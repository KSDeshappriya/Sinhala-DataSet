අඞ්ගුත්තර නිකාය
අට්ඨක නිපාත වර්‍ණනාව
1. ප්‍රථම පණ්ණාසකය
1. මෙත්තා වර්ගය
අට්ඨක නිපාතයෙහි පළමුවැන්නෙහි **ආසෙචිතාය **යනු අදරින් ඇසුරු කරන ලද්දාවූයි, **භාවිතාය** යනු වඩන ලද්දාවූයි, **බහුලීකතාය** යනු යළියළිත් කරන ලද්දාවූයි, **යානිකතාය** යනු සුදුසු ස්ථානයකට සමානව කරන ලද්දාවූයි, **වත්‍ථුකතාය **යනු දැඩිව පිහිටීම් අරුතින් ඉඩමක් වෙන් කරන ලද්දාවූයි, **අනුට්ඨිතාය** යනු එළඹ සිටියාවූයි, **පරිචිතාය** යනු හාත්පසින් රැස්කරන ලද්දාවූ, එකතුකරන ලද්දා වූයි, **සුසමාරද්ධාය **යනු මනාව අරඹන ලද්දාවූ, මානව කරන ලද්දාවූයි, **ආනිසංසා **යනු ගුණයෝයි, **සුඛං සුපති** යනාදියෙහි යමක් කිවයුතුද එය එකොළොස්වන නිපාතයෙහි කියමු.
**අප්පමාණං** යනු පැතිරීම් වශයෙන් අපමණ වූයේයි, **තනු සංයොජනා හොන්ති පස්සතො උපධික්ඛයං** යනු මෛත්‍රිය අනන්තර හේතුව වූ විදර්‍ශනාවෙන් අනුක්‍රමයෙන් උපධික්ෂය සංඛ්‍යාත වූ රහත්බවට පත්වූවහුගේ දසසංයෝජනයෝ ප්‍රහීන වෙත්යැයි අරුත්ය. නැතහොත් **තනු සංයොජනා හොන්ති** යනු ප්‍රතිඝය ද ප්‍රතිඝසම්ප්‍රයුක්ත වූ සංයෝජනය ද තුනී බවට යයි, **පස්සතො උපධික්ඛයං** යනු ඒ කෙලෙස් උපධීන්ගේම විනාශය සංඛ්‍යාත මෛත්‍රිය අධිගම වශයෙන් බලන්නාගේයි, **කුසලී තෙන හොති** යනු ඒ මෛත්‍රී කිරීමෙන් දක්‍ෂ වෙයි, **සත්තසණ්ඩං** යනු සත්ත්ව සංඛ්‍යාත වූ ලැහැබෙන් යුක්ත වූ, සත්ත්වයාගෙන් බර වූ යන අරුත්ය, **ජිනිත්වා** යනු දඬු නැතිව අවිනැතිව දැහැමින්ම දිනායි, **රාජිසයො** යනු සෘෂිවරුන් සමාන දැහැමි රජවරුයි, **යජමානා** යනු දන් දෙන්නාවූයි, **අනුපරියගා** යනු සැරිසැරූහ.
**අස්සමෙධං **යනාදියෙහි පැරණි රජුන්ගේ කාලයෙහි සස්සමෙධ, පුරිසමෙධ, සම්මාපාස, වාචපෙය්‍ය යන සතර සංග්‍රහ වස්තු විය. ඒවායින් රජවරු ලොවට සංග්‍රහ කළාහුය. එහි නිපන් ශශ්‍යයෙන් දහයෙන් කොටසක් ගැනීම සස්සමෙධ නමි. ශශ්‍ය සම්පාදනයෙහි නුවණැති බවයි අරුත්ය, මහායොධයන්ට සමසක බත්වැටුප් දීම පුරිසමෙධය නමි, පුරුෂයන්ට සංග්‍රහ කිරීමෙහි නුවණැති බව යන අරුත්ය. දිළිඳු මිනිසුන්ගේ අතින් රේඛාවක් ගෙන වසර තුනක් පොලී රහිතව දහසක් දෙදහසක් පමණ වූ ධනය දීම සම්මාපාසය නමි. එය වනාහි මනාව මිනිසුන් බඳියි හදවතෙහි බැඳ මෙන් තබයි. එහෙයින් සම්මපාසයයි කියනු ලැබේ. දරුව මයිළනුවනි ආදී ක්‍රමයෙන් සිනිඳු වදන් කීම වාචපෙය්‍ය නමි. ප්‍රියවචනයයි අරුත්ය. මෙසේ සතර සංග්‍රහ වස්තුවෙන් සංග්‍රහ කරන ද රට සමෘද්ධ වූයේත් සපිරුණේත් විය. බොහෝ කෑමබීම ඇත්තේය, ක්ෂෙමය, නිරවුල්ය, මිනිස්සු සතුටින් තුටු පහටු වූවාහු උරයෙහි පුතුන් නටවමින් නොවැසූගෙවල් ඇත්තෝව හැසිරෙති. ගෙවල්වල අගුල් නැති බැවින් මෙය නිරග්ගළ යයි කියනු ලැබේ. මෙය පෞරාණික වූ ප්‍රවේණියයි.
මෑත කාලයෙහි ඔක්කාක රජුගේ කාලයෙහි බමුණෝ මේ සතර සංග්‍රහ වස්තු හා රටෙහි සම්පත් පෙරළා ඉගුලූ මුල් ඇති කොට අශ්වමෙධ පුරුෂමෙධ ආදී වූ යාග පසක් කළාහුය. ඔවුනතුරෙහි මෙහි අශ්වයා නසත් වධයට පමුණුවත්නුයි අස්සමෙධ නමි. අතිවිශේෂ යාග දෙකකින් යාග කළයුතු, විසිඑකක් යාගකණු ඇති, එකෙක අන්තිම දිනයෙහි පන්සිය අනුහතක් සත්ත්ව ඝාතනයෙන් බියකරු වූ, බිමත් මිනිසුනුත් හැර සෙසු සියලු සම්පත් පිඳීම් ඇති යාගයට මේ නමෙකි. මෙහි පුරුෂයකු නසතියි පුරිසමෙධ නමි. අතිවිශේෂ යාග සතරකින් යැදිය යුතු, බිම සහිතව අශ්ව මෙධයෙන් කියන ලද සම්පත් පිදීම ඇති යාගයට මේ නමෙකි. සම්මය බඳිත්නුයි සම්මාපාස නමි. දිනපතා විය සිදුරෙහි පිවිසුවන දඬුව නම්වූ සම්මය විසිකොට එය වැටුණු තැන්හි වේදිකාව තනා තැන තැන ගෙනයා හැකි යාග කණු ආදියෙන් සරස්වතී නදියෙහි ගිලුණු වේලෙහි සිට පිළිලොම්ව යන්නහු විසින් යැදිය යුතු සත්‍රයාගයට මේ නමෙකි. මෙහි වචනයම බොත්නුයි වාචපෙය්‍යං නමි. එක් විශේෂ යාගයකින් සතුන් සතළොසකින් යැදියයුතු බේලුව දැවයෙන් කළ යාග කණුව ඇති දක්ෂිණා සතළොසකින් යුත් යාගයට මේ නමෙකි. මෙහි අගුලක් නැතැයි නිරග්ගළො නමි. විශේෂයාග නවයකින් යැදියයුතු, බිම ද පුරුෂයන් ද සමඟ අශ්වමෙධයෙහි කියන ලද සම්පත් පිදීම් ඇති සබ්බමෙධ නම් පර්‍ය්‍යාය නම ඇති අශ්වමෙධ විකල්පයකට මේ නමකි.
**කලම්පි තෙ නානුභවන්ති සොළසිං** යනු ඒ සියලුම මහායාගයෝ එක මෛත්‍රි සිතකට විපාක මහත්වයෙන් සොළසෙන් එක්කළාවකුදු නොඅගිත්, සොළොසින් එක් කොටසකට නොපැමිණෙත්යයි අරුත්ය. **න ජානාති** යනු තමා විසින් අනුන්ට දැනීමක් නොකරයි, **න ජාපයෙ** යනු අනුන් විසින් අනුන්ට දැනීමක් නොකරයි. **මෙත්තංසො** යනු මෙත් කරනු ලබන සිතේ කොටසක් වීයි, **සබ්බභූතානං** යනු සියලු සත්ත්වයන් කෙරෙහියි, **වෙරං තස්ස න කෙනවී** යනු ඔහුට කිසිවකු සමඟ අකුසල වෛරයක් හෝ පුද්ගල වෛරයක් නැත.
දෙවැන්නෙහි **ආදිබ්‍රහ්මචරියකා** යනු මාර්‍ග බ්‍රහ්මචර්‍ය්‍යාවට මුල්වූයි, **පඤ්ඤාය** යනු විදර්‍ශනාවටයි, **ගරුට්ඨානියං** යනු ගෞරවය ඉපදීමට හේතුවූයි, ගරුභාවයට සුදුසුයි, **තිබ්බං** යනු බහුලවූයි, **පරිපුච්ඡති** යනු අරුත් පෙළ ගැලපීම් පෙර අපර යන කරුණු විමසයි, **පරිපඤ්හති** යනු ප්‍රශ්න කරයි, මෙය ද මෙය ද අසන්නෙමැයි සිතයි, **ද්වයෙන** යනු දෙවැදෑරුම් වූවෙනි, **අනානාකථිකො** යනු නානත්වයන් (විවිධත්වයන්) කථාකරන්නෙක් නොවේ, **අතිරච්ඡානකථිකො** යනු නන්වැදෑරුම් තිරිසන් කථා නොකියයි, **අරියං වා තුණ්හී භාවං** යනු ආර්ය තුෂ්ණීම්භාවය නම් චතුර්ථ ධ්‍යානයයි, සෙසු කමටහන් මෙනෙහි කිරීම ද වටියි, **ජානං ජානාති** යනු දතයුතුදෙය දනියි, **පස්සං පස්සති** යනු දැකිය යුතු දේ දකියි, **පියත්තාය** යනු ප්‍රියභාවය සඳහායි, **ගරුත්තාය** යනු ගරුභාවය සඳහායි, **භාවනාය** යනු බවුන් වැඩීම සඳහායි, ගුණ සම්භාවනය හෝ සඳහායි, **සාමඤ්ඤාය** යනු මහණදම් සඳහායි, **එකීභාවාය** යනු නිතරබව සඳහායි.
තෙවැන්නෙහි **අප්පියපසංසි** යනු අප්‍රිය ජනයාට පසසන්නායි, ගුණ කියන්නායි, **පියගරහී** යනු ප්‍රියජනයාට නින්දා කරන්නායි, ගරහන්නායි.
සිවුවැන්නෙහි **අනවඤ්ඤත්තිකාමො** යනු අහෝ මට අනුන් අවමන් නොකරත් නම් මැනවැයි අවමන් නොවනු කැමැත්තේයි, **අකාලඤ්ඤූ** යනු කථාවට කාලය නොදනියි, නොසුදුසු කල්හි කථා කරයි, **අසූචි **යනු අපිරිසුදු කායකර්‍මාදියෙන් යුක්තවුයේයි.
පස්වැන්නෙහි ලොවට දහම්නුයි **ලොකධම්මා** නමි, මෙයින් මිදුනාහු නම් නැත. බුදුවරුනට ද වෙත්. එහෙයින් කිය. **ලොකං අනුපරිවත්තන්ති** යනු ඵහු බඳිත්, අත් නොහරිත්, ලොවින් නොනවතිතැයි අරුත්ය, **ලොකො ච අට්ඨලොකධම්මෙ අනුපරිවත්තති** යනු මේ ලෝකය ද මේවා ඵහුබඳියි. නොහරියි, මේ ධර්‍මයන්ට අනුව පවතියි යනු අරුත්ය.
**ලාභො අලාභො** යනු ලැබීම පැමිණිවිට නොලැබීම ආයේමයැයි දතයුතුය, අයසාදීන්හි ද මේ ක්‍රමයමයි**. අචෙක්ඛති විපරිණාමධම්මෙ** යනු විපර්‍ය්‍යාසයට (වෙනසට) පත්වන ධර්‍මයන් මේවායි මෙසේ දකියි, **විධූපිතා** යනු විනාශකර දමන ලදි. දුරුකරන ලදි**. පදඤ්ච ඤත්වා** යනු නිවන් පදය දැනයි, **සම්මප්පජානාති භවස්ස පාරගුං** යනු භවයෙහි පරතෙරට ගියේ නිෂ්පත්තියට මස්තකප්‍රාප්ත වූයේ නිවන් පදය දැනම එය පරතෙරට ගිය බව මනාව දනියි. මේ සූත්‍රයෙහි සසර හා නිවන කියන ලදි.
සවැන්නෙහි **කො විසෙසො** යනු කවර වෙසෙසි කරුණක්ද? **කො අධිප්පායො සො** යනු කවර අධික ප්‍රයෝගයක්ද? **පරියාදාය **යනු ගෙන නිමවායි, මෙහිද සසර හා නිවනම කියන ලදි.
සත්වැන්නෙහි **අචිරපක්කන්තෙ **යනු සංඝයා බිඳ නොබෝකල්හියි, **ආරබ්හ** යනු අවුත්, නිසා, සඳහායි, **අත්තවිපත්තිං** යනු තමන් විපතට පත්වූ ආකාරයයි, සෙසු පදයන්හි ද මේ ක්‍රමයමයි, **අභිභුය්‍ය** යනු මැඬපවත්වා, යටපත්කොටයි.
අටවැන්නෙහි **ධවජාලිකායං** යනු මෙබඳු නම් ඇති වෙහෙරෙහියි, එය ධව වනයෙහි ඇතුල් වී ඇති බැවින් ධවජාලිකායි නිමාවට ගියේය, **පාතුරහොසි** යනු මෙකරුණ දෙව්රජුට සැළකරන්නෙමැයි ගොස් ප්‍රකට වූයේය, ආදිබ්‍රහ්මචරියකො යනු ශික්ෂාත්‍රයට ඇතුළත් වූ සියලු ශාසන බ්‍රහ්මචර්‍ය්‍යාවට මුල් වූයේයි.
නවවැන්නෙහි **කුලපුත්තො** යනු ජාතියෙන් කුල පුත්‍රයෙකි, **බලවා** යනු සවිමත් වූයේයි. **පාසාදිකො** යනු රූප සම්පත්තියෙන් ප්‍රසාදය ඇතිකරන්නේයි. **තිබ්බරාගො** යනු බලවත් රාගය ඇත්තේයි, **කිමඤ්ඤත්‍ර** යනාදියෙහි මේ අර්‍ත්‍ථයයි: කියනලද වෙනත් කරුණකින් කවර වැඩක්ද? මේ නන්ද තෙමේ ඉඳුරන්හි වැසූ දොරටු ඇත්තේයි, අනුභවයෙහි පමණ දන්නේයි. නිදිවැරීමෙහි යෙදුනේයි, සිහිනුවණින් යුත්වූයේයි, යම්බඳු වූ මෙකරුණින් නන්දතෙමේ පිරිපුන් පිරිසුදු බඹසරෙහි හැසිරීමට හැක්කේ වෙයි. ඉදින් මෙකරුණින් යුක්ත වූයේ නොවන්නේ නම් නොහැකි වන්නේය යනුයි. **ඉතිහ තත්‍ථ** යනු මෙසේ එහියි, මේ සුත්‍රයෙහි සසරම කියන ලදි.
දසවැන්නෙහි **අඤ්ඤෙනඤ්ඤං පටිචරති** යනු වෙනත් කරුණකින් හෝ වචනයකින් වෙනත් කරුණක් හෝ වචනයක් වසා දමයි, **බහිද්ධා කථං අපනාමෙති** යනු බැහැරින් වෙනත් ආගන්තුක කථාවක් බහාලයි, **අපනෙය්‍යො** යනු මෙතෙම ඉවත් කළ යුතුයි, **සමණදූසී **යනු ශ්‍රමණ දූෂකයෙකි, **සමණපලාපො** යනු වීවල බොල්මෙන් නිසරුබවින් මහණුන් අතුරෙහි මහණකමින් බොල්වූවෙකි, **සමණකාරණ්ඩවො** යනු මහණ කසලයෙකි, **බහිද්ධා නාසෙන්ති** යනු පිටතට පළවා හරිත්, **යවකරණෙ** යනු යව කෙතෙහියි, **පූයමානස්ස** යනු උස් තැනක සිට මහ සුළගෙහි පොලනු ලබන්නාගේයි, **අපසම්මජ්ජන්ති** යනු සරු ධාන්‍ය එක්පසකට ද නිසරු ධාන්‍ය තවත් පසෙකට ද කරනු සඳහා යළියළිත් සුළං කරත්. අපසම්මජ්ජනි නම්වූ ව්‍රතය ගන්නාවූ කුල්ලෙන් හෝ වස්ත්‍රයෙන් හෝ ගසත්. **දද්දරං** යනු බරබර හඬයි,
**සංවාසායං **යනු එක්ව විසීමෙන් මෙතෙමේයි, **විජානාථ** යනු දන්නහුය, **සන්තවාචො** යනු සිනිඳු වචන ඇත්තේයි, **ජනවතී** යනු ජනයා මැදයි, **රහො කරොති කටනං** යනු කටනයි කියනුයේ පාපකර්‍මයටය, එය රහසිගතව පිළිසන්ව කරයි, **සංසප්පී ච මුසාවාදී** යනු බඩගා බොරු කියන්නේ, බොරු කියමින් බඩගායි, ගැහෙයි යන අරුත්ය. මේ සූත්‍රයෙහි සසරම කියා ගාථාවන්හි සසර හා නිවන කියන ලදි.
2. මහා වර්ගය
දෙවැනි වර්‍ගයෙහි පළමු සූත්‍රයෙහි **අභිවාදෙති** යනු මේ ආදිය **න සමණො ගොතමො** යන මෙහි කියනලද නකාරය සමග යොදා මෙසේ මෙහි අර්‍ත්‍ථය දතයුතුයි නොවඳියි, අසුනෙන් නොනැඟිටියි, පින්වතුන් වහන්සේ මෙහි හිඳීවායි මෙසේ අසුනෙන් හෝ ඇරයුම් නොකරයි, මෙහි වා ශබ්දය රූපං නිච්චං වා අනිච්චං වා යනාදියෙහි මෙන් ප්‍රකට කිරීම් අර්‍ත්‍ථය ඇත්තේයි. මෙසේ කියා ඉක්බිති තමන්ට වැදීම් ආදිය නොකරන භාග්‍යවතුන් වහන්සේ දැක කීවේය. **තයිදං භො ගොතම තථෙව** යනු යමක් මවිසින් අසන ලද්දේ ද එය එසේමය, එය ඇසීමට ද දැකීමට ද ගැලපෙයි, සමවෙයි, අර්‍ත්‍ථ වශයෙන් ඒකීය බවට යයි, **න හි භවං ගොතමො -පෙ- ආසනෙන වා නිමන්තෙති **යනු මෙසේ තමන් ඇසූ දෙය දුටු දෙයින් නිගමනය කොට නින්දා කරමින් කීවේය. **තයිදං භො ගොතමො න සම්පන්නමෙව** යනු ඒ වැඳීම් ආදිය නොකිරීම නොසුදුසුමය,
ඉක්බිති ඔහුට භාග්‍යවතුන් වහන්සේ තමන් උසස් කිරීම හා අනුන් පහත් කිරීම යන දෝෂයට නොපැමිණ කරුණාවෙන් සිසිල්වූ හදවතින් ඔහුගේ නොදැන්ම දුරුකොට සුදුසු බව දක්වන සේක්, **නාහං තං බ්‍රාහ්මණ** යනාදිය පැවසූ සේක, මේ එහි කෙටි අරුතයි, බමුණ මම නොවැලැක්විය හැකි සියල්ල දුටු නුවණැසින් බලන්නෙම්ද දෙවියන් සහිත ආදී බෙදීම් ඇති මේ ලෝකයෙහි යමෙකුට මම වදින්නෙම් හෝ පෙරගමන් යන්නෙම් හෝ අසුනෙන් ඇරයුම් කරන්නෙම් හෝ වේද, එබඳු පුද්ගලයෙක් නොදකිමි. ඒ මම අද සියල්ල දක්නා බවට පැමිණියෙම් එබඳු වූ ගරුකිරීමට සුදුසු පුද්ගලයකු නොදකිමි යනු අසිරියක් නොවේ. තවද යම්විටෙක මම එකෙණෙහි උපන්නේම උතුරට මුහුණලා පියවර සතක් තැබීමෙන් ගොස් සියලු දසදහසක් ලෝකධාතුව බැලීම් ද එකල්හි ද දෙවියන් සහිත ආදී බෙදීම් ඇති මේ ලෝකයෙහි යමකුට මම මෙබඳු වූ ගරුකිරීම් කෙරෙම් ද එබඳු වූ පුද්ගලයෙකු නොදැකීමි. තවද කප් සොළොස් දහසක් ආයු ඇති කෙලෙස් පහකළ මහා බ්‍රහ්මයා ද මට ඇඳිලි බැඳගෙන ඔබ ලොව මහා පුරුෂයාය, ඔබ දෙවියන් සහිත ලෝකයට අග්‍රයාය ජ්‍යෙෂ්ඨයාය, ශ්‍රේෂ්ඨයාය, ඔබට වඩා උසස් වූවෙක් නැතැය හටගත් සොම්නස ඇත්තේ ගෞරව කළේය. එදින ද මම තමන්ට වඩා උසස් වූවකු නොදකිමින් මම ලොවට අග්‍රවෙමි. ශ්‍රේෂ්ඨ වෙමි. ජ්‍යෙෂ්ඨ වෙමැයි අභීත වචන නික්මවීමි. මෙසේ එකෙණෙහි උපන් මට වැදීම් ආදියට සුදුසු වූ පුද්ගලයෙක් නැත්ද ඒ මම දැන් සියල්ල දන්නා බවට පත්වූයෙම් කවරකු වඳින්නෙම්ද? එයින් බමුණ, තථාගතයන් වහන්සේගෙන් මෙබඳු වූ ගරු කිරීමක් නොපතුව. බමුණ යමකුට තථාගතයන් වහන්සේ වඳින්නේද - පෙ- අසුනෙන් හෝ ඇරයුම් කරන්නේද ඒ පුද්ගලයාගේ හිස රෑ අවසන්හි මුහුකුරා යාමෙන් ලිහිල් වූ බැඳුම් ඇති නටුවෙන් ගිලිහුණු තල් ගෙඩියක් මෙන් සිඳී එකෙණෙහිම බිම වැටෙන්නේය.
මෙසේ කී කල්හි ද බමුණු තෙමේ නුවණ මද බැවින් තථාගතයන් වහන්සේගේ ලොවට දෙටු බව නොසලකන්නේ හුදෙක් ඒ වචනය නොයිවසමින් **අරසරූපො භවං ගොතමො** යි කීවේය. මේ එහි අදහසයි. ලෝකයෙහි යම්වූ වැඳීම් පෙරගමන් යාම් ඇඳිලි බැඳීම් පිළිසඳර කිරීමාදිය සමඟිරසයයි කියයි ද එය භවත් ගෞතමයන්ට නැත. එබැවින් භවත් ගෞතමයෝ අරසරූපියෙකි අරසජාතිකයෙකි, අරස ස්වභාවය ඇත්තෙකි. ඉක්බිති භාග්‍යවතුන් වහන්සේ ඔහුට සිතෙහි මෙළෙක්බව ඇති කරවීම සඳහා කෙළින් සතුරු බව දුරු කරමින් අන් අයුරකින් ඔහුගේ වචනයෙහි අරුත තමාගේ වචනයෙහි ගලපමින් අර්‍ත්‍ථ **ඛෙවස බ්‍රාහ්මණ පරියායො** යනාදිය කී සේක.
එහි අර්‍ත්‍ථ **ඛෙවස **යනු අර්‍ත්‍ථ ඛො එස යන පද එකතුවයි. **පරියායො** යනු කරුණයි. මෙය කියන ලද්දේ වෙයි, බමුණ යම් කරුණකින් මට තවත් ගෞතම තෙමේ අරසරූපියෙකැයි කියන පුද්ගලයා මනාව කියන්නේය. යථාර්ථවාදී සංඛ්‍යාවට යන්නේය යන්නට කරුණක් ඇත. ඒ කවර පුද්ගලයෙක්ද? **යෙ තෙ බ්‍රාහ්මණ, රූපරසා -පෙ- ඵොට්ඨබ්බරසා තෙ තථාගතස්ස පහීනා** යි කුමක් කියන ලද්දේ වේද? රූපාරම්මණාදිය ආස්වාදනය කරන්නා වූ සතුටු වන්නා වූ ඇලෙන්නා වූ ජාති වශයෙන් හෝ උත්පත්ති වශයෙන් හෝ ශ්‍රේෂ්ඨ සම්මත වූද පෘථග්ජනයන්ට යම් කම්සුව විඳීම් සංඛ්‍යාත වූ රූපරස ශබ්දරස ඵොට්ඨබ්බ රසයෝ උපදිත්ද යම්වූ එම රසයෝ මෙලොව ගෙලෙන් බැඳ මෙන් මත්ගාත්ද (කළඹත්ද) වස්තු අරමුණු ආදිය එකතුවෙන් උපන් හෝ බැවින්ද ඒවා සාමග්ගි රසයෝයි කියනු ලැබෙත්. ඒ සියල්ලෝම තථාගතයන් වහන්සේගේ ප්‍රහීන වූවාහුය. මගේ ප්‍රහීන වූහයි කිවයුතු කල්හි තමන් මමංකාරයට නොදමමින් දහම් දෙසයි. මෙය තථාගතයන් වහන්සේගේ දේශනා විලාසයක් හෝ වේ.
(එහි) **පහීනා** යන චිත්ත සන්තානයෙන් දුරු වූහ. අත්හරනා ලද්දාහු හෝ වෙත්. මෙහි වනාහි කරණාර්‍ත්‍ථයෙහි සම්බන්ධ විභක්තිය දැක්විය යුතුයි. ආර්‍ය මාර්‍ග නමැති අවියෙන් සිඳින ලද තෘෂ්ණා අවිද්‍යාමය මූලය ඇත්තේ මොවුනටනුයි **උච්ඡින්නමූලා** නමි. උදුරා දැමූ තල්ගසක් ඇති බිම මෙන් ඔවුන් පදනම් රහිත කරන ලදැයි **තාලාවත්‍ථුකතා **නමි. යම්සේ තල්ගසක් මුල එහි බිම පමණක්ම ඒ පෙදෙස පමණක්ම කළකල්හි යළිත් ඒ තල්ගසේ උපතක් නොපැනේද එසේ ආර්යමාර්ග අවියෙන් මුල සහිත රූපාදි රසයන් උදුරා ඒවා පෙර උපන්විරූබවින්ම චිත්ත සන්තානය වස්තුමාත්‍ර වූවක් කළ කල්හි ඒ සියල්ලම තාලාවත්‍ථුකතායි කියනු ලැබෙත්. නොවැඩෙන බැවින් හෝ මුදුනින් සිඳලූ තල්ගසක් මෙන් කරන ලද්දේනුයි තාලාවත්‍ථුකතා නම් වේ. යම් හෙයකින් මෙසේ සිඳලු තල්ගස් මෙන් කළේද අනුව පැවැත්මක් නැති කරන ලද්දාහු වෙත්. යම්සේ ඔවුන්ගේ පසුව පැවැත්මක් නොවෙයිද එසේ කරන ලද්දාහු වෙත්. එහෙයින් **අනභාවකතා** යි කියන ලදි. **ආයතිං අනුප්පාදධම්මා** යනු අනාගතයෙහි නොඋපදින ස්වභාවය ඇත්තෝයි.
**නො ච ඛො යං ත්‍වං සන්ධාය වදෙසී** යනු යමක් සඳහා ඔබ කීවෙහිද ඒ ක්‍රමය නොවෙයි. මෙසේ කී කල්හි බමුණා විසින් කියනලද යම් සමඟි රසයක් වේනම් එය තමා තුළ ඇතිබව අනුදන්නා ලද්දේ නොවේද? නොවෙයි. යමෙක් ඒ සමඟි රසය කිරීමට හැක්කෙක් වී නොකරයිද හෙතෙම එය නැති බැවින් අරසරූපයයි කිවයුතු බවට සුදුසු වෙයි. භාග්‍යවතුන් වහන්සේ එය කිරීමට නොහැක්කේමය. එහෙයින් ඔහුට මේ කරුණීන් නොහැකිබව පවසමින් නුඹ යමක් සඳහා කීවෙහිද එය නොවේ. යම් කරුණක් සඳහා නුඹ මා අරසරූපයයි කීවෙහිද එය අප කෙරෙහි නොකිවයුතුයි කීසේක.
මෙසේ බමුණු තෙමේ තමා අදහස් කළ අරසරූප බව (භාග්‍යවතුන් වහන්සේට) ආරෝපනය කිරීමට නොහැක්කේ ඉක්බිති අනතුරුව **නිබ්භොගො භවං** යි කීවේය. සියලු ක්‍රමයන්හි මෙහි කියන ලද ක්‍රමයෙන්ම යොදන ආකාරය දැන සඳහා කියනලද අර්‍ත්‍ථය මෙසේ දතයුතුය. බමුණු තෙමේ ඒ වයසින් වැඩිමහල්ලන්ට වැඳීම් ආදී ක්‍රියාව ලොව සාමග්ගිපරිභොග යයි හඟින්නේ එය නැති බැවින් තථාගතයන් වහන්සේ නිබ්භොගො යනාදිය කීවේය. භාග්‍යවතුන් වහන්සේ ද සත්ත්වයන්ගේ රූපාදියෙහි යම් මේ ඡන්දරාග පරිභොගයක් වේද එය නැති බව තමන් කෙරෙහි දකිනු ලබමින් වෙනත් කරුණක් අනුදත් සේක.
යළි බමුණු තෙමේ ලෝකයෙහි වයසින් වැඩිමහල්ලන්ට වැඳීම් ආදී යම් කුලසිරිතක් ලෝකයා කරත්ද එය නොකිරීමක් දකිමින් භාග්‍යවතුන් වහන්සේට **අකිරියවාදො **යි කීවේය. භාග්‍යවතුන් වහන්සේ වනාහි යම්හෙයකින් කායදුශ්චරිතාදීන්ගේ නොකිරීමක් කියන සේක්ද එහෙයින් එම අකිරියවාදිත්වය තමන් කෙරෙහි දක්නා සේක් වෙනත් කරුණක් අනුදත් සේක. එහි කාය දුශ්චරිතාදිය හැර සෙසු අකුශල ධර්‍මයෝ නොයෙක් ආකාර වූ පවිටු අකුශලධර්‍මයෝයි දතයුත්තාහ.
යළිත් බමුණා ඒ අභිවාදනාදී කර්‍මය භාග්‍යවතුන් වහන්සේ කෙරෙහි නොදකිමින් මීට පැමිණ මෙතෙම ලොව ක්‍රමය ලොව ප්‍රවේණිය විනාශ කරතියි හඟින්නේ භාග්‍යවතුන් වහන්සේට **උච්ඡෙදවාදො** යි කීවේය. භාග්‍යවතුන් වහන්සේ වනාහි යම් හෙයකින් පඤ්චකාමගුණික වූ රාගයාගේ ද අකුසල සිත් දෙකින් යුත් ද්වෙශයේද අනාගාමි මාර්‍ගයෙන් සම්පූර්‍ණයෙන් නැතිවීම ප්‍රකාශ කරන සේක්ද, සියලු අකුසල් හටගන්වන්නා වූ මෝහයාගේ උච්ඡෙදය අරහත් මාර්‍ගයෙන් ප්‍රකාශ කරන සේක්ද ඒ තුන හැර ඉතිරි පවිටු අකුශල ධර්‍මයන්ට අනුරූප පරිද්දෙන් සතර මගින් උච්ඡෙදය ප්‍රකාශ කරන සේක්ද එහෙයින් එම උච්ඡෙදවාදය තමන් කෙරෙහි දකිමින් වෙනත් කරුණක් අනුදත් සේක.
යළිත් බමුණුතෙමේ ශ්‍රමණ භවත් ගෞතම තෙමේ වැඩිමහල්ලන්ට වැඳීම් ආදී මේ කුලසිරිත පිළිකුල් කරන්නේයි හඟිමි. එහෙයින් එය නොකරයි සිතමින් භාග්‍යවතුන් වහන්සේට **ජෙගුච්ඡි **යි කීවේය. භාග්‍යවතුන් වහන්සේ වනාහි යම් හෙයකින් කාය දුශ්චරිතාදියෙන් කායවචීමනො දුශ්චරිතයන් ද අකුශල වූ පහත් ධර්‍මයන්ට යම් පැමිණීමක් පත්වීමක් එක්වීමක් වේනම් එයද පිළිකුල් කරන සේක. ඒ සියල්ලම සැරසෙනසුලු පුද්ගලයෙකු අසූචියක් මෙන් පිළිකුල් කරයි ලජ්ජාවට පත් වෙයි. එහෙයින් ඒ පිළිකුල් බව තමන් කෙරෙහි දක්නේ වෙනත් කරුණක් අනුදත් සේක. එහි **කායදුච්චරිතෙන** යනාදී කරණ විභක්ති වචනය උපයොගාර්‍ත්‍ථයෙහි දැක්විය යුතුය.
යළි බමුණා එම අභිවාදනාදී කර්‍මයම භාග්‍යවතුන් වහන්සේ කෙරෙහි නොදක්නේ මෙතෙම මෙම ලෝකජ්‍යෙෂ්ඨක කර්‍මය යටපත් කරයි වනසයි නැතහොත් යම් හෙයකින් මෙම සාමීචිකර්‍මය නොකරයිද එහෙයින් මෙතෙම හික්මවිය යුත්තෙකි. අවමන් කළයුත්තෙකැයි හඟින්නේ භාග්‍යවතුන් වහන්සේට **වෙනයිකොයි** කීවේය. එහි මේ පදාර්‍ත්‍ථයයි. හික්මවනුයි විනයො නමි. වනසයියී කියන ලද්දේ වෙයි. විනයම වෙනයික වේ. විනයට සුදුසු වේනුයි හෝ වෙනයිකොයි. නිග්‍රහයට සුදුස්සේයි කියන ලද්දේ වෙයි. භාග්‍යවතුන් වහන්සේ වනාහි යම් හෙයකින් රාගාදීන් විනාශය සඳහා සංසිඳීම සඳහා දම් දෙසන සේක්ද එහෙයින් වෙනයික නම් වෙයි. මෙයම මෙහි පදාර්‍ත්‍ථයයි. විනය (හික්මීම) සඳහා දම් දෙසයිනුයි වෙනයිකොයි. තද්ධිතයන්ගේ පැවැත්ම විසිතුරුය. ඒ භාග්‍යවතුන් වහන්සේ ඒ වෙනයික බව තමා කෙරෙහි දකිමින් වෙනත් කරුණක් අනුදත් සේක.
යළිත් බමුණු තෙමේ යම් හෙයකින් අභිවාදනාදී සාමීචිකර්‍මය කරන්නාහු වැඩිමහල්ලන් සතුටු කරත් සිනහගන්වත්, නොකරන්නාහු තැවීමට පත්කරත් වෙහෙසවත්, ඔවුනට දොම්නස උපදවත් ද භාග්‍යවතුන් වහන්සේ ද ඒවා නොකරන සේක. එහෙයින් මෙතෙම වයොවෘද්ධයන් තැවීමට පත්කරයියි හඟමින් සත්පුරුෂයන්ගේ සිරිත් නැති බැවින් හෝ මෙතෙම දිළින්දෙකැයි සිතන්නේ භාග්‍යවතුන් වහන්සේට **තපස්සී** යි කීවේය. එහි මේ පදාර්‍ත්‍ථයයි. තවයිනුයි තපො නමි. හිරිහැර කරයි, වෙහෙසවයි යන අර්‍ත්‍ථයි. සාමීචිකම් නොකිරීමට මෙය නමෙකි. තපස ඔහුට ඇතැයි තපස්සී නමි. දෙවැනි අර්‍ත්‍ථ විකල්පනයෙහි ව්‍යංජන නොවෙනස් කොට ලොවෙහි දුක්ඛිත පුරුෂයා තපස්සී යයි කියනු ලැබේ. භාග්‍යවතුන් වහන්සේ වනාහි යම් අකුසල ධර්‍මයෝ ලොව තවන බැවින් තපනීයායි කියනු ලැබෙත්ද, ඒවා දුරුකළ බැවින් යම් හෙයකින් තපස්සී යයි ප්‍රසිද්ධියට ගියේද එහෙයින් ඒ තපස්සි බව තමා කෙරෙහි දක්නා සේක් වෙනත් කරුණක් අනුදත් සේක. එහි මේ වචනාර්ථයයි. තවත්නුයි තපා නමි. මෙය අකුශල ධර්‍මයන්ට නමෙකි. ඒ තපයන් ඉවත් කළේය, පහ කළේය, දුරුකළේය විනාශකළේ යයි තපස්සී වේ.
යළිත් බමුණා ඒ අභිවාදනාදි කර්‍මය දෙව්ලොව ගැබ් ගැනීමේ සැපත සඳහා, දෙව්ලොව පිළිසිඳ ගැනීම සඳහා පවතීයයි සිතමින් භාග්‍යවතුන් වහන්සේ කෙරෙහි එය නැතිබව දැක භාග්‍යවතුන් වහන්සේ **අපගබ්හො** යි කීවේය. තරහින් හෝ භාග්‍යවතුන් වහන්සේගේ මවුකුස පිළිසිඳ ගැනීමෙහි දොසක් දක්වමින් මෙසේ කීවේය. මේ මෙහි පදාර්‍ත්‍ථයයි. ගැබින් ඉවත්වූයේයි අපගබ්හො නමි. දෙව්ලොව උපතට පැමිණීමට නොසුදුස්සෙකැයි අදහසයි. මොහුගේ ගර්‍භය පහත්ය යන අර්‍ත්‍ථයෙන් හෝ අපගබ්හො නමි. දෙව්ලොව ගර්‍භයෙන් (ඉපදීමෙන්) බැහැර වූ බැවින් අනාගතයෙහි පහත් ගැබක් ලබන්නේ හෝ මොහුගේ මවු කුස ගැබ් විසීම පහත්වූයේයි අදහසයි. භාග්‍යවතුන් වහන්සේගේ වනාහි යම්හෙයකින් අනාගතයෙහි ගැබක හෙවීම දුරුවූයේද එහෙයින් උන්වහන්සේ ඒ අපගර්‍භ බව තමන් වහන්සේ කෙරෙහි දකිමින් වෙනත් කරුණක් අනුදත් සේක. එහි ද **යස්ස ඛො බ්‍රාහ්මණ ආයතිං ගබ්භසෙය්‍යා පුනබ්හවාභිතිබ්බත්ති පහීනා** යන මේ පදයන්ගේ මේ අර්‍ත්‍ථය දැක්විය යුතුය. බමුණ යම් පුද්ගලයකුගේ අනාගතයෙහි ගැබක හෙවීම ද යළි භවයක උපතද උතුම් මගින් පහවීමේ හේතුවෙන් ප්‍රහීන වීය. ගැබක හෙවීම ගැනීමෙන් මෙහිදී ජලාබුජයොනිය ගන්නා ලදි. පුනර්භවයක ඉපදීම ගැනීමෙන් ඉතිරි තුනයි.
තවද ගැබක නිදීම (හෙවීම) **ගබ්භසෙය්‍යා** නමි. පුනර්‍භවයම අභිනිබ්බත්ති වූයේනුයි පුනබ්භවාභිනිබ්බතතියි අර්‍ත්‍ථය දැක්විය යුතු ය. යම්සේ නම් විඤ්ඤාණට්ඨිතියි කීකල්හි විඥානයෙන් වෙනස් වූ ඨිතියක් නැත්තේ ද මෙසේ මෙහි ද ගර්‍භයෙන් අන්‍ය වූ සෙය්‍යාවක් නැතැයි දතයුතුය. අභිනිබ්බත්තිය ද යම් හෙයකින් පුනර්භව වූයේ ද අපුනර්භව වූයේ ද වෙයි. මෙහි ද පුනර්භව වූයේම අදහස් කරන ලදි. එහෙයින් පුනර්භවයම අභිනිබ්බත්තියයි පුනබ්භවාභිනිබ්බත්තියි කියන ලදි.
මෙසේ පැමිණි කල පටන් අරසරුපතා ආදී ආක්‍රොශ වස්තු අටකින් නින්දා කරන්නා වූ බමුණාට ධර්‍මෙශ්වර වූ ධර්‍මරාජ වූ ධර්‍මස්වාමී වූ තථාගත වූ භාග්‍යවතුන් වහන්සේ අනුකම්පාවෙන් සිසිල් වූ ඇසින් බමුණා දෙස බලමින් යම් ධර්‍මධාතුවක් අවබෝධ කොට දේශනා විලාසයට පැමිණියේ නම් වේද ඒ ධර්‍මධාතුව මනාව අවබෝධකළ බැවින් පහවූ වළාකුළු ඇති අහසෙහි පුන්සඳ මෙන් ද සරත් කාලයෙහි සූර්‍ය්‍යයා මෙන් ද බමුණාගේ හදවත අඳුර දුරුකරමින් ඒ ඒ ආක්‍රොශ වස්තූන්ම ඒ ඒ කරුණින් වෙනස් ලෙසකින් දක්වා යළි ද තමන්ගේ කරුණාවෙන් පැතුරුණු අටලෝදහමින් නොසැලෙන බවින් ලබනලද ගුණ ලක්‍ෂණය ද නොසැලෙන ස්වභාවය ද පවසන සේක්, මේ බමුණු තෙමේ හුදෙක් පැසුණු කෙස් කැඩුණු දත් රැළිවැටුණු සම් ඇති බව ආදියෙන් තමාගේ වියපත් මහලු බව සලකයි, තමන්ගේ උපතින් පැමිණි ජරාවෙන් විසුරුණු ව්‍යාධියෙන් මැඬුණු මරණින් පහරනලද අද මැරී හෙට යළි උඩුකුරුව නිදන ළදරුවකු බවට යායුතු බව නොදනියි. මහත් උත්සාහයකින් මා සමීපයට පැමිණියේය. ඒ ඔහුගේ පැමිණීම සාර්‍ත්‍ථක වේවායි සිතා මෙලොව තමන්ගේ අසමාන වූ කලින් උපන්බව දක්වන සේක් **සෙය්‍යථාපි බ්‍රාහ්මණ** යනාදී ක්‍රමයෙන් දම් දෙසුම වැඩූ සේක.
එහි **සෙය්‍යථාපි** යනාදියේ අර්‍ත්‍ථය යට කියන ලද ක්‍රමයෙන්ම දතයුතුය. මේ වනාහි විශේෂයයි. යට කියනලද ක්‍රමයෙන්ම ඒ කුකුළු පැටවු පියාපත් ගසාදමමින් ඒ මොහොතට සුදුසු ලෙස හඬ නඟමින් නික්මෙති. එසේ නික්මෙන්නාවූ ඔවුනතුරින් යමෙක් පළමුව නික්මෙයිද හෙතෙම ජ්‍යෙෂ්ඨයයි කියනු ලැබේ. එහෙයින් භාග්‍යවතුන් වහන්සේ එම උපමාවෙන් තමන්ගේ දෙටුබව සාධනය කරනු කැමැති සේක් බමුණා විමසන සේක. **යො නු ඛො තෙසං -පෙ- කුක්කුට පොතකානං කින්ති සවාස්ස වචනීයො** යනු එහි **කින්ති සවාස්ස වචනීයො** යනු කුමක් කිවයුතු වන්නේද? ජ්‍යෙෂ්ඨයා හෝ කනිෂ්ඨයායි කුමක් කිවයුතු වන්නේද?
**ජෙට්ඨො තිස්ස භො ගොතම වචනීයො **යනු භවත් ගෞතමයන් වහන්ස ජ්‍යෙෂ්ඨයායි කිවයුතු වන්නේය. කුමක් හෙයින්ද යත්? **සො හි නෙසං ජෙට්ඨො** යනු යම් හෙයකින් හෙතෙම ඔවුනතුරින් වැඩිමහල්ලාය යන අර්‍ත්‍ථයයි. ඉක්බිති භාග්‍යවතුන් වහන්සේ ඔහුට උපමාව සසඳමින් **එවමෙව ඛො** යි පැවසූ සේක. යම්සේ ඒ කුකුළු පැටවා වේද එසේ මම ද වෙමි. **අවිජ්ජාගතාය පජාය** යනු නොදැන්ම අවිද්‍යායි කියනු ලැබේ. එහි ගියාවූයි, **පජාය** යනු සත්ත්ව ප්‍රජාවයි, අවිද්‍යා කොශයේ ඇතුළට පිවිසි සත්ත්වයන් කෙරෙහියි කියන ලද්දේ වෙයි. **අවිජ්ජාභූතාය **යනු බිජුවටයෙහි වූ, හටගත්තාවූයි, යම්සේ බිජුවටයෙහි උපන්නා වූ ඇතැම් සත්ත්වයෝ අණ්ඩභූතායි කියනු ලැබෙත්ද එසේ මේ සියලුම ප්‍රජාව අවිද්‍යා නමැති බිජුවටයෙහි උපන් බැවින් අණ්ඩභූතායි කියනු ලැබෙයි. **පරියොනද්ධාය** යනු ඒ අවිද්‍යා නමැති බිජුවටින් හාත්පසින් වටකරන ලද බඳනාලද වෙළනලදයි. **අවිජ්ජණ්ඩකොසං පදාලෙත්වා** යනු ඒ අවිද්‍යාමය වූ අණ්ඩකොශය බිඳ දමායි, **එකොව ලොකෙ** යනු සියලු ලෝකවාසීන් අතුරෙහි මම ම නොදෙවැන්නායි. **අනුත්තරං සම්මා සම්බොධිං අභිසම්බුද්ධො** යනු උත්තරීතරයකු නැති සියල්ලන්ට ශ්‍රේෂ්ඨ වූ මනාව තමාගේ ද වූ බෝධියයි, නැතහොත් ප්‍රශස්ත වූ සුන්දරතරද වූ බෝධියයි. මෙය අරහත් මාර්‍ගඥානයට මේ නමෙකි. සර්‍වඥතා ඥානයට ද මෙය නමක්මය. දෙකටම වටියි. අනෙක් අයගේ අරහත් මාර්‍ගය අනුත්තර බෝධිය වේද නොවේද? නොවෙයි. කුමක් හෙයින්ද? සියලුගුණ නොදෙන බැවිනි. ඔවුනතුරින් ඇතමෙකුගේ අරහත්මාර්‍ග අරහත් ඵලයම දෙයි. කිසිවකුට ත්‍රිවිධ විද්‍යායි. කිසිවකුට අභිඥාසයයි. කිසිවකුට සිවුපිළිසිඹියායි. කිසිවකුට ශ්‍රාවක පාරමී ඥානයයි. පසේබුදුවරුනට ද ප්‍රත්‍යෙකබුද්ධ ඥානයම දෙයි. බුදුවරුන්ට වනාහි සියලු ගුණ සම්පත්තියම දෙයි. රජුන්ගේ අභිෂෙකය මෙනි. සියලු ලොවට අධිපති බවයි. එබැවින් අන්කිසිවකුට අනුත්තර වූ බෝධිය නොවෙයි. **අභිසම්බුද්ධො** යනු මනාව දැනගතිමි, අවබොධ කෙළෙමි, පැමිණියෙමි, පත්වූයෙමියි කියන ලද්දේ වෙයි.
දැන් භාග්‍යවතුන් වහන්සේ විසින් යම් මේ **එවමෙව ඛො** යනාදී ක්‍රමයෙන් කියන ලද්දක් වේද එය උපමා පිළියෙල කිරීමයි. එය අර්ථයෙන් සසඳා දතයුතුය. යම්සේ ඒ කිකිළියගේ තමන්ගේ බිජුවටවල අධිසයනාදී ත්‍රිවිධ ක්‍රියා කිරීම වේද එසේ බෝපලඟෙහි හුන්නාවූ බෝසත්ව සිටි භාග්‍යවතුන් වහන්සේගේ තම සන්තානයෙහි අනිත්‍යය දුකය අනාත්මයයි ත්‍රිවිධ අනුපස්සනා කිරීමයි. කිකිළියගේ ත්‍රිවිධ ක්‍රියා සැපයීමෙන් බිජුවටවල කුණු නොවීම මෙන් බෝසත්ව සිටි භාග්‍යවතුන් වහන්සේගේ ත්‍රිවිධ අනුපස්සනා සැපයීමෙන් විදසුන් නුවණේ නොපිරිහීමයි. කිකිළියගේ තෙවැදෑරුම් ක්‍රියා කිරීමෙන් බිජුවටවල තෙත් ඇලෙන ගතිය ගැනීම මෙන් බෝසත්ව සිටි භාග්‍යවතුන් වහන්සේගේ ත්‍රිවිධ අනුපස්සනා සැපයීමෙන් භවත්‍රයට අනුගත වූ සිය සෙනෙහස ගැනීමයි. කිකිළියගේ තෙවැදෑරුම් ක්‍රියා කිරීමෙන් බිජුවට කබල්වල තුනීබව මෙන් බෝසත්ව සිටි භාග්‍යවතුන් වහන්සේගේ ත්‍රිවිධානුපස්සනා සම්පාදනයෙන් අවිද්‍යා නමැති බිජුව වටේ තුනී බවයි. කිකිළියගේ තෙවැදෑරුම් ක්‍රියා කිරීමෙන් කුකුළු පැටවාගේ පා, නිය හොටවල තදබව මෙන් බෝසත්ව සිටි භාග්‍යවතුන් වහන්සේගේ ත්‍රිවිධ අනුපස්සනා සම්පදනයෙන් විදසුන් නුවණේ තියුණු දළ පැහැපත් සූර බවයි. කිකිළියගේ ත්‍රිවිධ ක්‍රියා කිරීමෙන් කුකුළු පැටවාගේ මුහුකුරා යාම මෙන් බෝසත්ව සිටි භාග්‍යවතුන් වහන්සේගේ ත්‍රිවිධ ක්‍රියා සම්පාදනයෙන් විදසුන් නුවණේ මිහිකිරෙන කාලය වැඩෙන කාලයයි. ගැබ් ගැනීමේ කාලයයි. කිකිළියගේ ත්‍රිවිධ ක්‍රියා කිරීමෙන් කුකුළු පොවුවාගේ පා-නිය සිළුවලින් හෝ මුව හොටින් හෝ බිජුවට බිඳ පියාපත් පොළා සුවසේ එළියට එන කාලය මෙන් භාග්‍යවතුන් වහන්සේගේ ත්‍රිවිධ අනුපස්සනා සම්පාදනයෙන් විදසුන් නුවණ ගැබ් ගන්නා ක්‍රමයෙන් අවබෝධ කරන ලද අරහත් මගින් අවිද්‍යා බිජුවට පළා අභිඥා නමැති පියාපත් සළා සුවසේ සියලු බුද්ධ ගුණයන් පසක් කළ කාලය දතයුතුය.
**අහං හි බ්‍රාහ්මණ ජෙට්ඨො සෙට්ඨො ලෝකස්ස** යනු බමුණ යම්සේ ඒ කුකුළු පොව්වන් අතුරින් පළමුව බිජුවට පළා උපන් කුකුළු පැටවා ජ්‍යෙෂ්ඨ වේද එසේ අවිද්‍යා සහගත වූ ප්‍රජාවගේ ඒ අවිද්‍යා බිජුවට පලා පළමුව ආර්ය ජාතියෙහි උපන් බැවින් මම වනාහි ජ්‍යෙෂ්ඨයාය වැඩිමහල්ලායැයි පිළිගැනීමට ගියේ වෙමි. සියලු ගුණයන්ගෙන් අසමාන වන බැවින් ශ්‍රේෂ්ඨවූයේ වෙමි.
මෙසේ භාග්‍යවතුන් වහන්සේ බමුණාට තමන්ගේ අනුත්තර වූ ජ්‍යෙෂ්ඨ ශ්‍රේෂ්ඨභාවය පවසා දැන් යම් පිළිවෙතකින් එය අවබෝධ කරන ලද්දේ ද එම පිළිවෙත මුලපටන්ම දැක්වීමට **ආරද්ධං ඛො පන මෙ බ්‍රාහ්මණ** යනාදිය වදාළ සේක. **එහි ආරද්ධං ඛො පන මෙ බ්‍රාහ්මණ විරියං අහොසි** යනු බමුණ මවිසින් මේ අනුත්තර වූ ජ්‍යෙෂ්ඨ ශ්‍රේෂ්ඨ භාවය කුසීතකමින් මුළාවූ සිහියෙන් දාහ සහිත කයින් විසුරුණු සිතින් අවබෝධ නොකෙළෙමි. එය අවබෝධ කිරීම සඳහා මගේ වීර්යය අරඹන ලද්දේ විය. බෝමැඬ හුන්නා වූ මවිසින් චතුසම්මපධාන භේදය ඇති වීර්‍ය්‍යය අරඹන ලද්දේ විය. දැඩිව ගන්නා ලද්දේ ලිහිල් නොවන පැවතුම් ඇත්තේ විය. හුදෙක් වීර්‍ය්‍යය පමණක්ම නොව මගේ සිහිය ද අරමුණට මුහුණලා ඇති බවින් එළඹ සිටියේ විය. එළඹසිටියේ නොමුළාවූයේයි. **පස්සද්ධො කායො අසාරද්ධො** යනු කය සිත සංසිඳීම් වශයෙන් කය ද සංසිඳුනේ විය. එහි යම්හෙයකින් නාමකාය සංසිඳීම ඇති විට රූපකාය ද සංසිඳුනේම වේද එහෙයින් නාමකාය රූපකාය යයි වෙසෙසක් නොකොටම පස්සද්ධකා යයි කියන ලදි. **අසාරද්ධො **යනු එය ද සංසුන් බැවින්ම දාහ නැත්තේ පහවූ දාහය ඇත්තේයි කියන ලදි. **සමාහිතං චිත්තං එකග්ගං** යනු මගේ සිත ද මනාව තබන ලද්දේ හොඳින් පිහිටුවන ලද්දේ නංවන ලද්දේ විය. සමාහිත වීමෙන්ම එකඟ බවයි, නොසැලීමයි නොපැනීමයි. මෙපමණකින් ධ්‍යානයේ පුර්‍වභාග ප්‍රතිපදාව කියන ලද්දේ වෙයි.
දැන් මේ ප්‍රතිපදාවෙන් පැමිණෙන ලද ප්‍රථමධ්‍යා නය මුල්කොට විද්‍යාත්‍රය අවසන් කොට ඇති විශේෂය දක්වන සේක් **සො ඛො අහං** යනාදිය පැවසූ සේක. එහි යමක් යම්තාක් විනිශ්චයෙන් කිවයුතු වූයේද එය විසුද්ධිමග්ගයෙහි කියන ලද්දේමය.
**අයං ඛො මෙ බ්‍රාහ්මණ** යනාදියෙහි **විජ්ජා** යනු දැනීම ඇතිකරන අරුතින් විජ්ජා නමි. කුමක් ගැන දැනීම ඇතිකරයිද? පෙර විසීමයි. **අවිජ්ජා** යනු ඒ පෙරවිසීමම නොදන්නා බවට පත්කිරීමේ අරුතින් ඒ වසාලන මෝහයයි. තමා යනු ඒ මෝහයම එය වසාලන අරුතින් තමො නම් වෙයි. **ආලොකො** යනු ඒ විද්‍යාවම බැබලීම ඇතිකරන අරුතින් ආලෝක යයි කියනු ලැබේ. මෙහි ද විද්‍යාවට පැමිණියේයි අරුත්ය. සෙස්ස පැසසීමේ වචනයි. මෙහි යෙදීම වූ කලි මෙසේයි, මවිසින් මේ විද්‍යාව අවබෝධ කරන ලදි. අවබෝධ කළ විද්‍යාව ඇති මගේ අවිද්‍යාව විනාශ විය. වැනසිනැයි අරුත්ය. කුමක්හෙයින්ද? විද්‍යාව උපන් බැවිනි. සෙසුපද දෙකෙහි ද මේ ක්‍රමයයි. **යථා තං** යනු මෙහි **තං** යනු නිපාත මාත්‍රයෙකි. සිහියෙන් නොවෙන්ව විසීමෙන් අප්‍රමාද වූ වීර්‍ය්‍යය නමැති අවුවෙන් තැවීම ඇත්තා වූ තැනැත්තාගේ කයෙහි ද දිවියෙහි ද බලාපොරොත්තු රහිත බැවිනි, **පහිතත්තස්ස** යනු දැඩි වීර්‍ය්‍යයෙන් යුක්ත වූවහුගේයි අරුත්ය, මෙය කියන ලද්දේ වෙයි. යම්සේ **අප්පමත්තස්ස ආතාපිනො** දැඩි වීර්‍ය්‍යයෙන් යුතුව වෙසෙන්නාගේ අවිද්‍යාව නැසෙන්නේය, විද්‍යාව උපදින්නේද, අඳුර නැසෙන්නේ ආලෝකය උපදින්නේද එසේම මගේ අවිද්‍යාව නැසිණි, විද්‍යාව ඉපදුණි. අඳුර නැසිණි. ආලෝකය ඉපදුනි. ඒ මාගේ වීර්‍ය්‍යයෙහි යෙදීමට අනුකූල ලෙසින්ම ඵලය ලැබිණි.
**අයං ඛො මෙ බ්‍රාහ්මණ පඨමා අභිනිබ්හිදා අහොසි කුක්කුටච්ඡාපකස්සෙව අණ්ඩකොසම්හා** යනු බමුණ, මේ මගේ පෙර විසීම සිහි කිරීමේ නුවණ නැමැති මුවතුඩින් පෙර විසූ ස්කන්ධයන් වසන්නා වූ අවිදු බිජුවට පලා පළමු උපත මතුව එම පළමු ආර්‍ය්‍ය උපත වූයේය, කුකුළු පැටවාගේ මෙනි. මුවතුඩින් හෝ පානිය සිළුවෙන් හෝ බිජුවට පලා ඒ බිජුවටින් නික්මීම කුකුළු වර්‍ගයේ යළි උපතයි. මේ වූ කලී පෙර විසීම පිළිබඳ කථාවෙහි ක්‍රමයයි.
චුතූපපාතඤාණ කථාවෙහි **විජ්ජා** යනු දිවැස් නුවණ නමැති විද්‍යාවයි. **අවිජ්ජා** යනු චුති උත්පත්ති වසාලන්නා වූ අවිද්‍යාවයි. යම්සේ වනාහි පුබ්බෙනිවාස කථාවෙහි පෙරවිසීම සිහිකිරීමේ නුවණ නැමති මුවතුඩින් පෙර විසූ ස්කන්ධයන් වසාලන්නා වූ අවිද්‍යාව නමැති බිජුවට පලායි කියන ලදි. එසේම චුතූපපාතඤාණ නමැති මුවතුඩින් චුති උත්පත්ති වසාලන්නා වූ අවිද්‍යා නමැති බිජුවට පලායි කිවයුතුය.
මේ යමක් ප්‍රත්‍යවෙක්ෂණ ඥානයෙන් වටකොට ගන්නා ලද්දේ ද ආශ්‍රවයන්ගේ ක්ෂය ඥාණයට පැමිණීම වූ එය බමුණාට දක්වමින් **අයං ඛො මෙ බ්‍රාහ්මණ තතියා විජ්ජා** යනාදිය පැවසූ සේක. එහි **විජ්ජා** යනු අරහත් මග නුවණ නමැති විද්‍යාවයි. **අවිජ්ජා** යනු සිවුසස් වසාලන අවිද්‍යාවයි. **අයං ඛො මෙ බ්‍රාහ්මණ තතියා අභිනිබ්හිදා අහොසි** යන මෙහි මේ වනාහි බමුණ මගේ ආශ්‍රවයන් ක්‍ෂයවිම පිළිබඳ නුවණ නමැති මුවතුඩින් සිවුසස් වසාලන අවිද්‍යා නමැති බිජුවට පලා තෙවැනි උපත තෙවැනි නික්මීම තෙවැනි ආර්‍ය්‍ය උපත වූයේය, කුකුළු පැටවාගේ මෙනි. මුවතුඩින් හෝ පානිය සිඑවෙන් හෝ බිජුවට පලා ඒ බිජුවටින් එළියට ඒම නික්මීම කුකුළු වර්‍ගයේ යළි උපතයි.
මෙපමණකින් කුමක් දැක්වූ සේක්ද? බමුණ ඒ කුකුළු පැටවා වනාහි බිජුවට පලා එයින් නික්මෙන්නේ එක්වරක්ම උපදියි. මම වනාහි පෙර විසූ ස්කන්ධයන් වසාලන අවිද්‍යා බිජුවට පලා පළමුව පුබ්බේනිවාසානුස්සති විද්‍යාවෙන් උපන්නෙමි. ඉක්බිති සත්ත්වයන්ගේ ව්‍යුති ප්‍රතිසන්ධි වසාලන්නා වූ අවිද්‍යා බිජුවට පලා දිබ්බචක්ඛුඤාණ විද්‍යාවෙන් දෙවැනිව උපන්නෙමි. ඉක්බිතිව සිවුසස් වසාලන අවිද්‍යා බිජුවට පලා ආශ්‍රවක්ෂයකර ඥාන නමැති විද්‍යාවෙන් තෙවැනිව උපන්නේ වෙමි. මෙසේ විද්‍යාත්‍රයෙන් තෙවරක් උපන්නේ වෙමි. ඒ මාගේ ජාතිය (උපත) ආර්‍ය්‍යය. සුපිරිසිදුයයි මෙය දක්වන සේක. මෙසේ දක්වමින් ද පුබ්බෙනිවාස නුවණින් අතීතංස ඥානය ද දිබ්බචක්ඛු නුවණින් ප්‍රත්‍යූත්පන්න හා අනාගතංස ඥානයද ආශ්‍රවක්‍ෂය නුවණින් සියලු ලෞකික ලෝකෝත්තර ගුණදැයි මෙසේ ත්‍රිවිධ විද්‍යාවන්ගෙන් සියලු සර්‍වඥගුණයන් පවසා තමන්ගේ ආර්‍ය්‍ය ජාතියෙහි ජ්‍යෙෂ්ඨ ශ්‍රේෂ්ඨභාවය බමුණාට දැක්වූ සේක.
**එවං වුත්තෙ වෙරඤ්ජො බ්‍රාහ්මණො** යනු මෙසේ ලෝකානුකම්පාවෙන් බමුණාට අනුකම්පා කරන භාග්‍යවතුන් වහන්සේ විසින් සැඟවිය යුතු වුද තමන්ගේ ආර්‍ය්‍ය ජාතියෙහි ජ්‍යෙෂ්ඨ ශ්‍රේෂ්ඨභාවයන් විද්‍යාත්‍රය ප්‍රකාශ කෙරෙන ධර්‍ම දේශනාවෙන් පැවසූ කල්හි ප්‍රීතිය පැතිරීමෙන් පිරිපුන් ගතසිත ඇති වෙරඤ්ජා බ්‍රාහ්මණ තෙමේ භාග්‍යවතුන් වහන්සේගේ ඒ ආර්ය ජාතියෙහි ජ්‍යෙෂ්ඨ ශ්‍රේෂ්ඨභාවය දැන මම සියලු ලොවට දෙටුවූ සියලු ගුණයෙන් යුක්ත වූ මෙබඳු සර්‍වඥයන් වහන්සේට අනුන්ට වැදීම් ආදී කටයුතු නොකරයි යනුවෙන් කීවෙමි. මෝඩකමට නිගාවේවායි තමන්ට ගරහාගෙන මෙතෙම දැන් ලොව ආර්ය ජාතියෙහි කලින්ම උපන් අරුතින් ජ්‍යෙෂ්ඨය, සියලු ගුණයන්ගෙන් සමානවන්නකු නොවන අරුතින් ශ්‍රේෂ්ඨයයි නිගමනය කොට භාග්‍යවතුන් වහන්සේට මෙසේ කීවේය: **ජෙට්ඨො භවං ගොතමො සෙට්ඨො භවං ගොතමො** (පින්වත් ගෞතමයන් වහන්සේ ජ්‍යෙෂ්ඨය, පින්වත් ගෞතමයන් වහන්සේ ශ්‍රේෂ්ඨය) යනුවෙනි. මෙසේද කියා යළි භාග්‍යවතුන් වහන්සේගේ ඒ ධර්‍ම දේශනය සතුටු වෙමින් **අභික්කන්තං භො ගොතම** යනාදිය කීවේය. එය පවසන ලද අරුත් ඇත්තේමය.
දෙවැන්නෙහි **අභිඤ්ඤාතා **යනු දන්නාලද, ප්‍රසිද්ධ වූ, ප්‍රකට වූයි, **සන්ථාගාරෙ **යනු මහජනයාගේ ගිමන් නිවන ගෘහයෙහියි, විසඹුලෑම සඳහා තනන ලද ගෘහයෙහියි. ඒ සන්ථාගාර ශාලාව නුවර මැද වූයේය. සතර තැනක සිටියවුනට පැනෙයි. සිවුදිගින් පැමිණි මිනිස්සු පළමුව එහි විශ්‍රාම ගෙන පසුව තමතමන්ට පහසු දෙසකට යති. රාජකුලයන්ට රාජ්‍ය කෘත්‍යයන් සාකච්ඡා කිරීම සඳහා කරනලද ගෘහයයි ද කියත්මය. එහි හිඳ ලිච්ඡවි රජවරු රාජ්‍ය කෘත්‍ය පතුරුවති, කරති, විචාරති. **සන්නිසින්නා** යනු ඒ රජවරුනට හිඳීම සඳහාම පනවනලද මාහැඟි පසුතුරුණු ඇති නංවනලද සේසත් ඇති අසුන්හි හුන්නාහුයි. **අනෙකපරියායෙන බුද්ධස්සවණ්ණං භාසන්ති** යනු රාජකුලයෙහි කටයුතු ද ලෝකාර්‍ත්‍ථ චර්යාව ද විචාරා නොයෙක් කරුණින් බුදුරජාණන් වහන්සේගේ ගුණය කියත්, පවසත්, පැහැදිලි කරති. ඒ රජවරු පඬිවරුය. සැදැහැවත්තුය. පැහැදුනෝය. සෝවාන් වූවාහු ද සකෘදාගාමි වූවාහු ද අනාගාමි වූවාහු ද ආර්යශ්‍රාවක වූ ඒ සියල්ලෝම ලෞකික බැඳුම් සිඳ බුද්ධාදී තෙරුවන් ගුණ පවසත්. එහි සිරිත් වැණුම, සිරුර වැනුම, ගුණ වැණුම යයි බුදු වැණුම තෙවැදෑරුම් වෙයි. එහිදී මේ රජවරු සිරිත් වැණුම ඇරඹූහ. කල්ප ලක්ෂයක් අධික වූ සාරාසංඛ්‍යයක් කාලය පුරා දසපාරමී දස උපපාරමී, දසපරමත්ථපාරමී යයි සමතිස් පෙරුම්පුරමින් ඥාති අර්‍ත්‍ථචර්‍ය්‍යාව ලොකාර්‍ත්‍ථචර්‍ය්‍යාව හා බුද්ධි චර්යාව මුදුන් පමුණුවමින් පංච මහා පරිත්‍යාගයන් අත්හරින්නා වූ සම්මා සම්බුදුන් වහන්සේ විසින් ඒකාන්තයෙන්ම දුෂ්කරවූවක් කරන ලදැයි පන්සිය පණසක් වූ ජාතකයන්ගෙන් බුදුවැණුම පවසමින් තුසිත භවනයට පමුණුවා තැබවූහ.
දහම් වැණුම පවසන්නාහු ඒ භාග්‍යවතුන් වහන්සේ විසින් නිකාය වශයෙන් නිකාය පහක් ද පිටක වශයෙන් පිටක තුනක්ද අඞ්ග වශයෙන් අංග නවයක් ද ස්කන්ධ වශයෙන් අසූහාරදහසක් ධර්‍මස්කන්ධයන් ද ධර්‍මය දෙසන ලදැයි කොටස් වශයෙන් දහම් දැනුම පැවසූහ.
සඟ ගුණ පවසන්නාහු ශාස්තෘන් වහන්සේගේ දම් දෙසුම අසා ලද සැදැහැ ඇති කුලපුත්තු භෝග සමුහය ද නෑ පිරිස ද අතහැර සේසත, උපරජකම, සෙන්පති සිටු භාණ්ඩාගාරික යන තනතුරු නොසලකා නික්ම ශාස්තෲ ශාසනයෙහි පැවිදි වෙති. සේසත අතහැර පැවිදි වූ භද්දියරාජ මහාකප්පින පුක්කුසාති ආදීවූ රජුන්ව සිට පැවිදි වූවන්ගෙන්ම බුද්ධකාලයෙහි අසූ දහසක් විය. නොයෙක් කෙළ ගණන් ධනය අතහැර පැවිදි වූ යසකුලපුත් සොණ සිටුපුත් රට්ඨපාල කුලපුත් ආදීන්ගේ සීමාවක් නැත. මෙබඳු මෙබඳු වූ කුලපුත්තු ශාස්තෲ ශාසනයෙහි පැවිදිවෙතියි පැවිදිවීම් වශයෙන් සඟගුණ පැවසූහ.
**සීහො සෙනාපති** යනු මෙබඳු නම් ඇතිවූ සේනාවට අධිපතියායි. විශාලාවෙහි රජවරු සත්දහස් පන්සිය සතකි. ඒ සියල්ලෝම රැස්ව සියල්ලන්ගේ සිත්ගෙන රටපාලනයට සමත් කෙනකු විමසුවයි විමසමින් සීහ නම් රජකුමරු දැක මෙතෙම හැකිවන්නේ යයි සනිටුහන් කොට ඔහුට රත්මිණි පැහැ ඇති කම්බලයකින් වට කරන ලද සෙන්පති සත දුන්නාහුය. ඔහු සඳහා “සීහො සෙනාපති”යි කියන ලදි. **නිගණ්ඨ සාවකො** යන නිගණ්ඨනාථපුත්‍රයන්ට, ප්‍රත්‍යය දෙන්නා වූ උපස්ථායකයෙකි, නාලන්දාවෙහි උපාලි ගෘහපති, කපිල පුරයෙහි වප්ප ශාක්‍යතෙමේ හා විශාලාවෙහි සීහසෙනාපති යයි දඹදිව් තෙලෙහි නිගණ්ඨයන්ට අග්‍ර උපස්ථායක වූ තිදෙනෙකි. **නිසින්නො හොති** යනු සෙසු රජවරුන්ට පිරිස අතරතුරෙහි අසුන් පැනවූහ. සීහට වනාහි මැද තැනෙහියි. එහි පැනවූ මාහැඟි රජසුනෙහි හුන්නේ වෙයි: **නිස්සංසයං** යනු සැක නැතිව ඒකාන්තයෙන්ය. ඔවුහු යම් ඒ අල්පේශාක්‍යයකුගේ නොයෙක් සිය ගණන් කරුණින් ගුණ නොකියති.
**යෙන නිගණ්ඨො නාථපුත්තො තෙනුපසඞ්කමි** යනු නිගණ්ඨනාථපුත්ත තෙමේ ඉදින් මේ සීහ ශ්‍රමණ ගෞතමයන්ගේ ගුණ කියන කිසිවකුට කන්දී ශ්‍රමණ ගෞතමයන් දැකීම සඳහා එළඹෙන්නේ නම් මගේ පරිහානිය වන්නේයයි සිතා පළමුව සීහ සෙන්පතිට මෙසේ කීවේය. “සෙන්පතියෙනි, මෙලොවෙහි මම බුදුය මම බුදුයයි (කියමින්) බොහෝ දෙනෙක් හැසිරෙති. ඉදින් ඔබ කිසිවකු දැකීමට එළඹෙනු කැමැත්තෙහි නම් මගෙන් අසන්නෙහිය. මම නුඹ සුදුසු තැන යවන්නෙමි. නුසුදුසු තැනින් වළහන්නෙමි”. හෙතෙම ඒ කථාව සිහි කොට ඉදින් මා යවන්නේ නම් යන්නෙම්ද නොයන්නෙම්දැයි සිතා [missing trans]
මේ වචන අසා නිගණ්ඨ තෙමේ මහාපර්‍වතයකින් (හෙළන ලද්දාක්) මෙන් බලවත් සොවින් ගැලුණේ මම යම් තැනෙක්හි මොහුගේ ගමන නොකැමැති වෙම්ද එහිම යනු කැමැත්තේ වූයේය. මම නටුවා වෙමියි නොසතුටු වී මොහු වැළැක්වීමේ උපායක් කරන්නෙමැයි සිතා **කිං පන ත්වං** යනාදිය කීවේය. මෙසේ කියමින්, හැසිරෙන ගොණකු දඬුවකින් පහරන්නකු මෙන් ද දැල්වෙන පහනක් නිවන්නකු මෙන් ද බත් සහිත බඳුනක් යටිකුරු කරන්නකු මෙන් ද සීහට උපන් සතුට වැනසීය. **ගමියාභිසඞ්කාරො** යනු ඇත් යානාදියට යොදවන ගඳමල් ආදිය ගැනීම් වශයෙන් පැවැති ප්‍රයෝගයකි. **සො පටිප්පස්සම්හි** යනු හෙතෙම සංසිඳුනේය.
**දුතියම්පි ඛො** යනු දෙවැනි වරෙහි ද යනුයි. මේ වාරයෙහි ද බුදුන්ගේ ගුණ කියන්නාහු තුසිත භවනයෙහි පටන් බෝ පළඟ දක්වා දශබලයන් වහන්සේගේ යට පාද තලයන්ගෙන් හා මත්තෙහි කෙසඟින් ද පිරිසිඳ දෙතිස් මහා පුරුෂ ලක්‍ෂණ අසූඅනුව්‍යඤ්ජන ඛ්‍යාමප්‍රභාවන්ගේ වශයෙන් ශරීර වර්‍ණනාව කීවාහුය. ධර්‍මයේ ගුණ කියන්නාහු එක් පදයක ද එක් ව්‍යංජනයක ද වැරදිව ලියන ලද්දක් නම් නැතැයි මනාව කියන ලද්දක් වශයෙන් ධර්‍මයේ ගුණ කීවාහුය. සංඝයාගේ ගුණය කියන්නාහු මෙබඳු වූ සැපසම්පත් අතහැර ශාස්තෲ ශාසනයෙහි පැවිදි වූවෝ කුසීත ස්වභාවය ඇත්තෝ නොවෙත්. තෙළෙස් ධුත ගුණයන් සපුරන්නෝ වී සවැදෑරුම් අනුපස්සනාවන්හි කටයුතු කරති. අටතිස් අරමුණ බැඳීම් වළඳිතියි පිළිවෙත් වශයෙන් සංඝයාගේ ගුණ පැවසූහ.
තෙවැනි වරෙහි බුදුගුණ කියන්නාහු “ඉතිපි සො භගවා” යනුවෙන් සූත්‍රාන්ත ක්‍රමයෙන්ම බුදුගුණ කීහ. “ස්වාක්ඛාතො භගවතා ධම්මො” ආදියෙන් සූත්‍රාන්ත ක්‍රමයෙන්ම දහම් ගුණ ද “සුපටිපන්නො භගවතො සාවකසඞ්ඝො” යනාදියෙන් සූත්‍රාන්ත ක්‍රමයෙන්ම සඟ ගුණයන් ද කීවාහුය. ඉක්බිති සීහ තෙමේ “තෙවැනි දිනයෙහි පටන් බුද්ධ-ධර්‍ම -සංඝ ගුණයන් පවසන මේ ලිච්ඡවි රජ කුමරුන්ගේ මුව නොපොහොනේයි. ඒකාන්තයෙන්ම ඒ භාග්‍යවතුන් වහන්සේ උතුම් ගුණයෙන් යුක්තවූවෙකි. දැන් මේ උපන් ප්‍රීතිය අත නොහැරම මම අද සම්මා සම්බුදුන් වහන්සේ දකින්නෙමි”යි සිතුවේය. ඉක්බිති ඔහුට නිගණ්ඨයෝ මට කුමක් කරත්දැයි සැකයක් උපන්නේය. එහි **කිං හි මෙ කරිස්සන්ති** යනු කුමක් නම් මට නිගණ්ඨයෝ කරත්ද යනුයි. **අපලොකිතා වා අනපලොකිතා වා** යනු අසන ලද්දෝ හෝ නොඅසන ලද්දෝයි. අසනලද ඔවුහු මට යානවාහන සැපත්ද ඉසුරු වෙසෙසක්ද නොදක්වත්. නොඅසන ලද්දෝ ද (එබඳු සැපත්) නොගෙනෙත්, මොවුන් විමසීම ඵලරහිතයයි අදහසයි.
**වෙසාලියා නිය්‍යාසි** යනු යම්සේ ග්‍රීෂ්ම කාලයෙහි වැසි වට කල දිය ගලමින් නදියට වැටී ටික දුරක් ගොස් සිටිය ද නොගලා පවතියි ද එසේ සීහට පළමු දිනයෙහි දශබලයන් වහන්සේ දකින්නෙමැයි උපන් සතුට නිගණ්ඨයන් විසින් වළක්වනලද කාලයයි. යම් සේ වනාහි දෙවැනි දිනයෙහි වැසි වට විට දිය ගලමින් නදියට වැටී ටිකක් ගොස් වැළි ගොඩ පැහැර නවතින්නේ වෙයිද එසේ සිංහගේ දෙවැනි දිනයෙහි දශබලයන් වහන්සේ දකින්නෙමැයි උපන් සතුට නිගණ්ඨයා විසින් වැළැක්වූ කාලයයි. යම්සේ තෙවැනි දිනයෙහි වැසි වට විට ගලායන දිය නදියට වැටී පරණළා වියළි දඬු බට කසල ආදිය ඇද දමමින් වැලි ගොඩ බිඳහරිමින් මුහුදට යොමුවූයේ වෙයිද මෙසේ සීහ තෙමේ තෙවැනි දිනයෙහි ත්‍රිවිධ වස්තූන්ගේ ගුණ කථාව අසා ප්‍රීතිප්‍රමෝද්‍යය උපන් කල්හි නිගණ්ඨයෝ ඵල රහිතය නිෂ්පලය. මේ නිගණ්ඨයෝ මට කුමක් කරත්ද මම ශාස්තෲන් වහන්සේ සමීපයට යන්නෙමැයි යාම නිශ්චය කොට විශාලාවෙන් නික්මුනේය. නික්මෙන්නේද, බොහෝ කලක සිට මම බුදුන් සමීපයට යනු කැමැත්තේ වීමි. නොදන්නා වෙසකින් යාම මට සුදුසු නොවේ. බුදුන් දැකීමට යම්කිසිවෙක් යනු කැමැත්තෝ ද ඒ සියල්ලෝ නික්මෙත්වායි හඬ නඟා රිය පන්සියයක් යොදවා උතුම් රියෙහි සිටියේ රිය පන්සියයකින් මහත් වූ පිරිසක් පිරිවරණ ලද්දේ සුවඳ මල්සුණු සුවඳ ද්‍රව්‍ය ආදිය ගන්වාගෙන නික්මුණේය. **දිවාදිවස්ස** යනු දහවලේ ද දහවලයි, මද්දහන ඉක්මෙන කෙණෙහිමයි,
**යෙන භගවා තෙනුපසංකමි** යනු අරමට පිවිසෙන්නේ දුරදීම අසූ අනුව්‍යංජන ඛ්‍යාමප්‍රභා දෙතිස් මහා පුරුෂ ලක්‍ෂණ සවණක් ගන බුදුරැස් දැක මෙසේ ආසන්නයෙහි වසන මෙබඳු නම් වූ පුරුෂයකු මෙපමණ කලක් නොදුටුවෙමි. මම රවටන ලද්දේ වෙමි. මට ඒකාන්තයෙන්ම අලාභයකැයි සිතා මහා නිධානයක් දැක දිළිඳු පුරුෂයකු මෙන් හටගත් ප්‍රීති ප්‍රමෝද්‍යය ඇත්තේ බුදුරජාණන් වහන්සේ යම් තැනෙක්හිද එතැනට එළඹියේය. **ධම්මස්ස වානුධම්මං ඛ්‍යාකරොන්ති** යනු හවත් ගෞතමයන් වහන්සේ විසින් කියන ලද කාරණයට අනුකාරණයක් කියනු ලැබේ. මෙහි කාරණ වචනය ධම්ම ශබ්දය ඇත්තේය. “හෙතුම්හි ඤාණං ධම්මපටිසම්හිදා” ආදියෙහි මෙනි. මෙහි කාරණය යනුවෙන් එසේ පැවැති ශබ්දයාගේ අර්‍ත්‍ථය අදහස් කරන ලදි. එය පැවැත්මේ හේතුභාවයෙන් අර්‍ත්‍ථය යෙදුණු ශබ්දප්‍රයෝගය අනුකාරණායයි. මෙයම අනුන් විසින් කියනු ලබන්නේ **සහධම්මිකො වාදානුවාදො** යනු අනුන් විසින් කියන ලද කරුණින් කරුණු සහිතවූයේ වී නුඹලාගේ වාදය හෝ එයින් පසුව ඔහුගේ අනුවාදය හෝ කිසියම් අල්පමාත්‍රයක් වූයේද විද්වතුන් විසින් ගැරහිය යුතු තැනට කරුණට නොඑයි. සර්‍වාකාරයෙන්ම ඔබගේ කීමෙහි ගැරහියයුතු කරුණක් නැද්ද යන මෙය කියන ලද්දේ වෙයි. **අනබ්හක්ඛාතුකාමා** යනු නොවූදෙයින් (අසත්‍යයෙන්) කියනු කැමැත්තේ නොවේ. අර්‍ත්‍ථ **සීහපරියායො** යනාදීන්ගේ අර්‍ත්‍ථය වෙරඤ්ජකණ්ඩයෙහි ආ ක්‍රමයෙන්ම දතයුතුයි. **පරමෙන අස්සාසෙන** යනු සිවුමග සිවුපල නම්වූ උතුම් අස්වැසීමෙනි. **අස්සාසායධම්මං දෙසෙමි** යනු අස්වැසීම සඳහා විසඹුලනු සඳහා දහම් දෙසමි. මෙසේ භාග්‍යවතුන් වහන්සේ අංග අටකින් සීහ සෙනෙවියාට දම්දෙසු සේක.
**අනුචිවටකාරං** යනු අනුව දැන සිතා සසඳා කළයුත්ත කරවයි කියන ලද්දේ වෙයි. **සාධු හොති** යනු සොඳුරු වෙයි. නුඹවැන්නවුන් මා දැක මා සරණ යන කහි නිගණ්ඨයා දැක නිගණ්ඨයා සරණ යන කල්හි කිම මේ සීහ තෙමේ දුටු දුටුවන් සරණ යයිදැයි නින්දාවක් උපදියි. එබැවින් නුඹවැන්නවුන්ට විමසා කිරීම මැනවැයි දක්වයි. **පටාකං පරිහරෙය්‍යුං** යනු ඔවුහු වනාහි මෙබඳු වූ සවුවකු ලැබ අසුවල් නම් රජ හෝ රජමහ මැති හෝ සිටු හෝ අපගේ සරණ ගිය සවුවෙක් වූයේයයි පතාකයක් ඔසවා නුවරෙහි හඬ නඟමින් හැසිරෙත්. කුමක් හෙයින්ද? මෙසේ අපගේ මහත්බව ප්‍රකට වන්නේය යන කරුණ නිසා මෙන්ම ඉදින් ඔහුට “මම කුමට මොවුන්ගේ සරණ ගියෙම්දැයි විපිළිසරක් ඇතිවන්නේ නම් හෙතෙම “මා මොවුන් සරණ ගිය බව බොහෝ දෙනා දනිති. දැන් පෙරළා ඒමට නොහැකැයි නොයන්නේය යන කරුණ ද නිසාය. එබැවින් “පටාකං පරිහරෙය්‍යුං”යි කීවේය. **ඔපානභූතං** යනු පිළියෙල කරන ලද ලිඳක් මෙන් සිටියේයි. **කුලං **යනු ඔබගේ නිවසයි. **දාතබ්බං මඤ්ඤෙය්‍යාසි **යනු පෙර දස විසි සැට දෙනකු ආවිට ද දැක නැතැයි නොකියා දුන්නෙහිය. දැන් මා සරණගිය කරුණ නිසාම මොවුන්ට දන්දීම නොසිඳුව. පැමිණියවුන්ට දියයුතුමයයි අවවාද කරයි. **සුතං මෙතං භන්තෙ** යනු කොයින් අසන ලද්දේ ද? නිවටුන්ගේ සමීපයෙනි. ඔවුහු කුලගෙවල මෙසේ පවසත්: ‘අපි පැමිණි යම්කිසිවකුට දියයුතුයයි කියමු. ශ්‍රමණ ගෞතමයෝ “මටම දානය දියයුතුය. අනුන්ට දන් නොදිය යුතුය. මගේ සව්වන්ටම දියයුතුය. අනුන්ගේ සව්වන්ටම නොදිය යුතුය. මට දුන් දෙයම මහත්ඵලය. අනුන්ට දුන් දෙය මහත්ඵල නොවේ. මගේ සව්වන්ට දුන් දෙයම මහත්ඵලය, අනුන්ගේ සව්වන්ට දුන් දෙය මහත්ඵල නොවේ”. මෙසේ කියතියි ඒ සඳහා “සුතං මෙතං”යි කීවේය.
**ආනුපුබ්බිකථං** යනු දානයට අනතුරුව ශීලයය, ශීලයට අනතුරුව ස්වර්‍ගයය, ස්වර්‍ගයට අනතුරුව මාර්‍ගයයයි මෙසේ අනුපිළිවෙළ කථාවයි. එහි **දානකථං **යනු මේ දානය නම් සුවයන්ට නිධානයකි. සැපත්වලට මුලයි. භෝගයන්ට පදනමයි, විසමගතවූ තැනැත්තාට ආරක්‍ෂාවයි, රැකවරණයයි. ගතියට පිහිටයි. මෙලොව පරලොවෙහි දානය සමාන වූ අනිවාර්ය පිහිටක් අරමුණක් රැකවරණක් ආරක්ෂාවක් පිහිටක් නැත. මෙය වනාහි අවශ්‍ය අර්‍ත්‍ථයෙන්ම රුවන්මුවා සිහසුනකට සමානය. ප්‍රතිෂ්ඨාර්ථයෙන් මහපොළොව සමානය. අරමුණු අරුතින් එල්ඹෙන රැහැනකට සමානය. මෙය දුකින් එතර කිරීමේ අරුතින් නැවකි. අස්වැසිලි අරුතින් සංග්‍රාම සූරයෙකි. භයින් ආරක්ෂාවීමේ අරුතින් මනාව සකසන ලද නුවරකි. මසුරු මලාදියෙන් නොතැවරෙන අරුතින් පියුමකි. ඒවා දවන අරුතින් ගින්නකි. ලංනොවිය හැකි අරුතින් සර්‍පයෙකි. නොතැවෙන අරුතින් සිංහයෙකි. බලවත්වීමේ අරුතින් ඇතෙකි. උතුම් මඟුලකැයි සම්මත අරුතින් සුදුගොනෙකි. ක්‍ෂේම භූමියකට පමුණුවන අරුතින් අස් රජෙකි. මේ දානය නම් මවිසින් ගිය මගයි. මේ මගේ වංශයයි. දස පෙරුම් පුරන මවිසින් වෙලාම මහා යාගය, මහා ගෝවින්ද මහා යාගය, මහා සුදස්සන මහායාගය, වෙස්සන්තර මහා යාගයයි මහායාග පවත්වන ලදි. සාවකුව දැල්වෙන ගින්නෙහි තමා පවරා දෙන්නහු විසින් පැමිණි යාචකයන්ගේ සිත ගන්නා ලදි. දානය ලෝකයෙහි සත් සැපතක් දෙයි. මාරසැපත, බ්‍රහ්ම සැපත, සක්විති සැපත ශ්‍රාවක පාරමී ඥානය, පුත්‍යොක බෝධි ඥානය අභිසම්බොධි ඥානය දෙයි මේ ආදියෙන් දාන ගුණ ප්‍රතිසංයුක්ත කථාවයි.
යම් හෙයකින් දන් දෙන්නේ සිල් සමාදන් වීමට හැකිවෙයිද එහෙයින් ඊට අනතුරුව ශීලකථාව කීසේක. මේ ශීලය නම් අනිවාර්ය වූ ප්‍රතිෂ්ඨාවයි. අරමුණයි, රැකවලයි, ආරක්ෂාවයි. ගතිපිහිටයි. මේ ශීලය නම් මගේ පරපුරයි. මම සංඛපාල රජු කල්හි භූරිදත්ත නාරජු කල්හි ඡද්දන්ත ඇත් රජු කල්හියි සීමාවක් නැති ආත්ම භාවයන්හි සිල් සපිරිවෙමි. මෙලොව පරලොව සැපත්වලට සීලය සමාන වූ අවශ්‍ය ප්‍රතිෂ්ඨාවක් අරමුණක් අස්වැසිල්ලක් රැකවලක් ගති පිහිටක් නැත. ශීල අලංකාරය සමාන අලංකාරයක් නැත. ශීල පුෂ්පය සමාන පුෂ්පයක් නැත. සිල් සුවඳ සමාන සුවඳක් නැත. සිල් අබරණින් සැරසුණු සිල්සුවඳ ගැල් වූ තැනැත්තකු බලන සදේවක ලෝකයා තෘප්තියකට නොයයි මේ ආදී ශීල ගුණයෙන් යුක්ත වූ කථාවයි.
මේ ශීලය නිසා මෙතෙම ස්වර්‍ගය ලබතැයි දැක්වීමට සීලයට අනතුරුව ස්වර්‍ග කථාව වදාළ සේක. **සග්ගකථං **යනු ස්වර්‍ගය නම් සිත්සතුටු කරන්නේය. සිත් ඇද ගන්නේය. මනාපය, එසේම මෙහි නිතරම කෙළි සෙල්ලම් නිති සැපත් ලබත්. චාතුර්මහා රාජික දෙවිවරු අනුලක්ෂයක් අවුරුදු දිවසුව දිව සැපත් විඳිති. තවුතිසා දෙවියෝ තුන්කෝටි හැට ලක්ෂයක් හවුරුදුය යන මේ ආදී ස්වර්‍ගයේ ගුණයෙන් යුක්ත කථාවයි. සග සැපත් පවසන්නා වූ බුදුවරුනගේ මුව නොපොහොනේයි. “අනෙක පරියායෙනපි ඛො අහං භික්ඛවෙ සග්ගකථං කථෙය්‍යං” යනාදී මෙය කියන ලදි.
මෙසේ ස්වර්‍ග කථාවෙන් පොළඹවා ඇතකු සරසා ඔහුගේ සොඬ සිඳින්නකු මෙන් මේ ස්වර්‍ගය ද අනිත්‍යය, ස්ථිර නැත. මෙහි ඇලීම නොකළ යුතුයයි දැක්වීම සඳහා කාමයෝ අඩු ආස්වාද ඇත්තෝය. බොහෝ දුක් ඇත්තෝය. බොහෝ උවදුරු ඇත්තෝය. මෙහි ආදීනව බොහෝයයි ආදී ක්‍රමයෙන් කාමයන්ගේ ආදීනවය පහත් බව අපිරිසිදුබව කීවේය. එහි **ආදීනවො** යනු දෝසයයි. **ඔකාරො **යනු පහත්බවයි, ලාමක බවයි, **සංකිලෙසො** යනු ඒවා මගින් සත්ත්වයා කෙලෙසීමයි. “සංකිලිස්සන්ති වත භො සත්තා”යි යම්සේ කීවේද එබැවිනි.
මෙසේ කාමයන්ගේ දොෂයෙන් තැතිගන්වා නෛෂ්ක්‍රම්‍යයෙහි අනුසස් කීසේක. **කලලචිත්තං** යනු නීරොගී සිතයි. **සාමුක්කංසිකා** යනු තමා විසින්ම උදුරා ගන්නා ලද ස්වයම්භූඃඥානයෙන් දක්නාලද අනුන්ට සාධාරණ නැති යන අරුත්ය. එය කවරෙක්ද? ආර්‍ය්‍ය සත්‍ය දේශනාවයි. එහෙයින්ම දුක්ඛං සමුදයං නිරොධං මග්ගංයි කියන ලදි. **විරජං වීතමලං** යනු රාගරජස් ආදිය නැතිවීමෙන් විරජවූයි, රාගමල ආදිය දුරු වූ බැවින් විගතමලවූයි. **ධම්මචක්ඛුං** යනු මෙහි සෝවාන් මග අදහස් කරන ලදි. එහි උපතේ ආකාරය දැක්වීම සඳහා “යං කිඤ්චි සමුදය ධම්මං සබ්බං තං නිරොධධම්මං”යි කීසේක. ඒ නිරොධය අරමුණු කොට කෘත්‍ය වශයෙන්ම සත්‍යය නමැති පිළිවෙතට පිළිපදියි. දක්නාලද ආර්යසත්‍ය ධර්‍මය මොහු විසිනැයි **දිට්ඨධම්මො** නමි. සෙසු තැන්හි ද මේ ක්‍රමයමයි. දුරුවූ විචිකිච්ඡාව පහවූ කෙසේ කෙසේදැයි (යන) සැකය මොහුටනුයි **තිණ්ණවිචිකිච්ඡො විගතකථංකථො** නමි. විසාරද බවට පැමිණියේයි **වෙසාරජ්ජප්පත්තො** යි. බුදුසස්නෙහි උතුම් ප්‍රත්‍යය ඇත්තේ, ශ්‍රද්ධාව සඳහා මෙහි වෙනත් දෙයක් නොපවතීනුයි **අපරප්පච්චයො** නමි.
**පවත්තමංසං** යනු ප්‍රකෘතියෙන් පැවැති මසයි. මුදල්ගෙන අවන්හලෙහි සොයවයි අරුත්ය. **සම්බහුලා නිගණ්ඨා** යනු පන්සියයක් පමණ වූ නිගණ්ඨයෝයි. **ථුල්ලං පසුං** යනු මහත මහ සිරුරක් ඇති ගෝණ මී ඌරු නම්වූ තිරිසන් සතෙකි. **උද්දිස්සකටං** යනු තමන් උදෙසා කරවනලද, මරවන ලදැයි අරුත්ය. **පටිච්චකම්මං** යනු ඒ මෙතෙම මේ මස නිසා ඒ සතුන් මැරීමේ කර්‍මය ස්පර්‍ශ කරයි. ඒ අකුසලයෙන් භාගයක් දායකයාට ද භාගයක් පිළිගන්නාටද වේයයි ඔවුන්ගේ විශ්වාසයයි. වෙනත් ක්‍රමයක්ද වේ. **පටිච්චකම්මං** යනු තමන් සඳහා කරන ලදයි. නැතහොත් **පටිච්චකම්මං **යනු නිමිත්ත කර්‍මයට මේ වෙනත් නමකි. එම නිමිත්ත කර්‍මය මෙහි ඇතැයි ද පටිච්චකම්මංයි කියන ලදි. **උපකණ්ණකෙ** යනු කන්මුලෙහියි. **අලං** යනු ප්‍රතික්‍ෂේප කිරීමේ වචනයකි. මෙයින් කවර වැඩෙක්දැයි අරුත්ය. **න ච පනෙතෙ** යනු මේ ආයුෂ්මතුන් වහන්සේලා දිගුකලක් නුගුණ කැමැත්තේ වී නුගුණ කියන්නාහුද චෝදනා කරන්නාහු නොදිරවති. බොරු චෝදනාවේ කෙළවරට නොයයි අරුත්ය. නැතහොත්, ලජ්ජාවීම් අරුත්හි මේ ජිරන්ති යන පදය දැක්විය යුතුයි. ලජ්ජා නොවෙත් යන අරුත්ය.
තෙවැන්නෙහි **අඞ්ගෙහි** යනු ගුණාංගයන්ගෙනි, **තස්සං දිසායං ජාතො හොති** යනු ඒ සින්ධුනදී තෙර දෙසෙහි උපන්නේ වෙයි. වෙනත් සොඳුරු අශ්වාජානීයයෝ එහිම උපදිත්. **අල්ලං වා සුක්ඛං වා** යනු තණකොළයි. **න අඤ්ඤෙ අස්සෙ උබ්බෙජෙතා** යනු අන් අසුන් නොඅවුස්සයි, නොපහරයි, නොහපයි කලහ නොකරයි. **සාඨෙය්‍යානි **යනු වංචනිකබවයි**. කුටෙය්‍යානි** යනු කූට භාවයයි. **ජිම්හෙය්‍යානි** යනු වංක බවයි. **වඞ්කෙය්‍යානි** යනු ඇඳ බවයි. මෙසේ පද සතරින්ම ඔහුගේ නොහික්මුණු බවම (නොහැදියාව) කියනලදි. **වාහී** යනු උසුලන බවයි. දුන් ඔවදන් අනුව කටයුතු කරන්නේයි. **යාවජීවිතමරණපරියොසානා **යනු මරණයෙන් ජීවිතයේ අවසන්වීම දක්වයි. **සක්කච්චං පරිභුඤ්ජති** යනු අමෘතය මෙන් ප්‍රත්‍යවෙක්ෂා කොට පරිභොග කරයි. **පුරිසථාමෙන** යනාදියෙහි ඥාන ශක්තිය ආදිය කියන ලදි. **සන්ථානං** යනු පසුබටවීමයි.
සිවුවැන්නෙහි **පෙහීති වුත්තො** යනු යවයි කියන ලද්දේයි. **පිට්ඨිතො රථං පටිවත්තෙති** යනු පිටනාරටියෙන් වියගස උඩට හරවා පසුභාගයෙන් රිය කරකවන්නේ පසුබායි. **පච්ඡාලං ඛිපති කුබ්බරං භන්ති** යනු පස පා දෙක ඔසවා එයින් පහර දී රියෙහි ඒරියා කඳ බිඳියි. **තිදණ්ඩං භඤ්ජති** රියේ ඉදිරියෙන් දඬු තුනක් වෙයි. ඒවා කඩයි. **රථිසාය සත්‍ථිං උස්සජ්ජිත්වා** යනු හිස නමා වියගස බිම හෙළා කලවයෙන් රියෙහි ඒරියා කඳ පහරදීයි. **අජ්ඣොමද්දති** යනු ඉදිරි දෙපයින් ඒරියා කඳ මඬිමින් සිටියි. **උබ්බටුමං රථං කරොති** යනු ගොඩට හෝ කටුගොඩකට රිය නංවයි. **අනාදියිත්වා** යනු මෙනෙහි නොකොට නොසලකායි, **මුඛාධානං** යනු මුව තැබීම සඳහා දෙන ලද යකඩ සැකිල්ලකි. **ඛීලට්ඨායි** යනු සතර පා කණු මෙන් නිසොල්ව තබා සිටියි, මේ සූත්‍රයෙහි සසරම කියන ලදි.
පස්වැන්නෙහි **අසජ්ඣායමලා** යන උගත මන්ත්‍රයන්ට සජ්ඣායනා නොකිරීම මලයක් (කිළුටක්) නම් වෙයි, **අනුට්ඨානමලා ඝරා** යනු උත්‍ථාන වීර්යය නැතිකම ගෙවලට මල නමි**. වණ්ණස්ස** යනු සිරුරු පැහැයේයි. **රක්ඛතො** යනු යම්කිසි අයත් දෙයක් රකින්නාගේයි, **අවිජ්ජා පරමං මලං** යනු එයින් සෙසු අකුසලධර්‍ම මලින් අටතැනක නොදැන්ම සංසාර මූල සංඛ්‍යාත මල වන බැවින් අවිද්‍යාව පරම මලයි ඊට වැඩි කිළුටක් නම් නැත. මේ සූත්‍රයෙහි සසරම කියන ලදි.
සවැන්නෙහි **දූතෙය්‍යං** යනු දූත කර්‍මයයි, **ගන්තුමරහති** යනු දූතකර්‍ම සංඛ්‍යාත වූ හසුන දරා ගෙනයාමට සුදුසු වෙයි. **සොතා** යනු යමෙකුට හසුන දෙයිද එය අසන්නායි. **සාවෙතා** යනු උගෙන මෙය ඔබ විසින් කියන ලදැයි යළි අස්වන්නායි (යලි කියන්නායි). **උග්ගහෙතා** යනු මනාව ගන්නායි, **ධාරෙතා** යනු මනාකොට දරන්නක් කොට දරන්නායි, **විඤ්ඤාතා** යනු වැඩ අවැඩේ අරුත දන්නායි, **විඤ්ඤාපෙතා** යනු අනුන්ට හඟවන්නායි. **සහිතාසහිතස්ස** යනු මෙය යහපත්ය මෙය අයහපත්යයි මෙසේ වැඩ අවැඩෙහි දක්ෂවූයේ එළඹුණු දෙයෙහි (විමසා බැලීමෙහි) හැකියාව ඇති තැනැත්තේ හසුන සැළකරන්නේ අර්‍ත්‍ථවත් දෙයම සලකා සැලකරයි. **න වෙධති** යනු නොඅවුස්සයි. **අසන්දිද්ධං** යනු පහවූ සැක ඇත්තේයි, **පුච්ඡිතො **යනු ප්‍රශ්න සඳහා විමසන ලද්දේයි.
සත්වැන්නෙහි **රොණ්ණෙන **යනු හැඬිමෙනි, **ආකප්පෙන** යනු හැඳීම් පෙරවීම් ආදී විධියෙනි. **වනභඞ්ගෙන** යනු වනයෙන් කඩා ගෙනෙන ලද මල්පල ආදී පඬුරෙනි, අටවැන්නෙහි ද මේ ක්‍රමයමයි.
නවවැන්නෙහි **පහාරාදො **යනු එබඳු නම් ඇත්තෙකි. **අසුරින්දො** යනු අසුර දෙටුවෙකි. අසුරයන් අතුරෙහි වෙපචිත්ති, රාහු, පහාරාද යන මේ තිදෙන දෙටුවෝයි. **යෙන භගවා තෙනුපසඞ්කමි** යනු දසබලයන් වහන්සේ බුදු වූ දිනයෙහි සිට අද යමි හෙට යමියි එකළොස් වසක් ගෙවා දොළොස් වසරෙහි ශාස්තෲන් වහන්සේ වෙරඤ්ජාවෙහි වෙසෙන කල්හි සම්බුදුන්වහන්සේ සමීපයට යන්නෙමැයි සිත උපදවා මට අද හෙටයයි දොළොස් වසරක් වූයේය. අද ඒකාන්තයෙන්ම දැන්ම යමියි එකෙණෙහිම අසුර සමුහයා පිරිවරා අසුර භවනයෙන් නික්ම මද්දහනෙහි භාග්‍යවතුන් වහන්සේ යම් තැනෙක්හිද එතැනට එළැඹියේය. **එකමන්තං අට්ඨාසි** යනු හෙතෙම භාග්‍යවතුන් වහන්සේගෙන් ප්‍රශ්න අසා මෙසේ ධර්‍මය අසන්නෙමැයි පැමිණියේ භාග්‍යවතුන් වහන්සේ දුටු වේලෙහි සිට බුද්ධ ගෞරවයෙන් ඇසීමට නොහැකි වන්නේද ශාස්තෲන් වහන්සේ වැඳ එකත් පසෙක සිටියේය. ඉක්බිති භාග්‍යවතුන් වහන්සේ සිතු සේක. මේ පහාරාද තෙමේ මා කථා නොකරද්දී පළමුව කථා කිරීමට නොහැක්කේය. පුරුදු කළ බලය ඇති තැන්හිම මොහුට කථාව ඇතිකිරීම සඳහා එක් ප්‍රශ්නයක් අසන්නෙමැයි සිතා
ඉක්බිති ඔහු විමසන සේක් **අපි පන පහාරාද** යනාදිය පැවසූ සේක. එහි **අභිරමන්ති** යනු ඇල්ම විඳියි. නොඋකුටලීව වසත්යයි අරුත්ය. හෙතෙම, භාග්‍යවතුන් වහන්සේ පුරුදු කරන ලද තැන්හිම මා විමසන සේකැයි සතුටට පත්වූයේ වී “ස්වාමීනි ඇලුම් කරති”යි කීවේය. **අනුපුබ්බනින්නො** යනාදිය සියල්ල අනුපිළිවෙලින් පහතට නැඹුරු වූ බවට නම්ය. **න ආයතකෙනෙව පපාතො** යනු සිඳුණු ඉවුරු ඇති මහ වළක් මෙන් මුලදීම ප්‍රපාතය නොවෙයි. එය වනාහි ඉවුරෙහි සිට අඟුල දෑඟුල වියත රියන උසභය අඩගව්ව ගව්ව අඩුයොදුන ආදි වශයෙන් ගැඹුරු වී යන්නේ මහමෙර මුල අසූහාරදහසක් යොදුන් ගැඹුරු වී සිටියේයි දක්වන සේක.
**ඨිතධම්මො** යනු සිටි සැටියයි. පිහිටි ස්වභාවයයි. **කුණපෙන** යනු යම්කිසි ඇත් අස් ආදීන්ගේ සිරුරෙනි. **ථලං උස්සාදෙති** යනු අතින් ගෙන මෙන් රළ පහරින්ම ගොඩ බිමට විසිකරයි.
**ගඞ්ගායමුනා** යනු මෙහි සිට මේ නදීන්ගේ උත්පත්ති කථාව කීමට වටියි. මේ දඹදිව වනාහි යොදුන් දස දහසක පරිමාණය ඇත්තකි. එහි යොදුන් සාර දහසක පරිමාණය ඇති පෙදෙසක් දියෙන් වැසී ගියේ මහසමුදුරුයි ප්‍රසිද්ධියට ගියේය. යොදුන් තුන්දහසක් ප්‍රමාණයෙහි මිනිස්සු වෙසෙති. යොදුන් තුන්දහසක ප්‍රමාණයෙහි හිමවත පිහිටියේය. (එය) උසින් යොදුන් පන්සියයක් වූයේ අසුසාර දහසක් මුදුන්වලින් යුක්ත වූයේ හාත්පසින් ගලනු ලබන ගංගාවන්ගෙන් විසිතුරු වූයේයි. එහි දිග පළලෙන් හා ගැඹුරෙන් ද පණස් පණස් යොදුන් ඇති යොදුන් එකසිය පණහක පිරිමඬුලු ඇති අනොතත්ත විල, කණ්ඩමුණ්ඩවිල, රථකාරවිල, ඡද්දන්තවිල, කුණාලවිල, මන්‍දාකිනීවිල, සීහප්පපාතවිල යයි මහවිල් සතක් පිහිටා ඇත.
ඒවා අතුරින් අනොතත්ත විල සුදස්සනකූටය, චිත්තකූටය, කාළකූටය, ගන්ධමාදනකූටය, කෙලාසකූට යයි මේ පර්‍වත පසෙන් වටකරන ලද්දේය. එහි සුදස්සනකූටය රන්මුවා වෙයි. යොදුන් දෙසීයක් උසය. ඇතුළත වක්ය. කවුඩු මුවක සටහන් ඇත්තේය. ඒ (අනොතත්) විලම වසා සිටි චිත්තකූටය හැමරුවන්මුවාය. කාළකූටය අඳුන්මුවාය. ගන්ධමාදනකූටය සානුමය වූයේ වෙයි. ඇතුළත මුං පැහැය ඇත්තේය. මුල්ගඳ, හරගඳ, එළගඳ සිව්ගඳ, පතුරුගඳ කොලගඳ, මල්ගඳ ගෙඩිගඳ කඳෙහි ගඳැයි මේ ගඳින් උත්සන්න වූයේය. නොයෙක් ආකාර ඖෂධවලින් ගැවසී ගත්තේ අමාවක පොහොය දිනයෙහි ගිනිගත් අඟුරක් මෙන් දිලෙමින් පවතියි. කෙලාසකූටය රිදීමුවාය. සියල්ලම සුදස්සන කූටයට සමාන උස් සටහන් ඇත්තේය. ඒ විලම වසා සිටියේයි. සියල්ල දෙවනාග ආදීන්ගේ ආනුභාවයෙන් පවතියි. මේවාහි ගංගා ගලයි. ඒ සියලුම දිය අනොතත්ත විලට පිවිසෙයි. සඳහිරු දකුණෙන් හෝ උතුරෙන් හෝ යන්නේ පර්‍වත අතුරින් එහි ආලෝකය ඇති කරයි. කෙලින් යමින් ආලෝකය ඇති නොකරයි. එහෙයින්ම එයට අනොතත්ත යයි නමක් හටගත්තේය.
එහි මනහර පදගල්තලා ඇති මසුකසුඹුවන් නැති පළිඟු මෙන් නිමලදිය ඇති නහනකොට මනාව පිළියෙළ වූයේ වෙයි. ඒවායෙහි බුදුවරු රහත්හු හා පසේ බුදුවරු ද සෘද්ධිමත් සෘෂීහු ද නහති. දේවයක්ෂාදීහුද නහති. කෙළිදෙලෙන් පසුවෙති.
එහිම සතර පැත්තෙහි සිංහ මුඛය හත්ථි මුඛය අශ්වමුඛය හා වෘෂභ මුඛයැයි සතර මුඛයක් වෙයි. ඒවාගෙන් ගංගා සතරක් ගලයි. සිංහ මුඛයෙන් නික්මෙන ගඟ අද්දර සිංහයෝ බොහෝ වෙති. හත්ථි මුඛ ආදියෙන් නික්මෙන ගංඉවුරුවල ඇත් අස් ගොන්නු බහුල වෙති. පෙරදිගින් නික්මෙන නදිය අනොතත්විල තෙවරක් පැදකුණු කොට සෙසු නදී තුනට නොපැමිණ පෙරදිග හිමව්වෙන්ම මිනිස් පියසට නොගොස් මහමුහුදට පිවිසෙයි. පැසුළු දෙසින් ද, උතුරු දෙසින් ද, නික්මෙන නදීහු ද එසේම පැදකුණු කොට පැසුළු හිමවතින් ද උතුරු හිමවතින් මිනිස් පියසට නොගොස් මහමුහුදට පිවිසෙත්. දකුණු මුවින් නික්මෙන නදිය එය තෙවරක් පැදකුණු කොට උතුරෙන් කෙළින්ව ගල්තලය මත්තෙන්ම යොදුන් සැටක් ගොස් පර්‍වතය පැහැර නැඟී වටින් තුන්ගවුවක් පමණ දිය දහර වී අහසින් යොදුන් සැටක් ගොස් තියග්ගළ නම් ගලෙහි වැටුණේය. ගල දියදහර වේගයෙන් බිඳුනේ එහි යොදුන් පණසක් පමණ වූ තියග්ගළා නම්වූ මහපොකුණ හටගත්තේය. එය පොකුණේ ඉවුර බිඳ ගලට පිවිස සැට යොදුනක් ගියේය. එයින් ඝන පොළොව බිඳ උමගින් සැට යොදුනක් ගොස් වින්ධ්‍යා නම්වූ තිරිසන් පර්‍වතය පැහැර අතෙහි ඇඟිලි පස සමාන වූ ධාරා පසක්ව පවතියි. එය තෙවරක් අනෝතත්විල පැදකුණු කොට ගිය තැනෙහි ආවත්තගංගායි කියනු ලැබේ. කෙළින් ගලමතින් සැට යොදුනක් ගිය තැන කණ්හගංගායි ද අහසින් සැට යොදුනක් ගිය තැන්හි ආකාසගංගායි ද තියග්ගළ පොකුණයි ද ඉවුර බිඳ ගලට පිවිස ගිය තැන්හි බහලගංගායි ද උමගින් සැට යොදුනක් ගිය තැන්හි උම්මග්ගගංගායි ද වින්ධ්‍යා නම් තිරිසන් පර්‍වතය පැහැර දහරා පසක්ව ගිය තැන්හි ගඞ්ගා, යමුනා, අචිරවතී, සරභූ, මහී යයි නම් පසක් බවට පළට විය. මෙසේ මේ පස් මහා ගංගාවෝ හිමවතිනින් ගලා එතියි දත යුත්තේය.
**සවන්තියො** යනු ගලමින් යන යම්කිසි මහානදීහු හෝ කුඩා නදීහුයි. **අප්පෙන්ති** යනු ඇලෙති. **ධාරා** යනු වැසි දහරයි, **පූරත්තං** යනු පිරුණු බවයි. මහසමුදුරෙහි මේ ස්වභාවයයි. මෙකල්හි වැස්ස මඳවූයේය. දැල් ආදිය රැගෙන කසුඹුවන් ගන්නෙමැයි හෝ මෙකල්හි ගල්තලාවෙහි මහවැසි ලබන්නෙමු නොවේදැයි හෝ කීමට නොහැකිය. ප්‍රථම කල්පික (ලොවමැවුණු) කාලයෙහි සිට මහමෙර බඳෙහි වැදී සිටි ජලයක් වේද එයින් අඟලක් පමණ වූද ජලය යටට ගිලානොබසී උඩට නැගී නොඑයි. **එකරසො** යනු නොවෙනස් වූ රසයයි.
**මුත්තා** යනු කුඩා මහත් වටදිගු ආදී භේද ඇති නොයෙක් ආකාර මුතුය. **මණි **යනු රතුනිල් ආදී භෙද ඇති නොයෙක් ආකාර මැණික්ය**. වෙළුරියො** යනු උණ පැහැ සිරස මල් පැහැ ආදී භේද ඇති නොයෙක් ආකාර වූ වෙරළුමිණිය. **සඞ්ඛො** යනු දක්‍ෂිණාවෘත්ත තම්බකුච්ඡිකමන සඞ්ඛ ආදී භේද ඇති නොයෙක් ආකාර හක්ය. **පවාළං** යනු කුඩා මහත් රතු ඝනරත් ආදී භේද ඇති නොයෙක් ආකාර පබළුය. **මසාරගල්ලං** යනු තිත්වැටුණු මැණික් වර්‍ගයකි. **නාගා** යනු රළ මත්තෙහි වසන්නෝ ද වෙති.
**අට්ඨපහාරාදා **යනු ශාස්තෲන් වහන්සේ ධර්‍ම අටක් කීමට හැකිවෙති. සොළසක් ද දෙතිසක් ද සිවුසැටක් ද දහසක් ද කීමට හැකි වෙති. පහාරාද විසින් වනාහි අටක් කියනලදි. මම ද ඒවාටම සමාන කොට කියන්නෙමැයි සිතා මෙසේ පැවසූ සේක. **අනුපුබ්බසික්ඛාය** යන්නෙන් ත්‍රිවිධ ශික්ෂා කියන ලදි. **අනුපුබ්බකිරියාය** යන්නෙන් තෙළෙස් ධුතංඟයෝ ද **අනුපුබ්බපටිපදාය** යන්නෙන් අනුපස්සනා සත අටළොස් මහා විදර්‍ශනා අටතිස් අරමුණු සත්තිස් බෝධිපාක්ෂික ධර්‍ම කියන ලදි. **න ආයතකෙන අඤ්ඤාපටිවෙධො** යනු මැඬියාගේ උඩපැන යාමක් මෙන් සිල්පිරීම ආදිය නොකොට රහත්බව අවබෝධ කිරීමක් නැතැයි පිළිවෙලින් ශීලසමාධි ප්‍රඥා සපුරාම රහත්බවට පැමිණීමට හැකිය යන අරුත්ය.
**ආරකා වා** යනු දුරෙහිමය, **න තෙන නිබ්බානධාතුයා ඌනත්තං වා පුරත්තං වා** යනු අසඞ්ඛ්‍ය කල්පයක වුව ද බුදුවරුන් නූපන් කල්හි එක් සත්වයෙකුදු පිරිනිවීමට නොහැක්කේය. එදා ද නිර්‍වාණ ධාතුව හිස්යයි කීමට නොහැකිය. බුද්ධකාලයෙහි වනාහි එක් එක් සමාගමක අසංඛ්‍යෙයයක් වුවද සත්ත්වයෝ අමෘතය සතුටුවෙති. එදා ද නිබ්බානධාතුව සපිරුනේ යයි කීමට නොහැකිය.
දසවැන්නෙහි **නිසින්නො** යනු පොහොය කිරීම සඳහා උපාශිකාවගේ රුවන් පහයෙහි හුන්නේය. හිඳ හික්ෂුන්ගේ සිත් බලන්නේ එක් දුසිල් පුද්ගලයකු දැක ඉදින් මම මේ පුද්ගලයා හුන් කල්හිම පාමොක් උදෙසන්නෙම් නම් ඔහුගේ හිස සත්කඩකට පැලෙන්නේ යයි ඔහුට අනුකම්පාවෙන් නිශ්ශබ්ද වූයේය. ඉක්මුනේ පිරිහුනේයි. **උද්ධසෙත අරුණෙ** යනු අරුණ නැගුණු කල්හියි. **නන්දිමුඛියා** යනු සතුටු මුව ඇත්තියගේයි. **අපරිසුද්ධා ආනන්ද පරිසා** යනු අසුවල් පුද්ගලයා අපිරිසුදුයයි නොකියා ආනන්ද, පිරිස අපිරිසුදුයයි වදාළ සේක. සෙස්ස සියලු තැන්හි පැහැදිලිමය.
3. ගහපති වර්ගය
තෙවැනි වර්‍ගයෙහි පළමු සූත්‍රයෙහි **පඤ්ඤත්තෙ ආසනෙ නිසීදී** යනු ඔහුගේ ගෙදර පන්සියයක් භික්ෂූන්ට අසන් පන්සියයක් නිති පනවන ලද්දේම වෙයි. ඒවා අතුරෙන් එක් අසුනක හිඳගත්තේය. **තං සුණාහි** යනු ඒවා අසවා ඒ අටවැදෑරුම් ආශ්චර්‍ය්‍ය ධර්‍ම හෝ අසව යනුයි. **චිත්තං පසිදි** යනු බුදුවරයෙක්ද බුදුවරයෙක් නොවේදැයි විතර්‍කමාත්‍රයකුදු නූපන්නේය. මෙතෙමේම බුදුවරයායි සිතේ පහළවීම පැහැදුනේ නොකැළඹුණේ විය. **සකානි වා ඤාතිකුලානි** යනු තමන්ට යැපෙන පමණ ධනය ගෙන නෑගෙවලට යත්වායි. **කස්ස වො දම්මි** යනු නුඹවහන්සේලාගේ කවර පුද්ගයාට දෙම්ද, තමන්ගේ අදහස මට දන්වනු මැනවි. **අප්පටිවිභත්තා** යනු මෙපමණක් දෙමි. මෙපමණක් නොදෙමි මෙය දෙමි මෙය නොදෙමියි සිත උපදවන්නහු විසින් බෙදන ලද්දේ නම් වෙයි. මගේ වනාහි එසේ නොවේ. සංඝයා සතු වූවක් මෙන් ද සමූහයා සතු වූවක් මෙන් ද සිල්වතුන් සමඟ සාධාරණය**. සක්කච්චංයෙව පයිරුපාසාමි** යනු තුටු පහටුව උවටැන් කරමි. ගරුබුහුමනින් එළඹෙමි.
**අනච්ඡරියං ඛො පන මං භන්තෙ** යනු ස්වාමීනි දෙවියෝ මාවෙත එළඹ යමක් මෙසේ සැළකරත්ද මෙය ආශ්චර්‍ය්‍යයක් නොවේ. මම එය හේතුකොටගෙන සිතෙහි යම් දියුණුවක් නොදනිමිද මෙබඳු ආශ්චර්‍ය්‍යයකැයි කියයි. **සාධු සාධු භික්ඛු** යනු මෙහි කිසියම් භික්ෂුවක් ඇමතූ සේක. උවසුවාගේ පැහැදිලි කිරීමේ සතුටෙහි මෙය සාධුකාරයයි දතයුතුය.
දෙවැන්නෙහි **නාගවනෙ** යනු ඒ සිටාණන්ගේ නාගවන නම් උයනයි. හෙතෙම පෙරවරුයෙහි (බතට පෙර) ගඳමල් ආදිය ගෙවාගෙන උයන් කෙළ කෙළිනු කැමැත්තේ ගොස් සතුටු වන්නේ භාග්‍යවතුන් වහන්සේ දුටුවේය. දැකීමත් සමඟම ඔහුට කලින් කියනලද අයුරින්ම සිත පැහැදුනේය. රහමෙරෙන් උපන් මත එකෙණෙහිම දුරුවූයේය. එය සඳහා මෙසේ කියනලදි. **ඔණොජෙසිං **යනු දිය අතෙහි වත්කොට දුන්නේය, **අසුකො** යනු අසුවලායි. **සමචිත්තොව දෙමි** යනු මොහුට ටිකෙකි මොහුට හුඟකැයි මෙසේ සිතේ වෙනසක් නොකරමි. දානවතුව එක් සමාන කරමැයි දක්වයි. **ආරොවෙන්ති** යනු අහසෙහි සිට සැලකරත්, **නත්‍ථි තං සංයොජනං** යනු මෙයින් උපාසක තෙමේ තමන්ගේ අනාගාමි ඵලය හෙළිකරයි.
තෙවැන්නෙහි **හත්‍ථකො ආළවකො** යනු භාග්‍යවතුන් වහන්සේ විසින් ආළවක යක්ෂයාගේ අතින් (තම) අත්වලින් පිළිගත් බැවින් හත්‍ථක යයි ලද නම් ඇති රජ කුමරුවායි**. සීලවා** යනු පන්සිල් දසසිල්වලින් සිල්වත් වූයේයි. **චාගවා** යනු ත්‍යාගසම්පන්නවූයි. **කචචිත්‍ථ භන්තෙ** යනු කිසියම් අරුත් පැහැදිලි කරන තැනකයි. **අප්පිච්ඡො** යනු අවබෝධ කළ අල්පේච්ඡාවෙන් අපිස් වූයේයි.
සිවුවැන්නෙහි **පඤ්චමත්තෙහි උපාසකසතෙහි** යනු සෝවාන් සකෘදාගාමී වූ ආර්‍ය්‍ය ශ්‍රාවක උපාසකයන් පන්සියයකින් පිරිවරන ලද්දේ වැළඳූ උදා අහර ඇත්තේ ගඳමල් සුණු ගෙන භාග්‍යවතුන් වහන්සේ සිටි තැනට එළඹුණේය. **සඞ්ගහවත්‍ථුනි** යනු සංග්‍රහ කරවන කාරණයි, **තෙනාහං** යනු **තෙහි අහං තං දානෙන සඞ්ගණ්හාමි** යනු නඟුල් ගොනුන් බත් වස්ත්‍ර ආදිය මෙන්ම ගඳමල් මුදල් ආදියද දී සංග්‍රහ කරමි. **පෙය්‍යවජ්ජෙන** යනු මෑණියනි, පියාණෙනි, සොයුරු සොයුරිය ආදී කණට මිහිරි වූ මෘදු පිය වචනයෙන් සඞ්ග්‍රහ කරමි. **අත්‍ථචරියාය** යනු මොහුට දීමෙන් හෝ ප්‍රියවචනයෙන් හෝ වැඩක් නැත. වැඩ පිණිස හැසිරීමෙන් මෙතෙම සංග්‍රහ කළයුත්තෙකැයි දැන හටගත් කටයුතු ඉටු කිරීම් සංඛ්‍යාත අර්‍ත්‍ථචර්‍ය්‍යාවෙන් සඞ්ග්‍රහ කරමි. **සමානත්තතාය** යනු මොහුට දානාදියෙන් වැඩක් නැත. මෙතෙම සමානාත්මතාවෙන් සඞ්ග්‍රහ කළයුත්තෙකැයි එකට කෑම්බීම් හිඳීම් ආදියෙන් තමන්ට සමාන කොට සඞ්ග්‍රහ කරමි. **දලිද්දස්ස ඛො නො තථා සොතබ්බං මඤ්ඤන්ති** යනු දිළින්දාට කිසිවක් දීමට හෝ කිරීමට නොහැකි වන්නාටයි, දිළින්දාට යම්සේද එසේ අපට කන්දිය යුතුයයි හඟිත්. මට කන්දිය යුතුයයි හඟිත්. දුන් ඔවදනෙහි සිටිත්. මගේ අනුශාසනය නොයික්මවිය යුත්තකැයි සිතත්. **යොනි ඛො ත්‍යායං** යනු මේ ඔබගේ උපායෙකි. මේ සූත්‍ර දෙකෙහිදීම ශාස්තෲන් වහන්සේ විසින් ශීලත්‍යාග ප්‍රඥා මිශ්‍රකව දෙසන ලදැයි දතයුතුය.
පස්වැන්නෙහි **අත්‍ථූපපරික්ඛි හොති** යනු වැඩ අවැඩ කරුණු නොකරුණු විමසා බලන ලද්දේ වෙයි. සයවැන්නෙහි ශ්‍රද්ධාශීලත්‍යාගයෝ මිශ්‍රකව කියන ලද්දාහ.
සත්වැන්නෙහි **උජ්ඣන්තිබලා** යනු දොස් නැඟීමේ බලයෝයි, බලයන්ගෙන් යමක් වේද ඒ ක්‍රොධ සිතය. හෙතෙම එසේ මට කීවේය වෙනෙකක් නොවේයයි මෙසේ දොස් නැඟීමම බලයයි. **නිජ්ඣන්තිබලා** යනු මෙය නොවේ. එය මෙබඳු මෙබඳු නමැයි වැඩ අවැඩ නිශ්චය කිරීමම බලයයි, **පටිසඞ්ඛානබලා **යනු ප්‍රත්‍යාවෙක්ෂා බලයෝයි. **ඛන්තිබලා** යනු ඉවසීමේ බලයෝයි.
අටවැන්නෙහි **බලානි** යනු ඥාන බලයෝයි, **ආසවානං ඛයං පටිජානාති** යනු රහත්බව මනාව දනියි. **අනිච්චතො** යනු වී නොවීමේ අයුරිනි, **යථාභූතං **යනු පවත්නා සැටියෙනි, **පඤ්ඤාය** යනු විදසුන් සහිත මාර්‍ග ප්‍රඥාවෙනි, **අඞ්ගාරකාසුපමා** යනු දැවීමේ අරුතින් ගිනි අඟුරු වලකට උපමා කරනලද මේ කාමයෝයි. **විවෙකනින්නං** යනු ඵලසමාපත්ති වශයෙන් නිවනට නැඹුරුවූයි, **වවකට්ඨං** යනු කෙලෙස් ඉවත්කළ, දුරුකළ හෝයි, **නෙක්ඛම්මාභිරතං** යනු පැවිද්දෙහි ඇළුණුයි, **ව්‍යන්තීභූතං** යනු එක් අංශයකිනුදු නො ඇළුණු, වෙන්වූ, එකට නොගැටුනාවූයි, **ආසවට්ඨානීයෙහි** යනු එක්ව යෙදීම් වශයෙන් ආශ්‍රවයන්ට හේතු වූවන්ගෙනි, ක්ලෙශ ධර්‍මයන්ගෙනි යන අරුත්ය. නැතහොත් ව්‍යන්තීභූතං යනු දුරුවූ වැයවීමයයි අරුත්ය. කොයින්ද? **සබ්බසො ආසවට්ඨානීයෙහි ධම්මෙහි** යනු සියලු ත්‍රෛභූමික ධර්‍මයන්ගෙනියි අරුත්ය. මේ සූත්‍රයෙහි ලෞකික ලෝකෝත්තර ආර්යමාර්‍ගය කියන ලදි.
නවවැන්නෙහි ක්ෂණයෙහි කටයුතු කරයිනුයි **ඛණකිච්චො** නමි, අවකාශ ලබාම කටයුතු කරයි යන අරුතයි. **ධම්මො **යනු සිවුසස් දහම්ය**. ඔපසමිකො** යනු කෙලෙස් සංසිඳීම ගෙන එන්නාවූයි. **පරිනිබ්බායිකො **යනු කෙලෙස් පිරිනිවම කරන්නාවූයි, සිවුමග නුවණ නම්වූ සම්බෝධියට යයි, සැපැමිණෙයි යන්නෙන් **සම්බොධගාමි** නමි. **දීඝායුකං දෙවනිකායං** යනු මෙය අසංඥී දේවනිකාය සඳහා කියන ලදි. **අවිඤ්ඤාතාරෙසු** යනු බෙහෙවින්ම නොදන්නවුන් අතුරෙහියි,
**සුප්පවෙදිතෙ** යනු මනාව කියන ලද්දෙහියි. **අන්තරායිකා** යනු අන්තරාය ඇතිකරන්නාවූයි. **ඛණො වෙ මා උපච්චගා** මේ ලබන ලද අවස්ථාව නොඉක්මේවායි. **ඉධචෙව නං විරොධෙති** යනු ඉදින් පමාව හැසිරෙන කිසිවෙක් මෙහි මේ අවස්ථාව ලබා සද්ධර්‍මයාගේ සහතිකභාවය වූ ආර්‍ය්‍යමාර්‍ගය වළක්වයිද නොසපයයි ද යනුයි, **අතීතත්‍ථො** යනු අත්හළ අරුත් ඇත්තේයි, **චිරත්තං අනුතපෙස්සති** යනු බොහෝ කලක් තැවෙයි. යම්සේ නම් අසුවල තැන බඩු සම අගයක් (සාධාරණ අගයක්) ඇත්තේයයි අසා එක් වෙළෙන්දෙක් නොයෙන්නේද අන් අය ගොස් ගන්නාහුද ඔවුනට එය අට ගුණයක් ද දසගුණයක් ද (ලාභ) වන්නේය. ඉක්බිති සෙසු (නොගිය) පුද්ගලයා මගේ අර්‍ත්‍ථය ඉක්මුනේ යයි තැවෙන්නේද එසේ යමෙක් මෙහි අවකාශයක් ලැබ නොපිළිපදින්නේ සද්ධර්‍මයාගේ සහතිකභාවය වළහයි. හෙතෙම මේ වෙළෙන්දා මෙන් පහවූ අර්‍ත්‍ථ ඇත්තේ තැවෙයි, වැඩිදුරටත් ශෝකකරයි. අවිද්‍යාවෙන් ගැළුණු පුද්ගලයා ද එසේය. **පච්චවිදුං** යනු අවබෝධ කළාහුය. **සංවරා** යනු සීලසංවරයෙනි, **මාරධෙය්‍යසරානුගෙ** යනු මාරයාට අයත්දෙය නම් වූ සසරට අනුගතවූයි. **පාරගතා** යනු නිවනට ගියෝයි, **යෙ පත්තා ආසවක්ඛයං** යනු යමෙක් රහත් බවට පත්වූවාහුද ඔවුහුයි, මෙසේ මෙහි ගාථාවන්හි සසර හා නිවන කියන ලදි.
දසවැන්නෙහි **චෙතීසු **යනු චෙති නම් රජුන්ගේ නිවාසස්ථානය බැවින් එසේ ලබන ලද ව්‍යවහාරය ඇති රටෙහියි, **පාචීනවංසදායෙ **යනු බුදුරජාණන් වහන්සේ නිවසන තැනින් පෙරදිගෙහි සිටි උණවනයෙහි, නිලෙන් බබළන උණවලින් ගැවසුණු අරණෙහියි, **එවං චෙතසො පරිවිතක්කො උදපාදී** යනු හෙතෙම පැවිදිව පළමු ඇතුළු වසෙහිම සමවත් ලැබූවෙක් වී දහසක් ලොව දැකීමට සමත් දිවැස් නැණ ඉපදවීය. හෙතෙම සැරියුත් තෙරුන් සමීපයට ගොස් මෙසේ කීවේය. “ඇවැත් සාරිපුත්තයිනි, මෙහි මෙම පිරිසුදු වූ මානුෂිකත්වය ඉක්මවූ දිවැසින් දහසක් ලොව බලමි. මගේ වීර්යය ඇරඹිණි. හුදෙකලාව පිහිටියේයි. එළඹසිටි සිහිය නොමුළාය. කය සැහැල්ලුය. සන්සුන්ය. සිත සමාහිතය, එකඟව තිබේ. එතකුදු වුවත් මගේ සිත ආශ්‍රවයන්ගෙන් උපාදානයෙන් තොරව නොමිදෙයි.” ඉක්බිති ඔහුට තෙරුන් වහන්සේ මෙසේ කීහ. “ඇවැත් අනුරුද්ධයිනි, මම දිවැසින් - පෙ- ලොව බලමියි යන යමක් වේද මෙය ඔබගේ මානයෙහි (මානය නිසා) සිදුවන්නකි. ඇවැත් අනුරුද්ධයිනි, මගේ වීර්යය ඇරඹිණ. - පෙ- සිත එකඟ විණැයි මෙසේ ඔබගේ යමක් වේද එය ඔබගේ උද්ධච්චයෙහි සිදුවන්නකි. ඇවැත් අනුරුද්ධයිනි, එතකුදු වුවත් මගේ සිත ආශ්‍රවයන්ගෙන් උපාදාන විරහිතව නොමිදෙයි යන මෙසේ යමක් වේද එය ඔබගේ කුකුසෙහි (කුක්කුච්චයෙහි) සිදුවෙයි. ආයුෂ්මත් අනුරුද්ධ තෙමේ මේ ධර්‍ම තුන අතහැර මේ ධර්‍මතුන මෙනෙහි නොකොට නිර්‍වාණධාතුවට සිත යොමු කරන්නේ මැනවැ”යි මෙසේ ඔහුට තෙරණුවෝ කමටහන් කීහ. හෙතෙම කමටහන් ගෙන ප්‍රත්‍යයෙහි ශාස්තෲන් වහන්සේට දන්වා චෙති රටට ගොස් මහණදම් කරමින් අඩමසක් සක්මණින් කල්යැවීය. හෙතෙම වීර්‍ය්‍ය වේගයෙන් වැඩුණු බැවින් වෙහෙසට පත් සිරුර ඇත්තේ එක් උණු පඳුරක් යට හුන්නේය. ඉක්බිති ඔහුට **එවං චෙතසො පරිචිතක්කො උදපාදි** යනු මේ මහා පුරුෂ විතර්‍කය උපන්නේ යයි අරුත්ය.
**අප්පිච්ඡස්ස** යනු මෙහි අපිස්බව ඇත්තේ, ධුතඞ්ගයෙහි අපිස් බව ඇත්තේ යයි අපිස් බව ඇත්තෝ සතර දෙනෙකි. එහි ප්‍රත්‍යයෙහි අපිස් බව ඇත්තා බොහෝ දෙනවිට ටිකක් ගනියි, ටිකක් දෙනවිට ඉතා ටිකක් ගනියි. ඉතුරු නොවීමට සතුරුවන්නෙක් නොවේ. අධිගමයෙහි අපිස් ඇත්තා මජ්ඣන්තික තෙරුන් මෙන් තමන්ගේ අධිගමය අනුන්ට දැනීමට (ඉඩ) නොදෙයි. පර්‍ය්‍යායෙහි අපිස් තැනැත්තේ ත්‍රිපිටකධරයෙක් වුවද බොහෝ දත්බව නොදන්වනු කැමැත්තේ වෙයි. සාකෙතක තිස්ස තෙරුන් මෙනි. ධුතඞ්ගයෙහි අපිස් ඇත්තා ධුතඞ්ගයන් පරිහරණය කරන බව අනුන්ට දැනීමට නොදෙයි. ද්වෙභාතික තෙරුන්ගෙන් දෙටු තෙරුන් මෙනි. කථාවස්තුව විසුද්ධිමග්ගයෙහි කියනලදි. **අයං ධම්මො** යනු මෙසේ ලැබූ ගුණ සැඟවීමෙන් ද පිළිගැනීමෙහි පමණ දැනීමෙන් ද අපිස් පුද්ගලයාට මේ නවලොවුතුරු දහම සපැමිණෙයි. බොහෝ දේ කැමැත්තාට නොවේ. මෙසේ සියලු තැන්හි යෙදියයුතුය.
**සන්තුට්ඨස්ස **යනු සිවුපසයෙහි තුන් සතුටින් සතුටුවන්නාටයි. **පචිචිත්තස්ස** යනු කායචිත්ත උපධි විවේකයගෙන් විවේකයටපත් පුද්ගලයාටයි. එහි කායවිවේකය නම් සමූහයා එක්ව විසීම දුරු කරයි. අටළොස් වස්තු වශයෙන් වූ හුදෙකළා බවයි. හුදෙකළාවීම් පමණින් කර්‍මය නොනිපදේයයි කසිණ පිරියම් කොට අටසමවත් උපදවයි. මෙය චිත්ත විවේකය නමි. සමවත් පමණින්ම කර්‍මය නොනිපදේයයි ධ්‍යාන පාදක කොට සංස්කාරයන් නුවණින් සලකා පිළිසිඹියා සමඟ රහත්බවට පැමිණෙයි. මෙය සියලු ආකාරයෙන්ම උපධිවිවෙකය නමි. එහෙයින් භාග්‍යවතුන් වහන්සේ මෙසේ වදාළ සේක. “කායවිවේකය විවේකී සිරුර ඇති නෛෂ්ක්‍රම්‍යයෙහි ඇළුනවුන්ටය, චිත්තවිවෙකය පිරිසුදු සිත් ඇති උතුම් පිරිසුදු බවට පත්වූවන්ටය. උපධි විවේකය උපධිරහිත ඉවත්කළ සංස්කාර ඇති පුද්ගලයන්ටය.
“සඞ්ගනිකාරාමස්ස” යනු සමූහයා සමඟ එක්වීමෙහි මෙන්ම කෙලෙසුන් හා එක්ව විසීමෙහි ඇළුණු තැනැත්තාගේයි, ආරද්ධවිරියස්ස යනු කායික චෛතසික වීර්‍ය්‍ය වශයෙන් අරඹන ලද වීර්‍ය්‍ය ඇත්තාගේයි, උපට්ඨිතසතිස්ස යනු සතර සතිපට්ඨාන වශයෙන් එළඹ සිටි සිහිය ඇත්තාගේයි, **සමාහිතස්ස** යනු එකඟවූ සිත ඇත්තාගේයි, **පඤ්ඤචතො** කම්පල ඇදහීමේ ප්‍රඥාවෙන් පැනවත්වූ පුද්ගලයාගේයි,
**සාධු සාධු** යනු තෙරුන්ගේ විතර්‍කය (ගැන) සතුටු වෙමින් මෙසේ කීය. **ඉමං අට්ඨමං** යනු නිධන් සත ලද පුද්ගලයකුට අටවැනනක් දෙන්නකු මෙන් සත්මිණිරුවන්, සත් ඇත්රුවන්, සත් අස්රුවන් ලද පුද්ගලයකුට අටවැන්නක් දෙන්නකු මෙන් සත් මහා පුරුෂ විතර්‍කයන් විතර්‍කනය කොට සිටියහුට අටවැන්න පවසන්නේ මෙසේ කීවේය. **නිප්පපඤ්චාරාමස්ස** යනු තෘෂ්ණා මන දිට්ඨි ප්‍රපංචරහිත බැවින් නිෂ්ප්‍රපංචය නම් වූ නිවනෙහි කැමැති වූවහුටයි, සෙස්ස ඊටම අපරනාමයකි.
**යතො** යනු යම් විටෙකය, **තතො** යනු එවිටය, **නානාරත්තානං** යනු නිල්, කහ, රතු, සුදු පැහැ ඇති නොයෙක් සායම්වලින් පැහැගන්වන ලද්දාවුයි, **පංසුකූලං **යනු තෙවිසි කෙතෙහි පැවැති පංසුකූලයයි, **චීවරානං ඛායිස්සති** යනු පෙරවරු ආදී යම් කලෙක ඔහුට යමක් කැමති වේද, එකල්හි එය පොරවන්නාට ඒ රෙදි බඳුන මනාපවී හැඟෙයි. මෙසේ චීවරසන්තොස මහා අරියවංසයෙන් සතුටුව වසන්නා වූ නුඹටද පාංසුකූල චීවරය (ගැන) හැඟෙයි, වැටහෙයි, රතියා යනු කැමැත්ත සඳහායි. **අපරිතස්සාය **යනු තෘෂ්ණාදෘෂ්ටි සැලීවලින් නොසැලීම සඳහායි, **ඵාසුවිහාරාය **යනු සුවසේ විසීම සඳහායි. **ඔක්කමනාය නිබ්බානස්ස** යනු අමා නිවනට බැස ගැනීම සඳහායි.
**පිණ්ඩියාලොපං** යන ගම්නියම්ගම් රජදහන්වල කෙණ්ඩා බලයෙන් ගෙපිළිවෙලින් හැසිරීමෙන් ලද පිඬු අහරයි, **බායිස්සති **යනු ඒ ගෘහපතියාට නොයෙක් අග්‍රරස බොජුනක් මෙන් හැඟෙයි. **සන්තුට්ඨස්ස විහරතො** යනු පිණ්ඩපාත සන්තොස මහා අරියවංසයෙන් සතුටුව වසන්නහුටයි. **රුක්ඛමූලං සෙනාසනානං ඛායිස්සති** යනු ගෘහපතියාට තෙමහල් පහයෙහි සුවඳ කුසුම් සුවඳ කැවූ කුළුගෙය මෙන් රුක්මුල හැඟෙයි, **සන්තුට්ඨස්ස** යනු සෙනාසනසන්තොස මහා අරියවංසයෙන් සතුටුවූවහුටයි. **තිණසන්‍ථරකො **යනු තණවලින් හෝ පත්වලින් බිම හෝ පුවරු ගල්තලයන්ගෙන් එක්තරා තැනක හෝ ඇතුරු ඇතිරිල්ලෙහියි. **පූතිමුත්තං** යනු කිසියම් මූත්‍රයකි, එකෙණෙහි ගත් මූත්‍රය ද පූතිපුත්තමයි කියනු ලැබේ. **සන්තුට්ඨස්ස විහරතො** යනු ගිලන්පස බෙහෙත් පිරිකර සතුටින් සතුටුව වසන්නහුටයි,
මෙසේ භාග්‍යවතුන් වහන්සේ සිවු තැනෙක්හි රහත්බවට හෙළමින් කමටහන් කියා කවර සෙනසුනක වසන්නහුට නම් කමටහන් යෝග්‍ය වන්නේදැයි විමසා බලන සේක් එහිම වාසය කිරීම නිසායයි දැන එසේ නම් අනරුද්ධ, ඔබ යනාදිය පැවසූ සේක. **පචිචිත්තස්ස විහරතො** යනු තුන් විවේකයෙන් හුදෙකළා වී වසන්නාටයි, **උය්‍යොජනිකපිසංයුත්තං** යනු උනන්දු කරවන්නාවූම වචනයන්ගෙන් යුක්තවූයි, ඔවුන් උවටැනට යවන්නාවූම යනාර්‍ත්‍ථයි. **පපඤ්චනිරොධෙ** යනු නිවනෙහියි, **පක්ඛන්‍දති **යනු අරමුණු කිරිම් වශයෙන් පනියි, **පසීදති** යනාදියෙහි ද අරමුණු වශයෙන්ම පැහැදීම පැවතීම හා නැවතීම දතයුතුය. මෙසේ භාග්‍යවතුන් වහන්සේ චෙති රටෙහි පෙරදිග හුණ ලැහැබෙහි ආයුෂ්මත් අනුරුද්ධ තෙරුනට කියනලද අෂ්ට මහා පුරුෂ විතර්‍කයන් නැවත භෙසකලා වන මහා විහාරයෙහි වැඩහිඳි භික්ෂු සංඝයාට විස්තර වශයෙන් වදාළ සේක.
**මනොමයෙන** යනු මනසින් උපදවන ලද ශරීරය ද මනොමයයි කියනු ලැබේ. මනසින් නිර්‍මාණය කරනලද ශරිරය ද වේ. මෙහි මනසින් කළ ශරීරය සඳහාම කීවේය. **යථා මෙ අහු සඞ්කප්පො** යනු යම්සේ මට විතර්‍කයක් වූයේද යනුයි, **තතො උත්තරී** යනු අෂ්ටමහාවිතර්‍කයන් දක්වනසේක් එයින් මත්තෙහි දෙසූ සේක. සෙසු සියලු තැන පැහැදිලි අරුත් ඇත්තේමය.
4. දාන වර්ගය
සතරවෙනි වර්‍ගයෙහි පළමු සූත්‍රයෙහි **ආසජ්ජදානං දෙති** යනු පැමිණ දන්දෙයි, පැමිණියහු දැක ඔහු මොහොතක්ම හිඳුවා සත්කාර කොට දන්දෙයි, දෙන්නෙමැයි වෙහෙස නොකරවයි, **භයා** යනු මෙතෙම නොදන්නෙකි, නොකරන්නෙකියි ගැරහීම් බියෙන් හෝ අපාය බියෙනි, **අදාසි මෙ** යනු මෙතෙම පෙර මෙනම් දෙය දුන්නේයයි (සිතා) දෙයි, **දස්සති මෙ** යනු අනාගතයෙහි මෙනම් දෙය දෙන්නේයයි දෙයි, **සාහුදානං** යනු දානය නම් මැනවි, සොඳුරුය. බුද්ධාදී පඬිවරුන් විසින් පසසන ලද්දකැයි දෙයි, **චිත්තාලඞ්කාරචිත්ත පරික්ඛාරත්‍ථං දෙති** යනු සමථ විදර්‍ශනා සිත අලංකාර කරනු සඳහා ද පිරිකර සඳහා ද දෙයි, දානය සිත මෙළෙක් කරයි, යමකු විසින් ලබන ලද්දේ ද හෙතෙම ලැබිනැයි මෘදු සිත් ඇත්තේ වෙයි. යමකු විසින් දෙන ලද්දේ ද හෙතෙම මවිසින් දෙන ලදැයි මෘදු සිත් ඇත්තේ වෙයි, මෙසේ දෙදෙනාගේම සිත මෘදු කරයි, එහෙයින්ම **අදන්තදමන** යැයි කියනු ලැබේ. එහෙයින් කියන ලදි.
දානය නොදැමුනවුන් දමනය කරන්නකි, දානය සියලු **අර්‍ත්‍ථ** සාධනය කරන්නකි, දීමෙන් හා ප්‍රිය වචනයෙන් නැමෙත්, නතුවෙත්.{1}
මේ දාන අට අතුරෙන් චිත්තාලඞ්කාර දානයම උතුම්ය.
දෙවැන්නෙහි **සද්ධා** යනු යම් සැදැහැවකින් දානය දෙයි ද ඒ සැදැහැවයි, **හිරියං **යනු යම් ලජ්ජාවකින් දානය දෙයිද එයම අදහස් කරන ලදි. **කුසලඤ්ච දානං** යනු දානය නිවැරදිය, **දිවියං **යනු දෙව්ලොව පමුණුවන්නේයි.
තෙවැන්නෙහි **දානවත්‍ථුනි** යනු දාන කාරණයෝයි**, ජන්දා දානං දෙති** යනු ප්‍රේමයෙන් දානය දෙයි, **දොසා** යනු තරහින් කිපියේ වී යමක් ඇත්ද එය වේගයෙන් ගෙන දෙයි, **මොහා** යනු මෝහයෙන් මුළා වී දෙයි, **ගරහා **යනු ගැරහීමට බියෙන් හෝ අපායට බියෙන් හෝ ඔහුටම බියෙන් හෝ දෙයි, **කුලවංසං** යනු කුලපරපුරයි.
සිවුවැන්නෙහි **න මහප්ඵලං හොති** යනු ධාන්‍ය ඵලයෙන් මහත්ඵල නොවෙයි, **න මහස්සාදං** යනු යමකට ඵලයක් වේද එහි ආස්වාදය මහත් නොවෙයි, මඳ ආස්වාද ඇත්තකි, නොමිහිරිය**, න ඵාතියෙය්‍ය** යනු ඊට වැඩීමකුත් නොවෙයි. ඊට මහත් වී ගොඩක එකතුවක් නොවේයයි අරුත්ය. **උණ්ණාම නින්නාමි** යනු බෑවුම ගොඩ වශයෙන් විෂම පිහිටීමයි, එහි ගොඩ දිය දරා නොසිටියි, බෑවුමෙහි ඉතා බොහෝවක් (දිය) සිටී, **පාසාණසක්ඛරිල්ලං** යනු පැතිරී සිටි පැතලි ගල්තලයෙන් ද කුඩා ගල්වලින් ද බොරළුවලින් ද යුක්ත වූයේයි, **ඌසරං **යනු උල්පත්දියයි, **න ච ගම්භීරසිතං** යනු තද බිම නිසා ගැඹුරට ගිය නඟුල් (හී) මගක් කොට සාන්නට නොහැකිය. නොගැඹුරු නඟුල් (හී) මගක්ම වේ. **න ආයසම්පන්නං** යනු දිය ඒමෙන් යුක්තවූවක් නොවේ. **න අපායසම්පන්නං** යනු නික්මෙන මඟ ඇත්තක් නොවේ. **න මාතිකාසම්පන්නං** යනු කුඩා මහත් දිය වේලින් යුක්තවූවක් නොවේ. **න මරියාදසම්පන්නං** යනු නියර සීමාවන්ගෙන් යුක්තවූවක් නොවේ, මහත්ඵල නොවේයයි ආදී සියල්ල වී අස්වැන්න වශයෙන් දතයුතුය.
**සම්පන්නෙ** යනු පිරිපුන් වූවෙහි, සැපත් ඇත්තෙහියි, **පවුත්තාබීජසම්පදා **යනු හොඳ බීජය රෝපනය කරන ලදි. **දෙවෙ සම්පාදයන්තම්හි** යනු වැස්ස මනාව වසින විටයි, **අනීතිසම්පදා හොති** යනු කෘමි, කුහුඹි ආදී ප්‍රාණීන්ගෙන් වන උවදුරු නැතිවීම එක් සම්පත්තියකි. **විරුළ්හි** යනු වැඩීම දෙවැනි සම්පත්තියයි, **වෙපුල්ලං** යනු මහත්බව තෙවැනි සම්පත්තියයි, **ඵලං** යනු පිරිපුන් ඵලය චිත්තසම්පදාවයි. **සම්පන්නසීලෙසු** යනු පිරිපුන් සිල්හියි, **භොජනසම්පදා **යනු සම්පූර්‍ණ වූ නොයෙක් බොජුන් ඇති බවයි, **සම්පදානං** යනු ත්‍රිවිධ කුශල සම්පදාවයි, **උපනෙති** යනු ඒ භොජන සම්පදාව එළවයි, කුමක් හෙයින්ද? **සම්පන්නං හිස්ස තං කතං** යම් හෙයකින් ඔහුගේ ඒ කළ කර්‍මය සම්පූර්‍ණද පිරිපුන්ද යන අරුත්ය. **සම්පන්නත්‍ථුධා** යනු මෙහි සම්පූර්‍ණවූයේ වේවායි, **විජ්ජාචරණසම්පන්නො** යනු ත්‍රිවිද්‍යාවන්ගෙන් ද පසළොස් චරණ ධර්‍මයන්ගෙන් ද යුක්ත වූයේයි, **ලද්ධා** යනු මෙබඳු පුද්ගලයා සිතේ සපිරීම, අවිකලභාවය ලබායි, **කරොති කම්මසම්පදං** යනු පිරිපුන් කර්‍මයක් කරයි, **ලභති ච අත්‍ථසම්පදං** යනු අර්‍ත්‍ථය ද පිරිපුන්ව ලබයි, **දිට්ඨිසම්පදං** යනු විදර්‍ශනාදෘෂ්ටියයි, **මග්ගසම්පදං** යනු සෝවාන් මගයි, **යාති සම්පන්නමානසො** යනු පිරිපුන් සිතැත්තේව රහත් බවට යයි, **සා හොති සබ්බසම්පදා** යනු ඒ සියලු දුකින් මිදීම සබ්බසම්පදා නම් වෙයි.
පස්වැන්නෙහි **දානුප්පත්තියො** යනු දාන හේතුවෙන් (ඇතිවන) උප්පත්තීහුයි, **දහති **යනු තබයි, **අධිට්ඨාති **යනු ඊටම නාමයකි, **භාවෙති** යනු වැඩෙයි, **හීනෙ විමුත්තං** යනු ලාමක වූ පංචකාම ගුණයන්හි මිදුනාවූයි, **උත්තරිං අභාවිතං** යනු එයින් මත්තෙහි වූ මගපල සඳහා නොවඩන ලද්දාවූයි, **තත්‍රෑප්පත්තියා සංවත්තති** යනු යම් තැනක් පතා කුසල් කොට එහි ඉපදීම සඳහා පවතියි, **විතරාගස්ස** යනු මාර්‍ගයෙන් හෝ සම්පූර්‍ණයෙන් නැසූ රාගය ඇත්තාගේ හෝ සමවතින් යටපත් කළ රාගය ඇත්තායි, දානමාත්‍රයෙන්ම බඹලොව ඉපදීමට නොහැකිය. දානය වනාහි සමාධි විදර්‍ශනා සිතට අලංකාර පිරිවරක් වෙයි. ඉක්බිති දානයෙන් මෘදු සිත් ඇත්තේව බ්‍රහ්මවිහාරයන් වඩා බඹලොව උපදියි, එහෙයින් නැසූ රාග ඇත්තාට මිස රාග සහිත වූවහුට නොවේයයි කියනලදි.
සවැන්නෙහි ඒ පුණ්‍ය ක්‍රියා ද ඒවායේ ආනිශංසයන්ගේ වස්තූන්දැයි **පුඤ්ඤකිරිය වත්‍ථුනි** නම් වේ. දානාදීන්ගේ ලක්‍ෂණයෙහි සිත පිහිටුවා අප විසින් මෙබඳු නම් දානයක් දියයුතුය, ශීලය රැකිය යුතුය, භාවනාව වැඩිය යුතුයයි සත්ත්වයෝ පින් කරති. දානයම දානමයයි, දාන චෙතනාවන්හි හෝ මුල් චේතනාවෙන් නිපන් සනිටුහන් කරන චෙතනාව දානමය නමි. ශීලාදීන්ගෙන් ශීලමය ආදිය මෙනි, සෙසු දෙකෙහි ද මේ ක්‍රමයමයි**, පරිත්තතං කතං හොති** යනු ටිකක්, මඳක් කරන ලද්දේ වෙයි, **නාභිසම්හොති** යනු නොනිපැයෙයි, **අකතං හොති** යනු හාවනා ක්‍රමයන්හි යෙදීමෙහිම නොඅරඹන ලද්දේ වේයයි අරුත්ය, **මනුස්සදොභග්ගං** යනු මිනිසුන් අතුරෙහි සැපත් නැති පස් වැදෑරුම් පහත් කුලයයි. **උප්පජ්ජති** යනු පිළිසිඳ ගැනීම් වශයෙන් එළඹෙයි, එහි උපදීයයි අරුත්ය, **මත්තසො කතං** යනු ප්‍රමාණයට කරන ලද්දේයි, ටිකකි, බොහෝ නොවේ. **මනුස්සසොභග්ගං **යනු මිනිසුන් අතුරෙහි සුභගභාවයයි, (වාසනාවයි), තෙවැදෑරුම් කුලසම්පත්තියෙන් යුක්තවූයේයි, **අධිමත්තං** යනු අධික ප්‍රමාණය හෝ ඵලයයි, **අධිගණහන්ති** යනු මැඬ පවත්වා ගනිත්, විශිෂ්ටතරවූවෝ ජෙෂ්ඨකයෝ වෙත්යයි අදහසයි.
සත්වැන්නෙහි **සුචිං** යනු පිරිසුදුවූවක්, පැහැපත්වූවක් දෙයි, **පණීතං** යනු රසයෙන් යුක්ත වූවකි, **කාලෙන** යනු සුදුසු කාලයෙනි**, කප්පියං** යනු යමක් සුදුසුද (ගැලපේද) එය දෙයි, **විචෙය්‍ය දෙති** යනු මොහුට දුන්දෙය මහත්ඵල වෙයි, මොහුට (දුන්දෙය) මහත්ඵල නොවේයයි මෙසේ පිළිගන්නන් සෙවීම් වශයෙන් දානය හෝ විමසා බලා දෙයි.
අටවැන්නෙහි **අත්‍ථාය** යනු අර්‍ත්‍ථ සඳහායි, **හිතාය සුඛාය** යනු හිත සඳහා සුව සඳහායි, **පුබ්බපෙතානං** යනු පරලොව ගිය ඥාතීන්ටය, මේ සූත්‍රයෙහි බුදුන් නූපන් කල්හි සක්විති රජවරු බෝසත්හු පසේ බුදුවරු ලැබෙත්, බුදුවරුද බුදුසව්වෝ ද කියන ලද පරිද්දෙන් වූ මොවුන්ට අර්‍ත්‍ථ සඳහා හිත සඳහා සුව සඳහා පවතිත්, **බහුන්නං වත අත්‍ථාය සප්පඤ්ඤො ඝරමාවසං** යනු පැණවත් පුද්ගල තෙමේ ගෘහයෙහි වසන්නේ ඒකාන්තයෙන්ම බොහෝ දෙනාට වැඩ සඳහා වෙයි. **පුබ්බෙ** යනු පළමුවයි, **පුබ්බෙකතමනුස්සරං** යනු මව්පියන්ගේ පුබ්බකාර (මුලින් කරන) ගුණයන් සිහිකරයි, **සහධම්මෙන** යනු කරුණු සහිත වූ ප්‍රත්‍ය පිදීමෙන් පුදයි, **අපවෙ බ්‍රහ්මචාරයො** යනු ගරුකරයි, ඔවුන්ට පහත් පැවතුම් ඇති බවට පැමිණෙයි**, පෙසලා** යනු ප්‍රියශීලීවූයි,
නවවැන්නෙහි **දානානි** යනු සිතුවිලි දීමය, **අග්ගඤ්ඤා **නි යනාදීන්ගේ අර්‍ත්‍ථය යට කියන ලද්දේමය.
දසවැන්නෙහි **පාණාතිපාතො** යනු පණනැසීමේ චෙතනාවයි, **සබ්බලහුසො අප්පායුකසංවත්තනිකො** යනු ඒ සුළු කර්‍ම විපාකයෙන් අඩු ආයුෂ ඇත්තේ වෙයි. දුන් පමණට හෝ ප්‍රතිසන්ධියෙන් වියැකී යයි, මවුකුසින් නික්මෙන කෙණෙහි හෝ (මෙසේ අල්පායුෂ්ක වෙයි.) මෙබන්ඳක් වනාහි අන්කිසි කර්‍මයක ප්‍රවෘත්ති විපාකයක් නොවේ. මෙය පණ නැසීමේ කර්‍මය ගියමගයි. **භොගව්‍යසනසංවත්තනිකො** යනු යම්සේ කාකණික මාත්‍රයකුදු අතේ නොසිටියිද මෙසේ භොග විනාශයට හේතුවෙයි, **වෙරසපත්තසංවත්නිකො හොති** යනු සතුරන් සමඟ වෛරය පවත්වයි, ඔහුට සතුරෝ බොහෝ වෙත්, යමෙක් ඔහු දකියි ද වෛරයම උපදවයි. නොනිවෙයි, මෙබන්ඳක් වනාහි අනුන්ගේ රැකවල් කරනලද භාණ්ඩයෙහි කරන ලද අපරාධයාගේ ප්‍රවෘත්ති විපාකයයි.
**අභූතබ්හක්ඛාන සංවත්තනිකො හොති** යනු අසත්‍යයෙන් දොස්නැඟීමට හේතුවෙයි. යම් කිසිවකු විසින් කරන ලද්ද ඔහු මත වැටෙයි, **මිත්තෙහි භෙදනසංවත්තනිකො** යනු මිත්‍රයන්ගෙන් මිදීමට හේතුවෙයි, යමකු යමකු මිත්‍රයකු කරගනියිද හෙතෙම හෙතෙම බිඳෙයිමය. **අමනාපසද්දසංවත්තනිකො** යනු නොකැමැති ශබ්දයට හේතුවෙයි. යම් ඒ වචනයක් රළු කර්‍කශ කටුක වේද, තරහ උපදවයිද මරණීය වේද ගියගිය තැන එයම අසයි, හිත කැමති ශබ්ද ඇසීමක් නොලබයි, මෙබන්ඳක් රළුවචනයාගේ කර්‍මය ගිය ගිය මගයි. **අනාදෙය්‍යවාචසංවත්තනිකො** යනු නොගතයුතු වචනයට හේතු වෙයි. නුඹ කෙසේ කියහිද? කවරෙක් නුඹගේ වචනය ගන්නේදැයි කියයුතු බවට පැමිණෙයි, මේ නිසරු වචන කීමේ කර්‍මය ගිය මගයි. **උම්මත්තකසංවත්තනිකො හොති** යනු උමතුබවට හේතුවෙයි. එයින් මිනිසා උමතුවූවෙක් හෝ විසුරුණු සිතැත්තෙක් හෝ කෙළතොල්ලෙක් හෝ වෙයි. මේ සුරාපානයාගේ ප්‍රවෘත්ති විපාකයයි. මේ සූත්‍රයෙහි සසරම කියන ලදි.
5. උපොසථ වර්ගය
පස්වැනි වර්ගයෙහි සතරවැනි සූත්‍රයෙහි **ඉමෙ චෙපි වාසෙට්ඨ මහාසාලා** යනු ඉදිරියෙහි තිබුණු සල්ගස් දෙක දක්වමින් සිතනලද උපමාව වදාළ සේක. මෙය කියන ලද්දේ වෙයි. මේ සල්ගස් අචේතනිකය. ඉදින් මොවුහුද සචේතනික වී අට්ඨංගසමන්නාගත උපොෂථය රකින්නහු නම් මොවුනට ද ඒ උපොෂථය දිගුකලක් හිතසුව පිණිස වන්නේය. මිනිසුන්වූවන් ගැන කිවයුත්තක් නැත.
සයවැන්නෙහි **යෙනායස්මා අනුරුද්ධො** යනු ඒ දේවතාවෝ තමන්ගේ සැපත බලා කවර කරුණක් නිසා අප විසින් මේ සැපත ලබන ලදදැයි සිහි කරමින් තෙරුන් දැක අපි පෙර සක්විති රජකම් කරන්නාවූ ආර්‍ය්‍යයන් වහන්සේට බිරින්දෑවරු වී උන්වහන්සේ විසින් දෙනලද ඔවදනෙහි පිහිටා මේ සැපත ලබමු. යමු තෙරුන් ගෙනවුත් මේ සැපත විඳින්නෙමුයි දහවලෙහි ආයුෂ්මත් අනුරුද්ධ තෙරුන් සිටි තැනට එළඹුනාහ. **තීසු ඨානෙසු** යන කරුණු තුනෙක්හියි, **ඨානසො පටිලභාම** යනු ක්ෂණයකින්ම ලබමු. **සරං** යනු වචන ශබ්දය හෝ ශීත ශබ්දය හෝ ආභරණ ශබ්දයයි, **පිතා අස්සු** යනාදිය නිල් පැහැ ඇත්තේ වූහ. කහ පැහැත්තෝ වීමට නොහැකිවෙතියි ආදී ක්‍රමයෙන් සිතා විතර්‍කනය කරයි. ඒ දෙවතාවෝ ද දැන් ආර්‍ය්‍යයන් වහන්සේ අපගේ කහ බව කැමති වෙති. දැන් රතුබව යයි එබන්ඳෝම වූහ.
**අච්ඡරිකං වාදෙසි** යනු අත්තලය හැඬවූහ. **පඤ්චඞ්ගිකස්ස **යනු ආතත විතත ආතතවිතත ඝන සුසිර යන අංග පසින් යුක්තවූවහුයි. එහි ආතතය නම් සමින් වැසුණු බෙර ආදියෙහි එකැස් තූර්‍ය්‍යයයි. විතතය නම් දෙඇස් තූර්‍ය්‍යයයි. ආතතවිතතය නම් සියල්ලෙන් වැසුණු තූර්‍ය්‍යයයි. සුසිරය නළා ආදියයි. ඝනය නම් කයිතාලම් ආදියයි. **සුවිනීතස්ස** යනු ඇඳීම් (තදකිරීම) ලිහිල් කිරීම් ආදියෙන් නංවන ලද්දහුයි, **සුප්පටිපතාළිතස්ස** යනු ප්‍රමාණයට පිහිටිබව දැනගැනීම සඳහා මනාව තට්ටු කරන ලද්දහුගේයි, **කුසලෙහි සුසමන්නාහතස්ස** යනු වාදනය කිරීමට යමෙක් දක්ෂයෝ ද සපන්නු ද ඔවුන් විසින් වාදනය කරන ලද්දහුගේයි, **වග්ගු** යනු සොඳුරු වුයේයි, **රජනීයො **යනු සතුටු කිරීමට සමත්වූයේයි, **කමනීයො** යනු කැමතිවිය යුත්තේයි. **ඛමනීයො** යනු හෝ පාඨයෙකි, දවසකුදු අසනු ලබන්නේ ඉවසයිමය. නොකළකිරෙයි යන අරුත්ය, **මදනීයො **යනු මානමද පුරුෂමද ඇති කරන්නේයි, **ඉන්ද්‍රියානි ඔක්ඛීපි** යනු මේ දෙවියෝ නොසරුප් දෙයක් කරත්යයි ඉඳුරන් යටට හෙලීය. ඇස් ඇර බැලීය. **න ඛො අය්‍යො අනුරුද්ධො සාදියති** යනු අපි නටමු ගයමු, අනුරුද්ධ ආර්‍ය්‍යයන් වහන්සේ සතුටු නොවෙති. ඇස් හැර නොලබති අපි නටා හෝ ගයා කුමක් කරන්නෙමුදැයි එහිම අතුරුදහන් වූහ. **යෙන භගවා තෙනුපසංකමි** යනු ඒ දෙවිවරුන්ගේ ආනුභාවය දැක කවර නම් ධර්‍මයන්ගෙන් යුක්ත වූ මාගමක් මනාපකායික දෙව්ලොව උපදීදැයි මේ කරුණ ඇසීමට එළඹියේය.
නවවැන්නෙහි **අයංසා ලොකො ආරද්ධො හොති** යනු මෙය වන්නේය. ලොව කිරීම් මාත්‍රයෙන් පටන්ගත් බැවින් පිරිපුන් බැවින් පටන්ගත්තේ වෙයි. පිරිපුන්වූයේ වෙයි, **සොළසාකාරසම්පන්නා** යනු සූත්‍රයෙහි කියනලද අටින් ද අර්‍ත්‍ථකථාවන්හි අටින්දැයි සොළොස් අයුරකින් යුක්තවූයි, ඇයගේ යම් අංගයෝ වෙත්ද අනුන් ද ඒවායෙහි සමාදන් කරවතියි මෙසේ ද සොළොස් අයුරකින් යුක්තවූයි. මෙහි ශ්‍රද්ධාශීල ප්‍රඥාවෝ මිශ්‍රකව කියන ලද්දාහ.
දසවැන්න භික්ෂු සංඝයාට කියන ලද්දකි. යමක් වනාහි නොකියන ලද්දේ ද එය යට පැමිණි ක්‍රමය ඇති බැවින් පැහැදිලි අරුත් ඇත්තේමය.
2. ද්වීතීය පණ්ණාසකය
6. ගොතමී වර්ගය
සවැන්නෙහි පළමු සූත්‍රයෙහි **සක්කෙසු විහරති** යනු පළමු ගමනින්ම ගොස් වෙසෙන සේක. **මහාපජාපති** යනු පුත්‍ර ප්‍රජාවට මෙන්ම දුහිතෘ ප්‍රජාවට ද උසස් බැවින් එසේ ලද නම් ඇත්තියයි, **යෙන භගවා තෙනුපසඞ්කමි** යනු භාග්‍යවතුන් වහන්සේ කපිල පුරයට ගොස් පළමුවම නන්‍ද පැවිදි කරවූහ. සත්වැනි දිනයෙහි රහල් කුමරුන්ය. චුම්බට කලහයෙහි දී දෙනුවර වැසියන් යුද පිණිස යන කල්හි ශාස්තෲන් වහන්සේ වැඩම කොට ඒ රජවරුන් හඟවා අත්තදණ්ඩ සූත්‍රය වදාළ සේක. රජවරු පැහැදී කුමරුන් දෙසිය පණහ බැගින් දුන්නාහුය. ඒ කුමරු පන්සියය ශාස්තෲන් වහන්සේ සමීපයෙහි පැවිදි වූහ. ඉක්බිති ඔවුනට බිරින්දෑවරු හසුන් යවා (පැවිද්දට) නොඇල්ම ඉපදවූවාහුය. ශාස්තෲන් වහන්සේ ඔවුනට නොඇල්ම උපන්බව දැන ඒ පන්සියයක් තරුණ භික්ෂුන් කුණාල විලට පමුණුවා තමන් කුණාල කාලයෙහි හුන්විරූ ගල් තලාවෙහි හිඳ කුණාල ජාතක කථාවෙන් ඔවුන්ගේ නොඇල්ම දුරුකොට ඒ සියල්ලන් සෝවාන් පෙලෙහි පිහිටවූ සේක. යළි මහාවනයට ගෙනවුත් රහත් පෙලෙහි පිහිටවූහ. ඔවුන්ගේ සිත් දැනගනු සඳහා යළිඳු බිරින්දෑවරු හසුන් යැව්වාහුය. ඔවුහු අපි ගිහිගෙහි විසීමට නුසුදුස්සෝ වෙමුයි පිළිතුරු යැවූහ. ඔවුහු දැන් අපගේ ගෙවලට යාමට නොයුතුය. මහා ප්‍රජාපතිය සමීපයට ගොස් පැවිද්ද අනුදන්වා ගෙන පැවිදි වන්නෙමුයි පන්සියයම ප්‍රජාපතිය වෙත එළඹ ආර්‍ය්‍යාවනි, අපට පැවිදිවීමට අනුදත් මැනවයි කීවාහුය. මහා ප්‍රජාපතී තොමෝ ඒ ස්ත්‍රීන් ගෙන භාග්‍යවතුන් වහන්සේ යම්තැනකද එතැනට එළඹියාය. සේසත යට රජු පිරිනිවන් පෑ කල්හි එළඹියේ යයි ද කියත්මය.
**අලං ගොතමි මාතෙ රුච්චී** යනු කුමක් හෙයින් ප්‍රතික්‍ෂේප කළසේක්ද? සියලුම බුදුවරුන්ට සිවු පිරිසක් නොවේද? නිසැකවම වෙයි. වෙහෙසවා නොයෙක්වර ඇයැදිවිට අනුදන්නා ලදි. පැවිද්ද දුකසේ ලබන ලදැයි මනාව රකිත්යයි බරකොට අනුදනු කැමති සේක් ප්‍රතික්‍ෂේප කළ සේක. **පක්කාමි** යනු යළි කපිල පුරයටම පිවිසි සේක. **යථාභිරන්තං විහරිත්වා** සත්ත්වයන්ගේ උපනිශ්‍රය බලනසේක් කැමති පරිද්දෙන් වැසයි, **චාරිකං පක්කාමී** යනු මහජනයාට සංග්‍රහ කරන සේක් අනුපම වූ බුද්ධශ්‍රියෙන් අනුපම වූ බුද්ධ විලාසයෙන් අතුරිත චාරිකාවේ වැඩිසේක.
**සම්බහුලානි සාකියානීහි සද්ධිං** යනු ඇතුළු ගෙහිදීම දශබලයන් වහන්සේ උදෙසා පැවිදි වෙස් ගෙන පන්සියයක් ශාක්‍ය කාන්තාවන් පැවිදිවෙස ගන්වාගෙන සියලුම ඒ බොහෝවූ ශාක්‍ය කාන්තාවන් සමඟයි, **චාරිකං පක්කාමි** යනු ගමන නික්මුණේය. ගමන්ගන්නා කල්හි, සියුමැලි රාජකාන්තාවෝ පයින් යා නොහෙතියි ශාක්‍ය කෝලිය රජවරු රන්සිවි ගෙවල් සැපයූහ. ඔවුහු වනාහි යානයක නැගී යන්නවුන් විසින් ශාස්තෲන් කෙරෙහි අගෞරවයක් කළේ වේයයි පණස් එක් යොදුනක් වූ මගට පයින්ම පිළිපන්හ. රජවරු ද ඉදිරියෙන් හා පසුපසින් රැකවල් යොදවා සහල් ගිතෙල් තෙල් ආදිය ගැල් පුරවා ගිය තැන්හි අහර පිළියෙල කරව්යයි මිනිසුන් යෙදවූහ. **සූනෙහි පාදෙහි** යනු ඔවුන්ගේ සියුමැලි බැවින් පාදයන්හි එක් බිබිලක් මතුවෙයි. එකක් බිඳෙයි. දෙපා උකුල් ඇට ගැවසුණාක් මෙන් ඉදිමිණ. එහෙයින් සූනෙහි පාදෙහියි කියන ලදි. **බහිද්වාරකොට්ඨකෙ** යනු දොර කොටුවෙන් පිටතයි, කුමක් නිසා මෙසේ සිටියාහුද? ඇයට මෙසේ අදහසක් විය. මම තථාගතයන් වහන්සේ විසින් නොඅනුදන්නා ලද්දී තෙමේම පැවිදිවෙස ගත්තෙම්ද එසේ ගත් බව ද සියලු දඹදිව ප්‍රකට වූයේ වෙයි. ඉදින් ශාස්තෲන් වහන්සේ පැවිද්ද අනුදන්නා සේක් නම් එය මැනවි. ඉදින් නොඅනුදන්නා සේක්නම් මහත් නින්දාවක් වන්නේයයි විහාරයට පිවිසීමට නොහැක්කී හඬමින් සිටියාය.
**කිනනු ත්‍වං ගොතමි **යනු කිම රජපවුල්වලට විපතක් හටගත්තේද? නුඹ කවර කරුණකින් මෙසේ මැලවුණු බවට පත්වූවෙහිද ඉඳුමුණු පයින් සිටියෙහිද? **අඤ්ඤෙනපි පරියායෙන** යනු වෙනත් කරුණකිනි, **බහුකාරා භන්තෙ** යනාදියෙන් ඇයගේ ගුණ කියා යළි පැවිද්ද අයදින්නේ මෙසේ කීවේය. ශාස්තෲන් වහන්සේ ද ස්ත්‍රීහු නම් මඳප්‍රඥා ඇත්තාහුය. ඉල්ලූ පමණින් පැවිද්දට අනුදත් විට මගේ සසුන ගරු කොට නොගනිතියි තෙවරක් ප්‍රතික්ෂෙප කොට දැන් ගරු කොට ගවනු කැමත්තෙන්, “ඉදින් ආනන්දය, මහා ප්‍රජාපතී ගෝතමිය ගරු ධර්‍ම අට පිළිගනීයිද එයම ඇයට උපසම්පදාව වේවා”යි යනාදිය පැවසූ සේක. එහි **සාවස්ස** යනු එයම අයගේ පැවිද්දත් උපසම්පදාවත් වේවා!
**තදහුසම්පන්නස්සා** යනු එදවස උපසපන් වූවහුටයි, **අභිවාදනපච්චුපට්ඨාන අඤ්ඤජලිකම්ම සාමිචිකම්මං** යනු මානය නොකොට පසඟ පිහිටුවීමෙන් වැඳීම අසුනෙන් නැඟිට පෙරගමන් වශයෙන් ගරු කිරීම, දසනිය එක්කොට ඇඳිලි බැඳීම, අසුන් පැනවීම, පවන් සැලීම ආදිකොට ඇති සුදුසු කටයුතු සංඛ්‍යාත පිළිසඳර කර්‍මය කළයුතුය, **අභික්ඛුකෙ ආවාසෙ** යනු යම්තැනක වසන්නිය විසින් අතරතුර අවවාද සඳහා එළඹෙන තැන ඇඳුරුවරයෙක් නැත්ද මෙය අභික්ඛුක (භික්ෂුන් නැති) ආවාසය නමි. එබඳුවූ ආවාසයෙහි වස් නොඑළඹිය යුතු ය. **අන්වද්ධමාසං **යනු පොහොයක් පාසායි, **ඔවාදූපසඞ්කමනං** යනු අවවාද සඳහා එළඹීමයි, **දිට්ඨෙන** යනු ඇසින් දුටු දෙයිනි**, සුතෙන** යනු කණින් ඇසූ දෙයිනි, **පරිසඞ්කාය** යනු දුටු ඇසූ විඳි වශයෙන් සැකකරන ලද්දෙනි, **ගරුධම්මං** යනු ගරුකවූ සඞ්ඝාදිසෙස ඇවතයි, **පක්ඛමානත්තං** යනු නොඅඩු පසළොස් දිනයක් මානතයි, **ඡසුධම්මෙසු** යනු විකාල භොජනය සයවැනි කොට ඇති ශික්ෂා පදයන්හියි, **සික්බිතසික්ඛාය** යනු එක් ශික්ෂාපදයකුදු නොකඩකොට හික්මුණු තැනැත්තිය විසිනි, **අක්කොසිතබ්බො පරිභාසිතබ්බො** යනු දශ ආක්‍රොශ වස්තූන්ගෙන් යම් ආක්‍රොශ වස්තුවකින් ආක්‍රොශ නොකළයුතුය, බිය පරපුරින් යම්කිසි පරිහාසයකින් පරිහාස නොකළ යුතුය.
**ඔවටො භික්ඛුනීනං භික්ඛුසූ වචනපථො** යනු අවවාද අනුශාසනා ධර්‍මකථා සංඛ්‍යාත වචන පථය භික්ෂුන් කෙරෙහි භික්ෂුණීන්ට වළහන ලද්දේය, වසන ලද්දේය, භික්ෂුණියක විසින් කිසි භික්ෂුවක් අවවාද නොකළයුතුය, අනුශාසනා නොකළයුතුය ස්වාමීනි, පොරාණකස්ථවිරවරු මේ සිවුරුවත සපිරූහයි මෙසේ ප්‍රවෙණි වශයෙන් කීමට වටියි, **අනාවටො භික්ඛුනං භික්ඛුනීසු වචනපථො** යනු භික්ෂුණීන් කෙරෙහි භික්ෂූන්ට වචනපථය නොවළක්වන ලද්දේය. කැමති පරිද්දෙන් අවවාද දීමට අනුශාසනා කිරීමට ධර්‍මකථා කීමටය යනු, මෙහි කෙටි අරුතයි. විස්තර වශයෙන් මේ ගරු ධර්‍ම කථාව සමන්තපාසාදිකා විනය සංවර්‍ණනාවෙහි කියනලද ක්‍රමයෙන්ම දතයුතුය.
මේ අෂ්ටගරු ධර්‍මයන් ශාස්තෲන් සමීපයෙන් උගෙන තෙරුන් විසින් තමන්ට කියනුලබන කල්හි අසාම මහාප්‍රජාපතියගේ එපමණ මහත් දොම්නස මොහොතකින් සංසිඳුනේය. අනෝතත් විලෙන් ගෙනෙන ලද සිසිල්දිය කළ සියයකින් හිසෙහි ඉසින ලද්දාක් මෙන් පහවූ තැවීම් ඇත්තේ සතුටු සිතැත්තීව ගරු ධර්‍ම පිළිගැනීමෙන් උපන් ප්‍රීති ප්‍රමොදය ප්‍රකට කරමින් **සෙය්‍යථාපි භන්තෙ** යනාදි කොට ඇති උදානය පහළ කළාය.
**කුම්හත්‍ථෙනකෙහි** යනු කළයෙහි පහනක් දල්වා ඒ ආලෝකයෙන් අනුන්ගේ ගෙවල බඩු සොරකම් කරන සොරුන් විසිනි, **සෙතට්ටිකා නාම රොගජාති** යනු එක් ප්‍රාණියෙක් නළය මැදට ගිය කොටස විදියි, එම ප්‍රාණියා විසින් විදින ලද කොටසින් නික්මෙන හැල්හිස කිරිවැදීමට නොහැකි වෙයි. **මඤ්ජෙට්ඨකා නාම රොගජාති** යනු උග්ගස්වල ඇතුළත රතු බවයි,
**මහතො තළාකස්ස පටිගච්චෙච ආළිං** යන මෙයින් මෙකරුණ දක්වයි, යම්සේ මහ විලක වැටිය නොබැඳ තිබියදී ද කිසිදියක් සිටින්නේමය. පළමුවම වැටිය බඳනාලද විල්ලෙක නොබැදීම් හේතුවෙන් (දිය) නොසිටින්නේද නොපිහිටන්නේද එසේම වස්තුවක් නූපන් කල්හි කල් ඇතිවම නොයික්මවීම සඳහා මේ ගරු ධර්‍මයෝ පනවන ලද්දාහ. ඒවා නොපැනවූ කල්හි මාගම පැවිදි වූ බැවින් සද්ධර්‍මය පන්සියවසක් සිටින්නේ නම් කල් ඇතිවම පැනවූ බැවින් අනෙක් පන්සිය වසක්ද තිබෙන්නේය. මෙසේ පළමුව කියනලද අවුරුදු දහසම තිබෙන්නේය. මේ අවුරුදු දහස පිළිසිඹියා භේදයට පත්වූ ක්ෂීණාශ්‍රවයන්ගේ වශයෙන් කියන ලදි. එයින් මත්තෙහි ද ශුෂ්ක විදර්‍ශක ක්ෂීණාශ්‍රව වශයෙන් අවුරුදු දහසකි. අනාගාමි වශයෙන් අවුරුදු දහසකි, සකෘදාගාමි වශයෙන් අවුරුදු දහසකි, සොතාපන්න වශයෙන් අවුරුදු දහසකියි මෙසේ ප්‍රතිවෙධ සද්ධර්‍මය පවතියි. පර්‍ය්‍යාප්ති ධර්‍මය ද ඒ වසරමය. පර්‍ය්‍යාප්තිය නැතිවිට ප්‍රතිවෙධය නැත. පර්‍ය්‍යාප්තිය ඇති කල්හි ප්‍රතිවෙධය නොවන්නේ නොවේ. ලිඞ්ගය වනාහි පර්‍ය්‍යාප්තිය අතුරුදහන් වූ විටද බොහෝ කලක් පවත්නේමය.
දෙවැන්නෙහි **බහුස්සුතො** යනු මෙහි සියලුම බුද්ධ වචනය වශයෙන් බොහෝ ඇසූ පිරූ තැන් ඇති බව දතයුතුය. **ගරුධම්මං** යනු කායසංසර්ගයයි, මෙය මෙහි සංක්ෂෙපයයි. භික්ඛුනොවාදක විනිශ්චය සමන්තපාසාදිකාවෙහි කියනලද ක්‍රමයෙන්ම දතයුතුය.
තෙවැන්නෙහි **සරාගාය** යන රාගසහිතබව සඳහාය, **විරාගාය** යනු නොඇලීම සඳහාය, **සංයොගාය** යනු සසරෙහි එක්ව බැඳීම සඳහාය, **විසංයොගාය** යනු සසරෙහි වෙන්වීම සඳහාය, **ආචයාය** යනු සසර වැඩීම සඳහාය, **නො අපචයාය** යනු සසර බිඳහැරීම සඳහා නොවේ**, දුභරතාය** යනු අමාරුවෙන් පෝෂණය කළ හැකි බව සඳහාය, **නො සුභරතාය** යනු සුවසේ පෝෂණය කළ හැකි බව සඳහා නොවේ, මේ සූත්‍රයෙහි පළමු වාරයෙන් සසර කියන ලදි. දෙවැනි වරින් නිවන කියන ලදි. මේ අවවාදයෙන් ගෝතමිය රහත් බවට පැමිණියාය.
සිවුවැන්නෙහි **ව්‍යාග්ඝපජ්ජා **යන මෙය වනාහි ප්‍රවෙණි නාම වශයෙන් ආමන්ත්‍රණයයි. ඔහුගේ පූර්‍ව පුරුෂයෝ ව්‍යාඝ්‍රමාර්‍ගයෙහි උපන්නාහුයි. ඒ කුලයෙහි මිනිස්සු ව්‍යග්ඝපජ්ජ යයි කියනු ලැබෙත්. **ඉස්සත්‍ථෙන **යනු ආයුධකර්‍මයෙනි. **තත්‍රෑපායාය** යනු මෙකල්හි මෙය කළයුතුයයි දැනීමෙහි උපායවූයි, **වුද්ධසීලිනො** යනු වැඩූ සිල් ඇති දියුණු කළ සමාචාර ඇත්තෝයි, **ආයං** යනු පැමිණීමයි, **නාච්චොගාළ්හං** යනු ඉතා මහත් නොවූයි, **නාතිහීනං** යනු ඉතා අමාරු නොවූයි, **පරියාදාය** යනු ගෙන ගෙවා දමායි, (ක්‍ෂය කොටයි). එහි යමෙකුගේ වැය වීමෙන් දෙගුණය ආය නමි. ඔහුගේ වැයෙන් අය ගෙවා දැමීමට නොහැකි වෙයි.
“ගිහිගෙහි වෙසෙන නුවණැත්තේ භොගයන් සිවු අයුරකින් බෙදන්නේය, එක් කොටසකින් භොගයන් පරිභොග කරන්නේය, දෙකොටසකින් කටයුතු යොදවන්නේය, අනාගතයෙහි ආපදාවන්හි ප්‍රයෝජනය සඳහා සිවුවැනි කොටස තැන්පත් කරන්නේය”.{1}
මෙසේ පිළිපදින්නාගේ වැය අය ගෙවා දැමීමට නොහැකිවෙයි.
**උදුම්බරක්ඛාදිකං** යනු යම්සේ දිවුල් කනු කැමැත්තෙන් පැසුණු (ගෙඩි ඇති) දිවුල්ගස සෙලවූ විට එක් විටම බොහෝ ගෙඩි වැටෙයි. හෙතෙම කෑයුතු ගෙඩි කා ඉතිරි බොහෝ ගෙඩි අතහැර දමා යයි. එසේම යමෙක් අයෙන් වැය බොහෝ කොට විසුරුවමින් භොගයන් පරිභොග කරයි ද හෙතෙම දිවුල් කෑමෙන් මෙන් මේ කුලපුත්‍රයා භොගයන් කාදමතියි කියනු ලැබේ. **අජද්ධුමාරිකං** යනු අනාථමරණයයි, **සමං ජීවිකං කප්පෙති** යනු මනාව ජීවිකාව කරයි, **සමජීවිතා **යනු සමාන ජීවිකාවයි, **අපායමුබානි** යනු විනාසයට කරුණුයි,
**උට්ඨාතා කම්මධෙය්‍යෙසු** යනු කටයුතු කරන තැන්හි උත්ථාන වීර්‍ය්‍යයෙන් යුක්ත වූයේයි, **විධානවා** යනු විධානයෙන් (මෙහෙයවීමෙන්) යුක්ත වූයේයි, **සොත්‍ථානං සම්පරායිකං** යනු සුවපත් වූ පරලොවයි, **සච්චනාමෙන** යනු බුදුබැවින්ම බුදුයයි මෙසේ වෙනස් නොවන නමිනි, **චාගො පුඤ්ඤං පවඩ්ඪති** යනු ත්‍යාගය ද සෙසු පින් ද වැඩෙයි, මේ සූත්‍රයෙහි ශ්‍රද්ධාදිය මුසුව කියන ලදි. පස්වැන්න පැහැදිලිමය.
සවැන්නෙහි **ගබ්හො** යනු ගැබෙහි විසීමයි, **දිට්ඨධම්මිකාපි** යනු ඉහාත්මයෙහි ගැබෙහි විසීමට සමානවූයි, **සම්පරායිකාපි** යනු මිනිස් කුස හැර සෙසු ගැබෙහියි, **උභයං එතෙ කාමො පවුච්චන්ති** බිය ද දුක ද බිය ද රෝගය බිය ද ගඩුව ද බිය ද හුල ද බිය ද බිය ද ඇල්ම ද බිය ද මඩ ද බිය ද ගැබ දැයි මෙසේ මේ දෙකම කාමයෝයි කියනු ලැබෙත්, **සාතරූපෙන** යනු කම්සුවයෙනි, **පලිපං** යනු සසර ගොහොරුව ඉක්මවායි, මෙතැන්හි විදර්‍ශනාව කියා මේ භික්ෂුවගේ රහත්බව ගන්නාලදී. ඉක්මවූ ගොහොරුව ඇත්තේයි, ජාති ජරාවගෙන් යුත් තුන් භවයන්හි සැලෙන්නා වූ මෙබඳු ජනතාව බලන්නේ යයි සූත්‍රයෙහි සසර කියා ගාථාවන්හි නිවන කියන ලදි. සත්වැනි අටවැනි සුත්‍රයෝ පැහැදිලිමය.
නවවැන්නෙහි **උජුභූතො** යනු කායවඞ්කාදිය නොමැති බැවින් සෘජුවූයි, **පඤ්ඤාසීලසමාහිතො** යනු ප්‍රඥාවෙන් ද, ශීලයෙන් ද, යුක්ත වූයේයි, **යජමානානං **යනු දන්දෙන්නවුන්ගේය, **පුඤ්ඤෙපෙබානං** යනු පින බලන්නවුන්ගේයි, **ඔපධිකං** යනු උපධි විපාකයයි. ප්‍රකට නොවු තැන් අපමණය, දසවැන්නෙහි **සමුක්කට්ඨො** යනු උතුම් වූයේයි**, සත්තානං** යනු සියලු සත්ත්වයන්ගේයි, සෙස සියලු තැන්හි පැහැදිලිමය.
7. චාපාල වර්ගය
සත්වැනි වර්‍ගයෙහි පළමු සූත්‍රයෙහි **පවිවිත්තස්සා** යනු කායවිවේකයෙන් හුදෙකලා වූවහුගේයි, **නිරායත්තවුත්තිනො** යනු කිසිතැනක නොබැඳුණු පැවතුම් ඇති විදර්‍ශනාවෙහි යෙදෙන්නාගේයි, **ලාභාය** යනු සිවුපසය ලැබීම සඳහායි, **සොචී ච පරිදෙවී ච** යනු ශෝකකරන්නා ද හඬන්නා ද, **සොචිච්ච පරිදෙවිච්ච** යනු ද පාඨයි. **චුතො ච සද්ධම්මා** යනු එකෙණෙහිම විදර්‍ශනා ධර්‍මයෙන් චුතවූයේයි, මේ සූත්‍රයෙහි සසර හා නිවන කියන ලදි.
දෙවැන්නෙහි **අලං අත්තනො අලං පරෙසං** යනු තමාට ද අනුන්ට ද හිතවත් වූ ප්‍රතිපත්තියෙහි සමත්වූයේ දක්‍ෂවූයේ යෝග්‍යවූයේයි, **ඛිප්පනිසන්ති** යනු වහා වටහාගනියි, ස්කන්‍ධ ධාතු ආයතනාදිය කියනු ලබන කල්හි ඒ ධර්‍මයන් වහා දනිතියි අරුත්ය, මේ සූත්‍රයෙහි සමථ විදර්‍ශනා කියන ලදි. පුද්ගලාධ්‍යායෙන් මෙන්ම දේශනා විලාසයෙන් ද මත්තෙහි පටන් යටට බැසයාම කියන ලදි.
තෙවැන්නෙහි **එවමෙව** යනු කරුණු රහිතවම යම්සේද එසේය, **මොඝපුරිසා** යනු මෝඩ පුරුෂයෝයි, හිස් පුද්ගලයෝයි, **අජ්ඣෙසන්ති** යනු යොදත්, **අනුබන්‍ධිතබ්බං** යනු ඉරියව් අනුගමනයෙන් එහුබැදිය යුතුය, මා අත්නොහළ යුතුයයි සිතත්, දැනගැනීම සඳහා ඉවත් කරන්නේ මෙසේ කීය. මේ භික්‍ෂුව වනාහි අවවාද දුන්කල්හි ද ප්‍රමාදයෙහිම යෙදෙයි. ධර්‍මය අසා එහිම වසයි, මහණදම් කිරීමට නොඑයි. එහෙයින් භාග්‍යවතුන් වහන්සේ ඔහු ඉවත් කරවා යළිත් යම් හෙයකින් හෙතෙම රහත්බවට උපනිශ්‍රය ඇත්තේද එහෙයින් ඔහුට අවවාද දෙමින් **“තස්මාතිහ තෙ භික්ඛු එවං සික්ඛිතබ්බං” **යනාදිය කී සේක. එහි ආධ්‍යාත්මවූම සිත පිහිටන්නේය. මනාව පිහිටියේය. උපන් ලාමක අකුශල ධර්‍මයෝ සිත මැඬගෙන නොසිටින්නාහ” යන මේ ඔහුගේ අවවාදයෙන් ස්වකීය අධ්‍යක්ම වශයෙන් සිතේ එකඟතා මාත්‍ර වූ මූලසමාධිය කියන ලදි.
ඉක්බිති එතකින්ම සතුටට නොපැමිණ මෙසේ ඒ සමාධිය වැඩිය යුතුයයි දැක්වීමට “යම්සේ මහණ, ඔබගේ අධ්‍යාත්ම සිත සිටියේ වෙයිද මනාව පිහිටියේද උපන් ලාමක අකුශල ධර්‍මයෝ සිත මැඬගෙන නොසිටිත්ද, එහෙයින් මහණ, මෙසේ හික්මිය යුතුය. මවිසින් මෛත්‍රී චෙතො විමුක්තිය වඩන ලද්දේ වන්නේය - පෙ- මනාව අරඹන ලද්දේය” යනුවෙනි. මෙසේ ඔහු මෙත්‍රී වශයෙන් භාවනාව පුහුණුකරවා යළිත් “මහණ යම් හෙයකින් ඔබ විසින් මේ සමාධිය මෙසේ වඩන ලද්දේ වෙයිද බොහෝකොට වඩනා ලද්දේ ද එහෙයින් මහණ, ඔබ විතර්‍ක සහිතවූත් මෙම සමාධිය විචාර සහිතව වඩන්නෙහිය”යි යනාදිය දෙසන ලදි. යම් විටෙක මහණ, ඔබගේ මේ මූලසමාධිය මෙසේ මෛත්‍රී වශයෙන් වඩන ලද්දේ වෙයිද එකල්හි ඔබ එපමණකින් සතුටට නොපැමිණම මේ මූලසමාධිය වෙනත් අරමුණුවල වතුෂ්ක පඤ්චක ධ්‍යානයන් පමුණුවමින් විතර්‍ක සහිතවත් විචාර සහිතවත් යනාදී ක්‍රමයෙන් වඩන්නෙහියි” යනු එහි අර්‍ත්‍ථයයි.
මෙසේ කියාම ඔහුට වෙනත් අරමුණුවල ඉතිරි බ්‍රහ්මවිහාර පෙරදැරිවූ චතුෂ්ක පඤ්චකධ්‍යාන භාවනාව කරන්නෙහියැයි දක්වමින් යම්හෙයකින් මහණ, ඔබගේ මේ සමාධිය මෙසේ වඩන ලද්දේ වෙයිද මනාව වඩනා ලද්දේ එහෙයින් මහණ ඔබ විසින් මෙසේ හික්මිය යුතුය, “මගේ කරුණා චෙතොවිමුත්තිය” යනාදිය පැවසූ සේක. මෙසේ මෛත්‍රී පෙරදැරිකොට ඇති චතුෂ්ක පඤ්චක ධ්‍යාන භාවනාව දක්වා යළි කායානුපස්සනා පෙරදැරිවූ භාවනාව දැක්වීමට “යතො ඛො තෙ භික්ඛු අයං සමාධි එවං භාවිතො හොති සුභාවිතො තතො තෙ භික්ඛු එවං සික්ඛිතබ්බං කායෙ කායානුපස්සී” යනාදිය පවසා “යතො ඛො තෙ භික්ඛු අයං සමාධි එවං භාවිතො භවිස්සති සුභාවිතො තතො ත්‍වං භික්ඛු යෙන යෙනෙව ගච්ඡසි” යනාදිය පැවසූ සේක. එහි **ගච්ඡසි** යනු යන්නෙහිය. **ඵාසුංයෙව** යන මෙයින් රහත්බව දැක්වූ සේක. රහත්බවට පත් තැනැත්තේ සියලු ඉරියව්වල පහසුවෙන් වසයි නමි.
සිවුවැන්නෙහි **එතදවොච** යනු තමන්ගේ භාවනා භූමියෙහි උපන් විතර්‍කයක් භික්ෂු සංඝයාට සැළකිරීමට **“පුබ්බාහං භික්ඛවේ”** යනාදි වචනය පැවසූ සේක**. ඔභාසං** යනු දිවැස් නුවණේ ආලෝකයයි. **ඤාණදස්සනං** යනු දිවැස් නුවණ නම්වූ දැකීමයි, **සන්තිවුත්‍ථපුබ්බං** එක්ව විසූවිරූයි, මේ සූත්‍රයෙහි දිබ්බචක්ඛු ඤාණය, ඉද්ධිවිධ ඤාණය, චෙතොපරියඤාණය, යථාකම්මූපග ඤාණය, අනාගතඤාණය, පච්චුප්පන්න ඤාණය, අතීතඤාණය පුබ්බෙනිවාසඤාණ යයි මේ ඤාණ අට පෙළෙහි ආවාහුය. ඒවා සමඟ විදර්‍ශනාඥාන සතර මාර්‍ගඥාන සතර ඵලඥාන සතර ප්‍රත්‍යවෙක්‍ෂාඥාන එක්කොට දේශනා කරන භාග්‍යවතුන් වහන්සේ විසින් මෙම සූත්‍රය කියන ලද්දේ නම් වෙයි.
පස්වැන්නෙහි **අභිභායතනානි **යනු මැඬපවත්වන කරුණුයි, කුමක් මැඬපවත්වත්ද? විරුද්ධ ධර්‍මයන් හා අරමුණුයි, ඒවා ප්‍රතිපක්‍ෂබවින් විරුද්ධ ධර්‍මයන් පුද්ගලයාගේ ඥානයේ ශ්‍රේෂ්ඨත්වය නිසා අරමුණු මැඬපවත්වත්. **අජ්ඣත්තං රූපසඤ්ඤී** යනාදියෙහි අධ්‍යාත්ම රූපයෙහි පරිකර්‍ම වශයෙන් අජ්ඣත්තං රූපසඤ්ඤී නම් වෙයි. අධ්‍යාත්ම වූ නීලපරිකර්‍මය කරන්නේ කෙසෙහි හෝ පිතෙහි හෝ ඇස්තරුවේ හෝ කරයි. පීතපරිකර්‍මය කරන්නේ මේදයෙහි හෝ සමෙහි හෝ අත්පාතලයන්හි හෝ ඇස්වල කහ තැනෙහි හෝ කරයි. ලොහිත පරිකර්‍මය කරන්නේ මසෙහි හෝ ලෙයෙහි හෝ දිවෙහි හෝ ඇස්වල රතු තැන්හි හෝ කරයි. ඔදාත පරිකර්‍මය කරන්නේ ඇටෙහි හෝ දතෙහි හෝ නියෙහි හෝ ඇස්වල සුදු තැන්හි හෝ කරයි. එය වනාහි, ඉතා නිල් වූයේත් ඉතා කහ වූයේත් ඉතා රතු වූයේත් ඉතා සුදු වූයේත් නොවෙයි. අපිරිසුදුවූයේ වෙයි.
**එකො බහිද්ධා රූපානි පස්සති** යනු යමෙකුගේ මෙසේ පරිකර්‍මය අධ්‍යාත්මව උපන්නේ වේද නිමිත්ත වනාහි බාහිරද හෙතෙම මෙසේ අධ්‍යාත්මව පරිකර්‍මයාගේද බාහිරව **අර්‍පණාවේද** වශයෙන් අධ්‍යාත්ම රූප සඤ්ඤී වූයේ “එකෙක් බාහිරව රූපයන් දකීය”යි කියනු ලැබේ. **පරිත්තානි** යනු නොවඩන ලද්දෝයි. **සුවණ්ණදුබ්බණ්ණානි **යනු මනා පැහැපත් වූවෝ හෝ වෙත්වා දුර්වර්ණ වූවෝ හෝ වෙත්වා. නොවැඩීම් වශයෙන් මේ අභිභායතනය කියන ලදැයි දතයුතුය. **තානි අභිභූය්‍ය** යනු යම්සේ නම් මනාව දිරිවීම් ඇති පුද්ගලයෙක් හැන්දක් පමණ බත් ලබා කිම මෙහි කෑයුත්තක් දත්දැයි ඇද එක පිඬක්ම කරයි ද එසේම ඥානයෙන් උසස් වූ පුද්ගල තෙමේ ප්‍රකට ඥානය ඇත්තේ කිම මෙහි සුළුවූ අරමුණෙහි එළඹිය යුත්තක් නම් ඇත්ද? මෙය මගේ වගකීමක් නොවේ. ඒ රූප මැඬපවත්වා සමවදියි. නිමිත්ත ඉපදීමත් සමගම **අර්‍පණාවට** පමුණුවයි යන අරුත්ය. **ජානාමි පස්සාමි** යනු මෙයින් ආභොගය කියනලදි. එය වනාහි සමවතින් නැඟීසිටි පුද්ගලයාටය. සමාපත්තිය තුළ මෙබඳු සංඥා ඇත්තේ නොවෙයි යන අරුත්ය. ආභොග සංඥාවෙහි ද ධ්‍යාන සංඥාවෙහි ද මෙබඳු සංඥා ඇත්තේ වෙයි. ඔහුගේ අභිභවන සංඥාව සමවත ඇතුළත ද ඇත. ආභොග සංඥාව වනාහි සමවතින් නැගී සිටි තැනැත්තාටම වෙයි.
**අප්පමාණානි** යනු වැඩු ප්‍රමාණයෝයි, මහත්වූවෝ යන අරුත්ය. **අභිභුය්‍ය** යනු මෙහි ද යම්සේ බෙහෝ අනුභව කරන පුද්ගලයෙක් එක් බත්වැඩුමක් ලබා වෙනෙකක් ද වේවා වෙනෙකක් ද වේවා මෙය මට කුමක් කරයිදැයි නොමහත්ව දකියිද එසේ ඥානයෙන් උසස් පුද්ගලතෙමේ ප්‍රකට නුවණ ඇත්තේ කිම මෙහි සමවැදිය යුත්තක් තිබේද? මෙය ප්‍රමාණ නැතැයි මගේ සිත එකඟ කිරීමේ වගකීමක් ඇතැයි යටපත් කොට සමවදියි. නිමිත්ත ඉපදීමත් සමගම **අර්‍පණාවට** පමණුවතැයි අරුත්ය.
**අජ්ඣත්තං අරූපසඤ්ඤී** යනු නොලැබෙන බව නිසා හෝ නොවුවමනාව නිසා හෝ අධ්‍යාත්ම රූපයෙහි පරිකර්‍මසංඥා විරහිත තැනැත්තායි,
**එකො බහිද්ධා රූපානි පස්සති** යනු යමෙකුට පරිකර්‍ම නිමිත්ත ද බාහිරව උපන්නේද හෙතෙම මෙසේ බාහිර පරිකර්‍මයාගේ ද **අර්‍පණාවගේ** ද වශයෙන් අධ්‍යාත්ම රූපසංඥා ඇත්තේ එකක් බාහිර රූපයන් දකිතියි කියනු ලැබේ. මෙහි සෙස්ස සතරවැනි අභිභායතනයෙහි ද කියනලද ක්‍රමය ඇත්තේමය. මේ සතරෙහි පරිත්තාරම්මණය විතර්‍කචරිත වශයෙනි, මනාපැහැය දොසචරිත වශයෙනි, දුර්වර්‍ණය රාගචරිත වශයෙනි. මේවායේ මේ සත්ප්‍රායයෝ ද ඒ මොවුන්ගේ සත්ප්‍රායබව ද විසුද්ධිමග්ගයෙහි චරියා නිද්දෙසයෙහි කියන ලද්දේය.
පස්වැනි අභිභායතනාදියෙහි **නීලනිභාසානි** යනු සියල්ල ඇතුළත් කිරීම් වශයෙන් කියන ලදි. **නීලවණ්ණානි** යනු වර්‍ණ වශයෙන්, **නීලනිදස්සනානි **යනු දැකීම් වශයෙනි. නොපෙනෙනු ලබන සිදුරු ඇති නොබිඳුනු පැහැය ඇති එකම නිල්පැහැය ඇත්තාහුම වී පෙනෙතියි කියන ලද්දේ වෙයි. **නිලනිභාසානි** යනු මෙය වනාහි බැබලීම් වශයෙන් කියන ලදි. නිල් ආලෝකය ඇත්තේ නිල් ප්‍රභාව ඇත්තෝයි අර්‍ත්‍ථයි. මෙයින් ඔවුන්ගේ ඉතා පිරිසුදු බව දක්වයි. පිරිසුදු පැහැ වශයෙන්ම මේ අභිභායතනයෝ කියන ලද්දාහුය. නීල කසිණය උගන්නේ නිලෙහි නිමිත්ත ගනියි. මලෙහි හෝ වස්ත්‍රයක් හෝ වර්‍ණධාතුවෙහි හෝයි ආදිකොට ඇති කසිණකාරණය ද පරිකර්‍මය ද **අර්‍පණා** විධානය ද යන සියල්ල විසුද්ධිමග්ගයෙහි විස්තර වශයෙන් කියන ලද්දේමය.
සවැන්නෙහි **විමොක්ඛා** යනු කවර අර්‍ත්‍ථයෙන් විමොක්ඛ නම් වේද? අධිමුච්චන අර්‍ත්‍ථයෙනි. මේ අධිමුච්චනාර්‍ත්‍ථය නම් කුමක්ද? විරුද්ධ ධර්‍මයන්ගෙන් ද මනාව මිදෙන අර්‍ත්‍ථය ද අරමුණෙහි ද නො ඇලීම් වශයෙන් මනාව මිදෙන අර්‍ත්‍ථය ද වේ. පියාගේ ඇකයෙහි විසුරුවන ලද අවයව ඇති දරුවාගේ නිදීමක් මෙන් තරවටු කිරීම් නැති බැවින් ද නිසැක බැවින් ද අරමුණෙහි පවතීයයි කියන ලද්දේ වෙයි. මේ අර්‍ත්‍ථය වනාහි පැසුළු (අන්තිම) විමොක්‍ෂයෙහි නැත. මුල් විමොක්‍ෂයන්හි ඇත.
**රූපි රූපානි පස්සති** යනු මෙහි අධ්‍යාත්මවූ කෙසාදීන්හි නීල කසිණාදි වශයෙන් උපදවනලද රූපධ්‍යාන රූපයයි, එය ඔහුට ඇත්තේනුයි රූපී නමි. බාහිරවු නීල කසිණාදීවූ රූප ධ්‍යාන ඇසින් දකියි. මෙයින් අධ්‍යාත්ම බාහිර වස්තුකවූ කසිණයන්හි උපදවන ලද ධ්‍යාන ඇති පුද්ගලයාගේ රූපාවචර ධ්‍යාන සතර දක්වන ලදි. **අජ්ඣත්තංඅරූපසඤ්ඤී** යනු අධ්‍යාත්ම රූප සංඥී නොවේ. තමන්ගේ කෙස් ආදියෙහි නොඋපදවනලද රූපාවචර ධ්‍යාන ඇත්තේ යයි අර්‍ත්‍ථයයි. මෙයින් බාහිර පරිකර්‍ම කොට බාහිරවම උපදවනලද ධ්‍යාන ඇත්තාගේ රූපාවචර ධ්‍යනයෝ දක්වන ලද්දාහ.
**සුභන්තෙව අධිමුත්තො** යනු මෙයින් ඉතා පිරිසුදු වූ නීලාදී වර්‍ණ කසිණයන්හි ධ්‍යානයේ දක්වන ලද්දාහ. එහි කිසිදු අන්තයක් **අර්‍පණාවෙහි** සුභයයි සංකල්පනාවක් නැත. යමෙක් ඉතා පිරිසුදු වූ සුභ කසිණයක් අරමුණු කොට වෙසෙයි ද හෙතෙම යම් හෙයකින් සුභයයි මිදුනේ වේයයි කියයුතු බවට පැමිණෙයිද එහෙයින් මෙසේ දේශනාව කරන ලදි. පටිසම්භිදා මග්ගයෙහි වනාහි,
“කෙසේ නම් විමොක්ෂය සුභයයි මිදුනේ වේද යත්? මෙහි භික්ෂුව මෛත්‍රීසහගත සිතින් එක්දිශාවක් -පෙ- පතුරුවා වෙසෙයි, මෛත්‍රිය වැඩූ බැවින් සත්‍වයෝ නොපිළිකුල් වෙත්. කරුණා, මුදිතා, උපෙක්ඛා සහගත සිතින් එක්දිශාවක් -පෙ- පතුරුවා වෙසෙයි. උපේක්ෂාව වඩනලද බැවින් සත්ත්වයෝ නොපිළිකුල් වෙති. මෙසේ සුභයයි මිදුනේ වේනුයි විමොක්‍ෂයයි” කියන ලදි.
**සබ්බසො රූපසඤ්ඤානං** යනාදියෙහි යමක් කිවයුතු ද ඒ සියල්ල විසුද්ධිමග්ගයෙහි කියන ලද්දේමය. **අයං අට්ඨමො විමොක්ඛො** යනු මෙය සතර ස්කන්‍ධයන් සර්‍වප්‍රකාරයෙන් වෙන්වූ බැවින් මිදුනු බැවින් අටවැනි වූ උතුම් විමොක්‍ෂය නම් වේ.
සත්වැන්නෙහි **අනරියවොහාරා** යනු ආර්‍ය්‍ය කථා නොවේ. දොස් සහිත කථායි. යම් චෙතනාවන්ගෙන් ඔවුහු වහරත්ද ඔවුන්ට මේ නමයි. අටවැන්නෙහි කියන ලද්ද ප්‍රතික්‍ෂේප කිරීමේ ක්‍රමයෙන් අර්‍ත්‍ථය දතයුතුය.
නවවැන්නෙහි **ඛත්තියපරිසා** යනු ක්‍ෂත්‍රිය පිරිස්වල රැස්වීමයි, එක්වීමයි, මෙය සියලු තන්හි ක්‍රමයයි. **අනෙකසතං ඛත්තියපරිසං** යනු බිම්බිසාර සමාගම ඥාතිසමාගම ලිච්ඡවිසමාගම වැනිවූ දෙය වෙනත් සක්වලවල ද ලැබේමය. **සල්ලපිතපුබ්බං** යනු අල්ලාප සල්ලාපය කළවිරූය. **සාකච්ඡා **යනු ධර්‍ම සාකච්ඡාව ද සමවැදුනු විරූය. **යාදිසකො තෙසං වණ්ණො** යනු ඔවුහු සුදුවූවෝ ද වෙත්. කළුවූවෝ ද වෙත්. තද කහ පැහැති සම ඇත්තෝ ද වෙත්. ශාස්තෲන් වහන්සේ රන්වන්ය. මේ වනාහි හැඩය සඳහා කියන ලදි. හුදෙක් ඔවුන්ගේ සටහන පැනේමය. භාග්‍යවතුන් වහන්සේ ම්ලෙච්ඡයකු සමාන වූවෝ නොවෙත්. පළඳනා ලද මිණිකඬොල් ඇත්තෝ ද නොවෙත්. බුදු වෙසින්ම හිඳිති. ඔවුහු ද තමන්ට සමාන සටහනම දකිත්. **යාදිසකො තෙසං සරො** යනු ඔවුහු සිඳුනු ස්වර ඇත්තේ ද වෙත්. ඛණ්ඩස්වර ඇත්තෝ ද වෙත්. කාකස්වර ඇත්තෝ ද වෙත්. ශාස්තෲන් වහන්සේ බ්‍රහ්මස්වර ඇත්තෝමය. මේ වනාහි භාෂාන්තරය උදෙසා කියනලදි. ඉදින් එහි රජ දුන්නේ කියයි ද අද රජ මිහිරිව කියයි යි ඔවුනට අදහස් වෙයි. කියා භාග්‍යවතුන් වහන්සේ වැඩිකල්හි යළි රජු ආ බව දැක මේ කිමෙක්දැයි විමසීමක් ඇතිවෙයි. එහි **කො නු ඛො අයං** යනු මෙතැන්හි දැන්මම මගධ බසින් සිංහල බසින් මිහිරි සේ කියන්නේ කවරෙක් නම් මේ අතුරුදහන් වූයේද කිම දෙවියෙක්ද නැතහොත් මිනිස්සෙක්දැයි විමසන්නාහුද නොදනිත්යයි අරුත්ය. මෙසෝ නොදන්නවුන්ට කුමක් සඳහා ධර්‍මය දෙසයිදැයි වාසය කරවීමේ අර්‍ත්‍ථයෙන් මෙසේ අසන ලද්දේ ද ධර්‍මය අනාගතයෙහි ප්‍රත්‍යය වේයයි අනාගතය සඳහා දෙසනා කරයි. **අනෙකසතං බ්‍රාහ්මණ පරිසං** යනු සොණදණ්ඩ සමාගමය වශයෙන් ද අනෙක් සක්වළ වශයෙන් ද හටගැනීම දතයුතුයි.
දසවැන්නෙහි **නිසීදනං** යනු මෙහි සම්කඩක් අදහස් කරනලදි. **උදෙනං චෙතියං** යනු උදෙන යක්‍ෂයාගේ චෛත්‍යස්ථානයෙහි කරනලද විහාරයයි කියනු ලැබේ. ගොතමක යනාදියෙහි ද මේ ක්‍රමයමයි, **භාවිතා** යනු වඩනා ලදයි, **බහුලිකතා** යනු යළි යළිත් කරන ලදයි, **යානිකතා** යනු සුදුසු යානයක් මෙන් කරන ලද්දාවූයි, **වත්‍ථුකතා** යනු පිහිටි අරුතින් ඉඩමක් මෙන් කරන ලද්දාවූයි. **අනුට්ඨිතා** යනු අදිටන් කරන ලද්දාවූයි, **පරිචිතා** යනු හාත්පසින් රැස්කරන ලද වඩන ලද්දාවූයි, **සුසමාරද්ධා** යනු මනාව අරඹන ලද්දාවූයි,
දැන් අනියමින් කියා නැවත නියම කොට දැක්වීමට තථාගතස්ස ඛො යනාදිය කීවේය. මෙහි **කප්පං** යනු ආයුෂ්කල්පයයි. ඒ ඒ කල්හි මිනිසුන්ගේ ආයුෂ්ප්‍රමාණය යමක් ද එය එය සපුරමින් සිටින්නේය. **කප්පාවසෙසං වා** යනු අඩුව හෝ වැඩිවයි කියන ලද අවුරුදු සියයෙන් වැඩිමනත් හෝ යි, මහාසිව තෙරණුවෝ කීහ. “බුදුවරුන්ගේ නොතැන්හි ගර්‍ජනය කළ දෙයක් නම් නැත. යළියළිත් සමවැද මාරණාන්තමක වේදනාව යටපත් කරමින් භද්‍ර කල්පයම සිටින්නේය” යනුවෙනි. කුමක් හෙයින් නොසිටියේද යත්? භෞතික ශරීරය නම් කැඩී බිඳී යාම් ආදියෙන් මැඬ පැවැත්වෙයි. බුදුවරු ද බිඳීම් ආදී බවට නොපැමිණ පස්වැනි ආයුෂ කොටසෙහි මහජනයාට ප්‍රියමනාප කාලයෙහිම පිරිනිවන් පාති. බුද්ධානුබුද්ධ ආදීන් ද මහා ශ්‍රාවකයන් ද පිරිනිවන් පෑ කල්හි එක් එක් කණුවක් මෙන් සිටිය යුතු වෙයි. කුඩා සාමණේර පිරිවරින් හෝ සිටියයුතු වෙයි. එයින් අහෝ බුදුවරුන්ගේ පිරිසයයි අවමන් කළයුතු බවට පැමිණෙන්නේය. එහෙයින් නොසිටියේයි. මෙසේ කී කල්හිද යමෙක් ආයුකල්පයයි කියයිද මෙයම අට්ඨකථාවෙහි නියම කරනලදි.
**යථා තං මාරෙන පරියුට්ඨිතවිත්තො** යනු මෙහි තං යනු නිපාත මාත්‍රයකි. යම් සේ මාරයා විසින් වෙළාගනු ලැබූ සිත් ඇති බැසගන්නා ලද සිත් ඇති අන් කවර පෘථග්ජනයෙක් වුවද දැන ගැනීමට නොහැකි වන්නේද එපරිද්දෙන්ම දැන ගැනීමට නොහැකිවීය යන අරුත්ය. යමෙකුගේ සර්‍වප්‍රකාරයෙන්ම දොළොස් විපල්ලාසයෝ ප්‍රහීන නොවූවාහුද එබැවින් මාරයා ඔහුගේ සිත වසඟ කරගනියි. තෙරුන්ගේ ද සතර විපල්ලාසයෝ ප්‍රහීන නොවූහ. එබැවින් ඔහුගේ සිත මාරයා වසඟ කරගත්තේය. එබැවින් එය දැනගැනීමට නොහැකිවීය යනු අරුත්ය. සිත වසඟ කරගැනීම කරන්නා කුමක් කරයි ද? බියකරු රූපාරම්මණයක් හෝ දක්වයි, ශබ්දාරම්මණයක් හෝ අස්වයි. එයින් සත්ත්වයෝ එය දැක හෝ අසා සිහිමුළා වී විවරවූ මුව ඇත්තෝ වෙත්. ඔවුන්ගේ මුවින් අත පිවිසුවා හදවත මඬියි. එයින් සිහිසුන්ව සිටිත්. තෙරුන්ගේ මුවෙහි අත පිවිසුවීමට හැකිවන්නේද? බියකරු අරමුණක් දැක්වීය. එය දැක තෙරණුවෝ නිමිත්තා ලෝකය වටහා නොගත්හ. භාග්‍යවතුන් වහන්සේ දන්නා සේක්ම කුමක් සඳහා තෙවැනිවර දක්වා ඇමතූ සේක්ද? “ස්වාමීනි, භාග්‍යවතුන් වහන්සේ සිටිනු (ජීවත්වනු) සේක්වායි ඇයැදි විට මේ දුකුළාව ඔබගේමය, මේ අපරාධය ඔබගේමයයි අනුන්ගෙන් නැඟෙන දෝෂාරෝපනයෙන් ශෝකය තුනි කරනු සඳහාය.
**මාරො පාපිමා** යනු මෙහි සත්ත්වයන් අනර්‍ත්‍ථයෙහි යොදන්නායි. මරන්නේනුයි මාරයායි. පාපිමා යනු ද ඔහුටම නමෙකි. හෙතෙම පවිටු ධර්‍මයන්ගෙන් යුක්ත බැවින් පාපිමායි කියනු ලැබේ. **භාසිතා ඛො පනෙසා** යනු මෙතෙම වනාහි භාග්‍යවතුන් වහන්සේගේ බුදුබවට පත්වීමෙන් අටවැනි සතියෙහි බෝ මැඬෙහිම අවුත් භාග්‍යවතුන් වහන්ස යමක් සඳහා නුඹවහන්සේ විසින් පාරමී ධර්‍මයෝ පුරන ලද්දාහුද ඔබගේ එම අර්‍ත්‍ථය සම්පූර්‍ණ විය. සර්‍වඥතාඥානය අවබෝධ කරන ලදි. ඔබවහන්සේගේ ලෝක සේවයෙහි හැසිරීමෙන් කවර වැඩෙක්දැයි කියා අද (මෙදින) මෙන්ම භාග්‍යවතුන් වහන්සේ පිරිනිවන්පාන සේක්වායි අයැදීය. භාග්‍යවතුන් වහන්සේ ඔහුට “න තාවාහං” යනාදිය පවසා ප්‍රතික්‍ෂේප කළ සේක. ඒ සඳහා භාසිතා ඛො පනෙසා භන්තෙ යනාදිය කීය.
එහි **වියත්තා** යනු මාර්‍ග වශයෙන් ව්‍යක්ත වූවෝයි. **වීනීතා** යනු ද එසේමය, **විසාරදා** යනු ද එසේය. **බහුස්සුතා** යනු ත්‍රිපිටක වශයෙන් බොහෝවක් අසනලද්ද මොවුන්ටනුයි බහුස්සුතා නමි. ඒ ධර්‍මයම දරත්නුයි **ධම්මධරා** නමි. නැතහොත් පර්‍ය්‍යාප්ති බහුශ්‍රැතයෝ ද ප්‍රතිවෙධ බහුශ්‍රැතයෝ ද පර්‍ය්‍යාප්ති ප්‍රතිවෙධ ධර්‍මයන්ම දරන බැවින් ධර්‍මධරයෝයි මෙසේ මෙහි අර්‍ත්‍ථය දැක්විය යුතුය. **ධම්මානුධම්මපටිපන්නො** යනු ආර්‍ය්‍ය ධර්‍මයට අනුධර්‍මය වූ විදර්‍ශනා ධර්‍මයට පිළිපන්නෝයි. **සාමීචිපටිපන්නා** යනු යෝග්‍ය ප්‍රතිපදාවට පිළිපන්නාහුයි, **අනුධම්මචාරිනො** යනු අනුධර්‍මයෙහි හැසිරෙනසුලු වූවෝයි, **සකං ආචරියකං** යනු තමන්ගේ ආචාර්‍ය්‍යවාදයයි, **ආචික්ඛිස්සන්ති** යනාදි සියල්ල අන්‍යෝන්‍ය පර්‍ය්‍යාය වචනයි. **සහධම්මෙන** යනු සහේතුකවූ කරුණු සහිතවූ වචනයෙනි, **සප්පාටිහාරීයං** යනු යම්තාක් නෛර්‍ය්‍යායානික කොට ධර්‍මය දෙසත් යනුයි,
**බ්‍රහ්මචරියං** යනු ශික්‍ෂාත්‍රය ඇතුළත්වූ සියලු ශාසන බ්‍රහ්මචර්‍ය්‍යාවයි, **ඉද්ධං** යනු ඥාන දර්‍ශන වශයෙන් සමෘද්ධ වූයි, **ඵීතං** යනු අභිඥාසමාපත්ති වශයෙන් හැම අතින් මලින් පිරුණක් මෙන් වෘද්ධියට පැමිණියේයි. **විත්‍ථාරිකං** යනු ඒ ඒ දිශා භාගයෙහි පිහිටීම් වශයෙන් පැතුරුනාවූයි, **බාහුජඤ්ඤං** යනු මහජනයාගේ දැනීම් වශයෙන් බොහෝ දෙනා විසින් දන්නාලද, වටහාගන්නාලදය, **පුථුභූතං** යනු සර්‍වප්‍රකාරයෙන්ම මහත් (පළල්) බවට පත්වූයි, කෙසේද? **යාවදෙව මනුස්සෙහි සුප්පකාසිතං** යනු යම්තාක් බුද්ධිමත් ස්වභාවය ඇති දෙවියෝ හා මිනිස්සු වෙත් ද (ඒ) සියල්ලන් විසින් මනාව ප්‍රකාශ කරන ලදැයි අරුත්ය**. අප්පොස්සුක්කො** යනු ආශා නැත්තෝයි. පවිට ඔබ අටවැනි සතියෙහි පටන් ස්වාමීනි, දැන් භාග්‍යවතුන් වහන්සේ දැන් පිරිනිවන් පානා සේක්වායි හඬමින් හැසුරුණෙහිය, අද දැන් සිට අත්හළ උත්සාහ ඇත්තේ වෙව, මගේ පිරිනිවීම සඳහා වෑයම් නොකරවයි කියයි.
**සතො සම්පජානො ආයු සංඛාරං ඔස්සජි** යනු සිහිය මනාව පිහිටුවා නුවණින් පිරිසිඳ ආයුසංස්කාරය අත්හළ සේක. දුරුකළ සේක. එහි භාග්‍යවතුන් වහන්සේ අතින් මැටිපිඬක් මෙන් ආයුසංස්කාරය අත් නොහළ සේක. තෙමසක් පමණම පලසමවතට සමවැදී ඉන්මත්තෙහි නොසමවදින්නෙමැයි සිත ඉපදවූ සේක. ඒ සඳහා ඔස්සජීය කීවේය: ඔස්සජ්ජි යනුද පාඨයි. **මහාභූමිවාලො** යනු මහත් පෘථිවිකම්පාවකි. එදින වනාහි දසදහසක් ලෝකධාතුව කම්පාවූයේය. **දෙවදූන්‍ද්‍රභියො ච එලිංසු** යනු දිවබෙර වැයිණි. අහස වියළී ගැජුම් නැඟීය. අකල් විදුලිය නික්මිණි. කෙණෙහිවැසි වැස්සේයයි කියන ලද්දේ වෙයි.
**උදානං උදානෙසි** යනු කුමක් හෙයින් උදන් ඇනූ සේක්ද? භාග්‍යවතුන් වහන්සේ පසුපසින් පසුපසින් ඵහුබැද “ස්වාමීනි, පිරිනිවන් පානා සේක්වායි” උවදුරු කරන ලද සේක් බියෙන් ආයුසංස්කාරය හළසේකැයි කිසිවෙක් කියනු ඇත. එයට ඉඩක් නොවේවායි (යන අදහසිනි). එහෙයින් උදාන ප්‍රීතිවේගයෙන් විසුරුණු උදානයක් කළ සේක.
එහි සියලු බලු සිවල් ආදීන්ට ද ප්‍රත්‍යක්‍ෂභාවයෙන් සමාන කරනලදි. පිරිසිඳින ලදියි **තුලං** නමි. කිම එය කාමාවචර කර්‍මයක්ද? සමාන නොවේ. මොහුට සමානවූවෙක් නැත. එයට සමාන වෙනත් ලෞකික කර්‍මයක් නැතැයි **අතුලං** නමි. කිම එය මහත්ගත කර්‍මයක්ද? නැතහොත් කාමාවචරය රූපාවචරය තුලය. අරූපාවචරය අතුලය. අඩුවිපාක ඇත්තේ තුලය. බොහෝ විපාක ඇත්තේ අතුලය. **සම්භවං** යනු හටගැනීමට හේතුවූයි, **භවසඞ්ඛාරං** යනු පුනර්භවය සංස්කරණය කරන්නා වූ එකතුකරන්නා වූ පිඬුකරන්නාවූ යන අරුත්ය. **අවස්සජී** යනු අත්හළේය. **මුනි** යනු බුද්ධමුනිවරයායි, **අජ්ඣත්තරතො** යනු ස්වකීය අධ්‍යාත්මයෙහි ඇළුණේයි, **සමාහිතො** යනු උපචාර **අර්‍පණා** වශයෙන් සමාධිගතවූයේයි, **අභිද කවචමිව** යනු සන්නාහයක් මෙන් බින්දේය, **අත්තසම්භවං** යනු තමා තුළ හටගත් කෙලෙස්ය, මෙය කියන ලද්දේ වෙයි. විපාක සහිතය යන අරුතින් හටගත් භවය රැස්කරන අරුතින් භව සංස්කාරයයි ලබන ලද නම් ඇති තුලාතුල සංඛ්‍යාතවූ ලෞකික කර්‍මය ද අත්හළේය. යුදබිමෙහි මහා යෝධයෙක් සන්නාහය මෙන් තමාතුළ හටගත් කෙලෙස් ද අධ්‍යාත්මයෙහි ඇලුණු සමාධිගත වූයේ වී බින්දේය.
නැතහොත් **තුලං** යනු සමාන කර බලන්නේ තීරණය කරන්නේයි, **අතුලඤ්ච සම්භවං** යනු නිවන ද භවය ද යනුයි. **භවසඞ්ඛාරං** යනු භවගාමී කර්‍මයයි, **අවස්සජි මුනි** යනු පඤ්චස්කන්‍ධයෝ අනිත්‍යයහ. ස්කන්‍ධ පසේ නිරෝධය වූ නිවන නිත්‍යය යනාදී ක්‍රමයෙන් තීරණය කරමින් බුද්ධමුනිවරතෙමේ භවයෙහි ආදීනවය ද නිවනෙහි ආනිශංසය ද දැක ඒ ස්කන්‍ධයන්ට මුල්වූ භවසංස්කාරය “කර්‍මය කර්‍මය සඳහා පවතී” යයි මෙසේ කියනලද කර්‍ම විනාශ කරන්නා වූ ආර්‍ය්‍යමාර්‍ගයෙන් අත්හළේය. කෙසේද? අධ්‍යාත්මයෙහි ඇළුණේ සමාහිතවූයේ සන්නාහයක් මෙන් සංස්කාරය බිඳ දැමීය. හෙතෙමේ විදර්‍ශනාවශයෙන් අධ්‍යාත්මයෙහි ඇළුණේ සමථ වශයෙන් සමාහිත වූයේයි මෙසේ පූර්‍ව භාගයෙහි පටන් සමථ විදර්‍ශනා බලයෙන් සන්නාහයක් මෙන් ආත්මභාවය වටකොට තිබූ තමාතුළ හටගත් බැවින් අත්තසම්භව යයි ලබන ලද නම් ඇති ඒ සියලු කෙලෙස් සමූහය බිඳ දැම්මේය. කෙලෙස් නැතිවිට කර්‍මය ප්‍රතිසන්‍ධිය නොදෙන බැවින් අත්හරන ලද්දේ නම් වේයයි මෙසේ කෙලෙස් නැසීමෙන් කර්‍මය අත්හළේය. දුරුකළ කෙලෙස් ඇත්තාට බියක් නම් නැත. එබැවින් බිය නැත්තේවම ආයුසංස්කාරය අත්හළේය. බිය නැති බව ප්‍රකට කරනු සඳහා ද උදන් ඇනීයයි දතයුතුය.
**යං මහාවාතා** යනු යම් කලකින් හෝ යම් කලෙක මහාසුළං හමයි ද මහ සුළං හමමින් තල්ලුකොට හරින සුළං නැගෙයි. ඒවා හමමින් තල්ලුකොට හරින සුළං නැගෙයි. ඒවා හමමින් යොදුන් නවලක්‍ෂ සැටදහසක් ඝන වූ ජලය දරා සිටින සුළඟ සිඳ දමයි. එයින් අහසෙහි දිය රූරා වැටෙයි. දිය රූරා හැලෙන විට පොළොව පහත් වෙයි. යළි සුළඟ තම බලයෙන් පෙරහනක ඇතුළත මෙන් එකට එක්කොට ගනියි. එයින් දිය මතුව එයි. දියමතුවන විට පොළොව මතුව එයි. මෙසේ සෙළවුණු දිය පොළොව සොලවයි. මෙබඳු සෙලවීම් අද කාලය දක්වා ද වේමය. බොහෝ බවින් (නිතර සිදු වන බැවින්) උස් පහත්වීම නොපැනෙයි.
**මහිද්ධිකා මහානුභාවා** යනු සම්පූර්‍ණ වීම මහත් බැවින් මහත් සෘද්ධි ඇති විඳිය යුතු දෙයෙහි මහත් බැවින් මහත් ආනුභාව ඇත්තෝයි, **පරිත්තා **යනු දුබලයෝයි, **අප්පමාණා** යනු බලවත්තුයි, **සො ඉමං පඨවිං කම්පෙති** යනු හෙතෙම සෘද්ධිය උපදවා සංවේගයට පත්වන මහ මුගලන් තෙරුන් මෙන් ද විමසා බලන්නා වූ හෝ මහානාග තෙරුන්ගේ බෑණණුවන් වන සඞ්ඝරක්ඛිත හෙරණුන් මෙන් ද පොළොව සොලවයි. **සඞ්කම්පෙති** යනු හාත්පසින් සොලවයි, **සම්පකම්පෙති** යනු ඊටම පර්‍ය්‍යාය වචනයෙකි. මෙසේ මේ පෘථිවි කම්පා අට අතුරෙන් පළමුවැන්න ධාතු කෝපයෙනි, දෙවැන්න සෘද්ධි ආනුභාවයෙනි, තෙවැන්න හා සිවුවැන්න පුණ්‍ය බලයෙනි, පස්වැන්න නැණ බලයෙනි, සවැන්න සාධුකාර දීම් වශයෙනි, සත්වැන්න කරුණා ස්වභාවයෙනි. අටවැන්න විලාප නැඟීමෙනි. බෝසතුන් මවුකුස පිවිසෙන විට ද මවුකුසින් නික්මෙන විට ද ඔහුගේ පින් තෙදින් පොළොව සැලුනේය. බුදුබව අවබෝධ කිරීමේදී නැණ තෙදින් ගැටී සැලුනේය. දම්සක් පැවැත්මෙහි දී සාධුකාර භාවයෙහි සිටියා සාධුකාර දෙමින් සැලුනේය. ආයු සංස්කාරය අත්හැරීමෙහිදී කාරුණික භාවයෙන් යුක්තවූවා සිත සැලීම නොඉවසමින් සැලුනේය. පිරිනිවීමේදී හැඬීම් වේගයෙන් ඇලෙලෙමින් සැලිණ. මේ අර්‍ත්‍ථය පෘථිවි දෙවතාවාගේ වශයෙන් දතයුතුය. චෙතනාරහිත බැවින් මහාභූත පෘථිවියෙහි මෙය නැත. සෙසු සියලු තැන්හි පැහැදිලි අරුත් ඇත්තේමය.
8. යමක වර්ගය
අටවැනි වර්‍ගයෙහි පළමු සූත්‍රයෙහි **නො ව සීලවා** යනු ශීලය සම්පූර්‍ණ නොකරන්නායි, සමන්තපාසාදිකො යනු හාත්පසින් ප්‍රසාදය උපදවන්නාවූයි, **සබ්බාකාරපරිපූරො** යනු සියලු ශ්‍රමණාකාරයන්ගෙන් මහණදම් කොටස්වලින් සපුරන්නායි.
දෙවැන්නෙහි **සන්තා** යනු විරුද්ධ ධර්‍මයන් තැවීමෙන් ශාන්තවූයි (විමොක්‍ෂයෝයි ). විරුද්ධ ධර්‍මයන්ගෙන් මිදුන බැවින් ද **විමොඛා** නම් වූයේයි.
තෙවැන්නෙහි **භාවෙථ නො** යනු භාවෙථ නු යන පද එකතුවයි. **ආසවානං ඛයාය** යනු අරහත්ඵලය සඳහායි.
සිවුවැන්නෙහි **පතිහිතාය** යනු පිළිපන්නාවූයි. **සො මමස්ස අන්තරායො** යනු එය මගේ ජීවිතයට අනතුරයි. පෘථග්ජන කාලක්‍රියාව කරන්නාට ස්වර්‍ගාන්තරව ද මාර්‍ගාන්තරව ද වන්නේය. **සත්‍ථකා වා මෙ වාතා** යනු අංගයෙන් අංගය කපත්නුයි **සත්‍ථකා** නමි. පස්වැන්න ආදිය කියනලද ක්‍රමය ඇත්තේය. නවවැන්නෙහි **සංසග්ගාරාමතා** යනු පස් වැදෑරුම් සංසර්‍ගයෙහි ඇලෙන බවයි.
දසවැන්නෙහි **කුසීතවත්‍ථුනි** යනු කුසීත බවට කරුණුයි. පිහිටයි, කුසීත බව ඇති කරවන්නාවූ හේතුයි. **කම්මං කත්තබ්බං හොති** යනු සිවුරු විමසීම් ආදී කටයුතු කළ යුතු වෙයි. **න විරියං ආරභති** යනු දෙවැදෑරුම්වූ ද වීර්‍ය්‍යය නොඅරඹයි, **අප්පත්තස්ස** යනු නොපත් ධ්‍යාන විදර්‍ශනා මාර්‍ගඵල ධර්‍මයට පැමිණීම සඳහායි. **අනධිගතස්ස** යනු අවබෝධ නොකළ එයම අවබෝධ කිරීම සඳහායි, **අසච්ඡිකතස්ස** යනු ප්‍රත්‍යක්‍ෂ නොකළ එයම ප්‍රත්‍යක්‍ෂ කරනු සඳහායි. **ඉදං පඨමං** යනු මම හොවිමැයි මෙසේ ගලායාම (මැලිව සිටීම) යන මෙය පළමුවැනි කුසීත වස්තුවයි. මේ ක්‍රමයෙන් සියලු තන්හි අර්‍ත්‍ථය දත යුතුයි. **මායාවිතං මඤ්ඤෙ** යනු මෙහි වනාහි මුළා සහිත සිත නම් තෙත් වූ මෑ ඇටය වැනිය. යම් සේ ඒ තෙත් මෑ ඇටය බර වෙයිද එසේ බරවූයේයි අදහසයි. **ගිලානා වුට්ඨිතො හොති** යනු ගිලනෙක් වී පසුව (ගිලන් බවින්) නැඟී සිටියේ වෙයි, **ආරම්හවත්‍ථුනි** යනු වීර්‍ය්‍ය කාරණයෝයි, මේ ක්‍රමයෙන්ම ඔවුන්ගේ ද අර්‍ත්‍ථය දතයුතුය. සෙස්ස සියලු තැන්හි පැහැදිලිමය.
9. සති වර්ගය
නවවැනි වර්‍ගයෙහි පළමුවැන්න කියනලද ක්‍රමය ඇත්තේමය, **සද්ධො** යනු දෙවැදෑරුම් ශ්‍රද්ධාවෙන් යුක්තවූයේයි, **නො ච පරිපුච්ඡිතා** යනු අර්‍ත්‍ථය අනර්‍ත්‍ථය, කරුණ නොකරුණ විමසන ලද්දේ නොවෙයි, **සමන්නාගතො **යනු සම්බන්‍ධාර්‍ත්‍ථයෙහි ප්‍රථමායි. යුක්තවූවහුගේයි කියන ලද්දේ වෙයි. **එකන්තපටිභානං තථාගතං ධම්මදෙසනා හොති** යනු තථාගතයන් වහන්සේගේ ඒකාන්තයෙන්ම වැටහීම ඇති ධර්‍ම දේශනාව වෙයි. ඒකාන්තයෙන්ම ප්‍රතිභානය වෙයි, වැටහෙයි යන අරුත්ය.
තෙවැන්නෙහි **සබ්බෙ ධම්මා** යනු පඤ්චස්කන්ධයෝයි, **ඡන්දමූලකා** යනු අජ්ඣාසය ඡන්දය, කත්තුකම්‍යතා ඡන්‍දය එය මූලය වූයේ මොවුනටනුයි ඡන්‍දමූලකා නමි. මෙනෙහි කරන්නාට හටගනිත්නුයි **මනසිකාරසම්භවා** නමි. ස්පර්‍ශයෙන් හටගනිත් රැස්වෙත්නුයි **ඵස්සසමුදයා** නමි. වේදනාවෙන් එක්රැස්වන්නාහුයි **වෙදනාසමොසරණා** නමි, සමාධිය මොවුන්ට ප්‍රමුඛවේනුයි **සමාධි පමුඛා** නමි. ජ්‍යෙෂ්ඨවීමේ අර්‍ත්‍ථයෙන් සිහිය අධිපති වූයේ මොවුන්ටනුයි **සතාධිපතෙය්‍යා** නමි. සිහිය ජ්‍යෙෂ්ඨ කොට ඇත්තාහුය යන අර්‍ත්‍ථයයි. ප්‍රඥාව උතුම්වූයේ මොවුනටනුයි **පඤ්ඤුත්තරා** නමි. විමුක්තියම සාරයවූයේ මොවුනටනුයි **විමුත්තිසාරා ** නමි. මෙහි ද ඡන්‍දමූලකාදී සතර ද ලෞකික වශයෙන් කියන ලදි. සෙස්සෝ ලෞකික ලෝකෝත්තර මිශ්‍රක වූවෝය.
සිවුවැන්නෙහි **මහාචොරො** යනු රාජ්‍ය අතර වියවුල් කිරීමට සමත්වූ මහ සොරෙකි, **පරියාපජ්ජති** යනු දැඩිව ගැනීමට එළඹෙයි, **න වීරට්ඨිතිකො හොති** යනු බොහෝ කලක් පාලනය කරමින් සිටීමට නොහැකි වෙයි, **අප්පහරන්තස්ස පහරති** යනු (තමන්ට පහර නොදෙන සතුරු නොවූ ගුණවත් මහල්ලන් ද තරුණ දරුවන් ද වශයෙන් වූ පහර නොදිය යුත්තන්ට පහර දෙයි. ඉතිරි නොමැතිව ගනීනුයි නිරවිශේෂයෙන් ගනියි. දක්ෂ සොරුන්ගේ මේ සිරිතකි. අනෙකාට දෙදෙනෙකු ඇති විට එකෙක් ගතයුතුය. එකෙකු ඇතිවිට දුර්‍වලයා දී ස්ථිර තැනැත්තා ගතයුතුය. බත්මුල් සහල් ආදියෙහි එක් කොටසක් ගතයුතුය යනුවෙනි. **අච්චාසන්නෙ කම්මං කරොති** යනු (ගම්නියම් රාජධානීන්ට සමීපතැනක සොරකම කරයි, **න ච නිධානකුසලො හොති** යනු ලබන ලද දෙය) දක්‍ෂිණාර්හ පුද්ගලයන් කෙරෙහි තැන්පත් කිරීමට දක්ෂ නොවෙයි. පරලොව මග පිරිසුදු නොකරයි.
පස්වැන්නෙහි **යං සමණෙන** යනු ශ්‍රමණයකු විසින් පැමිණිය යුතු යම් ගුණ සමුහයකි. **වුසීමතා **යනු බඹසර වැස විසූ තැනැත්තා විසිනි, **මුත්තො මොචෙමි බන්‍ධනා** යනු මම සියලු බැඳුම් වලින් මිදුනෙම් වී මහජනයා ද රාගාදී බැඳුමෙන් මුදවමි. **පරමදන්තො** යනු අන්කිසිවකු විසින් නොහික්මවන ලද්දේ නොමෙහෙයවන ලද්දේ තමන්ම අවබෝධ කළ ඥානයෙන් අවබෝධකොට පරමාර්‍ත්‍ථයෙන් දැමුණු බැවින් පරමදන්ත නම් වෙයි. **පරිනිබ්බුතො** යනු කෙලෙස් පිරිනිවුමෙන් පිරිනිවුනේයි.
සවැන්නෙහි **මා ච මයා යසො** යනු කීර්තිය ද මා සමඟ නොගියේය, **අකසිරලාභී** යනු බොහෝ ලබන්නායී, **සීලපඤ්ඤාණං** යනු ශීලය මෙන්ම ඥානය ද වේ, **සඞ්ගම්ම** යනු රැස්වීයි, **සමාගම්ම** යනු මනාව පැමිණයි, (එක්රැස්වීයි), **සඞ්ගණිකවීහාරං** යනු සමුහයා ඇසුරෙහි විසීමයි, **න හ නූන මෙ** යනු න හ නූන ඉමෙ යන පදයි, **තථා හි පනමෙ** යනු තථා හි පන ඉමෙ යන පදයි, **අඞ්ගුලිපතොදකෙහි** යනු අත්තලයෙන් දියපහර විදීමෙනි, **සඤ්ජග්ඝන්තෙ** යනු මහහඬින් සිනහ සෙන්නාවූයි, **සඞ්කීළන්තෙ** යනු ක්‍රීඩා කරන්නාවූයි, ක්‍රීඩාව කරන්නාවූයි.
සත්වැන්නෙහි **නික්කුජ්ජෙය්‍ය** යනු ඔහු විසින් දෙනලද දානවස්තුව නොපිළිගැනීම සඳහා පත්තනික්කුජ්ජන කම්මවාචාවෙන් යටිකුරුව තබන්නේය. අධොමුඛව නොතැබීමෙනි, **අලාභාය** යනු සිවුපසය නොලැබීම සඳහායි, **අනත්‍ථාය **යනු උවදුරු සඳහායි, අවැඩ සඳහායි, **උක්කුජ්ජෙය්‍ය **යනු උක්කුජ්ජන කර්‍මවාක්‍යයෙන් උඩුකුරු කරන්නේය.
අටවැන්නෙහි **අප්පසාදං පවෙදෙය්‍යුං** යනු නොපහන් බව දන්වන්නාහුය, නොපහන්බව දන්වන්නහු විසින් කුමක් කළ යුතුද යත් හුන් අසුනෙන් නොනැගිටිය යුතුය (නො වැඳිය යුතුය), පෙරගමන් නොයායුතුය, දානවස්තුව නොදිය යුතුය. **අගොචරෙ** යනු පස්වැදෑරුම් අගෝචරයෙහියි,
නවවැන්නෙහි **ධම්මිකඤ්ච ගිහිපටිස්සවං** යනු මේ තෙමස මෙහිම විසියයුතු යයි කියන ලද්දේ එසේ වේවා යනාදී ක්‍රමයෙන් පිළිගැනීමයි: **න සච්චාපෙති** යනු කියනලද දෙය සැබෑවක් නොකරයි, එකිනෙකට ප්‍රතිවිරුද්ධ කරයි.
දසවැන්නෙහි **පච්චෙකට්ඨානෙ** යනු අධිපති තැන්හි, දෙටු තැන්හි, ඔහු ජ්‍යෙෂ්ඨයා කොට කිසි සංඝකර්‍මයක් නොලබයි. **න ච තෙන මූලෙන වුට්ඨාපෙතබ්බං** යනු ඔහු මුල් කොට අබ්භානකර්‍මය කිරීමට නොලබයි, සෙස්ස සියලු තන්හි පැහැදිලිය.
10. සාමඤ්ඤ වර්ගය
මින්මතු **අථඛො බොජඣා උපාසිකා** යනාදියෙහි බොජ්ඣා උවැසිය, සිරිමා උවැසිය, පදුමා උවැසිය, සුතනා උවැසිය, මනුජා උවැසිය, උත්තරා උවැසිය, මුත්තා උවැසිය, ඛෙමා උවැසිය, රුචි උවැසිය, චුන්‍දී රජකුමරිය, බිම්බී උවැසිය, සුමනා රජ කුමරිය, මල්ලිකා දේවිය, තිස්සා උවැසිය, තිස්සාගේ මව් උවැසිය, සොණා උවැසිය, සෝණාගේ මව් උවැසිය, උත්තරා නන්‍දමාතාව, විසාඛා නන්‍ද මාතාව, බුජ්ජුත්තරා උවැසිය, සාමාවතී උවැසිය, සුප්පවාසා කොලිය දියණිය, සුප්පිය උවැසිය, නකුලමාතා ගෘහපතිනිය යන මෙපමණ අයට අට්ඨඞ්ග සමන්නාගත උපොසථ කර්‍මයම කියනලදි. කැමතිවන්නහු විසින් විස්තර වශයෙන් කිවයුතුය. සෙස්ස සියලු තැන්හි පැහැදිලි අරුත් ඇත්තේමය.
