9. නවක නිපාතය
**“පරිසංකුපථො නාම” **යන මේ ගාථාව බුදුරදහු දෙව්රම්හි වාසය කරන සේක් එක්තරා නොහික්මුණු භික්‍ෂුවක් අරභයා දේශනා කළ සේක. ඒ කුලපුත් තෙමේ නෛර්යාණික සසුනෙහි පැවිදි වූයේ නමුත් වැඩ කැමති ආචාර්ය උපාධ්‍යායයන් විසින්ද, සමග බඹසර වෙසෙන්නන් විසින්ද “ඔබ මෙසේ යා යුතුය. මෙසේ ආ යුතුය. මෙසේ ඉදිරිය බැලිය යුතුය. මෙසේ වටපිට බැලිය යුතුය. මෙසේ අත් පා හැකිළිය යුතුය. මෙසේ දිගහළ යුතුය. මෙසේ සිවුරු හැඳිය යුතුය. මෙසේ පෙරවිය යුතුය. මෙසේ පාත්‍රය ගතයුතුය. යැපෙන පමණක් බත් පිළිගෙන ප්‍රත්‍යවේක්‍ෂා කර අනුභව කළ යුතුය. ඉන්‍ද්‍රියයන්හි රැකි දොරටු ඇතිව බොජුන්හි පමණ දන්නා ලදුව. නිදි වැරීමෙහි නිරත වූවෙකු විය යුතුය. ආගන්තුක වත් මේ යයි ගමික වත් මේ යයි මේ බන්‍ධකාගත තුදුස් වත්ය. අසූවක් මහා වත් යයි දැන එහි මනාව පැවතිය යුතුය. මේ කෙලෙස් ධුතාංගයෝය. ඒවා සමාදන්ව පැවතිය යුතුයයි අවවාද කරනු ලබන්නේ අකීකරු වීය. අවවාදක්‍ෂම නොවීය. අනුශාසනාවන් නොගන්නේම ‘මම තොපට නොකියමි. එහෙයින් තෙපි මට කුමක් හෙයින් කියහුද, මමම මාගේ යහපතත් අයහපතත් දන්නෙමි යයි තෙමේ අවවාද නොකටයුත්තෙකු කළේය. ඉක්බිති භික්‍ෂහූ එම අකීකරු බව දැන ධර්ම සභාවෙහි මොහුගේ අගුණ බෙණමින් හුන්නාහ. බුදුහු වැඩමකර “මහණෙනි, දැන් කිනම් කථාවකින් යුතුව හුන්නහු දැයි විමසා මෙනම් වූවෙකැයි කී කල්හි එම භික්‍ෂුව කැඳවා “තොප අකීකරු යන බව ඇත්තදැ”යි විමසා “ඇත්තැ”යි කී කල්හි “මහණ, කුමක් හෙයින් මෙබඳු වූ නෛර්යාණික ශාසනයෙහි පැවිදි වී වැඩ කැමැත්තන්ගේ වචනය නොකෙරෙහිද? නුඹ පෙරද පණ්ඩිතයන්ගේ වචන නොකර දරුණු සුළඟෙහි සුනුවිසුණු වූයේ යයි වදාරා අතීත ප්‍රවෘත්තිය ගෙනහැර වදාළ සේක.
බෝසත් තෙමේ අතීතයෙහි ගිජුකුළු පව්වෙහි ගිජුලිහිණි යෝනියෙහි උපන්නේය. ඔහුගේ පුතණුවෝ සුපත්ත නම් වූහ. බොහෝ දහස් ගණන් ගිජුලිහිණි පිරිවරා ඇත්තේ බලසම්පන්න වූයේද විය. හෙතෙම මව්පියන් පෝෂණය කළේය. බලසම්පන්න වූයේම බොහෝ දුර පියඹා යයි. ඉක්බිති (ඔහුගේ) පියා “දරුව, මෙතෙක් තැන ඉක්මවා නොයා යුතුය” යි අවවාද කළේය. හෙතෙම ‘මැනව” යි කියා එක් දිනක් වැසි වට කල්හි ගිජුලිහිණියන් සමග ඉගිලී සෙස්සන් හැර ප්‍රදේශය ඉක්මවා ගොස් වේරම්භ වාතයට පත්ව සුනුවිසුණු බවට පැමිණියේය. ශාස්තෘන් වහන්සේ බුදුව ඒ බව දක්වමින් මෙම ගාථාවන් දේශනා කළ සේක.
1. ගිජුකුළු පව්වට යොමු වූ **“පරිසංකුපථ” **නම් පැරණි මාර්ගයක් විය. එහි ගිජුලිහිණියෙක් වයස්ගත මව්පියන් පෝෂණය කෙළේය. (ඔහු) ඔවුනට චුරුණු තෙල් සහිත පිඹුරු මස් බොහෝකොට ගෙන ආයේය.
2. පියා ඉහලට පියාඹන ශක්ති සම්පන්න, තේජස් ඇත්තා වූ දුරට (පියඹා) යන සුපත්ත නම් පුතණුවන්ට මෙසේ කිය.
3. පුතණුවනි, යම්දිනක සයුරෙන් වට වූ පිරිමඬුලු සහිත සකක් වැනි පොළොව කම්පා වන්නාක් ලෙස දනිහිද දරුව එතනින් නවතින්න. ඉන් ඔබ්බට නොයන්න.
4. බලවත් වූ පියාපත් ඇති වක් වූ ගෙල ඇති ඒ පක්‍ෂි රාජයා පර්වතද වනපෙත්ද බලමින් වේගයෙන් අහසට පැන නැංගේය.
5. යම් සේ පියාගෙන් අසන ලදද (එසේ) සයුරෙන් වට වූ සකක් මෙන් පිරිමඩුලු සහිත පොළොව ගිජුලිහිණියා දුටුවේය.
6. හෙතෙම එයද ඉක්මවා ඈතටම ගියේය. ඒ තියුණු වාසිළුව එම පක්‍ෂියා පැහැර ගත්තේය.
7. පියා කියූ පමණ ඉක්මවූ පක්‍ෂියා නැවත පෙරළා ඒමට නොහැකි වූයේ වේරම්භ (දරුණු) සුළඟට හසුව විපතට පත්විය.
8. පක්‍ෂියා අවවාද අනුව කටයුතු නොකළ කල්හි ඔහුගේ දරුවෝද භාර්යාවෝද සෙසු පිරිවරද යන හැම විපතට පත් වූහ.
9. එසේම මේ ලොව යමෙක් වැඩිහිටියන්ගේ වචනය වටහා නොගනීද සීමාව ඉක්මවා හැසිරේද හෙතෙම දෙන ලද අවවාද ඇත්තේ නමුත් අනුශාසනා ඉක්මවා ගිය ගිජුලිහිණියා මෙන් වැඩිහිටියන්ගේ අනුශාසනාවන් නොකර ඒකාන්තයෙන් විපතට පත්වෙයි.
එහි “**පරිසංකූපථො**” යනු උල්සහිත මාර්ගයයි. මිනිස්සු රන් රිදී සඳහා යන්නෝ ඒ ප්‍රදේශයෙහි උල් සිටුවා ඒවායේ රැහැන් බැඳ යති. එහෙයින් ඒ ගිජුකුළු පව්වෙහි අඩිපාර “**සංකූපථ**” යයි කියනු ලැබේ. **“ගිජක්‍ධපන්‍ථො**” යනු ගිජුකුළු පව්ව මත මහාමාර්ගයයි. **“සනන්තනො**” යනු පැරණිය. **තත්‍රාසී **යනු ඒ ගිජුකුළු පව්ව මත්තෙහි උල් සහිත මාර්ගයෙහි එක් ගිජුලිහිණියෙක් විය. හෙතෙම **ජිණ්ණකෙ මාතාපිතරො** **පොසෙසි**. **අජගරං මේදං** යනු පිඹුරු මස්හි චුරුණු තෙල්ය**. අච්චහාසී** යනු බොහෝ කොටගෙන ආයේය. **බහුත්තතො** යනු බොහෝකොටය**. ජානං උච්චා පපාතිනං** යනු පුත්‍රය, තොප ඉතා උස් තැන් ඉක්මවා පියඹා යතැයි අසා මෙතෙම උඩට පැමිණියේ යයි දන්නේ. **තෙජස්සී **යනු පුරිස ධෛර්යයෙන් යුක්තය. **දූරගාමිනං** යනු ඒ ධෛර්යයෙන් දුරට යන. **පරිපලවන්තං** යනු මානෙල් පතක් මෙන් ජලයෙහි කම්පා වන**. විජානහී** යනු දනුව. **චක්කංච පරිමණ්ඩලං** යනු යම් පෙදෙසක සිටියහුට මුහුදින් සීමා වූ දඹදිව සකක් මෙන් හැඟේද එතැනින් නවතුවයි අවවාද කරන්නේ මෙසේ කීය.
**උද්ධං** **පත්තොසි **යනු පියාගේ වචනය නොකර එක් දවසක ගිජුළිහිනියන් සමග ඉගිලුනේ පියා විසින් කියන ලද තැන ඉක්මවා ගියේය**. ඔලොකයන්තො වක්කද්ධගො** යනු ඒ තැන යට බලන්නේ නැමුණු බෙල්ල ඇත්තේ. **යථා සාසි පිතුස්සුතං** යනු යම්සේ ඔහුගේ පියා සමීපයෙහි අසන ලදද එසේම දුටුවේය. **යථාස්සාසී** යනු හෝ පදයි. **පරම මෙව පවත්ත** යනු පියා විසින් කියන ලද තැනින් ඈතට ගියේය. **තඤ්චවාතසිඛාතික්ඛා** යනු අවවාද අනුව කටයුතු නොකරන බිලියක් සමාන වූ ඒ පක්‍ෂියා තියුණු වේරම්භ වා සිළුවෙන්**. අච්චහාසි** යනු පැහැර ගත්තේය. සුනුවිසුණු කළේය. නා **සක්ඛාතිගතො** යනු ඉක්මවා ගියහු (පෙරළා ඒමට) නොහැකි විය. **පොසො** යනු සත්‍වයා **අනොවාදකරෙ** යනු එම පක්‍ෂියා පණ්ඩිතයන්ගේ අවවාදය නොකරන කල්හි ඒ සියල්ලෝම මහා දුකකට පත් වූහ. **අකත්‍වා වුද්ධ සාසනං** යනු වැඩිහිටි හිතකාමීන්ගේ වචනය නොකර මෙලෙස මහා දුකකට පත්වෙයි. භික්‍ෂුව එහෙයින් ඔබ ගිජුලිහිණියා හා සමාන නොවෙව. වැඩ කැමැත්තන්ගේ වචනය කරවයි. ශාස්තෘන් වහන්සේ විසින් මෙසේ අවවාද කරන ලද හෙතෙම එතැන් පටන් සුවච වීය.
බුදුරජාණන් වහන්සේද මෙම ධර්මදේශනාව ගෙනහැර දක්වා ජාතක පෙරපර සන්‍ධි ගලපා වදාළ සේක. එකල අකීකරු ගිජුලිහිණියා මෙකල අකීකරු භික්‍ෂුව විය. ගිජුලිහිණියාගේ පියා මම ම වීමි යනුවෙන් වදාළ සේක.
**පුථු සද්දො** යන මේ ගාථාව බුදුරදුන් කොසඹෑ නුවර ඇසුරුකොට ඝෝෂිතාරාමයෙහි වැඩවසන සේක් කොසඹෑ නුවර කළහකාරී භික්‍ෂූන් අරබයා දේශනා කළ සේක. කථාවස්තුව කොසම්බක්ඛන්‍ධකයෙහි පැමිණියේමය. මෙ එහි සංක්‍ෂේපයයි. එකල්හි විනයධර වූ භික්‍ෂුවක් හා සෞත්‍රාන්ත්‍රික භික්‍ෂුවක් දැයි භික්‍ෂූහු දෙනමක් එකම ආවාසයක විසූහ. ඔවුන් අතර සෞත්‍රාන්ත්‍රික භික්‍ෂුන් වහන්සේ එක්දිනක් ශරීරකෘත්‍යය කර ජලකොටුවෙහි සේදීමට ගත් ජලයෙහි ඉතිරිය තබා නික්මුණාහ. පසුව විනයධර භික්‍ෂුව එහි පිවිසියේ ඒ ජලය දැක නික්මී අනිකාගෙන් විමසීය. “ඇවැත්නි, ඔබ විසින් ජලය තබන ලදදැ” යි (කියාය.) “ඇවැත්නි, එසේය”. “කිම? මෙහි ඇවැත්බව නොදන්නෙහිද? “එසේය නොදනිමි. ඇවැත්නි, මෙහි ඇවැත් වේද එසේනම් ඊට පිළියම් කරන්නෙමි”. “ඇවැත්නි, ඉදින් ඔබ නොදැන (එසේ) කරන ලද නම් ඇවැත් නැතැ”යි කීය. හෙතෙම ඒ ආපත්තියෙහි ආපත්ති නැතැයි යන දෘෂ්ටි ඇත්තේ විය. විනයධර තෙමේද තමා ඇසුරු කරන්නන්ට මේ සෞත්‍රාන්ත්‍රික භික්‍ෂුව ඇවතට පැමිණෙන්නේම (ඒ බව) නොදන්නේ යයි දැන්වීය. ඔවුහු ඒ භික්‍ෂුව ඇසුරු කරන්නන් දැක ඔබගේ උපාධ්‍යාය තෙමේ ඇවතට පැමිණ ඇවැත් ඇති බව නොදනී යයි කීහ. ඔවුහු ගොස් තමාගේ උපාධ්‍යායන් වහන්සේට (ඒ බව) දැන්වූහ. හෙතෙම මෙසේ කීය. “මේ විනයධර භික්‍ෂුව පෙර ඇවැත් නැතැයි කියා දැන් ඇවතැයි කියයි. මෙතෙම බොරු කියන්නෙකි” යි මෙසේ ඔවුනොවුන් කළහ වැඩූහ. ඉක්බිති විනයධර භික්‍ෂුව අවකාශ ලැබ ඔහුට ඇවැත් නොදැකීමෙහි ලා උක්ඛෙපනීය කර්මය කෙළේය. එතැන් පටන් ඔවුන්ගේ දායකයෝද උපාසකයෝද දෙපිරිසක් වූහ. අවවාද ගන්නා වූ භික්‍ෂුණීහුද අරක්‍ෂක දේවතාවෝද හුරුපුරුදු මිතුරෝද ආකාශසථ දේවතාවෝද බඹලොව තෙක් සියළු පෘථග්ජනයෝ දෙපිරිසක් වූහ. අකණිටා බඹලොව දක්වා මේ කෝලහාලය ගියේය.
ඉක්බිති එක් භික්‍ෂුවක් බුදුරදුන් වෙත එළඹ “උක්ක්‍ෂෙපනීය කර්මය කළවුන් විසින් දැහැමි (විනය) කර්මයෙන්ම මෙතෙම උක්ක්‍ෂෙපනීය කරන ලදි. උත්ක්‍ෂෙපනානු වර්තකයන් අධාර්මික (විනය) කර්මයෙන් කරන ලදැයි යන හැඟීමෙන් උක්ක්‍ෂෙපයන් විසින් වළකනු ලබන්නේ නමුත් ඔවුන් ඔහු පිරිවරා හැසිරෙන බව දැන්වීය. භාග්‍යවතුන් වහන්සේ “සමගි වූවෝ වෙත්වා” යි දෙවරක් (පණිවුඩ) යවා “ස්වාමීනි, සමගි වන්නට නොකමැත්තෝ” යයි අසා තෙවන වර “භික්‍ෂු සංඝයා බිඳුණේය. භික්‍ෂු සංඝයා බිඳුණේය”යි ඔවුන් සමීපයට ගොස් උත්ක්‍ෂෙපනීය කර්මය කළ භික්‍ෂූන්ට උත්ක්‍ෂෙපනීය කර්මයෙහිද අන්‍යයන්ට ඇවැත් නොදැකීමේද ආදීනව ප්‍රකාශ කර වැඩි සේක. නැවත ඔවුන් එහිම එකම සීමාවෙහි උපෝසථාදී විනය කර්මයන් කර දන් වළදන ශාලාව ආදීන්හිදී කළහකාරීන් සමීප ආසනයන්හි හිඳිය යුතුයයි ආදී දන් ශාලාවෙහි වත් පනවා දැනුදු කළහකාරීවම වාසය කරත් යයි අසා එහි ගොස් “මහණෙනි, නුසුදුසුය. කළහ නොකරව” යි ආදීන් වදාරා, භාග්‍යවතුන් වහන්සේගේ වෙහෙස නොකැමති එක්තරා ධර්මවාදී භික්‍ෂුවක විසින් “ස්වාමීන්, උපේක්‍ෂා සහගත වන්න. ධර්මස්වාමී වූ භාග්‍යවතුන් වහන්සේ අල්පෝත්සාහී වූයේ දිට්ඨධම්ම සුඛවිහරණයෙන් යුක්ත වූයේ වසන සේක්වා! අපි ආරවුලින් කලහයෙන් කෝලහාලයෙන් විවාදයෙන් යුත් මොවුන් හඳුනාගනිමු” යි කී කල්හි,
“මහණෙනි, පෙර බරණැස බ්‍රහ්මදත්ත නම් කාසි රජෙක් වී යයි. බ්‍රහ්මදත්ත විසින් දීඝති කෝසල රජුගේ රාජ්‍යය දිනා, අප්‍රසිද්ධ වේශයෙන් වසන්නහුගේ මරණයට පත් බවද, දීඝායු කුමාරයා විසින් සිය ජීවිතය දුන්කල්හි එතැන් පටන් ඔවුන්ගේ සමගි බවද දේශනා කර, මහණෙනි, දුන් දඬුවම් ඇති ගත් ආයුධ ඇති ඒ රජුන්ගේ මෙබඳු ඉවසීමක් හා පිළිගත් වචන ඇති බවක් වන්නේය. මහණෙනි, මෙහිලා එය හොබනේද? යම් හෙයකින් නුඔලා මෙබඳු මනාව දේශනා කළ ධර්ම විනයෙහි පැවිදි වූවාහු ඉවසන්නාහුද කීකරු වූවාහුද වහු යයි අවවාද කර, දෙවනුවද තෙවනුවද මහණෙනි කම් නැත. කළහ නොකරවු යයි වළක්වාද නොපිළිගන්නවුන් දැක මේ මෝඩයෝ මඩිනා ලද්දෝය. මොවුන් දැනුවත් කිරීම නොපහසු යැයි ඉක්ම ගොස් දෙවන දවස්හි පිණ්ඩපාතයෙන් පෙරළා වැඩිසේක් ගඳකිළියෙහි මදක් විවේක ගෙන සෙනසුන හකුලා තබා තෙමේම තමාගේ පාත්‍රසිවුරු ගෙන සඟ මැද අහස්හි සිට මෙම ගාථාවන් වදාළ සේක.
1. මහත් වූ ශබ්ද ඇති එනිසාම බොහෝ වූ සමාන ජනයා තමා අනුවණ බව නොහඟින්නේය. සංඝයා බිඳෙන කල (තමා නිසා බිඳෙතැයි) යන අනිකක් බෙහෙවින් නොසිතූහ.
2. මුලා වූ පණ්ඩිතමානීහු කටට ආවක් කියන්නාහු වෙති. යම්තාක් කැමතිද ඒතාක් මුව අයා කියති. යමකින් නිර්ලජ්ජී බවට පත්වෙද්ද එය නොදත්හ.
3. මට බැන්නේය. මට ගැසුවේය. මා පැරදවීය. මා සතු දේ පැහැර ගත්තේය යි යමෙක් වෛර බඳිත්ද ඔවුන්ගේ වෛරය නොසන්සිඳේ.
4. මට බැන්නේය. මට ගැසුවේය. මා පැරදවීය. මා සතු දේ පැහැර ගත්තේ යයි යමෙක් වෛර නොබඳිත්ද ඔවුන්ගේ වෛරය සන්සිඳේ.
5. මෙලොව කිසිකලෙකත් වෛරයෙන් වෛරයෝ නොසන්සිඳෙත්. අවෛරයෙන්ම සන්සිඳෙත්. මෙය පෙර පටන් පැවත එන ධර්මයකි.
6. කෝලහාල කරන අය “අපි මෙහිදී නැසෙමු යයි” නොදනිත්. යමෙක් එහිලා තමා නැසෙන බව දනිත්ද එහෙයින් කලහයෝ සන්සිඳෙති.
7. ඇට සිඳුන, දිවි තොර කරන, ගවයන් අසුන් හා ධනය පැහැර ගන්නා, රටවල් කොල්ලකන්නා වූ ඒ රජුන්ගේද එකතුවක් වෙයි. කුමක් හෙයින් තොපට (එවැන්නක්) නොවන්නේද?
8. ඉදින් නුවණැති, එකට හැසිරෙන යහපත් පැවැත්මෙන් යුතු ධෛර්යවත් යහලුවකු ලබන්නේද සියලු උවදුරු මැඩපවත්වා සිහි ඇතිව සතුටු සිතින් ඔහු සමඟ හැසිරෙන්නේය.
9. (ඉදින්) නුවණැති එකට හැසිරෙන, යහපත් පැවැත්මෙන් යුතු, ධෛර්යවත් යහලුවකු නොලබන්නේද, දිනන ලද රට හැර (ගිය) (මහාජනක) රජු මෙන් වනයෙහි ඇත් රජු මෙන් එකලාව හැසිරෙන්නේය.
10. එකලාව හැසිරීම යහපත්ය. අනුවණයන් සමඟ මිතුරු බවක් නැත. වනයෙහි (තනිව හැසිරෙන) ඇත්රජු මෙන් (පිරිස් පරිහරණයෙහි) උත්සාහයෙන් තොරව හුදකලාව හැසිරෙන්නේය. පවිටු ක්‍රියා නොකරන්නේය.
එහි පැතුරුණ මහා සද්ද ඇත්තේනුයි **“පුථුසද්දො**” වේ. **සමජනා** යනු සමානයි. මේ සියලු කළහාකාරී පිරිස එක හා සමානය. හාත්පසින් ශබ්දකිරීමෙන් සමාන වූයේනුයි කියන ලදි. **න බාලො කොචි මඤ්ඤථ** යනු ඹවුන් අතර කිසිවෙකුත් මම නුවණ නැතැයි නොසිතූහ. **නාඤ්ඤං භිය්‍යො අමඤ්ඤරුං** යනු බෙහෙවින්ම සංඝයා බිඳෙනකල්හි අන් එකෙකුදු මා හේතුවෙන් සංඝයා බිඳේයයි යන මේ කරුණු නොසිතූහ යයි අර්ථයයි.
**පරිමුට්ඨා** යනු මුළා වූ සිහිය ඇත්තෝයි. **පණ්ඩිතාභාසා** යනු තමාගේ පණ්ඩිත මානී බව නිසා පණ්ඩිතයන්ට සමාන වචන ඇත්තෝ. **ගොචරභාණිනො** යනු “රා” කාරයට හ්‍රස්වාදේශ කරන ලද වචනයෝ එළඹ සිටි සිහියෙන් ආදි වශයෙන් ආර්ය ධර්මයට අරමුණුකොට ඇත්තෝ නොවෙති. කියනුයේ කෙසේ කියනුයේද යත්? **යාවිච්ඡන්ති මුඛායාමං** යනු යම් පමණ මුව පළල් කිරීමට කැමති වෙත්. ඒ තාක් පුළුල් කර පා අගින් සිට කියන්නෝයි. එකෙකුදු සංඝයා පිළිබඳ ගෞරවයෙන් මුව හැකිලීමක් නොකෙරේ යි අර්ථයයි. **යෙන නීතා** යනු යම් කළහයක් කරණ කොටගෙන මෙම ලජ්ජා රහිත බවට පැමිණියේද**? නතං විදූ** යනු මෙසේ නරක ප්‍රතිඵල මේ යයි නොදනිත්.
**යෙ තං උපනය්හන්තී** යනු ඔහු මට බැන්නේය ආදී ආකාරයෙන් යමෙක් වෛර බඳිත්ද**? සනන්තනො** යනු පැරණිය. **පරෙ** යනු පණ්ඩිතයන් හැර ඉන් අන්‍ය වූ කළහකාරයෝ පරේ නම් වෙති. ඔවුහු මේ සංඝයා මැද කෝලාහල කරන්නාහුය. අපි “**යමාමසෙ**” නොඇලෙමු. නැසෙමු නිරතුරුව මරු සමීපයට යමු යයි නොදනිත්. **යෙ ච තත්‍ථ විජානන්ති** යනු එහි යම් පණ්ඩිතයෙක් වෙත් නම් ඔවුහු මරු සමීපයට යත් යයි දනිත්**. තතො සම්මන්ති** **මෙධගා** යනු මහණෙනි, මෙසේ ඔවුහු දැනුවත්ව නුවණින් මෙනෙහි කිරීම උපදවා කලහයන්ගේ සන්සිඳුවීම පිණිස පිළිපදිත්.
**අට්ඨිච්ඡින්නා** යනු මෙම ගාථා බ්‍රහ්මදත්ත රජුද දීඝායු කුමාරයාද අරබයා දේශනා කරන ලදි. **තෙසම්පි හොති** **සංගති කස්මා තුම්හාකං න හොති**. නුඹලාගේ මව්පියන්ගේ ඇට සිඳුනා ලද්දේ නොවෙයි. ප්‍රාණය පැහැර ගත්තේ නොවෙයි. ගවයන් හෝ අශ්වයින් හෝ ධනය පැහැර ගත්තේ නොවෙයි. මෙය කියන ලද්දේ වෙයි. මහණෙනි, ඒ ගත් දඬු ඇති ගත් ආයුධ ඇති ඒ රජුන්ගේ එක්වීමක් සමාගමයක්, ආවාහ විවාහ සබඳතා ඇතිකර එකට පීම් කෑම් වේද? තෙපි මෙබඳු සසුනෙහි පැවිදි වී තමාගේ වෛරය පමණක්ද හරනට නොහැකි වහුද නුඹලාගේ කවර භික්‍ෂුභාවයක්ද?
**සචෙ ලභෙථ** ආදී ගාථා, පණ්ඩිත යහලුවාගේද බාල යහලුවාගේද හොඳ නරක දැක්වීම සඳහා කියන ලදි. **අභිභුය්‍ය සබ්බානි පරිස්සයානි** සියලු ප්‍රකට උවදුරුද අප්‍රකට උවදුරුද ඉක්මවා ඔහු සමග සතුටුව සිහිඇතිව හැසිරෙන්නේය**. රාජාව රට්ඨං විජිතං** යනු යම්සේ මහාජනක රජද අරින්‍දම රජද තමා විසින් දිනන ලද රට අත්හැර හුදකලාව හැසිරුණහ. **එවං** **චරෙය්‍ය** යනු මෙසේ හැසිරෙන්නේය යන අර්ථයයි. **මාතංග රඤ්ඤොව නාගො** යනු මාතංග රජු ඇතෙකු මෙනි. **මාතංගො** යනු ඇතු කියනු ලැබේ. **නාගො** යනු මහත් බවට වචනයකි. යම්සේ මාතෘපෝෂක ඇත් රජු වනයෙහි හුදකලාව හැසුරුණේද පවිටු කටයුතු නොකළේද ශීලව ඇත්රජ යම්සේද, පාරිලෙය්‍යක ඇත්රජ යම් සේද එසේ හුදකලාව හැසිරෙන්නේය. පවිටු ක්‍රියා නොකරන්නේයයි කියන ලද්දේ වෙයි.
බුදුහු එසේ කියාද ඒ භික්‍ෂූන් සමගි කරවීමට නොහැකි වන්නෝ බාලකලොණක ආරාමයට ගොස් ‘භගු’ තෙරණුවන්ට හුදකලා බවෙහි අනුසස් වදාරා එතැනින් කුලපුත්‍රයන් තිදෙනා වසන තැනට ගොස් ඔවුන්ට සමගියෙහි ආනිසංස වදාරා එතැනින් පාරිලෙය්‍යක වනලැහැබට ගොස් එහි තෙමසක් වැඩ නැවත කොසඹෑවට නොගොස් සැවතටම වැඩියහ. කොසඹෑ නුවර වැසි උපාසකයෝ “මේ කොසඹෑ නුවර වැසි භික්‍ෂූහූ අපට මහත් වූ අනර්ථ කරන්නේය. මොවුන් විසින් පීඩාවට පත් බුදුරජු නික්ම ගියේය. අපි මොවුන්ට වැඳීම් ආදිය නොකරමු. සමීපයට පැමිණියවුනට පිණ්ඩපාතය නොදෙමු. මෙසේ මොවුහු ඉවත්ව යන්නෝ හෝ වෙති. සිවුරු හැර හෝ යන්නෝ වෙති. භාග්‍යවතුන් වහන්සේ පහදවන්නෝ හෝ වෙතියි සාකච්ඡා කර එසේ කළාහුය. ඔවුහු ඒ දඬුවමින් පීඩාවට පත් වූවාහු සැවත් නුවරට ගොස් බුදුන් ක්‍ෂමා කරවූහ.
ශාස්තෘන් වහන්සේ මෙම ධර්මදේශනාව ගෙනහැර දක්වා ජාතකයෙහි පූර්වාපරසන්‍ධි ගලපාලූ සේක. පියා සුද්ධෝදන මහරජු විය. මව මහමායා දේවිය වූවාය. දීඝායු කුමාරයා මම ම වූයෙමියි යනුවෙන් වදාළ සේක.
**“දුමො යදා හොති**” යන මේ ගාථාව බුදුරජණන් වහන්සේ දෙව්රමෙහි වාසය කරන සේක් එක්තරා භික්‍ෂුවක් අරබයා දේශනා කළ සේක. හෙතෙම බුදුන් සමීපයෙහි කමටහන් ගෙන කොසොල් ජනපදයෙහි එක්තරා පසල් ගමක ඇසුරුකොට වනයෙහි විසීය. මිනිස්සු ඔහුට රාත්‍රී වසන ස්ථාන දවල් කාලයෙහි වසන ස්ථාන ආදිය සකසා දී යාම් ඊම් පහසු තැනක සෙනසුනක් කොට මනාව උපස්ථාන කළාහුය. ඔහු වස් සමාදන් වූ පළමු මාසයේදීම එම ගම දැවී ගියේය. මිනිස්සුන්ට බිත්තර වී පමණක් හෝ ඉතිරි නොවීය. ඔවුහු උන්වහන්සේට ප්‍රණීත පිණ්ඩපාතය දීමට නොහැකි වූහ. හෙතෙම සුදුසු සෙනසුන්හි පිණ්ඩපාතයෙන් ක්ලාන්ත වූයේ මාර්ගයක් හෝ ඵලයක් හෝ උපදවන්නට අපොහොසත් වීය. ඉක්බිති තෙමස ඇවෑමෙන් ශාස්තෘන් වහන්සේ වැඳීමට පැමිණි ඔහුට පිළිසඳර කතාකොට “කිම පිණ්ඩපාතයෙන් ක්ලාන්ත නොවූයේ වෙහිද? සෙනසුන යෝග්‍ය වීදැ”යි විචාළ සේක. හෙතෙම එම කරුණ සැලකර සිටියේය. බුදුහු ඔහුට එම සෙනසුන යෝග්‍ය යයි දැන මහණ! පැවිද්දහු විසින් සෙනසුනක් ඇති කල්හි ලොල්බව අතැර ලද යමක් වළදා සතුටින් මහණදම් කිරීමට වටනේය. පැරණි පඬුවෝ තිරිසන් යෝනියෙහි ඉපිද තමාගේ වාසස්ථානය වූ වියලි ගසෙහි සුණු කන්නාහු නමුත් ලොල් බව හැර ලද දෙයින් සතුටු වූවාහු මිත්‍රධර්මය බිඳ අන්තැනකට නොගියාහුය. නුඹ කවර හෙයින් පිණ්ඩපාතය ස්වල්පය, මෘදු නොවූවකැයි, යෝග්‍ය සෙනසුන හලේහිදැ යි’ වදාරා ඔහු විසින් ඉල්ලා සිටින ලද අතීත ප්‍රවෘත්තිය ගෙනහැර වදාළ සේක.
අතීතයෙහි හිමාලයෙහි ගංගා නම් ගංතීරයෙහි එක් දිවුල් වනයක නොයෙක් ලක්‍ෂ ගණනක් ගිරව් වාසය කළහ. ඔවුන් අතර එක් ගිරා නායකයෙක් තමා හුන් ගසේ ගෙඩි ක්‍ෂය වූ කල්හි දළුව හෝ කොළ හෝ පොත්ත හෝ පතුර හෝ යමක් ඉතිරි වීද එය කා ගංගා නදියෙහි පැන් බී අතිශයින් අල්පේච්ඡතාවයෙන් හා ලද දෙයින් සතුටු වී අන් තැනක නොයයි. ඔහුගේ අල්පේච්ඡ හා සන්තුට්ඨිතා ගුණයෙන් ශක්‍රයාගේ භවනය කම්පා විය. ශක්‍ර තෙමේ විමසා බලන්නේ ඒ දැක ඔහු විමසනු සඳහා තමාගේ බලමහිමයෙන් ඒ ගස වියලුවාලීය. ගස කණුවක් පමණ වී ලොකු කුඩු සිදුරුවලින් යුක්ත වූයේ වාතයෙන් පහරනු කල්හි හප්පවනු ලබන්නේ වීය. ඒ ගසේ සිදුරුවලින් කුඩු නික්මේ. ගිරා රජ ඒ කුඩු කා ගංගා නදියෙහි ජලය බී අන්තැනක නොගොස් සුළඟ හා අව්ව ගණන් නොගෙන දිවුල් කණුව මත හිඳී. ශක්‍රතෙමේ ඔහුගේ උසස් අල්පේච්ඡ බව දැන මිත්‍රධර්මයෙහි ගුණය කියා ඔහුට වරයක් දී දිවුල අමාඵලයක් කර එන්නෙමි’යි එක් හංසරාජයෙක් වී සුජා නම් අසුර කන්‍යාව පෙරටු කොට ඒ දිවුල් වනයට ගොස් නුදුරෙහි එක් ගසක අත්තක හිඳ ඔහු සමග කථාවක් ඇති කරන්නේ පළමු ගාථාව කීය.
1. යම්කලෙක ගස ගෙඩිවලින් යුක්ත වේද. (එකල) පක්‍ෂීහු අත්තෙන් අත්තට යන්නාහු ගෙඩි අනුභව කරති. පක්‍ෂීහු ගෙඩි අවසන් වූ කල්හි ගස ගෙඩිවලින් අවසන් වූයේ යයි දැන ඉන් දීසානුදිසාවන්ට යත්.
එහි අර්ථය වූ කලී - ගිරා රජතුමනි, යම්දිනක ගස ගෙඩිවලින් යුක්ත වේද එකල්හි (එහි) අත්තෙන් අත්තට පනින්නා වූ පක්‍ෂීහු (ගෙඩි) අනුභව කරත්. ගෙඩි අවසන් වූ කල්හි (ගෙඩි) අවසනැයි දැන පක්‍ෂීහු වෙනත් දිසාවන්ට යති යනුයි.
මෙසේ කියා ඔහු පිටත්කර හරින්නට දෙවන ගාථාව කීයේය.
2. රතුපැහැති තුඩක් ඇති පක්‍ෂිය, චාරිකාවෙහි හැසිරෙව. ගිරව, ඔබ කුමක් හෙයින් මේ වියලි ගසෙහි කුමක් සිතමින් සිටින්නෙහිද? වසන්තයෙහි වනලැහැබක් හා සමාන පක්‍ෂිය, ඉදින් මට කියව. ගිරවාණෙනි, කුමක් හෙයින් මේ වියලි ගස අත් නොහරින්නෙහිද?
එහි **ක්‍ධායති** යනු කවර කරුණකින් වියලි කණුව මත විතර්කණය කරමින් චිත්තා පරවශව සිටින්නෙහිද? **ඉංඝ** යනු චෝදනාර්ථයෙහි නිපාතයයි. **වසනත සන්නිභා** යනු වසන්ත කාලයෙහි වනලැහැබ ගිරා සමූහයෙන් ගැවසී ගත්තාක් මෙන් නිල්වන් පැහැයෙන් යුක්ත වේ. එහෙයින් ඔහුට “වසන්තසන්නිභ” යයි ආමන්ත්‍රණය කෙරේ. **න රිඤ්වසි** යනු අත් නොහරින්නෙහිද?
ඉක්බිති ගිරා තෙමේ ඔහුට (හංසයාට) කියනුයේ හංසය, මම මාගේ කළගුණ දන්නා බව නිසා මෙම ගස අත් නොහරිමි’යි කියා මෙම ගාථා දෙක ප්‍රකාශ කළේය.
3. හංසය, යහළුවනට යම් යහළුකෙනෙක් වෙත්ද? ඒ සත්පුරුෂයෝ සත්පුරුෂ ධර්මය සිහිකරන්නාහු ජීවිත විනාශයෙහිද සැප දුක දෙකෙහිද ධනය පිරිහුණැයි නොපිරිහුණැයිද කියා ඔහු (මිතුරා) අත් නොහරිත්.
4. හංසය, ඒ මම සත්පුරුෂයන් අතර එකෙක් වෙමි. මෙම ගස මට නෑයාද යහළුවාද වේ. එය ‍පිරිහුණැයි දැන දිවි කැමැත්තේ නමුදු අත් හරින්නට වෑයම නොකරමී. පිරිහුණු කල අත්හැරීම (සත්පුරුෂ) ධර්මය නොවේ.
එහි “**යෙ වෙ සඛීනං සඛාරො භවන්ති”** යනු යමෙක් යහළුවන්ට යහළු වෙති. ඛීණං අඛීණං යනු පණ්ඩිතයෝ සිය යහළුවා වස්තු හානියෙන් පිරිහුණේද අත් නොහරිත්. **සතං** **ධම්මමනුස්සරන්තා** යනු පණ්ඩිතයන්ගේ පාරම්පරික උරුමය සිහිකරන්නාහු. **ඤාතීචමෙ** යනු හංසරාජය! මෙම ගස ප්‍රියය යන අර්ථයෙන් “නෑය” යිද එක්ව ඇසුරු කළ බැවින් යහළුද වේ. **ජීවිකත්‍ථා** යනු මම ජීවිතය කැමැත්තේ වී නමුදු ඒ ගස අත්හරනට නොහැක්කෙමි යන අර්ථයි.
ශක්‍ර තෙමේ ඔහුගේ කථාව අසා සතුටුව ප්‍රශංසා කර වරයක් දෙනු කැමැත්තෙන් ගාථා දෙක කීවේය.
5. යහළු බවද මෛත්‍රියද, පිරිස් ඇසුරද යහපත්ය. ඉදින් ඒ ධර්මය රුචි කෙරෙයි නම් දන්නවුන්ගේ ප්‍රශංසාවට සුදුසු වෙහි.
6. පියාපත් යානය කොට ඇති අහස්හි ගමන් ඇති වක් වූ ගෙල ඇති ගිරව, ඒ මම ඔබට වරයක් දෙමි. යමක් සිතින් කැමැත්තෙහිද ඒ වරය ඉල්ලව.
එහි **සාධු** යනු සතුටුවීමයි**. සාධු සක්ඛිකතං හොති මෙත්තිසංසති** **සන්‍ථවො** යනු යහළු බවද මෛත්‍රියද පිරිස් ඇසුරදැයි යම් මිතුරු බවක් කරන ලදද එය යහපත් වෙයි. සොඳුරු වේ මැයි. **සචෙතං ධම්මං** යනු ඉදින් මේ මිත්‍රධර්මය යනුයි. **විජානතං** යනු මෙසේ ඇති කල්හි නුවණැත්තන් විසින් පැසසිය යුත්තෙක් වෙහියි අර්ථයයි**. සො තෙ** යනු ඒ මම නුඹට. **වරස්සු** යනු කැමති වුව**. මනසිච්ජසි** යනු යම් කිසිවක් සිතින් කැමති වන්නේ නම් ඒ සියල්ල ඔබට දෙමි යනුයි.
ගිරා රජු ඒ අසා වරයක් ඉල්ලනුයේ සත්වන ගාථාව කීය.
7. හංසය, (ඉදින්, මට උසස් වරයක් දෙන්නේ නම් මේ ගස නැවත ආයුෂ ලබාවා! එම ගස අතුපතර ඇත්තේ ගෙඩි සහිතව මනාව වැඩුණේ මිහිරි ඵල සහිතව හොබනා වූවක් ව සිටීවා!
එහි** සාඛවා** යනු අතුපතර යුක්ත වූයේය. **ඵලිමා** යනු ගෙඩි සහිත අතුවලින් යුක්ත වූයේ. **සංවිරූළ්හො** යනු හාත්පස වැඩුන කොළ ඇත්තේ ළපටි කොළවලින් ගැවසුනේ වී. **මධුත්‍ථිකො** යනු මිහිරි ගෙඩි ඇති කල්හි බහාලන ලද මී ඇතිවාක් මෙන් මිහිරි ගෙඩි ඇතිව යනුයි.
ඉක්බිති ශක්‍රයා ඔහුට වරයක් දෙන්නේ අටවන ගාථාව කීය.
8. යහළුව, මහත් ගෙඩි ඇති ඒ ගස බලන්න. දිවුල් ගස සමගම ඔබගේ වාසය වේවා! එම ගස අතුපතර ඇත්තේ ගෙඩිවලින් යුක්තව මනාව වැඩුණේ මිහිරි ගෙඩිවලින් යුක්ත වූයේ ශෝභමාන වේවා!යි.
එහි **සභාව තෙ හොතු උදුම්බරෙන** යනු ඔබගේ දිවුල් ගස සමඟ එකට වාසය වේවා! මෙසේ කියා තම ස්වරූපය අත්හැර තමාගේ සුජා නම් වූ අසුර කන්‍යාවගේද මහිම දක්වා ගංගා නදියෙන් අතින් ජලය ගෙන දිවුල් කණුවට ගැසුවේය. එකෙණෙහිම ගස ශාඛා සහ දෙබලවලින් යුක්ත වූයේ මිහිරි ගෙඩි ඇතිව නැගී සිට මුණ්ඩරීක පර්වතය මෙන් බබලන්නේ විය. ගිරා රජ ඒ දැක සොම්නසට පත්වූයේ ශක්‍රයාට ස්තුති කරන්නේ නවවැනි ගාථාව කීය.
9. ශක්‍රය, අද මම ගෙඩි සහිත මේ ගස දැක යම්සේ සුවපත් වූයෙම්? එසේ (ඔබද) සියලු නෑදෑයන් සමග සුවපත් වේවා!
ශක්‍රයා ඔහුට වරය දී දිවුල්ගෙඩි අමා ඵලයන් කර සුජාව සමග තමාගේ දෙව්ලොවටම ගියේය. අවසානයෙහි ඒ කරුණු දක්වනු ලබමින් බුද්ධදේශිත ගාථාව තබන ලදි.
10. දිවුල්ගස ඵල සහිත වූවක් කර ගිරවාට වරය දී (ශක්‍රයා) බිරිඳ සමග දෙවියන්ගේ නන්‍දන උයනට ගියේය.
බුදුරජාණන් වහන්සේ මෙම ධර්ම දේශනාව ගෙනහැර දක්වා මහණ මෙසේ පැරණි පණ්ඩිතයෝ තිරිසන් ජාතියෙහි ඉපිදද ප්‍රත්‍යයෙහි ආශා රහිත වූහ. ඔබ කුමක් හෙයින් මෙවැනි සසුනෙහි පැවිදිව ආශා සහිතව හැසිරෙහිද? ‘යව එහිම වසවයි’යි ඔහුට කමටහන් කියා ජාතක කථාව සන්‍ධි ගළපා වදාළ සේක. එම භික්‍ෂුව එහි ගොස් විදසුන් වඩන්නේ රහත් බවට පැමිණියේය. එකල්හි ශක්‍රයා (මෙකල්හි) අනුරුද්ධ ස්ථවිර විය. ගිරාරජු මම ම වීමි යයි වදාළ සේක.
**“සන්ති රුක්ඛා” **යන මේ ගාථාව බුදුරජාණන් වහන්සේ සැවැත්හි වාසය කරන සේක් චේරඤ්ජා නුවර අරබයා දේශනා කළ සේක. බුදුරජුන් වේරඤ්ජාවෙහි වස්වසා නැවත පිළිවෙළින් සැවැත් නුවරට පැමිණි කල්හි භික්‍ෂූහු ධර්ම සභාවෙහි කථාවක් උපදවාලූහ. ඇවැත්නි, ක්‍ෂත්‍රිය බැවින්ද සියුමැලි වූ බුද්ධ බැවින්ද සියුමැලි වූ තථාගතයන් වහන්සේ මහත් වූ සෘද්ධ්‍යනුභාවයෙන් යුක්ත වූයේ වී නමුත් වේරඤ්ජා බ්‍රාහ්මණයා විසින් ආරාධනා කරන ලදුව තෙමසක් වසන සෙක් මාරාවේශය නිසා ඔහු සමීපයෙන් එක් දවසකුදු භික්‍ෂාව (පිණ්ඩපාතය) නොලබා, ලොල් බව හැර තෙමසක්ම පතක් පමණ යව සහලින් කළ දියත්තකින් යැපෙන්නේ අන්තැනක නොවැඩියහ. අහෝ, බුදුවරුන්ගේ අල්ප වූ අපේක්‍ෂා ඇතිබව හා ලද දෙයින් සතුටුවීම පුදුමයි. බුදුරජ පැමිණ “මහණෙනි”, දැන් කිනම් වූ කථාවකින් යුක්තව හුන්නහුදැයි විමසා මෙනම් වූවකැයි කී කල්හි මහණෙනි, මෙකල තථාගතයන්ගේ ලොල්බවින් තොරවීම ආශ්චර්යයක් නොවේ. පෙර තිරිසන් යෝනියෙහි ඉපිදද ලොල්බව අත්හළේම යයි පවසා අතීත ප්‍රවෘත්තිය ගෙනහැර පා වදාළ සේක. අතීතයෙහි සියලු ප්‍රවෘත්තිය යට කියන ලද අයුරින්ම විවරණය කළ යුතු.
1. නිල්වන් කොළවලින් යුත් නොයෙක් ගෙඩි ඇති වෘක්‍ෂයෝ වෙති. (එතකුදු වුවත්) කුමක් හෙයින් සිදුරු සහිත වියලි ගසෙහි ගිරවාගේ සිත ඇලුණේද?
2. අවුරුදු බොහෝ ගණනක් මේ ගසේ ගෙඩි අනුභව කෙළෙමු. (ගසෙහි) ගෙඩි නැති බව දැන නමුදු පෙර මෙන්ම ඒ මිතුරුබව වෙයි.
3. වියලී ගිය සිදුරු සහිත වැඩුණ කොළ ඇත් එසේම ගෙඩි නැති ගස අත්හැර කුරුල්ලෝ යති. ගිරවාණෙනි, මෙහි කවර වරදක් දකින්නෙහිද?
4. යමෙක් ගෙඩි අපේක්‍ෂාවෙන් (යම් ගසක්) ඇසුරු කෙරෙත්ද? ඒ ගස (ගෙඩි නැති කල) ගෙඩි නැතැයි අත්හරිත්ද, ආත්මාර්ථය පිළිබඳ හැඟීම් ඇති ඒ අසත්පුරුෂයෝ පක්‍ෂපාතීහු (අගතිගාමීහු) වෙති.
5. යහළු බව කරන ලද්දේ මැනවි. මෛත්‍රියද පිරිස් සමග සමාගමයද මැනවි. ඉදින් මේ ධර්මය රුචිකරන්නෙහි නම් ඒකාන්තයෙන් පණ්ඩිතයන්ගේ පැසසුමට ලක්විය යුත්තේ වෙහිය.
6. පියාපත් යානය කර ඇති, අහසින් යන්නා වූ, වක්වූ ගෙළ ඇත්තා වූ ගිරවාණෙනි, ඒ මම ඔබට වරයක් දෙමි. සිතින් කැමති වන්නා වූ යම් වරයක් වේද (එය) ඉල්ලව.
7. මෙම ගස කොළ සහිතවද ගෙඩි සහිතවද ඉදින් දකින්නෙම් නම් මැනවි. නිධානයක් ලද දිළින්දෙකු මෙන් මම නැවත නැවතත් සතුටු වන්නෙමි.
8. ඉක්බිති (ශක්‍රතෙමේ) අමාව (ගංගාවෙහි ජලය) ගෙන ගසට වත් කෙළේය. ඒ ගසේ සිසිල් සෙවන දෙන මනරම් අතු වැඩී ගියේය.
9. ශක්‍රය, අද මම යම් සේ ගෙඩි සහිත ගස දැක සුවපත් වීම්ද, (එසේම ඔබද) සියලු නෑයන් සමග සුවපත් වේවා!
10. දිවුල් ගස ගෙඩි සහිත වූවක් කර ගිරවාට වරයක් දී (ශක්‍රයා) බිරිඳ සමග නන්දනොද්‍යානයට ගියේය.
ප්‍රශ්න ප්‍රතිප්‍රශ්නයෝද අර්ථයෝද පෙර පරිදිම දත යුත්තෝය. නොපැහැදිලි පද පමණක්ම විවරණය කරන්නෙමු.
**හරිත පත්තා** යනු නිල්වන් කොළවලින් ගැවසී ගත්තාහු. **කොළොපෙ** යනු වාසුලං හැපෙන කල්හි තට්ටු කරන ශබ්ද නික්මවන්නාක් මෙන් අරටුවෙන් තොර. **සුවස්ස** යනු ගිරා රජු ඔබට කුමක් හෙයින් ගස පිළිබඳව සිත ඇලුනේද, **ඵලස්ස** යනු මේ ගසේ ගෙඩියයි. **නෙක වස්ස ගණෙ** යනු අවුරුදු බොහෝ ගණනක්. **බහූ** යනු බොහෝ සියගණනක් ඇති කල්හිදු. දෙදෙනෙකුද නොව. තිදෙනෙකුද නොව, බොහෝය**. විදිත්‍වාන** යනු හංසරාජය, දැන් අපගේ මේ දිවුල්ගස ගෙඩි නැත්තේ යයි දැනද පෙර යම්සේ මෛත්‍රියක් වීද ඒ මෛත්‍රියම වේ. අපි එය නො බිඳමු. මිතුරු බව බිඳින්නෝ වූ කලී අනාර්යයෝ අසත්පුරුෂයෝ වෙත් යයි ප්‍රකාශ කරන්නාහු මෙසේ කීය.
**ඔපත්තං** යනු හුණු කොළ ඇති, කොළ රහිත, වැටුණ කොළ ඇති, **කිං දොසො පසස්සෙ** යනු අන් පක්‍ෂීහු මේ ගස අත්හැර අන් තැනට යත්. ඔබ මෙසේ යෑමෙහි කවර නම් දෝෂයක් දක්නෙහිද? **යෙ ඵලත්‍ථා** යනු යම් පක්‍ෂීහු කෙනෙක් ගෙඩි පිණිස ගෙඩි කරණකොට භජනය කෙරෙත්ද එළඹෙත්ද ගෙඩි නැතැයි දැන එය අත්හරිත්. **අත්තට්ඨපඤ්ඤානි** තමා සඳහාම වූ ප්‍රඥාවයි. අනිකෙකු නොබලා තමා වෙතම පිහිටි ප්‍රඥාව අත්තට්ඨ පඤ්ඤා වේ**. පක්ඛ** **පාතිනො** යනු ඔවුහු තමාගේම වෘද්ධිය කැමතිවන්නේ මිතුරු පක්‍ෂය හෙළත්, නසත් නුයි**. පක්ඛපාතිනො** නම් වෙති. තමාගේ පක්‍ෂයෙහිම වැටෙත්නුයි පක්ඛපාතිනො වේ.
**අපි නාම නං** යනු හංසරාජය, ඉදින් මගේ සිතැඟිය ඉටුවන්නේ නම් ඔබ විසින් දෙන ලද වරය සම්පූර්ණ වන්නේ නම් හෝ මේ ගස කොළ සහිතව නැවත දක්නේ නම් හෝ ඒ හේතුවෙන් දිළින්දෙකුට නිධානයක් ලැබුණාක් මෙන් නැවත නැවත ඒ ගැන (මම) සතුටු වන්නෙමි. ප්‍රමුදිත වන්නෙමි යනුයි. **අමතමාදාය** යනු තමාගේ ආනුභාවයෙන් සිටියේ නදියෙහි ජලය ගෙන ඉස්සේය යන අර්ථයයි. මෙම ජාතකයෙහි මේ ගාථාව සමග බුද්ධදේශිත ගාථාවෝ දෙකක් වෙති.
ශාස්තෘන් වහන්සේ මේ ධර්මදේශනාව ගෙනහැර දක්වා ජාතකය පූර්වාපර සන්‍ධි ගලපා වදාළ සේක. එකල්හි ශක්‍රයා, අනුරුද්ධ ස්ථවිර විය. ගිරා රජු මම ම වීමි යයි වදාළ සේක.
**සුතං මෙතං මහා බ්‍රහ්මෙ** යන මේ ගාථාව බුදුරජාණන් වහන්සේ ජේතවනාරාමයෙහි වැඩවාසය කරන සේක් උකටලී වූ භික්‍ෂුවක් අරබයා දේශනා කළ සේක. ඒ භික්‍ෂුව (අබරණින්) සැරසුණ මාගමක් දැක උකටලී වූයේ දික්කොට වවන ලද ලොම් නිය කෙස් ඇතිවැ උපැවිදි වනු කැමතිවැ (සිටිනුයේ) ආචාර්ය උපාධ්‍යායන් විසින් නොකැමැත්තෙන්ම (බුදුන් හමුවට) ගෙන එන ලදි. බුදුරදුන් “භික්‍ෂුව, ඔබ උකටලී වූයේ සැබවදැ” යි විචාළ විට “සැබෑව ස්වාමීනි” යි ඔහු කීවේය. “කුමන කරුණකින්දැ”යි විචාළ විට ‘සැරසුන මාගමක් දැක කෙලෙස් වශයෙන් ස්වාමීනි” යි කී කල්හි “මහණ! කෙලෙස් නම් ගුණ නසන්නෙකි. ආස්වාද රහිතය. නිරයෙහි උපදවන්නේය. මෙම කෙලෙස් තෙමේ කුමන කරුණින් ඔබ නොපෙළන්නේද? මහමෙර පැහැර හමනා වාතය වියලි පත් පිළිබඳව ලජ්ජා නොවේමය. මෙම කෙලෙස් නිසා සත්‍යාවබෝධය සඳහා පිළිවෙත් පුරන්නා වූ පඤ්ච අභිඥා අෂ්ට සමාපත්තීන් ලැබුවා වූ පිරිසිදු මහා පුරුෂයෝද සිහිඑළවා ගැනීමට අපොහොසත් වන්නාහු, (තමා උපදවා ගත්) ධ්‍යානය අතුරුදහන් කරවූවාහු යයි වදාරා අතීත කථා ප්‍රවෘත්තිය ගෙනහැර පෑ සේක.
පෙර බරණැස් නුවර බ්‍රහ්මදත්ත රජු රාජ්‍යය කරවන කල්හි බෝසතුන් වහන්සේ එක් නියම් ගමෙක්හි අසූකෙළක් ධන ඇති බ්‍රාහ්මණ කුලයක උපන් සේක. රන්වන් සම් ඇති බැවින් ඔහුට “හරිත්තච කුමාර” යැයි නම් කළාහුය. සුදුසු වයසට පත් හෙතෙම තක්‍ෂිලාවෙහි උගන්නා ලද ශිල්ප ඇත්තෝ කුලය මනාව පිහිටුවා මව්පියන් ඇවෑමෙන් ධනය බැලීම කර “ධනයම පෙනේ. ධන උපදවන්නෝ නොපෙනෙත්. මවිසිනුදු මරු හමුවෙහි සුණුවිසුණු වූවෙක විය හැකියයි මරණ බියෙන් බියපත්ව මහදන් දී හිමවතට පිවිස සෘෂි පැවිද්දෙන් පැවිදි වී සත්වන දවස්හි අභිධ්‍යාවන්ද සමාපත්තීන්ද උපදවා එහි බොහෝ කලක් වනමුල් ගෙඩි ආහාර ඇත්තේ යැපී ලුණු ඇඹුල් සෙව්නා පිණිස පර්වතයෙන් බැස පිළිවෙළින් බරණැසට පැමිණ රජුගේ උයන්හි වැස දෙවන දවස්හි බරණැස් නුවර පිඬු පිණිස හැසිරෙන්නේ රජ දොරටුවට පැමිණියේය. රජු ඔහු දැක පහන් වූ සිත් ඇත්තේ (රජමාලිගයට) කැඳවා ඔසවන ලද සේසත් ඇති රාජාසනයෙහි හිඳුවා නන්වැදෑරුම් අග්‍රභෝජනය අනුභව කරවා අනුමෝදනාව කෙළවර වැඩිදුරටත් පැහැදී “ස්වාමීනි, කොහි යව්” දැයි විමසා “මහරජ, වස් වසන තැනක් සලකා බලන්නමෝ”යි කී කල්හි “යහපතැයි ස්වාමීනි” යයි වළදන ලද උදේ ආහාර ඇත්තේ ඔහු ගෙන උයනට ගොස් උන්වහන්සේට රාත්‍රී ගතකරන ස්ථාන දිවා කාලය ගතකරන ස්ථාන ආදිය කරවා දී උයන්පල්ලා සේවය කරන්නා කොටදී වැඳ නික්මුණේය. මහසත් තෙමේ එතැන් පටන් නිරතුරුව රජගෙයි වළදනුයේ දොළොස් වසක් විසුවේය.
ඉක්බිති රජු එක් දවසක් කිපියා වූ පසල් දනව්වක් සන්සිඳුවන්නට යන්නේ “අපගේ පිංකෙත වූ මහා සත්වයන් පිළිබඳව ප්‍රමාද නොවව්” යයි දේවියට පවරා දී ගියේය. එතැන් පටන් ඇය මහා සත්වයන්ට සිය අතින් වළදවයි. ඉක්බිති එක් දිනයක ඇය බොජුන් සකසා එතුමන් සුනංගුවන කල්හි සුවඳ දියෙන් නා සියුම් මෘදු සළුවක් හැඳ සීමැදුරු කවුලුව විවරකොට සිරුරෙහි සුලං හමවන්නී කුඩා ඇඳෙක්හි හොත්තීය. මහාසත්ව තෙමේද කල්වේලා ඇතිව මනාව හඳනා ලද්දේ මනාව පොරොවන ලද්දේ පිඬුසිඟන භාජනය රැගෙන අහසින් අවුත් සීමැදුරු කවුළුවට පැමිණියේය. දේවිය ඔහුගේ පට්ටාකෙඳිවලින් වියූ වස්ත්‍රයෙහි ශබ්දය අසා වේගයෙන් නැගිටින්නී මෘදු සළුව පහළට වැටුනේය. මහා සත්වයන්ගේ ඇසට වෙනස් වූ අරමුණක් හැපුනේය. ඉක්බිති ඔහුගේ බොහෝ වූ අවුරුදු කෙළසියක් දහස් කල්හි ඇතුලත හුන් කෙලෙස්, කරඬුවෙක්හි නිදන ලද සර්පයෙකු මෙන් නැඟී සිට ධ්‍යානය අතුරුදහන් කරවීය. හෙතෙම සිහිඑළවාලන්ට නොහැකිවන්නේ (වෙතට) ගොස් දේවියගේ අතින් ගත්තේය. එකණෙහිම තිරය අවුරුවාලූහ. හෙතෙම ඇය සමග ලෝකධර්මය සේවනය කර අනුභව කොට උයනට ගොස් එතැන් පටන් දිනපතා එසේම කළේය. ඔහුගේ ඇය සමග ලෝකධර්ම සේවනය නගරයෙහි ප්‍රකට විය. ඇමැත්තෝ “හරිත්තච” තාපසයා මෙසේ කළේයයි රජුට හසුන් යැවූහ. රජු “මා බිඳිනු කැමැත්තෝ මෙසේ කියත්” යයි නොඅදහා පසල් දනව්ව සන්සිඳුවා බරණැසට පෙරළා අවුත් නුවර පැදකුණු කොට දේවිය සමීපයට ගොස් “මගේ ආර්යයන් වූ හරිත්තච තවුස් තෙමේ ඔබ සමග ලෝකධර්ම සේවනයෙහි නිරත වීය යන්න ඇත්ත”දැයි විචාළේය. “දේවයන් වහන්ස, සත්‍යය”යි කීවාය. හෙතෙම ඇයගේද වචන නො අදහා ඔහුම විමසමියි උයනට ගොස් වැඳ එකත්පස්ව හිඳ ඔහු විමසන්නේ පළමු ගාථාව කීය.
1. මහා බමුණ, හාරිත තවුසා කාම සම්පත් අනුභව කරතැයි මවිසින් අසන ලදි. කිම මේ වචනය හිස්ද? කිම පවිත්‍රව වෙසෙහිද?
එහි **කච්චෙතං** යනු කිම තෙල හාරිත බමුණු තෙමේ කාමයන් අනුභව කරයි යයි අප විසින් අසන ලද වචනය හිස් වූවක්ද? නොවූවක්ද? කිම ඔබ පිරිසිදුව වාසය කරහිද? යනුයි.
හෙතෙම සිතීය “මේ රජ තෙමේ මම (කාමයන්) අනුභව නොකරමියි කී කල්හි මගේ වචනය අදහන්නේමය. මෙලොව සත්‍යය හා සමාන පිහිටක් (ආධාරයක්) නම් නැත. හරනා ලද සත්‍යය ඇත්තෝ බෝධිතලයෙහි හිද බුද්ධත්වයට පත්වීමට නොහැකි වෙති. මවිසින් ඇත්තම කියන්නට වටනේය යනුයි. බෝසතුන් හටද ප්‍රාණඝාතයද, අදින්නාදානයද, කාමයෙහි වරදවා හැසිරීමද, මත්පැන් පානයද වේමය. යහපත නසන රැවටීම පෙරටු කර ඇති මුසාවාදය නම් නොවීමය. එහෙයින් හෙතෙම ඇත්තම කියනුයේ දෙවන ගාථාව කීය.
2. මහරජ, ඔබ යම් බඳු වචනයක් අසන ලදද එය එසේමය. වැරදි මඟහි පිළිපන්නේ වූයෙමි. මුලා කරවන කාම වස්තූන්හි මුලා වූයේ වෙමි.
එහි **මොහනෙය්‍යෙසු **යනු කාම ගුණයන්හිය. ලෝවැස්සා කාම ගුණයන්හිදී මුළාවෙයි. ඔවුහුද ලෝකය මුලා කරවත්. එහෙයින් “මොහනෙය්‍ය” යි කියත්.
ඒ අසා රජු තෙවන ගාථාව කීවේය.
3. කිම? යම් ප්‍රඥාවකින් උපන්නා වූ රාගය දුරු නොකරන්නේ නම් එම ප්‍රඥාව කුමක් අර්ථ කොට ඇත්තේද? නිපුණ වූ මනාව සිතන්නා වූ මනස කුමක් නම් දුරු කරන්නේද?
එහි **“ආදු**” යනු නිපාතයි. මෙසේ කියන ලද්දේ වෙයි. ගිලන් වූවහුට නම් බෙහෙත් ද පිපාසිත වූවහුට පැන්ද පිළිසරණයි. ඔබලාගේ මේ සියුම් වූත් සත්පුරුෂයන් පිළිබඳ වැඩ සිතන සුලු වූ ප්‍රඥාවෙන් කවර ප්‍රයෝජනයක්ද? එම ප්‍රඥාවෙන් දුරු කරන්නට නොහැකි රාගය “**කිං මනො න විනොදයෙ**” යනු කිම සිතද දුරුකරන්නට නොහැකි විය යනුයි. ** **
ඉක්බිති හාරිත තෙමේ ඔහුගේ කෙලෙස් බලය දක්වන්නේ සිව්වන ගාථාව කීවේය.
4. මහරජ, යම් තැනක නුවණ බැස නොගනීද එසේ වූ අති ප්‍රබල සතරක් ලොව වෙත්. (එනම්) රාග-දෝස-මද-මෝහ යන සතරයි.
එහි **යත්‍ථ** යනු යම් මැඩගෙන මතුවීමට පත් මහා දියපහරෙක්හි වැටුනාක් මෙන් **“පඤඤාගාධං**” පිහිටක් නොලබයි.
ඒ අසා රජු පස්වන ගාථාව කීය.
5. හාරිත බමුණු තෙමේ පූජාවට සුදුසුවැ සිල්වත්වැ පිරිසිදුවැ හැසිරෙතැයිද නුවණ ඇත්තෙකැයිද, පණ්ඩිතයෙකැයිද අපට සම්මත වෙයි.
එහි “**ඉති නො සම්මතො**” යනු පින්වත් තෙමේ මෙසේ අප විසින් සම්භාවනාවට ලක්කරන ලදුයේය.
අනතුරුව හාරිත තෙමේ සවන ගාථාව කීය.
6. රජතුමනි, යහපත් වූ රාගයක් ඇසුරු කළ පවිටු විතර්කයෝ තවුස්දම් ගුණයෙහි ඇළුණු නුවණැතියන්ටද හිංසා කරති.
එහි **සුභා** යනු සුභනිමිති ගැනීමෙන් පැවැත්නාහු.
ඉක්බිති රජ ඔහුව කෙලෙස් ප්‍රහාණයෙහි උත්සාහී කරනුයේ සත්වන ගාථාව කීය,
7. (ඔබ) බොහෝදෙනා අතර නුවණැත්තෙකැයි සම්මත වූයේ වෙහිය. ඔබගේ ශරීර වර්ණය දූෂණය කරන මේ රාගය උපන්නේය. එය දුරු කරන්න. ඔබට යහපතක් වේවා!
එහි “**වණ්ණවිදුසනොතවං**” යනු ඔබගේ ශරීර වර්ණය අපිරිසිදු කරන. **බහුන්නාසීති **බොහෝ දෙනෙකු අතර නුවණැත්තෙකැයි සම්මත වූවෙහිය.
ඉක්බිති මහාසත්ව තෙමේ සිහි ලැබ කාමයෙහි ආදිනව සලකා අටවන ගාථාව කීය.
8. පණැස වැනසීමෙන් අන්‍ධකරන බොහෝ දුක්වලට හේතුවන මහත් වූ විසක් වැනි කාමයන්ද ඔවුන්ගේ මූලයන්ද සොයන්නෙමි. බැඳුම් සහිත රාගය සිඳින්නෙමි.
එහි **අන්‍ධකරණෙ** යනු ප්‍රඥා නම් ඇස නසන හෙයින් අන්‍ධ කරන්නා වූ. **බහු දුක්ඛෙ** යනු මෙහි කාමයෝ අල්පාස්වාද ඇත්තෝයි ආදී වූ සූත්‍රයෝ ගෙනහැර දක්වා ඔවුන්ගේ බොහෝ ඇති බව දැක්විය යුත්තේය. **මහා විසෙ** යනු එක්ව යෙදුන කිලේසයාගේ හා විපාක විෂයේ මහත් බැවින් මහා විසෙ යනු වේ**. තෙසං මූලං** යනු කියන ලද පරිදි වූ ඔවුන් හරනට ඔවුන්ගේ මූලයන් ගවේෂණය කරමි සොයමි. ඔවුන්ගේ මුල නම් කුමක්ද? නුනුවණින් මෙනෙහි කිරීමයි. **ජෙච්ඡං රාගං සබන්‍ධනං** යනු මහරජ, දැන්ම ප්‍රඥාව නැමති කඩුවෙන් ගසා යහපත් නිමිති නම් බැම්මෙන් බැමි සහිත වූ රාගය සිඳිමියි යනුය.
මෙසේ කියා “මහරජ, මට අවසර දෙව”යි අවසර කරවා පන්සලට පිවිස කසිණ මණ්ඩලය බලා නැවත ධ්‍යාන උපදවා පන්සලෙන් නික්ම අහස්හි පළඟින් හිඳ රජුට දහම් දෙසා “මහරජ මම නොතැන්හි විසූ කරුණෙන් මහජනයා මැද, ගර්හාවට පත්වූයේ වෙමි. අප්‍රමාද වෙව. නැවත ස්ත්‍රීන් නොසෙවුනා වන ලැහැබකට යන්නෙමැ”යි රජු හඬද්දීම වැලපෙද්දීම හිමවතට ගොස් නොපිරිහුණු ධ්‍යාන ඇත්තේ බඹලොව ඇසුරු කරන්නෙක් වීය.
බුදුරදුන් ඒ කරුණ දැන,
9. සත්‍යය හා පරාක්‍රමය ඇති හාරිත තවුස් තෙමේ මෙසේ කියා කාමරාගය දුරුකර බ්‍රහ්මලෝකයට ගියේය.
බුද්ධත්වයට පත්වී මේ ගාථාව වදාරා සත්‍යයන් ප්‍රකාශකොට ජාතකය පෙර’පර සන්‍ධි ගැළපීය. සත්‍ය දේශනා අවසානයෙහි උකටලී වූ භික්‍ෂුව අරහත් බවෙහි පිහිටියේය.
එකල්හි රජු ආනන්ද ස්ථවිර වීය. හාරිත වනාහි මම ම වීදැයි (වදාළ සේක.)
“**බහුස්සුතං**” යන මේ ගාථාව ශාස්තෘන් වහන්සේ දෙව්රම් වෙහෙරෙහි වාසය කරන සේක් එක් දරුවෙකු අරබයා දේශනා කළ සේක. සැවැත්නුවර කෙළෙඹි පුතෙකු වූ හෙතෙම සත්වයස් කාලයේදීම පියවර ශාස්ත්‍රයෙහි දක්‍ෂයෙක් වීය. ඉක්බිති ඔහුගේ පියා මොහු විමසමියි ඔහුට නොදන්වාම මිතුරෙකුගේ ගෙදරකට ගියේය. හෙතෙම පියා ගිය තැන නොවිමසාම ඔහුගේ පියවර අනුසාරයෙන් ගොස් ඔහු සමීපයෙහි සිටියේය. ඉක්බිති එක්දිනක් පියා ඔහුගෙන් විමසීය. “දරුව, ඔබ මා ඔබට නොදන්වා ගිය කල්හිද කෙසේනම් මා ගිය තැන දන්නෙහි”දැයි “පියාණෙනි, (මම) ඔබගේ පියවර හඳුනමි. මම පියවර ශාස්ත්‍රයෙහි දක්‍ෂයෙක්මි” යි කීය. ඉක්බිති ඔහු විමසනු පිණිස (ඔහුගේ) පියා අනුභව කරන ලද උදය ආහාර ඇත්තේ ගෙන් නික්ම ඇතුල්ගම අසල්වැසියෙකුගේ ගෙට ගොස් එතැනින් දෙවන ගෙට ගොස් තෙවන ගෙයින් නික්ම නැවත තමාගේ ගෙදොරට අවුත් එතැනින් උතුරු දොරට ගොස් දොරින් නික්මී නගරය වම්පසට කරන්නේ දෙව්රමට ගොස් බුදුන් වැඳ ධර්මය අසමින් හුන්නේය. දරුව “මගේ පියා කොහිදැ”යි විමසා “නොදනිමු”යයි කී කල්හි ඔහුගේ පියවර අනුසාරයෙන් ඇතුල්ගම අසල්වැසියාගේ ගෙය ආදී කොට පියා ගිය තැන් මගින්ම දෙව්රමට ගොස් පියා වැඳ පියා සමීපයෙහි සිටියේය. පියා විසින්ද “දරුව, මම මෙහි පැමිණි බව කෙසේ නම් දැනගත්තෙහිදැ”යි විමසන ලදුයේ පියවර හැඳින පියවර අනුසාරයෙන් පැමිණියෙම් යයි කීය. බුදුරජ “උපාසකය, කුමක් කියහිදැ”යි විචාරා “ස්වාමීනි, මේ දරුවා පියවර ශාස්ත්‍රයෙහි දක්‍ෂයෙක. මම මොහුව විමසන්නේ මේ ක්‍රමයෙන් පැමිණියේ (වෙමි) මෙතෙමද මා ගෙහි නොදැක මාගේ පියවර අනුවම ආවේ”යයි කී කල්හි “උපාසකය, භූමියෙහි පියවර දැනීම ආශ්චර්යයක් නොවේ. පැරණි පඬුවෝ අහස්හි පියවර හැඳුනුවෝ”යයි පවසා ඔවුන් විසින් ඉල්වන ලද්දේ අතීත ප්‍රවෘත්තිය ගෙනහැර පෑවේය.
අතීතයෙහි බරණැස් නුවර බඹදත් රජු රාජ්‍යය කරවන කල්හි ඔහුගේ අගමෙහෙසිය වරදවා හැසිර රජු විසින් විමසන ලද්දී “ඉදින් මම ඔබ කෙරෙහි වරදවා හැසිරෙම්ද අශ්වමුව ඇති යක්‍ෂණියක් වෙමි” යි දිවුරා කළුරිය කලා එක් පර්වතයක් පාමුල අශ්වමුව ඇති යක්‍ෂණියක වී ලෙන් ගුහාවෙහි වසන්නී මහවනයෙහි පෙරදිගින් අපරදිගට යන මාර්ගයෙහි හැසිරෙන මිනිසුන් ගෙන කන්නීය. ඇය තෙවසරක් වෛශ්‍රවණයක් රජුට උපස්ථාන කර දිගින් තිස් යොදුන්හිද පළලින් පස් යොදුන්හිද තැන්හි මිනිසුන් කෑමට ලැබුවාය. ඉක්බිති එක් දවසක් ආඪ්‍ය වූ මහත් ධනය ඇති මනාරූපී බ්‍රාහ්මණයෙක් බොහෝ මිනිසුන්ගෙන් පිරිවරන ලද්දේ ඒ මගට පිළිපන්නේය. ඒ දැක යක්‍ෂණිය සිනාසී ඉදිරියට පැන්නීය. පිරිවර මිනිස්සු පලා ගියහ. ඇය වාත වේගයෙන් ගොස් බ්‍රාහ්මණයා ‍ගෙන පිටින් හොවා ගුහාවට යන්නී පුරුෂ ස්පර්ශය ලබා කෙලෙස් වශයෙන් ඔහු කෙරෙහි සෙනෙහෙ උපදවා ඔහු තමාගේ ස්වාමියා බවට පත් කළේය. ඔවුහු එකිනෙකා එක්ව විසූහ. එතැන් පටන්ද යක්‍ෂණිය මිනිසුන් ගන්නී, වස්ත්‍ර සහල් තෙල් ආදියද ගෙන ඔහුට නන් වැදෑරුම් අග්‍ර රස බොජුන් එළඹවා තමා මිනිස් මස් කයි. (පිටතට) යන කල්හි ඔහුගේ පලායන බියෙන් මහත් වූ ගලකින් ගුහාදොර වසා යයි. මෙසේ ඔවුන් සතුටු සිතින් වසන කල්හි බෝධිසත්වයෝ උපන් තැනින් චුත වී බමුණා නිසා ඇගේ කුසෙහි පිළිසිඳ ගත්හ. ඇය දසමසක් ඇවෑමෙන් පුතෙකු උපදවා පුත්‍රයා කෙරෙහිද බ්‍රාහ්මණයා කෙරෙහිද බලවත් සෙනෙහෙ ඇතිවැ දෙදෙනාම පෝෂණය කළාය. ඇය මෑත කාලයෙහි පුතු වැඩුණු කල්හි පියා සමග ඇතුළත කර දොර වසාලයි.
ඉක්බිති එක් දවසක් බෝධිසත්ව තෙමේ ඇය ගිය බව දැන ගල ඉවත් කර පියා පිටතට කළේය. ඇය (පෙරළා) පැමිණ කවරෙකු විසින් ගල ඉවත් කළේදැයි කියා “මෑණියනි, මා විසිනැයි. අඳුරෙහි සිටින්නට නොහැක්කමුයයි ඉවත් කරන ලදි”යි කී කල්හි පුත්‍ර ස්නේහයෙන් කිසිවක් නොකීවාය. ඉක්බිති එක්දිනයක බෝසත් තෙමේ පියාගෙන් “පියාණෙනි, මගේ මවගේ මුහුණ අන් සෙයකි. ඔබගේ වූ කලී අන් සෙයකි. කරුණු කිමැ”යි විචාළේය. “දරුව, ඔබේ මව මිනිස් මස් කන යක්‍ෂණියකි. අපි දෙදෙනා මිනිස්සු වෙමු”යි කීය. ඉදින් මෙසේ නම් කුමක් හෙයින් මෙහි වසමුද? එව, මිනිස් වාසස්ථානයකට යමු”යි හේ කීය. “දරුව, ඉදින් පලා යන්නමෝ නම් අප දෙදෙනාම මව මරන්නීය”යි පියා කීය. බෝසත් තෙමේ “පියාණෙනි, බිය නොවන්න. මිනිස් වාසස්ථානයට පැමිණවීම මට භාරය”යි පියා අස්වසා දෙවන දවස්හි මව ගියකල්හි පියා ගෙන පලා ගියේය. යක්‍ෂණිය පැමිණ ඔවුන් නොදැක වාත වේගයෙන් පැන ඔවුන් ගෙන “බ්‍රාහ්මණය, කිම පලායෙහිද? තොපට කුමක්නම් මෙහි නැත්දැ”යි කියා “සොඳුර, මා පිළිබඳව කෝප නොවව. ඔබගේ පුතා මා ගෙන යයි” යි කී කල්හි පුත්‍ර ස්නේහයෙන් කිසිවක් නොකියා ඔවුන් අස්වසා තමා වසන තැනටම ඔවුන් ගෙනගොස් මෙසේ නැවත දින කිහිපයක් පලා යන්නවුන් ගෙන ආවේය.
බෝසත් තෙමේ “මගේ මව සීමා කළ අවකාශයෙන් යුක්ත වූවා විය යුතුය. මම මැයගේ අණ පවත්නා සීමාව විමසන්නේ නම් යෙහෙකැ”යි සිතීය. ඉක්බිති එය ඉක්මවා පලායන්නෙමි”යි හෙතෙම එක් දවසක් මව ගෙන එකත්පස්ව සිටියේ “මෑණියෙනි, මව සතු දේ දරුවන්ට පැමිණේ. එතකින් තමා සතු වූ භූමියෙහි සීමාව මට කියව”යයි කීය. ඇය සියළු දිශාවන්හි පර්වතාදී වූ සලකුණ කියා දිගින් තිස් යොදුන් වූ පළලින් පස් යොදුන් වූ තැන් පුතණුවන්ට කියා “පුත්‍රය, මේ මෙතෙක් තැන් සැලකිල්ලට ගනුව”යි කීය. හෙතෙම දෙතුන් දවසක් ඉක්මවා මව වනයට ගිය කල්හි පියා පිටෙහි නංවා මව විසින් දෙන ලද සලකුණෙන් වාත වේගයෙන් පැන ගොස් සීමා ගංතෙරට පැමිණියේය. ඇයද පැමිණ ඔවුන් නොදක්නී ලුහුබැන්දාය. බෝසත් තෙමේ පියා ගෙන නදිය මැදට ගියේය. ඇය අවුත් නදීතෙර සිට තමාගේ සීමාව ඉක්මවා ගිය බව දැන එහිම සිට “දරුව, පියා ගෙන එව. මගේ කවර දෝෂයක්ද? තොප මා නිසා කුමක් නම් නොලබන ලදද? ස්වාමීනි නවතුව”යි පුත්‍රයාගෙන්ද ස්වාමියාගෙන්ද ඉල්වීය. අනතුරුව බ්‍රාහ්මණයා නදිය තරණය කළේය. ඇය පුත්‍රයාම ඉල්වන්නී “දරුව, මෙසේ නොකරව. පෙරළා එව”යි කීය. “මෑණියනි, අපි මිනිස්සු වෙමු. ඔබ යක්‍ෂණියක. හැමකල්හි ඔබ සමීපයෙහි වසන්නට නොහැකිය. පෙරළා නොඑන්නෙමු”යි කීය. “දරුව, පෙරළා නොඑන්නේමදැ”යි (ඇසීය.) “එසේය මෑණියනි,” “ඉදින් පෙරළා නොඑන්නේ නම් මිනිස් ලොව ජීවත්වීම නම් දුකෙකි. ශිල්පයක් නොදන්නෝ ජීවත්වීමට නොහැකි වෙති. මම චින්තාමණී නම් එක් විද්‍යාවක් දනිමි. එහි බලයෙන් දොළොස් වසරකට මතුයෙහි ගියවුන්ගේද පියෙන් පිය (පියවර අනුපිළිවෙලින්) යන්නට හැකිය. මෙය ඔබගේ ජීවිකාව වන්නේය. දරුව ගනුව. අනර්ඝ මන්ත්‍රයෙකැ”යි එබඳු වූ දුකින් මඩනා ලද්දී වුවත් ස්නේහයෙන් මන්ත්‍රය දුන්නීය.
බෝසත් තෙමේ නදියෙහි සිටියේම මව ඇඳ අත් එකතුකර මන්ත්‍රය ගෙන වැඳ “මෑණියෙනි, යන්නැ”යි කීය. “දරුව, තෙපි ආපසු නොඑන කළ මට දිවි නැතැ”යි කියා,
[missing trans]
යක්‍ෂණිය පපුවට ගැසුවාය. එකෙණෙහිම පුත්‍ර ශෝකයෙන් ඇගේ හදවත පැළුණේය. ඇය මැරී එහිම වැටුණේය. එකල්හි බෝසත් තෙමේ ඇය මළ බව දැන පියා කැඳවා මව වෙතට ගොස් චිතකයක් කර දවා ආදාහනය කර නිමවා නොයෙක් පැහැ ඇති මලින් පුදා හඬා වැළපී පියා කැඳවාගෙන බරණැසට ගොස් “පියවර ශාස්ත්‍රයෙහි දක්‍ෂ තරුණයෙක් දොරහි සිටියේය”යි දන්වා “පැමිණේවා”යි කී කල්හි පිවිස වැඳ “දරුව, කවර ශිල්පයක් දන්නෙහිදැ”යි කී කල්හි දේවයන් වහන්ස, දොළොස් වසරකට මත්තෙහිදු පැහැරගෙන ගිය භාණ්ඩය පියෙන් පිය ගොස් ගන්නට දනිමි”යි කීය. එසේනම් මට උපස්ථාන කරව”යි කීය. දිනපතා දහසක් ලබන්නේ උපස්ථාන කරමියි. “දරුව, යහපති උපස්ථාන කරව”යි රජු දිනපතා දහසක් දෙවීය.
ඉක්බිති එක් දිනක් පුරෝහිත තෙමේ රජුට කීය. “මහරජ, අපි ඒ තරුණයාගේ ශිල්පයෙහි බලයෙන් කිසිදු කටයුත්තක් නොකළ හෙයින් ශිල්පයක් ඇතැයි හෝ නැතැයි හෝ නොදනිමු. පළමුව ඔහු විමසමු”යි කීය. රජු “මැනව”යි පිළිගෙන දෙදෙනාම නොයෙක් රන්රුවන් රක්නවුනට ඉඟි කර වටනා රන් ගෙන පහයෙන් බැස රජමැදුර තුළ තෙවරක් ඇවිද හිණිමග අතුරුවා පවුර මතින් පිටත බැස විනිසුරු ශාලාවට පිවිස එහි හිඳ නැවත පැමිණ හිණිමග අතුරුවා පවුර මතින් බැස ඇතුළු පුරයෙහි පොකුණෙහි ඉවුරට ගොස් පොකුණ තෙවරක් පැදකුණු කොට බැස පොකුණ තුළ බඩු තබා පහයට නැංගාහුය. දෙවන දවස්හි රජමැදුරෙන් රුවන් පැහැර ගන්නා ලදැයි එකම කෝලාහලයක් වීය. රජු නොදන්නේ මෙන් වී බෝසතුන් කැඳවා “දරුව, රජ මැදුරෙන් බොහෝ රුවන් බඩු පැහැරගන්නාද. පරීක්‍ෂා කරනට වටී” යයි කීය. “මහරජ, දොළොස් වසරකට පෙර පැහැරගෙන ගිය බඩු සොරුන්ගේ පියෙන් පිය ගෙනඊමට සමත් මට අද රෑ ගෙන ගිය බඩු ගෙන ඊම අසිියක් නොවේ. ගෙන එමි. ඒ ගැන නහමක් නොසිතව”යි කීය. “දරුව, එසේනම් ගෙන එව”යි රජ කීය. හෙතෙම “දේවයන් වහන්ස, මැනව”යි ගොස් මවට වැඳ මන්ත්‍රය පෙරළා උඩුමහල් තලයෙහි සිටියේම “මහරජ, සොරුන් දෙදෙනෙකුගේ පියවර පෙනේ”යි රජුගේද පුරෝහිතයාගේද පියවර අනුව සිරියහන් ගැබට පිවිස ඉන් නික්ම පහයෙන් බැස රජමැදුර තුළ තෙවරක් ගොස් පියවර අනුවම පවුර සමීපයට ගොස් පවුර මත සිට “මහරජ, මෙතැන්හි පවුරෙන් මිදී අහසෙහි පියවර පෙනේ. හිණිමග දෙව”යි හිණිමග අතුරුවා පවුර මතින් බැස පියවර අනුවම විනිශ්චය ශාලාවට ගොස් නැවත රජමැදුරට අවුත් හිණිමග අතුරුවා පවුර මතින් බැස පොකුණ වෙත ගොස් තෙවරක් පැදකුණු කොට “මහරජ, සොරු මේ පොකුණට බැස්සෝ” යයි කියා තමා විසින් බහා තබනා ලද බඩුවක් මෙන් ගෙනවුත් රජුට දී, මහරජ, මේ සොරු දෙදෙනා ප්‍රකට මහා සොරු දෙදෙනෙක් වෙති. මේ මාර්ගයෙන් රජමැදුරට නැංගෝ”යයි කීහ. මහජන තෙමේ තුටුපහටු වූයේ අත්පොලසන් නැගීය. පිළිහිස සිසාරා පැවැත්වීය.
රජු සිතුවේය “මෙම තරුණයා පියවර අනුව ගොස් සොරුන් විසින් තිබූ භාණ්ඩයන්ගේ ස්ථානයම දනී” යයිද සොරුන් ගැනීමට නොහැක්කේ යයි ද හඟිමි. අනතුරුව ඔහුට කීය. “සොරුන් විසින් ගෙනගිය බඩු පමණක් ඔබ විසින් අප වෙත ගෙනඑන ලදි. සොරුන් ගෙන අපට දෙන්නට හැක්කෙහිදැ”යි විමසීය. “මහරජ, සොරු මෙහිමය. දුරක නොවේ”යයි කීය. “කවරෙක්ද? කවරෙක්දැයි මහරජ (ඔබ සොරයයි) යමෙක් කැමති වේද? ඔහුම සොරා වේවා! ඔබට බඩු ලත් තැන් පටන් සොරුන්ගෙන් කවර වැඩක්ද? නො අසවයි” කීය. “දරුව, මම ඔබට දිනපතා දහසක් දෙමි. මට සොරුන් ගෙන දෙව”යි “මහරජ, ධනය ලද කල්හි සොරුන්ගෙන් කවර ප්‍රයෝජනද? “දරුව, අපට ධනයටත් වඩා සොරුන් ලැබීම වටනේය”යි කීය. “එසේ වීනම් ‘සොරු මොවුහු’ යයි ඔබට නොකියන්නෙමි. පෙර පැවති කරුණක් ඔබට ගෙනහැර දක්වමි. ඉදින් තෙපි නුවණැත්තේ නම් ඒ කරුණ දනුව”යි ඔහු මෙසේ කියා අතීත ප්‍රවෘත්තිය ගෙනහැර දැක්වීය.
අතීතයෙහි බරණැසින් නුදුරෙහි ගංතෙර වූ ගමෙක පාටලී නම් වූ එක් නළුවෙක් වසයි. හෙතෙම එක් උත්සව දිනයක බිරිඳ රැගෙන බරණැසට පිවිස නටා ගයා ධනය ලැබ උත්සවය අවසානයෙහි බොහෝ සුරා සහ බත් ගෙන්වාගෙන සිය ගමට යන්නේ ගංතෙරට පැමිණ (ගඟෙහි) පැමිණෙන නව ජලය දකින්නේ රා බොමින් හිඳ මත්වූයේ සිය ශක්තිය නොදන්නේ මහත් වූ වීනාව ගෙලබැඳ නදිය තරණය කර යන්නෙමැයි බිරිය අතින් ගෙන නදියට බැස්සේය. වීනාවෙහි සිදුරුවලින් (ඒ තුළට) ජලය පිවිසියේය. ඉක්බිති එම වීනාව ඔහු ජලයෙහි ගිල්වාලූයේය. බිරිය වූ කලී ඔහු ගිලෙන බව දැන ඔහු අත්හැර (නදිය) තරණය කොට ඉවුරෙහි හුන්නීය. නළු පාටලී තෙමේ වරක් දියමතුපිටට එයි. වරක් දියේ ගිලෙයි. ජලය පෙවී ඉදිමුණ උදරය ඇත්තේ වීය. ඉක්බිති ඔහුගේ බිරිඳ සිතීය. මගේ සැමියා දැන් මැරෙන්නේය. ඔහුගෙන් එක් ගීතයක් ඉල්වා පිරිස් මැද එය ගයමින් ජීවිකාව කරන්නෙමියි සිතා “ස්වාමීනි, ඔබ ජලයෙහි ගිලෙන්නෙහිය. මට එක් ගීතිකාවක් දෙන්න. ඉන් මම දිවි ගත කරන්නෙමි”යි කීවාය.
1. ගංගා තොමෝ බහුශ්‍රැත වූද විසිතුරු කථා ඇත්තා වූද, පාටලීව ගෙන යයි. ගඟ දියෙන් ගෙනයනු ලබන තැනැත්ත, ඔබට යහපතක් වේවා! මට එක් ගාථාවක් දෙන්න - යන ගාථාව කීය.
එහි **ගාථක **යනු කුඩා ගාථාවකි.
ඉක්බිති නළු පාටලී ඇයට (කියනුයේ) කෙසේ නම් ඔබට ගීතිකාවක් දෙම්ද. දැන් මම මහජනයාට පිළිසරණ වූ ජලය විසින් මරනු ලැබෙන්නේයි කියා මෙම ගාථාව කීවේය.
2. දුකට පත්වූවහු යම් ජලයකින් තෙමත්ද, රෝගී වූවහු යම් ජලයකින් තෙමත්ද ඒ (ජලය) මැද මිය යන්නෙමි. පිහිට වූ තැනින් බිය හටගනී.
බෝසත් තෙමේ මේ ගාථාව දක්වා “මහරජ, ජලය යම් සේ මහජනයාට පිළිසරණ වේද, එසේම රජවරුද පිහිට වෙති. ඔවුන් සමීපයෙන් බිය උපදනා කල්හි කවරෙක් වලක්වන්නේ දැයි කියා මහරජ, මෙම කරුණ සැඟවුණ එකකි. පණ්ඩිතයන් විසින් දතයුත්තක් කොට මවිසින් කියන ලද. මහරජ දනුව”යි කීය. “දරුව, මෙබඳු පිළිසන් කථා නොදනිමි. මට සොරුන් ගෙන දෙව”යි කීය. ඉක්බිති මහසත් තෙමේ ඔහුට (කියනුයේ) එසේනම් මහරජ, මෙයද අසා දනුවයි වෙනත් කරුණක්ද ගෙනහැර පෑවේය. “දේවයන් වහන්ස, පෙර මේ බරණැසම දොරටු ගම්හි එක් කුඹල්කරුවෙක් බඳුන් සදනු පිණිස මැටි ගෙන එන්නේ එක් තැන්හිම නිරතුරුව ගෙන ගුහාව තුල මහත් වූ වළක් සෑරුවේය. ඉක්බිති එක් දිනයක ඔහු මැටි ගන්නා කල්හි නොකල් වලාවක් නැගී මහවැස්සක් හෙලීය. මැඩගෙන යන්නා වූ ජලය (ඔහුව) වලට හෙලීය. ඒ හේතුවෙන් ඔහුගේ හිස බිඳුණි. හෙතෙම හඬනුයේ මේ ගාථාව කීය.
3. යම්තැනක බීජයන් වැඩේද සත්ත්‍වයෝ යම්තැනක පිහිටියෝද ඒ (පොළොව) මගේ හිස පෙළයි. පිහිටවූ තැනින් බිය උපනි.
එහි **“නිපීළෙති**” යනු වැටී පීඩාවට පත්වෙයි. බිඳෙයි.
දේවයන් වහන්ස, යම් පරිද්දෙකින් මහජනයාට පිළිසරණ වූ වූ රජු නැගී සිට සොරකම් කරන කල්හි කවරෙක් නම් වලක්වන්නේද? මහරජතුමනි, මෙසේ සඟවා කියන ලද සොරු හඳුනා ගන්නට හැකි වන්නෙහිද? “දරුව, මට සඟවා කීමෙන් කරුණු නැත. ‘මෙතෙම සොරා’ යයි මෙසේ මට සොරා ගෙන දෙව”යි කීය. හෙතෙම රජු රක්නේ “සොරා ඔබයයි” නොකියා වෙනත් වූ උදාහරණයක් ගෙනහැර පෑවේය. “මහරජ, පෙර මේ නගරයෙහිම එක් පුරුෂයෙකුගේ ගෙය ගිනි ගත්තේය. හෙතෙම ඇතුළට පිවිස බඩු බැහැර කරවයි ඇනවීය. ඔහු (ඇතුළට) පිවිසි බඩු බැහැර කරන කල්හි ගෙයි දොර වැසුනේය. හෙතෙම දුමෙන් අන්‍ධ වී නික්මෙන මගක් නොලබන්නේ උපන් දැවීම් දුක් ඇත්තේ ඇතුළත සිටියේම හඬන්නේ (මේ) ගාථාව කීය.
4. යමක් කරණකොට බත් පිසත්ද? යමක් කරණකොට සීතල නසයිද? ඒ ගින්න මගේ සිරුර දවයි. පිහිට වූ තැනින් බිය උපනි.
එහි “**සො මං ඩහති**” යනු ඒ ගින්න මගේ සිරුර දවයි. මේම වූ පාඨ වේ.
“මහරජ, ගින්න මෙන් මහජනයාට පිළිසරණ වූ එක් මිනිසෙක් රත්නාභරණ වූ භාණ්ඩ පැහැර ගත්තේය. මගෙන් සොරා නොවිමසව”යි කියාය. “දරුව, මට සොරුම දෙව. (දිය යුතුමයි)යි. හෙතෙම “සොරා ඔබ”යයි රජුට නොකියා වෙනත් වූද උදාහරණයක් ගෙනහැර පෑය. “දේවයන් වහන්ස, පෙර මේ නගරයෙහිම එක් පුරුෂයෙක් බොහෝකොට වළදා දිරවන්ට නොහැකි වන්නේ වේදනාවෙන් මත්වී හඬන්නේ ගාථාවක් කීය.
5. වැළඳූ යම් ආහාරයකින් බොහෝ බ්‍රාහ්මණ ක්‍ෂත්‍රියයෝ යැපෙත්ද? අනුභව කරන ලද ඒ ආහාරය මා නසයි. පිහිට වූ තැනින් බිය උපනි.
එහි **සො මං භුත්තො වියපාදි** යනු වළදන ලද එම බත මා නසයි. මරවයි.
මහරජතුමනි, බත මෙන් මහජනයාට පිළිසරණ වූවෙක් බඩු පැහැර ගත්තේය. එය ලද කල්හි කවරක් නිසා සොරා (කවරෙක් දැයි) විමසන්නෙහිද?” “දරුව, හැකිනම් සොරා මට දෙව”යි කීය. හෙතෙම ඔහු දැනුවත් කරනු පිණිස වෙනත් වූද උදාහරණයක් ගෙනහැර පෑය. “මහරජතුමනි, පෙර මෙම නගරයෙහිම සුළඟක් ඇති වී එකෙකුගේ සිරුර බින්දේය. හෙතෙම හඬනුයේ ගාථාවක් කීය.
6. පණ්ඩිතයෝ ග්‍රීෂ්ම සෘතුවෙහි අවසන් මාසයෙහිදී සුළඟ කැමති වෙත්. ඒ සුළඟ මගේ සිරුර බිඳියි. පිහිටවූ තැනින්ම බිය උපනි.
“මහරජතුමනි, මෙසේ පිහිටවූ තැනින්ම බිය උපන. මේ කරුණ දනුව.” “දරුව මට සොරා දෙවයි (රජු) කීය. හෙතෙම ඔහුව දැනුවත් කරනු පිණිස වෙනත් වූද උදාහරණයක් ගෙනහැර පෑය. “දේවයන් වහන්ස, අතීතයෙහි හිමවත් පෙදෙසෙහි බෙදී ගිය අතුපතරින් යුක්ත වූ නොයෙක් දහස් ගණන් කුරුල්ලන්හට නිවෙස් වූ මහ ගසෙක් වීය. එහි අතු දෙකක් ඔවුනොවුන් ගැටුණේය. ඒ හේතුවෙන් දුම උපන්නේය. ගිනිසුනු (අළු) වැටුණේය. පක්‍ෂීන්ගේ ප්‍රධානියා ඒ දැක ගාථාවක් කීය.
7. පක්‍ෂීහු යම් ගසක් ඇසුරු කළාහුද ඒ මේ ගස ගිනි පිටකරයි. කුරුල්ලෙනි, (අන්) දිසාවක් ඇසුරු කරව්. පිහිටවූ තැනින් බිය උපනි.
එහි **ජගති රුහං** යනු පොළොවෙහි හටගත්.
“දේවයන් වහන්ස, යම් සේ ගසක් පක්‍ෂීන්ට පිළිසරණ වේද මෙසේ රජු මහජනයාට (උපකාරී වේ.) ඔහු සොරකම් කරන කල්හි කවරෙක් වළක්වාලයිද? දේවයන් වහන්ස, (ඒ බව) සැලකුව මැනවි. “දරුව, මට සොරා දෙව”යි කීය.
ඉක්බිති හෙතෙම ඔහුට වෙනත් වූද උදාහරණයක් ගෙනහැර පෑය. මහහරජතුමනි, කසීරට එක් ගමක එක්තරා කුළීගෙයක පිටුපස නපුරු මෝරුන් ඇති නදියක් ඇත. එම කුලයට එකම පුතෙක් වීය. ඔහු පියා මළ කල්හි මව පෝෂණය කෙළේය. ඔහුගේ මව ඔහුගේ නොකැමැත්තෙන්ම එක් කුලදුවක් ගෙන ආවාය. ඇය මුල් කාලයෙහි නැන්දණියට ප්‍රියවී පසුව පුත් දූවරුන්ගෙන් වැඩෙන්නී ඇය බැහැර කරවනු කැමැත්තී වූවාය. ඇයගේ මවද ඒ ගෙයිහිම වසයි. ඇය ස්වාමියාගේ සමීපයෙහි නැන්දනියගේ නොයෙක් ආකාර වූ දොස් කියා බිඳුවා “මම ඔබගේ මව පෝෂණය කරන්නට නොහැක්කෙමි. ඇය මරව”යි කියා “මිනිසුන් මැරීම නම් බැරෑරුම් දෙයක. කෙසේනම් ඇය මරම්දැ”යි කී කල්හි, “නින්දට වන් කල්හි ඇය ඇඳ සමගින් ගෙන මෝරුන් ඇති නදියට හෙලන්නෙමු. අනතුරුව ඇය මෝරු මරන්නාහු”යයි කීය. “තොපගේ මව කොහිදැ”යි. (ඇසීය) “ඇය සමීපයෙහිම නිදයි”යයි (ඇය කීය) “එසේනම් යව. ඇය හොත් ඇඳෙහි රැහැණක් බැඳ ඉඟි කරව”යි (කීය.) ඇය එසේ කොට “මවිසින් ඉඟි කරන ලදැ”යි කීය. අනිකා යම්තාක් මිනිස්සු නිදත්ද එතෙක් ඉවසවයි නින්දෙන් මෙන් වැද හෙව (නැවත) ගොස් ඒ රැහැන බිරිඳගේ මවගේ ඇඳෙහි බැඳ බිරිඳ පුබුදුවා දෙදෙනාම ගොස් ඇය ඇඳ සමගම ඔසවා නදියෙහි දැමූහ. එහිදී මෝරු ඇය කඩා බිඳ දමා කෑවාහුය.
ඇය දෙවන දවස්හි මව මැරූ බව දැන “ස්වාමීනි, මගේ මවම මරන ලදි. දැන් ඔබගේ මවද මරමු”යයි කියා එසේ වී නම් මැනවයි කී කල්හි අමු මොහොනෙහි සෑයක් කර ඇය ගින්නෙහි බහා මරමු යයි කීය. ඉක්බිති දෙදෙනාම නිදන්නා වූ ඇය සොහොනට පමුණුවා තැබුවාහුය. එහිදී සැමියා බිරිඳට කීවේය. “ඔබ ගිනිගෙන ලදද”? “ස්වාමීනි, අමතක වූයේ නොගෙන ආමි”යි කීවාය. “එසේනම් ගොස් ගෙනව” “ස්වාමීනි, යන්නට නොහැක්කෙමි. ඔබ ගිය කල්හි (තනිව) සිටින්නටද නොහැක්කෙමි. දෙදෙනාම යන්නෙමු”යි කියා ගියහ. ඔවුන් ගිය කල්හි මැහැලිය සීතල සුළඟින් පිබිදුනී. සොහොන බව දැන මොවුහු මරනු කැමැත්තෝ ගිනි ගෙන ඒම සඳහා ගියෝ යයි සලකා මගේ බලය නොදනිත් යයි එක් මළ සිරුරක් ඇඳෙහි වැදහොවා මත්තෙහි වැරහැලි රෙද්දකින් වසා තෙමේ පලාගොස් එහිම ලෙන් ගුහාවකට පිවිසියාය. අනික් තැනැත්තෝ ගිනි ගෙනවුත් මැහැල්ල යන හැඟීමෙන් මළසිරුර දවා ගියාහුය. එක් සොරෙකු විසින් ඒ ගුහා ලෙනෙහි පෙර බඩු තබන ලද්දේය. හෙතෙම එය ගන්නෙමැයි පැමිණ මැහැල්ල දැක එක් යක්‍ෂණියක් වන්නීය. මගේ බඩු අමනුෂ්‍යයන් විසින් අයත් කර ගන්නා ලද්දේ වූවාහු යයි එක් භූත වෛද්‍යවරයෙකු කැඳවීය. වෛද්‍යවරයා මන්ත්‍ර කරනුයේ ගුහාවට පිවිසියේය.
ඉක්බිති ඔහුට ඇය (මෙසේ) කීවාය. “මම යකින්නියක් නොවෙමි”යි කීවාය. “එව, දෙදෙනාම මේ ධනය පරිහරණය කරමු”යයි. “කෙසේ නම් අදහමුද.” “ඔබගේ දිව මගේ දිවෙහි තබව”යි. හෙතෙම එසේ කළේය. ඉක්බිති ඇය ඔහුගේ දිව සපා කා සිඳ හෙලීය. භූත වෛද්‍යවරයා ඒකාන්තයෙන්ම මැය යක්‍ෂණියකැයි දිවෙන් ලේ වගුරනුයේ මහ හඬින් කෑගසමින් පලා ගියේය. මැහැල්ල දෙව දවස්හි සියුම් සළුවක් හැඳ නන්විධ වූ රන් ආභරණ ගෙනම ගෙට ගියේය. ලේලිය ඇය දැක “මෑණියනි, ඔබ කොහිදී මෙය ලබන ලදදැ”යි විචාළාය. “දරුව, තෙල සොහොන්හි දැව චිතකයෙහි දැවුනෝ මෙවන් දේ ලබතැ”යි කීය. මෑණියනි, මවිසිනුදු ලබන්නට හැකිදැයි. මා වැන්නෙක් වී ලබන්නෙහිය. ඇය පළදනා බඩු ලෝභයෙන් ස්වාමියාට කියා එහි තමාව දැවවීය. ඉක්බිති දෙවන දවස්හි ස්වාමියා ඇය නොදක්නේ “මෑණියනි, ඔබ මේ වෙලාවෙහි ආවාය. ලේලිය වූ කලී නොපැමිණේ”යි කීය. ඇය ඒ අසා “එම්බා පවිටු පුරුෂය. වරක් මැරුණු තැනැත්තියක් කිම පැමිණේද?යි ඔහුට තරවටු කර ගාථාවක් කීවාය.
8. මල්දම් පැළදවූ සඳුන් ගැල්වූ යම් තැනැත්තියක සොම්නසින් ගෙන ආවෙම්ද ඇය මා නිවසින් නෙරපන්නීය. පිහිටවූ තැනින් බිය උපනි.
එහි **සොමනස්සං** යනු සොම්නස් උපදවා **සොමනස්සා** යනුද පාඨයි. සොම්නස් ඇත්තියක වී යනු අර්ථයි. මෙසේ කියන ලද්දේ වෙයි. මැය නිසා මගේ පුතු පුත් දූවරුන්ගෙන් වැඩෙන්නේය. මාද මහලු කල පෝෂණය කරන්නේ යයි මල්දම් පළඳවා සඳුන් ගල්වා අලංකාර කර සොම්නසින් යුක්ත වූවා ගෙන ආවෙමි. ඇය අද මා නිවසින් බැහැර කරයි. පිහිටවූ තැනින් භය උපනි” යනුයි. “මහරජතුමනි, නැන්දනියගෙන් ලේලිය මෙන් රජු මහජනයාට පිළිසරණ වේ.
දේවයන් වහන්ස, ඔහු වෙතින් බිය උපන් කල්හි කුමක් කරන්නට හැකිදැ’යි සැලකුව මැනවි.” රජු එය අසා “දරුව, මම ඔබ විසින් ඉදිරිපත් කරන ලද කරුණු නොදනිමි. මට සොරාම දෙවයි. හෙතෙම රජු රකින්නෙමැයි වෙනත් වූද කරුණක් ගෙනහැර පෑය. “දේවයන් වහන්ස, පෙර මේ නගරයෙහිම එක් පුරුෂයෙක් ප්‍රාර්ථනාවක් කර පුත්‍රයෙක් ලැබීය. හෙතෙම උපන් කල්හි මවිසින් පුතෙක් ලබන ලදැයි සතුටට හා සොම්නසට පැමිණියේ ඔහු පෝෂණය කර සුදුසු වයසට පත්කල්හි බිරිඳක හා එකතුකරවා පසුකාලයෙහි වයසට ගොස් කර්මාන්ත කරනට නොහැකි විය. ඉක්බිති පුත්‍රයා (කියනුයේ) ඔබට වැඩ කරන්නට නොහැක්කේය. මෙතැනින් නික්ම යවයි ගෙන බැහැර කරවීය. හෙතෙම දුකින් හා අපහසුවෙන් සිඟාකෑමෙන් ජීවිකාව ගෙන යන්නේ හඬමින් ගාථාවක් කීවේය.
9. උපන් යමෙකු නිසා සතුටු වූයෙම්ද? යමෙකුගේ දියුණුව කැමති වූයෙම්ද, හෙතෙම මා ගෙයින් නෙරපයි. පිහිට වූ තැනින් බිය උපනි.
එහි **සොමං **යනු එම පුත්‍රයා මා ගෙයින් බැහැර කරයි. ඒ මම සිඟමනෙහි හැසිර දුකසේ ජීවත් වෙමි. පිහිට වූ තැනින්ම බිය උපන්නේය යනුයි.
මහරජතුමනි, මහලුවියට පත් පියා ශක්තිමත් පුතු විසින් රැකිය යුතුය. මේ උපදනා වූ බිය සියලු සතුන් රක්නා වූ රජුගේ සමීපයෙන් උපන්නකි. දේවයන් වහන්ස, මේ කරුණින් සොරා අසවල් තැනැත්තේ යයි දනුවයි. රජු ඒ අසා “දරුව මම කරුණ හෝ නොකරුණ නොදනිමි. සොරා හෝ මට දෙව. ඔබම හෝ සොරා වෙහි”යි මෙසේ නැවත නැවත තරුණයා යෙදවීය. ඉක්බිති හෙතෙම එම රජුට මෙසේ කීය. “මහරජතුමනි, කිම එකපැහැර සොරා ගැනීමට කැමති වන්නහුද? එසේය දරුවයි. එසේනම් සොරා අසවලා අසවලා යයි පිරිස් මැද පවසමියි කීය. දරුව එසේ කරවයි. හෙතෙම ඔහුගේ (රජුගේ) වචනය අසා මේ රජ තෙමේ තමා රක්නට නොදෙයි. දැන් සොරා (අල්ලා) ගන්නෙමු යයි රැස් වූ මහජනයා අමතා මේ ගාථාවන් කීවේය.
10. රැස්වූ ජනපද වැසියෝද නියම්ගම් වැසියෝද මගේ වචනය අසත්වා! යම් ජලයක් වීද එය ගිනිගත්තේය. යම් රජෙකුගෙන් ආරක්‍ෂාව වීද ඔහු වෙතින් බිය උපනි.
11. රජුද පුරෝහිත බමුණාද රට කොල්ල කති. තොප තොපගේම ආරක්‍ෂාව ඇත්තෝව වාසය කරව්. පිහිට වූ තැනින් බිය උපනි.
එහි **යතොදකං තදාදිත්තං** යනු යම් ජලයක් වීද එයම ගිනි ගත්තේය. **යතො ඛෙමං** යනු යම් රජකු වෙතින් ආරක්‍ෂාව විය යුතුද ඒ රජු වෙතින්ම බිය උපනි. **අත්තගුත්තාව විහරථ** යනු දැන් තෙපි අනාථයෝ වූහ. තමා විනාශ නොකරව්. තෙමේම තමාට ආරක්‍ෂා ඇත්තෝ වී තමා සතු ධන ධාන්‍ය රකිව්. රජු වූ කලී මහජනයාට පිළිසරණ වූයේය. ඔහු වෙතින්ම ඔබට බිය උපනි. රජුද පුරෝහිතයාද කොල්ලකෑ සොරු වෙති. ඉදින් තෙපි සොරුන් ගනු කැමැත්තහු නම් මේ දෙදෙනා ගෙන කළයුතු කිස කරව් යයි.
ඔව්හු ඔහුගේ කථා අසා සිතුවාහුය. “මේ රජ තෙමේ ආරක්‍ෂා කළයුතු වූයේම දැන් අනිකෙකු මත්තෙහි දොස් පවරා තමාගේ බඩු තමාම පොකුණෙහි (සඟවා) තබා සොරා සොයවයි. දැන් මෙතැන් පටන් නැවත සොරකම් නොකරනු පිණිස මේ පවිටු රජු නසමු”යයි ඔවුහු දඬු මුගුරු ආදිය ගත් අත් ඇත්තාහු එහදීම රජුටද පුරෝහිතයාටද තලා ජීවිතක්‍ෂයට පමුණුවා මහා සත්වයන් අභිෂේක කර රාජ්‍යයෙහි පිහිටුවාලූහ.
ශාස්තෘන් වහන්සේ මේ ධර්මදේශනාව ගෙනහැර දක්වා “උපාසකය, පොළොවෙහි පියවර සළකුණු දැකීම ආශ්චර්යයක් නොවේමය. පැරණි පඬුවෝ වූ කලී අහස්හි පිය සළකුණු දත්තාහු මැයි කියා ජාතකය පෙරපර සන්‍ධි ගලපා වදාළ සේක. සත්‍ය දේශනාවසානයෙහි උපාසකයාද පුත්‍රයාද සෝවාන් ඵලයෙහි පිහිටියෝය. එකල්හි පියා කස්සප ස්ථවිර වීය. පියවර සළකුණු ශාස්ත්‍රයෙහි දක්‍ෂ තරුණයා වනාහි මම ම වූයෙම්යයි වදාළ සේක.
**අස්ස ඉන්‍ද සමො රාජා** යන මේ ගාථාව ශාස්තෘන් වහන්සේ දෙව්රම්හි වාසය කරන සේක් එක්තරා උකටලී වූ භික්‍ෂුවක අරබයා දේශනා කළ සේක. බුදුරජු ඒ භික්‍ෂුවගෙන් ඔබ උකටලී වූයේ සැබවදැයි විමසා සත්‍යයයි කී කල්හි මහණ! මහමෙර සොළවන වාතය කිම පැරණි පත්‍රයන් (කොල) කම්පා නොකරයිද? මේ ක්ලේශයෝ කීර්තිමත් ඇත්තෝද අපකීර්තියට පමුණුවත්. පිරිසිදු සත්වයෝද කිළිටු වූවන් කරත් ඔබ වැන්නවුන් පිළිබඳ කවර කථාදැයි කියා අතීත ප්‍රවෘත්තිය ගෙනහැර පෑය.
අතීතයෙහි බරණැස රජ වූ බ්‍රහ්මදත්තගේ පුතු බ්‍රහ්මදත්ත කුමාර නම් වී. පුරෝහිතගේ පුත්‍රයා කස්ස්ප නම් වී. (දෙදෙනාම) යහළුවෝ වී එක් ගුරුවරයෙකුගේ නිවෙස්හිදී සියළු ශිල්පය උගත්හ. මෑත කාලයෙහි බ්‍රහ්මදත්ත කුමාරයා පියා ඇවෑමෙන් රාජ්‍යයෙහි පිහිටියේය. කස්සප මෙසේ සිතීය. මගේ යහළුවා රජවීය. දැන් මට මහත් වූ සම්පත් දෙන්නේය. මට සම්පතින් කවර ප්‍රයෝජනයක්ද? මම මව්පියන්ගෙන්ද රජුගෙන්ද විමසා පැවිදි වන්නෙමැයි. හෙතෙම රජුගෙන්ද මව්පියන්ගෙන්ද විමසා හිමවතට පිවිස තවුස් පැවිද්දෙන් පැවිදි වී සත්වන දවස්හි අභිඥාවන්ද සමාපත්තීන්ද උපදවා පිඬු පිණිස හැසිරීමෙන් යැපෙන්නේ වාසය කෙළේය. පැවිදි වූවහු ලොමසකස්සප යයි හැඳින්වූහ. උත්කර්ෂවත් ලෙස දිනන ලද ඉදුරන් ඇති කර්කෂ තවුස්දම් ඇති තාපසයෙක් වීය. ඔහුගේ තවුස් තෙදින් ශක්‍රභවනය කම්පා වීය. ශක්‍රයා විමසා බලනුයේ ඔහු දැක (මෙසේ) සිතීය. මේ තවුසා අතිශයින් උග්‍ර තේජස් ඇත්තෙකි. මා ශක්‍ර භවනයෙන්ද ගිලිහිය හැක්කෙක. බරණැස් රජු සමග එකතු වී මොහුගේ තපස බිඳින්නෙමියි කියාය. හෙතෙම ශක්‍රානුභාවයෙන් මැදියම් රෑ සමයෙහි බරණැස් රජුගේ සිරියහන් ගැබට ගොස් මුළු සිරියහන් ගැබම ශරීරාලෝකයෙන් බබුළුවා රජු සමීපයෙහි අහස්හි සිටියේ “මහරජ, නැගී සිටුව”යි රජු පුබුදුවාලීය. ඔබ කවරෙක්දැයි කී කල්හි මම ශක්‍රයා වෙමියි කීය. කවර කරුණක් සඳහා ආවෙහිදැයි? මහරජ සියළු දඹදිව එකම රාජ්‍යයක් කොට කැමැත්තෙහිද නොකැමැත්තෙහිදැයි විචාළේය. කවර හෙයකින් නොකැමති වන්නෙම්ද? ඉක්බිති ශක්‍රයා ඔහුට (කියනුයේ) එසේ නම් ලොමස කස්සප තවුසා ගෙන්වා තිරිසනුන් නස්නා යාගය කරවව. ශක්‍රයා හා සමානව අජරාමර වී සියළු දඹදිව රාජ්‍යය කරන්නෙහි යයි කියා පළමු ගාථාව කීය.
1. ඉදින් රජතුමනි, ලොමස කස්සප තවුසා ලවා පශු ඝාතක යාගය කරවන්නේ නම් ඒකාන්තයෙන් අජරාමර වන්නේය. ශක්‍රයා හා සමාන රජෙක් වන්නෙහිය.
එහි **අස්සා** යනු වන්නෙහිය. **යාජෙය්‍යා** යනු ඉදින් ඔබ වන සෙනසුනෙන් **ලොමස කස්සපං** යනු තවුසා ගෙන්වා යාගය කරන්නෙහි.
රජු ඔහුගේ වචනය අසා මැනවයි පිළිගත්තේය. ශක්‍රයා එසේ නම් ප්‍රමාද නොකරව යි කියා ගියේය. රජු දෙවන දවස්හි සය්හ නම් වූ ඇමතියා කැඳවා යහළුව, මාගේ ප්‍රිය යහළු වූ ලෝමසකස්සප සමීපයට ගොස් මාගේ වචනයෙන් මෙසේ කියව. රජු ඔබ ලවා යාගයක් කරවා සියළු දඹදිව එකම රජු වන්නේය. ඔබතුමන්ටද යම් පමණ පෙදෙසක් කැමති වන්නහු නම් එපමණක් දෙන්නේ යයි. මා සමග යාගය කරන්නට, හෙතෙම “දේවයන් වහන්ස, මැනවයි” තාපසයා වසන ඉසව්ව දැනගනු පිණිස නගරයෙහි බෙර හසුරුවා එක් වනයෙහි හැසිරෙන්නෙකු විසින් “මම දනිමි”යි කී කල්හි ඔහු පෙරටු කොට මහත් පිරිවර සමඟ එහි ගොස් තවුසා වැඳ එකත්පස්ව හුන්නේ එම පණිවුඩය දැන්වීය. ඉක්බිති හෙතෙම ඔහුට “සය්හ ඇමතිතුමනි, මේ කවරක් නම් කියහිදැයි කියා ප්‍රතික්‍ෂේප කරනුයේ ගාථා සතරක් කීය.
2. සය්හ ඇමතිතුමනි, මෙය මෙසේ දනුව. මුහුද සීමාකොට ඇති, මුහුදෙන් වටවූ පොළොව වත් සත්ව ඝාතනයෙන් ලැබෙන නින්දාව සමග (ලබන්නට) නොකැමති වෙමි.
3. බමුණ, අපායට පමුණුවන්නා වූ පැවැත්මෙන් හෝ අධර්ම චර්යාවෙන් හෝ යුත් යම් පැවැත්මක් වේද (ඉන් ලබන) කීර්ති ලාභයටද ධනලාභයද නින්දා වේවා!
4. අධර්මයෙන් යම් සෙවීමක් වේද ඊට වඩා යම් අනගාරිකව, පාත්‍රයක් ගෙන අහර පිණිස හැසිරීමක් වේද ඒ වූම දිවිපැවැත්ම උතුම්ය.
5. අනගාරිකව අන්‍යයන්ට හිංසා නොකර, පාත්‍රයක් ගෙන අහර පිණිස යම් හැසිරීමක් වේද ඒ පැවැත්ම ලොව රජකමට වඩා අගනේයයි.
එහි **සසමුද්ද පරියාය** යනු මුහුද වටකොට **මහිංසාගර කුණ්ඩලං** යනු සිව්දිවයින් වටකොට සිටි සාගරයන්ගෙන් කන්වැල්හි තබන ලද කුණ්ඩලාභරණයන්ගෙන් මෙන් යුක්ත වූයේ. **සහනින්‍දාය **යනු මොහු විසින් සත්ව ඝාතනය කරන ලදැයි යන මේ නින්දාව සමග සක්වළ කෙළවර කොට ඇති මහපොළොව ද නොකැමැත්තෙමියි කියයි. **යා වුත්ති විනිපාතෙන** යනු නිරයෙහි වැටෙන කර්මයෙන් යම් දිවි පැවැත්මෙක් වේද එයට නින්දා වේවා! ඒ පැවැත්මට ගර්හා කරමි යයි දක්වයි. **යා යෙව ජීවිකා** යනු පැවිදි වූවහුට මැටි පාත්‍රය ගෙන අනුන්ගේ ගෙවල් වෙත එළඹ අහර සෙවීමේ දිවිපැවැත්මම කීර්ති හා ධන ලාභයට වඩා සිය ගුණයෙන් උතුම්යයි යන අර්ථයි**. අපි රජ්ජෙන තං වරං** යනු අන්‍යයන් නොපෙළන්නා වූ අනගාරිකයාගේ අහර සොයා යෑම මුළු දඹදිව රාජ්‍යයටද වඩා අගනේය යි අර්ථයි.
ඇමති තෙමේ ඔහුගේ කථාව අසා (රජු වෙත) ගොස් රජුට (ඒ බව) දැන්වීය. රජු ඒ අසා (තවුසා) නොපැමිණෙන කල්හි කුමක් කරන්නට හැකිදැයි (සිතා) නිශ්ශබ්ද වීය. ශක්‍රයා නැවත මධ්‍යම රාත්‍රියෙහි අවුත් අහස්හි සිට මහරජතුමනි, කිම ලෝමක කස්සප තවුසාට අණකර යාගය නොකරන්නෙහිදැයි කීය. පණිවුඩ යවන ලද්දේ නමුත් නොඑයි. මහරජ, එසේනම් තමාගේ දුව වන චන්‍ද්‍රවතී කුමාරිය සරසවා සය්හ සමග යවා ඉදින් පැමිණ යාගය කරන්නෙහි නම් රජු ඔබට මේ කුමරිය දෙන්නේ යයි කියවව. හෙතෙම ඒකාන්තයෙන් කුමරිය පිළිබඳ බැඳුන සිත් ඇත්තේ වී එන්නේය යනුයි. රජු මැනවයි පිළිගෙන දෙවන දවස්හි සය්හ ඇමතියා සමග තම දියණිය යැවීය. ඔහුට දියණිය ගෙන එහි ගොස් තවුසා වැඳ පිළිසඳර කථා කොට දෙවඟනක් හා සමාන වූ රජදුවණිය ඔහුට පෙන්වා එකත්පස්ව සිටියේය. ඉක්බිති ඔහු ඉඳුරන් බිඳ ඇය දෙස බැලීය. බැලීමත් සමගම පිළිබඳ සිත් ඇත්තේ වී ධ්‍යානයෙන් මිදුනේය. ඇමතිතෙමේ ඔහුගේ බැඳුන බව දැන ස්වාමීනි, ඉදින් යාගය යදින්නහු නම් රජු තොපට මැය පාදපරිචාරිකාව කොට දෙන්නේයයි කීය. හෙතෙම කෙලෙස් වශයෙන් කම්පා වන්නේ ‘මැය මට දෙන්නේය’යි කීය. එසේය. යාගය යදින්නහුට දෙන්නේයයි. හෙතෙම මැනවයි මැය ලබන්නේ යාග කරමි යයි කියා ඇය ගෙන ජටාවන් සමගම අලංකාර කරන ලද රියට නැගී බරණැසට ගියේය. රජුද එන්නේලු යයි අසා යාගය සඳහා කරවන වළෙහි කටයුතු ආරම්භ කළේය. ඉක්බිති පැමිණියා වූ ඔහු දැකලාම ඉදින් යාග කරන්නාහු නම් මම ඉන්‍ද්‍රයා හා සමාන වෙමි. යාගය අවසානයෙහි ඔබට දුව දෙමියි කීය. කස්සප තෙමේ මැනවයි පිළිගත්තේය. ඉක්බිති රජු දෙවන දවස්හි ඔහුද ගෙන චන්‍ද්‍රවතියද සමගින්ම යාග වළ වෙත ගියේ එහි ඇත්, අස්, ගොන් ආදී සියළු සිව්පාවෝ පිළිවෙලින් තබන ලද්දෝද වූහ. කස්සප තෙමේ ඒ සියල්ලන් ගණන් කරද නසාද යාගය කරන්නට පටන් ගත්තේය. ඉක්බිති එහි පැමිණි මහජනයා එය දැක ලෝමක කස්සපය, මෙය තොපට නොයුතුය. නුසුදුසුය. මේ කුමක් නම් කරහි දැයි කියා හඬන්නේ ගාථා දෙකක් කීය.
6. චන්‍ද්‍රයා බලවත්ය. සූර්යයාද බලවත්ය. ශ්‍රමණ බ්‍රාහ්මණයෝද බලවත් වෙති. මුහුදට වෙරළද බලවත්ය. ස්ත්‍රීහු මේ සියල්ලට වඩා බලවත් වෙති.
7. යම් සේ උග්‍ර වූ තවුස්දම් ඇති, ශාන්ත වූ ලෝමස කස්සප තවුසා ලවා චන්‍ද්‍රවතී නම් රජදුව පියාණන්ගේ යහපත පිණිස වාජපෙය්‍ය නම් යාගය කරවීද (එහෙයින් මේ සියළු බලයනට වඩා ස්ත්‍රිය බලවත් වේ)
එහි **බලං චන්‍දො බලං සුරියො** යනු මහත් වූ අඳුර නැසීමෙහිලා අන් බලයක් නම් නැත. සඳ හිරු දෙදෙනාට එහිලා බලවත් වෙතියි අර්ථයි. **සමණ බ්‍රාහ්මණා** යනු ඉටු අනිටු පස්කම් සැප විෂය කරගත් වේගයෙන් දැරීමෙහි ඉවසීම් බලයෙන් හා නුවණැති බවෙන් යුක්ත වූවාහු, සන්සිඳුවන පව් හා බහාතබන ලද පව් ඇත්තෝ, ‘සමණ බ්‍රාහ්මණා’ වෙති. **බලං වේලා සමුද්දස්ස** යනු මහමුහුදට ගොඩට ඒමට නොදී ජලය අවුරා තැබීමට සමර්ථ බැවින් වෙරළද බලය නම් වේ. **බලාතිබල** **මිත්‍ථියො** යනු ස්ත්‍රීහු වනාහි පිරිසිදු නුවණ ඇති නමුත් දුරුකරන ලද රාග නැතිවුන් තමාගේ වසඟයට ගෙන විනාශ කිරීමට සමර්ථ බැවින් මේ සියළු බලයන්ගෙන් අතිශයින් බලවත්හු නම් වෙති. සියළු බලයන් අතර ස්ත්‍රී බලයම මහත් යයි අර්ථය. **යථා** යනු යම්හෙයකින්. **පිතු අත්‍ථා** යනු පියාගේ අභිවෘද්ධිය සඳහා මෙය කියන ලද්දේ වෙයි. යම් හෙයකින් උග්‍ර තවුස්දම් ඇති සීලාදී ගුණයන් සෙවුන හෙයින් සෘෂිවරයෙකු වූ මොහු චන්‍ද්‍රවතී (විසින්) සිල් නැත්තෙකු කොට පියාගේ අභිවෘද්ධිය සඳහා වාජපෙය්‍ය යාග කරවයිද එහෙයින් මෙසේ දතයුතුය. ස්ත්‍රීහු බලාතිබල යයි යනුවෙනි.
එසමයෙහි කස්සප තවුස් තෙමේ යාගය කිරීම සඳහා මඟුල් ඇතාට බෙල්ලෙහි පහර දෙමියි රනින් කළ කඩුව එසවීය. ඇතා එය දැක මරණ බියෙන් තැති ගන්නේ මහ හඬින් කෑගැසීය. ඔහුගේ කෑගැසීම අසා සෙසු ඇත්-අස්-වෘෂභයෝ මරණ බියෙන් මහත් වූ හඬ නැගූහ. මහජනයාද මහ හඬ නැගීය. කස්සප තෙමේ මහ හඬ අසා සංවේගයට පත්වී තමාගේ ජටා ආදීන් බැලීය. ඉක්බිති ඔහුට ජටාව රැවුල කුස ලොම් ළය ලොම් ප්‍රකටව පෙනුනේ වීය. හෙතෙම විපිළිසර වී මවිසින් ඒකාන්තයෙන් නුසුදුසු දෙයක් කරන ලදැයි සංවේගය ප්‍රකාශ කරන්නේ අටවන ගාථාව කීවේය.
8. (ඒ චන්‍ද්‍රවතිය පිළිබඳව) ලෝභයෙන් කරන ලද කාමහේතුක කටයුත්ත කටුක වූවකි. ඒ කටයුත්තෙහි මූල සොයන්නෙමි. බැමි සහිත රාගය සිඳින්නෙමි.
එහි අර්ථය- මහරජතුමනි, මා විසින් චන්‍ද්‍රවතිය පිළිබඳ ලෝභ උපදවා ඒ ලෝභයෙන් පාපහේතුක වූ යම් පවිටු ක්‍රියාවක් කරන ලදද එය කටුකය. තියුණු විපාක ඇත්තේය. මම එයට හේතු වූ නුනුවණින් මෙනෙහි කිරීම් සංඛ්‍යාත වූ මූලය සොයන්නෙමි. මට මේ කඩුවෙන් ප්‍රයෝජනයක් නැත. ප්‍රඥාව නැමති කඩුව පිටතට ගෙන සුභනිමිති බැඳීම් සමග බැඳීම් සහිත රාගය සිඳින්නෙමියි.
අනතුරුව රජු ඔහුට (කියනුයේ) යහළුව බිය නොවන්න. දැන් තොපට චන්‍ද්‍රවතී කුමරියද සත්රුවන් රැසක්ද දෙමි. යාගය පූජා කරව යයි කීය. ඒ අසා කස්සප තෙමේ (කියනුයේ) මහරජතුමනි, මට මේ ක්ලේශයන්ගෙන් වැඩක් නැතැයි කියා අවසාන ගාථාව කීය.
9. රජතුමනි, ලොව අතිශයින් බහුල වූ කාමයනට නින්දා වේවා! කාම සම්පත්තීන්ට වඩා තපසම උතුම්ය. කාමයන් හැර තපසම කරන්නෙමි. රටද චන්‍ද්‍රවතියද ඔබටම වේවා!යි.
එහි **සුබහූපි** යනු ඉතා බහුලකොට ද, **තපොකරිස්සාමි** යනු සීලයෙන් සංවර වීමට කරන්නෙමි යනුයි.
හෙතෙම මෙසේ කියා කසිණය ගෙන්වා නැසුනා වූ විශේෂාධිගමය උපදවා අහස්හි පළඟින් හිඳ රජුට ධර්මදේශනා කර “අප්‍රමාද වවයි” අවවාද කර යාගය සඳහා වූ ආවාටය විනාශ කරවා මහජනයාට අභයදානය දෙවා රජු අයදිද්දීම අහසට නැග තමාගේ වාසස්ථානයටම ගොස් දිවි ඇතිතෙක් බ්‍රහ්ම විහාරයන් වඩා බඹලොව පිහිටකොට ඇත්තෙක් වීය.
ශාස්තෘන් වහන්සේ මේ ධර්ම දේශනාව ගෙනහැර දක්වා සත්‍යයන් ප්‍රකාශකොට ජාතකය පූරවාපර සන්‍ධි ගලපා වදාළ සේක. සත්‍ය දේශනාවසානයෙහි උකටලී වූ භික්‍ෂුව අර්හත් බවෙහි පිහිටියේය. එකල්හි සය්හ ඇමතියා සාරිපුත්ත ස්ථවිර වීය. ලොමසකස්සප මම ම වූයෙම් යයි වදාළහ.
**කාසාය වත්‍ථෙ** යන මේ ගාථාව ශාස්තෘන් වහන්සේ දෙව්රම්හි වාසය කරන සේක් එක් ලෝභී භික්‍ෂුවක අරබයා දේශනා කළ සේක. හෙතෙම වනාහි ලෝභී වූයේය. ආහාරයෙහි ලොල් වීය. ආචාර්ය උපාධ්‍යායයන් පිළිබඳ වත් ආදිය හැර උදෑසනම සැවතට පිවිස විශාඛාවගේ නිවසෙහි නොයෙක් කැවිලි සහිතව කැඳ බී නොයෙක් අග රසයෙන් යුත් හැල් මාංශ බොජුන් අනුභව කර ඉන් තෘප්තිමත් නොවූයේ එතැනින් සුළු අනේපිඬු සිටාණන්ගේද මහ අනේපිඬු සිටාණන්ගේද කොසොල් රජුගේදැයි ඔවුන් ඔවුන්ගේ නිවෙස් සඳහා හැසිරෙයි. ඉක්බිති එක් දවසක් ඔහුගේ ලෝභී බව අරබයා දම්සභා මණ්ඩපයෙහි කථාවක් උපදවාලූහ. ශාස්තෘන්වහන්සේ අවුත් මහණෙනි, දැන් කිනම් කථාවකින් යුක්තව හුන්නාහුදැයි විමසා මෙනම් වූවකැයි කී කල්හි ඒ භික්‍ෂුව කැඳවා “තෙපි ලෝභීය යනු ඇත්තදැයි” විමසා “ස්වාමීනි, සත්‍යය”යි කී කල්හි “මහණ කුමක් ලොල් වෙහිද? තොප පෙර ලොල් බව නිසා බරණැස ඇතුන්ගේ මළසිරුරු ආදියෙන් අතෘප්තිමත් වූයේ ඉන් නික්මී ගංගා නදී තෙර හැසිරෙන්නේ හිමවතට පිවිසියේ යයි කියා අතීත ප්‍රවෘත්තිය ගෙනහැර පෑ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි එක් ලෝභී කවුඩෙක් බරණැස් නුවර ඇත් මළසිරුරු ආදිය කා හැසිරෙන්නේ ඉන් තෘප්තිමත් නොවූයේ ගංගා තීරයෙහි මසුන් කමියි කියා එහි මළ මසුන් කන්නේ කිහිප දිනක් වැස හිමවතට පිවිස නන් වැදෑරුම් ලොකු කුඩා ගෙඩි කන්නේ බොහෝ මසුන් කැසුබුවන් ඇති මහත් වූ පියුම් විලකට පැමිණ එහි රන්වන් වූ සක්වා ලිහිණියන් දෙදෙනෙකු සෙවෙල් කා වසන්නවුන් දැක මොවුහු අතිශයින් වර්ණවත් වූවාහු වෙති. ඉතා දර්ශනීය වෙති. මොවුන්ගේ බොජුන් ප්‍රියමනාප වන්නේය. මොවුන්ගේ ආහාරය විමසා මමද එයම අනුභව කර රන්වන් වන්නෙමියි සිතා ඔවුන්ගේ සමීපයට ගොස් පිළිසඳර කථාකොට එක් අතු කෙළවරක සිට ඔවුන්ට පැසසීම් මිශ්‍රකොට පළමු ගාථාව කීය.
1. කසාවත් හැඳගත්තවුන් වැනි යුගල යුගලවැ සතුටු සිතින් හැසිරෙන කුරුල්ලනි (ඔබට) කියමි. කුරුල්ලනි මිනිසුන් අතර කවර කුරුල්ලෙකැයි ඔබගේ ජාතිය පසසත්දැයි කියව.
එහි **කාසාය වත්‍ථ** යනු රන්වන් වූ කහට වස්ත්‍රයන් හැඳගත්තවුන් මෙන්**. දුවෙ** **දුවෙ** යනු යුගල යුගලවැ. **නන්‍දිමනෙ** යනු සතුටු සිත් ඇතිවැ. **කං අණ්ඩජං** **අණ්ඩජා මනුස්සෙසු ජාති පසංසන්ති** යනු එම්බා කුරුල්ලනි, මිනිස්සු අතර තෙපි ප්‍රසංසා කරන්නාහු කං අණ්ඩජං කවර නම් පක්‍ෂියෙකැයි කියා පසංසන්ති. කවර කුරුල්ලෙකැයි කියා මිනිසුන් අතර වර්ණනා කරත් දැයි අර්ථයි. **කං අණ්ඩජං අණ්ඩජ මානුසෙසු** යනුද පෙළයි. එහි අර්ථය - තෙපි කුරුල්ලන් අතරෙහිද මිනිසුන් අතරෙහිද කිනම් කුරුල්ලෙකැයි ප්‍රශංසා කරත්දැයි.
ඒ අසා සක්වාලිහිණියා දෙවන ගාථාව කීය.
2. මිනිසුන්ට හිංසා කරන තැනැත්ත. ඔවුනොවුන්ට ප්‍රිය වාසයන් ඇති අපි මිනිසුන් අතර සක්වා ලිහිණියෝ යයි කියති. පක්‍ෂීන් අතර යහපත් පැවතුම් ඇත්තාහ යයිද සම්මත වූවෝ වෙමු. බිය නැතිව විලෙහි හැසිරෙමු.
එහි **මනුස්ස හිංස **යනු කපුටා මිනිසුන්ට හිංසා කරයි. පෙළයි. එහෙයින් ඔහුට මෙසේ අමතයි. **අනුබ්බතෙ** යනු එකට හැසිරෙන්නවුන් ඔවුනොවුන් සතුටු වන්නාහු ප්‍රිය වූ විසීම් ඇත්තාහු. **චක්කවාකෙ** යනු ඒ පක්‍ෂි වර්ගය සක්වාලිහිණි යයි ප්‍රසංසා කරත්. වර්ණනා කරත්. කියත්. ද්විජයන් අතර යම්තාක් පක්‍ෂීහු වෙත්නම් ඔවුන් අතර අපි යහපත් පැවතුම් ඇත්තෝයි මිනිසුන් අතර සම්මතයහ. දෙවන විකල්පාර්ථයෙහි අපි මිනිසුන් අතර සක්වාලිහිණියයි කියති. ද්විජයන් අතර අපි යහපත් පැවතුම් ඇත්තේ යයි සම්මතයහ. අපට යහපත් පැවතුම් ඇති පක්‍ෂීහු යයි කියති. අණ්ණවො යනු මෙතැන්හි විල “**අණ්ණව”** යයි කියන ලදි. මේ පියුම් විලෙහි අපි දෙදෙනාට අනිකෙකුගේ හිංසා කිරීමක් නොමැති හෙයින් බිය නැත්තා වූ තැනැත්තෝ මෙන් හැසිරෙමුයි අර්ථයි. මේ ගාථාවෙහි සිව්වන පදය **න ඝාසහෙතුම්පි** **කරොම පාපං** යනුද කියත්. එහි අර්ථය - යම් හෙයකින් අපි ආහාර හේතුවෙන්ද පවක් නොකරමු. එහෙයින් යහපත් පැවතුම් ඇත්තෝයි. අපි මිනිසුන් අතරද පක්‍ෂීන් අතරද සම්මත වූවාහු වෙති.
ඒ අසා කපුටා තෙවන ගාථාව කීය.
3. සක්වා ලිහිණියෙනි, තොපගේ බලයද වර්ණයද බොහෝය. අලාමකය. කිම? මේ විලෙහි කවර ගෙඩිවර්ග අනුභව කරන්නෝද, කවරෙකුගෙන් මස් කව්ද? කෙබඳු ආහාරයක් අනුභව කරව්ද?
එහි **කිං** යනු පිළිවිසීම් වශයෙන් ඇමතීමයි. කිම? එම්බා සක්වා ලිහිණියෙනි යි කියන ලද්දේ වෙයි. **අණ්ණවෙ** යනු මේ විලෙහි**. භුඤ්ජෙ** යනු අනුභව කරයි අර්ථයි. **මංසං කුතො ඛාදථ** යනු කවර ප්‍රාණීන්ගේ සිරුරින් මස් කව්ද? අනුභව කරව්ද **“වො**” කාරය නිපාත මාත්‍රයකි. පෙරපදය හා එහි සම්බන්ධය වේ. බලයද රූපයද බොහෝය යනුයි.
අනතුරුව සක්වා ලිහිණියා සිව්වන ගාථාව කීය.
4. කපුටානනි, (මේ) විලෙහි ගෙඩි වර්ග නැත. සක්වා ලිහිණියනට කෑමට කොහෙන් නම් මස් ලැබේද? පට්ටා රහිත බොදුන් ඇත්තෝ සෙවෙල් කමු. ආහාරය සඳහා පව් නොකරමු.
එහි **චක්කවාකෙ** යනු සක්වා ලිහිණියාට. **ආවාක භෝජනා** යනු පට්ටා රහිත ජලජ ආහාරයෝය. සෙවෙල්ද ජලයද අපගේ ආහාරයයි දැක්වේ. **න සාස හෙතු** යනු තොප වැන්නවුන් මෙන් අපි ආහාරය නිසා පව් නොකරමු.
අනතුරුව කපුටා ගාථා දෙකක් කීය.
5. සක්වා ලිහිණි‍යෙනි, තොපගේ මේ ආහාරය මට රුචි නොවේ. මේ භවයෙහි ආහාරයෙහි සමාන බවක් වන්නේය. පෙර මා පිළිබඳව එවැන්නක් වීය. අනතුරුව අන් පරිදි වීය. මෙහි (මේ ශරීර වර්ණයෙහි) ලා මෙසේ මට විමතියක් උපනි.
6. මම ද මස ද ගෙඩි ද බත් ද ලුණු ද තෙල් සහිත ආහාරද අනුභව කරමි. යුද්ධ භූමියෙහි දක්‍ෂයෙක් මෙන් මිනිසුන් සතු ආහාර පැහැරගෙන අනුභව කරන්නට ලබමි. සක්වාලිහිණියා එතකුදු වුවත් මට තොපට මෙන් පැහැයක් නොමැත.
එහි **ඉදං** යනු තොප බුදින ආහාර මට රුචි නොවේ. **අසමිං භවෙ භොජන** **සනනිකාසො** යනු මේ භවයෙහි මනා වූ ආහාර සමාන වූයේය. මේ සක්වාලිහිණි භවයෙහි යම් බොදුනක් වීද ඔබ එය කරණකොට ඊට අනුරූප විය. අතිශයින් රූමත් ශරීර ඇත්තේය යන අර්ථයයි. **තතො මෙ අඤ්ඤතා** යනු පෙර තොප දැකලාම මොවුන් මෙහි නන් වැදෑරුම් වූ ගෙඩිද මත්ස්‍ය මාංශයන් ද කත්. එහෙයින් මෙසේ රූපත් වීයයි මට සිතුවිල්ලක් වීය. දැන් මට ඉන් වෙනස් අදහසක් වේ යයි අර්ථයි. **ඉච්චෙව** **මෙ** යනු මෙහි මේ කරුණින්ම තොපගේ ශරීර වර්ණයෙහි විමතියක් උපන්නේය. මොවුහු කෙසේ නම් මෙබඳු කටුක ආහාර බුදින්නාහු රූපත් වූවාහුදැයි**. අහම්පි** යනු මම වූ කලී. මේ වූම පාඨයි. **භුඤ්ජෙ** යනු බුදිමි. **අන්නානි ච** යනු බොදුන්ද **ලොණියතෙලියානි** ලුණු හා තෙල්වලින් යුත්. **රසං** යනු මිනිසුන් අතර මිනිසුන් පරිහරණය කරන ප්‍රණීත රසයි. **විජෙත්‍වා** යනු යම්සේ දිනා. **සූරො** යුද ශූරයෙකු යුද අභිමුව ජයගෙන සතුරන් නසා අනුභව කරයිද? එසේ පැහැරගෙන අනුභව කරමි යන අර්ථයි. **යථා තව** යනු මෙසේ ප්‍රණීත භෝජන අනුභව කරන්නා වූද මට, ඔබට යම් වර්ණයක් ඇත්ද එවැනි වර්ණයක් නැත. එහෙයින් ඔබගේ වචනය නො අදහමියි දක්වයි.
ඉක්බිතිව සක්වා ලිහිණියා ඔහුට පැහැ සම්පත්තිය නොවීමට කාරණයද තමාටම වන කාරණයද කියන්නේ සෙසු ගාථා පැවසීය.
7. කපුටාණෙනි, අපිරිසිදු දේ කන්නේ වෙහි. (යමෙක් ප්‍රමාද වූවෙහිද ඒ) ඇසිල්ලෙහි වැටෙන සුළුවෙහි. තොපට කෑම්-පීම් දුකින් ලැබේ. ගස්හි ගෙඩිවලින්ද සොහොන්මැද යම් මසෙක් වේද ඉන් සතුටු වේ.
8. මොහොතින් හුන් තැනින් වැටෙන කපුටාණෙනි, යමෙක් සැහැසි කමින් භෝගය ලැබ අනුභව කරයිද? ඒ හේතුවෙන් ස්වභාවධර්මය ඔහුට නින්දා කෙරේ. එසේ දෝෂාරෝපණය ලද්දේ වර්ණය ද බලය ද අත්හරී.
9. ඉදින් සැහැසිකම් නොකිරීමෙන්ද අනුන් නොනැසීමෙන්ද සන්සුන්ව ස්වල්ප වූ හෝ ආහාරයක් අනුභව කරයිද ඒ හේතුවෙන් ඔහුගේ ශරීර ශක්තිය ද වර්ණය ද වන්නේය. වර්ණය මුළුමනින්ම ආහාරය නිසා හටගන්නේ නොවේ.
එහි **අසුද්ධ භක්ඛොසි** යනු ඔබ සොරකම් කර වංචා කර කන හෙයින් අපිරිසිදු ආහාර ඇත්තෙක. **ඛණානුපාතී** යනු යමෙක් ප්‍රමාද වූ ඇසිල්ලෙහි එහි වැටෙන සුළුය. **කිච්ඡෙන තෙ** යනු ඒ ඔබ දුකින් කෑම්-බීම් ලබයි. **මංසානිවා** යනු සොහොන් මැද යම් මසක් වේද ඉන් සතුටු නොවෙති. **තතො** යනු පසුව. **උපක්කොසති නං සභාවො** යනු තෙමේම ඒ පුද්ගලයාට ගර්හා කෙරේ. **උපක්කුට්ඨො** යනු මෙසේ තමා විසින්ද අනුන් විසින්ද ආක්‍රෝශ කරන ලද්දේ ගර්හා කරන ලද්දේ විපිළිසර බැවින් වර්ණය ද බලය ද හරී. **නිබ්බුතිං භුඤ්ජති** **යදි **යනු ඉදින් අන්‍යයන් නොපෙළා දැහැමිව ලබන ලද ස්වල්ප වූ හෝ නිවුන භෝජනය වළදයිද? **තදස්ස හොති** යනු එකල්හි එම පණ්ඩිතයාට ශරීර බලය ද වර්ණ බලය ද වෙයි. **ආහාර මයෙන** යනු නන්වැදෑරුම් ආහාරයෙන්. මෙය කියන ලද්දේ වෙයි. එම්බා කවුඩ! තෙල වර්ණය නම් සතරකින් උපන්නේය. එය ආහාරය පමණකින් ඇතිවන්නේ නොවේ. සෘතු-චිත්ත-කර්ම යන මේවායෙන්ද වන්නේමයි.
සක්වා ලිහිණියා මෙසේ කියා නොයෙක් ආකාරයෙන් කපුටාට ගර්හා කළේය. කවුඩා ගර්හාවට ලක්කර, කවුඩ! තොපට මගේ පාටින් වැඩක් නැතැයි හඬලමින් පලා ගියේය.
ශාස්තෘන් වහන්සේ මේ ධර්ම දේශනාව ගෙනහැර දක්වා සත්‍යයන් ප්‍රකාශකොට ජාතකය පූර්වාපර සන්‍ධි ගලපා වදාළ සේක. සත්‍ය දේශනාවසානයෙහි ලොල් වූ භික්‍ෂුව අනාගාමී ඵලයෙහි පිහිටියේය. එකල්හි කපුටා ලොල් වූ භික්‍ෂුව වීය. සක්වා ලිහිණි තොමෝ රාහුල මාතාව වූවාය. සක්වා ලිහිණියා මම ම වූයෙමියි, වදාළ සේක.
**සුති තික්ඛං **යන මේ ගාථාව ශාස්තෘන් වහන්සේ දෙව්රම්හි වාසය කරන සේක් (විවාහයකට නොගොස්) වැඩුන කුමාරිකාවකගේ පෙළඹවීමක් අරබයා දේශනා කළ සේක. කථා පුවත තෙළෙස්වන නිපාතයෙහි චුල්ල නාරද ජාතකයෙහි පෙනෙන්නේ ය. අතීත ප්‍රවෘත්තියෙහි ඒ කුමාරිකා තොමෝ තවුස් කුමාරයාගේ සීලය බිඳ තමාගේ වසඟයෙහි හුන් බව දැන මොහු රවටා මිනිස් වාසස්ථානයට ගෙන යන්නෙමියි සිතා රූපාදී කාමගුණයන්ගෙන් තොරව වනයෙහි රක්නා වූ සීලය මහත්ඵල නොවේමය. මිනිස් වාසයෙහිදී රූපාදීන්ගේ එළඹ සිටි කල්හි මහත්ඵල වේ. එව මා සමග ගොස් සිල් රකුව. තොපට වනයෙන් කවර ප්‍රයෝජනයක්දැයි කියා පළමු ගාථාව කීය.
1. වනයෙහි, ඈත පිහිටි සෙනසුන්හිදී සීතල ආදිය ඉවසිය හැකිය. යමෙක් ගමෙහිදී (ඒ) ශීත ආදිය ඉවසත්ද ඒ ඉවසීම (පළමු) ඉවසීමට වඩා අතිශයින් උසස් වේ.
එහි **සුතිතික්ඛං** යනු මනාව ඉවසීමයි. **තිතික්ඛන්ති** යනු සීතල ආදිය ඉවසත්.
ඒ අසා තාපස කුමාරයා කියනුයේ මගේ පියා වනයට ගියේය. ඔහු ආ කල්හි ඔහුගෙන් විමසා යන්නෙමියි කීය. ඇය මෙසේ සිතීය. මොහු පියා ඇත. ඉදින් හෙතෙම මා දකින්නේද කත් කෙළවරින් මෙන් තලා නැසුමට පමුණුවන්නේය. පළමුව මා යා යුතුයයි යනුවෙනි. ඉක්බිති ඔහුට කීවාය. එසේනම් මා මඟ සළකුණු කරමින් පළමුව යන්නෙමි. නුඹ පසුව එවයි. ඔහු ඇය ගිය කල්හි දර ගෙන නො ආවේමය. පිවයුතු හා පරිභෝජනය කළයුතු පැන් නොඑළවීය. හුදෙක් ශෝක සිතුවිල්ලෙන් යුතුවම හුන්නේය. පියා පැමිණෙන කල්හි පෙරගමන්ද නොකළේය. ඉක්බිති පියා මෙතෙමේ ස්ත්‍රියකගේ වසඟයට ගියේ යයි දැනද ඔහුට කියනුයේ දරුව, කුමක් හෙයින් දර නොගෙන ආවේද? පිවයුතු පරිභෝජනය කළයුතු පැන් නොඑළවීද? ශෝක සිතුවිල්ලෙන්ම හුන්නේ වෙහිදැයි කීය. තාපස කුමාරයා කියනුයේ පියාණනි, වනයෙහි රක්නා ලද සීලය මහත්ඵල නොවේ. මිනිස් වාසයෙහි කරන ලද්දේ මහත්ඵල වේ. මම එහි ගොස් සිල් රකින්නෙමි. මගේ යහළුවා පසුව එවයි කියා පෙරටුව ගියේය. මම ඔහු සමඟම යන්නෙමි. එහි වසන්නා වූ මා විසින් කවර ස්වරූපයේ මිනිසෙක් සේවනය කළ යුත්තේ දැයි විමසන්නේ දෙවන ගාථාව කීය.
2. පියාණනි, මම වනයෙන් ගමට අවුත් කවර ශීලයක් කවර ව්‍රතයක් කවර පුරුෂයෙක් සේවනය කළයුතුද? විචාරන්නා වූ මට කියව යි.
ඉක්බිති ඔහුට පියා කියනුයේ සෙසු ගාථාවන් ප්‍රකාශ කළේය.
3. දරුව, යමෙක් තොප හා විශ්වාස කෙරේද, තොපගේ විශ්වාසය ඉවසන්නේද, මනාව ඇහුම්කන් දේද (ඔබේ වචනය) ඉවසන්නේද නුඹ මේ වනයෙන් ගියේ එවැන්නෙකු ඇසුරු කරව.
4. යමෙක් කයින්ද වචනයෙන්ද සිතින්ද පවිටු ක්‍රියා නොකරන්නේද, ළෙහි හොවාගත් පුතෙකු සේ සිතා, මේ වනයෙන් ගියේ, එවැන්නෙකු ඇසුරු කරව.
5. යමෙක් සුචරිත ධර්මයෙන් යුතුව හැසිරේද, එසේ හැසිරෙනුයේ ඒ ගැන අභිමානවත් නොවේද පිරිසිදු ක්‍රියා (පිං) කරන නුවණැති ඔහුව, මේ වනයෙන් ගියේ ඇසුරු කරව.
6. දරුව, මිනිසුන් නැත්තේ වුයේ වී නමුත් කහපැහැ ගැන්වුන, මොහොතින් රාගී හා විරාගී බව ඇතිවාක් මෙන් නිතර වෙනස් වන්නා වූ, වඳුරන්ට වැනි චපල සිත් ඇති එබඳු මිනිසෙකු ඇසුරු නොකරව.
7. කෝපයට පත් සර්පයෙකු සේද, අශූචි ගැල්වුන මාවතක් සේද විසම මාර්ගයෙහි යන්නා වූ යානයක් මෙන්ද මෝඩයා දුරින්ම දුරු කරව.
8. දරුව, බාලයා සමග වැඩියෙන් සේවනය කරන්නාගේ අනර්ථයෝ වැඩෙති. හැමකල්හි සතුරෙකු සමග මෙන් සිතා බාලයා සමග ඇසුරට නොයන්නේය.
9. දරුව, මම ඒ ඔබගෙන් ඉල්ලමි. මගේ වචනය කරව. බාලයන් සමග ඇසුරු නොකරන්නේය. බාලයන් සමග එකතුවීම දුකකි.
එහි **යො තෙ විස්සසතෙ** යනු යමෙක් නුඹ හා විශ්වාස කෙරේද, **ඛමෙය්‍ය** **තෙ** යනු යමෙක් තොප කෙරෙහි ඔහු විසින් කරන ලද විශ්වාසය ඉවසන්නේය. **සුස්සුසී ච තිතික්ඛති** යනු ඔබේ වචනය ඇසීමෙන්ද වචනය ඉවසීමෙන්ද යුක්ත වූ යමෙක් වන්නේ නම් යන අර්ථයයි. **උරසීව පතිට්ඨාය** යනු යම්සේ මව පුතු ළෙහි තබයිද මෙසේ තබා මෙන් තමාගේ මව වැනි යයි සිතනුයේ ඔහු භජනය කරන්නේය යයි කියයි. **යො ච ධම්මෙන** **චරති** යනු යමෙක් ත්‍රිවිධ සුචරිත ධර්මයෙන්ම ඉරියව් පවත්වයි. **න මඤ්ඤති** යනු එසේ හැසිරෙන්නේද මම දහම්හි හැසිරෙමියි මානයක් නොකරයි. **විසුද්ධ** **කාරිං **යනු පිරිසිදු දසකුසල කර්මපථයන් කරන්නා වූ.
**රාග විරාගිතං **යනු රාගීන් පිළිබඳවද විරාගීන් පිළිබඳවද ඇලී ඒ ඇසිල්ලෙහිම ඇලීමෙන් ඉවත්වන ස්වභාවයයි. **නිම්මනුස්සම්පි චෙ සියා** යනු ඉදින් සියළු දඹදිව් තලයම මිනිසුන් නැත්තක් වේද ඒ එකම මිනිසෙක් වේද එසේ වුවත් එබන්දෙකු සේවනය නොකරව. **මහා පථං** යනු අසුචි වැකුණු මගක් මෙන්. **යානීව** යනු යානයකින් යන්නාක් මෙන්. **විසමං** යනු පහත් වූ උස්වූ හෝ කණු ගල් ආදියෙන් හෝ සම නොවූ. **බාලං අච්චුප සෙවතො** යනු බාල වූ නුනුවණින් යුත් අය සේවනය කරන්නහුට. **සබ්බදා** යනු දරුව, මෝඩයා සමග එකට වාසය කිරීම සතුරන් සමග එක්ව වාසය කිරීමක් මෙන් **සබ්බදා** හැමකල්හිම දුක වේ. **තං තාහං** යනු ඒ කාරණයෙන්, තං+අහං විසන්‍ධි වේ.
මෙසේ පියා විසින් ඔවදන් කරන ලද හෙතෙම පියාණනි, මම මිනිස් වාසයට ගොස් ඔබ වැනි වූ පණ්ඩිතයන් නොලබමි. එහි යන්නට බියවෙමි. මෙහි ඔබ සමීපයෙහිම වසන්නෙමියි කීය. ඉක්බිති පියා ඔහුට වැඩිමනත් අවවාද දී කිසුණු පිරියම් ප්‍රකාශ කළේය. හෙතෙම කල් නොයවාම අභිිිිඤාවන් ද සමාපත්තීන් ද උපදවා පියා සමග බඹලොව පිහිට කොට ඇත්තේ වීය.
ශාස්තෘන් වහන්සේ මේ ධර්මදේශනාව ගෙනහැර දක්වා සත්‍යයන් ප්‍රකාශකොට ජාතක කථාව පූර්වාපර සන්‍ධි ගලපා වදාළ සේක. සත්‍ය දේශනාවසානයෙහි උකටලී වූ භික්‍ෂුව සෝවාන් ඵලයෙහි පිහිටියේය.
එකල්හි තාපස කුමාරයා උකටලී වූ භික්‍ෂුව වීය. කුමරිය (එකලද) කුමරියම වී. පියා වූ කලී මම ම වීමි යයි වදාළ සේක.
**කුතොනු ආගච්ඡථ **යන මේ ගාථාව ශාස්තෘෘන් වහන්සේ දෙව්රම්හි වාසය කරන සේක් උකටලී භික්‍ෂුවක් අරබයා දේශනා කළ සේක. ශාස්තෲන් වහන්සේ ඔහුට, භික්‍ෂුව ඔබ උකටලී වූයේ සැබව දැයි විමසා ස්වාමීනි, සත්‍යයයි කී කල්හි, මහණ කුමක් හෙයින් මාගමුන් ප්‍රාර්ථනය කෙරෙහිද? මේ මාගමුන් නම් පිළිකුල් කටයුතු ඇත්තේය. කළගුණ නොදන්නේය. පෙර දානව රාක්‍ෂසයෝ ගිල කුසින් පරිහරණය කරන්නාහුද මාගමුන් රක්නට, එක් පුරුෂයෙකු ඇසුරු කරන්නෙකු කිරීමට නොහැකි වූවාහුය යි නුඔ කෙසේ පොහොසත් වන්නෙහි දැයි කියා අතීත ප්‍රවෘත්තිය ගෙනහැර දැක්වූ සේක.
අතීතයෙහි බරණැස් නුවර බඹදත් රජු රාජ්‍යය කරවන කල්හි බෝසත් තෙමේ කාමයන් හැර හිමවතට පිවිස තවුස් පැවිද්දේන් පැවිදි වී අභිඥාවන්ද සමාපත්තීන්ද උපදවා ලොකු කුඩා ගෙඩිවලින් යැපෙන්නේ වාසය කළේය. එතුමාගේ පන්සල නුදුරෙහි එක් දානව රකුසෙක් වාසය කරයි. හෙතෙම අතරතුර මහා සත්‍වයන් වෙත එළඹ ධර්මය අසයි. වනයෙහි මිනිසුන් සැරිසරන මාර්ගයෙහි සිට මිනිසුන් කයි. එකල්හි කාසි රට උසස් රූපශ්‍රීයෙන් යුත් එක් කුලදුවක් එක්තරා පසල් ගමක පදිංචි වූවා වෙයි. ඇය එක්දිනක් මව්පියන් දැකීම පිණිස අවුත් පෙරලා යන කල්හි මිනිසුන් දැක ඒ දානව රකුසා භයානක රූපයකින් යුක්තව කඩා පැන්නේය. මිනිස්සු ගත් ගත් ආයුධ දමා පලා ගියාහුය. දානව රකුසා යානයෙහි හුන් ඉතා රූ ඇති ස්ත්‍රිය දැක පිළිබඳ සිත් ඇත්තේ වී ඇය තමාගේ ගුහාවට පමුණුවා සිය බිරිඳ බවට පත් කළේය. එතැන් පටන් ගිතෙල් සහල් මත්ස්‍ය මාංශ ආදියද මිහිරි ගෙඩිද ගෙනවිත් ඇය පෝෂණය කෙළේය. වස්ත්‍රාලංකාරයෙන් ද ඇය අලංකාර කොට ආරක්‍ෂා කිරීම සඳහා කරඬුවක හොවා කරඬුව ගිල කුසින් රැක ගනී. හෙතෙම එක් දිනයක නහවනු කැමැත්තෙන් එක් විලක් වෙත ගොස් කරඬුව වමාරා ඇය ඉන් බැහැරකොට නාවා විලවුන් ගල්වා අලංකාර කැර ඔබේ සිරුර මදක් සෘතු ගන්වවයි ඇය කරඬුව සමීපයෙහි තබා තෙමේ නහන තොටට බැස ඇය ගැන සැක නොකරනුයේ මද දුරක් ගොස් නෑවේය.
එසමයෙහි වායුස්පුත්‍ර නම් වූ විද්‍යාධරයා කඩුවකින් සන්නද්ධ වූයේ අහසින් යයි. ඇය ඔහු දැක “එවයි” අතින් සංඥා කළාය. විද්‍යාධරයා වහා බිමට බැස්සේය. ඉක්බිති ඔහු ඇය කරඬුවෙහි දමා දානවයාගේ නොපැමිණීම බලන්නී කරඬුව මත්තෙහි හිඳ එන්නා වූ ඔහු දැක ඔහුට තමා දක්වා ඔහු කරඬුව සමීපයට නොපැමිණි කල්හිම කරඬුව විවර කර ඇතුළට පිවිස විද්‍යාධරයාගේ මත්තෙහි වැදහෙව තමාගේ සළුව පෙරවීය. දානවයා අවුත් කරඬුව පරීක්‍ෂා නොකරම මගේ ස්ත්‍රියයයි හැඟීමෙන් කරඬුව ගිල තමාගේ ගුහාවට යන්නේ අතරමගදී මවිසින් තවුසා කලකින් දක්නා ලද්දේය. අද වූ කලී ඔහුට වඳින්නෙමියි ඔහු සමීපයට ගියේය. තවුසා එන්නා වූ ඔහු දුරදීම දැක දෙදෙනාම කුසට ගිය බව දැන ආමන්ත්‍රණය කරන්නේ පළමු ගාථාව කීය.
1. පින්වත්නි, තෙපි තිදෙන කොහි සිට එන්නහුද? ආවෝ මැනවයි! මේ අසුන්හි හිඳගනිවු. පින්වත්නි කිම, සුවසේද? දුකක් නැත්ද? ඔබගේ මෙහි පැමිණීම කලකින් වීය.
එහි **භො** යනු ඇමතීමයි. **කච්චිත්‍ථ** යනු කෙසේ වේද? වහුද? වන්නාහුද? **භොන්තො** යනු නැවතද අමතන්නේම කීය**. කුසලං අනාමයං** යනු කිම තොපට යහපත්ද නිරෝගී බව වේද? **චිරස්ස මබ්භාගමනං හි වො ඉධ** යනු අද තොපලාගේ මෙහි පැමිණීමද බොහෝ කලකින් වීය.
ඒ අසා දානව තෙමේ (සිතනුයේ) මම මේ තාපසයා ළඟට හුදකලාවම පැමිණියෙමි. තවුසා “තිදෙනා” යයි කියයි. මෙතෙම කවරක් නම් කියහිද? කිම ඇති සැටියක් දැන කියයිද නැතහොත් උමතු වී නන් දොඩවයිදැයි සිතා තවුසා වෙත එළඹ වැඳ එකත්පස්ව හිඳ ඔහු සමග සල්ලාපයෙහි යෙදෙන්නේ දෙවන ගාථාව කීය.
2. තවුසාණෙනි, අද මම හුදකලාවම මෙහි පැමිණියේ වෙමි. මට කවර හෝ දෙවැන්නෙක් නැත. පින්වත, තෙපි තිදෙන කොහි සිට ආවහුදැයි තොප විසින් කුමක් අරබයා කියන ලදද?
එහි **ඉධමජ්ජ** යනු මෙහි අද**. කිමෙව සන්‍ධාය තෙ භාසිතං ඉසෙ** යනු ස්වාමීනි, තවුසාණෙනි, මේ කවරක් අරබයා කියන ලදද පළමුකොට මට හෙළිපෙහෙලි කර කියවයි.
තාපස තෙමේ ඇවැත්නි, එක එල්ලේම අසනු කැමැත්තේ වෙහිදැයි (ඇසීය) එසේය ස්වාමීනි, එසේය ස්වාමීනි යයි කියා තෙවන ගාථාව කීය.
3. ඔබ එකෙකි. කරඬුවෙහි බහා බඩතුරෙහි තැබූ තොපගේ ප්‍රිය භාර්යාවද වේ. හැමකල්හි තොප විසින් කුසතුළ හොවා රකින්නා වූ ඇය වායුපුත්‍ර සමග එහිදී ඇලුනීය යනුයි.
එහි **තුවඤ්ච** **එකො** යනු පළමුව තොප එකෙකි. **පක්ඛිත්ත නිකිණ්ණ** **මන්තරෙ** යනු බඩතුරෙහි බහාලන ලද්දේ. ඒ බිරිඳ රකිනු කැමැත්තෙන් කරඬුවෙහි බහාලන ලද. ඇය සමග. හැම කල්හි කරඬුව සමගම කුස තුළම තබන ලද්දේ යන අර්ථයයි. **වායුස්ස පුත්තෙන** සහ යනු එනම් වූ විද්‍යාධරයා සමඟ. **තහිං රතා** යනු එහි, තොපගේ කුස තුළම කෙලෙස් ඇල්මෙන් ඇලුණාය. ඒ ඔබ දැන් ස්ත්‍රියක එක් පුරුෂයෙකු ඇසුරු කරන්නියක කරන්නෙමියි කුසින් පරිහරණය කරන්නේ ඇයගේ සොර සැමියාද ඔසවාගෙන හැසිරෙයි.
ඒ අසා දානව තෙමේ විද්‍යාධරයෝ නම් බොහෝ මායා ඇත්තෝ වෙති. ඉදින් ඔහුගේ කඩුව අත වූයේ වන්නේ නම් මගේ කුස පලා හෝ පලා යන්නේ යයි බියෙන් තැතිගෙන වහා කරඬුව වමාරා ඉදිරියෙහි තැබීය. බුදුරජාණන් වහන්සේ බුද්ධත්වයට පත් වී ඒ ප්‍රවෘත්තිය ප්‍රකාශ කරන්නේ සිව්වන ගාථාව වදාළ සේක.
4. තවුසා විසින් මෙසේ කියන ලදුව කළකිරීමට පත්වූ ඒ දානව අසුරයා එහිම කරඬුව වමාළේය. එහි වායුපුත්‍ර සමඟ ඇලුණු සුවඳ මල්මාලා දරාසිටි බිරිඳ දුටුවේය.
එහි **අද්දක්ඛි** යනු කරඬුව විවරකොට දුටුවේය.
කරඬුව විවෘත කළ වහාම විද්‍යාධරයා විද්‍යාව මතුරා කඩුව ගෙන අහසට පැන නැංගේය. දානවයා ඒ දැක මහා සත්වයන්ට ස්තූත් කර ස්තුතිපූර්වක වූ සෙසු ගාථාවන් කීය.
5. (ස්වාමීනි) උග්‍රතපස් ඇත්තවුන් අනුව පවතින්නා වූ ඔබ විසින් (මේ කරුණ) මනාව දක්නා ලදි. යම්හෙයකින් ඒකාන්තයෙන් සිය පණ මෙන් රක්නා ලද බිරිඳ මා කෙරෙහි ද්‍රෝහී වූවා අනිකෙකු පිළිබඳව වඩා කැිඳ මා කෙරෙහි ද්‍රෝහී වූවා අනිකෙ‍ෂමති වෙයි. යම්බඳු මිනිස්සු කාන්තාවන්ගේ වසඟයට ගියාහුද ඔවුහු හීනයෝ වෙති.
6. වනයෙහි වසන තවුසෙකු විසින් ගින්න මෙන් දවල්ද රෑ ද මවිසින් උවටැන් කරන ලද ඇය පතිවෘතා ධර්මයෙන් ඉවත්ව අධර්මයෙහි හැසිරුණාය. ස්ත්‍රීන් සමග ඇසුරු නොකළ යුතු ස්වභාව ඇත්තේය.
7. මගේ සිරුර මැද සිටියා වූ මැය මගේ යයි පුරුෂ වූ හික්මීමක් නැති (මැය ගැන) මම සිතුවෙමි. (එහෙත්) ඇය පතිවෘතා ධර්මයෙන් ඉවත්ව අධර්මයෙහි හැසිරුණාය. ස්ත්‍රීන් සමග ඇසුර නොකළ යුතු ස්වභාව ඇත්තේය.
8. මැය මා විසින් මනාව රක්නා ලදැයි කෙසේ නම් විශ්වාස කරන්නේද? නන්වැදෑරුම් සිතුවිලිවලින් යුත් ඔවුන් පිළිබඳ රැකීමක් නැත. මෑලා පාතාලයෙහි මහත් වූ බෑවුමක් වැනිය. මොවුන් කෙරෙහි ප්‍රමාදී වූ තැනැත්තා විනාශයට යයි.
9. එහෙයින් යමෙක් මාගමුන්ගෙන් දුරුවැ හැසිරෙත්ද ඔවුහු සුවපත් වූවාහු වෙති. පහවූ ශෝක ඇත්තාහු වෙති. මේ උතුම් (ධ්‍යාන) සුවය ප්‍රාර්ථනය කරනුයේ මාගමුන් හා සමාගමය නොකරන්නේය.
එහි **සුදිට්ඨ රූපුග්ගතපානුවත්තිනා** යනු ස්වාමීනි, තවුසාණනි, උග්‍ර වූ තවුස්දම් අනුව හැසිරෙන ඔබ විසින් මේ කරුණ මනාව දක්නා ලද විරූය**. හීනා** යනු නීචයෝය**. යථා භවෙ පාණරිවෙත්‍ථ රක්ඛිතා** යනු මැය මා විසින් තමාගේ පණ මෙන් සිතා කුස තුළ පිහිටුවා ගනිමින් රක්නා ලද්දීය. **දුට්ඨා මයි** යනු දැන් මා කෙරෙහි මිත්‍රද්‍රෝහි කමක් කර දුෂ්ඨ වූවා අන් පුරුෂයෙකු පිළිබඳව කැමති වන්නීය. **ජොතිරිවා** **වනෙ වසං** යනු වනයෙහි වසන්නා වූ තවුසෙකු විසින් ගින්න මෙන් මා විසින් උපස්ථාන කරන ලද්දීය. **සා ධම්ම මොක්කම්ම** යනු ඒ මැය පතිවෘතා ධර්මය ඉක්මවා, **අකිරිය රූපො** යනු නොකළ යුතු ස්වභාව ඇති. **සරීර මජ්ක්‍ධම්හි ඨිතාති මඤ්ඤිහං** **මය්හං අයන්ති අසතිං අසඤ්ඤතං** යනු අසත්පුරුෂ වූ අසත්පුරුෂ ධර්මයෙන් යුක්ත වූ නොහික්මුණා වූ දුස්ශීල වූ මැය මගේ සිරුර මැද සිටියාද මැය මගේ යයි සිතමි.
**සුරක්ඛිතම්මෙති** **කථන්නු විස්සසෙ** යනු මැය මා විසින් මනාව රක්නා ලදැයි පණ්ඩිතයා කෙසේ නම් විශ්වාස කරන්නේද? යම් හෙයකින් මා වැන්නෙක්ද තමාගේ කුසෙහිලා රකින්නේ රක්නට නොහැකි වූයෙමි. **පාතාල පපාත සන්නිභා** යනු ලෝකාස්වාදයෙන් සම්පූර්ණ කළ නොහැකි හෙයින් මහමුහුදෙහි පාතාල නම් වූ ප්‍රපාතය හා සමානය. **එත්තප්පමත්තො** යනු මෙවන් වූ ගුණ රහිත වූ මෑලා කෙරෙහි පමා වූ පුරුෂයා මහත් වූ විනාශයකට පමුණුවයි. **තස්මාහි** යනු යම්හෙයකින් ස්ත්‍රීන්ගේ වසඟයට ගියෝ මහා විනාශයකට පත්වෙත්ද එහෙයින් යමෙක් ස්ත්‍රීන්ගෙන් බැහැර වී හැසිරෙත්ද ඔවුහු සුවපත් වූවෝ වෙති. **එතං සිවං** යනු යම් මේ ස්ත්‍රියගෙන් බැහැර වූවන්ගේ සම්බන්ධ නොවූවන්ගේ හැසිරීමක් වේද මේ ධ්‍යාන සුවයට නිර්භයය. ආරක්‍ෂා සහිතය. උතුම්ය. ප්‍රාර්ථනා කටයුතුය. මෙය ප්‍රාර්ථනය කරනු ලබන්නේ ස්ත්‍රීන් සමඟ ඇසුර නොකරන්නේය යනුයි.
දානවයා මෙසේ කියා මහා සත්ත්වයන්ගේ පාදයන්හි වැටී ස්වාමීනි, ඔබ නිසා මවිසින් ජීවිතය ලබන ලදි. පවිටු ස්වභාව ඇති මැය පිළිබඳව සිතෙහි යම් හැඟීමක් වීද එයද විද්‍යාධරයා විසින් මරාදමන ලදැයි මහා සත්ත්වයන්ට ස්තුති කළේය. ඒ තවුස් තෙමේ ඔහුට ධර්මය දේශනා කර මැයට කිසි අහිතක් නොකරව සිල් ගනුවයි පන්සිල්හි පිහිටුවීය. දානවයා මම කුසින් පරිහරණය කරන්නේද රක්නට නොහැකි වූයෙමි. අන් කවරෙක් රකින්නේදැයි ඇය පිටත්කර යවා තමා වනයටම පිවිසියේය.
ශාස්තෲන් වහන්සේ මේ ධර්ම දේශනාව ගෙනහැර දක්වා ජාතකය පූර්වාපර සන්‍ධි ගලපා වදාළ සේක. සත්‍ය දේශනාවසානයෙහි උකටලී වූ භික්‍ෂුව සෝවාන් ඵලයෙහි පිහිටි‍ වූ භික්‍ෂුව සෝවාන් ඵලයෙ‍ෂුව සෙ‍ෂ‍ෙයේය. එකල්හි දිවැස් ඇති තවුසා මම ම වීමියයි වදාළ සේක.
**න ඛො මෙ රුච්චති** යන මේ ගාථාව බුදුරජාණන් වහන්සේ දෙව්රම්හි වාසය කරන්නේ ඉඳුරන්ගේ සංවරණය අරබයා දේශනා කළ සේක. එක් සමයෙක්හි බොහෝ භික්‍ෂූහු ඉඳුරන්හි නොරක්නා ලද දොරටු ඇත්තෝ වූහ. බුදුරජු මේ භික්‍ෂූන්ට අවවාද කරන්නට වටනේයයි ආනන්‍ද තෙරුන්ට කියා නියම වශයෙන් නොව භික්‍ෂු සංඝයා රැස්කරවා අලංකාර කරන ලද උතුම් පළඟ මැද වැඩසිටි සේක් භික්‍ෂූන් අමතා මහණෙනි, භික්‍ෂුව විසින් රූපාදී අරමුණුවල ශුභ වශයෙන් නිමිති ගැනීමට නුසුදුසුය. ඉදින් එකල්හි කළුරිය කෙරේද නිරය ආදියෙහි උපදී. එහෙයින් රූපාදීන්හි සුභනිමිති නොගනිවු. භික්‍ෂුව විසින් රූපාදිය ගොදුරුකර ගන්නෙකු නොවිය යුතුය. රූපාදිය ගොදුරු කරගන්නාහු මෙලොව මහා විනාශයකට පත් වෙති. එහෙයින් මහණෙනි, කෙළෙස් හා වැකුණු චක්ඛු ඉන්‍ද්‍රියය රත්වූ යකඩ කැබැල්ලක් සේ ගැනීම උතුම්ය. ආදීන් විස්තර කර තෙපි රූපය බලන වේලාවක්ද ඇත. නොබලන වේලාවක්ද ඇත. බලන කල්හි ශුභ වශයෙන් නොබලා අශුභ වශයෙන් බලව්. මෙසේ තමන්ගේ ගොදුරු නොපිරිහෙළව්. තොපට කවරක් නම් ගොදුරු වේද? සතර සතිපට්ඨානයෝය. ආර්ය අෂ්ටාංගික මාර්ගයයි. නවලෝකෝත්තර ධර්මයෝය. මේ ගොදුරෙහි හැසිරෙන්නා වූ ඔබලා මරුගේ බැස ගැන්මක් නොබලයි. ඉදින් කෙලෙස් වසඟ වූවෝ වී ශුභ නිමිති වශයෙන් බලව්ද පූතිමංස (කුණු වූ මස් බුදින) සිවලා මෙන් තම ගොදුරෙන් පිරිහෙලව් යයි වදාරා අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි හිමවත පෙදෙසෙහි වනයෙහි පර්වත ගුහාවෙක නොයෙක් සියගණන් එළුවෝ වෙසෙති. ඔවුන් වසන තැනින් නුදුරෙහි එක් ගුහාවක පූතිමංස නම් සිවලෙක් වේණි නම් වූ බිරිඳ සමග වසයි. හෙතෙම එක් දවසක් බිරිඳ සමග හැසිරෙන්නේ ඒ එළුවන් දැක එක් උපායකින් මොවුන්ගේ මස් කෑමට වටනේ යයි සිතා උපක්‍රමයෙන් එක් එක් එළුවෙකු මැරීය. ඒ දෙදෙනාම එළුමස් කන්නාහු බලසම්පන්න වූවාහු මහත් වූ ශරීර ඇත්තාහු වූහ. පිළිවෙලින් එළුවෝ ක්‍ෂයවීමට ගියාහුය. ඔවුන් අතර දක්‍ෂ වූ උපායෙහි බුහුටි වූ ‘මෙළමාතා’ නම් එළිස්සියක් වූවාය. සිවලා ඇය මරන්නට නොහැකි වන්නේ එක් දවසක් බිරිඳ සමග කථාබහ කරනුයේ සොඳුර, එළුවෝ ක්‍ෂය වූවාහ. මේ එළිස්සිය එක් උපායකින් කන්නට වටනේය. එහිලා මේ උපායයි. නුඹ හුදකලාව ගොස් ඇය සමග යෙහෙළියක වෙහි. ඉක්බිති ඇය සමග විශ්වාසය උපන් කල්හි මම මළවූවෙකු මෙන් වැදහොවින්නෙම්. ඔබ ඇය වෙත එළඹ එළිස්සියෙනි, මගේ සැමියා මළේය. මම අනාථ වූයෙමි. ඔහු හැර අන් නෑයෙක් මට නැත. එවයි හඬා වැළපී ඔහුගේ ශරීරකෘත්‍යය කරමු යයි කියා ඇය ගෙන එන්නේය යයි. ඉක්බිති මම ඇය වෙත පැන බෙල්ලෙහි සපා කා මරන්නෙමියි.
ඇය ‘මැනවයි’ පිළිගෙන ඇය සමග යහළු බව කොට විශ්වාසය උපන් කල්හි එළිස්සියට එසේ කීවාය. එළිස්සිය යෙහෙළියනි, ඔබගේ සැමියා විසින් මගේ සියළු නෑයෝ කන ලදහ. බිය වෙමි. යන්නට නොහැක්කෙමැයි කීය. යෙහෙළිය බිය නොවව. මියගිය තැනැත්තේ කුමක් කරන්නේදැයි කීවාය. තොපගේ සැමියා රළු පැවැත්ම ඇතියෙක. මම බියවෙමියි කීය. ඇය මෙසේ කියාද ඇය විසින් නැවත නැවතත් අයදිනු ලබන්නී ඒකාන්තයෙන් මියගියේ වන්නේ යයි පිළිගෙන ඇය සමග පිටත්වීය. යන්නීද කවරක් දනීද කුමක් වන්නේදැයි ඇය කෙරෙහි සැකයෙන් සිවලිය පෙරටු කර සිවලා පරීක්‍ෂා කරන්නීම යයි. සිවලා ඇයගේ පා ශබ්දය අසා එළිස්සිය ආවාමය යි හිස ඔසවා ඇස් පෙරලා බැලීය. එළිස්සිය ඔහු දැක පවිටු ස්වභාව ඇති මැය මා රවටා මා මරනු කැමැත්තේ මළ සෙයක් දක්වා හොත්තේ යයි ආපසු හැරී පලා යන්නී, සිවලිය විසින් කුමක් හෙයින් පලා යන්නෙහි දැයි කී කල්හි ඒ කරුණ කියන්නේ පළමු ගාථාව කීය.
1. යෙහෙලිය, පූතිමංසගේ දැක්ම මට රුචි නොවේ. මෙබඳු මිතුරාගෙන් දුරින්ම දුරුවන්නේය යි.
එහි **ආළි** යනු ආමන්ත්‍රණයයි. මිතුරිය යෙහෙළිය යන අර්ථයි. **එතාදිසා සංඛාරස්මා** යනු මෙබඳු වූ යහළුවාගෙන් ඉවත්වී, ඒ යහළුවා දුරින්ම දුරු කරවවයි. අර්ථයි.
ඇය මෙසේ කියා ආපසු හැරී තමා වසන තැනටම ගියේය. සිවල් දෙනද ඇය නවතාලන්නට නොහැකි වන්නී ඇයට කිපී සිය සැමියා වෙතටම ගොස් ශෝක කරන්නී හුන්නාය. ඉක්බිති සිවලා ඇයට ගරහන්නේ දෙවන ගාථාව කීය.
2. මේ වෙණී නම් සිවලිය උමතු තැනැත්තියක. සැමියා හමුවේ මිතුරිය වර්ණනා කෙරේ. ආවා වූ මේලමාතා නම් එළිස්සිය පෙරළා යනු බලා ශෝක කරයි.
එහි **වෙණි** යනු ඇගේ නමයි. **වණ්ණොති පතිනො සඛිං** යනු පළමුව තමාගේ යෙහෙළිය වූ එළිස්සිය මා කෙරෙහි ආදර ඇත්තී විශ්වාසවන්ත වූවා අපගේ සමීපයට එන්නේය. මළ සෙයක් කරවවයි ස්වාමියාගේ සමීපයෙහි වර්ණනා කරයි. ඉක්බිති ඇය දැන් **ආගතං** මා සමීපයට නොඅවුත්ම, **පටිගච්ඡන්තිං මෙළමාතරං පජ්ක්‍ධායති** සෝක කෙරේ යනුයි.
ඒ අසා සිවලිය තෙවන ගාථාව කීය.
3. සබඳ, ඔබම උමතු වූයේද මෝඩ වූයේද තැනට සුදුසු නුවණින් තොර වූයේද වෙහි. මක්නිසාද? යම් බඳු වූ නුඔ මළ එකෙකු සේ කොට නුසුදුසු වේලාවෙහි බැලුවෙහිය. (එනිසාය.)
එහි **අවිචක්ඛණො** යනු විචාර බුද්ධිරහිත වූයේ **අකාලෙන විපෙක්ඛසි** යනු එළිස්සිය තමාගේ සමීපයට නොපැමිණි කල්හිම බැලුවෙහිය යන අර්ථය.
4. පණ්ඩිත තෙමේ නොකල්හි නොබලන්නේය. සුදුසු කල්හිම බලන්නේය. යමෙක් නොකල්හි බලන්නේද (ඔහු) පූතිමංසයා මෙන් ශෝක වෙයි.
මේ බුද්ධ‍දේශිත ගාථාවයි. එහි **අකාලෙ** යනු කාම වස්තූන් අරබයා සුභ වශයෙන් සිතුවිලි උපන් කාලයයි. මේ වේලාව භික්‍ෂුවට රූප බලන්නට නොසුදුසු කාලය වේ. **කාලෙ** යනු අසුභ වශයෙන් හෝ අනුස්සති වශයෙන් හෝ කසින වශයෙන් හෝ රූපයන් ගන්නා කාලයයි. මේ වේලාව භික්‍ෂුවට රූපය බලන්නට සුදුසු කාලය නම් වේ. එහි **අකාලෙ** යනු කාමයෙහි ගිජුවූ කල්හි රූපය බලන්නාහු මහත් වූ විනාශයකට පැමිණෙත් යනුයි. හාරිත ජාතකය, ලොමස කස්සප ජාතකය ආදීන්ගෙන් දැක්විය යුතුය. **කාලෙ** යනු අසුභ වශයෙන් බලන්නාහු අර්හත් බැව්හි පිහිටුවත් යයි අසුභකම්මික තෙරුන්ගේ කථා වස්තුවෙන් කිවයුතුය. **පූතිමංසොව පජ්ක්‍ධායති** යනු මහණෙනි, යම්සේ පූතිමංස සිවලා නොකල්හි එළිස්සිය දෙස බලා තමාගේ ගොදුරෙන් පිරිහුනේ ශෝක කරයි. එසේ භික්‍ෂුව නොකල්හි සුභ වශයෙන් බලා රූපය බලා සතිපට්ඨානාදී ගෝචරයන්ගෙන් පිරිහුනේ මෙලොවද පරලොවද දැවේ. වෙසෙසින් දැවේ. ක්ලාන්ත වේ යනුයි.
වේණි නම් වූ සිවලිය පූතිමංසයා අස්වසා ස්වාමීනි, තහනමක් නොසිතව. මම ඇය නැවතද උපක්‍රමයෙන් ගෙන එන්නෙමි. ඔබ (අද) පැමිණෙන කල්හි නොපමාව ගත යුත්තෙහියි (කියා) ඇයගේ සමීපයට ගොස් යෙහෙළිය, ඔබගේ පැමිණි බවම අපගේ යහපත පිණිස වීය. ඔබ පැමිණි කල්හිම මගේ සැමියා සිහිය ලැබුවේය. දැන් ජීවත් වෙයි. ඔහු සමග පිළිසඳර කරවයි කියා පස්වන ගාථාව කීය.
5. යෙහෙළිය, මට ප්‍රියයෙකු වන්න. මට තුටුපඬුරු දෙන්න. මගේ සැමියා ජීවත් වෙයි. ප්‍රියයන් විචාරන්නීය (මා සමග) එන්න.
එහි **පුණ්ණපත්තං දදාහි** **මෙ** යනු ප්‍රියතෙපුල් කියනු පිණිස පැමිණි මට තුටුපඬුරු දෙව. **පති සංජීවිතො** යනු මගේ සැමියා ජීවත් වන්නේ නිරෝගී යයි යනු අර්ථයි. **එය්‍යා**සි යනු මා සමග එව.
එළිස්සිය පවිටු ස්වභාව ඇති මැය මා රවටනු කැමති වූවාය. එරෙහිව කටයුතු කිරීම නුසුදුසුය. ඇය උපක්‍රමයෙන් රවටන්නනෙමියි සිතා සවන ගාථාව කීය.
6. යෙහෙළිය( මා) තොපට ප්‍රිය වූවෙකු වේවා! තොපට තුටුපඬුරු දෙමි. මහත් වූ පිරිවර සමඟ (පැමිණෙන්නෙමි) අපට ආහාර පිළියෙල කරන්න.
එහි **එසං** යනු පැමිණෙන්නෙමි. එන්නීද තමාගේ ආරක්‍ෂාව (සහතික) කොට මහත් වූ පිරිවර සමග එන්නෙමි.
ඉක්බිති සිවලිය ඇයගේ පිරිවර ගැන විමසන්නීය.
7. යම් කෙනෙකුට ආහාර පිළියෙල කරම්ද ඒ ඔබගේ පිරිවර කෙබඳුද? ඔවුහු කිනම් ඇත්තෝද? අසන්නා වූ මට ඒ සියල්ල කියව යි සත්වන ගාථාව කීවාය.
ඇය කියන්නී.
8. මාලිය ද චතුරකව ද පිංගල ද තවද ජම්බුක ද යන මොවුහු මගේ පිරිවරයි. ඔවුන්ට ආහාර පිළියෙල කරන්නයි අටවන ගාථාව කීය.
එහි **තෙ මෙ** යනු ඔබේ පිරිවර මට කියව**. මාලියො** යනු මාලිය ආදීන් සුනඛයන් සිව්දෙනෙකුගේ නම්ය. එහි ඔවුන් එක එකෙකුට පන්සියයක් සුනඛ පිරිවර යැයි මෙසේ සුනඛයන් දෙදහසකින් පිරිවරා පැමිණෙන්නෙමැයි කියා ඉදින් තොපගේ ආහාර නොලබන්නාහුද තොප දෙදෙනාම මරා කන්නාහු යයි කීය.
ඒ අසා සිවලිය බියට පත් වූවා මැයගේ එහි යෑමෙන් කම් නැත. උපක්‍රමයෙන් මැයගේ නොපැමිණීමම කරන්නෙමියි සිතා නවවන ගාථාව කීය.
9. ගෙයින් නික්ම ගියපසු ගෙයි බඩු විනාශ වේ. මිතුරාට සුවදුක් කියමි. මෙහිම වසන්න. පිටතට නොයන්න. යනුවෙනි.
එහි අර්ථය. යෙහෙළිය, ඔබේ නිවසෙහි බොහෝ බඩු ඇත. එය ඔබ **නික්ඛන්තාය අගාරස්මා** ගෙන් නික්ම ගිය කල්හි ආරක්‍ෂා රහිත වේ. **භණ්ඩකං** බඩු වැනසෙන්නේ යි. මම ඔබගේ **ආළිනො** යහළුවාට නිරෝගී බව **වජ්ජං** කියන්නෙමි. ඔබ **ඉධෙව වස මාගමො** යනු මෙහිම සිටුව. පිටතට නොයව.
මෙසේ කියා මරණ බියෙන් බියට පත් වූවා වේගයෙන් ස්වාමියා සමීපයට ගොස් ඔහු ගෙන පලා ගියේය. ඔවුහු නැවත එතැනට පැමිණෙන්නට නොහැකි වූහ.
බුදුරජාණන් වහන්සේ මේ ධර්මදේශනාව ගෙනහැර දක්වා ජාතකය පූර්වාපර සන්‍ධි ගලපා වදාළ සේක. එකල්හි මම එතන්හි වනස්පතී රුකක උපන් දේවතාවා වූයෙමි යි.
**යො තෙ පුත්තකෙ** යන මේ ගාථාව බුදුරජාණන් වහන්සේ ගිජුකුළු පව්වෙහි වාසය කරන සේක් දේවදත් තෙරුන්ගේ (තමන් වහන්සේ) මරණු පිණිස උත්සාහ කිරිම අරබයා දේශනා කළ සේක. එසමයෙහි දම්සභාවෙහි කථාවක් උපදවාලූහ. ඇවැත්නි, දෙව්දත් තෙමේ ලජ්ජා රහිතය. ලාමකය. මෙසේ උතුම් ගුණ දරන්නා වූ සම්මා සම්බුදු රදුන්ට අජාසත් සමග එක්වී ධනුර්ධයන් යෙදවීම, ගල්විදීම නාලාගිරි මෙහෙයවීම ආදියෙන් නස්නට උපාය කරයි යි යනුයි. බුදුරජු අවුත් මහණෙනි, කිනම් කථාවකින් මෙහි හුන්නහු දැයි විමසා ‘මෙනම් වූවකනැයි’ කී කල්හි මහණෙනි, දෙව්දත් මා නැසීම පිණිස උත්සාහී වූයේ දැන් පමණක් නොවේ. පෙරද උත්සාහී වූයේ ය. දැන් වනාහි මට තැති ගැනීම් පමණද කරන්නට නොහැකි යයි වදාරා අතීත ප්‍රවාත්තිය ගෙනහැර පෑය.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි එක් දිසාමොක් ආචාර්ය කෙනෙක් පන්සියයක් මානවකයන්ට ශිල්ප උගන්වනුයේ එක් දිනයක මෙසේ සිතුවේය. මෙහි වසන්නා වූ මට බාධා වෙයි. මානවකයන්ගේද ශිල්ප නොනිමවෙයි. හිමවත පෙදෙසෙහි වනගතයට පිවිස එහි වසන්නේ උගන්වමි යනුවෙනි. හෙතෙම මානවකයනට කියා තල සහල් තෙල් වස්ත්‍ර ආදින් ගෙන්වාගෙන වනයට පිවිස මාර්ගයෙන් නුදුරු තන්හි පන්සලක් කරවා වාසය කෙළේය. මානවයෝද තමාගේ පන්සල කළාහුය. මානවකයන්ගේ ඤාතීහු සහල් ආදිය එවත්. තමාගේ රටවාසීහුද දිසාපාමොක් ආචාර්ය තෙමේ වනයෙහි අසවල් තැන වසන්නේ ශිල්ප උගන්වයි යයි ඔහුට සහල් ආදිය ගෙන යත්. කාන්තාරයට පිළිපන්නාහුද දෙත්. එක්තරා පුරුෂයෙක් කිරිබීම සඳහා වසුපැටියා සහිත දෙනක්ද දුන්නේය. ආචාර්යයන්ගේ පන්සල සමීපයෙහි පැටවුන් දෙදෙනෙකු සමග එක් තලගොයෙක් වසයි. සිංහ ව්‍යාඝ්‍රයෝද ඔහුට උපස්ථාන පිණිස පැමිණෙත්. එක් වටුවෙක්ද එහි නිතර වසන්නේ වීය. ඔහු මානවකයන්ට මන්ත්‍ර උගන්වන්නා වූ ආචාර්යයන්ට ඇහුම්කන් දී වේද තුනම උගත්තේය. මානවකයෝ ඔහු සමග ඉතා විශ්වාසනීය වූහ.
මෑත කාලයෙහි මානවකයන් (ඉගෙනුමෙහි) නිමාවට නොගිය කල්හිම ආචාර්ය තෙමේ කළුරිය කළේය. මානවකයෝ ඔහුගේ සිරුර දවා වැලිවලින් ස්ථූපයක් කර නොයෙක් මල්වලින් පුදා හඩත් වැළපෙත්. ඉක්බිති තිත්වටුවා කුමක් හෙයින් හඬව්දැයි කීය. අපගේ ආචාර්යවරයා ශිල්පයන් නොනිමි කල්හිම කළුරිය කළේය. එහෙයින් හඬමු යයි කීහ. මෙසේ ඇතිකල්හි (නපුරක්) නොසිතව. මම තොපට ශිල්පය උගන්වමියි කීය. තෝ කෙසේ දන්නෙහිදයි. මම ආචාර්යයන් තොපට කියවන කල්හි අසාම තුන්වේදයන් ප්‍රගුණ කළෙමි යයි කීය. එසේ නම් තමාගේ ප්‍රගුණ අපට දක්වවයි. තිත්වටුවා එසේ නම් අසව් යැයි ඔවුන්ගේ ගැටළු සහිත තැන් පර්වත මුදුනෙන් නදියක් බසින්නාක් මෙන් පැහැදිලි කළේය. මානවකයෝ තුටුපහටු වී තිත්වටු පඩුවා සමීපයෙහි ශිල්පය පිහිටුවාලූහ. ඔහු ද දිසාපාමොක් ආචාර්යයන්ගේ තැනෙහි සිට ඔවුන්ට ශිල්පය කියවීය. මානවකයෝ ඔහුම රන් කූඩුවක් කර මත්තෙහි වියනක් බැඳ රන්තැටියෙහි මී විළඳ ආදිය එළවන්නාහු නොයෙක් පැහැ ඇති මල්වලින් පුදන්නාහු මහත් සත්කාර කළහ. තිත්වටුවා වනගතයෙහි පන්සියයක් මානවකයන්ට මන්ත්‍ර කියවයි යයි සියළු දඹදිව ප්‍රකට වීය.
එකල්හි දඹදිව ගිරග්ග සමජ්ජය හා සමාන මහා සැණකෙළියක් ප්‍රකාශයට පත් කළහ. මානවකයන්ගේ මව්පියෝ සැණකෙළි දැකීම පිණිස එත්වායි පණිවුඩ යැවූහ. මානවකයෝ තිත්වටුවාට දන්වා තිත්වටු පණ්ඩිතයාද සියළු ආශ්‍රමයද තලගොයාට පවරා තම තමා නගරයටම ආවාහුය. එකල්හි එක් කරුණා නැති දුෂ්ට තාපසයෙක් ඒ ඒ තැන හැසිරෙන්නේ එතැනට පැමිණියේය. තලගොයා ඔහු දැක පිළිසඳර කථාකොට අසවල් තැන සහල්ය. අසවල් තැන තෙල් ආදිය ඇත. බත් පිස අනුභව කරවයි කියා ගොදුරු පිණිස ගියාය. හෙතෙම උදෑසනම බත් පිස තලගොයි පැටවුන් දෙදෙනාම මරා රසකොට අනුභව කෙළේය. සවස ආවා වූ ධේනුව දැක ඇයද මරා මස් කා ගස්මුල්හි වැදහොවා සුරු සුරු නාදයෙන් ගොරවමින් නින්දට වැටුනේය. තලගොයා හවස අවුත් පුතුන් නොදක්නී සොයමින් හැසුරුණාය. වෘක්ෂ දේවතා තොමෝ දරුවන් නොදැක කම්පා වන්නාවූ ගොයා දැක ගස් බෙනයෙහි දිව්‍ය ආත්මභාවයෙන් සිට ගොයෙනි, කම්පා නොවෙහි. මේ පවිටු පුරුෂයා විසින් ඔබගේ පුත් තිත්වටුවෝ ද වසුපැටවා ද ගවදෙන ද මරන ලදහ. බෙල්ලෙහි ඩැහැගෙන ඔහු ජීවිතක්‍ෂයට පමුණුවවයි කියන්නී පළමු ගාථාව කීය.
1. තොප විසින් දෙන ලද බත් ඇති යමෙක් ඔබගේ නිරපරාධී වූ පුතුන් කෑවේද ඔහු කෙරෙහි දළ හෙලව. (දළින් පහරදෙව) ජීවත් වන්නා වූ තොපගෙන් නොමිදේවා!යි.
එහි **දින්න භත්තො** යනු බත් පිස අනුභව කරව යයි දෙන ලද බත් ඇති. **අදූසකෙ** යනු දොස් නැති අපරාධ රහිත වූ. **තස්මිං දාඨං** යනු ඒ පවිටු පුරුෂයා කෙරෙහි දළ සතරම හෙළව යන අදහසයි. **මා තෙ මුචචිත්‍ථ ජීවතො** යනු ජීවත් වන්නේ දිවි සහිත වී ඔබ අතින් මේ පවිටු ස්වභාව ඇත්තා නොමිදුව. මිදීමක් නොලබාවා! මරණයට පමුණුව යන අර්ථයි.
අනතුරුව තලගොයා ගාථා දෙකක් කීවේය.
2. නපුරු ගතිවලින් යුත් පුරුෂයා කිරිමවකගේ වස්ත්‍රයක් මෙන් අපවිත්‍රය. (එහෙයින්) යම් පෙදෙසක දළ හෙළම්ද එවැනි තැනක් නොදකිමි.
3. නිතර අනුන්ගේ වරද දක්නා වූ කළගුණ නොදන්නා වූ පුරුෂයාට ඉදින් සියළු පොළොව දෙන්නේ නමුත් ඔහු සතුටු කළ නොහැකිය.
එහි **අකිණ්ණළුද්දො** යනු ඉතා දැඩි පැවතුම් ඇති. **විවර දස්සිනො** යනු සිදුරට (වරදට) බැසගැනීමට සොයන්නහුට. **නෙව නං අභිරාධයෙ** යනු මෙවැනි පුද්ගලයා සියළු පොළොව දෙන්නේ නමුත් සතුටු කරන්නට නොහැකි වන්නේය. මම බත් පමණක් දෙන්නෙක්මියි. කියනුම කවරේදැයි දක්වයි.
තලගොයා මෙසේ කියා මෙතෙම පිබිදී මාද කන්නේ යයි තමාගේ ජීවිතය රකිනු ලබන්නී පලාගියාය. ඒ (වනයෙහි වූ) සිංහ ව්‍යාඝ්‍රයෝ වටුවාගේ යහළුවෝම වූහ. ඇතැම් දිනක ඔවුහු අවුත් තිත්වටුවා දකිත්. ඇතැම්දිනක ඔහු ගොස් ඔවුන්ට දහම්දෙසා පැමිණෙයි. එදවස සිංහයා ව්‍යාඝ්‍රයාට කීය. යහළුව අප විසින් තිත්වටුවා කලකින් දක්නා ලද්දේය. අදට සත්අට දවසක් වෙත්. යව පළමුකොට ඔහුගේ තොරතුරු දැන එවයි කීය. ව්‍යාඝ්‍රයා මැනවයි පිළිගෙන තලගොයා පලාගිය කල්හි එතැනට පැමිණ නිදන්නා වූ ඒ පවිටු පුරුෂයා දුටුවේය. ඔහුගේ ජටාව තුළ පණ්ඩිත වූ තිත්වටුවාගේ ලොම් (පිහාටු) පෙනෙයි. දෙනගේද වසුපැටියාගේද ඇට පෙනේ. ව්‍යාඝ්‍ර රජු ඒ සියල්ල දැක රන්කූඩුවෙහි පණ්ඩිත වූ තිත්වටුවා නොදැක මේ පවිටු පුරුෂයා විසින් ඔවුහු මරණ ලද්දෝ වෙතැයි ඔහුට පයින් පහරදී නැගිටුවාලීය. පවිටු පුරුෂයා ඔහු දැක බියෙන් තැති ගත්තේ වීය. ඉක්බිති ව්‍යාඝ්‍රයා ඔහුට “තෝ මොවුන් මරා කෑවේදැ”යි විචාළේය. නොමැරුවෙමි. නොකෑවෙමියි. පවිටු පුරුෂය, තොප නොමරන කල්හි අන් කවරෙක් මරන්නේද? කියව. නොකියන්නා වූ තොපගේ ජීවිතය නැතැයි කීය. මරණ බියෙන් බියපත් වූ හෙතෙම ස්වාමීනි, එසේය. තලගොයි පැටවුන් ද වසුපැටවා ද දෙන ද මරා කෑවෙමි. තිත් වටුවා වූ කලී නොමැරුවෙමි. හෙතෙම බොහෝකොට කියන්නා වූද ඔහුගේ වචනය නො අදහා තොප කොහි සිට පැමිණියෙහිදැයි විමසා ස්වාමීනි, කළිඟු රට වෙළඳුන්ගේ බඩු ඔසවන්නේම ජීවත්වීම සඳහා මේ මේ කටයුතු කර දැන් මෙහි ආවේ වෙමියි කීය. ඔහු විසින් තමා කළ සියළු කටයුතු කී කල්හි පවිටු ස්වභාව ඇත්ත! තිත්වටුවාව තෝ නොමරන කල්හි අන් කවරෙක් මරන්නේද? එව, සතුන් අතර රජවූ සිංහයාගේ සමීපයට පමුණුවන්නෙමියි ඔහු පෙරටුකොට, බියට පත්කරමින් ගියේය. සිංහයා ව්‍යාඝ්‍ර රජු විසින් කැදවාගෙන එන්නා වූ ඔහු දැක ව්‍යාඝ්‍රයා විමසන්නේ සිව්වන ගාථාව කීවේය.
4. ව්‍යාඝ්‍රය, යුහුසුළු වූයේ මානවකයෙකු සමග කුමක් හෙයින් පෙරළා පැමිණියෙහිද? තොපට මෙහි කුමන කටයුත්තක් ඇත්ද? විමසන්නා වූ මට මේ කරුණ කියව.
එහි **සුබාහු** යනු ව්‍යාඝ්‍රයා නමින් ආමන්ත්‍රණය කරයි. ව්‍යාඝ්‍රයාගේ ශරීරයේ ඉදිරිකොටස ප්‍රියමනාප වේ. එහෙයින් ඔහුට මෙසේ කීය. **කිං කිච්චමත්‍ථං** **ඉධමත්‍ථි තුය්හං** යනු මේ මානවයා සමඟ ප්‍රතිඵල සහිත කිනම් කටයුත්තක් මෙහි ඇත්ද? **තුය්හං කිං කිච්ච මත්‍ථං** යනුද පෙළයි. මේ අර්ථමැයි.
ඒ අසා ව්‍යාඝ්‍රයා පස්වන ගාථාව කීය.
5. මනා පැවතුම් ඇති, තොපගේ මිතුරු වූ යම් වටුවෙක් වේද, අද ඒ වටුවාගේ මරණය ගැන සැක කරමි. මේ පුරුෂයාගේ කටයුතු ගැන අසා දැන් ඒ වටුවා සැපෙන් යයි නොහඟිමි.
එහි **දද්දරො** යනු වටුවායි**. තස්සවධං** යනු ඒ තිත්වටු පණ්ඩිතයාට මේ පුරුෂයා කෙරෙහි දැන් විනාශයක් ගැන සැක කරමි. **නාහං සුඛිං** යනු මම දැන් වටුවා සැපසේ යයි, නිරෝගී යයි නොසිතමි.
ඉක්බිති ඔහුට සිංහයා සවන ගාථාව කීවේය.
6. පුරුෂයාගේ දිවිපැවැත්වීම සඳහා කිනම් කර්මාන්ත (කරන ලදැයි) ඇසුවෙහිද? පුරුෂයාගේ කවර නම් ප්‍රතිඥාවක් අසා මානවකයා විසින් තිත්වටුවා මරන ලදැයි සැක කරහිද?
එහි **අස්සු** යනු ඇසුවෙහි. **වුත්ති සමොධානතයා** යනු දිවිපැවැත්ම ගෙනයෑම සඳහා මොහු විසින් කවර කටයුතු කළැයි තොපට කියන ලදදැයි යන අර්ථයි. **මානවෙන** යනු කවරක් අසා මේ මානවකයා විසින් මරන ලදැයි සැක කරහිද?
ඉක්බිති ව්‍යාඝ්‍ර රජු ඔහුට කියන්නේ සෙසු ගාථාවන් කීවේය.
7. කළිඟු දේශයේ හැසිරුණු පුරුදු ඇත. වෙළදාම් කර ඇත. වේවැල්වලින් යායුතු හුල් සහිත මාර්ගය පුරුදුය. නළුවන් සමඟද වරදැල් දමන වැද්දන් සමඟද හැසිරී පුරුදුය. පිරිස් මැද මුගුරින් කෙරෙන් සටන්ද පුරුදුය.
8. මොහු විසින් කුරුල්ලෝ බඳින ලද්දාහ. ධාන්‍ය මැනීමද කරන ලදි. දූකෙළිය භාවිතා කරන ලදි. හික්මීම ඉක්මවා ගියේය. වෙළදාමට තැබූ දෙයෙහි වටිනාකම වංචා කරන ලදි. (මධ්‍යම රාත්‍රියෙහිදී) ලේ වැගිරවීම නවතාලීය. පිඬුසිගා ගිය අවදියේදී අත් දැවී ගියේය.
9. මේ පුරුෂයාගේ දිවිපැවැත්ම සඳහා වූ ඒ කර්මාන්ත ඇසුවෙමි. යම් හෙයකින් මේ ලොම් පිඬු (පිහාටු රොද) දිස්වේද ගවයන් නසන ලදද වටුවා ගැන කියනු කවරේද?
එහි **චිණ්ණා කලිඞ්ගා** යනු වෙළඳුන්ගේ බඩු ඔසවන ඔහු විසින් කළිඟු රටෙහි චිණ්ණා හැසිරෙන ලදි. ඔහු විසින් වෙළඳාමද කරන ලදි. **වෙත්තාචරො** යනු වේවැල්වලින් හැසිරිය යුතු **සඞ්කුපථොපි චිණ්ණො** යනු කණු සහිත මාර්ගයද පරිහරණය කරන ලදි. **නටෙහි **යනු ජීවත්වීම සඳහාම නළුවන් සමඟද**, චිණ්ණං සහ** **වාකුරෙහි** යනු වරදැල් උසුලන්නා වූ (මොහු) විසින් වැද්දන් සමගද හැසිරෙන ලදි. **දණ්ඩෙන යුද්ධං** යනු මුගුරුවලින් කරන අරගලද ඔහු විසින් කරන ලදි.
**බද්ධකුලිකා** යනු කුරුල්ලෝද ඔහු විසින් බඳිනා ලදහ. **මිගමාළ්හකෙන** යනු ධාන්‍ය වෙළදාමද ඔහු විසින් කරන ලදි. **අක්ඛාවිතා** යනු සූදුකරුවන්ට වතාවත් කරන්නන් විසින් සූදුවද පුරුදු කරන ලදි. **සංයමො අබ්භතීතො** යනු දිවිපැවැත්ම සඳහා පැවිදි වූවන් විසින් සීලයෙන් හික්මීම ඉක්මවන ලදි. **අප්පහිතං** යනු තැබූ දෙය පැහැර ගැනීම කරන ලදි. **පුප්ඵකං** යනු රුධිරයයි. මෙය කියන ලදි. මොහු විසින් ජීවත්වීම සඳහා රාජ අපරාධකරුවන්ගේ අත්පා සිඳ ඔවුන් ගෙනවුත් ශාලාවෙහි හොවා තුවාල මුඛයෙන් වැගිරෙන ලෙය මධ්‍යම රාත්‍රී කාලයෙහි එහි ගොස් එනම් දුම් දී නවතාලීය. **හත්‍ථ දඩ්ඩා** යනු ආජීවක පැවිද්දෙන් පැවිදි වූ කල්හි උණු පිණ්ඩපාතය ගැනීමෙන් මොහුගේ අත්ද දවන ලදහ.
**තානිස්ස කම්මායතනානි** යනු ඒවා මොහුගේ ජීවිකා වෘත්තියෝයි. **අස්සු **යනු ඇසීමි. **යථා අයං** යනු යම් සේ මෙතෙම මොහුගේ ජටාව ඇතුළෙහි තිත් වටුවාගේ ලොම්පිඩද දක්නේය. මේ කරුණින් මොහු විසින්ම ඔහු මරන ලද්දේයයි දතයුතුයි. **ගාවො හතා කිං පන දද්දරස්ස** යනු මොහු විසින් ගොන්නු නසන ලදහ. තිත්වටුවා කුමක් හෙයින් නොමැරිය යුතු බවක් ඇත්ද? මෙතෙම ඔහු මරන්නේමය යි.
සිංහයාගේ ඒ පුරුෂයාගෙන් විචාළේය. තොප විසින් තිත්වටු පණ්ඩිතයා මරන ලදද? එසේය ස්වාමීනි, ඉක්බිති ඔහුගේ සත්‍ය වචනය අසා සිංහයා ඔහු නිදහස්කොට යවනු කැමති වීය. ව්‍යාඝ්‍ර රජ මේ පවිටා මරා දැමිය යුත්තෙකියි එහිදීම ඔහුට දළවලින් පහරදී වලක් හාරා (එහි) දැමීය. මානවකයෝ අවුත් තිත්වටු පණ්ඩිතයා නොදැක හඬා වැලපී පෙරළා ගියාහුය.
ශාස්තෘන් වහන්සේ මේ ධර්මදේශනාව ගෙනහැර දක්වා මහණෙනි, දෙව්දත් තෙමේ මෙසේ පෙරද මා මැරීම පිණිස උත්සාහ කළේ යයි කියා ජාතකය පූර්වාපර සන්‍ධි ගලපා වදාළ සේක. එකල්හි ජටිලයා දෙව්දත් වීය. තලගොයා කිසාගෝතමී වූවාය. ව්‍යාඝ්‍රයා මුගලන් තෙරය. සිංහයා සැරියුත් තෙරය. දිසාපාමොක් ආචාර්ය තෙමේ කස්සප තෙරය. තිත්වටු පණ්ඩිතයා මම ම වීමි යනුවෙන් වදාළ සේක.




10. දසක නිපාතය
**චතුද්වාර මිදං නගරං **යනු මේ ගාථාව ශාස්තෘන් වහන්සේ දෙව්රම් වෙහෙරෙහි වාසය කරන සේක් එක් දුර්වච භික්‍ෂුවක් අරභයා දේශනා කළ සේක. වර්තමාන කථාව නවවන නිපාතයේ පළමු ජාතකයෙහි විස්තර කරන ලද්දේමය. මෙහිදී ශාස්තෘන් වහන්සේ ඒ භික්‍ෂුවට “තොප දූර්වච වෙහි යනු සත්‍යදැ” යි විචාරා ස්වාමීනි, සත්‍යයයි කි කල්හි භික්‍ෂුව, තෝ පෙරද නපුරු වචන ඇති හෙයින් පණ්ඩිතයන්ගේ වචනය නොකොට උරචක්‍රයක් (පපුව මත තැබූ විට කැරකැවෙමින් කැපෙන ආයුධයක්) ලද්දේ යයි කියා අතීත ප්‍රවෘත්තිය ගෙනහැර පා වදාළ සේක.
අතීතයෙහි කස්සප බුදුරදුන්ගේ කාලයෙහි බරණැස් නුවර අසූකෙළක් ධනය ඇති සිටුවරයෙකුගේ මත්තවින්දක නම් පුතෙක් විය. ඔහුගේ මව්පියෝ සෝවාන් වූවාහු වෙති. ඔහු වනාහි දුස්සීලය. ශ්‍රද්ධාව නැත්තෙකි. ඉක්බිති මෑත කාලයෙහි පියා කළුරිය කළ කල්හි මව ඔහුට පවුලක් (පිළිබඳ) විචාරන්නී කීය. දරුව, ඔබ විසින් දුලබ වූ මිනිසත් බව ලබන ලදි. දන් දෙව - සිල් රකුව. උපෝසථ කර්මය කරව. ධර්මය අසවයි. මෑණියනි, මට දානාදීන්ගෙන් වැඩක් නැත. මට කිසිවක් නොකියව. මම කම් වූ පරිදෙන් මිය පරලොව යන්නෙමි යි මෙසේ කියන්නා වූ ඔහුට එක් පුන් පසළොස්වක පොහෝ දිනක මව කීවාය. දරුව, අද සොඳුරු මහපොහොය දිනයකි. අද පෙහෙවස් සමාදන් වී විහාරයට ගොස් මුළු රෑ බණ අසා එව. මම තොපට දහසක් දෙමි යනුවෙනි. හෙතෙම මැනවයි මුදල් ආශාවෙන් පෙහෙවස් සමාදන් වී අනුභව කරන ලද උදේ ආහාරය ඇත්තේ විහාරයට ගොස් දවස ගෙවා රාත්‍රියෙහි යම් සේ එක් බණ පදයකුදු කණට නොඇසේද එවැනි එක් පෙදෙසක නින්දට වැටී දෙවන දවස්හි උදෑසනම මුහුණ සෝදා ගෙට ගොස් හුන්නේය.
මොහුගේ මව වනාහි අද මගේ පුතා බණ අසා උදෑසනම ධර්මදේශනා කළ තෙරුන් කැඳවාගෙන එන්නේය යයි කැඳ හා කෑ යුතු දේ, බුදිය යුතු දේ සූදානම් කර ආසනයක් පනවා ඔහුගේ පැමිණීම අපේක්‍ෂා කරන්නී ඔහු හුදකලාව පැමිණෙනු දැක දරුව, ධර්මදේශක භික්‍ෂුව ඔබ විසින් කැඳවාගෙන නොඑන ලද්දේ දැයි කියා “මට ධර්ම කථිකයෙකුගෙන් වැඩක් නැතැ”යි කී කල්හි එසේනම් කැඳ බොවයි කීය. හෙතෙම (කියනුයේ) තොප විසින් මා හට දහසක් (දෙමැයි) පොරොන්දු විය. පළමුකොට එය මට දෙව. පසුව බොමියි කීය. දරුව බොව. පසුව ගන්නෙහි යයි. ගෙනම බොන්නෙමියි. ඉක්බිති ඔහුගේ මව සහසක පොදිය ඉදිරියෙන් තැබීය. හෙතෙම කැඳ බී දහසින් බැඳි පොදිය ගෙන වෙළදාම් කරන්නේ නොබෝ කලකින්ම විසිලක්‍ෂයක් උපදවීය. ඉක්බිති ඔහුට මෙසේ සිත් වීය. නැවක් ගෙන වෙළදාම් කරන්නෙමියි. හෙතෙම නැවක් ගෙන මෑණියෙනි, මම නැවෙන් වෙළදාම් කරන්නෙමි යි කීය. ඉක්බිති ඔහුට මව (කියනුයේ) දරුව තෝ එකම පුතුය. මේ ගෙයි ධනය බොහෝය. මුහුද බොහෝ ආදීනව ඇත්තීය. නොයවයි වලක්වාලීය. හෙතෙම මම යන්නේම වෙමි. මා වළක්වාලන්ට නොහැකියයි කියා දරුව, මම වළක්වන්නෙමියි මව විසින් අත්හි ගන්නා ලද්දේ අත මුදවා මුවට පහරදී හෙලා අතරට කර ගොස් නැවෙන් මුහුදට ගියේය.
නැව සත්වන දවස්හි මිත්තවින්දක ඇසුරුකොට මුහුද ම නිසලව සිටියේය. කාලකණ්ණියා කවරෙක්දැයි විමසන සීට්ටුව මිත්ත වින්‍දකයාගේම අතෙහි තෙවරක් වැටුණේය. ඉක්බිති ඔහුට පහුරක් දී මේ එකෙකු නිසා බොහොමයක් විනාස නොකෙරෙත්වායි ඔහු මුහුදෙහි දැමුවේය. එකෙනෙහිම නැව වේගයෙන් මුහුදට ගියේය. ඔහු පහුරෙහි වැතිර එක් දිවයිනකට පැමිණියේය. එහි පළිඟු විමනයෙහි ප්‍රේතීන් සතර දෙනෙකු දුටුවේය. ඈලා සත් දවසක් දුක් අනුභව කරත්. සත් දවසක් සැප අනුභව කරත්. හෙතෙම ඈලා සමග සත්දිනයක් දිව්‍ය සම්පත් අනුභව කළේය. ඉක්බිති ඔහුට දුක් අනුභව කිරීම සඳහා යන්නා වූ ඈලා ස්වාමීනි, අපි සත්වන දිනයෙහි පැමිණෙන්නෙමු. යම්තාක් අපි පැමිණෙමුද ඒ තාක් උකටලී නොවන්නේ මෙහිම වසවයි කියා ගියාහුය. හෙතෙම තෘෂ්ණාවෙහි වසඟ වූවෙක් වී ඒ ලෑල්ලෙහිම වැතිර නැවත මුහුද මතින් යන්නේ වෙනත් දිවයිනකට පැමිණ එහි රිදී විමානයක ප්‍රේතියන් අටදෙනෙකු දැක, මේ ක්‍රමයෙන්ම වෙනත් දිවයිනක මැණික් විමානයක සොළොස් දෙනෙක්දැයි. වෙනත් රන් විමානයක දෙතිසක් ප්‍රේතියන් දැක ඈලා සමග දිව්‍ය සම්පත් අනුභව කර ඈලාද දුක් අනුභව කරන්නට ගියකල්හි නැවත මුහුද මතින් යන්නේ පවුරින් වටකරන ලද දොරටු සතරක් ඇති එක් නගරයක් දුටුවේය. එය උස්සද නිරයයි. බොහෝ නිරි සතුන්ට තමා කළ කර්මයන් අනුභව කරන තැන වූ එය මිත්ත වින්‍දකයාට අලංකාර කර සරසන ලද නගරයක් මෙන් වැටහී ගියේය.
හෙතෙම මේ නගරයට පිවිස රජ වන්නෙමියි සිතා පිවිස දැළිපිහිය, මුවහත මෙන් මුවහත ඇති චක්‍රයක් ඔසවා හිසෙහි පැසෙන්නා වූ නිරිසතෙකු දිටීය. ඉක්බිති ඔහුට ඔහුගේ හිසෙහි වූ ඒ ඛුරචක්‍රය පියුමක් මෙන් වී වැටහී ගියේය. ළෙහි පස්වැදෑරුම් බැම්ම පපුව වසන පළඳනාවක් මෙන් වීද හිස පටන් ගලන්නා වූ රුධිරය රන්වන් සඳුන් ආලේපයක් මෙන් වීද වැලපෙන ශබ්දය ගීත නාදයක් මෙන්ද වැටහී ගියේය. හෙතෙම ඔහු සමීපයට ගොස් එම්බා පුරුෂය, ඔබ විසින් කලෙක සිට පියුම දරන ලදි. එය මට දෙවයි කීය. යහළුව, මේ පියුමක් නොවේ. මෙය උරචක්‍රයකි යි. ඔබ මට නොදෙනු කැමැත්තෙන් මෙසේ කියහි යි. නිරි සත්වයා මෙසේ සිතීය. මගේ කර්මය ක්‍ෂය වන්නේය. මොහු විසින්ද මා මෙන් මවට පහරදී ආවෙකු විය යුතුය. මොහුට ඛුර චක්‍රය දෙමියි යනුයි. ඉක්බිති ඔහු (කියනුයේ) පින්වත, එව. මේ පියුම ගනුවයි කියා ඛුර චක්‍රය ඔහුගේ හිසෙහි හෙළීය. එය ඔහුගේ හිස සුණු කරනුයේ පහලට බැස්සේය. එකෙණෙහි මිත්‍රවින්‍දකයා එය ඛුරචක්‍රයක් බව දැන ඹබගේ ඛුර චක්‍රය ගනුව. ඔබගේ ඛුරචක්‍රය ගනුවයි වේදනාවන්නේ හැඬීය. අනිකා අතුරුදහන් විය. එකල්හි බෝධිසත්වයන් වහන්සේ මහත් වූ පිරිවර සමග මුහුදු චාරිකාවෙහි හැසිරෙනුයේ එතැනට පැමිණියේය. මිත්‍ර වින්‍දකයා ඒ බලා ස්වාමීනි, දෙව්රදුනි, මේ චක්‍රය තල අඹරනු ලබන ඇඹරුම්ගලක් මෙන් පෙළයි. මවිසින් කවර පවක් කරන ලදදැයි විමසන්නේ ගාථා දෙකක් කීවේය.
1. යකඩින් කළ ශක්තිමත් පවුරු ඇති මේ නගරය දොරටු සතරක් ඇති එකකි. සිර කරන ලද්දේ වෙමි. හාත්පසින් සිරකරන ලද්දේ වෙමි. මවිසින් කවර කර්මයක් කරන ලදද?
2. සියළු දොරටු වසා ඇත. කූඩුවක වෙසෙන පක්‍ෂියෙක් මෙන් සිරකරන ලද්දේ වෙමි. යක්‍ෂය, කවර කරුණක් නිසා මම චක්‍රයෙන් පහරදෙන ලද්දෙම්ද?
එහි **දළ්හපාකාරා** යනු ස්ථිර පවුරය. **දළ්හතොරණං** යනුද පෙළයි. ශක්තිමත් දොරටු ඇත්තේ යන අර්ථයි. **ඔරුද්ධ පතිරුද්ධොස්මි** යනු ඇතුළත කොට හාත්පසින් පවුරෙන් අවහිර කරන ලද්දේ පලා යෑමට තැනක් නොපෙනේ. **කිං** **පාපං පකතං** යනු මවිසින් කවර පාපයක් කරන ලදද? **අපිහිතා** යනු වසන ලදහ. **යථා ද්විජො** යනු කූඩුවෙහි දමන ලද කුරුල්ලා මෙන්. **කිමාධිකරණං** යනු කරුණු කවරීද, **චක්කාභිනිහතො** යනු චක්‍රයෙන් පහරදෙන ලද්දේ,
ඉක්බිති දෙව්රජු කරුණ කියන්නට ගාථා සයක් කීවේය.
3. යහළුව (මවගෙන්) දහසක්ද (වෙළදාමෙන්) අතිරේක විසිලක්‍ෂයක්ද ලබන ලදුයේ අනුකම්පා සහගත නෑදෑයන්ගේ වචනය නොකෙළේය.
4-5. (නැවෙන්) තරණයකොට යායුතු විනාසබහුල මුහුදට පැමිණියේය. සතරදෙනා ඉක්මවා අටදෙනෙකු වෙත ගියේය. අටකින් සොළොසක් වෙතද සොළසින් දෙතිසක් වෙතද ගියේය. වැඩියක් ලබනු කැමතිවූයේ චක්‍රයක් තබන ලදි. තෘෂ්ණාවෙන් මඩනා ලද පුරුෂයාගේ හිස මත ක්‍ෂුර චක්‍රය කැරකෙයි.

6. මත්තෙහි විශාල වන්නා වූ පිරවිය නොහැකි පැතිර යන්නා වූ යම් තෘෂ්ණාවක් වේද යමෙක් එයට ගිජුවෙත්ද ඔවුහු ක්‍ෂුරචක්‍රය දරන්නෝ වෙති.
7. බොහෝ වූ වස්තුව අත්හැර යායුතු මග නොබලා යමෙක් සිත පිළිබඳව නොසැළකිලිමත් වේද ඔහු ක්‍ෂුරචක්‍රය දරන්නෝ වෙති.
8. (නුවණැති පුරුෂයා) කළයුතු කටයුත්තද මහත්වූ සම්පත්ද විමසා බලන්නේය. විපත් සහිත වූ තෘෂ්ණාව නොසෙවුනේය. අනුකම්පා කරන්නවුන්ගේ වචනය කරන්නේය. එවැනි වූ ඔහු ක්‍ෂුරචක්‍රය නොමඩන්නේය.
එහි **ලද්ධා සතසහස්සානි අතිරෙකානි විසති** යනු ඔබ පෙහෙවස් කොට මව සමීපයෙන් දහසක් ගෙන වෙළදාම් කරන්නේ අමතර විසිලක්‍ෂයක්ද ලැබ. **නාකරී** යනු ඒ ධනයෙන් සතුටු නොවූයේ නැවෙන් මුහුදට පිවිසෙන්නේ මුහුදෙහි ආදීනව කියා මව විසින් වළක්වනු ලබන්නේද, **අනුකම්පකානං ඤාතීනං වචනං සම්ම නාකරී** යනු වේ. සෝවාන් වූ මවට ගසා අනතුරු කොට නික්මුණේම යයි දක්වයි.
**ලංඝිං** යනු තරණය කිරීමට පොහෝනා නැව. **පක්කන්‍දි** යනු පැන්නේය. **අප්පසිද්ධිකං** යනු මද වූ යහපත ඇති. බහුල වූ විනාශ ඇති. **චතුබ්හි අට්ඨා** යනු ඉක්බිති ඔහු ඇසුරු කොට සිටි නැවින් ලෑල්ලක් දී මුහුදෙහි දමන ලද්දේද ඔබ මව නිසා එක්දිනක් කරන ලද පෙහෙවස් රැකීම හේතුවෙන් පළිඟු විමානයෙහි ස්ත්‍රීන් සතරදෙනෙක් ලැබ. අනතුරුව රිදී විමානයක සොළොසෙක, රන් විමානයෙහි දෙතිසක්ද ලබන ලද්දේ වෙහිය. **අතිච්ඡං** **චක්කමාසදො** යනු ඉක්බිති තෝ ලද දෙයින් සතුටු නොවූයේ මෙහි වැඩියක් ලබන්නෙමියි මෙසේ ලද දෙය ඉක්මවා යෑමේ ලෝභ සංඛ්‍යාත වැඩියක් කැමති වීමෙන් යුක්ත වූ හෙයින් මහත් වූ තෘෂ්ණා ඇති පවිටු පුද්ගලයෙකි. ඒ උපෝසථ කර්මය ක්‍ෂය වූ හෙයින් දෙතිසක් ස්ත්‍රීන් ඉක්මවා මේ ප්‍රේත නගරයට පැමිණ ඒ මවට පහර දීමේ අකුසලය හේතුවෙන් මේ ක්‍ෂුරචක්‍රය ලබන ලද්දේ වෙහි. **අත්‍රිච්ඡං** යනුද පෙළයි. මෙහිද මෙහිද කැමතිවන්නේය යන අර්ථයි. **අත්‍රිච්ඡා **යනුද පෙළ වේ. මෙහි කැමති වීමෙන් යන අර්ථයි. **භමතී** යනු තෘෂ්ණාවෙන් මඩනා ලද ඒ පුරුෂයාගේ හිස අඹරනු ලැබූ මේ ක්‍ෂුරචක්‍රය දැන් කුඹල්කරුවෙකුගේ සකපෝරුවක් මෙන් තොපගේ මත්තෙහි කරකැවෙයි යන අර්ථයි.
**යෙ ච තං අනුගිජ්ක්‍ධන්ති** යනු මේ තෘෂ්ණාව නම් මතුමත්තේ යන්නී විශාල වේ. මුහුද මෙන් **දුප්පුරා** පිරවිය නොහැක්කේද වේ. රූපාදී අරමුණුවල ඒ ඒ වශයෙන් කැමතිවන ආසා ඇති හෙයින් **විසමගාමිනී** වේ. මෙබඳු ඒ තෘෂ්ණාවෙහි යමෙකු ඇලෙත්ද ගිජු වූවාහු වෙළුනාහු වී නැවත නැවතත් ඇලෙත්. **තෙ හොන්ති චක්කධාරිනො** යනු ඔවුහු මෙසේ පැසෙන්නාහු ක්‍ෂුර චක්‍රය දරත්. **බහු භණ්ඩං** යනු මව්පියන් සතු බොහෝ ධනය හැර, **මග්ගං** යනු යායුතු ස්වල්ප වූ යහපත ඇති මුහුදු මාර්ගය නොසලකා යම්සේ ඔබ පිළිපන්නේද, මෙසේම අන්‍යයන්ටද, **යෙසං චෙතං අසංඛාතං** නොවිමසන ලද ඔවුන් යම්සේද තොපද එසේ තෘෂ්ණා වසඟව ධනය හැර යායුතු මාර්ගය නොබලා පිළිපන්නෝ චක්‍රධාරීහු වෙති. **කම්මං සමෙක්ඛෙ** යනු එහෙයින් පණ්ඩිත පුරුෂයා තමා විසින් කළයුතු කටයුතු දොස් සහිතද දොස් රහිතදැයි විමසා බලනු ලබන්නේය. නුවණින් බලන්නේය. **විපුලඤ්ච භොගං** යනු තමා විසින් දැහැමිව ලබන ලද ධනරාශිය බලන්නේ ය. **නාතිවත්තෙය්‍ය** යනු තමා විසින් දැහැමිව ලබන ලද ධන රාශිය විමසා බලන්නේය. නාති වත්තෙය්‍ය එවැනි වූ ඒ පුද්ගලයා මේ චක්‍රය ඉක්මවා නොයන්නේ ය. මැඩගෙන නොසිටින්නේය**. නාති වත්තෙති** යනුද පෙළයි. මැඩගෙන නොයයි යන අර්ථයි.
ඒ අසා මිත්‍රවින්‍දකයා මේ දේවපුත්‍රයා විසින් මා කළ කටයුත්ත ඒ වූ පරිද්දෙන් දන්නේය. මා පැසෙන ප්‍රමාණයද දන්නේය. ඔහුගෙන් විමසමියි සිතා නවවන ගාථාව කීය.
9.යක්‍ෂය, මේ ක්‍ෂුරචක්‍රය කෙතෙක් කල් මගේ හිසෙහි සිටින්නේද? අවුරුදු කෙතෙක් දහසක් සිටින්නේද අසන්නා වූ මට එය කියව.
ඉක්බිති ඔහුට කියන්නා වු මහා සත්ත්‍ව තෙමේ දසවන ගාථාව කීවේය.
10. මිත්ත වින්‍දකය මට ඇහුම්කන් දෙව. තොප බලවත් පාපකර්ම ඇත්තෙහිය. අතිශයින් බලවත් පාපකර්ම ඇත්තෙහිය. තොපගේ හිසෙහි ඇමිණී තිබෙන ඒ චක්‍රය දිවිහිමියෙන් නොමිදෙන්නේය යනුයි.
එහි** අතිසරො** යනු බෙහෙවින් සිහිකරයිනුයි අතිසරො නම් වේ. බෙහෙවින් සිහි කරන්නේනුයි අති සරො වේ. **අච්චසරො** යනු ඊටම සමාන අර්ථ ඇති වචනයකි. මෙසේ කීවේ වෙයි. එම්බා මිත්තවින්‍දකය, මගේ වචනය අසව. තොප ඉතා දරුණු කාර්යයක් කළ හෙයින් බොහෝකොට සිහි කරනුයේ අවුරුදු ගණනින් විපාක පනවන්නට නොහැකිය. අප්‍රමාණ වූ අතිමහත් වූ විපාක දුක් සිහි කරන්නෙහි පිළිපදින්නෙහිය නුයි අතිඝරො වේ. එහෙයින් තොප මෙතෙක් වර්ෂ දහසක වර්ෂ ලක්‍ෂයකැයි කියන්නට නොහැකි වෙමි. **සිරසිමාවිද්ධං** යනු යම් මේ චක්‍රයක් තොපගේ හිසෙහි ඇමිණුනිද කුඹල්සකක් මෙන් කරකැවේ. **න තං ජීවං පමොක්ඛසි** යනු තොපගේ ඒ පාපකර්මය ක්‍ෂය නොවේද ඒතාක් ජීවත් වන්නේ නොමිදෙන්නේය. කර්මවිපාකය ක්‍ෂය වූ කල්හි මේ චක්‍රය හැර කම්වූ පරිදි යන්නෙහි යයි,
මෙසේ කියා දේවපුත්‍රයා තමා වසන තැනටම ගියේය. අනිකාද මහා දුකට පිළිපන්නේ ය.
ශාස්තෘන් වහන්සේ මේ ධර්මදේශනාව ගෙනහැර දක්වා ජාතකය පූර්වාපර සන්‍ධි ගලපා වදාළ සේක. එකල්හි මිත්තවින්‍දකයා නපුරුකථා ඇති භික්‍ෂුව විය. දෙව්රජු වනාහි මම ම වීමි යයි වදාළහ.
**කණෙහා වතා යං පුරිසො **යනු මේ ගාථාව ශාස්තෘන් වහන්සේ කිඹුල්වත ඇසුරුකොට නිග්‍රොධාරාමයේ වාසය කරන සේක් සිනා පහළකිරිම අරබයා දේශනා කළ සේක. එකල්හි ශාස්තෘන් වහන්සේ සවස් සමයෙහි නිග්‍රෝධාරාමයෙහිදී භික්‍ෂු සංඝයා විසින් පිරිවරන ලද්දේ සක්මනෙහි හැසිරෙන්නේ එක් පෙදෙසෙක්හිදී මදසිනා පහළ පහළ කළ සේක. ආනන්‍ද තෙරුන් භාග්‍යවතුන් වහන්සේගේ සිනා පහළ කිරීමට කවර හේතුවක්ද? කවර ප්‍රත්‍යයක්ද? තථාගතයෝ හේතුරහිතව සිනා පහළ නොකරති යි පළමුකොට විමසමුයි ඇඳිළි බැඳ සිනහවට කරුණු විමසීය. ඉක්බිති ශාස්තෘන් වහන්සේ ඔහුට (වදාරනුයේ) ආනන්‍දය පෙර කණ්හ නම් තවුසෙක් විසීය. ඉපිදවූ ධ්‍යාන ඇති ධ්‍යානයෙහි ඇළුණු හෙතෙම මෙම භූමිප්‍රදේශයෙහි වාසය කළේය. ඔහුගේ සිල් තෙදින් ශක්‍ර භවනය කම්‍පා වී යයි. සිනහවට කරුණ කියා ඒ ප්‍රවෘත්තිය අප්‍රකට හෙයින් තෙරුන් විසින් අයදනා ලද්දේ අතීත ප්‍රවාත්තිය ගෙනහැර වදාළ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍ය කරවන කල්හි බරණැස් නුවර අසූකෙළක් ධනය ඇති පුතුන් නැති බ්‍රාහ්මණයෙකු විසින් සිල් සමාදන් වී පුත්‍රයන් ප්‍රාර්ථනා කළ කල්හි බෝධිසත්ව තෙමේ ඒ බැමිණියගේ කුසෙහි උපන්නේය. කළුපැහැ ඇති හෙයින් නම් තබන දිනයේදී ඔහුට කණ්හ යයි නම් කළාහුය. හෙතෙම සොළොස්වයස් කල්හි මැණික් ප්‍රතිමාවක් මෙන් රූපශ්‍රීයෙන් අගතැන්පත් වූයේ පියා විසින් ශිල්ප ඉගෙනීම සඳහා යවන ලද්දේ තක්‍ෂිලාවෙහිදී සියළු ශිල්පයන් උගෙන පෙරළා පැමිණියේය. ඉක්බිති පියා ඔහුව සුදුසු බිරිඳක හා එක් කරවීය. හෙතෙම මෑත කාලයෙහි මව්පියන් ඇවෑමෙන් සියළු සම්පත් පිළිපැද්දේය. ඉක්බිති එක් දවසක් භාණ්ඩාගාර බලා උසස් පළඟක (ආසනයක) හුන්නේ රන්පට ගෙන්වා මෙපමණක් ධනය අසවලා විසින් උපදවන ලදි. මෙපමණක් අසවලා විසින් යයි පෙර නෑයන් විසින් රන්පටෙහි ලියන ලද අකුරු දැක සිතීය. එකෙකුදු මෙය ගෙන ගියේ නොවෙයි. ධනය හා බඩු පොදි බැඳගෙන පරලොව යන්නට නොහැක. පස් වැදෑරුම් යුක්ති සහගත බැවින් දන්දීම අසාර වූ ධනයට සාරය වේ. බොහෝ රෝගයන්ට සාධාරණ නිසා අසාර වූ ශරීරයට සිල්වතුන් කෙරෙහි පිදීම් ආදී කටයුතු සාරය වේ. අනිත්‍ය බැවින් මඩනා ලද ජීවිතයම අනිත්‍යාදී වශයෙන් විදර්ශනාවෙහි යෙදීම සාරයයි. එහෙයින් අසාර වූ සම්පතින් සාරය ගැනීම පිණිස දන් දෙන්නෙමි යි.
හෙතෙම අසුනින් නැගී සිට රජු සමීපයට ගොස් රජුගෙන් විමසා මහදන් පැවැත්වීය. සත්වන දිනය තෙක් ධනය ක්‍ෂය නොවනු දැක මට ධනයෙන් කවර ප්‍රයෝජනයක්ද? යම්තාක් ජරාව (මා) අභිභවනය නොකරයිද එකල්හි පැවිදි වී අභිඥාවන්ද සමාපත්තීන්ද උපදවා බඹලොව පිහිටකොට ඇත්තෙක් වන්නෙමි යි සිතා නිවසෙහි සියළු දොරටු හරවා “මා විසින් දෙන ලදි. ගෙන යත්වායි අසූචිය මෙන් පිළිකුල් කරන්නේ වස්තුකාමය හැර මහජනයා හඬද්දී වැලපෙද්දී නගරයෙන් නික්ම හිමවත පෙදෙසට පිවිස තවුස් පැවිද්දේන් පැවිදි වී තමාගේ වාසය පිණිස සිත්කළු බිම්කඩක් බලන්නේ මෙතැනට පැමිණ මෙහි වසන්නෙමියි එක් තියඹරා ගසක් ගොදුරු ගම කොට අධිෂ්ඨාන කර ඒ ගස මුලහිම වාසය කළේය. ග්‍රාමාන්ත සෙනසුන හැර වනවාසියෙක් වීය. පන්සලක් නොකොට රුක්ඛමූලිකයෙක් විය. එළිමහනේ වසන්නෙක් වීය. නොනිදා හිඳගැන්ම පමණක් කරන්නෙක් වූයේ ඉදින් නිදනු කැමැත්තේ වීද පොළො‍වෙහිම නිදයි. දන්තමූසලිකයෙක් වී ගින්නෙහි නොපිසන දේම කයි. පොත්තෙන් දහයියාවෙන් වටකරනා ලද කිසිවක් නොකයි. එක් දවසක්හි එක් වරක්ම කයි. එක් අසුනක පමණක් හිඳගන්නෙක් විය. ඉවසීමෙන් පොළොව ජලය ගින්න හා සුළඟ හා සමවී එපමණක් මේ ධුතාංගයන් සමාදන් වී පවතී. මේ ජාතකයේදී ‍බෝසත් තෙමේ අතිශය අල්පේච්ඡ වීය. හෙතෙම නොබෝ කලකින්ම අභිඥාවන්ද සමාපත්තීන්ද උපදවා ධ්‍යාන නැමති ක්‍රීඩාව කෙළින්නේ එහිම වසයි. ලොකු කුඩා ගෙඩි පිණිසද අන්තැනක නොයයි. ගස ගෙඩි හටගත් කල්හි ගෙඩි කයි. මල් පිපුන කල්හි මල්ද කොළ සහිත කාලයෙහි කොළද කයි. කොළ නැති කල්හි ගැලවුන පොත්ත කයි. මෙසේ අතිශයින්ම ලද දෙයින් සතුටුවූයේ වී මෙතන්හි බොහෝ කාලයක් වාසය කළේය.
හෙතෙම එක් දවසකුදු පෙරවරු කාලයෙහි ඒ ගසේ ඉදුන ගෙඩි නොගත්තේය. ගන්නේද ලොල් බැවින් යුක්තව නැගී සිට අන් පෙදෙසෙහි නොගනී. හුන්නේම අත දිගහැර අත් පොහෝනා තැන වැටුන ගෙඩි එකතු කරයි. ඒවායේ ප්‍රිය අප්‍රිය බව නොවිමසා පැමිණි පැමිණි දේම ගනියි. මෙසේ අතිශයින් ලද දෙයින් සතුටුවන්නා වූ ඔහුගේ සිල් තෙදින් ශක්‍රයාගේ පාණ්ඩුකම්බල ශෛලාසනය උණු වූ අයුරක් දැක්වීය. ඒ ශෛලාසනය වනාහි ශක්‍රයාගේ ආයුෂ පිරිහීමෙන් හෝ උණුවේ. පිං ක්‍ෂය වීමෙන් හෝ උණු වේ. වෙනත් වූ මහානුභාව සම්පන්න සත්ත්‍වයෙකු ප්‍රාර්ථනය කරන කල්හි හෝ දැහැමි මහා සෘද්ධිමත් ශ්‍රමණ බ්‍රාහ්මණයන්ගේ සිල් තෙදින් හෝ උණු වේ. එදවස සිල් තෙදින් උණු වූයේ වීය. ශක්‍රයා කවරෙක් මා තනතුරෙන් ඉවත් කරනු කැමැත්තේදැයි විමසා බලා මේ පියසෙහි වනයෙහි වසන්නා වූ, ගසෙහි ගෙඩි එකතු කරන්නා වූ කණ්හ තවුසා දැක සිතීය. මේ තවුස් තෙමේ උග්‍ර තවුස්දම් ඇත්තෙක. අතිශයින් දිනන ලද ඉඳුරන් ඇත්තෙක. මොහු දැහැමි කථාවෙන් සීහනාද කරවා යහපත් කරුණු අසා වරයකින් සතප්පවා මොහුගේ මේ ගස හැමදා ගෙඩි ඇත්තක් කර එන්නෙමියි යනුවෙනි. හෙතෙම මහත් වූ ආනුභාවයෙන් වහා (දෙව්ලොවින්) බැස ඒ ගස මුල ඔහුගේ පිටුපස සිට තමාගේ නුගුණ කීකල්හි කිපෙන්නෙහිදැයි නැත්දැයි විමසා බලන්නේ පළමු ගාථාව කීය.
1. මේ පුරුෂ තෙමේ ඒකාන්තයෙන් කළුපැහැ ඇත්තේය. කළු බොදුන් බුදී. කළුපැහැ බිම්පෙදෙසක වසයි. මගේ සිතට ප්‍රිය නොවේ.
එහි **කණ්හං** කළු පැහැයයි. **භොජනං** යනු ගස් ගෙඩි සංඛ්‍යාත බොදුන්ය.
කණ්හ තවුසා ශක්‍රයාගේ වචනය අසා කවරෙක් මා සමග කථා කරයිදැයි දිවැසින් සලකා බලනුයේ ශක්‍රයා යැයි දැන ආපිට හැරී නොබලාම දෙවන ගාථාව කීවේය.
2. ශක්‍රය, සමින් කළුවූවෙක් නොවේ. ඇතුලත සීලාදී සාරයෙන් යුක්ත වූයේ බ්‍රාහ්මණ වේ. යමෙකු කෙරෙහි පවිටු ක්‍රියාවෝ වෙත්ද ඔහු ඒකාන්තයෙන් කළු වූවෙක් වෙයි.
එහි **තචසා** යනු සමින් කළුවූවෙක් නම් නොවේ යයි යන අර්ථයි. **අන්තො සාරො** යනු ඇතුළත සීල, සමාධි, ප්‍රඥා-විමුක්ති-විමුක්තිඥාන දර්ශන යන සාරයන්ගෙන් යුක්ත වූයේ. මෙබඳු වූ තැනැත්තා බහාලන ලද පව් ඇති බැවින් **බ්‍රාහ්මණො** බ්‍රාහ්මණ නම් වේ. **සවෙ** යනු යමෙකු කෙරෙහි පාපයෝ වෙත්නම් ඔහු යම්කිසි කුලයක උපන්නේද යම්කිසි සිරුරු පැහැයකින් යුක්ත වූයේද කළු වූයේමය.
මෙසේ කියා මේ සත්ත්‍වයන්ගේ කළු බව කරන පාප කර්මයන් එක් ආකාර ඇති ආදි භේදයන්ගෙන් විස්තරකොට ඒ සියල්ල ගර්හාවට ලක්කර සීලාදීන්ගේ ගුණයන් පසසා අහස්හි චන්‍ද්‍රයා නංවන්නාක් මෙන් ශක්‍රයාට ධර්ම දේශනා කළේය. ශක්‍රයා ඔහුගේ ධර්මකථාව අසා සතුටු වූයේ සොම්නස් වූසේ මහා සත්ත්‍වයන්ට වරයකින් ආරාධනය කරන ලද්දේ තෙවන ගාථාව කීය.
3. බ්‍රහ්මණය, මේ තොපගේ මනාව කියන ලද සුදුසු වූ මනා වූ ප්‍රකාශ නිමිත්තෙන් ඔබට කැමති වරයක් දෙමි.
මෙහි **එතස්මිං** යනු යම් මේ දෙයක් ඔබ විසින් සර්වඥ බුදුවරයෙකු විසින් මෙන් මනාව කියන ලදද ඒ යහපත් ප්‍රකාශය නිමිත්තෙන් ඔබටම සුදුසු බැවින් **පතිරූපෙ සුභාසිතෙ** විය. **යං කිඤ්චි** යනු යමක් සිතින් කැමති වන්නෙහිද යම් වරයක් කැමති වන්නේද ප්‍රාර්ථනය කරන්නේද ඒ සියල්ල ඔබට දෙමි යන අර්ථයි.
ඒ අසා මහා සත්ත්‍ව තෙමේ සිතුවේය. මෙතෙම, කිම තමාගේ නුගුණ කී කල්හි කිපෙන්නේ නැත්දැයි මා විමසන්නේ මගේ සමේ පැහැයද ආහාරයද වසන තැනද ගර්හාවට ලක්කර දැන් මගේ නොකිපෙන බව දැන පැහැදුන සිත් ඇත්තේ වරයක් දෙයි. මෙතෙම මා ශක්‍රයාගේ ඓශ්චර්යය හෝ බ්‍රහ්මයාගේ ඓශ්චර්ය සඳහා බඹසර හැසිරෙයි යනුවෙන්ද සිතන්නේ නම් එහිලා මොහුගේ නිසැක බව සඳහා මට අන්‍යයන් කෙරෙහි ක්‍රෝධයක් හෝ ද්වේෂයක් හෝ නො උපදීවා! අන් සතු සැපතෙහි ලෝභය හෝ අන්‍යයන් කෙරෙහි සෙනෙහසක් හෝ නොඋපදීවා! මධ්‍යස්ථ වන්නෙම් නම් යෙහෙකැයි මා විසින් මේ වර සතරක් ගන්නට වටී යයි. හෙතෙම ඔහුගේ නිසැක බව සඳහා වර සතරක් ගන්නේ සිව්වන ගාථාව කීවේය.
4. සියළු සත්ත්‍වයන්ට ප්‍රධාන වූ ශක්‍රය, ඉදින් මට වරයක් දෙන්නේ නම් ක්‍රෝධ රහිත වූ ද්වේෂ රහිත වූ ලෝභ රහිත වූ සෙනෙහෙ රහිත වූ තමාටම පවතින්නා වූ වරයක් කැමති වෙමි. මොවුහු මගේ සිව්වැදෑරුම් වරයෝයි.
එහි **වරඤ්චෙව මෙ අදො** යනු ඉදින් ඔබ මට වරයක් දෙන්නෙහි. **සුනික්කොධං** යනු නොකිපීම් වශයෙන් මනාව ක්‍රෝධ රහිත වූ. **සුනිද්දොසං** යනු ද්වේෂ නොකිරීම් වශයෙන් මනාව ද්වේෂ රහිත වූ. **නිල්ලොභං** යනු අන්‍යයන්ගේ සම්පත්තීන්හි මනාව ලෝභ රහිත වූ. **වුත්ති මන්තනො** යනු මෙබඳු වූ තමාගේ පැවැත්මයි. **නිසෙනහං** යනු පුත් දූ ආදී පණ ඇත්තවුන් කෙරෙහි හෝ ධන ධන්‍යාදී පණ නැති දේ කෙරෙහි හෝ තමා අයත් වූවන් කෙරෙහි නිසෙනහං ඉවත් වූ ලෝභ ඇති. **අභිකඞ්ඛාමි** යනු මේ සිව් කරුණින් යුක්ත වූ මෙවන් තමාගේ පැවැත්ම කැමැත්තෙමි. **එතෙ මෙ චතුරො වරෙ** යනු මේ ක්‍රෝධ රහිත වූ ආදීන් වන මගේ වර සතර දෙවයි කියයි.
කිම මෙතෙම යම් සේ ශක්‍රයා සමිපයෙහි වරයක් ගෙන ඒ වරයෙන් මාගේ ක්‍රෝධාදිය හරනට නොහැක්කේ යයි නොදනීද? ශක්‍රයා වරයක් දෙන කල්හි නොගන්නෙමි යන වචනයද නුසුදුසු යයි නොම නොදන්නෙහිද. ඔහුගේ නිසැක භාවය සඳහාම ගත්තේය. අනතුරුව ශක්‍රයා සිතීය. කණ්හ පණ්ඩිතයා වරය ගන්නේ අතිශයින් නිවැරදිම වරයක් ගත්තේය. මේ වරයන්ගේ ගුණදොස් මොහුගෙන්ම විචාරන්නෙමියි. ඉක්බිති ඔහුව විමසන්නේ පස්වන ගාථාව කිිවෙිය.
5. බ්‍රාහ්මණය, ක්‍රෝධයෙහිද ද්වෙිෂයෙහිද ලෝභයෙහි ද ස්නේහයෙහිද කෙබඳු ආදිීනව දක්නෙහිද? අසන්නා වු මට ඵය කියව.
ඵහි අර්ථය නම් බ්‍රාහ්මණය, තොප ක්‍රෝධයෙහි හෝ ද්වේෂයෙහි හෝ ලෝභයෙහි හෝ සෙනෙහසෙහි හෝ කවර ආදීනවයක් දක්නෙහිද? පළමුකොට, අසන්නා වු මට ඵය කියව. අපි මෙහි ආදීනව නොදනිමු යනුයි.
ඉක්බිති මහාසත්ව තෙමේ ඔහුට (කියනුයේ) එසේනම් අසව යි කියා ගාථා සතරක් කිීවේය.
**6. **ඉවසිීම නැති හෙයින් උපදින්නා වු ඒ ක්‍රෝධය ස්වල්ප වශයෙන් ඇතිවී බොහෝ වෙයි. වැඩෙයි. ආක්‍රෝශ කරවීම් වශයෙන් එහිම අලවයි. බොහෝ සිත් තැවුල් ඇති කරයි. එහෙයින් ක්‍රෝධය රුචි නොකරමි.
7. ද්වේෂ සහිත වුවහුගේ වචනය එරුෂ වෙයි. අනතුරුව අල්ලාගැනීම වේ. අනතුරුව අතින් පහරදෙයි. අනතුරුව දණ්ඩෙන් පහර දෙයි. ආයුධයෙන් පහරදීම අවසන් ස්වභාවය වේ. ද්වේෂය, ක්‍රෝධය උත්පත්තිකොට ඇත. එහෙයින් ද්වේෂය රුචි නොකරමි.
8. ගම්පැහැරීම බලහත්කාරකම් කිරීම කපටිකම හා වංචාව යන මේවා ලෝභය ඇති කල්හි දක්නා ලැබෙත්. එහෙයින් ලෝභය රුචි නොකරමි.
9. බැදීම් සෙනෙහසින් ගැට ගැසුනාහු වෙති. බොහෝ සිතුවිලි (සෙනෙහසෙහි) වැදහොවිීයි. ඔවුහු බොහෝ සිත්තැවුල් ඇති කරත්. එනිසා ස්නේහය රුචි නොකරමි.
එහි **අඛන්තිජො** යනු නොඉවසනසුළු අයෙකුට නොඉවසීමෙන් උපන් යම් ක්‍රෝධයක් වේද එය පළමුව කුඩා වී පසුව බොහෝ වෙයි. නැවත නැවතත් වැඩෙයි. ඒ ක්‍රෝධයේ වැඩෙන බව ක්‍ෂාන්තිවාද ජාතකයෙන්ද චුල්ලධම්මපාල ජාතකයෙන්ද, වර්ණනා කටයුතුය. තවද තිස්ස අමාත්‍යයාගේ මියගිය භාර්යාව ආදීකොට සියලු ස්වජනයාද පිරිවර ජනයාද මරා පසුව තමා මරන ලද පුවත කිවයුතුය. **ආසඞ්ගී** යනු ඇලීම් කිරීමයි. යමෙක ඇළුණු බවක් උපදීද එහි ලැගුණේ කරයි. ඒ වස්තුව අත්හැර යෑමට නොදෙයි. ආපසු හැරී බැනීම් ආදිය කරයි. **බහුපායාසො** යනු බොහෝ කායික චෛතසික දුක් නම් වූ සිත්තැවුලින් වෙහෙසින් යුක්ත වූයේ. ක්‍රෝධය නිසාවෙන් හෝ ක්‍රෝධ වශයෙන් ආර්ය ආදීන් කෙරෙහි කරන ලද ඉක්මවාලීම් ඇත්තෝ මෙලොවද පරලොවද වධබන්‍ධන විපිළසර වීම් ආදියද පස්වැදෑරුම් බැඳුම් කටයුතු ආදී බොහෝ දුක් අනුභව කරත් යයි ක්‍රෝධය බොහෝ උපද්‍රව ඇත්තෝ නම් වේ. **තස්මා** යනු යම් හෙයකින් මෙසේ බොහෝ ආදීනව ඇත්තේද එහෙයින් ක්‍රෝධය රුචි නොකරමි.
**දුට්ඨස්ස** යනු කිපීම් ලක්‍ෂණ කොට ඇති ක්‍රෝධයෙන් කිපී. මෑත කාලයෙහි ද්වේෂ කිරීම් ලක්‍ෂණ කොට ඇති ද්වේෂයෙන් දුෂ්ට වූවහු පළමුකොට එම්බා දාසය, මෙහෙකරුව යයි **පරුසාවාචා** පරුස වචන කියයි. වචනයෙන් **අනන්තරා** ඇදීම් තල්ලුකිරිම් වශයෙන් අතින් අල්ලා ගැනීම් වෙයි. **තතො** අනතුරුව පහරදීම් වශයෙන් **පාණි** අත් හසුරුවයි. **තතො දණ්ඩා** දඬු පහර ඉක්මවා එක්පසෙකින් පහර දෙපසින්ම පහර දෙන්නහුට. **සත්‍ථස්ස පරමාගති** සියල්ල කෙළවර ආයුධ හෙළීම වේ. යම්කලෙක ආයුධයෙන් අනුන් ජීවිතය තොරකොට අරවා පසුව ඒ ආයුධයෙන්ම තමාගේ ජීවිතය අරවයි. එකල්හි ද්වේෂය මස්තකප්‍රාප්ත වූයේ වෙයි. **දොසොකොධ සමුට්ඨානො** යනු යම් සේ නොඇඹුල් මෝරු හෝ කැඳ හෝ දිරවීම් වශයෙන් වෙනස් වී ඇඹුල් වේද එකම ජාතියට අයත් වූයේම ඇඹුල් යයි හෝ ඇඹුල් නැතැයි හෝ කියයිද එසේම මුල් කාලයෙහි ක්‍රෝධය වෙනස්වී පසු කාලයෙහි ද්වේෂය වේ. එය අකුසල මූලයක් හෙයින් එක ජාතියක් වූයේම ක්‍රෝධය දෝසයයි වෙන් වෙන්ව කියයි. යම්සේ ඇඹුල් නොවූවකින් ඇඹුල් හටගනීද මෙසේ ඒ ද්වේෂයද ක්‍රෝධයෙන් හටගනීනුයි ක්‍රෝධ සමුට්ඨාන වේ. **තස්මා** යනු යම් හෙයකින් ද්වේෂය මෙසේ බොහෝ ආදීනව ඇත්තේද එහෙයින් ද්වේෂයද රුචි නොකරමි.
**ආලොපසහසාකාරා** යනු රෑ දවල් දෙක්හිම ගමට පහරදී පැහැර ගැනීම්ද සිරුරෙහි ආයුධ තබා මෙනම් වූවක් මට දෙවයි සැහැසි කටයුතු කිරීමද. **නික්ති වඤ්චනා** යනු සුදුස්සක් දක්වා අනිකක් ගෙන යෑම ‘නිකති’ නම් වේ. එය රන් නොවූවක් රන් යයිද කහවනු නොවූවක් කහවනු යයිද දක්වා අන්සතු දේ ගැනීමෙහි දතයුතුය. වැටහීම් වශයෙන් උපායයෙහි දක්‍ෂ බැවින් අන්සතු දේ ගැනීම වංචාව නම් වේ. එයට මෙසේ තොරතුරු දතයුතුය. එක් අවංක ගම්වැසි පුරුෂයෙක් වනයෙන් සාවෙකු ගෙනවුත් ගංතෙර තබා නෑමට බැස්සේය. ඉක්බිති එක් ධූර්තයෙක් ඒ සාවා හිස තබා නෑමට බැස්සේ අනිකා ගොඩට විත් සාවා නොදක්නේ ඔබිනොබ බැලීය. ධූර්තයා ඔහුට කුමක් බලන්නෙහිදැයි කියා මෙතැන මවිසින් සාවෙකු තබන ලදි. ඌ නොදකිමි යයි කී කල්හි මෝඩය, තොප නොදන්නෙහිද? ගංතෙර තබන ලද සාවෝ පලා යත්. බලව, මම මගේ සාවා හිසෙහි තබාම නහමියි. හෙතෙම නොවැටහෙන බැවින් එසේ වන්නේය යි ගියේය. එක් කහවනුවකින් මුව පැටවෙකු ගෙන නැවත ඌ දී කහවනු දෙකක් වටිනා මුවා ගැනීමේ පුවතද මෙහිලා කිවයුතුය. **දිස්සන්ති ලොභධම්මෙසු** යනු ශක්‍රය, මේ ගම්පැහැරීම් ආදී වූ පාප ධර්මයෝ ලෝභය ස්වභාවකොට ඇත්තවුන් කෙරෙහි ලෝභයෙන් මැඩපැවැත්වූ සත්ත්‍වයන් කෙරෙහි දක්නා ලැබෙත්. ලෝභ නැත්තෝ මෙවැනි කටයුතු නොකරත්. ලෝභය මෙසේ බොහෝ ආදීනව ඇත්තෙකි. එහෙයින් ලෝභයද රුචි නොකරමි.
**සෙනහ සංග ථිතාගන්‍ථා** යනු අරමුණු කෙරෙහි ඇලීම ලක්‍ෂණ කොට ඇති ස්නේහයෙන් ගැටගැසුනේ නැවත නැවත ඉපදීම් වශයෙන් ගැලපුනෝ නූලකින් මල් මෙන් බැඳුනාහු. නන් වැදෑරුම් අරමුණු කෙරෙහි පවත්නා වූ දැඩි ලෝභය නම් වූ කාය ග්‍රන්ථයෝය. **සෙන්ති මනොමයා පුථ** යනු ඒ **අරමුණුවල හොවිත්** අනුව හොවිත්. **තෙ භුසං උපතාපෙන්ති** යනු ඔවුහු බොහෝකොට **හොවුනාහු** බලවත් ලෙස තැවුලි උපදවන්නාහු බොහෝකොට තැවුලි උපදවත්. අතිශයින් පීඩාවට පත්කරත්. ඔවුන් විසින් බොහෝකොට තැවීමෙහි “සල්ල විදෙධා ව රුප්පති” යන ගාථාවෙහි කථා පුවතයි. “ගෘහපතිය, සෝකය, වැළපීමය. දුකය දෝමනස්සය. දැඩිව අල්ලා ගැනීමය යන මේවා ප්‍රිය දේ උප්පත්ති කර ඇත්තෝය. ප්‍රිය බැවින්ම හටගනිත්. “පියතො ජායතො-පෙමතො ජායතො සොකො” යන සූත්‍රයන්ද ගෙනහැර පෑ යුතුය. තවද මංගල බෝසතුන්ට දරුවන් දන් දී බලවත් ශෝකයෙන් හදවත පැලුනේය. වෙස්සරන්තර බෝසතුන්ට මහත්වූ දොම්නස උපනි. මෙසේ පුරන ලද පාරමිතා ඇති මහා සත්ත්‍වයන්ටද මොවුහු තැවුලි ඇති කරත්මය. මේ ස්නේහයෙහි ආදීනවයයි. එහෙයින් ස්නේහයද රුචි නොකරමි.
ශක්‍රයා ප්‍රශ්න විසදීම අසා කණ්හ පණ්ඩිතය, ඔබ විසින් මේ ප්‍රශ්නය බුදුවරයෙකු මෙන් මනාව කියන ලදි. අතිශයින් සතුටුවූයේ වෙමි. තොප වෙනත් වූද වරයක් ගනුවයි කියා දසවන ගාථාව කීවේය.
10. බ්‍රාහ්මණය, මේ තොප විසින්, මනාව කියන ලද, සුදුසු වූ මනාවූ ප්‍රකාශ නිමිත්තෙන් ඔබට කැමති වරයක් දෙමියි.
අනතුරුව බෝධිසත්ත්‍ව තෙමේ සමීප වූම ගාථාවක් කීවේය.
11. සියළු සත්ත්‍වයන්ට ප්‍රධාට වූ ශක්‍රය, ඉදින් මට වරයක් දෙන්නේ නම් වනයෙහි වසන්නා වූ නිතර හුදකලා වූ මට අන්තරායකර වූ බොහෝ ආබාධයෝ නොඋපදවන්නාහුය යි. (එවැනි වරයක් දෙවයි)
එහි **අන්තරායකරා භුසා** යනු මගේ මේ තවුස් දහමට අනතුරු කරන්නෝ.
ඒ අසා කණ්හ පණ්ඩිතයා වරය ගන්නේ ආමිසය ඇසුරු කළ වරයක් නොගන්නේය. තවුස් බව ඇසුරුකළ එකක්ම ගන්නේ යයි සිතා බොහෝ සොම්නසට පත්වූයේ පැහැදුනේ වෙනත් වරයක්ද දෙන්නේ අන්‍ය වූ ගාථාව කීය.
12. බ්‍රාහ්මණය, මේ තොප විසින් මනාව කියන ලද සුදුසු වූ මනා වූ ප්‍රකාශ නිමිත්තෙන් ඔබට කැමති වරයක් දෙමි.
බෝසත් තෙමේ වරගැනීමේ ව්‍යාජයෙන් ධර්මය දේශනා කරන්නේ අවසාන ගාථාව කීය.
13. සියලු සත්ත්‍වයන්ට ප්‍රධාන වූ ශක්‍රය, ඉදින් මට වරයක් දෙන්නේ නම් ශක්‍රය, මා නිසා කිසිවෙකුගේ සිත හෝ කය හෝ කිසිදිනෙක නොවෙහෙසේද ශක්‍රය, එවැනි වරයක් දෙව.
එහි **මනො වා** යනු සිත හෝ. **සරීරං වා **යනු කය හෝ වචනයද මොවුන් ගැනීමෙන් ගන්නා ලද්දේම වේ යයි දතයුතුයි**. මං කතෙ** යනු මා කරණකොට යනුයි. **උපහඤ්ඤෙථ **යනු වෙහෙසකට පැමිණෙන්නේය. අපිරිසිදු වන්නේ ය යන්න සඳහා මෙසේ කීවේ වෙයි. ශක්‍ර දෙව්රජුනි, මා කරුණුකොට මා නිසා මට අනර්ථයක් කරනු කැමතිව කිසියම් සත්ත්‍වයෙකුගේ කිසියම් කාලයක මේ තෙවැදෑරුම් දොරටු නො වෙහෙසව්. පරපණ නැසීම ආදී වූ දස අකුසල කර්මපථයන්ගෙන් මිදිනහු පිරිසිදු වූවෙකුම වන්නේය යි.
මෙසේ මහා සත්ත්‍ව තෙමේ අවස්ථා සයකදී වරය ගන්නේ නෛෂ්ක්‍රම්‍යය ඇසුරු කළා වූම වර ගත්තේය. ශරීරය වූ කලී රෝග ස්වභාව කොට ඇත්තේය. රෝග ස්වභාවකොට නැත්තක් කරන්නට ශක්‍රයා විසින්ද නොහැකියයි මෙතෙම දනී. සත්ත්‍වයන්ගේ තුන්දොරහි පිරිසිදු බව ශක්‍රයා අයත් නොවූවේමය. මෙසේ ඇති කල්හි ඔහුට ධර්මදේශනා කිරීම සඳහා මේ වරයන් ගත්තේය. ශක්‍රයාද ඒ ගස සැමදා ගෙඩි ඇත්තක් කර මහසතුන් හිසෙහි ඇඳිළි කොට වැඳ නිරෝගීව මෙහිම වසවයි කියා සිය වාසස්ථානයටම ගියේය. බෝධිසත්වයෝ නොපිරිහුන ධ්‍යාන ඇත්තේ බඹලොව පිහිටකොට ඇත්තෝ වූහ.
ශාස්තෘන් වහන්සේ මේ ධර්මදේශනාව ගෙනහැර දක්වා ආනන්‍දය, මේ පෙර වාසය කරන ලද ස්ථානයයි කියා ජාතකය ගලපා වදාළ සේක. එකල්හි ශක්‍රයා අනුරුද්ධ තෙර වීය. කණ්හ පණ්ඩිතයා මම ම වීමි යයි වදාළහ.
**යො කො පනෙය්‍යො** යන මේ චතුපොසථික ජාතකය පූර්ණක ජාතකයෙහි ප්‍රකට වන්නේය.
**බහුස්සුතො** යන මේ ගාථාව ශාස්තෲන් වහන්සේ ජේතවනාරාමයෙහි වාසය කරන සේක්, සියලු පිරිකර දීම අරබයා දේශනා කල සේක. සැවැත්නුවර එක් උපාසකයෙක් බුදුරදුන්ගේ ධර්මදේශනාව අසා පැහැදුණු සිත් ඇත්තේ හෙට සඳහා ආරාධනා කොට තමාගේ නිවස දොරටුවෙහි මණ්ඩපයක් කරවා අලංකාර කොට දෙවන දවස්හි කල් දැන්වීය. බුදුරජාණෝ පන්සියයක් භික්‍ෂූන් සහිතව එහි ගොස් පනවන ලද උතුම් ආසනයෙහි හුන් සේක. උපාසකයා බුද්ධප්‍රමුඛ භික්‍ෂු සංඝයාට මහදන් දී නැවත හෙට සඳහා යයි. මෙසේ සත්දිනක් ආරාධනාකොට මහදන් පවත්වා සත්වන දවසෙහි සියලු පිරිකර දානයක් දුන්නේය. ඒ දානය දෙන්නේ පාවහන් දීම උසස්කොට දුන්නේය. බුදුරදුන්ට දුන් පාවහන් යුවල දහසක් අගනේ වීය. අග්‍රශ්‍රාවකයන්ට පන්සියයක් අගනා ඒවාද සෙසු පන්සියයක් භික්‍ෂූන්ට සියයක් අගනා ඒවාදැයි දුන්නේය. මෙසේ හෙතෙම සියළු පිරිකර දානය දී තමාගේ පිරිස සමග භාග්‍යවතුන් වහන්සේගේ සමීපයෙහි හුන්නේය. ඉක්බිති බුදුරජාණන් වහන්සේ මිහිරි හඬින් ඔහුට අනුමෝදනා කරන්නේ උපාසකය, ඔබගේ සියලු පිරිකර දානය මහත් වූවකි. සතුටුසිත් ඇත්තේ වෙහි. පෙර බුදුන් නො උපන් කල්හි එසේ බුදුන්ට එක් පාවහන් යුවලක් දී නැව බිඳී මුහුදෙහි පිහිටක් නොමැති කල්හි පාවහන් දීමේ ආනිසංසයෙන් පිහිටක් ලැබුවාහුය. තොප වනාහි බුද්ධප්‍රමුඛ භික්‍ෂු සංඝයාට සියලු පිරිකර දානයක් දුන්නේය. ඒ ඔබට පාවහන් දානය කුමක් හෙයින් පිහිටක් නොවන්නේදැයි කියා ඔහු විසින් අයදින ලද්දේ අතීත ප්‍රවෘත්තිය ගෙනහැර පා වදාළ සේක.
අතීතයෙහි මේ බරණැස්නුවර මොලිනී නම් විය. මෝලිනී නගරයෙහි බ්‍රහ්මදත්ත රජු රාජ්‍යය කරවන කල්හි සංඛ නම් වූ පොහොසත් වූ මහත් ධනය ඇති බ්‍රාහ්මණයා නගරයේ සිව් දොරටුවලද නගරය මැදද තමා වසන ගෙදොරදැයි ස්ථාන සයක දන්ශාලා කරවා දිනපතා සය ලක්‍ෂයක් වියදම් කරමින් දිළින්දන්ටද මගියන්ටද මහදන් පැවැත්වීය. හෙතෙම එක් දිනයක (මෙසේ) සිතීය. මම ගෙයි ධනය ක්‍ෂය වූ කල්හි දන් දෙන්නට නොහැකි වන්නෙමි. ධනය නොපිරිහුන කල්හිම නැවෙන් ස්වර්ණ භූමියට ගොස් ධනය ගෙන එන්නෙමියි හෙතෙම නැවක් බඳවා බඩු පුරවා අඹුදරුවන් අමතා යම්තාක් මම පැමිණෙමිද ඒ තාක් මගේ දානය නොසිඳ පැවැත්වුව මැනව යයි කියා දාස කම්කරුවන්ගෙන් පිරිවරන ලද්දේ කුඩයක් ගෙන පාවහන් මත නැගී මධ්‍යාහ්න සමයෙහි පටුන්ගමට අභිමුඛ වූයේ පිටත්වීය. එකල්හි ගන්‍ධමාන පර්වතයෙහි එක් පසේබුදුනමක් විමසා බලා ධනය ගෙනඒම සඳහා යන්නා වූ ඔහු දැක. මහාපුරුෂයා ධනය ගෙනඒමට යයි. මොහුට මුහුදේදී අනතුරක් වන්නේද නැත්දැයි විමසා බලා වන්නේයයි දැන මෙතෙම මා දැක කුඩයද පාවහනද මට දී පාවහන් දීමේ විපාකයෙන් මුහුදෙහි නැව බිඳුන කල්හි පිහිටක් ලබන්නේය. මොහුට අනුග්‍රහ කරන්නෙමියි අහසින් අවුත් ඔහු සමීපයෙහි බැස සැඩසුළං-අව් ඇති, අඟුරු පැතුරුණාක් වැනි වූ උණු වැලි මඩින්නේ ඔහුට අභිමුඛ වී පැමිණියේය. හෙතෙම උන්වහන්සේ දැක පුණ්‍යක්‍ෂෙත්‍ර වූ පසේබුදුන් මා වෙත පැමිණියේය.
මා විසින් අද මෙහි බිජු රෝපණය කරන්නට වටී යයි සතුටු සිත් ඇත්තේ වේගයෙන් උන්වහන්සේ වෙත එළඹ වැඳ ස්වාමීනි, මට අනුග්‍රහ පිණිස මාර්ගයෙන් මදක් ඉවත්වී මේ ගසමුලට පැමිණෙන්න යයි කියා උන්වහන්සේ ගසමුලට පැමිණෙන කල්හි ගස මුල වැලි ඔසවා (අතුරා) උතුරුසළුව පනවා පසේබුදුන් හිඳුවා වැඳ සුවඳ කැවූ වතුරෙන් පා දෝවනය කර සුවඳ තෙල් ගල්වා ඔහුගේ පාදයන්ගෙන් මුදා ස්වාමීනි, මේ පාවහන් මත නැගී කුඩය මත්තෙහි කොට වඩින්නැයි කුඩයද පාවහනද දුන්නේය. උන්වහන්සේ ඔහුට අනුග්‍රහ පිණිස එය ගෙන ප්‍රසාදය වැඩීම පිණිස ඔහු දකිද්දීම අහසට පැන නැගී ගන්‍ධමාදන පර්වතයටම වැඩි සේක. බෝසත් තෙමේද ඒ දැක අතිශයින් පැහැදුන සිත් ඇතිව ඇත්තේ පටුනට ගොස් නැව් නැංගේය. ඉක්බිති ඔහුට මහමුහුදට පිළිපන් සත්වන දවස්හි නැව සිදුරු විය. ජලය ඉසින්නට නොහැකි වූහ. මහජනයා මරණ බියෙන් බියපත් වූවේ තම තමාගේ දෙවියන් නමස්කාර කර මහඬින් කෑගැසූහ. මහාසත්ත්ව තෙමේ එක් උපස්ථායකයෙකු ගෙන්වාගෙන සියළු සිරුරු තෙල් ගල්වා ගිතෙල් සමග උක්සකුරු කුඩු ඇති තාක් කා ඔහුටද කවා ඔහු සමග කුඹගස මතට නැගී අපගේ නගරය මේ දෙසැයි දිශාව සලකා මසු-කැසුබු ආදීන්ගේ උවදුරින් තමා මුදවන්නේ ඔහු සමඟ ඉස්බක් (රියන් 140ක් පමණ දුර) ඉක්මවා පැන්නේය. මහජනයා විනාශයට පැමිණියේය. මහාසත්ත්‍ව තෙමේ උපස්ථායකයා සමග මුහුද තරණය කරන්නට පටන් ගත්තේය. ඔහු තරණය කරද්දීම සත්දවසක් ඉක්මුණාහ. හෙතෙම ඒ කාලයෙහි ලුණුදියෙන් මුව සෝදා පෙහෙවස් සමාදන් වූවෙකුම වීය.
එකල්හි ලෝකපාලක සතරවරම් දෙවිවරුන් විසින් ‘ඉදින් නැව සිදුන කල්හි තෙරුවන් සරණගිය හෝ සීලයෙන් යුක්තවූ හෝ මව්පියන් දෙවියන් මෙන් සලකන්නාවූ හෝ යම් මනුෂ්‍යයෝ තුමූ දුකට පත්වූවාහු වෙත්ද ඔවුන් රකින්නේ යයි මණිමේඛලා නම් දෙව්දුවක් මුහුදෙහි ආරක්‍ෂාව පිණිස තබන ලද්දී වෙයි. ඇය සිය ඉසුරින් සත්දිනක් පමා වී සත්වන දවස්හි මුහුද බලන්නී සිල් පැවැත්මෙන් යුක්ත වූ සංඛ බ්‍රාහ්මණයා දැක මුහුදට වැටුන මොහුගේ සත්වන දවසයි. ඉදින් හෙතෙම මැරෙන්නේ නම් අතිශයින් ගැරහිය යුත්තියක වන්නෙමියි තැතිගත් සිත් ඇත්තී එක් රන් පාත්‍රයකට නොයෙක් අග්‍ර වූ රස ඇති දිව්‍යමය භෝජන පුරවා වාත වේගයෙන් ඔහු වෙත ගොස් ඔහු ඉදිරියේ අහස්හි සිට බ්‍රාහ්මණය, ඔබ සත්දිනක් ආහාර රහිතය. මේ දිව්‍යමය ආහාර අනුභව කරවයි කීය. හෙතෙම ඇය බලා ඔබේ බත් ඉවත් කරව. මම පෙහෙවස් සමාදන් වූයෙමියි කීය. ඉක්බිති ඔහුගේ පිටුපසින් එන්නා වූ උපස්ථායකයා දෙව්දුව නොදැක ශබ්දය පමණක් අසා මේ බ්‍රාහ්මණයා ස්වභාවයෙන්ම සියුමැලිය. දින හතක් ආහාර නැති නිසා දුකට පත් වූයේ මරණ බියෙන් වැලපෙතැයි සිතමි. ඔහු අස්වසමැයි සිතා පළමු ගාථාව කීවේය.
**1. **සංඛ බමුණ, නුඹ බහුශ්‍රැත වූයෙහිය. අසන ලද ධර්මය ඇත්තෙහිය. ඔබ විසින් ශ්‍රමණ බ්‍රාහ්මණයෝ දක්නා ලදහ. ඉක්බිති නොකල්හි විලාප දක්වන්හෙිය. මගෙන් අන්‍ය වූ කවරෙක් ඔබට පිළිවදන් දෙන්නේද?
එහි **සුත ධම්මො** යනු ඔබ විසින් දැහැමි ශ්‍රමණ බ්‍රාහ්මණයන් සමීපයෙහිදී ධර්මය අසන ලදි. **දිට්ඨා** යනු ඔවුන්ට ප්‍රත්‍යයන් දෙන්නා වූද වතාවත් කරන්නා වූද ඔබ විසින් දැහැමි ශ්‍රමණ බ්‍රාහ්මණයෝ දක්නා ලදහ. මෙසේ නොකරන්නේම දක්නේ නමුත් ඔවුන් නොදක්නේමය. **අථක්ඛණෙ** යනු අථ+අක්ඛණෙ යනු විසන්‍ධියි. කථා කරන්නා වූ කිසිවෙකු නොවීමෙන් වචනයට අවකාශ නොවූ කල්හි. **දස්සයසෙ** යනු මම පෙහෙවස් සමාදන් වූවෙක් වෙමැයි කියන්නේ මහහඬ දක්වන්නෙහිය. **පටිමන්තකො** යනු මගෙන් වෙනත් වූ කවරෙක් ඔබට පෙරළා කථා කරන්නෙකු පිළිවදන් දෙන්නෙකු වේද? කවර හේතුවක් නිසා මෙසේ වැලපෙහිද?
හෙතෙම ඔහුගේ වචනය අසා මොහුට ඒ දෙව්දුව නොපෙනේ යයි හඟිමියි සිතා යහළුව, මම මරණයට බිය නොවෙමි. මට වෙනත් පිළිවදන් දෙන්නෙක් ඇතැයි කියා දෙවන ගාථාව කීය.
2. පැහැපත් මුහුණ ඇති සිත් ගන්නා සුලු රන් අබරණින් සැරසුන ස්ත්‍රියක් රන්මුවා වූ පාත්‍රයක් ගෙන බත් වළදවයි මට කියයි. ඇය සැදැහැති සිත් ඇත්තිය. මම ඇයට නොකැමති යෙමියි කියමි යනුයි.
එහි **සුබ්හු** යනු පැහැපත් මුහුණ ඇති. **සුභා** යනු ප්‍රසාද කර උතුම් රූප දරන්නී වූ. **සුප්පටිමුත්තකම්බු** යනු පැළද ගත් රන් අබරණ ඇත්තී. **පග්ගයහ** යනු රන් පාත්‍රයෙන් බත් ගෙන එළවා. **සද්ධා චිත්තා** යනු ශ්‍රද්ධා ඇත්තීද සතුටු සිත් ඇත්තීද **සද්ධං චිත්තං** යනුද පෙළයි. එහි අර්ථය. **සද්ධං** යනු ඇදහිළි ඇත්තේ. **චිත්තං** යනු සතුටු සිත් ඇත්තේ. **තමහංනො** යනු මම පෙහෙවස් සමාදන් වී ඇති හෙයින් ඒ දේවතාවිය ප්‍රතික්‍ෂේප කරන්නේ නැතැයි කීවෙමි. යහළුව, විලාප නොකරමියි.
ඉක්බිති හෙතෙම ඔහුට තෙවන ගාථාව කීය.
3. බ්‍රාහ්මණය, තමාගේ සැපත කැමති වන්නා වූ පුරුෂයා මෙබඳු යක්‍ෂයකු දැක විචාරන්නේය. නැගී සිටුව. ඔබ දෙව්දුවක්ද නැතහොත් මනුෂ්‍ය දුවක්දැයි බැඳදිළිවැ ඇයගෙන් විමසුව.
එහි **සුඛමාසිසානො** මෙබඳු වූ යක්‍ෂයෙකු දැක තමන්ගේ සැපය අපේක්‍ෂා කරන්නා වූ පණ්ඩිත පුරුෂයා අපට සැපයක් වන්නේය නොවන්නේය යැයි අසන්නේය. **උට්ඨෙහි** යනු ජලයෙන් නැගිටිනා කාරයක් දක්වමින් නැගී සිටුව. **පඤ්ජලිකාභිපුච්ඡා** යනු බැඳදිළිව විමසව. **උදමානසීනූති** යනු නැතහොත් ඔබ මහත් සෘද්ධි ඇති සම්පූර්ණ කළ තපස් ඇති මිනිස් දුවක්ද, බෝධිසත්ව තෙමේ සුදුස්සක් කියන්නෙහි යයි ඇය විමසන්නේ සිව්වන ගථාව කීය.
4. මහත් වූ ආනුභාව ඇති ස්ත්‍රිය, යම් හෙයකින් මා දෙස ප්‍රිය ඇසින් බලා බත් අනුභව කරව යයි මට කීයෙහිය. ඔබව විමසමි. ඔබ දෙව්දුවක් වෙහිද නැතහොත් මිනිස් දුවක වෙහිද?
එහි **යං ත්‍වං** යනු යම් හෙයකින් ඔබ, **සුඛෙන මං අභිසමෙක්ඛසෙ** ප්‍රිය ඇසින් බලන්නෙහිය. **පුච්ඡාමිතං** යනු ඒ කරුණින් ඔබ විමසමි.
ඉක්බිති දෙව්දුව ගාථා දෙකක් කීවාය.
5. සංඛ බ්‍රාහ්මණය, මෙහි මුහුදුදිය මැදට පැමිණි මම මහත් තෙද ඇති දෙව්දුවක වෙමි. තොපට අනුකම්පා සිත් ඇත්තීමය. දුෂ්ට වූ සිත් ඇත්තී නොවෙමි. ඔබට යහපත පිණිසම මෙහි පැමිණියේ වෙමි.
6. සංඛ බ්‍රාහ්මණය, මෙහි තොප විසින් යම් කිසිවක් සිතින් පතන ලදද (ඒ) ආහාරපාන, ආසන, නන් වැදෑරුම් යානාවන්ද යන එ් සියල්ල මම ඔබට පිළියෙල කොට දෙමි.
එහි **ඉධ** යනු මේ මුහුදෙහි. **නානා විධානි** යනු බොහෝ නන් වැදෑරුම් වූ හස්ති යාන අශ්ව යාන ආදිය ඇත. **සබ්බස්ස ත්‍යාහං** යනු ඒ කෑම් බීම් ආදී සියල්ලට ස්වාමියෙකු කොට ඔබට ඒ ආහාරපාන ආදිය. **පයිපාදයාමි** දෙමි. **යං කිඤ්චි** යනු අන් යම් කිසිවක් ඔබගේ සිතින් කැමති වන ලදද ඒ සියල්ල ඔබට දෙමි යි.
මහාසත්ව තෙමේ ඒ අසා මේ දෙව්දුව මුහුද මතදී මට මේ මේ දේ දෙමි යයි කියයි. කිම මැය මා විසින් කළ පිංකමකින් දෙනු කැමැත්තීද නැතහොත් තම බලයෙන් දැයි. පළමුකොට ඇය විමසමියි සිතා විමසන්නේ සත්වන ගාථාව කීය.
7. මනා ඉගටිය ඇති, යහපත් බැම ඇති, මනා වූ (ශරීරයේ) මධ්‍ය ප්‍රදේශ ඇති, යහපත් සිරුරු ඇත්තිය, මගේ යම්කිසි පූජාවක හෝ ආගන්තුක සත්කාරයක හෝ විපාකයක් වේ නම් ඒ සියල්ලට තොපම ප්‍රධානය. (ඒ ඒ ක්‍රියාවන්හි විපාක දන්නා නිසාවෙනි) මෙය මගේ කිනම් කර්මයක විපාකයක්ද?
එහි **යිට්ඨං** යනු දාන වශයෙන් පුදන ලද්දයි**. හුතං** යනු ගුණ සලකා හෝ ආගන්තුක සත්කාර වශයෙන් දෙන ලද්ද **සබ්බස්ස නො ඉස්සරා ත්‍වං** යනු අපගේ ඒ සියළු පිංකම්වලට ඔබ ප්‍රධානය. මේ විපාකය මෙහිය. මේ විපාකය මෙහියයි දැනගන්නට සාමර්ථ්‍යය යන අර්ථයි. **සුස්සොණි** යනු සුන්දර වූ කලවා ලක්‍ෂණයෙහි. **සුබ්භු** යනු යහපත් බැම ඇති. **සුවිලාක මජෙක්‍ධ** යනු මනාව ලැගුනු සිරුරු මධ්‍ය භාගය ඇති. **කිස්ස මෙ** යනු මෙය මා කළ කටයුතු අතර කවර කටයුත්තක විපාකයද? යම් හෙයකින් මට පිහිටක් නැති මුහුදෙහි පිහිටක් ලබම්ද?
ඒ අසා දෙව් දූ මේ බ්‍රාහ්මණයා ඔහු විසින් යම් කුසල කර්මයක් කරන ලදද එය මොහු නොදනී යයි හැඟීමෙන් විමසයි යයි හඟිමි. දැන් ඔහුට කියමියි කියන්නී අටවන ගාථාව කීවේය.
8. සංඛ බ්‍රාහ්මණය, උණුසුමෙන් යුත් මාවතෙහිදී උණුසුම් වැල්ලෙහි තබන ලද පා ඇති, පිපාසිත වූ (එහෙයින්ම) ක්ලාන්ත වූ එක් භික්‍ෂුවකට (පසේ බුදුවරයෙකුට) පාවහන්වලින් (අවශ්‍යතා) පිළියෙල කළේය. ඒ දානය වූ කලී අද ඔබට කැමති දෙය දෙන්නේය.
එහි **එක භික්ඛුං** යනු ඒ පසේ බුදුරජු අරබයා කීය. **උග්ඝට්ට පාදං** යනු උණුසුම් වැලිවලින් ගටනා ලද පා ඇති. **තසිතං** යනු පිපාසයට පත්වූ. **පටිපාදයී** යනු පිළියෙල කළේය. යෙදවීය. කාම **දු හා** යනු කැමති සියලු දේ දෙන්නීය.
මහා සත්ත්ව තෙමේ එය අසා මෙබඳු පිහිටක් නැති මහ මුහුදෙහිදීද මා විසින් දෙන ලද පාවහන් දානය මට කැමති සියළු දේ දෙන්නේ වීය. පුදුමයි. මා විසින් පසේබුදුන්ට දානයක් මනාව දෙන ලදි යි සතුටු සිත් ඇත්තේ නවවන ගාථාව කීය.
9. ඒ නැව යහපත් ලෑලිවලින් යුක්ත වූයේ දිය පිවිසීමෙන් තොර වූයේ එරක වාතයෙන් මෙහෙයවන්නක් වේවා! අන් යානයකට මෙහි බිමක් නැත. අදම මා මොලිනී නගරයට පමුණුවව යනුයි.
එහි අර්ථය - දේවතාවිය මෙසේ ඇති කල්හි මට එක් නැවක් මවව. කුඩා වූ එක් ඔරුවක් ඇති නැවක් නො මවව. යමක් මවන්නෙහිද ඒ නැව බොහෝ වූ මනාව මස්නා ලද ලෑලිවලින් යුක්ත වූවා ජලය නොපිවිසෙන හෙයින් **අනවස්සුත** වූවා. එරක විසින් මනාව ගෙන, යන්නා වූ වාතයෙන් යොදවන ලද දිව්‍යමය නැව හැර අනිකකට ඉඩක් නැති හෙයින් ඒ නැවෙන්ම මා අදම මොලිනී නගරයට පමුණුවයි.
දේවතාවිය, ඔහුගේ වචනය අසා සතුටු වූ සිත් ඇත්තේ සත්රුවනින්ම කළ නැවක් මැවීය. එය දිගින් අට ඉස්බක් විය. පළලින් සිව් ඉස්බක් විය. ගැඹුරින් විසි යෂ්ටියකි. (යෂ්ටිය යනු සත්රියනකි) එයට ඉන්‍ද්‍රනීලමය කුඹගස් තුනෙකි. රන්මුවා වූ යොත්ය. රිදීමය වූ නැංගුරම්ය. රන්මුවා වූව රුවල් වීය. දෙව්දුව ඒ නැව සත්රුවනින් පුරවා බමුණා වැළඳ අලංකාර කරන ලද නැවට නැංවීය. ඔහුගේ උපස්ථායකයා පිළිබඳව නොබැලීය. බ්‍රාහ්මණයා තමාගේ පිනෙන් ඔහුට පින් දුන්නේය. හෙතෙම අනුමෝදන් වීය. එකල්හි දෙව්දුව ඔහු වැළඳගෙන පිහිටුවීය. ඉක්බිති ඇය නැව මෝලිනී නගරයට පමුණුවා බමුණාගේ නිවසෙහි ධනය තබා තමා වසන තැනටම ගියාය. බුදුරජාණන් වහන්සේ බුද්ධත්‍වයට පත්ව.
10. ඇය ඒ මුහුද මැදදී සතුටු වූවා පහන් වූ සිත් ඇත්තී, බෙහෙවින් සතුටු වූවා විසිතුරු නැවක් මවා උපස්ථායක පුරුෂයා සමග සංඛ බ්‍රාහ්මණයා ගෙන ඉතා රමණීය වූ නගරයට පැමිණවීය. යි
මේ අවසාන ගාථාව වදාළ සේක.
එහි **සා** යනු මහණෙනි, ඒ දෙව්දුවයි. **තත්‍ථ** යනු මුහුද මැදදී ඔහුගේ වචනය අසා, විත්ති සංඛ්‍යාත ප්‍රීතියෙන් සමන්විත හෙයින් චිත්තා නම් විය**. සුමනා** යනු සොඳුරු සිත් ඇත්තී ප්‍රමුදිත බැවින් සතුටු සිත් ඇත්තේ වී විසිතුරු නැවක් මවා පරිවාරක පුරුෂයා සමග ඒ බ්‍රාහ්මණයා **සාධු රම්මං** යනු ඉතා සිත්කළු නගරයට පැමිණවීය.
බ්‍රාහ්මණයාද දිවි ඇති තෙක් ගෙහි වසන්නේ අපමණ ධනයක් දන් දී සිල් රැක ආයුෂ කෙළවර පිරිවර සහිතව දේව නගරය (ලෝකය) පිරවීය.
ශාස්තෲන් වහන්සේ මේ ධර්මදේශනාව ගෙනහැර දක්වා සත්‍යයන් ප්‍රකාශ කොට ජාතකය ගලපා වදාළ සේක. සත්‍ය දේශනාව කෙළවර උපාසකයා සෝවාන් ඵලයෙහි පිහිටියේය.
එකල්හි දෙව්දුව උත්පලවණ්ණා තෙරණිය වූවාය. උපස්ථායක පුරුෂයා ආනන්ද තෙර වීය. සංඛ බ්‍රාහ්මණයා මම ම වීමි යයි වදාළ සේක.
**යො තෙ ඉමං විසාලක්ඛි** යන මේ ගාථාව ශාස්තෘන් වහන්සේ දෙව්රමෙහි වාසය කරන සේක් එක් කිපෙනසුළු භික්‍ෂුවක් අරබයා දේශනා කළ සේක. ඒ භික්‍ෂුව නෛර්යාණික සසුනෙහි පැවිදි වීද ක්‍රෝධයට නිග්‍රහ කරන්නට නොහැකි විය. කිපෙන සුළු විය. සිත්තැවුල් බහුල වූයේ ස්වල්පයක්ද කීවේ කෝපවීය. කිපුනේය. විපතට පත්වීය. කෝප බහුල වූයේ වෙයි. ශාස්තෲන් වහන්සේ ඔහුගේ කිපෙනසුළු බව අසා කැඳවා තොප කිපෙනසුළු බව ඇත්තේ සත්‍යදැයි විමසා ස්වාමීනි, සත්‍යයයි කී කල්හි මහණ, ක්‍රෝධය නම් වැලැක්විය යුතුය. මෙලොවද පරලොවද විපත් ඇතිකරන මෙබඳු වූ අනිකෙකු නැත. ඔබ ක්‍රෝධ රහිත වූ සම්බුදුරජාණන් වහන්සේගේ ශාසනයෙහි පැවිදි වී කුමක් හෙයින් කිපෙහිද? පැරණි පණ්ඩිතයෝ බාහිර ශාසනයෙහි පැවිදි වීද ක්‍රෝධ නොකළෝ යයි කියා අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස්නුවර බ්‍රහ්මදත්ත රජු රාජ්‍යය කරවන කල්හි කසීරට එක් නියම්ගමක පොහොසත් වූ මහත් ධනය ඇති මහත් සම්පත් ඇති පුතුන් නැති එක් බ්‍රාහ්මණයෙක් විසීය. ඔහුගේ බැමිණිය පුතකු පැතුවාය. එකල්හි බෝධිසත්වයෝ බ්‍රහ්මලෝකයෙන් චුත වී ඒ බැමිණියගේ කුසෙහි උපන්නෝය. නම් තබන දවස්හි ඔහුට බෝධිකුමාරයා යයි නම් කළහ. ඔහු වයසට පත් කල්හි තක්‍ෂිලාවට ගොස් සියළු ශිල්පයන් ඉගෙන පෙරලා පැමිණි ඔහුට ඔහුගේ නොකැමැත්තෙන්ම මව්පියෝ සමාන කුලයකින් කුමාරිකාවක ගෙන ආවාහුය. ඇයද බඹලොවින් චුත වූවාම උතුම් රූපයක් දරන්නී දෙව් අප්සරාවක හා සමාන වූවාය. ඔවුන්ගේ නොකැමැත්තෙන්ම ඔවුනොවුන්ගේ ආවාහ විවාහය කළාහුය. ඔවුන් දෙදෙනාගේම කෙලෙස් පැවතීමක් නම් නොවූ විරූය. රාග සහිතව එකිනෙකාගේ බැලීමක් නම් නොවීය. සිහිනෙනුදු ඔවුන් විසින් මෙවුන්දමක් නම් නොදුටුවිරූය. මෙසේ පිරිසිදු සිල් ඇත්තෝ වූහ.
ඉක්බිති මෑත කාලයෙහි මහාසත්ත්ව තෙමේ මව්පියන් කළුරිය කළ කල්හි ඔවුන්ගේ අවසාන කෘත්‍යය කර ඇය කැඳවා සොඳුර, ඔබ මේ අසූ කෙළක් ධනය ගෙන සුවෙන් ජීවත් වෙවයි කීය. ආර්ය පුත්‍රය, ඔබ වනාහි කොහි යව්ද? මට ධනයෙන් වැඩක් නැත. හිමවත පෙදෙසට ගොස් පැවිදි වී තමා පිහිටක් කරන්නෙමියි. ආර්යපුත්‍රය, කිම පැවිද්ද නම් පුරුෂයන්ට පමණක් සුදුසු වේදැයි. සොඳුර ස්ත්‍රීන්ට වටී. එසේ වී නම් මම ඔබ විසින් හරනා ලද කෙළ පිඩුව නොගන්නෙමි. මටද ධනයෙන් වැඩක් නැත. මමද පැවිදි වන්නෙමියි. සොඳුර මැනවයි. ඒ දෙදෙනාම මහදන් දී නික්ම සිත්කළු බිම් කොටසක ආශ්‍රමයක් කොට පැවිදි වී අහුලා ගත් ලොකු කුඩා ගෙඩිවලින් යැපෙන්නාහු එහි අවුරුදු දහයක් පමණ විසුවාහුය. ඔවුන්ට ධ්‍යානයක නො උපදීද ඔවුහු එහි පැවිදි සුවයෙන් දසවසරක් වාසය කර ලුණු ඇඹුල් සෙවීම පිණිස ජනපද චාරිකාවෙහි හැසිරෙන්නාහු පිළිවෙලින් බරණැසට පැමිණ රජුගේ උයනෙහි වාසය කළාහුය.
එක් දවසක් රජු පඬුරු ගෙන ආ උයන්පල්ලා දැක උද්‍යාන ක්‍රීඩාවන් කෙළින්නෙමු උයන පිරිසිදු කරවයි කියා ඔහු විසින් පිරිසිදු කළ සරසන ලද උයනට මහත් වූ පිරිවර සමග ගියේය. ඒ වේලාවෙහි ඒ දෙදෙනා උයනේ එක්පසෙක පැවිදි සුවයෙන් කල්ගෙවන්නාහු හුන්නෝ වෙත්. ඉක්බිති රජු උයනෙහි හැසිරෙන්නේ. හුන්නා වූ ඒ දෙදෙනා දැක, අතිශයින් පැහැදීම් ඇතිකරන උතුම් රූපශ්‍රීයක් දරන පරිබ්‍රාජිකාව දෙස බලන්නේ පිළිබඳ සිත් ඇත්තේ වීය. හෙතෙම කෙලෙස් වශයෙන් කම්පා වන්නේ පළමුකොට මේ පරිබ්‍රාජිකාව පුළුවුස්නෙමි. මොහුට මැය කවරක් වෙයි දැයි බෝසතුන් වෙත එළඹ පැවිද්ද, මේ පරිබ්‍රාජිකාව තොපට කුමක් වේදැයි විචාළේය. මහරජ, කිසිවක් නොවේ. හුදෙක් එකම පැවිද්දෙන් පැවිදි වූවෝ වෙමු. එහෙත් ගිහිකල මගේ පාදපරිචාරිකාව (භාර්යාව) වූවා යයි. රජු ඒ අසා මැය මොහුගේ කිසිවෙක් නොවේ. තවද ගිහි කල ඔහුගේ පාදපරිචාරිකාව වීය. ඉදින් මම මැය ඉසුරු බලෙන් ගෙන යන්නේ නම් යෙහෙකි. මෙතෙම කවරක් කරන්නේද පළමුකොට ඔහු පරීක්‍ෂා කරන්නෙමියි සිතා වෙත එළඹ පළමුගාථාව කීවේය.
1. බ්‍රාහ්මණය, යමෙක් විශාල ඇස් ඇති, මද සිනහ සහිතව කථාකරන ඔබගේ මේ ප්‍රියාවිය බලයෙන් ගෙන යන්නේ නම් කුමක් කරන්නෙහිද?
එහි **සමමිල්ල භාසිං** යනු මද සිනහ සහිතව කථා කරන්නී වූ. **බලා ගච්ඡෙය්‍ය** යනු බලහත්කාරයෙන් ගෙන යන්නේය. **කින්නු කයිරාසි** යනු බ්‍රාහ්මණය, ඔහුට ඔබ කුමක් කරන්නෙහිද?
ඉක්බිති මහා සත්ත්ව තෙමේ ඔහුගේ කථාව අසා දෙවන ගාථාව කීය.
2. මගේ සිතෙහි කෝපය උපන් නමුත් නොමුදන්නේය. ජීවිත හේතුවෙන්ද නොමුදන්නේය. මහත් වූ වැස්ස දූවිලි වලක්වන්නාක් මෙන් එම කෝපය වහා වළක්වාලමි.
එහි අර්ථය- මහරජ, ඉදින් මැය ගෙනයන කල්හි මගේ ඇතුලත කවර තැනක හෝ කෝපයක් උපදින්නේ නම් එය මගේ ඇතුලත ඉපදී, නමුච්වෙය්‍ය යම්තාක් මම ජීවත් වෙම්ද ඒ තාක් මවිසින් එය නොමුදන්නේය. ඔහුට ඇතුලත දැඩිව එකට වාසය කිරීමෙන් පිහිටන්නට නොදෙමි. ඉක්බිති යම්සේ උපන් දූවිලි මහත් වූ වර්ෂාව වහා වළක්වයිද එසේ වහාම එය මෛත්‍රී භාවනාවෙන් නිග්‍රහකොට වළක්වන්නෙමි යි.
මහාසත්ත්‍ව තෙමේ මෙසේ සිංහනාද කළේය. රජු ඔහුගේ කථාව අසාද අඥාන බව නිසා තමාගේ පිළිබඳ සිතුවිල්ල වළක්වන්නට නොහැකි වන්නේ එක්තරා ඇමතියෙකුට “මේ පරිබ්‍රාජිකාව රජමැදුරට පමුණුවය යයි අණ කරවීය. හෙතෙම මැනවයි පිළිගෙන ලොව අධර්මය පවතී. නුසුදුසුය. ආදීන් කියා හඬන්නීවූම ඇය ගෙන ගියේය. බෝධිසත්ත්‍ව තෙමේ ඇයගේ හඬන ශබ්දය අසා එක්වරක් බලා නැවත නොබැලීය. හඬන්නී වූ වැලපෙන්නී වූ ඇය රජගෙදරටම ගෙන ගියාහුය. ඒ බරණැස් රජුද උයනෙහි ප්‍රමාදවීමක් නොකරම වහා ගෙට ගොස් ඒ පරිබ්‍රාජිකාව කැඳවා මහත් වූ යසසින් සතුටු කළේය. ඇය යසසෙහි අගුණද පැවිද්දෙහි ගුණමද කීවාය. රජු කිනම් ක්‍රමයෙන්ද ඇගේ සිත නොබලන්නේ ඇය එක් කාමරයක දමා (කරවා) සිතීය. මේ පරිබ්‍රාජිකාව මෙබඳු යසස නොකැමති වෙයි.ඒ තාපසයාද මෙබඳු ස්ත්‍රියක් ගෙනයන කල්හි කිපී බැලීම් මාත්‍රයක්ද නොකළේය. පැවිද්දෝ වනාහි බොහෝ මායා ඇත්තෝ වෙති. කිසිවක් යොදවා මට අනර්ථයක් කරන්නේය. පළමුකොට යමි. කුමක් කරමින් සිටින්නේදැයි දනිමි යි. සිටින්නට නොහැකි වන්නේ උයනට ගියේය. බෝධිසත්ත්‍ව තෙමේ සිවුර මසමින් හුන්නේය. මද පිරිවර ඇති රජු පිය ශබ්දයක් නොකරන්නේ වහා එළඹියේය. බෝධිසත්වත්‍වයෝ රජු දෙස නොබලා සිවුරම මැසුවේය. රජු, හෙතෙම කිපී මා සමග කථා නොකරයි මේ කූට තාපසයා කෝපය උපදින්නට නොදෙන්නෙමි. උපන් කල්හිද වහාම නිග්‍රහ කරන්නෙමියි පළමුව ගුගුරා දැන් ක්‍රෝධයෙන්ම තදවී මා සමග කථා නොකරයි යි හැඟීමෙන් තෙවන ගාථාව කීය.
3. යම් හෙයකින් පළමුව බලවතෙකු මෙන් වී පුරසාරම් දෙඩූ ඔබ දැන් කිසිවක් නොකියන්නේ සඟල සිවුර මසමින් සිටින්නෙහිය.
එහි **බලම්හිව** **අපස්සිතො** යනු බලයෙන් යුක්ත වූවෙකු මෙන් වී. **තුණ්හීකකො** යනු කිසිවක් නොකියන්නේ. **සිබ්බමච්ඡසි** යනු මසමින් සිටින්නෙහිය.
මහා සත්ත්‍වයා ඒ අසා මේ රජු ක්‍රෝධ වශයෙන් මා කථා නොකරයි යි සිතයි. දැන් උපන් ක්‍රෝධයේ වසඟයට නොගිය බව ඔහුට කියන්නෙමියි සිතා සිව්වන ගාථාව කීවේය.
4. මාගේ ක්‍රෝධය උපන. නමුත් නොමුදන්නේය. ජීවිත හේතුවෙන්ද මගේ ක්‍රෝධය නොමුදන්නේය. මහවැස්ස දූවිලි වළක්වන්නා සේ ක්‍රෝධය වහා වැළැක්වූයෙමි යි.
එහි අර්ථය - මහරජ, මට ක්‍රෝධය උපන. නූපන්නේ නොවේ. නමුත් මගේ ක්‍රෝධය නොමුදන්නේය. ඔහුට (ඇතුළට) පිවිස හදවතෙහි සිටින්නට නොදුන්නෙමි. මෙසේ ඒ ක්‍රෝධය මගේ ජීවිත හේතුවෙන්ද නොමුදන්නේමය. මහවැස්ස දූවිලිය මෙන් වහාම එය වලක්වාලූයෙමි යි.
ඒ අසා රජු කිම මෙතෙමේ කෝපය නිසාම කියයිද නැතහොත් අන් කිසිවක් නිසා කියහිදැයි, පළමුකොට ඔහු විමසමැයි සිතා විමසන්නේ පස්වන ගාථාව කීය.
5. තොපගේ සිතෙහි කවරක් ඉපදුනේද? කවරක් නොමිදුවේද? ඔබ ජීවිත හේතුවෙන්ද කවරක් නොමිදුවේද? මහවැස්ස දූවිලිය මෙන් තොප වැළැක්වූයේ කවරක්ද?
එහි **කිං තෙ උප්පජ්ජි නො මුච්චි** යනු තොප කවරක් ඉපදුනේද නොමිදුවේද?
ඒ අසා බෝධිසත්ත්‍ව තෙමේ මහරජ, ක්‍රෝධය මෙසේ බොහෝ ආදීනව ඇති මහත් වූ විනාශ ගෙනදෙන්නා වූ මේ ක්‍රෝධය මට ඉපදුනි. උපන්නා වූ එය මෛත්‍රී භාවනාවෙන් වළක්වාලුයෙමියි ක්‍රෝධයෙහි ආදීනව කියනුයේ.
6. යමක් උපන් කල්හි ආත්මාර්ථය නොදකීද නොඋපන් කල්හි මනාව දකීද ඒ ක්‍රෝධය මාගේ සිතෙහි උපනි. නොමිදුනේය. ක්‍රෝධය මෝඩයන්ට ගෝචර වූවෙකි.
7. යමක හටගැනීම නිසා දුක කැමති වන්නා වූ පසමිතුරෝ සතුටු වෙත්ද ඒ ක්‍රෝධය මාගේ සිතෙහි උපනි. නොමිදුනේය. ක්‍රෝධය මෝඩයන්ට ගෝචර වූවෙකි.
8. යමක් හට ගන්නා කල්හි ආත්මාර්ථය අවබෝධ නොවේද ඒ ක්‍රෝධය මගේ සිතෙහි උපනි. නොමිදුනි. ක්‍රෝධය මෝඩයන්ට ගෝචර වූවකි.
මහරජ, යම්බඳු කෝපය විසින් මඩනා ලද්දේ කුසලයන් දුරු කෙරේද මහත් වූ අභිවෘද්ධිය බැහැර කෙරේද බියකරු සේනාවක් වැනි වූ, උතුමන් පවා මඩින්නා වූ ඒ ක්‍රෝධය වෙතින් නොමිදුනේය.
වියලි දර හමනා කල්හි ගින්න හටගනී. ඒ ගින්න යමකින් හටගනීද ඒ දර කඩම දවයි.
මෙසේ මන්‍දබුද්ධික වූ කිසිත් නොදන්නා වූ පුරුෂයාගේ එකට එක කීමෙන් ක්‍රෝධය හට ගනී. හෙතෙම ඒ ක්‍රෝධයෙන්ම දවනු ලබයි.
තණකොළ හා දර නිසා හටගන්නා ගින්න මෙන් යමෙකුගේ සිත තුළ ක්‍රෝධය වැඩේද ඔහුගේ යසස කෘෂ්ණ පක්‍ෂයෙහි චන්‍ද්‍රයා මෙන් පිරිහේ.
ඉන්ධන (දර) රහිත ගින්න මෙන් යමෙකුගේ ක්‍රෝධය සන්සිඳේද ශුක්ල පක්‍ෂයෙහි චන්‍ද්‍රයා මෙන් ඔහුගේ යසස වැඩේ.
යන මේ ගාථා කීය.
එහි **න පසසති** යනු ආත්මාර්ථයද නොදනී. පරාර්ථය පිළිබදව කියනුම කවරේද? සාධු **පස්සති** යනු ආත්මාර්ථයද පරාර්ථයද මනාව දකී. **දුම්මෙධ ගොචරො** යනු නුවණ නැත්තවුනට ආහාරයක් වූයේ. **දුක්ඛ මෙසිනො** යනු දුක කැමති වන්නාහු. **සදත්‍ථං** යනු තමා යහපත පිණිස වූ. ධනයෙන්ද ධර්මයෙන්ද වැඩීමයි. **පරක්කරෙ** යනු උපන්නා වූ මහත් අර්ථයද බැහැර කරයි. මට මෙයින් වැඩක් නැත. ඉවත් කරව් යයි කියයි. **සභිමසෙනො** යනු ඒ ක්‍රෝධය භයානක වූ බිය ඇතිකරන මහත් වූ කෙලෙස් සේනාවකින් යුක්ත වූයේ, **බලවා** **පමද්දි** යනු තමාගේ බලවත් බව නිසා මහත් සත්ත්‍වයන් පවා ගෙන තමාගේ වසඟයෙහි කිරීමෙන් මැඩීමට සමර්ථ වූ. **නෙ මෙ අමුච්ච** යනු මගේ සමීපයෙන් මිදීමක් නොලැබීය. කිරි දීකිරි භාවයෙන් තොරව මෙන් මගේ හදවතෙහි මොහොතක් නොසිතන්නේයයි අර්ථයි.
**කට්ඨසමිං මත්‍ථමානස්මිං** යනු ගිනි ගානා දණ්ඩෙන් මඩිනු ලබන කල්හි - **මද්දමානස්මිං** යනුද පෙළයි. **යස්මා** යනු යමු දරකඩකින් හටගනීද එයම දවයි. **ගිනි** යනු ගින්නයි. **බාලස්ස** **අවිජානතො** නොදන්නා වූ බාලයාට. **සාරම්භා ජාය**තෙ යනු මමද තොපදැයි ඇදීම්-තල්ලු කිරීම් කරන්නහුට එකට එක කිරීම ලක්‍ෂණ කොට ඇති සාරම්භයෙන් ගිනි ගානා දණ්ඩෙන් මෙන් ගින්න වැනි වූ ක්‍රෝධය උපදී. **සොපි තෙනෙව** යනු ඒ බාලයා ඒ ක්‍රෝධයෙන් ගින්නෙන් දර මෙන් දැවේ. **අනින්‍ධො ධූමකේතුවා** යනු දර නැති ගින්න මෙන්. **තස්ස** යනු ඒ ඉවසීමෙන් යුක්ත වූ පුද්ගලයාගේ පුර පක්‍ෂයෙහි චන්‍ද්‍රයා මෙන් ලබන ලද කීර්තිය මෙන් මතුමතුද පිරේ.
රජ මහාසත්ත්‍වයන්ගේ දැහැමි කථාව අසා සතුටු වී එක් ඇමතියෙකුට අණ කරවා පරිබ්‍රාජිකාව ගෙන්වා ස්වාමීනි, ක්‍රෝධ රහිත වෙව. කෙළෙස් තවව. තෙපි දෙදෙනම පැවිදි සුවෙන් කල්ගෙවන්නාහු මේ උයනෙහිම වසව්. මම තොපට දැහැමි ආරක්‍ෂාව කරන්නෙමියි කියා ක්‍ෂමා කරවා වැඳ ගියේය. ඒ දෙදෙනාම එහිම වාසය කළාහුය. මෑත කාලයෙහි පරිබ්‍රාජිකාව කළුරිය කළාය. බෝසත් තෙමේ ඇය කළුරිය කළ කල්හි හිමවතට ගොස් අභිඥාවන්ද සමාපත්තීන්ද උපදවා සතර බ්‍රහ්ම විහරණයන් වඩා බඹලොව පිහිට කර ඇත්තෙක් වීය.
ශාස්තෲන් වහන්සේ මේ ධර්මදේශනාව ගෙනහැර දක්වා සත්‍යයන් ප්‍රකාශ කර ජාතකය ගලපා වදාළ සේක. සත්‍ය දේශනාවසානයෙහි කෝපී වූ භික්‍ෂුව අනාගාමී ඵලයෙහි පිහිටියේය.
එකල්හි පරිබ්‍රාජිකා තොමෝ රාහුල මාතාව වූවාය. රජු ආනන්ද තෙර විය. පරිබ්‍රාජකය මම ම වූයෙමි යි වදාළ සේක.
**සත්තාහ මෙවාහං** යන මේ ගාථාව ශාස්තෘන් වහන්සේ ජේතවනයෙහි වාසය කරන්නේ එක් උකටලී වූ භික්‍ෂුවක් අරබයා දේශනා කල සේක. කථා පුවත කුස ජාතකයෙහි පෙනෙන්නේය. බුදුරජු ඔබ උකටලී වූයෙහි ඇත්තදැයි ඒ භික්‍ෂුවගෙන් විමසා සත්‍යයයි කී කල්හි මහණ. පැරණි පඬුවෝ බුදුන් නූපන් කල්හිද බාහිර පැවිද්දෙන් පැවිදි වී අවුරුදු පනහකට වැඩියක් කල් පඤ්චකාමයෙහි නොඇළුනාහු බඹසර හැසිරෙන්නාහු හිරි ඔතප් බිඳීමේ බියෙන් තමාගේ උකටලී බවක් කිසිවෙකුට නොකීවාහුය. තෝ කුමක් හෙයින් මෙබඳු නෛර්යාණික ශාසනයෙහි පැවිදි වි මා වැනි ගරු කටයුතු බුදුවරයෙකු ඉදිරියෙහි සිට සිවුපිරිස මැද උකටලී බව ප්‍රකට කරහිද කුමක් නිසා හිරි-ඔතප් නොරකිහිදැයි කියා අතීත කථාව ගෙනහැර පෑවේය.
අතීතයෙහි වංස රටෙහි කොසඹෑ නුවර කොසම්බික නම් රජු රාජ්‍යය කරවීය. එකල්හි එක්තරා නියම්ගමක අසූකෙළක් ධනය ඇති බ්‍රාහ්මණයෝ දෙදෙනෙක් ඔවුනොවුන් ප්‍රිය යහළු වූවාහු කාමයෙහි දොස් දැක මහදන් පවත්වා දෙදෙනාම කාමයන් හැර මහජනයා හඬද්දීම වැලපෙද්දීම නික්ම හිමවත පෙදෙසෙහි අසපුවක් කොට පැවිදි වී අහර සෙවීමෙන් වනයෙහි මුල් හා ලොකු කුඩා ගෙඩිවලින් යැපෙන්නාහු අවුරුදු පනහක් වාසය කළාහුය. ධ්‍යාන උපදවන්නට නොහැකි වූවාහුය. ඔවුහු අවුරුදු පනහ ඇවෑමෙන් ලුණු ඇඹුල් සෙවීම පිණිස ජනපදයෙහි හැසිරෙන්නාහු කසීරටට පැමිණියාහුය. එහි එක් නියම්ගමක දීපායන තවුසාගේ ගිහි යහළු වූ **මණ්ඩව්‍ය** නම් අයෙක් සිටිති. ඒ දෙදෙනාම ඔහු සමීපයට ගියාහුය. ඔහු ඔවුන් දැක සතුටු සිත් ඇත්තේ පන්සලක් කරවා දෙදෙනාටම සිව්පසයෙන් උපස්ථාන කෙළේය. ඔවුහු එහි තුන්හතර වසරක් වාසය කර ඔහුට දන්වා චාරිකාවෙහි හැසිරෙන්නාහු බරණැසට පැමිණ කොඹුගස් ඇති සුසානයක වාසය කළාහුය. එහිදී දීපායන තෙමේ කැමතිතාක් කල් වාසය කර ඔහුගේ සහායකයාගේ සමීපයට ගියේය. මණ්ඩව්‍ය තාපසයා එහිම වාසය කෙළේය.
ඉක්බිති එක් දවසක් එක් සොරෙක් ඇතුල් නගරයෙහි සොරකම් කර මුදල් රැසක් ගෙන නික්මෙන්නේ පිබිදි නිවෙස් හිමියන් විසින්ද රැකවලෙහි හුන් මිනිසුන් විසින්ද “සොරකැයි” දැන ඔවුන් විසින් ලුහුබඳනා ලද්දේ කුණු කානුවෙන් නික්ම වේගයෙන් සොහොනට පිවිස තවුසාගේ පන්සල දොර බඩු දමා පලා ගියේය. මුදල් හිමියෝ බඩු දැක එම්බා දුෂ්ට ජටිලය, තෝ රාත්‍රියෙහි සොරකම් කර දවල් තවුසෙකු මෙන් හැසිරෙන්නෙහියි. තර්ජනය කොට තලා ඔහු ගෙන ගොස් රජුට දැක්වූවාහුය. පරීක්‍ෂා නොකරම යව් මොහු උල තබවයි කීය. ඔවුහු ඒ තවුසා සොහොනට ගෙනගොස් කිහිරි උලක නංවාලූහ. එය නොපිවිසෙයි. යකඩ උලක් ගෙන ආවාහුය. එයද නොපිවිසෙයි. තාපසයා මගේ පෙර කර්මය කුමක්දැයි බැලීය. ඉක්බිති ඔහුට ජාති ස්මරණ ඤාණය ඉපදුණේය. ඔහු විසින් පෙර කර්මය බලන්නේ දුටුවේය. ඔහුගේ පෙර කර්මය කුමක්ද? කොබෝලීල උලෙහි ගසා මැස්සන් මැරීමයි. ඔහු වනාහි පෙර භවයෙහි වඩුවෙකුගේ පුතෙකු වී පියා ගස් රහින තැනට ගොස් එක් මැස්සෙකු ගෙන කොබෝලීල හුලෙහි විද්දේය. එහුට එම පාපය මෙතැනට පැමිණ ගත්තේය. හෙතෙම මේ පවෙන් මිදෙන්නට නොහැකි යයි දැන රාජ පුරුෂයන්ට කීවේය. ඉදින් මා උල තබන්නට කැමති වහු නම් කොබෝලීල උලක් ගෙනෙව් යනුවෙනි. ඔවුහු එසේ කොට ඔහු උල තබා ආරක්‍ෂාව දී ගියාහුය.
ආරක්‍ෂකයෝ සැඟවී ඔහු සමීපයට එන්නවුන් බලත්. එකල්හි දීපායන තවුසා මගේ යහළුවා කලකින් දක්නා ලද්දේයයි කියා මණ්ඩව්‍යගේ සමීපයට එන්නේ උල තබන ලදැයිද එදවසට අතරමඟදී අසා එතැනට ගොස් එකත්පස්ව සිටියේ යහළුව, කුමක් කරන්නෙකැයි විමසා කරුණු නැත්තෙම් වෙමියි කී කල්හි තමාගේ සිත් දූෂණය වීම රක්නට හැකිද නොහැකිදැයි විචාළේය. යහළුව, යම් කෙනෙකුන් විසින් මම ගන්නා ලද්දෙම්ද ඔවුන් පිළිබඳව හෝ රජු කෙරෙහි හෝ මා තුළ කෝපයක් නැතැයි. මෙසේ ඇති කල්හි ඔබ වැනි වූ සිල්වතෙකුගේ සෙවනැල්ල මට සැපයක් යයි කියා දීපායන තවුසා උල සමීපයෙහි හුන්නේය. ඉක්බිති ඔහුගේ සිරුරෙහි මණ්ඩව්‍යගේ සිරුරෙන් ලේ බින්දු වැටුණි. එ්වා රන්වන් ශරීරයෙහි වැටුනේ වියලි නළුවන් බවට පැමිණියේය. එතැන් පටන් ඔහු කණ්හ දීපායන නම් වීය. හෙතෙම මුළු රැය එහිම හුන්නේය.
දෙවන දවස්හි ආරක්‍ෂක පුරුෂයෝ ගොස් එපුවත රජුට දැන්වූහ. රජු නොවිමසා මවිසින් කළ කටයුත්තකැයි වේගයෙන් එහි ගොස් පැවිද්ද කුමක් හෙයින් උල ඇසුරු කොට හුන්නෙහිදැයි දීපායනගෙන් විමසීය. මහරජ මේ තාපසයා රකිමින් හුන්නේ වෙමි. කිම ඔබ මොහු කළ බව හෝ නොකළ බව හෝ දැන මෙසේ කරහිදැයි. හෙතෙම කාර්යය විමසා නොබැලූ බව කීවේය. ඉක්බිති හෙතෙම ඔහුට (කියනුයේ) මහරජ, රජ විසින් සොයා බලා කටයුතු කරන්නෙක් විය යුතුය. අලසො ගිහී කාමභෝගී නසාධු” යි ආදීන් කියා ධර්මදේශනා කෙළේය. රජු මණ්ඩව්‍යගේ නිදොස් බව දැන හුල ඉවත් කරව් යයි ඇණවීය. උල ඉවත් කරන්නාහු ඉවත් කරන්නට නොහැකි වූවාහුය. මණ්ඩව්‍ය තෙමේ කීය. මහරජ, මම පෙර කරන ලද කර්මයෙහි දෝෂයෙන් මෙබඳු වූ අපකීර්තියකට පත්වූයෙම් වෙමි. මගේ සිරුරෙන් උල ඉවත් කරන්නට නොහැකිය. ඉදින් මට ජීවිතය දෙනු කැමැත්තේ නම් කියතත් ගෙන්වා මේ උල සම හා සමාන කොට (සම ලඟින්) සිඳුවමයි. රජු එසේ කරවීය. සිරුර තුළ උල ඇතුළතම වීය. එකල්හි හෙතෙම ඒ සියුම් උල ගෙන මැස්සාගේ අසූචි මාර්ගයෙහි පිවිසවීය. එය ඇයගේ සිරුර තුළට වීය. ඈ ඒ හේතුවෙන් නොමැරී තමාගේ ආයුෂ අවසන් වීමෙන් මැරුණේය. එහෙයින් මොහුද නොමැරුණේය යනුයි. රජ තවුසා වැඳ සමා කරවා දෙදෙනාම උයනෙහි වාසය කරවන්නේ පෝෂණය කෙළේය. එතැන් පටන් මණ්ඩව්‍ය තාපසයා ආණිමණ්ඩව්‍ය නම් වීය. හෙතෙම රජු ඇසුරුකොට එහිම වාසය කෙළේය. දීපායන තවුසා ඔහුගේ තුවාලය සුවකොට තමාගේ ගිහි යහළු මණ්ඩව්‍යගේ සමීපයටම ගියේය.
ඒ පන්සලට පිවිසෙන්නා වූ ඔහු එක් ආර්යයකු දැක යහළුවාට දැන්වීය. හෙතෙම අසා සතුටු සිත් ඇත්තේ අඹුදරුවන් සහිත වූයේ බොහෝ සුවඳ-මල්-තෙල්-පැණි ආදිය ගෙන ඒ පන්සලට ගොස් දීපායන තවුසාට වැඳ පා සෝදා තෙල් ගල්වා පැන් පොවා ආණි මණ්ඩව්‍යගේ ප්‍රවෘත්තිය අසන්නේ හුන්නේය. ඉක්බිති ඔහු පුත්‍ර වූ යඥදත්ත නම් කුමාරයා සක්මන්මළුව කෙළවර පන්දුවෙන් සෙල්ලම් කෙළේය. එහි එක් තුඹසක සර්පයෙක් වසයි. කුමාරයා විසින් ගසන ලද පන්දුව ගොස් තුඹස් කුහරයේ හුන් සර්පයා මත්තෙහි වැටුනේය. ඔහු නොදන්නේ කුහරයේ අත දැමීය. ඉක්බිති කිපුන සර්පයා ඔහුගේ අත දෂ්ට කෙළේය. හෙතෙම විෂ වේගයෙන් සිහිසුන් වූයේ එහිම වැටුනේය. ඉක්බිති ඔහුගේ මව්පියෝ සර්පයා විසින් දෂ්ට කළ බව දැන කුමාරයා ඔසවා තවුසා සමීපයට ගෙනවුත් පාමුල හොවා ස්වාමීනි, පැවිද්දෝ නම් බෙහෙත් හෝ ආරක්‍ෂා මන්ත්‍ර හෝ දනිත්. අපගේ පුත්‍රයා නිරෝගී කරව යයි කීවාහුය. මම බෙහෙත් නොදනිමි. මම වෙදකම් නොකරමි. පැවිද්දෙක් වෙමි. ස්වාමීනි, එසේනම් මේ කුමාරයා කෙරෙහි මෛත්‍රී කර සත්‍යක්‍රියා කරව යයි කීය. තවුසා මැනවි, සත්‍ය ක්‍රියා කරන්නෙමියි කියා යඥදත්තගේ හිසෙහි අත තබා පළමු ගාථාව කීවේය.
1. මම පිං කැමැත්තේ පහන් සිත් ඇත්තේ සත් දවසක්ම බ්‍රහ්මචර්යාවෙහි හැසුරුනෙමි. අනතුරුව මා පනස්වසරකට වැඩි කාලයක් යම් මේ තවුස් දහමක් වැඩුවෙම්ද, මම කාමුක බැවින් තොරව හැසිරෙම්ද මේ සත්‍ය බලයෙන් සුවපත් වේවා! යඥදත්තයා නැසුන විස ඇතිව ජීවත් වේවා!
එහි **අථාපරං යං චරිතං** යනු ඒ සත්දවසින් මත්තෙහි වැඩූ යම් බඹසර විසීමක්. **අකාමකොවාපි** යනු පැවිද්ද නොකැමති වන්නේම. **එතේන සච්චේන සුවත්‍ථි හොතු** ඉදින් වැඩියක් පනස් වසරක් කාමයන් පිළිබඳ නොඇල්මෙන් වසන්නා වූ මා විසින් (ඒ බව) කිසිවෙකුට නොකී බව සත්‍යයි. ඒ සත්‍යයෙන් යඤ්ඤදත්ත කුමාරයාට සැපතක් වේවා. ජීවිතය ලබාවා!
සත්‍ය ක්‍රියාවත් සමඟ යඥදත්තගේ තන ප්‍රදේෂයෙන් උඩට විස බැස පොළොවට පිවිසියේය. කුමාරයා ඇස්හැර මව්පියන් බලා ‘මෑණියෙනි’ යයි කියා පෙරළී හොත්තේය. ඉක්බිති ඔහුගේ පියාට කණ්හ දීපායන කීවේය. පළමුකොට මා විසින් මගේ බලය කරන ලදි. ඔබද තමාගේ බලය කරවයි. ඔහු මමද සත්‍යක්‍රියා කරන්නෙමියි පුතුගේ ලයෙහි අත තබා දෙවන ගාථාව කීවේය.
2. යම්හෙයකින් මම කිසිදිනෙකත් දානය පිළිබඳ සතුටු නොවීම්ද? නවාතැන් ගැනීමට පැමිණි කල්හි ආගන්තුකයා දැක සතුටු නොවීමිද? බහුශ්‍රැත ශ්‍රමණ බ්‍රාහ්මණයෝ මගේ අප්‍රිය බව නොදත්තාහුද මම නොකැමැත්තෙන්ම දෙමිද මේ සත්‍යයෙන් සැපතක් වේවා! යඥදත්තයා නැසූ විස ඇතිව ජීවත් වේවා යනුයි.
එහි **වාසකාල** යනු වාසය කිරීම පිණිස ගෙට පැමිණි කල්හි. **නචාපි මෙ අප්පියතං අවෙදුං** යනු බහුශ්‍රැතයෝද ශ්‍රමණ බ්‍රාහ්මණයෝද මෙතෙම දානයට නොමසතුටු වෙයි. අප පිළිබඳවද සතුටු නොවෙයි. මගේ මේ අප්‍රියභාවය නොදත්තාහුමය. මම වූ කලී තොපව ප්‍රිය ඇසින් බලමියි දක්වයි. **එතේන සච්චේන** යනු ඉදින් මට දානය දෙනු ලබන්නේද විපාක නො අදහා තමාගේ නොකැමැත්තෙන් දෙමි. මගේ නොකැමති බව අන්‍යයන් නොදනිත්. මේ සත්‍යයෙන් සැපතක් වේවායි අර්ථයි.
මෙසේ ඔහු විසින් සත්‍යක්‍රියා කල කල්හි තුනටියෙන් උඩ විස බැස පොළොවට පිවිසියේය. කුමාරයා නැගිට හුන්නේය. සිටගෙන සිටීමට නොහැකි වන්නේය. ඉක්බිති ඔහුගේ පියා මවට කීවේය. සොඳුර. මවිසින් මගේ බලය කරන ලදි. ඔබ දැන් සත්‍යක්‍රියා කර පුතුගේ නැගී සිට යන බව කරවයි. ඇය මට එක් සත්‍යයක් ඇත. ඔබ සමීපයෙහි කීමට නොහැක්කෙමි. සොඳුර, කෙසේ හෝ මගේ පුතු නිරෝගී කරවයි. ඇය මැනවයි පිළිගෙන සත්‍යක්‍රියා කරන්නී තෙවන ගාථාව කීය.
3. දරුව, මහත් තෙද ඇති යම් සර්පයෙක් තුඹසින් නැගී විත් ඔබට දෂ්ට කළේද ඌ කෙරෙහිත් ඔබගේ පියා කෙරෙහිත් අප්‍රිය බැවින් ඇති වූ කිසිම විශේෂයක් නැත. මේ සත්‍යයෙන් සුවපත් වේවා. යඥදත්තයා නසන ලද විස ඇත්තෙකුව ජීවත් වේවා.
එහි **තාත** යනු පුතු අමතයි. **පහූතතෙජො** යනු බලවත් විස ඇත්තේයි. **බිලරා** යනු විවරයෙන්. මෙයම පෙළ වේ. **උදිච්ච** යනු උඩ සිට. තුඹස් බිලයෙන් නැගී සිට යන අර්ථයි. **පිතරඤ්ච තෙ** යනු තොපගේ පියා කෙරෙහි. අටුවාවෙහි මෙය පෙළ වේ. මෙය කියන ලද්දේ වෙයි. දරුව යඥදත්තය, මේ සර්පයා කෙරෙහිද ඔබගේ පියා කෙරෙහිද අප්‍රිය බැව්හි ලා මට කිසි වෙනසක් නැත. ඒ අප්‍රිය බව හැර අද මා විසින් දැන්විය යුතු කිසිවක් නම් නැත. ඉදින් මෙය සත්‍ය නම් මේ සත්‍යානුභාවයෙන් සුවපත් වේවායි.
සත්‍යක්‍රියාවත් සමග සියළු විස බැස පොළොවට පිවිසියේය. යඥදත්තයා විස නැති සිරුරෙන් යුතුව නැගී සිට ක්‍රීඩා කරන්නට පටන් ගත්තේය. මෙසේ පුතා නැගී සිටිකල්හි මණ්ඩව්‍ය තාපසයා දීපායනගේ අදහස විමසන්නේ සිව්වන ගාථාව කීවේය.
4. දීපායන බ්‍රාහ්මණය, භවත් කණ්හ වූ ඔබ හැර සෙස්සෝ කාමයන් බැහැර කළෝ ශාන්ත වූවෝ දාන්ත වූවෝම පැවිදි වෙති. (ඔබ) කවරක් පිළිකුල් කරන්නේ. නොකැමති වන්නේ බඹසර හැසිරෙන්නෙහිද?
එහි අර්ථය:- යම්කිසි ක්‍ෂත්‍රිය ආදීහු කාමයන් හැර මෙලොව **පබ්බජන්ති** පැවිදි වෙත්. ඔවුහු **අඤ්ඤත්‍ර කණ්හා**. භවත් කණ්හයන් හැර වෙනත් නොකැමැත්තෝ නම් නැත. සියල්ලෝ ධ්‍යාන භාවනාවෙන් කෙලෙස් සමනය කල හෙයින් “**සන්තා**” වේ. චක්ඛු ආදී දොරටු සේවනය නොකළ යුත්තෝ වෙත්. එසේ ඔවුන්ගේ දමනය කළ බැවින් **දන්තා** දැමුනෝ වී බඹසරෙහි ඇළුනෝම හැසිරෙත්. ස්වාමීනි, දීපායනයෙනි, කවර කරුණින් තපස **ජිගුච්ඡමානො අකාමකො** පිළිකුල් කරන්නේ නොකැමති වන්නේ වී බඹසර හැසිරෙහිද? කුමක් හෙයින් නැවත ගිහිගෙයිම නොවසහිද යි.
ඉක්බිති හෙතෙම ඔහුට කරුණ කියන්නේ පස්වන ගාථාව කීවේය.
5. ශ්‍රද්ධාවෙන් නික්මී නැවත ගිහිබවට පැමිණි හෙතෙම ඒකාන්තයෙන් කෙළතොලු මෝඩයෙක් වැනිමය. මේ (හීරළු යන) වචනයට පිළිකුල් කරන්නේ නොකැමැත්තේ නමුදු බඹසර හැසිරෙව්. මේ (පැවිදි බව නැමති) සාධූන්ගේ ස්ථානය බුද්ධාදී උතුමන් විසින් පසසන ලදි. මෙසේ හෙයින් මම පිං කරන්නෙක් වෙමි.
එහි අර්ථය. කණ්හ තවුසා කර්මය ද විපාකය ද අදහා ඒ සා මහත් සම්පතක් හැර ගිහිගෙන් නික්ම යමක් අත්හලේද නැවත ඒ සඳහාම ගිහි බවට පැමිණියේ ඒ මෙතෙම කෙළතොලු ස්වභාව ඇති ගම් දරුවෙකු මෙන් ඒකාන්තයෙන් මෝඩයෙකු යයි මේ වචනය පිළිකුල් කරනු ලබන්නේ මම තමාගේ හිරිඔතප් බිඳෙන බියෙන් නොකැමති වන්නේම බඹසර හැසිරෙමි. කිම වැඩියක් වේද මේ පැවිදි පිනැයි යමක්ද ප්‍රඥාවන්ත බුද්ධාදීන් විසින් එය පසසන ලදි. ඒ සාධූන්ට වාසස්ථානය වේ. මෙසේ මේ කරුණින්ද මම පිං කරන්නෙක් වෙමි. කදුළු පිරුණු මුහුණින් බඹසර හැසිරෙමි.
හෙතෙම මෙසේ තමාගේ අදහස කියා නැවත මණ්ඩව්‍ය තවුසා විමසන්නේ සවන ගාථාව කීය.
6. ඔබ ශ්‍රමණයන් බමුණන් මගියන් භික්‍ෂූන් ආහාරපානයෙන් සන්තර්පණ කරව. කෑමෙන්ද බීමෙන්ද යුක්ත වූ ඔබේ මේ නිවස පැන් බොන පොකුණක් වැන්න. තවද කාගේ වචනයක් පිළිකුල් කරමින් නොකැමැත්තෙන් මේ දානය දෙහිද?
එහි **භික්ඛුං** යනු පිඬු පිණිස හැසිරෙන්නවුනට භික්‍ෂාව සම්පාදනය කර දෙන්නේය. **ඕපානභූතං වා** යනු සතරමං සන්‍ධියක කරන ලද පොදු පොකුණක් මෙන්.
අනතුරුව මණ්ඩව්‍ය තාපසයා තමාගේ අදහස කියන්නේ. සත්වන ගාථාව කීවේය.
7. මගේ මව්පියවරුද මුතුන් මිත්තෝද සැදැහැවත් පරිත්‍යාගශීලී දානපතියෝ වූහ. ඒ කුලසිරිත් අනුව පවත්නේ වන්න. සිය කුලයෙහි අන්තිමයා නොවෙව. මේ වචනයට පිළිකුල් කරන්නේ නොකැමැත්තේ නමුත් මම දානය දෙමි.
එහි **ආසුං** යන පදයට **සද්ධා** යන මේ පදය සමග සම්බන්ධයි. ශ්‍රද්ධා ඇත්තෝ වූහ යන අර්ථයි. අහූ යනු ශ්‍රද්ධා ඇත්තේ වී ඉන් මත්තෙහි දන්දෙටුවෙකුව දෙව් කරව් යි කියන ලද වචනයට අර්ථය දන්නෝද වූහ. **නං කුල්ල වත්තං** යනු ඒ කුලසිරිතයි. අට්ඨකථාවෙහි මෙම පෙළයි. **මාහං කුලෙ අන්තිම ගන්‍ධිනො අහුං** යනු මම සිය කුලයෙහි සියල්ලන්ට අන්තිමයාද කුලයෙහි හිස් පුද්ගලයාද නොවවු යයි සලකා මේ කුලයෙහි අන්තිමයා කුලයෙහි හිස් පුද්ගලයායි යන වචනය පිළිකුල් කරන්නේ මම නොකැමැත්තෙන් නමුත් මේ දානය දෙමියි දක්වයි.
මෙසේද කියා මණ්ඩව්‍ය තාපසයා තමාගේ බිරිඳ විමසන්නේ අටවන ගාථාව කීවේය.
8. සොඳුරු සිරුර ඇත්තිය, තරුණ වූ. කුමාරිකා වූ, ගෘහ පාලනයෙහි සමත් නොවන නුවණ ඇති ඒ මේ ඔබ නෑයන්ගෙන් කැඳවාගෙන ආවෙමි. කාමයෙන් තොරව මට මෙහෙවර කරන්නී වූ ඔබ මට අප්‍රිය බවක් නො හැඟවීය. පින්වතිය, තවද කවර කරුණකින් මා සමග ඔබගේ මෙවැනි එක්ව වාසය කිරීමක් වූයේද?
එහි අ**සමත්‍ථ පඤ්ඤං** යනු පවුලක් සොයා බලා විමසන්නට පොහෝනා නුවණක් නැති ඉතා තරුණියක වූයේම. **යංතානයී** යනු යම් ඒ ඔබ ගෙන ආවෙමි. යම් හෙයකින් මම ඉතා තරුණ වූම ඇය නෑගෙයින් ගෙන ආවෙමි. යයි කියන ලද්දේ වෙමි. **අඤ්ඤත්‍ර කාමා** **පරිවාරයන්ති** යනු මෙපමණ කලක් කාමයෙන් තොරව නොකැමැත්තෙන් මට මෙහෙ කරන්නීද තමාගේ අප්‍රියභාවයද මට නොදැන්වීය. ප්‍රිය වූ ස්වරූපයෙන්ම මට මෙහෙවර කළාය. **කෙන වණ්ණෙන** යනු කවර කාරණයකින් **භොතී** යනු අමතයි. **එව රූපො** යනු සර්පවිෂ හා සමාන පිළිකුල් බව නිසා මා සමග ඔබගේ එකට වාසය කිරිම මෙබඳු ප්‍රිය වූ එක්ව විසීමක් මෙන් කෙසේ හටගත්තේද යි.
ඉක්බිති ඇය ඔහුට කියන්නී නවවන ගාථාව කීය.
9. දුරින් දුර පිහිටි මේ කුලයෙහි කිසිදිනක පරපුරක් නොවීය. ඒ කුලසිරිත අනුව පවතින්නී වූ මම එම කුලයෙහි අන්තිම තැනැත්තිය නොවේවා. මේ වචනයට පිළිකුල් කරනු ලබන්නී නොකැමැත්තී නමුදු තොපට බැඳුනු තැනැත්තිය වෙමි.
එහි **අරාදූරෙ** යනු ඔවුනොවුන්ට විරුද්ධ අර්ථ ඇති වචනයි. ඉතා දුරයයි හෝ දක්වන්නී මෙසේ කීය. **ඉධ** යනු නිපාත මාත්‍රයකි. කිසිදිනකත් නොවේ යන අර්ථයි. **පරම්පරා** යනු පුරුෂයන්ගේ පරපුරයි. මෙය කියන ලද්දේ වෙයි. ස්වාමීනි මේ අපගේ ඤාති කුලයෙහි දුර පටන් සත්වන කුල පරපුර දක්වා පුරුෂ පරම්පරාවක් නම් නැත. එක් ස්ත්‍රියක විසින් හෝ සැමියා හැර අන් පුරුෂයෙකු ගත් බවෙක් නම් නැත. **තං කුලවන්තං** යනු මමද ඒ කුලසිරිතට කුල ප්‍රවේණියට අනුව පවතින්නී තමාගේ කුලයෙහි අන්තිම තැනැත්තිය. හිස්වූ තැනැත්තිය නොවෙමියි සලකා මැය කුලයෙහි අන්තිම තැනැත්තියය. කුලය හිස් කරන තැනැත්තියය යන වචනය පිළිකුල් කරන්නී නොකැමැත්තී නමුත් ඔබට බැඳුණු සෙනෙහස ඇත්තේ වතාවත් කරන්නී වූ පාදපරිචාරිකාව වූයෙමියි.
මෙසේ කියා මා විසින් සැමියා සමීපයෙහි නොකියූ විරූ රහසක් කියන ලද්දෙමි. කිපෙන්නේද මේ අපගේ යහළු තවුසාගේ ඉදිරියේදීම ඔහු ක්‍ෂමා කරවන්නෙමි යි සිතා ක්‍ෂමා කරවන්නී දසවන ගාථාව කීය.
10. මණ්ඩව්‍ය බ්‍රාහ්මණය, නොකිවයුත්තක් කීවෙමි. මාගේ ඒ කීම පුතා නිසාවෙන් දැන් ක්‍ෂමා කෙරේවා. මෙලොව පුත්‍ර ප්‍රේමයට වැඩිවූවක් නැත. ඒ අපගේ මේ යඥදත්තයා ජීවත් වේවා!
එහි **ඛම්‍යතං** යනු ක්‍ෂමා කෙරේවා. **පුත්තහෙතු මමජ්ජා** යනු මවිසින් කියන ලද දෙය මේ පුතා නිසා ඉවසාවා**. සො නො අයං** යනු යම් පුතෙකු කරණකොට මා විසින් මෙය කියන ලදද ඒ අපගේ පුත්‍රයා ජීවත් වේ. මොහුගේ දිවි ලැබීමෙන්ම මට ක්‍ෂමා වෙව. ස්වාමීනි, අද පටන් ඔබගේ වසඟයෙහි වසන්නියක වන්නෙමි යි.
ඉක්බිති මණ්ඩව්‍ය තෙමේ ඇයට (කියන්නී) සොඳුර, නැගී සිටුව. තොප ක්‍ෂමා කරමි. මෙතැන්පටන් පරුෂ සිත් ඇත්තී නොවෙව. මම තොපට අප්‍රිය නොකරන්නෙමියි කීවේය. බෝධිසත්වයෝද මණ්ඩව්‍යට මෙසේ කීහ. ඇවැත්නි, දුකසේ එකතු කළයුතු ධනය එකතුකර කර්මයද විපාකයද නො අදහා දන්දෙන්නා වූ ඔබ විසින් නුසුදුස්සක් කරන ලදි. මෙතැන් පටන් කර්මය විපාකය අදහා දන් දෙන්නේය. හෙතෙම මැනවයි පිළිගෙන බෝසතුන්ට කීවේය. ස්වාමීනි, අපට දක්‍ෂිණෙය්‍ය භාවයෙහි සිට උකටලී බඹසර හැසිරෙන ඔබ විසින් නුසුදුස්සක් කරන ලදි. මෙතැන් පටන් යම්සේ ඔබ කළ ආකාරය මහත්ඵල වෙත්ද මෙසේ සිත පහදවා පිරිසිදු සිත් ඇත්තේ ධ්‍යානයන්හි ඇලී බඹසර හැසිරෙව යි. ඔවුහු මහා සත්වයන්ට වැඳ නැගිට ගියාහුය. එතැන් පටන් බිරිඳ සැමියා කෙරෙහි ස්නේහ සහිත වූවාය. මණ්ඩව්‍යයා පැහැදුන සිත් ඇත්තේ ශ්‍රද්ධාවෙන් දන් දුන්නේය. බෝධිසත්වයෝ උකටලී බව දුරුකොට ධ්‍යාන අභිඥාවන් උපදවා බ්‍රහ්මලෝකය පිහිටකොට ඇත්තෝ වූහ.
ශාස්තෲන් වහන්සේ ධර්මදේශනාව ගෙනහැර දක්වා සත්‍යයන් ප්‍රකාශ කර ජාතකය ගලපා වදාළ සේක. සත්‍යදේශනා අවසානයෙහි උකටලී භික්‍ෂුව සෝවාන් ඵලයෙහි පිහිටියේය. එකල්හි මණ්ඩව්‍ය තෙමේ ආනන්ද තෙර විය. බිරිඳ විශාඛාවය. පුතු රාහුලය. ආණිමණ්ඩව්‍ය සැරියුත්ය. කණ්හදීපායන මම ම වීමි යයි වදාළහ.
**න චාහ මෙතං ජානාමි** යන මෙය ශාස්තෲන් වහන්සේ ජේතවනයෙහි වාසය කරන සේක් දෙව්දත් අරබයා දේශනා කල සේක. එක් දවසක් භික්‍ෂූහු “ඇවැත්නි, දේවදත්තයනි; ශාස්තෲන් වහන්සේ ඔබට බොහෝ උපකාර ඇත්තේයි. තොප ශාස්තෲන් වහන්සේ නිසා පැවිද්ද ලැබුවේය. උපසම්පදාව ලැබුවේය. ත්‍රිපිටක බුද්ධ වචනය උගත්තේය. ධ්‍යාන ඉපදවීය. තොපගේ ලාභ සත්කාරද දසබලයන් සතුයයි භික්‍ෂූන් විසින් කී කල්හි, තණකොළ කඩක් ඔසවා ශ්‍රමණ භවත් ගෞතමයන් විසින් මට කළ මෙපමණ ගුණයක් හෝ නො දකිමියි කී කල්හි දම්සභාවෙහි කථාවක් උපදවාලූහ. බුදුරජු අවුත් මහණෙනි, කවරනම් කථාවකින් දැන් හුන්නාහුදැයි විමසා, මෙනම් වූ කථාවකැයි කී කල්හි මහණෙනි, දේවදත්ත කළගුණ නොදන්නා මිත්‍රද්‍රෝහිී වූයේ දැන්ම පමණක් නොවේ පෙරද මිත්‍රද්‍රෝහී වූයේ ම යයි කියා අතීතය ගෙනහැර දැක්වීය.
අතීතයෙහි රජගහනුවර මගධ මහරජු රාජ්‍යය කරවීය. එකල්හි රජගහනුවර සිටුතුමා තමාගේ පුතාට ජනපද සිටුගේ දුව ගෙන ආවේය. ඇය වඳ තැනැත්තියක වූවාය. ඉක්බිති මෑත කාලයෙහි ඇයට සත්කාර පිරිහුනේය. අපගේ පුතුගේ නිවසෙහි වඳ ස්ත්‍රියක් වසන කල්හි කුලවංශය කෙසේ නම් වැඩෙන්නේදැයි. යම්සේ ඇය එය අසයිද එසේද කථා උපදවයි. ඇය එය අසා, වේවා. ගැබිණියක්ගේ ආකාරයකොට මොවුන් වංචා කරන්නෙමියි සිතා තමාගේ යහපත පිණිස හැසිරෙන කිරිමවකට කීවාය. මෑණියනි, ගැබිණියෝ නම් කවරක් කවරක් කරත්දැයි ගැබිණියකගේ ආරක්‍ෂාවට කරන දේ විමසා එය අසා සෘතුවත් කාලය සඟවා ඇඹුල් ආදියෙහි රුචි කරන්නියක වී, අත් පා ඉදිමෙන කල්හි අත්පා වල පිටිපතුල් තලවා ඝණ වූ ඒවා කරවීය. දවස් දවස්හි රෙදි වෙලීමෙන් බඩ වැඩීම කරවීය. පියයුරු මුව කළු කරවීය. සිරුරු කටයුතු කරන්නීද ඒ කිරිමවගෙන් අන්තැනක අනිකෙකුගේ හමුවෙහි නොකරයි. සැමියාද ඇයට ගර්භාරක්‍ෂාව දුන්නේය. මෙසේ නවමසක් වාසය කර දැන් සිය ජනපදයෙහි පියාගේ ගෙට ගොස් වදන්නෙමියි නැදිමයිළනුවන්ට කියා රියට නැගී මහත් පිරිවර සමග රජගහ නුවරින් නික්ම මාර්ගයට පිළිපන්නේය. ඇයගේ ඉදිරියෙන් ඉදිරියෙන් එක් තවලමක් යයි. තවලම සිට ගිය තැනට මැය උදෑසන කාලයෙහි පැමිණෙයි.
ඉක්බිති එක් දිනයක ඒ තවලමෙහි එක් දුප්පත් ස්ත්‍රියක් රාත්‍රියෙහි එක් නුගගසක් මුලදී පුතෙක් වදා, උදෑසන තවලම යන කල්හි තවලම නැතිව මම දිවිපැවැත්මට යෑමට නොහැකි වන්නෙමි. ජීවත්වන තැනැත්තිය විසින් පුතෙකු ලබන්නට හැකිය යි නුගගස මුල ඇතුලෙහි වැදෑමහද ගැබ්මලද අතුරා පුතා විසිකර දමා ගියාය. දරුවාට දෙවියෝ අරක්ගත්හ. ඔහු වනාහි අනිකෙකු නොව බෝධිසත්වයෝමය. හෙතෙම එකල්හි එවැනි පිළිසිඳ ගැනීමක් ගත්තේය. දෙවන තැනැත්තිය උදෑසන කාලයෙහි එතැනට පැමිණ ශරීරකෘත්‍යය කරන්නෙමියි ඒ කිරිමව සමග නුගගස මුලට ගියා රන්වන් වූ දරුවා දැක මෑණියනි, අපගේ කටයුත්ත සම්පූර්ණ වූයේ යයි රෙදිකඩ ඉවත්කර උකුල පෙදෙස ලෙයින්ද ගැබ්මලින්ද ගල්වා තමාගේ ගැබ්බරින් නිදහස් වූ බව දැන්වීය. එකෙණෙහි ඇය තිරයෙන් වටකොට තුටුපහටු වූ පිරිවර ජනයා රජගහනුවරට හසුන් යැවූහ. ඉක්බිති ඇයගේ නැදිමයිලෝ වැදූ කල්හි පටන් පියාගේ නිවසෙහි කවරක් කරන්නේද මෙහිම එවයි පණිවුඩ යැවූහ. ඇය ආපිට හැරී රජගහ නුවරටම පිවිසියාය. එහිදී ඇය පිළිගෙන දරුවාට නම තබන්නේ නුගගස මුල උපන් හෙයින් නිග්‍රෝධ කුමාරයායි නම් කළාහුය. එදවසම සිටුවරයාගේ ලේලිය වැදීම සඳහා කුලගෙට එන්නී අතරමගදී එක් ගසක අත්තක යට පුත්‍රයෙකු වැදුවාය. ඔහුට සාඛ කුමාරයායි නම් කළාහුය. එදවසම සිටුවරයා ඇසුරුකොට වසන්නා වූ සන්නාලියාගේ භාර්යාවද රෙදිවැරලි අතර පුතෙකු වැදුවාය. ඔහුට පොත්තික යයි නම් කළාහුය.
මහසිටු තෙමේ ඒ දරුවෝ දෙදෙනාම නිග්‍රෝධ කුමාරයා උපන් දවසෙහිම උපන්නේ යයි අණකොට ගෙන්වා ඔහු සමගම ඇතිදැඩි ‍කෙළේය. ඔවුහු එකට වැඩී සුදුසු වයසට පැමිණියේ තක්‍ෂිලාව ගොස් ශිල්ප උගත්තාහුය. සිටුපුත් දෙදෙනා ආචාර්යයන්ට කහවනු දෙදහසක් දුන්නාහුය. නිග්‍රෝධ කුමාරයා පෝතිකව තමා සමීපයෙහි ශිල්ප පිහිටුවීය. නිමකළ ශිල්ප ඇති ඔවුහු ආචාර්යවරයාට කියා නික්මුනාහු ජනපද චාරිකාවෙහි හැසිරෙන්නෙමු යි පිළිවෙලින් බරණැසට පැමිණ එක් ගසක් මුල හොත්තාහුය. එදින බරණැස් රජු කළුරිය කොට සත්වන දවසයි. හෙට ඵුස්ස, (රාජ) රථය යොදමු යයි නගරයෙහි බෙර හැසිරවූහ. ඒ තුන් යහළුවෝ ගසමුල වැතිර නිදන කල්හි පොත්තික තෙමේ ඉතා උදෑසන නැගිට නිග්‍රෝධ කුමාරයාගේ පාදයන් පිරිමදිමින් හුන්නේය. ඒ ගසෙහි වාසය කළ කුකුළන් අතර මත්තෙහි වූ කුකුළා යට සිටි කුකුළාගේ සිරුරෙහි වසුරු හෙලීය. ඉක්බිති හෙතෙම ඔහුට ‘කවරෙකු විසින් මේ වසුරු හෙලන ලද දැයි’ කීය. යහළුව නොකිපෙව. මා විසින් නොදැන හෙළන ලදැයි කීය. බොල තෝ මගේ සිරුර තමාගේ වැසිකිළිය යයි සිතන්නෙහිද? මගේ පමණ නොදන්නෙහි යයි. ඉක්බිති දෙවැන්නා ඔහුට බොල තොපට නොදන්නා වූ මා විසින් කරන ලදැයි කී කල්හිද කිපියෙහිමය. තොපගේ පමණ නම් කවරක් දැයි කීය. යමෙක් මා මරා මස් කයිද ඔහු උදෑසනම දහසක් ලබයි. කුමක් හෙයින් මම මානය නොකරන්නෙමිද? ඉක්බිති දෙවැන්නා ඔහුට කීවේය. බොල මෙපමණකින් තෝ මානය කෙරෙහි යමෙක් මා මරා මිහිරි මස් කයිද ඔහු උදෑසනම රජවෙයි. යමෙක් මධ්‍යම මස් කයිද ඔහු සේනාපති වෙයි. යමෙක් ඇට සහිත මස් කයිද ඔහු භාණ්ඩාගාරික වෙයි යි කීය.
පොත්තිකයා ඒ කථාව අසා අපට දහසකින් කවර ප්‍රයෝජනයක්ද? රාජ්‍යයම උතුමැයි වහා ගසට නැගී මත්තෙහි නිදාගත් කුකුළා මරා අඟුරුවල පිස මිහිරි මස නිග්‍රෝධට දුන්නේය. මධ්‍යම මස සාඛටද ඇට සහිත මස තමා විසින්ද කෑවේය. කාද යහළුව නිග්‍රෝධය, ඔබ අද රජ වන්නෙහිය. යහළුව සාඛය, ඔබ සේනාපති වන්නෙහිය. මම භාණ්ඩාගාරික වෙමියි කියා කෙසේ දනිහිදැයි විමසන ලදුයේ ඒ පුවත දැන්වීය. ඒ තිදෙනාම උදේ ආහාර වේලාවෙහි බරණැසට ගොස් බ්‍රාහ්මණයෙකුගේ නිවසෙහි ගිතෙල් හා උක්සකුරු මිශ්‍ර කිරිබත් අනුභව කර නික්ම උයනට පිවිසියාහුය. නිග්‍රෝධ කුමාරයා ගල්තලාවක හොත්තේය. අන් දෙදෙනා පිටත හොත්තාහුය. එසමයෙහි පස්වැදෑරුම් රාජ කකුධ භාණ්ඩයන් ඇතුලත තබා රාජ රථය විහිදුවාලූහ. එහි විස්තර කථාව මහාජනක ජාතකයෙහි ප්‍රකට වන්නේය. ඵුස්ස රථය උයනට ගොස් ආපසු හැරී නැගීමට සුදුසු ලෙස සැදුනක් වී සිටියේය. පුරෝහිතයා උයනෙහි පිංවත් සත්වයෙකු විය යුතුයයි උයනට පිවිස කුමාරයා දැක සළුව පාදයෙන් ඉවත්කර පාදයන්හි ලක්‍ෂණ සලකා බරණැස රාජ්‍යය තිබේවා! සියළු දඹදිවද රජවීමට සුදුස්සෙකැයි සියළු තූර්ය භාණ්ඩයන් වාදනය කරවීය. නිග්‍රෝධ කුමාරයා අවදි වී සළුව ඉවත්කොට මහජනයා බලා අනෙක්පිට හැරී හොත්තේ කල්ගෙවා ගල්තලාවෙහි පළගින් හුන්නේය. ඉක්බිති පුරෝහිතයා දණින් සිට දේවයන් වහන්ස, ඔබට රාජ්‍යය පැමිණෙයි යි කියා මැනවයි කී කල්හි එහිම රන් රාසියක තබා අභිෂේක කෙළේය. හෙතෙම රාජ්‍යයට පත්වී සාඛට සේනාපති තනතුර දී මහත් වූ සත්කාර සහිතව නගරයට පිවිසියේය. පොත්තිකද ඔහු සමගම ගියේය. මහාසත්ව තෙමේ එතැන් පටන් බරණැස් නුවර දැහැමිව රාජ්‍යය කරවීය.
ඔහු එක්දිනක් මව්පියන් සිහිකොට සාඛට කීවේය. යහළුව, මව්පියන්ගෙන් තොරව පවතින්නට නොහැකිය. මහත් වූ පිරිවර සමග ගොස් අපගේ මව්පියවරුන් ගෙන එවයි. (කීය) සාඛයා මට එහි යෑමෙන් වැඩක් නැතැයි ප්‍රතික්‍ෂේප කළේය. අනතුරුව පොත්තිකට ඇනවීය. හෙතෙම මැනවයි එහි ගොස් නිග්‍රෝධගේ මව්පියන්ට, තොපගේ පුත්‍රයා රාජ්‍යයෙහි පිහිටියේය. එව් යමුයි කීය. ඔවුහු දරුව, අපට මේ ප්‍රමාණවත් සම්පත් ඇත. එහි යෑමෙන් කම් නැතැයි ප්‍රතික්‍ෂේප කළාහුය. සාඛගේ මව්පියන්ටද දැන්වීය. ඔවුහුද නො කැමති වූහ. තමාගේ මව්පියෝ කීහ. අපි සන්නාලි කර්මාන්තයෙන් ජීවත් වන්නෙමු. වැඩක් නැතැයි ප්‍රතික්‍ෂේප කළාහුය. හෙතෙම ඔවුන්ගේ සිත නොලැබ බරණැසටම පෙරලා අවුත් සෙන්පතියාගේ නිවසෙහි මාර්ග විඩාව දුරුකර පසුව නිග්‍රොධව බලන්නෙමියි සිතා ඔහුගේ නිවසෙහි දොරටුවට ගොස් තොපගේ යහළු වූ පොත්තික ආවේයයි සෙන්පතිතුමාට දන්වවයි දොරටුපල්ලාට කීවේය. හෙතෙම එසේ කළේය. සාඛයා මෙතෙම මට රාජ්‍යය නොදී යහළු වූ නි‍ග්‍රෝධට දුන්නේ යයි ඔහු කෙරෙහි වෛර බැන්දේය. ඔහු ඒ අසාම කිපියේ අවුත් මොහුගේ යහළුවෙක් නම් කවරෙක්ද? උම්මත්තකයෙකි. දාසියගේ පුතෙකි. ඔහු ගනුවයි අත්, පා, දණ වැළමිට යන තැන්වලින් කොටවා බෙල්ලෙන් ගෙන බැහැර කරවීය.
හෙතෙම සිතීය. සාඛයා මම වෙතින් සේනාපති තනතුර ලැබ කළගුණ නොදන්නේ මිත්‍රද්‍රෝහි වූයේ මා කොටා බැහැර කරවීය. නිග්‍රෝධ වූ කලී පණ්ඩිතය. කළගුණ දන්නේය. සත්පුරුෂයෙකි. ඔහුගේම සමීපයට යන්නෙමියි ඔහු රජ දොරට ගොස් ඔබගේ යහළු වූ පොත්තිකයා දොරටුවෙහි සිටියේ යයි රජුට දන්වා යැවීය. රජු කැඳවා එන්නා වූ ඔහු දැක අසුනින් නැගී සිට පෙරගමන් කොට පිළිසඳර කථාකොට රැවුල් බෑම ආදිය කරවා සියළු ආභරණයන්ගෙන් සැරසුනා වූ වළඳන ලද උසස් රස ආහාර ඇති ඔහු සමග සුවසේ හුන්නේ මව්පියන්ගේ තොරතුරු විමසා (ඔවුන්) නොපැමිණෙන බව ඇසීය. සාඛද පොත්තිකයා මා රජු හමුවෙහි බිඳින්නේ යයි මා ගිය කල්හි කිසිවක් කියන්නට නොහැකි වන්නේ යයි එහිම ගියේය. පොත්තික තෙමේ ඔහු සමීපයේදීම රජු අමතා දේවයන් වහන්ස, මම ගමන් වෙහෙසින් ක්ලාන්ත වූයේ සාඛගේ ගෙට ගොස් විඩාහැර මෙහි පැමිණෙන්නෙමියි ගියෙමි. ඉක්බිති සාඛයා මට ‘මම නොදනිමි’ යි කියා මා කොටවා බෙල්ලෙන් ගෙන බැහැර කරවීය යි. ඔබ මෙය අදහව් දැයි කියා ගාථා තුනක් කීවේය.
1. නිග්‍රෝධ රජතුමනි, යම්සේ සාඛයා මම මොහු නොහඳුනමි. කාගේ කවුරුදැයි නොදනිමි යි කීවේද කිම? ඔබද එසේ සිතයිද?
2. අනතුරුව සාඛගේ වචනය කරන්නාවූ පුරුෂයෝ මට මුඛප්‍රහාර දී බෙල්ලෙන් අල්ලා බැහැර කළාහුය.
3. රජතුමනි, ඔබගේ මිත්‍රයෙකු වූ කළගුණ නොදන්නා වූ නුවණ නැත්තා වූ මිත්‍රද්‍රෝහී වූ සාඛ විසින් මෙබඳු වූ පහත් කටයුත්තක් කරන ලදි.
එහි **කින්ති මඤ්ඤසි** යනු සාඛයා යම් සේ මට කීවේද කිමද ඔබද එසේම සිතහිද නැතහොත් අන් පරිද්දකින් සිතහිද සාඛයා මෙසේ මට කියන්නේ යයි අදහන්නෙහිද එය නොඅදහන්නෙහිද යන අදහසයි. **ගලවිනීතෙන** යනු බෙල්ලෙන් අල්ලා ගැනීමෙන් **දුබ්භිනා** මිත්‍රද්‍රෝහී වුවහු විසින්.
ඒ අසා නිග්‍රෝධ රජු ගාථා සතරක් කීවේය.
4. යහළුව, ඔබ මට යමක් කීවෙහිද මම එය නොදනිමි. සාඛයා විසින් යම් හිරිහැරයක් කරන ලදද එය මට කිසිවෙක් නොකීවේය.
5. ඔබ මටත් සාඛයාටත් යන යහළුවන් දෙදෙනාටම සමාන ලෙස සංග්‍රහ කෙළේය. මිනිසුන් අතර මහත් බව ලද ඉසුර අපට දුන්නේය. ඔබ වෙතින් දියුණුව ලැබුණි. මෙහි සැකයක් නැත.
6. යම්සේ ගින්නෙහි ලූ බීජය දැවේද නොවැඩේද මෙසේ අසත්පුරුෂයා විෂයෙහිදී කළ යහපත නැසේ. නොවැඩේ.
7. කළගුණ දන්නා වූ සිල්වත් වූ යහපත් පැවතුම් ඇති පුරුෂයා කෙරෙහි කරන ලද්ද යහපත් කෙතක රෝපණය කරන ලද බීජයක් මෙන් නොනැසේ.
එහි **සංසති** යනු කියයි. **කඩ්ඪනං කතං** යනු ඇදීම් තල්ලුකිරීම් තැලීම් කෙටීම් සංඛ්‍යාත වූ හිරිහැර කරන ලදැයි අර්ථයි**. සඛීනං සාජීවකරො** යනු යහළු පොත්තිකය, ඔබ යහළුවන්ට යහපත් ජීවිකාව ඇති කරන්නෙකි. ජීවිතය උපදවන්නෙකි. **මම සාඛස්ස චූභයං** යනු මටද සාඛටද යන යහළුවන් දෙදෙනාටම යන අර්ථයි**. ත්‍වං නො ඉස්සරියං** යනු ඔබ අපට ඉසුරු දුන්නේ වෙහි. ඔබ වෙතින් අප විසින් මෙය ලබන ලදි**. මහග්ගතං** යනු මහත් බවයි.
මෙසේ නිග්‍රෝධ රජු මෙසේ කියන කල්හි සාඛයා එහිම සිටියේය. ඉක්බිති රජු ඔහුගෙන් සාඛය, මේ පොත්තිකව හඳුනන්නෙහිදැයි විමසීය. හෙතෙම නිශ්ශබ්ද වීය. ඉක්බිති රජු ඔහුට දඬුවම් පනවන්නේ අටවන ගාථාව කීවේය.
8. අසත්පුරුෂ සිතුවිලි ඇති, ලාමක වූ, කපටි වූ මේ සාඛයා පිහියෙන් ඇන නසත්වා. මොහුගේ ජීවිතය නොකැමති වෙමි යි.
එහි **ජම්මං** යනු ලාමක, **නෙත්තිකං **යනු කපටි.
ඒ අසා පොත්තික කියනුයේ මේ මෝඩයා මා නිසා නොනැසේවා යි සිතා නවවන ගථාව කීවේය.
9. මහරජතුමනි, අසත්පුරුෂ වූ මොහුට ක්‍ෂමා කෙරේවා. මළවුන්ගේ ප්‍රාණීන් නැවත ගෙනඒමට නොහැකිය. දේවයන් වහන්ස කමා කරන්න. මම මොහුගේ මරණය කැමති නොවෙමි.
එහි **බම්‍යතස්ස** යනු මොහුට ක්‍ෂමා කෙරේවා. මේ අසත්පුරුෂයාට කමා කරව යන අර්ථයි. **දුප්පටි ආනයා** යනු මළහුගේ ප්‍රාණය නැවත ගෙන ඒමට නොහැකිය.
රජු ඔහුගේ වචනය අසා සාඛට කමා කළේය. සෙන්පති තනතුර පොත්තිකට දෙනු කැමති වීය. හෙතෙම නොකැමති වීය. ඉක්බිති සියළු සේනාවන්ගේ විමසීමට සුදුසුවන භාණ්ඩාගාරික තනතුර දුන්නේය. පෙර මේ තනතුර නොවීය. එතැන් පටන් ඇති විය. මෑත කාලයෙහි පොත්තික භාණ්ඩාගාරිකයා පුත් දූන්ගෙන් වැඩෙන්නේ තමාගේ පුත් දූවරුන්ට අවවාද වශයෙන් අවසාන ගාථාව කීවේය.
10. නිග්‍රෝධ රජුම සේවනය කරන්නේය. සාඛයා ඇසුරට නොයන්නේය. සාඛයා වෙත ජීවත් වනවාට වඩා නිග්‍රෝධ වෙත මරණය උතුම්ය.
ශාස්තෲන් වහන්සේ මේ ධර්මදේශනාව ගෙනහැර දක්වා මහණෙනි, මෙසේ දෙව්දත් පෙරද කළගුණ නොදන්නේම යයි කියා ජාතකය ගලපා වදාළ සේක. එකල්හි සාඛයා දෙව්දත් වීය. පොත්තික ආනන්‍ද වීය. නිග්‍රෝධ රජු මම ම වූයෙමි යි වදාළ සේක.
**න තක්කලා සන්ති න ආලුපානි** යන මේ ගාථාව ශාස්තෲන් වහන්සේ දෙව්රම් වෙහෙර වාසය කරන සේක් පියා පෝෂණය කර එක් උපාසකයෙක් අරබයා දේශනා කළ සේක. හෙතෙම එක් දිළිඳු කුලයෙක උපන්නේ මව කළුරිය කළ කල්හි උදෑසනම නැගිට දත් මදින දැහැටි, මුහුණ සේදීමට වතුර ආදී දේ කරන්නේ කුලියක් හෝ කෘෂි කර්මාන්තයක් හෝ කොට ලද සම්පත්වලට සුදුසු වූ කැඳ බත් ආදිය සම්පාදනය කොට පියා පෝෂණය කෙළේය. ඉක්බිති පියා ඔහුට කීවේය. දරුව, නුඹ හුදකලාව ඇතුළත ද පිටත ද කළයුතු දේ කරහි. තොපට එක් කුල දැරියක ගෙන එන්නෙමි. ඇය තොපගේ ගෙයි කළ යුත්තක් වේ නම් එය කරන්නේයයි. පියාණෙනි, ස්ත්‍රීහු නම් ගෙට ආවා මගේද තොපගේද සිත සතුටු නොකරන්නේමය. මෙවැන්නක් නොසිතුව. මම දිවි ඇති තෙක් ඔබ පෝෂණය කර තොප ඇවෑමෙන් කළයුත්ත දනිමි යි. ඉක්බිති පියා ඔහු නොකැමති වන්නේම එක් කුල දැරියක ගෙන ආවේය. ඇය යටහත් පැවතුම් ඇත්තී මාමණ්ඩියටද ස්වාමියාටද උපකාර කරන්නී වූවාය. ඇයගේ ස්වාමියාද මගේ පියාට උපකාරී යයි සතුටු වී ලබන ලබන ලද ප්‍රියමනාප දේ ගෙනවිත් දෙයි. ඇයද එය මාමණ්ඩියටම එළවයි. ඇය මෑත කාලයෙහි සිතුවාය. මගේ සැමියා ලබන ලබන දෙය පියාට නොදී මටම දෙයි. ඒකාන්තයෙන්ම පියා කෙරෙහි සෙනෙහස නැත්තේ වී. මේ මහල්ලා එක් උපායකින් මගේ ස්වාමියාට පිළිකුල් කර ගෙයින් බැහැර කරන්නෙමියි,
ඇය එතැන් පටන් ඉතා සීතල වූ හෝ ඉතා උණුසුම් වූ වතුර ගෙන එයි. ඉතා ලුණු ඇති හෝ ලුණු නැති ව්‍යඤ්ජනද නොතැම්බුන සහල් ඇති හෝ ඉතා තෙත් (බෙරි) වූ බත්ද යනුවෙන් මේ ආදී වශයෙන් කෝපය ඉපදීමට කරුණුකොට ඔහු කිපුන කල්හි කවරෙක් මේ මහල්ලාට උපස්ථාන කිරීමට හැකි වන්නේදැයි පරුෂ වචන කියා කළහ වැඩීය. ඒ ඒ තැන කෙළ පිඬු හෙලාද සැමියාට දොස් කියවයි. පියාගේ කටයුතු බලන්න. මේ මේ දෙය නොකරවයි කී කල්හි කිපෙයි. මේ ගෙයි පියා හෝ මා හෝ (දෙදෙනාගෙන් එක් අයෙකු) වාසය කරවවයි. ඉක්බිති ඔහු ඇයට සොඳුර, ඔබ තරුණය. කවර හෝ තැනක ජීවත් වන්නට හැකිය. මගේ පියා මහළුය. ඔබ ඔහු නොඉවසන්නී නම් මේ ගෙයින් නික්මෙවයි කීවේය. ඇය බියපත් වූවා මෙතැන් පටන් මෙසේ නොකරමියි මාමණ්ඩියගේ පාමුල වැටී වැඳ ක්‍ෂමා කරවා ප්‍රකෘති ස්වරූපයෙන්ම පෝෂණය කරන්නට පටන් ගත්තේය. ඉක්බිති ඒ උපාසකයා පළමු දවස්වල ඇය විසින් කරදරයට පත්කරන ලද්දේ ධර්මශ්‍රවණය පිණිස බුදුරජාණන් වහන්සෙගේ සමීපයට නොගොස් ඇය ප්‍රකෘති තත්වයෙහි සිටි කල්හි ගියේය. ඉක්බිති ශාස්තෲන් වහන්සේ ඔහුට උපාසකය, සත්අට දවසක් බණ අසන්නට නොපැමිණියේ කිමැයි විචාළේය. ඔහු ඒ කරුණ පැවසීය. දැන් වූ කලී ඇයගේ කථාව නොගෙන පියා බැහැර නොකරවීය. පෙර වනාහි මැයගේ කථාව ගෙන අමු සොහොනට ගෙනගොස් වළක වැළලුවේය. එහි ඔහු බහාලා මරණ කල්හි මම සත් අවුරුදු වයස් ඇත්තේ වී මව්පියන්ගේ ගුණ පියා මැරීමේ කටයුත්තෙන් වළක්වාලීය. එකල්හි ඔබ මගේ කථාව අසා ඔබේ පියා දිවි ඇතිතෙක් පෝෂණය කර දෙව්ලොව පිහිට කොට ඇත්තේ වීය. මෙතෙම මවිසින් දෙන ලද අවවාද අන්‍ය භවයකට ගියේද ඔහු අත්නොහරී. මේ කරුණින් ඇයගේ කථාව ගෙන දැන් තොප විසින් පියා බැහැර නොකරන ලදි යයි කියා ඔහු විසින් ඉල්ලන ලද්දේ අතීත ප්‍රවෘත්තිය ගෙනහැර පෑවේය.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි කසීරට එක්තරා ගමක එක් කුලයක එකම පුතෙක් විය. නමින් වසිට්ඨක නම් වී. හෙතෙම මව්පියන් පෝෂණය කරන්නේ මව කළුරිය කළ කල්හි පියා පෝෂණය කරව යයි සියල්ල වර්තමාන ප්‍රවෘත්තිය ආකාරයෙන්ම කිවයුතුය. මෙයනම් මෙහි වෙනස වේ. එකල්හි ඒ ස්ත්‍රිය පියාගේ කටයුතු බලව. මේ මේ දෙය නොකරවයි කී කල්හි කිපෙයි යයි කියා ස්වාමීනි, ඔබේ පියා චණ්ඩය. පරුෂය. නිතර කලහ කරයි. ජරාවෙන් දිරා ගියේ ලෙඩින් පීඩාවට පත්වූයේ නොබෝ කලකින්ම මරණයට පත්වන්නේය. මම මොහු සමග එකම ගෙයක වසන්නට නොහැක්කෙමි. මෙතෙම දින කිහිපයකින් තෙමේම මැරෙන්නේමය. ඔබ මොහු අමු සොහොනට ගෙනගොස් වළක් සාරා මොහු එහි බහා උදැල්ලෙන් හිස සිඳ ජීවිතක්‍ෂයට පත්කර මත්තෙහි පස්වලින් වසා එවයි කීවාය. හෙතෙම ඇය විසින් නැවත නැවතත් කියනු ලබන්නේ සොඳුර, මිනී මැරීම නම් බැරෑරුම් දෙයකි. ඔහු කෙසේනම් මරන්නෙම්දැයි කීය. මෙම තොපට උපායක් කියන්නෙමි. කියවයි. ස්වාමීනි, ඔබ ඉතා අළුයම් කාලයෙහි පියා හොත් තැනට ගොස් යම් සේ සියල්ලෝම අසත්ද මෙසේ මහා ශබ්දයක් කර පියාණනි, අසවල් ගමෙහි තොපගේ ණයකරුවෙක් මා ගිය කල්හි නොදෙයි. ඔබ ඇවෑමෙන් නොදෙන්නේමය. හෙට යානාවක නැගී යානය යොදවා ඔහු එහි හිඳුවා අමු සොහොනට පමුණුවා වළක් සාරා සොරුන් විසින් පැහැරගත් ශබ්දය කොට මරවා වළෙහි දමා හිස බිඳ නා එවයි කීය.
වසිට්ඨකයා මේ උපාය ඇතැයි ඇයගේ වචනය පිළිගෙන යානයෙන් ගමන සූදානම් කෙළේය. ඔහුට සත්වයස් ඇති එක් පුතෙක් ඇත. පණ්ඩිතය, කීමෙහි බුහුටිය. හෙතෙම මවගේ වචනය අසා මගේ මවගේ පවිටු ස්වරූපය නිසා මගේ පියා, පියා නැසීමේ කටයුත්ත කරයි. මම මොහුගේ පියා නැසීමේ කාර්යය කරන්නට නොදෙන්නෙමියි වහා ගොස් ආර්යයා (සීයා) සමග හොත්තේය. වසිට්ඨකයාද කියන ලද වේලාවෙහි යානය යොදවා පියාණනි, එව පියාණනි. ණය ආපසු ගන්නෙමුයි පියා යානයෙහි හිඳුවාලීය. කුමාරයාද පළමුව යානයට නැංගේය. වසිට්ඨකයා ඔහුව වළක්වාලන්නට නොහැකි වන්නේ ඔහු සමගම අමු සොහොනට ගොස් පියාද පුතාද යානය සමගින් පසෙක තබා තෙමේ බැස උදැල්ල ගෙන එක් පිළිසන් වූ තැනක සිව්රැස් වළක් කැනීමට පටන් ගත්තේය. කුමාරයා (යානයෙන්) බැස ඔහුගේ සමීපයට ගොස් නොදන්නේ මෙන් කථා උපදවා පළමු ගාථාව කීවේය.
1. පියාණනි, කුකුලලද වැල් අලද සිරි අලද තල් අලද නැත. එහෙත් තනිව වනයෙහි අමුසොහොන මැද වළක් සාරහිය. (පියාණනි) කුමක් කැමැත්තෙහිද?
එහි **න තක්කලා සන්ත** යනු ආහාර පිණිස වන අල වර්ග නැත. **ආලුපා** යනු වැල්අල. **බිලාලියො** යනු සිරි අලය**. කලම්බා** යනු තල් අලය.
ඉක්බිති ඔහුගේ පියා දෙවන ගාථාව කීවේය.
2. දරුව, ඔබේ මුත්තණුවෝ නොයෙක් රෝගයන්ගේ දුකින් යුක්ත වූවෝ දුර්වලයහ. අද මම ඔහු වළෙහි දමමි. මොහුගේ ඒ ජීවත්වීම නොකැමැත්තෙමි.
එහි **අනෙකව්‍යාධීහි** යනු නොයෙක් රෝගයන් නිසා උපන් දුකින් පෙළනා ලද්දේ**. න හිස්ස** **තං** යනු මම මේ ඔබගේ මුත්තණුවන්ගේ ඒ දුක්බර ජීවිතය නොකැමැත්තෙමි. මෙබඳු වූ ජීවිත මැරීමම උතුම්යයි හඟින්නේ ඔහු වළෙහි වළලන්නෙමියි. ** **
ඒ අසා කුමාරයා ගාථා අර්ථයක් කීය.
මෙවැනි පවිටු සිතිවිල්ලක් ලබන ලද්දේය. අතිශයින් අහිතකර වූ දරුණු කටයුත්තක් කරන්නෙහිය.
එහි අර්ථය, පියාණනි, ඔබ පියා දුකෙන් මුදවන්නෙමියි මරණ දුකෙහි යොදවන්නේ මේ පවිටු සිතුවිල්ලක් ලබන ලදි. ඒ සිතුවිලි වශයෙන් යහපත ඉක්මවා සිටි හෙයින් අතිශයින් අහිත වූ කටයුත්තක් කරහිනුයි ලුද්දං යනු වේ.
මෙසේද කියා පියාගේ අතින් උදැල්ල ගෙන නුදුරෙහි අන් වළක් කපන්නට පටන් ගත්තේය. ඉක්බිති පියා ඔහු වෙත එළඹ දරුව, කුමක් සඳහා වළක් සාරහිදැයි විචාළේය. ඔහුට මෙසේ කියන්නේ තුන්වන ගාථාව කීවේය.
3. පියාණනි, මවිසින්ද මෙවැනි වූ කර්මජ වූ ජරාවට පත් වූ ඔබ ලබන්නෙමි. ඒ කුලසිරිතට අනුව පවත්නේ මමද ඔබ වළෙහි වළලන්නෙමියි.
එහි අර්ථය, පියාණනි, මම ද මේ වළෙහි ඔබ මහලු කාලයෙහි වළලන්නෙමි. පියාණනි, මෙසේ මා විසින් කළ කල්හි මේ වළෙහි ජරාවට පත් වූ ඔබ මෙවැනි කටයුත්තක් ලබන්නෙහිය. ඔබ විසින් පවත්වන ලද යම් මේ කුලසිරිතට අනුව පවතින්නේ වයසට පැමිණියේ භාර්යාව සමග වසන්නා වූ මමද ඔබ වළෙහි වළලන්නෙමි.
ඉක්බිති ඔහුගේ පියා සිව්වන ගාථාව කීවේය.
4. කුමාරය, ඔබ පරුෂ වචනයෙන් මා ගටා කියන්නෙහිය. මගේ ඖරස පුත්‍රයෙකු වැනි වූ තොප මා කෙරෙහි අනුකම්පා විරහිත වෙහිද?
එහි **පකුබ්බමානො** යනු අභිභවනය කරන්නේ. **ආසජ්ජ යනු** ගටා.
මෙසේ කී කල්හි පණ්ඩිත කුමාරයා එක් පිළිතුරු ගාථාවක්ද ප්‍රීතිවාක්‍ය දෙකක්දැයි ගාථා තුනක් කීවේය.
5. පියාණනි, මම ඔබ කෙරෙහි අනුකම්පා විරහිත වන්නේ නොවෙමි. මම ඔබට හිතානුකම්පී වෙමි. මේ කරනු ලබන පවිටු කටයුත්තෙන් අප විසින් වළක්වාලන්නට සුදුසු වන්නෙමි.
6. වසිට්ඨයෙනි, පවිටු ස්වරූප ඇති යමෙක් නිරපරාධී වූ මවට හෝ පියාට හෝ හිංසා කෙරේද හෙතෙම සැක නැතිවම මරණින් මතු පරලෝ වශයෙන් නිරයට යන්නේය.
7. වසිට්ඨයෙනි, යමෙක් මවට හෝ පියාට හෝ කෑමෙන් බීමෙන්ද උපස්ථාන කෙරේද ඔහු සැක නැතිවම මරණින් මතු පරලෝ වශයෙන් සුගතියට යන්නේය.
පුතුගේ මේ ධර්මකථාව අසා පියා අටවන ගාථාව කීවේය.
8. පුත්‍රය, ඔබ මට අනුකම්පා විරහිත වූයේ නොවෙයි. පුත්‍රය, ඔබ මට හිතානුකම්පා ඇත්තේ වෙහිය. මම මව විසින් කියනු ලබන්නේ මෙවැනි දරුණු කටයුත්තක් කරමි.
එහි **අහං ච තං මාතරා** යනු මම තොපගේ මව විසින්, මේ මෙම කර්මයෙහි යොදවයි යනු පාඨයි.
ඒ අසා කුමාරයා කියනුයේ පියාණනි, ස්ත්‍රීහු නම් දොස් උපන් කල්හි නිග්‍රහ කරනු නොලබන්නී නැවත නැවත පව් කරත්. මගේ මව යම්සේ නැවත මෙවැන්නක් නොකරයිද එසේකොට ඇය නෙරපන්නට වටනේයයි නවවන ගාථාව කීවේය.
9. යහපත් පැවතුම් නැති යම් මේ භාර්යාවක් ඔබට වේද ඇය මා ප්‍රසූත කළ මගේ මව වන්නීය. ඇය සිය නිවසින් ඉවත් කල යුතුය. ඇය ඔබට වෙනත් දුකක් ගෙන දෙන්නේමය.
වසිට්ඨකයා පණ්ඩිත පුතුගේ කථාව අසා සොම්නස් වී දරුව, යමු යයි කියා පියා හා පුතා සමග යානයෙහි හිඳ ගියේය. ඒ නොමනා හැසිරීම් ඇති ස්ත්‍රියද අපගේ කාලකණ්ණියා ගෙයින් නික්මුනේ යයි තුටුපහටු වූයේ තෙත ගොමින් ගෙය පිස දමා කිරිබත් උයා එන්නා වූ මාර්ගය බලන්නී එන්නා වූ ඔවුන් දැක නික්මුන කාලකණ්ණියා නැවත ගෙන ආවේ යයි කිපී, බොල නික්මුණු කාලකණ්ණියා නැවත ගෙන පැමිණියේ යයි අපහාස කෙළේය. වසිට්ඨකයා කිසිවක් නොකියා යානය මුදවා නොමනා හැසිරීම් ඇත්තිය, කුමක් කියන්නෙහිදැයි ඇයට මොනවට තලා මෙතැන් පටන් මේ ගෙට නොපිවිසෙහියි පාදයන් ගෙන බැහැර කෙළේය. අනතුරුව පියාද පුතාද තෙමේම නහවා තිදෙනාම කිරිබත් කෑවාහුය. පවිටු ස්වභාව ඇති ඇයද කිහිප දිනක් අන් ගෙයක වාසය කළාය. එකල්හි පුතා පියාට කීවේය. පියාණනි, මගේ මව මෙපමණකින් වරද අවබෝධ කරන්නී නොවේ. තෙපි මගේ මව හැකුළුණු සිත් ඇත්තියක කරන්නට අසවල් ගමෙහි මගේ මාමාගේ දියණියක ඇත. ඇය මගේ පියාද පුතුද මාද ආරක්‍ෂා කරන්නීය. ඇය ගෙන එන්නෙමියි කියා මල්-සුවඳ විලවුන් ආදිය ගෙන යානාවකින් නික්මී කෙත්වත්හි (සුදුසු තන්හි) හැසිර සවස එව් යයි. හෙතෙම එසේ කළේය.
අසල්වැසි කුලයන්හි ස්ත්‍රීහු ‘තොපගේ ස්වාමියා අන් භාර්යාවක ගෙන ඒමට අසවල් ගමට ගියේ’ යයි ඇයට කීවාහුය. ඇය දැන් මම නැසුනේ වෙමි. නැවත මට අවසරයක් නැතැයි බියෙන් තැති ගැනී පුතුම අයදින්නෙමියි වහා පුතුගේ සමීපයට ගොස් ඔහුගේ පාදයන්හි වැටී ‘ඔහු හැර මට අන් පිළිසරණක් නැත. මෙතැන් පටන් තොපගේ පියාද මුත්තණුවන්ද සරසන ලද දාගැබක් මෙන් පෝෂණය කරන්නෙමි. නැවත මා මේ ගෙදර පිවිසීම කරහි යයි කීය. හෙතෙම මෑණියනි, යහපති. නැවත මෙබන්දක් නොකරව. අප්‍රමාද වෙවයි කියා පියා එන කල්හි දසවන ගාථාව කීය.
10. යහපත් පැවතුම් නැති, යම් භාර්යාවක් ඔබට වේද ඇය මා ප්‍රසූත කළ මගේ මව වන්නීය. පවිටු ස්වභාව ඇතිව හුන්නී වූ ඇය ඇතින්නියක මෙන් වසඟයට පත් වූවා නැවත පැමිණේවා.
එහි **කරෙණුවා** යනු පියාණනි, ඇය නොසැලෙන්නී බවට පත් වූ ඇතින්නියක මෙන් දමනය වූවා. වසඟයට පමුණුවන ලද්දී වෙනසක් නැතිව සේවය කරන බවට පත් වූවාය. **පුනරාවජාතු** යනු නැවත මේ ගෙට පැමිණේවා යනුයි.
මෙසේ හෙතෙම පියාට කියා ගොස් මව ගෙන ආවේය. ඇය ස්වාමියාද මාමාද කමා කරවා එතැන් පටන් දැමුණි වූවා. දැහැමි බවෙන් යුක්ත වූවා. ස්වාමියාද මාමාද පුතාද පෝෂණය කළාය. දෙදෙනාම පුතාගේ අවවාදයෙහි පිහිටා දානාදී පිං කර දෙව්ලොව පිහිට කර ඇත්තෝ වූහ.
ශාස්තෘන් වහන්සේ මේ ධර්මදේශනාව ගෙනහැර දක්වා සත්‍යයන් ප්‍රකාශ කර ජාතකය ගලපා වදාළ සේක. සත්‍ය දේශනාවසානයෙහි පියා පෝෂණය කළ තැනැත්තා සෝවාන් ඵලයෙහි පිහිටියේය. එකල්හි පියා ද-පුතා ද-ලේලිය ද ඔවුහුම වූහ. පණ්ඩිත කුමාරයා වනාහි මමම වීමි යයි වදාළහ.
**කින්තෙ වතං** යන මේ ගාථාව ශාස්තෘන් වහන්සේ පළමු ගමනින් කිඹුල්වතට ගොස් නිග්‍රෝධාරාමයෙහි වාසය කරන සේක් පියාගේ නිවෙස්නහි රජුගේ නොඇදහීමක් අරභයා දේශනා කළ සේක. එකල්හි සුදොවුන් මහරජු විසිදහසක් පිරිවර ඇති භාග්‍යවතුන් වහන්සේට තම නිවෙස්හි කැඳ-කැවිලි දී බත් අතර කාලයෙහි සතුටුවිය යුතු කථා කරන්නේ ස්වාමීනි, ඔබගේ වීර්ය වඩන කාලයෙහි දේවතාවෝ පැමිණ අහස්හි සිට ඔබගේ පුතු වූ සිද්ධාර්ථ කුමාරයා ස්වල්පාහාර ඇති නිසා මළේ යයි මට දැන්වූහයි කීය. බුදුරජු විසින් මහරජ, ඇදහුවෙදැයි කී කල්හි ස්වාමීනි, නොඇදහුවෙමි. අහස්හි සිට දේවතාවෝ කියන්නෝද මගේ පුතා බෝමැඩහි බුද්ධත්වයට නොපැමිණ පිරිනිවන්පෑමක් නම් නැතැයි ප්‍රතික්‍ෂෙප කෙළෙමියි කීය. මහරජතුමනි, පෙර ඔබ මහාධර්මපාල කාලයෙහිද තොපගේ පුතු මළේය. මේ ඔහුගේ ඇටයි දක්වා කියන්නා වූ දිසාපාමොක් ආචාරීන්ට අපගේ කුලයෙහි තරුණ කල කළුරිය කිරීමක් නම් නැතැයි විශ්වාස නොකළේය. දැන් වනාහි කුමක් හෙයින් අදහන්නෙහි දැයි කියා ඔහු විසින් අයදින ලද්දේ අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි කසීරට ධම්මපාල නම් ගමක් විය. එගම ධර්මපාල කුලය වසන බැවින් මේ නම ලැබුවේය. එහි දසකුසලපථ ධර්මයන් පාලනය කරන හෙයින් ධර්මපාල යනුවෙන්ම ප්‍රසිද්ධ වූ බ්‍රාහ්මණයෙක් වාසය කරයි. ඔහුගේ කුලයෙහි අවසන් වශයෙන් දාස කම්කරුවෝද දන් දෙති. සිල් රකිති. පෙහෙවස් කර්මය කරති. එකල්හි බෝධිසත්ව තෙමේ ඒ කුලයෙහි උපන්නේය. ධර්මපාල කුමාරයා යනුවෙන්ම ඔහුට නම් කළාහුය. ඉක්බිති සුදුසු වයසට පත් ඔහුට පියා දහසක් දී ශිල්ප ඉගෙනීම පිණිස තක්‍ෂිලාවට යැවීය. හෙතෙම එහි ගොස් දිසාපාමොක් ආචාරීන් සමීපයෙහි ශිල්ප උගත්තේය. පන්සියයක් මානවකයන් අතර දෙටු අතවැසියා වීය. එකල්හි ආචාර්යයන්ගේ වැඩිමහල් පුතා කළුරිය කෙළේය. ආචාර්ය තෙමේ මානවකයන් පිරිවරන ලද්දේ නෑ සමූහයා සමග හඬන්නේ සොහොනෙහි ඔහුගේ ශරීරය පිළිබඳ ආදාහන කටයුතු කරවයි. එහිදී ආචාර්යවරයාද නෑ සමූහයාද අතවැසියෝද හඩත්. වැලපෙත්. දක්‍ෂ වූ ධර්මපාල නොහඬයි. නොවැළපෙයි. තවද ඒ පන්සියයක් මානවකයන් සොහොනින් අවුත් ආචාර්යයන්ගේ සමීපයෙහි හිඳ ඛේදයක මහත. මෙබඳු වූ මනා පැවැත්මෙන් යුක්ත වූ තරුණ මානවකයා යොවුන් වියෙහිදීම මව්පියන්ගෙන් වෙන් වූයේ මරණයට පත්වූයේ යයි කියන කල්හි යහළුවෙනි, තෙපි තරුණයෙකැයි කියහු. තවද තරුණ කාලයෙහිදීම මළේය. යොවුන් කාලයෙහි මැරීම නුසුදුසු නොවේදැයි කීය.
ඉක්බිති ඔහුට ඒ මානවකයෝ කීහ. යහළුව, ඔබ මේ සත්ත්‍වයන්ගේ මරණ ස්වභාවය නොදන්නෙහිද? දනිමි. තරුණ කාලයෙහි නොමැරෙත්. මහළු කාලයෙහිදීම මැරෙත්. සියළු සංස්කාරයෝ අනිත්‍යයෝ වී විනාශ වන්නෝ නොවෙත්ද? අනිත්‍ය බව සැබවි. යොවුන් කාලයෙහිදී සත්ත්‍වයෝ නොමැරෙති. මහළු කාලයෙහි අනිත්‍ය බවට පැමිණෙත් යි. කිම යහළු ධම්මපාලයනි, නුඹගේ ගෙහි කිසිවෙක් තරුණ කාලයෙහි නොමැරෙත්ද? මහළු කාලයෙහිදීම මැරෙත්දැයි. කිම මෙය තොපගේ කුලයෙහි පරම්පරාගත උරුමයක්ද? එසේය. පරම්පරාගත උරුමයකි. මානවකයෝ ඔහුගේ ඒ කථාව අසා ආචාර්යයන්ට දැන්වූවාහුය. ඉක්බිති හෙතෙම ඔහු කැඳවා විමසීය. දරුව, ධර්මපාලය, තොපගේ කුලයෙහි තරුණ කාලයෙහි නොමියත් යනු ඇත්තද? ආචාර්යතුමනි, ඇත්තයි. ඔහු ඒ ධර්මපාලගේ කථාව අසා සිතීය. මොහු අතිශයින් පුදුම වූවක් කියයි. මොහුගේ සමීපයට ගොස් විමසා ඉදින් මෙය සත්‍ය නම් මමද එම ධර්මයම සම්පූර්ණ කරන්නෙමියි. හෙතෙම පුතාට කළයුතු කටයුතු කොට සත්-අට දවසක් ඇවෑමෙන් ධර්මපාල කැඳවා දරුව, මම බැහැර යන්නෙමි. ඔබ මා පැමි‍ණෙන තෙක් මේ මානවකයන්ට ශිල්ප උගන්වවයි. (කියවවයි) කියා එක් එළුවෙකුගේ ඇට ගෙන සෝදා පසුම්බියක කොට එක් සුළු උපස්ථායෙකු ගෙන තක්‍ෂිලාවෙන් නික්මී පිළිවෙලින් එගමට පැමිණ මහාධර්මපාලගේ ගෙය කොහිදැයි විමසා ගොස් දොරටුවෙහි සිටියේය. බ්‍රාහ්මණයාගේ දාසයන් වූ මිනිසුන් අතර යමෙක් යමෙක් පළමුව දුටුවේද ඒ ඒ තැනැත්තා ආචාර්යයන්ගේ අතින් කුඩය ගත්තේය. පාවහන ගත්තේය. උපස්ථායකයාගේ අතින් පසුම්බිය ගත්තේය. ඔබගේ පුතු වූ ධර්මපාල කුමාරයාගේ ගුරුවරයා දොරටුවෙහි සිටියේ යයි කුමාරයාගේ පියාට දන්වව් යයි කියන ලද්දෝ ඔවුහු මැනවයි කියා දැන්වූහ. හෙතෙම වේගයෙන් දොර මුලට ගොස් මෙහෙන් එවයි ඔහු ගෙට කැඳවා පළගෙහි හිඳුවා පාදෙවීම් ආදී සියළු කටයුතු කෙළේය.
ආචාර්ය තෙමේ අනුභව කරන ලද ආහාර ඇත්තේ සුව (දුක්) පිළිබඳ කථාවෙහි හුන් කල්හි “බ්‍රාහ්මණය, ඔබගේ පුත් වූ ධර්මපාල කුමාරයා නුවණැත්තෙකි. ත්‍රිවේදයන්හිද අටළොස් ශිල්පයන්ගේද නිමාවට පැමිණියේය. එතකුදු වුවත් එක් රෝගයකින් ජීවිතක්‍ෂයට පත් වූයේය. සියළු සංස්කාරයෝ අනිත්‍යයහ. සෝක නොකරව් යි කීය. බ්‍රාහ්මණය, අතින් (අත) ගසා මහ සිනහවක් සිනාසුනේය. බ්‍රාහ්මණය, කවරකින් සිනාසෙයිද? යි කී කල්හි මගේ පුතා නොමැරෙයි. අන් කිසිවෙක් මැරුනේ වන්නේය යි කීය. බ්‍රාහ්මණය, තොපගේ පුතාම මළේය. තොපගේ පුතාගේ ඇට දැක විශ්වාස කරවයි පිටතට ගෙන මේ තොපගේ පුතාගේ ඇටයි කීය. මේවා එළුවෙකුගේ හෝ සුනඛයෙකුගේ හෝ ඒවා වෙයි. මගේ පුතා නොමැරෙයි. අපගේ කුලයෙහි සත්වන පරපුර දක්වා තරුණ කාලයෙහි මැරුණෙක් නම් නැත. ඔබ බොරු කියහියි. එකෙනෙහි සියල්ලෝම අතින් අත ගසා මහ හඬින් සිනාසුනහ. ආචාර්ය තෙමේ ඒ ආශ්චර්යය දැක සොම්නසට පත්වූයේ වී බ්‍රාහ්මණය, තොපගේ කුල පරම්පරාවෙහි තරුණයන් නොමැරීම හේතු නැතිව වීමට නොහැකිය. කවර කරුණකින් තොපගේ තරුණයෝ නොමියෙත්දැයි විමසන්නේ පළමු ගාථාව කීය.
1. තොපගේ ව්‍රතය කුමක්ද? උසස් හැසිරීම කුමක්ද? මේ විපාකය කවර සුචරිතයකද? බ්‍රාහ්මණය. මේ කරුණ මට කියව. කුමක් හෙයින් තොපගේ තරුණයෝ නොමියෙත්ද?
එහි** වතං** යනු ව්‍රත සමාදානයයි. **බ්‍රහ්මචරියං** යනු උසස් හැසිරීමයි. **කිස්ස සුචිණ්ණස්ස** යනු තොපගේ කුලයෙහි තරුණයන්ගේ නොමැරීම කවර සුචරිතයක විපාකයක්ද?
ඒ අසා බ්‍රාහ්මණය, යම් ගුණයන්ගේ අනුභාවයෙන් ඒ කුලයෙහි තරුණයෝ නොමියෙත්ද ඒවා වර්ණනා කරන්නේ.
2. දහම්හි හැසිරෙමු. බොරු නොකියමු. පවිටු කර්මයන් වර්ජනය කරමු. සියළු නින්දා කටයුතු ක්‍රියා දුරුකරමු. එහෙයින් අපගේ තරුණයෝ නොමැරෙත්.
3. සත් පුරුෂයන්ගේද අසත්පුරුෂයන්ගේද ධර්මය අසමු. අසත්පුරුෂයන්ගේ ධර්මය රුචි නොකරමු. අසත්පුරුෂයන් අත්හැර සත්පුරුෂයන් අත් නොහරින්නෝ වෙමු. එහෙයින් අපගේ තරුණයෝ නොමැරෙත්.
4. දන් දීමට පෙර සතුටු සිත් ඇත්තෝ වෙමු. දන් දෙන්නේද සතුටු සිත් ඇත්තෝ වෙමු. දන් දී පසුව නොතැවෙමු. එහෙයින් අපගේ දරුවෝ නොමැරෙත්.
5. අපි ශ්‍රමණයන්ද, බ්‍රාහ්මණයන්ද, මගියන්ද, ගුණ කියා ඉල්ලන්නන්ද, යාචකයන්ද, දිළින්දන්ද යන මොවුන් කෑමෙන් හා බීමෙන් සන්තර්පණය කරමු.
6. අපි සිය භාර්යාව ඉක්මවා නොයන්නෙමු. අපගේ භාර්යාවෝද අප ඉක්මවා නොයති. ඔවුන් හැර අන් ස්ත්‍රීන් පිළිබදව බඹසර හැසිරෙමු. එහෙයින් අපගේ තරුණයෝ නොමැරෙති.
7. අපි සියල්ලෝම ප්‍රාණඝාතයෙන් වැලකෙමු. ලොව නොදුන් දේ වර්ජනය කරමු. මත්පැන් නොබොමු. බොරු නොකියමු. එහෙයින් අපගේ තරුණයෝ නොමැරෙත්.
8. මනා ශීලයෙන් යුත් මේ උතුම් ස්ත්‍රීන් කෙරෙහි යම් දරු කෙනෙක් උපදිත්ද මහාප්‍රාඥ වූ බුද්ධිමත්හු වෙති. බහුශ්‍රැතයෝද වෙති. වේදයන්හි පරතෙරට ගියෝද වෙති. එහෙයින් අපගේ තරුණයෝ නොමැරෙත්.
9. මවද පියාද සහෝදරී සහෝදරයෝද පුත්‍රයෝද බිරින්දෝද යන අපි සියල්ලෝ පරලොව සැප සලකා ධර්මයෙහි හැසිරෙමු. එහෙයින් අපගේ තරුණයෝ නොමැරෙති.
10. දාසයෝ ද දාසියෝ ද අප නිසා දිවි රැකගන්නෝ ද පිරිවර ජනයෝ ද කම්කරුවෝ ද යන සියල්ලෝ පරලොව සැප සලකා ධර්මයෙහි හැසිරෙත්. එහෙයින් අපගේ තරුණයෝ නොමැරෙත් යි.
මේ ගාථාවෙන් කීය.
එහි **ධම්මං චරාම** යනු දශකුසල පථ ධර්මයන්හි හැසිරෙමු. තමාගේ ජීවිතය නිසාවෙන්ද කුරු කුහුඹුවෙකුද ජීවිතයෙන් නොහරිමු. අනුන්ගේ බඩු දෙස ලෝභ සිතින් නොබලමුයි සියල්ල විස්තර කටයුතුයි. මුසාවාදො යන මෙහි බොරු කියන තැනැත්තාට කළ නොහැකි පාපයක් නැතැයි බහුල වශයෙන් නැවත කියන ලදි. ඔවුහු සිනහ පිණිසද බොරු නොකියති**. පාපානි** යනු නිරයගාමී සියළු ලාමක ක්‍රියාවෝයි. **අනරියං** යනු උතුමන් විසින් ගර්හා කරන ලද සියල්ලයි. සුන්දර නොවූ අපිරිසිදු කර්මයන් දුරුකරමු. **තස්මාහි අම්හං** යනු මෙහි “හි” කාරය නිපාත මාත්‍රයකි. ඒ කරුණින් අපගේ තරුණයෝ නොමියෙත්. අතරදී අකාල මරණයක් නම් අපට නැතැයි යි අර්ථයි. **තස්මා අම්හං** යනුද පාඨයි. **සුණෝම** යනු අපි ක්‍රියාවාදී වූ සත් පුරුෂයන්ගේ කුසල් දැක්වීමත් අසත්පුරුෂයන්ගේ කුසල් දැක්වීමත් වූ ධර්මය අසමු. එය අපට ඇසූවක් පමණක් වේ. එය රුචි නොකරමු. ඔවුන් සමග අපගේ අරගලයක් විවාදයක් නොවේවායි ධර්මය අසමු. **අසාද** **හිත්‍වා** **අසන්තෙ** අසත්පුරුෂයන් අත්හැර සත්පුරුෂයන් අනුව පවතිමු. එක් ඇසිල්ලකුදු සත්පුරුෂයන් අත් නොහරිමු. පවිටු මිත්‍රයන් අත්හැර කල්‍යාණ මිත්‍රයන් ඇසුරු කරන්නෝ වෙමුයි.
**සමණෙ මයං බ්‍රාහ්ම**ණෙ යනු බ්‍රාහ්මණය අපි සන්සිඳුවන ලද පාපයන් ඇති බහා තබන ලද පාපයන් ඇති පසේබුදු ශ්‍රමණ බ්‍රාහ්මණයන් කෙරෙහිද සෙසු ධාර්මික ශ්‍රමණ බ්‍රාහ්මණයන් කෙරෙහිද මගීන් ආදී සෙසු ජනයන් කෙරෙහිද කෑම්-බීම්වලින් සන්තර්පණය කරමු යන අර්ථයි. පෙළෙහි මෙම ගාථා **පුබ්බේව දානා** යන ගාථාවෙන් පසුව එයි. **නාතික්කමාමා** යනු තමාගේ භාර්යාව ඉක්මවා පිටස්තර අන් වැරදි හැසිරිමක් නොකරමු. **අඤ්ඤත්‍ර තාහි** යනු තමාගේ ඒ භාර්යාවන් හැර සෙසු ස්ත්‍රීන් පිළිබඳව බඹසර හැසිරෙමු. අපගේ භාර්යාවෝද මෙලෙසම පවතිත්. **ජායරෙ** යනු උපදිත්. **සුත්තමාසු** යනු මනා සිල් ඇති උත්තම ස්ත්‍රීන් කෙරෙහි මෙය කියන ලද්දේ වෙයි. මේ සීලයෙන් යුක්ත වූ උතුම් ස්ත්‍රීන් කෙරෙහි අපට යම් පුතෙක් උපදිත්ද ඔවුහු බුද්ධිමත්හු වෙතියි මෙවැනි ප්‍රකාර වෙති. ඔවුන්ගේ අතරෙහි (අකල්) මරණයක් කොයින්ද? එහෙයින්ද අපගේ කුලයෙහි තරුණයෝ නොමැරෙත්. **ධම්මං චරාම** යනු පරලොව පිණිස ත්‍රිවිධාකාර වූ සුසිරිත් දහම්හි හැසිරෙමු **දස්සො** යනු දාසීහුය.
අවසානයෙහිදී
11. ඒකාන්තයෙන්ම ධර්මයෙහි හැසිරෙන්නා ධර්මය තෙමේම රකියි. ධර්මයෙහි මනාව පුරුදු කරන ලද සුචරිත ධර්මය සැප එළවයි. මනාව පුරුදු කරන ලද ධර්මයෙහි මේ ආනිසංසය වේ. දහම්හි හැසිරෙන්නා දුගතියට නොයයි.
12. වැසිකල්හි මහත් කුඩයක් (කුඩය දරන්නා රකින්නාක්) මෙන් සුචරිත ධර්මය දහම්හි හැසිරෙන්නා රකී. මගේ ධර්මපාලයා ධර්මය විසින් ආරක්‍ෂා කරන ලද්දේ වෙයි. මේ ඇට අනිකකුගේය. කුමාරයා සැපෙනි.
මේ ගාථා දෙකෙන් ධර්මයෙහි හැසිරෙන්නවුන්ගේ ගුණ කීවේය.
එහි **රක්ඛති** යනු රක්නා ලද ධර්මය තමා ආරක්‍ෂා කරන්නා පෙරලා රකී. **සුඛමාවහාති** යනු දෙව්මිනිස් සැපද නිවන් සැපද ගෙන දෙයි. **න දුග්ගතිං** යනු නිරය ආදී භේද ඇති දුගතියට නොයයි. බ්‍රාහ්මණය, මෙසේ අපි ධර්මය රකිමු. ධර්මයද අප රකී යයි දක්වයි. **ධම්මෙන ගුත්තො** යනු මහකුඩයකින් මෙන් තමා විසින් ආරක්‍ෂා කරන ලද ධර්මයෙන් රක්නා ලද්දේ. **අඤ්ඤස්ස අටඨිනි** යනු ඔහු විසින් ගෙන එන ලද ඇට අන් එළුවෙකුගේ හෝ බල්ලෙකුගේ හෝ වන්නේය. මේවා බැහැර කරවයි. මගේ පුත් කුමාරය සැපවත් වූයේ වෙයි.
ඒ අසා ආචාර්යවරයා කියනුයේ මගේ පැමිණීම මනා වූ පැමිණීමකි. ඵල සහිත වූවකි. නිෂ්ඵල නොවූවකි යි හටගත් සොම්නස් ඇත්තේ ධර්මපාලගේ පියා ක්‍ෂමා කරවා පැමිණෙන්නා වූ මා විසින් තොප විමසනු පිණිස මේ එළු ඇට ගෙනාවේ වෙයි. තොපගේ පුතා නිරෝගී වූයේම වෙයි. තෙපි රකින ධර්මය මටද දෙව් යයි ලිපියක් ලියා දින කීපයක් එහි වාසය කර තක්‍ෂිලාවට ගොස් ධර්මපාල කුමරුට සියළු ශිල්පයන් උගන්වා මහත් වූ පිරිවර සමග එවීය.
ශාස්තෲන් වහන්සේ සුදොවුන් මහරජුට මේ ධර්මදේශනාව ගෙනහැර දක්වා සත්‍යයන් ප්‍රකාශ කර ජාතකය ගලපා වදාළ සේක. සත්‍ය දේශනාවසානයෙහි රජු අනාගාමී ඵලයෙහි පිහිටියේය. එකල්හි මව්පියෝ මහරාජකුලය වූහ. ආචාර්යයා සැරියුත් තෙර විය. පිරිස බුද්ධ පිරිසයි. ධර්මපාල කුමාරයා මම ම වීමි යයි වදාළහ.
**නාස්මසෙ කතපාපමහි **යන මේ ගාථාව ශාස්තෲන් වහන්සේ ජේතවනයෙහි වාසය කරන සේක්, මැරීම පිණිස උත්සාහ කිරීම අරබයා වදාළ සේක. භික්‍ෂූහු ධර්මසභාවෙහි දෙව්දත්ගේ නුගුණ කථාවක් උපදවාලූහ. ඇවැත්නි, දේවදත්තයා දුනුවායන් ආදීන් යෙදවීමෙන් බුදුරජාණන් වහන්සේ මරණයට පත්කිරීම පිණිසම උපාය කරයි යි. ශාස්තෲන් වහන්සේ අවුත් මහණෙනි, කිනම් කථාවෙක නිරතව හුන්නාහුදැයි විමසා මෙනම් කථාවකැයි කී කල්හි මහණෙනි, දැන් පමණක් නොවේ. පෙරද මා මරණයට පත්කිරීමට උත්සාහ කළේම යයි කියා අතීත කථා ප්‍රවෘත්තිය ගෙනහැර පෑ සේක.
අතීතයෙහි කොසඹෑ නුවර කෝසම්බක නම් රජ රාජ්‍යය කරවීය. එකල්හි බෝසත් තෙමේ එක් උණ වනයෙක කුකුළු ජාතියෙහි උපන්නේය. නොයෙක් සියගණනක් කුකුළන් පිරිවර කර ඇත්තේ වනයෙහි වසයි. ඒ නුදුරෙහි එක් උකුස්සෙක් වාසය කරයි. ඌ උපායෙන් එක් එක් කුකුළෙකු බැගින් ගෙන කන්නේ බෝසතුන් හැර සෙස්සන් කෑවේය. බෝසත් තෙමේ හුදකලා විය. හෙතෙම අප්‍රමාදී වූයේ කල්වේලා ඇතිව ගොදුරු ගෙන උණ වනයට පිවිස වසයි. උකුස්සා ඌ ගැනීමට නොහැකි වන්නේ එක් උපායකින් ඌ පොළඹවා ගන්නනෙමියි සිතා ඒ නුදුරෙහි අත්තෙක සැඟවී සිට යහළුව, කුකුළු රජතුමනි, ඔබ කුමක් හෙයින් මට බියවෙහිද? මම ඔබ සමඟ ඇසුරු කරනු කැමැත්තෙමි. අසවල් ප්‍රදේශය ගොදුරු සහිතය. දෙදෙනාම එහි ගොදුරු ගෙන එකිනෙකා ප්‍රිය ලෙස එකට වසන්නෙමුයි කීය. ඉක්බිති ඔහුට බෝසත් තෙමේ කීය. යහළුව, ඔබ සමග මගේ විශ්වාසයක් නැත. ඔබ යවයි. යහළුව, ඔබ මගේ පෙර කරන ලද පවිටු ක්‍රියා නිසා විශ්වාස නොකරන්නහෙිය. මෙතැන් පටන් එවැන්නක් නොකරන්නෙමියි. මට ඔබ වැනි වූ යහළුවෙකුගෙන් වැඩක් නැත. තෝ යවයි කීය. මෙසේ තෙවන වර දක්වා ඔහු වළක්වා මෙපමණක් අංගයන්ගෙන් යුක්ත පුද්ගලයා සමග විශ්වාස කරන්ට නොසුදුසු යයි වනලැහැබ මහහඬින් ශබ්ද කරනුයේ දේවතාවන් සාධුකාර දෙනු ලබන කල්හි ධර්මකථාවක් උපදවීය.
1. කරන ලද පවු ඇති පුද්ගලයා කෙරෙහිද. බොරු කියන්නා කෙරෙහිද, ආත්මාර්ථය කෙරෙහිම නුවණ මෙහෙයවන්නන් කෙරෙහිද, අතිශයින් සන්සුන් පුද්ගලයා කෙරෙහිද, විශ්වාස නොකරන්නේය.
2. ඇතැම් පුරුෂයෝ පිපාසිත වූ ගවයන් වැනි වෙති. (ඔවුහු) වචනයෙන් මිතුරන් කා දමති. වචනයෙන් කිසිවක් නොකරති.
3. යම් කෙනෙකු වෙත කළගුණ දන්නා බව නැත්ද, හිස් ඇඳිලි බැඳීම් වේද වචනයෙන් හාත්පස වැසුනේද එවැනි හිස් මිනිසුන් වෙත නොයන්නේය.
4. නිතර වෙනස්වන සිත් ඇති ස්ත්‍රිය හෝ පුරුෂයින් විශ්වාස නොකරන්නේය. කවරක් හෝ කොට හිතෛෂී වන්නේද එවැනි අයද විශ්වාස නොකරන්නේ ය.
5. පහත් ක්‍රියාවට බැසගත් ස්ථිර නොවූ කථා ඇති ඉඩකඩ ලත් සැනින් සියල්ලන් නසන හෙයින් මුවහ වූ තියුණු කඩුවක් මෙන් වූවන් විශ්වාස නොකරන්නේ ය.
6. මෙලොව ඇතැම්හු සිළුටු වූ එමෙන්ම හිතෛෂී නොවන හෙයින් පරුෂ වූ මිත්‍ර ස්වරූපයෙන් සිටින්නාහු විවිධ උපක්‍රමයන්ගෙන් පරිහානිය කැමති වන්නෝ වෙති. ඔවුන්ද විශ්වාස නොකරන්නේ ය.
7. එබඳු තැනැත්තා මිතුරකුගේ නිවසක ආහාරයක් හෝ ධනයක් හෝ දක්නේද (මිතුරාට) ද්‍රෝහී කටයුත්තක් කර එය පැහැරගනී. ඒ මෝඩයා ඔහු (මිතුරා) ද නසා යයි යි. මේ ගාථා කීහ.
එහි **නාස්මසෙ** යනු විශ්වාස නොකරන්නේ ය. මෙම වූ පාඨයි. විශ්වාස නොකරන්නේය යි කියන ලද්දේ වෙයි**. කත පාපම්හි** යනු පළමුව පවුකරන ලද පුද්ගලයා කෙරෙහි. **අලිකවාදිනෙ** යනු බොරු කියන්නා කෙරෙහි විශ්වාස නොකරන්නේය. ඔහු විසින් නොකළ හැකි පවක් නම් නැත. **නාස්මසත්තට්ඨ පඤ්ඤම්හි** යනු තමාගේ අර්ථය පිණිසම යමෙකුගේ ප්‍රඥාව සෙනෙහෙ වශයෙන් භජනය නොකෙරේද ධනය කැමැත්තේම භජනය කෙරේද ආත්මාර්ථකාමී නුවණ ඇත්තා කෙරෙහිද විශ්වාස නොකරන්නේ ය. **අති සන්තෙ** යනු ඇතුලත් සන්සුන් බවක් විද්‍යමාන නොවන කල්හිම පිටත සන්සුන් බව දැක්වීමෙන් ඉතා ශාන්ත වූවන් මෙන් පිළිසන් කටයුතු ඇත්තන් කෙරෙහිද. කුහරයෙහි සැඟවුන සර්පයෙකු හා සමාන කුහක පුද්ගලයා කෙරෙහි. **ගො පිපාසක** **ජාතිකා** යනු ගවයන් අතර පිපාසයට පත් වුවෙකු මෙන්. පවසට පත් වූ ගවයෙක් හා සමාන යයි කියන ලද්දේ වෙයි. යම්සේ පිපාසිත ගවයෝ තොටුපොළට බැස මුව පුරා ජලය බොති. ජලයට කළයුතු (ගුණවත්) කටයුතු නොකරති. එසේම ඇතැම්හු මෙයත් මෙයත් කරමු යයි මිහිරි වචනයෙන් මිත්‍රයන් කරත්. ප්‍රිය වචනයන්ට සුදුසු වූවක් නොකරති. එවැන්නක් කෙරෙහි විශ්වාසය මහත් වූ අනර්ථය පිණිස වේ යයි දක්වයි.
**සුක්ඛඤ්ජලි පග්ගහිතා** යනු ගන්න ලද හිස් ඇඳිලි කර්ම ඇත්තාහුම. **වාචාය පළිගුණ්ඨිතා** යනු මෙය දෙමු කරන්නෙමුයි යන වචනයෙන් වසන ලද්දාහු**. මනුස්ස ඓග්ගු** යනු මෙබඳු වූ හිස් මිනිස්සු මනුස්ස ඓග්ගු නම් වෙති. **නාසීදෙ** යනු ඔවුන් වෙත නො යන්නේය. එවැන්නක් වෙත නො එළඹෙන්නේ ය**. යස්මිං නත්‍ථි** යනු යම් පුද්ලගයෙකු කෙරෙහි කළගුණ දන්නා බව නැත්ද ඔහු වෙතද නො යන්නේ ය යන අර්ථයි. **අඤ්ඤඤ්ඤ චිත්තා** යනු වෙන් වෙන් වූ සිතින් යුක්ත වූවන්ගේ, ලිහිල් සිත් ඇත්තවුන්ගේ යන අර්ථයි. මෙබඳු වූ ස්ත්‍රීන් හෝ පුරුෂයන් හෝ විශ්වාස නො කරන්නේ යයි දක්වයි**. නානාව කත්‍වා** **සංසග්ගං** යනු යමෙක් වෙතට නොගොස් මොහුට අනතුරක් කරන්නට නොහැකිය යි අනතුරු කිරීම සඳහා නොයෙක් කරු‍ණුවලින් එකට විසීම කර දැඩි සේ කර පසුව අනතුර කරයි. එවැනි පුද්ගලයා කෙරෙහි විශ්වාස නො කරන්නේ ය. විශ්වාස නො කරන්නේ යයි දක්වයි.
**අනරිය කම්මං** **ඔක්කන්තං** යනු අයහපත් වූවන්ගේ දුස්ශීල කටයුතුවලට බැස සිටියේ **අත්‍ථෙතං** යනු ස්ථිර නොවූ. ස්ථිරව නොපිහිටි වචන ඇති. **සබ්බසාතිනං** යනු අවකාශ ලැබ සියල්ලන්ගේ නැසීම කරන්නා වූ. **නිසිතං ව පටිච්ඡන්නං** යනු කොපුවෙන් හෝ රෙදිකඩින් හෝ වැසුන තියුණු කඩුවක් මෙන් **තා** **දිසම්පි** යනු මෙබඳු වූ සතුරෙකු. මිත්‍ර ප්‍රතිරූපකයෙකු විශ්වාස නොකරන්නේය. **සාඛල්ලෙන** යනු මොළොක් වචනයෙන්. **අචේකසා** යනු අහිත වූ වචනයෙන්ම. මොවුන්ගේ මොළොක් සිත තදය. පරුෂය**. විවිධෙහි** යනු විවිධ උපායයන්ගෙන් දොසක් බලාපොරොත්තුවෙන් වෙතට එළඹෙයි. **තාදිසම්පි** යනු යමෙක් ඒ සතුරු වූ මිත්‍රප්‍රතිරූපකයන් සමඟ සමාන වෙයිද ඔහුද විශ්වාස නොකරන්නේය යන අර්ථයි. **ආමිසං** යනු කෑ යුතු දේ හා අනුභව කළයුතු දේ. **ධනං** යනු ඇඳන් පිළියෙල කිරීම් ආදී කොට සෙස්සයි. **යත්‍ථ පස්සසී** යනු යහළුවාගේ ගෙයි යම්තැනක දකියිද? **දුභිං** **කරොති** යනු ද්‍රෝහී සිත උපදවයි. ඒ ධනය රැගෙන යයි**. තඤ්ච ක්‍ධත්‍වාන** යනු එයද යහළුවාද නසා යයි. මෙසේ මේ ගාථා හත කුකුළු රජු කීවේය.
8. බොහෝ සතුරෝ මිත්‍ර ප්‍රතිරූපකයන් මෙන් මිත්‍ර ස්වරූපයෙන් ඇසුරු කරති. උකුස්සා දුරලූ කුකුළා මෙන් මෙවැනි ලාමක මිනිසුන් අත්හරණේය.
9. යමෙක් උපන් කරුණ වහා අවබෝධ කර නොගනීද ඔහු සතුරන්ගේ වසඟයට පැමිණෙයි. පසුව තැවෙයි.
10. යමෙක් උපන් කරුණ වහා අවබෝධ කරගනීද ඔහු සතුරාගේ හිරිහැරවලින් මිදේ. උකුස්සාගෙන් මිදුන කුකුළා මෙනි.
11. වනයෙහි අටවා තැබූ මළපුඩුවක් මෙන් නොදැහැමි නිතර විනාශකාරී වූ ඔහුව විචක්‍ෂණ වූ (නුවණැති) මිනිසා දුරින්ම දුරු කරන්නේ ය. උණ වනයෙහි කුකුළා විසින් උකුස්සා දුරු කළේ යම් සේද එසේය.
මේ සතර ධර්මරාජ වූ බුදුන් විසින් දේශනා කරන ලද බුද්ධභාෂිත ගාථාවෝයි.
එහි **ජහෙ කාපුරිසෙහෙතෙ** යනු මහණෙනි, පණ්ඩිතයා මේ නින්දිත පුරුෂයන් දුරුකරන්නේය. මෙහි හකාරය නිපාතයක් පමණි. **පච්ඡා ච මනුතප්පති** යනු පසුව පසුතැවිලි වේ. **කූටමිවොඩ්ඩිතං** යනු වනයෙහි මුවන් බැඳීම පිණිස අටවන ලද මලපුඩුවක් මෙන්. **නිච්ච විධංස කාරිනං** යනු නිරතුරුව විපත් කරන්නා වූ. **වංසකානනෙ** යනු යම් සේ උණ වනයෙහි කුකුළා උකුස්සා බැහැර කෙළේද මෙසේ දක්‍ෂ තැනැත්තා පවිටු මිතුරන් බැහැර කරන්නේය.
ඔහුද එම ගාථා තුන කියා උකුස්සා අමතා ඉදින් මෙතන්හි සිටිව්ද තොපට කළ යුත්ත දන්නෙමියි තර්ජනය කළේය. උකුස්සා එතැනින් පලා ගොස් අන් තැනකට ගියේය.
ශාස්තෲන් වහන්සේ මේ ධර්ම දේශනාව ගෙනහැර දක්වා මහණෙනි, මෙසේ දේවදත්තයා පෙරද මා මරන්නට උත්සාහ කළේ යයි කියා ජාතකය ගලපා වදාළ සේක. එකල්හි උකුස්සා දෙව්දත් වීය. කුකුළා මම ම වීමි යයි වදාළහ.
**අලද්ධකතො මට්ටකුණ්ඩලී **යන මේ ගාථාව ශාස්තෲන් වහන්සේ ජේතවනාරාමයෙහි වාසය කරන්නේ එක් මළ කෙළෙඹි පුතෙකු අරබයා දේශනා කළ සේක. සැවැත්නුවර එක් බුද්ධෝපස්ථායක කුලයක ප්‍රිය වූ පුතෙක් කළුරිය කළේය. හෙතෙම පුත්‍ර ශෝකයෙන් කම්පා වූයේ නො නායි. ආහාර අනුභව නොකරයි. කර්මාන්තයන් නොවිමසයි. බුදුරදුන්ගේ උපස්ථානයට නොයයි. හුදෙක් ප්‍රිය පුතණුවෙනි, මා හැර පළමුව ගියෙහි යයි ආදීන් කියා වැළපෙයි. බුදුරජු අළුයම් කාලයෙහි ලොව බලන්නේ ඔහුගේ සෝවාන් ඵලයට පැමිණීමේ වාසනාව දැක දෙවන දවස්හි භික්‍ෂු සංඝයා පිරිවරන ලද්දේ සැවැත්නුවර පිඬු පිණිස හැසිරී කරන ලද බත් කිස ඇත්තේ භික්‍ෂූන් පිටත් කර යවා ආනන්‍ද තෙරුන් දෙවන ශ්‍රමණයන් කොට ඔහුගේ ගෙට ගියේය. බුදුරජු පැමිණි බව කෙළෙඹියාට දැන්වූහ. ඉක්බිති ඔහුගේ ගෙයි වසන ජනයා අසුනක් පනවා බුදුරජුන් වැඩහින්දවා කෙළඹියා ගෙන බුදුන් සමීපයට ගෙන ආවේය. ශාස්තෲන් වහන්සේ වැඳ එකත්පස්ව හුන් ඔහුව කරුණාවෙන් සිසිල් වූ වචනයෙන් අමතා උපාසකය, කිම එකම පුතු වෙනුවෙන් ශෝක කරන්නෙහිදැයි විමසා එසේය ස්වාමීනි යයි කී කල්හි උපාසකය පැරණි පඩුවෝ පුතු කළුරිය කළ කල්හි ශෝකයෙන් මඩනා ලදුව හැසිරෙන්නාහු පණ්ඩිතයන්ගේ කථාව අසා සත්‍ය වශයෙන්ම (මරණයෙන් තොරවීම) නොලැබිය හැකි තැනක් යයි දැන අල්පමාත්‍ර වූද ශෝකයක් නොකළහ යයි කියා ඔහු විසින් අයදින ලද්දේ අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස්නුවර බ්‍රහ්මදත්ත රජු රාජ්‍යය කරවන කල්හි එක් මහත් සම්පත් ඇති බ්‍රාහ්මණයෙකුගේ පුතා පසළොස් සොළොස් වයස් කල්හි එක් රෝගයකින් පෙළුනේ කළුරියකොට දෙව්ලොව උපන්නේය. බ්‍රාහ්මණයා ඔහු කළුරිය කළ තැන් පටන් සොහොනට ගොස් අළු පිසිනය වටේ කරකැවෙමින් හඬයි. සියළු කර්මාන්ත සිඳ දමා ශෝකයෙන් මඩනා ලද්දේ හැසිරේ. හැසිරෙන්නා වූ දේවපුත්‍රයා ඔහු දැක එක් උපායක් කොට ශෝක බැහැර කරන්නෙමියි ඔහු සොහොනට ගොස් ඔහුගේම පුත්‍රයා හා සමාන වී සියළු ආභරණවලින් සැරසී එක්පසෙක සිට දෙඅත් හිසෙහි තබා මහහඬින් වැළපුනේය. බමුණා ශබ්දය අසා ඔහු දෙස බලා පුත්‍ර ප්‍රේමය ලබා ඔහු සමීපයෙහි සිට දරුව, මානවකය, මේ සොහොන මැද කුමක් හෙයින් වැළපෙහිදැයි විමසන්නේ පළමු ගාථාව කීවේය.
1. තොප ‍නොයෙක් ආභරණයෙන් සැරසී, මට කොඩොල් පැළඳ, මල් මාලාවන්ගෙන් යුක්ත වූයේ සුවඳ සඳුන් ගල්වන ලද්දේ හිස අත් බැඳගෙන වනමැද දී හඬන්නෙහිය. කවර කරුණින් දුකට පත් වූයෙහිද?
එහි **අලද්ධකාතො** යනු නොයෙක් ආභරණයන්ගෙන් හොබනා වූයේ **මට්ටකුණ්ඩලී** යනු තවදුරටත් කිරීමෙන් නිමවිය යුතු (වැඩ අවසන් නොවූ) කුණ්ඩලාභරණයන්ගෙන් යුක්ත වූයේ. **මාලාහාරී** යනු විසිතුරු මල්මාලා දරන්නේ. **හරිචන්‍දනුස්සදො** යනු රන්වන් වූ සඳුන්වලින් ගල්වන ලද්දේ වන **මජෙක්‍ධ** යනු සොහොන මැද**. කිං දුක්ඛිතො තුවං** යනු කවර කරුණින් ඔබ දුකට පත්වූයේද? කියව, මම තොප යමක් කැමති වන්නෙහිද එය දෙන්නෙමියි කීය.
ඉක්බිති මානවකයා ඔහුට කියනුයේ දෙවන ගාථාව කීවේය.
2. පැහැපත්, රන්මුවා වූ රිය මැදිරියක් මට ලැබුණි. එයට රෝද දෙකක් නොලබමි. ඒ දුකින් දිවි හරිමි.
බමුණා එය පිළිගමින් තෙවන ගාථාව කීය.
3. රණින්ම කළ, මැණික්වලින්ම කළ, ලෝහයෙන්ම කළ, තවද රිදීයෙන්ම කළ රියක් ඔබට කරවමි. කියව, ඔබගේ රෝද යුවල ඔබට ගෙන‍දෙමි යි.
එහි **පාවද **යනු තොපට යම්බඳු වූවකින් වැඩක් වේද? යම්බඳු වූවක් කැමති වේද එවැන්නක් කියව. මම ඔබගේ රථය කරවමි**. පටිපාදයාමි **මැදිරියට අනුරූපී වූ රෝද දෙකක් ඔබට ලබා දෙමි.
ඒ අසා මානවකයා විසින් කියන ලද ගාථාවෙහි පළමු පාදය බුද්ධත්‍වයට පත් වී වදාළේය.
4. ඒ මානවකයා ඔහුට කීවේය. සඳහිරු දෙදෙන මෙහි සොහොයුරෝය. (රිය මැදිරියට රෝද දෙක හෙයිනි) මගේ රනින්ම කරන ලද රථය ඒ රෝද දෙකින්ම හොබනේය යි.
සෙස්ස මානවකයා කීය. බමුණා අනතුරුව කීවේය.
5. යම්බඳු වූ තොප නොපැතිය යුත්තක් පතන්නේද (එහෙයින්) ඔබ මෝඩයෙක් වෙහිය. ඔබ මැරෙන්නෙහි නමුත් සඳ හිරු දෙදෙන නොබලන්නෙහි යයි සිතමි.
බමුණා විසින් කියන ලද ගාථාවෙහි **අපත්‍ථියං** යනු නොපැතිය යුතු.
ඉක්බිති මානවකයා කීවේය.
6. යෑම ඊමද, පැහැයද ගමන්මාර්ග දෙකද දක්නේය. මියගිය තැනැත්තා නො පෙනෙන්නේ ම ය. හඬන්නා වූ අප දෙදෙනාගෙන් කවරෙක් නම් අතිශයින් මෝඩ වේද?
මානවකයා විසින් කියන ලද ගාථාවෙහි, **ගමනාගමනං** යනු නැගීම හා බැසීමයි. වර්ණයම ධාතු වූයේ වණ්ණධාතු වේ. **උභයෙත්‍ථ වීථියෝ** යනු මේ අහසෙහි මේ චන්‍ද්‍රයාගේ මාර්ගයයි. මේ සූර්යයාගේ මාර්ගයයි මෙසේ දෙදෙනාම පැමිණි මාර්ගයන් පෙනේ. **පෙතො** **පන** යනු පරලොව ගිය සත්ත්වයා නො පෙනෙන්නේමය. **කොනුඛො** යනු මෙසේ ඇති කල්හි හඬන්නා වූ අප දෙදෙනගෙන් කවරෙක් අතිශයින් මෝඩ වන්නේද?
මානවකයා මෙසේ කියන කල්හි බ්‍රාහ්මණයා එය සලකා ගාථාවක් කීවේය.
7. මානවකය, ඇත්තක්ම කීයෙහිය. හඬන්නවුන් අතර මම ම වැඩිය‍ෙ‍ථක් මෝඩ වෙමි. හඳ ඉල්ලා හඬන දරුවෙකු මෙන් මම මිය පරලොව ගිය අයෙකු පතන්නෙමි.
එහි **චන්‍දං විය දාරකො** යනු යම්සේ බාල වූ ගම්දරුවෙක් සඳ දෙවයි සඳ ලබා ගැනීම සඳහා හඬන්නේද මෙසේ මමද මියපරලොව ගියෙකු පතන්නෙමි යි.
මෙසේ බ්‍රාහ්මණයා මානවකයාගේ කථාව නිසා ශෝක නැත්තෙක් වී ඔහුට ස්තුති කරන්නේ සෙසු ගාථාවන් කීවේය.
8. ශෝකයෙන් ගිනි ගත් සිත් ඇතිව සිටි මා, ගිතෙල් ඉසින ලද කලක් මෙන් ද, ජලය ඉසින ලද කලක් මෙන් ද, සියළු දාහය නිවා සිසිල් කරවීය.
9. මගේ හදවත ඇසුරෙහි පැවති ශෝකය නැමති උල උදුරා දැම්මේය. ශෝකයෙන් පෙළුන මාගේ පුත්‍රශෝකය දුරු කෙළේය.
10. ඒ මම උදුරා දමන ලද ශෝක නැමති උල ඇත්තෙක් වෙමි. ශෝක නැත්තෙමි. නොකැළඹූවෙක් වෙමි. මානවකය, ඔබගේ වචනය අසා ශෝක නොකරමි. නොහඬමි.
ඉක්බිති මානවකයා (කියනුයේ) බ්‍රාහ්මණය, යමක් වෙනුවෙන් ඔබ හඬහිද? මම තොපගේ ඒ පුතා වෙමි. මම දෙව්ලොව උපන්නේ වෙමි. මෙතැන් පටන් මා නිසා ශෝක නො කරන්නේ ය. දන් දෙව. සිල් රකුව. පෙහෙවස් රැකීම කරවයි අවවාද දී සිය වාසස්ථානයටම ගියේය. බ්‍රාහ්මණයාද ඔහුගේ අවවාදයෙහි පිහිටා දානාදී පිංකම් කර කළුරිය කළේ දෙව්ලොව උපන්නේය.
ශාස්තෲන් වහන්සේ මේ ධර්මදේශනාව ගෙනහැර දක්වා සත්‍යයන් ප්‍රකාශ කර ජාතකය ගලපා වදාළ සේක. සත්‍ය දේශනාවසානයෙහි කෙළඹියා සෝවාන් ඵලයෙහි පිහිටියේය. එකල්හි ධර්මදේශක දේවපුත්‍රයා මමම වීමි යයි වදාළහ.
**අපචන්තා පි **යන මේ ගාථාව ශාස්තෲන් වහන්සේ දෙව්රමෙහි වාසය කරන්නේ එක් දන්දීමෙහි ඇළුණු සිත් ඇති භික්‍ෂුවක් අරබයා වදාළ සේක. හෙතෙම භාග්‍යවතුන් වහන්සේගේ ධර්ම දේශනාව අසා පැවිදි වූ කල පටන් දානයෙහි ඇළුණු සිත් ඇත්තේ වීය. දානය පිළිබඳ** **අදහස් ඇත්තේ වීය. පාත්‍රයට ලැබුන පිණ්ඩපාතය අනිකෙකුට නොදී නොවැළදීය. යටත් පිරිසෙයින් පැන් වුවද ලැබ අනිකෙකුට නොදී නොබීවේය. මෙසේ දානයෙහි ඇළුනේ වීය. ඉක්බිති දම්සභාවෙහි ඔහුගේ ගුණකථාව කළාහුය. ශාස්තෲන් වහන්සේ අවුත් මහණෙනි, දැන් කිනම් කථාවෙකින් යුක්තව හුන්නාහු දැයි විමසා මෙනම් කථාවක් යැයි කී කල්හි ඒ භික්‍ෂුව කැඳවා ඔබ දානයෙහි ඇළුන සිත් ඇත්තේ දානයෙහි අදහස් ඇත්තේ සැබෑ දැයි විමසා ස්වාමීනි, ඇත්ත යයි කී කල්හි මහණෙනි, මෙතෙම පෙර ශ්‍රද්ධා නැත්තේ වීය. නොපැහැදුනේ වීය. තණ අගින් තෙල් බින්‍දුවක්ද උපුටා කිසිවෙකුට නො දුන්නේය. ඉක්බිති මම ඔහු දමනය කර ලෝභය නොසෙව්වුනෙකු කර දානයෙහි විපාක පැණවීමි. ඒ මොහු දානයට නැඹුරු වූ සිත අන්‍ය භවයන්හිද අත් නොහරන්නේ යයි කියා අතීත ප්‍රවෘත්තිය ගෙනහැර පා වදාළ සේක. ** **
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි බෝධිසත්ත්‍වයන් වහන්සේ සිටු කුලයෙහි ඉපිද සුදුසු වයසට පත් වූයේ, පවුලක් පිහිටුවා. පියා ඇවෑමෙන් සිටු තනතුරට පත්වී එක් දිනක් තමා සතු ධනය බලා ධනය පෙනේ. මේ ධනය උපදවන්නෝ නොපෙනෙති. මේ ධනය වියදම් කර මා විසින් දන් දෙන්නට වටනේ යයි දන් ශාලාවක් කරවා දිවිහිමියෙන් මහදන් පවත්වා ආයුෂ කෙළවර මේ දන්වැට නොසිඳුව යයි පුතාට අවවාද දී තව්තිසා භවනයෙහි ශක්‍රයා වී උපන්නේය. ඔහුගේ පුත්‍රයාද එසේම දන් දී සිය පුතුට අවවාද කර ආයු කෙළවර චන්‍ද්‍ර දේවපුත්‍රයා වී උපන්නේය. ඔහුගේ පුතා සූරිය දෙව්පුත්ද වී ඔහුගේද පුතා මාතලී රථාචාර්යයා වී ඔහුගේ පුතා පඤ්චසිඛ ගාන්‍ධර්ව පුත්‍රයා වී උපන්නේය. සවැන්නා ශ්‍රද්ධා නැත්තේ වීය. තද සිත් ඇත්තේ වීය. සෙනෙහෙ නැත්තේය. මසුරුය. දන් ශාලාව වනසා දා යාචකයන් තලා බැහැර කරවීය. කිසිවෙකුට තණ අගින් තෙල් බින්දුවකුදු නොදෙයි. එකල්හි ශක්‍ර දේවරාජයා තමාගේ පෙර කරන ලද කර්මයන් බලා මගේ දන්වැට පවත්නේද නැතහොත් නැත්දැයි සලකා බලන්නේ මගේ පුතා දන්වැට පවත්වා චන්‍ද්‍රයා වී උපන්නේය. ඔහුගේ පුතා සූරියද ඔහුගේ පුතා මාතලීද ඔහුගේ පුතා පඤ්චසිඛද වී උපන්නේය. සවැන්නා ඒ පරපුර නැසී යයි දුටුවේය. ඉක්බිති ඔහුට මෙවැනි අදහසක් වීය.
මේ පවිටා දමනය කර දානයෙහි විපාක දන්වා එන්නෙමියි. ඔහු චන්‍ද සූරිය මාතලී පඤ්චසිඛ යන මොවුන් කැඳවා යහළුවනි, අපගේ පරපුරෙහි සයවැන්නා කුල පරපුර සිඳ දන්සැල දමා යදින්නන් බැහැර කරවීය. කිසිවෙකුට කිසිවක් නොදෙයි. එව්. ඔහු දමනය කරන්නෙමුයි ඔවුන් සමග බරණැසට ගියේය. එකෙණෙහි සිටුවරයා රජුට උවටැන් කර අවුත් සත්වන දොරටුවෙහි ඇතුල් වීථිය බලන්නේ සක්මන් කරයි. ශක්‍රයා තෙපි මා පිවිසි කල්හි පිළිවෙලින් එව් යයි කියා ගොස් සිටුවරයාගේ සමීපයෙහි සිට එම්බා මහසිටාණනි, මට ආහාර දෙවයි කීය. බ්‍රාහ්මණය, මෙහි තොපට බත් නැත. අන්තැනක යවයි කීය. එම්බා මහසිටාණනි, බමුණන් විසින් බත් ඉල්ලූ කල්හි නොදෙන්නට නොලබයි යි කීවේය. බ්‍රාහ්මණය මගේ ගෙහි පැසුණු හෝ පිසිය යුතු බත් නැත. ඉවත්වවයි කීය. මහසිටාණනි, තොපට එක් සිලෝවක් කියන්නෙමි. අසවයි. මට තොපගේ සිලෝවෙන් වැඩක් නැත. යව. මෙහි නොසිටුවයි. ශක්‍රයා ඔහුගේ කථාව නො අසන්නේ මෙන් ගාථා දෙකක් කීවේය.
1. නොපිසින්නා වූද සත්පුරුෂයෝ භෝජනය ලැබ දෙන්නට කැමති වේ. කිම තෝ පිසනු ලබන්නේම නොදේ යන යමක් වේද එය නුසුදුසුය.
2. මසුරුකම නිසාද ප්‍රමාදය නිසාද මෙසේ දන් නොදෙනු ලැබේ. දැනුවත් වූ පිං කැමැත්තන් විසින් දිය යුතු වේ.
ඒ ගාථාවන්ගේ අර්ථය. මහසිටුතුමනි, පිසනු නොලබන්නා වූද සත්පුරුෂයෝ පිඬු පිණිස හැසිරීමෙන් ලද ආහාරයද දෙන්නට කැමති වෙති. තනිවම අනුභව නොකරති. **කිමෙව ත්‍වං** කිම තෝ පිසනු ලබන්නේ යමක් නොදෙන්නෙහිද **නතං** **සමං** යනු එය ඔබට අනුරූප වූයේ සුදුසු වූයේ නොවෙයි. දානය වූ කලී මසුරු බැවින්ද ප්‍රමාදයෙන්ද යන දෝෂයන් දෙක නිසා නොදෙනු ලැබේ. පිං කැමැත්තා වූ දැනුවත් පණ්ඩිත මනුෂ්‍යයන් විසින් දියයුතු වන්නේමය.
හෙතෙම ඔහුගේ වචනය අසා එසේනම් ගෙට පිවිස හිඳුව. ටිකක් ලබන්නෙහි යයි කීවේය. ශක්‍රයා පිවිස ඒ ශ්ලෝකයන් කියමින් හුන්නේය. ඉක්බිති චන්‍ද්‍රයා අවුත් බත් ඉල්වීය. තොපට බත් නැත. යවයි කියන ලද මහසිටුවරයා ඇතුළත එක් බ්‍රාහ්මණයෙක් හුන්නේය. බ්‍රාහ්මණයන් ලවා වේද කියවීමක් මෙන් වන්නේය. මමද පිවිසෙන්නෙමියි කියා බමුණන් ලවා වේද කියවීමක් නැත. නික්මෙවයි කියනු ලබන්නේද මහසිටුතුමනි, එසේ නම් පළමු කොට සිලෝවක් අසවයි ගාථා දෙකක් කීවේය.
3. දන්දීම නිසා බඩගින්නෙන්ද පිපාසයෙන්ද පීඩා විඳින්නට සිදුවේය යන බිය නිසා මසුරා නොදේද නොදෙන්නා වූ ඔහුට එය බිය වන්නේ ය. සාපිපාසා දෙකට මසුරා බියවේද එයම ඔහු දෙලොවදී පෙළයි.
4. එහෙයින් කෙලෙස්මල මඩින්නා මසුරු බව දුරුකර දන් දෙන්නේය. කරන ලද පින් ප්‍රාණීන්ට පරලොවදී පිහිට පිණිස පවතින්නේය.
එහි **යස්ස භායති** යනු මම අනුන්ට තමා බඩගින්නේ වූයේ හෝ පිපාසයට පත් වූයේ හෝ වන්නෙමියි යම් සා පිපාසාවකට බිය වේද **තමෙව** යනු ඒ බඩගින්න හා පිපාසය නම් වූ බිය **බාලං** මේ බාලයා මෙලොවද පරලොවදැයි උපන් උපන් ස්ථානයෙහි. **ඵුසති** පීඩාවට පත් වෙයි. අතිශයින් දුළිඳු බවට පත්වෙයි. **මලාභිභූ** යනු මසුරුමල මැඩලන්නේ.
ඔහුගේද වචනය අසා එසේනම් පිවිසෙව. ටිකක් ලබන්නෙහියයි කීය. ඔහු පිවිස ශක්‍රයාගේ සමීපයෙහි හුන්නේය. අනතුරුව මදක් ගෙවා සූරිය දෙව්පුත් අවුත් බත් ඉල්ලා ගාථා දෙකක් කීවේය.
5. දීම දුෂ්කරය. දෙන්නවුන් විසින් දුෂ්කර ක්‍රියාවක් කරන ලදි. අසත්පුරුෂයෝ සත්පුරුෂයන්ගේ ක්‍රියා නොකරති. සත්පුරුෂයන්ගේ ධර්මය සෙස්සන්ට පහසු නොවේ.
6. එහෙයින් සත්පුරුෂයන්ගේද අසත්පුරුෂයන්ගේද මින්මතු උපත වෙනස් වේ. අසත්පුරුෂයෝ නිරයට යෙති. සත්පුරුෂයෝ ස්වර්ගය පිහිටකොට ඇත්තෝ වෙති.
එහි **දුද්දදන්ති** යනු මසුරු බව මැඩලා දියයුතු නිසා දානය දුකසේ දිය යුතුය. **දදමානානං** **දුක්කරං** යනු ඒ දාන කර්මය දුෂ්කරය. එය කිරීම යුද්ධයක් හා සමානය. **නානුකුබ්බතං** යනු අසත්පුරුෂයෝ දානයෙහි විපාක නොදන්නාහු ඔවුන් විසින් ගියමඟ අනුව නොයත්. **සතං ධම්මො **යනු සත්පුරුෂ වූ බෝධිසත්ත්‍වයන්ගේ ධර්මය අන්‍යයන් විසින් අනුගමනය කිරීම අපහසුය**. අසන්තො** යනු අසත්පුරුෂයෝ මසුරු බව නිසා දන් නොදී නිරයට යති.
සිටුතුමා ගතයුතු ගැන්මක් නොදක්නේ එසේ නම් පිවිසී බ්‍රාහ්මණයන්ගේ සමීපයෙහි හිඳුව. ටිකක් ලබන්නෙහි යයි කීවේය. අනතුරුව මද වේලාවක් ගෙවා මාතලීය අවුත් බත් ඉල්වා නැතැයි යන වචනයත් සමඟම සත්වන ගාථාව කීවේය.
7. ඇතමෙක් ස්වල්පයක් ඇති කල්හිද දන්දෙති. ඇතමෙක් බොහෝ ධනය ඇත්තේද දන් නොදෙත්. මද වස්තුවෙන් දෙන ලද දක්‍ෂිණාව දහසකින් දුන් දානය හා සමානය.
එහි **අප්පස්මෙකෙ පච්චෙඡන්ති** යනු මහසිටුතුමනි, ඇතැම් පණ්ඩිත පුරුෂයෝ ස්වල්ප වූද දියයුතු දේ ඇති කල්හි පච්චෙඡන්ති දෙත්මය යන අර්ථයි. බොහෝ වූද දියයුතු සම්පත් ඇති ඇතැම් පහත් පුරුෂයෝ **නදිච්ඡරෙ** යනු නොදෙත්. **දක්ඛිණා** යනු කර්මයද විපාකයද අදහා දෙන ලද දානය. **සහස්සෙන සමංමිතා** යනු මේ දෙන ලද බත් හැන්දක් පමණ වූද දක්‍ෂිණාව දහසින් දෙන ලද දානය සමග **මිතා**. මහත් වූ ආනිසංස ඇති හෙයින් දහසින් දෙන ලද දානය සමානම වේ යන අර්ථයි.
හෙතෙම එසේනම් තෝද පිවිස හිඳුවයි කීය. අනතුරුව මද වේලාවක් ගෙවා පඤ්චසිකයා අවුත් බත් ඉල්ලා නැත යවයි කී කල්හි මම නොයන්නෙමි. මේ ගෙහි බමුණන් ලවා වේද කියවීමක් වන්නේය යි හඟිමියි. ඔහුගේ දැහැමි කථාව ආරම්භ කරන්නේ අටවන ගාථාව කීය.
8. යමෙක් ධර්මයෙහි හැසිරේද, ගමෙහි ආහාර පිණිස හැසිරේද, අඹුදරුවන් පෝෂණය කෙරේද, ස්වල්පයක් ඇති කල්හිද දන් දෙන්නේද සියක් දහසින් කරන දහසක් යාගයන්ට වඩා ඒ දිළින්දෙකුගේ පරිත්‍යාගයෙන් සොලසින් කලාවක් තරම් හෝ නොඅගනාහ.
එහි **ධම්මං** යනු ත්‍රිවිධ සුචරිත ධර්මයයි. සමුඤ්ජකං යනු ගමෙහි හෝ පැසුන ආහාර පිණිස හැසිරීම හෝ වනයෙහි ලොකු කුඩා ගෙඩි ගෙන ඊම් සංඛ්‍යාත ආහාර පිණිස හැසිරීම හෝ වේද එයද ධර්මයෙහිම හැසිරීම වේ. **දාරංච පොසං** යනු තමාගේ අඹුදරුවන් පෝෂණය කරන්නේම. **දදං** **අප්පකස්මිං** යනු ස්වල්ප වූ හෝ දීමට සුදුසු සම්පත් ඇති කල්හි ධාර්මික ශ්‍රමණ බ්‍රාහ්මණයන්ට දෙන්නේම ධර්මයෙහි හැසිරෙන්නේ යන අර්ථයි. **සතං සහස්සානං සහස්සයාගිනන්ති** යනු අනුන් පෙළා දැඩිව පෙළා දහසක් වියදම් කර යාග කරන්නවුන්ගේ දහස් ගණන් වියදම් කර යාගකරන ඉසුරුමතුන්ගේ ලක්‍ෂයක් වුද යාගයන්ට වඩා **කලන්ති** **නාග්ඝම්පි තථා විධස්ස** යනු ඒ දහසක් වියදම් කර යාග කරන්නවුන්ගේ ලක්‍ෂ සංඛ්‍යාත යාගයෝ වෙත්ද, ඊට වඩා ධර්මයෙන්ද සංයමයෙන්ද දිය යුතු දේ උපදවා දන් දෙන්නා වූ දුප්පත් මනුෂ්‍යයාගේ දානයෙන් සොළොසින් කලාවක්ද නොඅගිත් යයි.
සිටුවරයා පඤ්චසිඛගේ කථාව අසා මෙසේ සැලකීය. ඉක්බිති ඔහු අනගි වූ කරුණ විමසන්නේ නවවන ගාථාව කීය.
9. කවර කරුණක් නිසා මේ මහත් වූ බොහෝ වටිනා වූ යාගය (දානය) සංයමයෙන් (දැහැමිව) දෙන ලද දානයේ වටිනාකම හා සමාන නොවේද. දහසක් වියදම් කර දෙන දහසක් යාගයන් එලෙස දුප්පතාගේ දානයෙන් කොටසක් තරම් හෝ නොවටින්නේ කෙසේද?
එහි **යඤ්ඤො** යනු දානය නැමති යාගයයි. ලක්‍ෂයක් දෙනා දහසක් ධන පරිත්‍යාග වශයෙන් දෙන හෙයින් විපුලය. විපුල බැවින්ම මහත් වූ වටිනාකම් ඇත්තේය. **සමෙන දින්නස්ස** යනු ධර්මයෙන් දෙන ලද දෙයට වඩා කවර කරුණින් වටනා බවට නොඑළඹේද? **කථං සහස්සානං** යනු බ්‍රාහ්මණය, කෙසේ නම් **සහස්ස යාගිනං,** බොහෝ පුරුෂයන්ගේ, දහස් ගණන් පුරුෂයන්ගේ ලක්‍ෂ සංඛ්‍යාත සම්පත්. **තථා වි‍යයන්ගේ ලක්‍ෂස් ගණන් පුරුෂයන්ගේධස්ස** දැහැමිව උපයා දෙන්නහුගේ, එක් දුප්පත් මිනිසෙකුගේ දානයෙන් කලාවක් තරම් හෝ නොවටිත් යි.
ඉක්බිති ඔහුට කියන්නා වූ පඤ්චසිඛයා අවසාන ගාථාව කීවේය.
10. ඇතැම්හු විෂම චර්යාවෙහි නිරත වූවාහු දවා මරා අනතුරුව අනුන් ශෝකයට පත්කොට දන්දෙති. කඳුළු පිරුණු මුහුණු ඇති දඬුවම් සහිත වූ ඒ දානය සංයමයෙන් දුන් දානයාගේ වටිනාකමට සමාන නොවේ. මෙසේ දහසක් වියදම් කර දහසක් දෙනාගේ දානය එවැනි දිළින්දාගේ දානයෙන් සොළොසින් කොටසක් තරම් හෝ නො වටනේය.
එහි **විසමෙ** යනු අයහපත් කාය කර්මාදියෙහි බැසගත්තාහු. **ඣත්‍වා** යනු වෙහෙස කරවා. **වධිත්‍වා** යනු මරා. **සොචයිත්‍වා** යනු ශෝක සහිත වූවන් කර.
හෙතෙම පඤ්චසිඛගේ දැහැමි කථාව අසා එසේනම් යව. ගෙට පිවිස හිඳුව. ටිකක් ලබන්නෙහියි කීවේය. ඔහුද ගොස් ඔවුන් සමීපයෙහි හුන්නේය. අනතුරුව බිළාරකෝසිය සිටුතුමා එක් දාසියක අමතා මේ බ්‍රාහ්මණයන්ට බොල් වීවලින් නැළියක් නැළියක් දෙවයි කීය. ඇය වී ගෙන බමුණන් වෙත එළඹ මේවා ගෙන යම්කිසි තැනක පිසවා අනුභව කරව් යයි කීය. අපි වී ස්පර්ශ නොකරමුයි. උතුමාණෙනි, වී ස්පර්ශ නොකරතියි කියත්. එසේනම් සහල් දෙවයි. ඇය සහල් ගෙන ගොස් බ්‍රාහ්මණවරුනි, සහල් ගනුවයි කීවාය. අපි අමු සහල් නොපිළිගනිමු යයි කීහ. උතුමාණෙනි, අමු සහල් නොගනිත්ය. එසේනම් ඔවුන්ට නිවුඩු සහල් දමා ගවයන්ට දෙන බත් දෙවයි කීය. ඇය ඔවුන්ට නිවුඩු සහල් දමා මහ ගොනුන්ට පිසිනා ලද බත් ගෙනවුත් දුන්නීය. පස්දෙනාම බත්පිඩ සකසා මුවෙහි බහා ගෙලෙහි අලවවා ඇස්පෙරළා සිහිසන් වූවාහු මළෝ මෙන් හොත්තාහුය. දාසිය ඔවුන් දැක මළෝ වෙත්යයි බියපත් වූවා ගොස් සිටුතුමාට දැන්වූවාය. උතුමාණෙනි, ඔබගේ බ්‍රාහ්මණයෝ ගවයන් සඳහා වූ බත් ගිලින්නට අසමත් වූවාහු මළෝයයි.
හෙතෙම සිතීය. සියුමැලි බ්‍රාහ්මණයන්ට ගවයන් සඳහා වූ බත් දෙවීද මෙය පවිටු ක්‍රියාවකි. ඔවුහු එය ගිලින්නට අපොහොසත් වූවාහු මළෝ යැයි මට ගර්හා කරන්නාහ. අනතුරුව දාසියට කීවේය. වහා ගොස් මොවුන් වෙත වූ නිවුඩු සහල් බත ඉවත්කොට විවිධ උසස් රස ඇති හැල්බත සකසවයි කීවාය. ඇය එසේ කළය. සිටුවරයා ඇතුල් වීථීයට පිළිපන් මිනිසුන් කැඳවා මම මා අනුභව කරන ආකාරයෙන්ම මේ බමුණන්ට බත් දෙවීමි. මොවුහු ආශාවෙන් මහත් වූ පිඬුකොට අනුභව කරන්නාහු ගෙලෙහි අලවවා මළෝය. මගේ නිදොස් බව දනිව් යයි කියා පිරිස රැස්කරවීය. මහජනයා රැස්වූ කල්හි බමුණෝ නැගී සිට මහජනයා බලා මේ සිටුවරයාගේ බොරු කියන සැටි බලව. අපට තමා අනුභව කරන බත් දෙවීමි යයි කියයි. පළමුව අපට ගවයන් සඳහා වූ බත් දී අප මළවුන් මෙන් හොත් කල්හි මේ බත සැකසී යයි කියා තමා විසින් මුවෙන් ගන්නා ලද බත බිම හෙලා දැක්වූවාහුය. මහජනයා සිටුවරයාට ගර්හා කෙළේය. අඥානය, තමාගේ කුල පරපුර වැනසීය. දන්සැල දැවීය. යදින්නන් බෙල්ලෙන් ගෙන බැහැර කරවීය. දැන් මේ සියුමැලි බ්‍රාහ්මණයන්ට බත් දෙන්නේ ගවයන් සඳහා වූ බත් දෙවීය. පරලොව යන්නේ තොපගේ නිවසෙහි සම්පත් ගෙල බැඳගෙන යන්නෙහි යයි සිතහිද?
එකෙනෙහි ශක්‍රයා මේ ගෙහි ධනය කා සතුදැයි තෙපි දන්නෙහුදැයි මහජනයාගෙන් විමසීය. නොදනිමුයි. මේ නගරයෙහි අසවල් කාලයෙහි බරණැස් නුවර මහසිටුතුමා මහ දන්සැලක් කරවා මහා දානයක් පැවැත්වීයයි ඔබලා විසින් ඇසූ විරූද? එසේය ඇසුවෝ වෙමු යි. මම ඒ සිටුවරයා වෙමි. ඒ දානය දී ශක්‍රදෙව්රජු වී උපන්නේය. මගේ පුතාද ඒ පරපුර නොනසා චන්‍ද්‍ර දෙව්පුත් වී උපන්නේය. ඔහුගේ පුත්‍රයා සුරියද ඔහුගේ පුත්‍රයා මාතලීද ඔහුගේ පුත්‍රයා පඤ්චසිඛද වී උපන්නේය. ඔවුන් අතර මේ චන්‍ද්‍රය. මේ සුරිය ය. මේ මාතලී රථාචාර්ය ය. මේ මෙම පවිටු තැනැත්තාගේ පියා වූ පඤ්චසිඛ ගාන්‍ධර්ව පුත්‍රයාය. මෙසේ මේ දානය නම් බොහෝ ආනිසංස ඇති එකකි. පණ්ඩිතයන් විසින් මේ කුසලය කළ යුතුය යි කියන්නේ මහජනයාගේ සැකය දුරලනු පිණිස අහසෙහි නැගී මහත් වූ ආනුභාවයෙන්ද මහත් වූ පිරිවර සමඟද දිළියෙන ශරීර ඇත්තාහු සිටියාහුය. සියළු නුවර ගිනි ගත්තක් මෙන් වීය. ශක්‍රයා මහජනයා අමතා අපි තමාගේ දිව්‍ය සම්පත් හැර එන්නාහු කුලයෙහි අන්තිමයා වූ පවිටු ස්වභාව ඇති බිළාර කෝසිය නිසා ආවෝ වෙමු. මේ පවිටු තැනැත්තා සිය කුල පරපුර නසා දන්සැල දවා යදින්නන් ගෙලෙන් ගෙන බැහැරකොට අපගේ පරපුර සිඳීය. මෙතෙමේ නොදෙන සුළු වී නිරයෙහි උපදින්නේ යයි මොහුට අනුකම්පාවෙන් ආවෝ වෙමුයි කියා දානයෙහි ආනිසංස කියන්නේ මහජනයාට ධර්මය දේශනා කළේය. බිළාරකෝසිය සිටුතුමා ඇඳිළි පිහිටුවා දේවයන් වහන්ස, මම මෙතැන් පටන් පැරණි කුල පරපුර නොනසා දන් පවත්වන්නෙමි. අද පටන්කොට යටත් පිරිසෙයින් ජලය දැහැටි හා සමාන වූද තමා විසින් ලබන ලද ආහාර අනිකකුට නොදී නොකන්නෙමියි ප්‍රතිඥා දුන්නේය. ශක්‍රයා ඔහු දමනය කර නැවත එවැන්නක් සේවනය නොකරන්නෙකු කොට පන්සිල්හි පිහිටුවා දෙව්පුතුන් සතරදෙනා ගෙන සිය වාසස්ථානයටම ගියේය. ඒ සිටුවරයාද දිවි ඇති තෙක් දන් දී තවුතිසා දෙව්ලොව උපන්නේය.
ශාස්තෘන් වහන්සේ මේ ධර්මදේශනාව ගෙනහැර දක්වා මහණෙනි, මෙසේ මේ භික්‍ෂුව ශ්‍රද්ධා නැත්තේ වීය. කිසිවෙකුට කිසිවක් නොදෙන්නේ වීය. මම ඔහු දමනය කර දානයෙහි විපාක දැනවූවෙමි. ඒ සිත අන් භවයකට ගියේ නමුදු අත් නොහරයි යි කියා ජාතකය ගලපා වදාළ සේක. එකල්හි සිටුවරයා මේ දන්පති භික්‍ෂුව වීය. චන්‍ද්‍ර දෙව්පුත් සැරියුත් තෙර වීය. සුරිය දෙව්පුත් මුගලන් තෙර වීය. මාතලී දෙව්පුත් කස්සප තෙර වීය. පඤචසිඛ දෙව්පුත් ආනන්‍ද තෙර වීය. ශක්‍රයා වූ කලී මම ම වීමි යයි වදාළ සේක.
**වණ්ණවා අභිරූපොසි **යන මෙය බුදුරජාණන් වහන්සේ ජේතවනාරාමයෙහි වාසය කරන සේක් එක් ‍ලොල් වූ භික්‍ෂුවක් අරබයා දේශනා කළ සේක. හෙතෙම සිවුරු ආදියෙන් තෘප්තිමත් නොවූයේ සංඝයා වෙත පිරිනමන බත් කොහිද ආරාධනා කොහිදැයි සොයන්නේ හැසිරෙයි. ආමිස කථාවෙහිම ඇලෙයි. ඉක්බිති අන් සිල්වත් භික්‍ෂූහු ඔහුට අනුග්‍රහ පිණිස බුදුරදුන්ට දැන්වූහ. ශාස්තෘන් වහන්සේ ඔහු කැඳවා භික්‍ෂුව ඔබ ලොල් වූයේ සත්‍යදැයි විමසා ඇත්තයි ස්වාමීනියි කී කල්හි භික්‍ෂුව කුමක් හෙයින් මෙබඳු නෛර්යාණික සසුනක පැවිදි වී ලොල් වූයේ වෙහිද? ලොල් බව නම් පවිටු වූවෙකි. පෙරද ඔබ ලොල් බව නිසා බරණැස ඇත් කුණු ආදියෙන් තෘප්තිමත් නොවූයේ මහවනයට පිවිසියේ යැයි කියා අතීත ප්‍රවෘත්තිය ගෙනහැර පෑ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි එක් ලොල් වූ කපුටෙක් බරණැස ඇත්කුණු ආදියෙන් තෘප්තිමත් නොවූයේ වනය කෙබඳුදැයි වනයට ගොස් එහිද ලොකු කුඩා ගෙඩිවලින් සතුටු නොවුයේ ගංගා තීරයට ගොස් හැසිරෙන්නේ අඹුසැමි වූ සක්වා ලිහිණියන් දෙදෙනෙකු දැක මේ කුරුල්ලෝ අතිශයින් හොබිත්. මොවුහු මේ ගංතෙර බොහෝ මස් කත් යයි සිතමි. මොවුන් විමසා මා විසින්ද මොවුන්ගේ ගොදුරු කා පැහැ ඇත්තෙකු වන්නට වටනේ යයි ඔවුන්ගේ නුදුරෙහි හිඳ සක්වාලිහිණියාගෙන් විමසන්නේ ගාථා දෙකක් කීය.
1. සක්වා ලිහිණියනි, මනා වූ පැහැය ඇත්තේහිය. රූප සම්පත්තියෙන් යුක්තය. ඝණ වූ සිරුරු ඇත්තෙහිය. හටගත් රන්වන් වූවෙහිය. මනා රූ ඇත්තෙහිය. පැහැපත් මුහුණ හා ඉඳුරන් ඇත්තෙහිය.
2. මෙසේ ගංතෙර සිටියේ පෙටි මස්, ලූල් මස්, වලා මාළුවන්ගේ මස්, මොදුව මස්, රේ මස් වලින් යුක්ත බොජුන් අනුභව කන්නෙහිද?
එහි **ඝනො** යනු ඝන වූ සිරුර ඇති **සඤ්ජාතරොහිතො** යනු තවන ලද රන් මෙන් මනාව රතුපැහැ වූයේ. **පාඨනං** යනු පෙටියා යන නම් ඇති ගල්මාළුය. **පාවුසං** යනු මහත් වූ මුඛ ඇති මාලුවා. පාගුසං යයාද පාඨයි**. වලජං** යනු වලාමාළුවා. **මුඤ්ජරොහිතං** යනු මොදුව මාලුවාද රේ මාළුවාද වේ. **එවං භුඤ්චසි** යනු මෙවැනි වූ බොජුන් බුදිනෙහියි සිතමියි විචාළේය.
සක්වා ලිහිණියා ඔහුගේ වචනය ප්‍රතික්‍ෂෙප කරන්නේ තෙවන ගාථාව කීය.
3. මම මෙය නොබුදිමි. වනයෙහි හෝ ජලයෙහි හෝ වූ මස් නොබුදිමි. යහළුව, සෙවෙල් පරඬැල් යන මෙය මගේ ආහාරයයි.
එහි අර්ථය, මම සෙවෙල්ද, පරඩැල්ද හැර සෙසු වනයෙහි වූ හෝ ජලයෙහි වූ මස් නොගෙන මේ බොජුන අනුභව කරමි. යහළුව, යම් මේ සෙවෙල් පරඬැල් වේද මෙය මගේ භෝජනයයි.
අනතුරුව කපුටා ගාථා දෙකක් කීවේය.
4. සෙවෙල් පරඬැල් සක්වාලිහිණියාගේ භෝජනය යි යන මෙය මම නො අදහමි. යහළුව, මම ගමෙහි ලුණු හා තෙල් මිශ්‍ර ආහාර අනුභව කරමි.
5. සක්වා ලිහිණිය, මිනිසුන් විෂයෙහි කරන ලද පිරිසිදු මස් සහිත බත් අනුභව කරන නමුත් ඔබට මෙන් වර්ණවත් වූ පාටක් මට නැත.
එහි **යථා තවං** යනු යම් සේ ඔබගේ සෝභාවෙන් අගතැන් පැමිණි ශරීර වර්ණයක් වේද මට එවැනි වර්ණයක් නැත. මේ කරුණින් මම සෙවෙල් හා පරඬැල් මගේ ආහාරයයි ඔබ විසින් කියන්නා වූ වචනය නො අදහමි.
ඉක්බිති සක්වා ලිහිණියා ඔහුගේ දුර්වර්ණ බවට හේතුව කියා ධර්මය දේශනා කරන්නේ සෙසු ගාථාවන් කීවේය.
6. තමා කෙරෙහි වූ වෛර සිතින් බලමින් මිනිසුන්ට හිංසා කරමින් තැති ගත්තේ බියට පත්වූයේ අනුභව කරහි. එහෙයින් ඔබගේ වර්ණය මෙබඳු වේ.
7. කපුට, පවිටු ක්‍රියා නිසා මුළු ලොවම (ඔබට) විරුද්ධ වෙහිය. ලබන ලද ආහාරය ඔබ නො පිනවයි. එහෙයින් ඔබගේ වර්ණය මෙබඳු වේ.
8. යහළුව, මමද සියළු ප්‍රාණීන්ට හිංසා නොකරන්නෙම් මද වෑයමෙන් යුතුව සැක රහිතව සෝක නැතිව බිය නැතිව අනුභව කරමි.
9. ඒ ඔබ වෑයම් කරව. පැරණි පුරුද්ද දුසිල් බව ඉක්මවා පවතුව. ලොවෙහි අහිංසාවෙන් හැසිරෙන්නේ මා මෙන් ප්‍රිය වෙහි.
10. යමෙක් නො නසාද නොනස්වාද නොදිනයිද නොදිනවයිද හෙතෙම සියළු සතුන් වෙත මෙත් වඩයි. ඔහුට කිසිවෙකු විසින් හෝ වෛර නොකරයි.
එහි **සම්පස්සං** යනු යහළු කාකය, ඔබ අනුන් කෙරෙහි උපන් තමාගේ වෛරී සිත සලකා බලනු ලබන්නේ මිනිස් ප්‍රජාවට හිංසා කරන්නේ වෙහෙස කරන්නේ, **උත්‍රස්තො** යනු බියට පත් වූයේ. **සසසි** අනුභව කරහි. ඒ නිසා තොපගේ මේ හා සමාන පිළිකුල් සහගත පැහැ ඇත්තේයි. **ධංකා** යනු කපුටා අමතයි. **පිණ්ඩො** යනු භෝජනයයි**. අහිංසා** **සබ්බ පාණිනං** යනු මම වනාහි සියළු සතුන්ට හංසා නොකරන්නේ අනුභව කරමි යයි කියයි. **සො කරස්සු ආනුභාවං** යනු ඒ තොපද වීර්ය කරව. තමාගේ පුරුද්ද සංඛ්‍යාත වූ දුසිල් බව ඉක්මවා පවතුව. **අහිංසාය **යනු හිංසා නොකිරීමෙන් යුක්ත වී ලොව හැසිරෙව. **පියො හොහීසි මම්මිවා** යනු මෙසේ ඇති කල්හි මා හා සමානව ලෝකයාට ප්‍රිය වෙහි. **න ජිනාති** යනු ධනහානිය නොකරයි. **න ජාපයෙ** යනු අනිකුන් ලවාද නොකරවයි. **මෙත්තං සො** යනු මෛත්‍රී කොටස. මෛත්‍රී සිත **න කෙන චි** යනු කිසියම් එක සත්ත්වයෙකු සමගද ඔහුගේ වෛරයක් නම් නැතැයි. එහෙයින් ඉදින් ලෝකයාට ප්‍රියවීමට කැමැත්තෙහිද සියළු වෛරයන්ගෙන් වෙන් වවයි යනුයි.
මෙසේ සක්වාලිහිණියා කපුටාට ධර්මය දේශනා කළේය. කපුටා තෙපි තමාගේ ගොදුර මට නොකියන්නෙහුයි කා කා යයි හඬන්නේ ඉගිලී බරණැස් නුවර අපවිත්‍ර බිමෙකම බැස්සේය.
ශාස්තෲන් වහන්සේ මේ ධර්මදේශනාව ගෙනහැර දක්වා සත්‍යයන් ප්‍රකාශ කර ජාතකය ගලපා වදාළ සේක. සත්‍ය දේශනාව අවසානයෙහි ලොල් වූ භික්‍ෂුව අනාගාමී ඵලයෙහි පිහිටියේය. එකල්හි කපුටා ලොල් වූ භික්‍ෂුව විය. සක්වාලිහිණිය රාහුල මාතාවයි. සක්වාලිහිණියා මම ම වීමි යයි වදාළ සේක.
**සච්චං කිර** යන මේ භූරිපඤ්ඤ ජාතකය උම්මග්ග ජාතකයෙහි පෙනෙන්නේය.
**කිංසු නරො** යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් මහාමංගල සූත්‍රය අරභයා දේශනා කළ සේක. රජගහනුවර කිසියම් කටයුත්තක් සඳහා නගර ශාලාවෙහි රැස්වූ මහජනයා මැද එක් පුරුෂයෙක් අද මට මඟුල් කටයුත්තක් ඇතැයි නැගිට ගියේය. අනිකෙක් ඔහුගේ වචනය අසා මොහු මඟුල යයි කියා ගියේය. මේ මංගල නම් කිමැයි කීය. අනිකෙක් කියනුයේ ශුභ වූ රූප දැකීම මංගල නම් වේ. ඇතැම් කෙනෙක් කල් ඇතිවම නැඟිට මුළුමනින්ම සුදු වූ ගොනෙකු බලයි. ගැබිණි වූ ස්ත්‍රියක් හෝ රෝහිත මසෙකු හෝ දියෙන් පිරි කලයක් හෝ වෙඬරු හෝ ගිතෙල් හෝ සුදු වස්ත්‍රයක් හෝ කිරිබත් හෝ බලයි. මෙයින් මත්තෙහි මංගලයක් නම් නැතැයි කීය. ඇතැම්හු ඔහු විසින් කියන ලද්දට සතුටු වූහ. අනිකෙක් මෙය මංගල නොවේ. ඇසූ ශුභ දෙයම මංගල නම් වේ. ඇතැම් කෙනෙක් කියන්නවුන්ගේ ‘පිරුණි’ යයි වචනය අසයි. වැඩේවායි වඩනු ලැබේවායි අසයි. අනුභව කරව, කව යි කියන්නවුන්ද අසයි. මින් මත්තෙහි මංගලයක් නම් නැතැයි කීය. ඇතැම්හු ඔහු විසින් කියන ලද මනාව කියන ලදැයි සතුටු වූහ. අනිකෙක් මෙය මංගල නම් නොවේ. ශුභ වූ දෙය නාසය-දිව-සිරුර යන ඉඳුරන්ගෙන් ස්පර්ශ කිරීමම මංගල නම් වේ. ඇතැම් කෙනෙක් කල් ඇතිවම නැගිට පොළොව ස්පර්ශ කරයි. කොළ පැහැති තණකොළද තෙතගොමද පිරිසිදු සළුවද රෝහිත මසුද රන්රිදීද බොජුනද ස්පර්ශ කරයි. මින් මත්තෙහි මංගල නම් වූවක් නැතැයි කීය. ඇතැම්හු ඔහු විසින් කියන ලද දෙයද මොනවට කියන ලදැයි සතුටු වූහ. මෙසේ දුටු දේ මංගල යයි කියන්නෝද, ඇසූ දේ මංගල යයි කියන්නෝද ස්පර්ශ කළ දේ මංගල යයි කියන්නෝදැයි තෙපිරිසක් වී ඔවුනොවුන් අවබෝධ කරවීමට නොහැකි වූහ. බූමාටු දෙවියෝ ආදී කොට බඹලොව දක්වා මංගලය නම් මෙයැයි ඇති අයුරින් නොදත්තාහුය.
ශක්‍රයා සිතීය. මේ මංගල ප්‍රශ්නය දෙවියන් සහිත ලෝකයෙහි භාග්‍යවතුන් වහන්සේගෙන් අනිකෙක් කියන්නට සමර්ථ වන්නේ නම් නැත. භාග්‍යවතුන් වහන්සේ වෙත එළඹ ප්‍රශ්නයක් විමසන්නෙමි යි. හෙතෙම රාත්‍රී භාගයෙහි ශාස්තෲන් වහන්සේ වෙත එළඹ වැඳ ඇඳිලි බැඳ **“බහූදෙවා මනුස්සාච**” ආදී වශයෙන් ප්‍රශ්නයක් විචාළේය. ඉක්බිති ශාස්තෘන් වහන්සේ දොළොස් ගාථාවකින් අටතිසක් මංගල කරුණු වදාළ සේක. මංගල සූත්‍රය දේශනා කරන කල්හි කෙළ ලක්‍ෂයක් පමණ දෙවියෝ රහත් බවට පත්වූහ. සෝවාන් වූවන්ගේ ගණන් පිළිවෙලක් නම් නැත. ශක්‍රයා මංගලය අසා සිය වාසස්ථානයටම ගියේය. ශාස්තෲන් වහන්සේ විසින් මංගල කරුණු කී කල්හි දෙවියන් සහිත ලෝකයා මනාව දේශනාකරන ලදැයි සතුටු වීය. එකල්හි දම්සභා මණ්ඩපයෙහි තථාගතයන් වහන්සේගේ ගුණකථාව උපදවූහ. ඇවැත්නි, ශාස්තෲන් වහන්සේ අන්‍යයන්ට විෂය නොවූ මංගල ප්‍රශ්නය දෙවියන් සහිත ලෝකයාගේ සිත ගෙන කුකුස් සිඳුවා අහස් තලයෙහි සඳ නංවන්නාක් මෙන් වදාළ සේක. ඇවැත්නි, තථාගතයන් වහන්සේ මෙසේ මහා ප්‍රඥා ඇති සේක. බුදුරජු පැමිණ මහණෙනි, දැන් කවරනම් කථාවෙකින් හුන්නාහුදැයි විමසා මෙනම් වූවකැනැයි කී කල්හි මහණෙනි, දැන් සම්බුද්ධත්ත්‍වයට පත්වූ මගේ මංගල ප්‍රශ්න කීම පුදුමයක් නොවේ. ඒ මම බෝසත් චර්යාවෙහි හැසිරෙන්නේද දෙව්මිනිසුන්ගේ සැකය සිඳ මංගල ප්‍රශ්නය කීවෙමියි අතීත ප්‍රවෘත්තිය ගෙනහැර පෑවේය.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි බෝධිසත්ව තෙමේ එක් නියම්ගමක සම්පත්වලින් යුත් බමුණෙකුගේ කුලයෙහි උපන්නේය. ඔහුට රක්ඛිත කුමාරයා යයි නම් කළාහුය. ඔහු සුදුසු වයසට පැමිණියේ තක්‍ෂිලාවෙහිදී ඉගෙන ගන්නා ලද ශිල්ප ඇත්තේ කරන ලද බිරිඳක් සරණපාවා ගැනීම් ඇත්තේ මව්පියන් ඇවෑමෙන් රුවන් බැලීම කොට (සම්පත් බලා) සංවේගයට පත් සිත් ඇත්තේ මහදන් පවත්වා කාමයන් හැර හිමවත පෙදෙසෙහි පැවිදි වී ධ්‍යාන හා අභිඥාවන් උපදවා වන මුල් ගෙඩි ආහාර කර ඇත්තේ එක් පෙදෙසක වාසය කෙළේය. ක්‍රමයෙන් ඔහුගේ පිරිවර මහත් වීය. පන්සියයක් අතවැසියෝ වූහ. ඉක්බිති එක් දවසක් තාපසයෝ බෝධිසත්ත්‍වයන් වෙත එළඹ වැඳ ආචාර්යයන් වහන්ස, වැසි කාලයෙහි හිමාලයෙන් බැස ලුණු ඇඹුල් සෙවීම පිණිස ජනපද චාරිකාවෙහි යමු. මෙසේ අපගේ ශරීරයද ස්ථිර වූවක් වන්නේය. සක්මන් කිරීමද කළේ වන්නේ යයි කීවාහුය. ඔවුන්ට එසේ නම් තෙපි යව්. මම මෙහිම වසන්නෙමියි. කී කල්හි ඔහු වැඳ හිමවතින් බැස චාරිකාවෙහි හැසිරෙන්නාහු බරණැසට පැමිණ රජ උයනෙහි විසුවාහුය. ඔවුන්ට මහත් වූ සත්කාර සම්මාන වීය. ඉක්බිති එක් දවසක් බරණැස් නුවර නගර ශාලාවෙහි රැස් වූ මහජනයා අතර මංගල ප්‍රශ්නය උපන්නේය. සියල්ල වර්තමානයෙහි මෙන්ම දතයුතුයි.
එකල්හි මිනිසුන්ගේ සැක සිඳ මංගල ප්‍රශ්නය කියන්නට සමර්ථයෙකු නොදක්නා වූ මහජනයා උයනට ගොස් තවුස් සමූහයාගෙන් මංගල ප්‍රශ්නය විචාළේය. තවුසෝ රජු අමතා මහරජතුමනි, අපි මෙය කියන්නට නොහැකි වෙමු. අපගේ ආචාර්ය වූ මහා නුවණැති රක්ඛිත තාපසයා හිමාලයෙහි වසයි. ඔහු දෙවියන් සහිත ලෝකයාගේ සිත ගෙන මේ මංගල ප්‍රශ්නය කියන්නේ යැයි කීවාහුය. රජ ස්වාමීනි, හිමවත නම් දුර පිහිටියේය. දුකසේ යා යුතුය. අපි යාමට නොහැකි වන්නෙමු. මැනවි. තෙපිට ආචාර්යයන් වහන්සේගේ සමීපයට ගොස් ප්‍රශ්නය විමසා ඉගෙන නැවත අවුත් අපට කියව් යයි කීය. ඔවුහු මැනවයි පිළිගෙන ආචාර්යයන්ගේ සමීපයට ගොස් වැඳ කරන ලද පිළිසඳර ඇත්තාහු ආචාර්යයා විසින් රජුගේ දැහැමි බවද ජනපද චාරිත්‍රයන් පිළිබඳවද විමසූ කල්හි ඒ දිට්ඨමංගල ආදීන්ගේ උපත මුල පටන්ම කියා රජුගේ ඉල්ලීමෙන්ද තමාගේ ප්‍රශ්නය ඇසීම සඳහා ආ බවද පවසා මැනවි ස්වාමීනි, මංගල ප්‍රශ්නය අපට ප්‍රකටකොට කියව යයි ඉල්ලූහ. ඔවුන් අතුරෙන් වැඩිමහල් අතවැසියා ආචාර්යයන් විමසන්නේ පළමු ගාථාව කීවේය.
1. පුරුෂයා අභිවෘද්ධිය කැමතිවන කාලයෙහි කවර ප්‍රකාශයක් හෝ කවර වේදයක් හෝ කවර ශ්‍රැතයක් හදාරයිද ඒ මිනිසා මෙලොවත් පරලොවත් කෙසේ කටයුතු කරන්නේ මංගලයෙන් ආරක්‍ෂා වූයේ වෙයිද.
එහි **කාලෙ** යනු අභිවාද්ධිය ප්‍රාර්ථනය කරන කාලයයි**. විජ්ජං** යනු වේදයයි**. සුතානං** යනු හික්මිය යුතු ධර්ම කොට්ඨාශයයි. **අසමිං ච** යනු මෙහි. **ච** යනු නිපාත මාත්‍රයකි**. සොත්‍ථානෙන** යනු සුවපත් බව ගෙනදෙන හෙයින් මංගලයෙන් මෙය කියන ලද්දේ වෙයි. ආචාර්යයෙනි, අභිවෘද්ධිය කැමති වන්නා වූ පුරුෂයා මංගල කාලයෙහි කවරක් නම් ජප කරන්නේ ත්‍රිවේදයන්ගෙන් කවර වේදයක් හෝ ශ්‍රැතයන් අතර කවර කවර ශ්‍රැති දේශනාවක් හෝ අධ්‍යයනය කර ඒ මිනිසා මෙලොවද පරලොවද **කථං කරො** මේ ජපකිරීම් ආදියෙහි කවරකින් කුමක් කවර කවර ක්‍රමයෙන් කරන්නේ මංගලයෙන් නිරපරාධී වූ අභිවෘද්ධියෙන් භුත්තො ආරක්‍ෂා කරන ලද්දේ වෙයිද දෙලොවට හිත වුව ගෙන සිටි මංගල කරුණ අපට කියවයි.
මෙසේ දෙටු අතවැසියා විසින් මංගල ප්‍රශ්නය විමසන ලද්දා වූ මහා සත්ත්ව තෙමේ දෙව් මිනිසුන්ගේ සැකය සිඳින්නේ මේ මේ දෙය මංගල යයි බුද්ධ ලීලාවෙන් යහපත කියනුයේ.
2. යම් පුද්ගලයෙකුට දෙවියෝ ද බ්‍රහ්මයෝ ද සියළු සර්පයෝ ද සියළු සත්ත්‍වයෝ ද මෛත්‍රී සිතින් නිතර පුදන ලද්දෝ වෙත්ද සත්ත්‍වයන් අතර එය මංගලයකැයි කීහ යි කීය.
එහි **යස්ස **යනු යම් පුද්ගලයෙකුට. **දෙවා** යනු බූමාටු දෙවියන් ආදීකොට සියළු කාමාවචර දෙවියෝ. **පිතරො ච** යනු ඉන් මත්තෙහි රූපාවචර බ්‍රහ්මයෝ. **සිරිංසපා** යනු දීර්ඝ ජාතිකයෝය. **සබ්බභූතානි චාපී** යනු කියන ලද්දවුනට අවශේස වූ සියළු භූතයෝ. **මෙත්තාය නිචචං අපචිතානි** **හොන්ති** යනු මේ සියළු සත්ත්‍වයෝ දසදිසාවන්හි පැතිරීම් වශයෙන් පැවති ධ්‍යානයන්ට පැමිණීම් වශයෙන් මෛත්‍රියෙන් පුදන ලද්දෝ බුහුමන් කරන ලද්දෝ**. භූතෙසු වා** යනු ඒ පුද්ගලයාට සියළු සත්ත්‍වයන් කෙරෙහි අභිවෘද්ධිය නිරතුරුව පැවතියේය. නිරපරාධී වූ යහපත කීය. මෛත්‍රියෙන් වාසය කරන්නා සියල්ලන්ටම ප්‍රිය වෙයි. අන්‍යයන්ගේ උපක්‍රමයෙන් කෝප කළ නොහැක්කේ වෙයි. මෙසේ ඔහු මේ මංගලයෙන් රක්නා ලද්දේ ගෝපනය කරන ලද්දේ වෙයි යි,
මහාසත්ත්‍ව තෙමේ පළමු මංගලය කියා දෙවැනි වූ ආදිය කියන්නේ.
3. යමෙක් සියළු ලෝකයා කෙරෙහි යටහත් පැවැත්මෙන් යුක්ත වේද වරදවා කියන්නා වූ ස්ත්‍රීන්ටද පුරුෂයන්ටද ළමයින්ටද ඉවසන්නේද අප්‍රිය වූ වචන නොකියන්නේද ඒ ඉවසීම මංගලයකැයි කීහ. ** **
4. යමෙක් යහළුවන් කෙරෙහි උගත් ශිල්ප නිසා හෝ කුලය නිසා හෝ ධනය නිසා හෝ ජාතිය නිසා හෝ අවඥා නොකෙරේද? මනා නුවණැති හෙතෙම වැඩක් පැමිණි කල්හි යහළුවන් කෙරෙහි විචක්‍ෂණ බුද්ධියෙන් යුක්ත වේද එය මංගලයකැයි කීහ.
5. ඒකාන්තයෙන්ම බොරු නොකියන්නා වූ යම් කෙනෙකුට සත්පුරුෂ වූ විශ්වාසී වූ මිත්‍රයෝ වෙත්ද. යමෙක් මිත්‍රද්‍රෝහී නොවේද ධනය මිතුරන් අතර බෙදාදෙන සුළු වේද. එය මංගලයකැයි කීහ.
6. යම් කෙනෙකුගේ භාර්යාව සමවයස් ඇත්තී වේද.සමගි සම්පන්නද සැමියා අනුව පවතින්නීද දහමට කැමති වන්නීද දරුවන් වදන්නීද කුල සිරිතට අනුව පවතින්නීද සිල්වත්ද පතිව්‍රතා වන්නීද මෙය භාර්යාවන් අතර ඒකාන්තයෙන් මංගලයකැයි කීහ.
7. ජනපති වූ කීර්තිමත් රජු යම්කෙනෙකුගේ පිරිසිදු බවද එඩිතරකමද දනීද (මොහු) මට හිතවත්ය නොවෙනස්යයිද දනීද මෙය රජුන් පිළිබඳව මංගලයකැයි කීහ.
8. යමෙක් ශ්‍රද්ධා ඇත්තේ ප්‍රසන්න වූ සිත් ඇතිව, සතුටු සිතින් යුක්ත වූයේ කෑමද බීමද සුවඳවිලවුන්ද දෙයිද එය ඒකාන්තයෙන් සුගති පිළිබඳව මංගලයයි කීහ.
9. නුවණින් වැඩුනා වූ යහපත් පැවැත්මෙන් යුක්ත බහුශ්‍රැත වූ සිල්වත් තවුසෝ ආර්ය ධර්මයෙන් පවිත්‍ර වෙත්නම් එය රහතන් වහන්සේලා පිළිබඳ මංගලයයි කීහ.
යනුවෙන් මේ ගාථාවන් කීය.
එහි **නිවාත වුත්ති** යනු මොළොක් සිත් ඇති හෙයින් මුළු ලොවට යටහත් පැවතුම් ඇත්තේ වෙයි. **ඛන්තා දුරුත්තානං** යනු අනුන් විසින් කියන ලද නපුරු වචන ඉවසන්නේ වෙයි. **අපපටිකූලවාදී** යනු මට බැන්නේය. මට ගැසුවේ යයි එකට එක නොකරන්නේ අනුකූල වූයේම කියයි. **අධිවාසනං** යන මේ ඉවසීම ඒ මිනිසාට **සොත්‍ථානං** නිවැරදි වූ මංගල යයි පණ්ඩිතයෝ කියති.
**සහාය මත්තෙ** යනු යහළුවන් කෙරෙහි. හිතවත් බව ඇත්තන් කෙරෙහි. එහි එකට වැලි කෙළියෙහි යෙදුන හෙයින් යහළුවෝ නම් වෙත්. දහදොළොස් වසරක් එකට වාසය කරන ලද්දෝ සහාය මත්තා නම් වෙත්. ඒ සියල්ලන්ම මම ශිල්ප දන්නේ වෙමි. මොවුහු ශිල්ප නොදන්නෝ වෙති. මෙසේ ශිල්ප නිසා හෝ, මම උසස් කුල ඇත්තෙමි. මොවුහු උසස් කුල ඇත්තෝ නොවෙතියි මෙසේ කුලසම්පත්ති සංඛ්‍යාත කුලය නිසා හෝ, මම ධනවත් වෙමි. මොවුහු දුප්පත්හු වෙති යි මෙසේ ධනය නිසා හෝ මම උසස් ජාති ඇත්තෙමි. මොවුහු පහත් ජාති ඇත්තෝය යි මෙසේ ජාතිය නිසා හෝ අවඥා නොකෙරේ. **රුචිපඤ්ඤෝ** යනු යහපත් නුවණ ඇත්තේ සුන්‍දර වූ නුවණ ඇත්තේ. **අත්‍ථකාලෙ** යනු කිසියම් අත්‍ථස්ස කරුණක් උපන් කල්හි. **මුතීමා** යනු ඒ ඒ කරුණ පිරිසිඳ විමසීමෙහි සමත් නිසා බුද්ධිමත් වී ඔවුහු යහළුවන් අවඥාවට ලක් නොකරති. **සහායෙසු** යනු ඔහුට ඒ අවඥා නොකිරීම යහළුවන් කෙරෙහි මංගල නමැයි පෙර පඬුවෝ කීහ. හෙතෙම ඒ නිවරද වූ මංගලය කරණ කොට මෙලොවද පරලොවද ආරක්‍ෂා වූයේ වෙයි. එහි පණ්ඩිත වූ යහළුවන් නිසා සැපවත් වූ බව කුස නාළික ජාතකයෙන් කිවයුතුය.
**සන්තො** යනු පණ්ඩිතයෝ සත්පුරුෂයෝ යමෙකුට මිත්‍රයෝ වෙත්ද **සංවිස්සත්‍ථා** යනු ගෙට පිවිස කැමති කැමති දේ ගැනීම් වශයෙන් විශ්වාසයට පැමිණියාහු. **අවිසංවාදකස්ස** යනු බොරු නොකියන සුළු**. නමිත්තදුභී** යනු මිත්‍රද්‍රෝහී නොවෙයි. **සංවිභාගී ධනෙන** යනු තමාගේ ධනයෙන් මිත්‍රයන්ට බෙදා දීම කරයි. **මිත්තෙසු** යනු මිත්‍රයන් නිසා ලද යුතු දේ ඔහුට මිත්‍රයන් අතර මංගල නම් වේ. හෙතෙම මෙවැනි මිත්‍රයන් විසින් රක්නා ලද්දේ සැපතට පැමිණේ. එහි මිතුරන් නිසා සුවපත් වූ බව මහා කුක්කුස ජාතක ආදියෙන් කිව යුතුය.
**තුල්‍යවයා** යනු සමාන වයස් ඇති. **සමග්ගා** යනු වෙන්ව නොවසන **අනුබ්බතා** යනු අනුව පවතින. **ධම්මකාමා **යනු ත්‍රිවිධ සුචරිත ධර්මයන් කැමති වෙයි. **පජාතා** යනු දරුවන් වදන. වඳ නොවූ **දාරෙසු** යනු මේ ගුණයන්ගෙන් යුත් ස්ත්‍රිය ගෙහි වසන කල්හි සැමියාට සැපයක් වේ යයි පණ්ඩිතයෝ කියති. එහි සිල්වත් ස්ත්‍රිය නිසා සැපවත් වීම මණිචොර-සම්බුලා-ඛණ්ඩපාල ජාතකයන්ගෙන් කිවයුතුය.
**සොචෙය්‍යං** යනු පිරිසිදු බව. **අපදවජ්ජතා** යනු නොවෙනස්වන බවෙන්. මෙතෙම මා සමග බිඳී වෙනසක් වන්නේය යි මෙසේ දෙයාකාරයක් නොවන බව දනී. **සුහුදයං මමං** යනු මෙතෙම මට හිතවත් යයි යමක් දනිද **රාජසු වෙ** යනු මෙසේ රජුන් පිළිබඳව සේවකයන්ගේ මංගලය නම් වේ යයි පණ්ඩිතයෝ කියත්. **දදානි සද්ධො** යනු කර්මයද විපාකයද අදහා දෙයි. **සග්ගෙසු** වෙ යනු මෙසේ සුගතියෙහි දෙව්ලොව යහපත නිදොස් වූ මංගල යයි පණ්ඩිතයෝ කියත්. එය පේතවත්‍ථු. විමාන වත්‍ථූන්ගෙන් විස්තර කර කිවයුතුයි.
**පුනන්ති වුද්ධා** යනු යම් පුද්ගලයෙකු ගැන ඤාණයෙන් වැඩිහිටියෝ ආර්ය ධර්මයෙන් යහපත් ධර්මයෙන් සතුටට පත් වෙත්ද, පිරිසිදු බවට පත්වෙත්ද, **සමචරියා** යනු යහපත් ප්‍රතිපත්තියයි. **බහුස්සුතා** යනු අවබෝධයෙන් බොහෝ ඇසූ පිරූ තැන් ඇති. **ඉසයෙ **තවුස් සමූහයා. **සීලවන්තො**. උසස් සීලයෙන් යුක්ත වූවාහු. **අරහන්ත මජ්ක්‍ධෙ** රහතුන් මැද ලද යුතු යහපතැයි පණ්ඩිතයෝ කියත්. රහත්හු මා විසින් අවබෝධ කරන ලද මාර්ගය කියා පිළියෙල කරන්නාහු සතුටු කරවන පුද්ගලයා උසස් ධර්මයෙන් පිරිසිදු කරත්ද ඔහුද රහත් කෙනෙක්ම වෙයි.
මෙසේ මහා සත්ත්‍වයෝ සුදුසු වූ දේශනාවෙන් කුළු ගන්වන්නේ ගාථා අටකින් මංගලයන් කියා ඒ මංගලයන්ටම ස්තුති කරන්නේ අවසාන ගාථාව කීය.
10. නුවණැත්තන් විසින් පසසන ලද සැප ගෙනදෙන්නා වූ මේවා ලොව මංගලයෝ වෙති. නුවණැති මිනිසා ඒවා සේවනය කරන්නේ ය. මංගලයන්ගෙන් තොර කිසිදු සත්‍යයක් නැත.
එහි **මංගලෙ** යනු ඒ දිට්ඨ-සුත-මුත වශයෙන් කොටස් වූ මංගල කරුණු අතර කිසි එක් මංගලයක් හෝ සත්‍ය නොවේ. නිර්වාණයම එකම පරම සත්‍යයයි.
තවුසෝ ඒ මංගල කරුණු අසා සත් අට දවසක් ඇවෑමෙන් ආචාර්යයන් විමසා එහිම ගියාහුය. රජ ඔවුන් සමීපයට ගොස් විචාළේය. ඔවුහු ඒ රජුට ආචාර්යවරයා විසින් කියන ලද පරිදිම මංගල ප්‍රශ්නය කියා හිමවතට ගියෝය. එතැන් පටන් ලොව මංගල කරුණු ** **ප්‍රකට වීය. මංගලයන්හි පිහිටා මළ මළ අය දෙව්ලොව පිරවූහ. බෝධිසත්ත්ව තෙමේ බ්‍රහ්ම විහරණයන් වඩා තවුස් සමූහයා ගෙන බඹලොව උපන්නේය.
ශාස්තෲන් වහන්සේ මේ ධර්මදේශනාව ගෙනහැර දක්වා මහණෙනි, දැන් පමණක් නොවේ. මම පෙරද මංගල ප්‍රශ්න කීවෙමියි කියා ජාතකය ගලපා වදාළ සේක. එකල්හි තවුස් සමූහයා බුද්ධපිරිස වීය. මංගල ප්‍රශ්නය විමසූ ප්‍රධාන අතවැසියා සැරියුත් තෙර විය. ආචාර්යවරයා මම ම වීමි යයි වදාළහ.
**උට්ඨෙහි කණ්හා** යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් මළ කෙළෙඹි පුත්‍රයෙකු අරබයා දේශනා කළ සේක. කථා වස්තුව මටටකුණ්ඩලී කථාව හා සමානමය. මෙහි ශාස්තෲන් වහන්සේ ඒ උපාසකයාට උපාසකය කිම? සෝක කරහිදැයි කියා එසේය ස්වාමීනි යයි කී කල්හි උපාසකය, පැරණි පණ්ඩිතයෝ පණ්ඩිතයන්ගේ කථාව අසා මළපුතු වෙනුවෙන් ශෝක නොකළාහුයයි කියා ඔහු විසින් අයදින ලද්දේ අතීත ප්‍රවෘත්තිය ගෙනහැර දක්වා වදාළ සේක.
අතීතයෙහි උත්තරා පථයෙහි කංස භෝගයෙහි අසිතඤ්ජන නගරයෙහි මහාකංස නම් රජ රාජ්‍යය කරවීය. ඔහුට කංස හා උපකංස යයි පුත්තු දෙදෙනෙක් වූහ. දෙවගබ්භා නම් එක් දියණියක්ද වූවාය. ඇය උපන් දවසෙහි නිමිති කියන්නා වූ බ්‍රාහ්මණයෝ මැයගේ කුසෙහි උපන් පුත්‍රයා කංස ගෝත්‍රය කංස කුලය නසන්නේයයි කීහ. රජු බලවත් සෙනෙහස නිසා දූව නසන්නට නොහැකි වීය. සොහොයුරෝ (කළයුතු දේ) දන්නෝ යයි දිවි ඇති තෙක් සිට කළුරිය කළේය. ඔහු කළුරිය කළ කල්හි කංස රජ වීය. උපකංස යුවරජ වීය. ඔවුහු මෙසේ සිතූහ. ඉදින් අපි සොහොයුරිය නසන්නෙමු නම් ගර්හා කළ යුත්තෝ වන්නෙමු. මැය කිසිවෙකුට නොදී ස්වාමියෙකු නැත්තියක කර පෝෂණය කරමු යයි. ඔවුහු එක්ටැම් ප්‍රාසාදයක් කරවා ඇය එහි වාසය කරවූවාහුය. ඇගේ සේවිකාව නන්‍දගොපා නම් වූවාය. අන්‍ධක වෙණහු නම් ඇගේ ස්වාමී වූ දාසයා ඇයට ආරක්‍ෂාව කළේය.
එකල්හි උත්තර මධුරාවෙහි මහා සාගර නම් රජ රාජ්‍යය කරවයි. ඔහුට සාගර යයිද උපසාගර යයිද පුත්තු දෙදෙනෙක් වූහ. පියා ඇවෑමෙන් ඔවුන් අතර සාගර රජ වීය. උප සාගර යුවරජ වීය. ඔහු උපකංසගේ යහළුවෙකි. එකම ගුරු කුලයෙහි එකට උගන්නා ලද ශිල්ප ඇති ඔහු සොහොයුරාගේ අන්තඃපුරයෙහි ද්‍රෝහී වී අල්ලාගනු ලබන්නේ පලාගොස් කංස භෝගයෙහි උපකංස සමීපයට ගියේය. උපකංසයා කංස රජුට දැක්වීය. රජ ඔහුට මහත් වූ සම්පත් දුන්නේය. ඔහු රජුට උපස්ථාන පිණිස යන්නේ දේවගබ්භා කුමරියගේ එක්ටැම් පහය දැක මේ කවරෙකුගේ නිවාසයක් දැයි විමසා ඒ කරුණ අසා දේවගබ්භා පිළිබඳව බැඳුන සිත් ඇත්තේ වීය. දෙවගබ්භා කුමරියද එක් දිනක් උපකංස සමග රජුට උපස්ථාන පිණිස යන ඔහු දැක මොහු කවරෙක්දැයි විමසා මහාසාගර රජුගේ පුත් උපසාගර නම් යයි නන්‍දගෝපා වෙතින් අසා ඔහු පිළිබඳව බැඳුන සිත් ඇත්තී වූවාය. උපසාගර තෙමේ නන්‍දගෝපාවට අත්ලස් දී සොහොයුරිය, මට දේවගබ්භාව දක්වන්නට හැක්කෙහිදැයි කීය. ඇය ස්වාමීනි, මෙය බැරෑරුම් දෙයක් නොවේ යයි කිය ඒ කාරණය දේවගබ්භා කුමරියට දැන්වූවාය. ඇය ස්වභාවයෙන්ම ඔහු පිළිබඳ බැඳුන සිත් ඇත්තී ඒ වචනය අසා මැනවැයි පිළිගත්තීය. නන්‍දගෝපා තොමෝ උපසාගරට සළකුණක් දී රාත්‍රී කාලයෙහි ඔහු ප්‍රාසාදයට නංවාලීය. ඔහු දේවගබ්භා කුමරිය සමග සංවාසයෙහි යෙදුනේය. ඉක්බිති ඔවුන්ගේ නැවත නැවත එක්ව විසීමෙන් දේවගබ්භාව ගැබක් ලැබුවාය.
මෑත කාලයෙහි ඇයගේ ගැබ් පිහිටීම ප්‍රකට වීය. සොහොයුරෝ නන්‍දගෝපාවගෙන් විමසූහ. ඇය අභය ඉල්වා ඒ වෙනස කීවාය. ඒ අසා සොහොයුරිය නසන්නට නොහැකිය. ඉදින් දුවක් උපදින්නනේද ඇයද නොනසමු. ඉදින් පුත්‍රයෙක් වන්නේද නසන්නෙමුයි සිතා දේවගබ්භාව උපසාගරටම දුන්නාහුය. ඇය පිරිපුන් ගැබ් ඇත්තී දුවක් වැදුවාය. සොහොවුරෝ ඒ අසා තුටුපහටු වූවාහු ඇයට අඤ්ජනදේවී යයි නම් කළාහුය. ඔවුන්ට ගොවඩ්ඪමාන නම් ගොදුරු ගමක් දුන්හ. උපසාගරයා දේවගබ්භාව ගෙන ගොවඩ්ඪමාන ගමෙහි වාසය කළේය. දේවගබ්භාවට නැවතද ගැබක් පිහිටියේය. නන්‍දගෝපාද එදවසම ගැබක් ලැබුවාය. ඇයගේ ගැබ් පිරිපුන් කල්හි එක්දිනම දේවගබ්භාව පුතෙකු වැදුවාය. නන්‍දගෝපාව දුවක වැදුවාය. දේවගබ්භා තොමෝ පුතුගේ නැසීමේ බියෙන් පුතු නන්‍දගෝපා වෙත රහසින් යවා ඇගේ දුව ගෙන්වා ගත්තාය. ඇය වැදූ බව සොහොයුරන්ට දැන්වූවාහුය. ඔවුහු වැදුවා පුතෙක්ද දුවෙක්දැයි විමසා දුවක යයි කී කල්හි එසේනම් පෝෂණය කරවයි කීවාහුය. ඒ උපායෙන් දේවගබ්භා තොමෝ පුතුන් දසදෙනෙක් වැදුවාය. නන්‍දගෝපා දූවරුන් දසදෙනෙක් වැදුවාය. පුත්‍රයෝ නන්‍දගෝපා වෙත වැඩෙත්. දූවරු දේවගබ්භා වෙත වැඩෙත්. ඒ වෙනස කවරෙක් හෝ නොදනී. දේවගබ්භාගේ වැඩිමහල් පුතා වාසුදේව නම් වීය. දෙවැන්නා බලදේව නම් වීය. තෙවැන්නා චන්‍දදේව නම් වීය. සිව්වැන්නා සූරියදේව නම්ද පස්වැන්නා අග්ගිදේව නම්ද සවැන්නා වරුණදේව නම්ද සත්වැන්නා අර්ජුන නම්ද අටවැන්නා පජ්ජුන ද නවවැන්නා ඝත පණ්ඩිත ද දසවැන්නා අංකුර නම්ද වූහ. ඒ අන්‍ධක වෙණ්හු දාස පුත්‍රයෝ දස සොහොවුරෝ යයි ප්‍රකට වූහ.
ඔවුහු මෑත කාලයෙහි වැඩීම නිසා ශක්ති සම්පන්න වූවාහු නපුරු පරුෂ වී පැහැරගැනීම් කරන්නාහු හැසිරෙති. රජුගේ පණිවුඩකරුවන්ද පැහැර ගනිත්මය. මිනිස්සු රැස් වී අන්‍ධක වෙණ්හු දාසපුත්‍ර වූ දස සහෝදරයෝ රට පැහැර ගනිත් යයි රජ මිදුලෙහි දොස් නැගූහ. රජු අන්‍ධකවෙණ්හු කැඳවා කුමක් හෙයින් පුතුන් විසින් පැහැර ගැනීම් කරන්නහි දැයි තර්ජනය කෙළේය. මෙසේ දෙවන වරද තෙවන වරද මිනිසුන් දෝෂාරෝපණ කළ කල්හි රජු ඔහුට තර්ජනය කළේය. ඔහු මරණ බියෙන් බියපත් වූයේ අභය ඉල්වා දේවයන් වහන්ස, මොවුහු මගේ පුත්‍රයෝ නොවෙති. උපසාගරගේ පුත්‍රයන්ය යි වෙනස දැන්වීය. රජු බියට පත්වූයේ කවර උපායකින් ඔවුන් අල්ලා ගනිමුදැයි විමසා දේවයන් වහන්ස, මොවුහු මල්ලවපොර ශූරයෝය. නුවර යුද්ධයක් කොට මොවුන් ඒ යුද මණ්ඩලයට පැමිණි කල්හි අල්වාගෙන මරන්නෙමුයි. කී කල්හි වානුරද මුට්ඨික දැයි මල්ලවපොරකරුවන් දෙදෙනෙකු පෝෂණය කොට මෙයින් සත්වන දිනයෙහි යුද්ධයක් වන්නේය යි නගරයෙහි බෙර හසුරුවා රජ දොරටුවෙහි මණ්ඩලයක් සාදවා සූදු වළක් කරවා යුද මණ්ඩලය අලංකාර කරවා ධජපතාක බැන්දවූවාහුය. සියළු නගරය කැළඹී ගියේය. සකින් සක ඇඳින් ඇඳ බැන්දාහුය. චානුර මුට්ඨික දෙදෙනා යුද්ධ මණ්ඩලයට පැමිණ ගර්ජනා කරන්නාහු අත්පොළොසන් දෙන්නාහු-හැසිරුනාහ. සොහෝයුරෝ දසදෙනාද අවුත් රෙදි සෝදන්නන්ගේ වීථීය පැහැරගෙන නොයෙක් පැහැ ඇති සළු හැඳ සුවඳ ද්‍රව්‍ය විකුණන වෙළඳහල් වලින් සුවඳද මල්කරුවන්ගේ වෙළඳහල්වලින් මල්මාලාද පැහැරගෙන සුවඳ ගැල්වූ සිරුරු ඇත්තෝ මල්මාලා ඇත්තෝ කරන ලද කන්පුරා කෑගැසීම් ඇත්තාහු. ගර්ජනා කරන්නාහු අත්පොළොසන් දෙන්නාහු යුද්ධ මණ්ඩලයට පිවිසුනහ.
එකෙනෙහි චානුර තෙමේ අත්පොළොසන් දෙමින් හැසිරෙයි. බලදේව ඔහු දැක ඔබ අතින් ස්පර්ශ නොකරමි යි ඇත්හලෙන් මහත් වූ ඇත් යොතක් ගෙන අවුත් කෑ ගසා ගර්ජනා කොට යොත දමා වානුරගේ බඩෙහි වෙලා යොත් කෙළවර දෙක එකතුකොට වෙළා ඔසවා හිස මත කරකවා බිම ගසා පිටත සක්වලෙහි දැම්මේය. චානුර මළ කල්හි රජු මුට්ඨික මල්ලවපොර කරුට ඇණවීය. ඔහු නැගිට කෑගසා ගර්ජනා කර අත්පොළොසන් දුන්නේය. බලදේව ඔහු තලා ඇට සුණුවිසුණු කර මල්ලවපොර කරුවෙක් නොවෙමි. මල්ලවපොර කරුවෙකු නොවෙමියි කියන්නේම මම තොපගේ මල්ලවපොරකරු බව හෝ මල්ලවපොරකරු නොවන බව නොදනිමියි අතින් පොළොවේ ගසා ජීවිතක්‍ෂයට පත්කර පිටත සක්වලෙහි දැමීය. මුට්ඨික තෙමේ මැරෙන්නේ යක්‍ෂයෙකු වී කන්නට ලබන්නෙමියි ප්‍රාර්ථනාවක් කළේය. ඔහු කාලමත්තිය නම් වනයෙහි යක්‍ෂයෙක් වී උපන්නේය. රජු දසබෑ කොල්ලන් ගනිව් යයි නැගී සිටියේය. එකෙණෙහි වාසුදේව තෙමේ රෝදය දමා ගැසීය. එය සහෝදරයන් දෙදෙනාගේම හිස් හෙලීය. මහජනයා බියෙන් තැති ගත්තේ අපට පිහිට වව් යයි ඔවුන්ගේ පාමුල වැටී හොත්තේය. ඔවුහු මාමාවරුන් දෙදෙනා මරා අසිතඤ්ජන නගරයෙහි රාජ්‍යය ගෙන මව්පියවරු එහි කොට දසදෙනාම මුළු දඹදිව රාජ්‍යය ගනිමු යයි නික්ම පිළිවෙලින් කාලසේන රජුගේ නිවෙස් වූ අයෝධ්‍යා නගරයට ගොස් නගරය වටකොට සිටි වනය වනසා පවුර බිඳ රජුගෙන ඒ රාජ්‍යය තමා අතට පත්වූවක් කොට ද්වාරවතී නගරයට පැමිණියේය. ඒ නගරයේ එක් පසකින් මුහුදය. එක් පසකින් පර්වතයයි. එය අමනුෂ්‍යයන් අධිගෘහිත වූවක් වීය.
ඒ නගරයට ආරක්‍ෂාව කොට සිටි යක්‍ෂයා සතුරන් දැක කොටළු වේශයෙන් කොටළු නාදය කරයි. එකෙ‍ෙණහි යක්‍ෂයාගේ බලමහිමයෙන් සියළු නගරය උඩට පැන නැගී මුහුද මැද එක් දිවයිනක සිටී. සතුරන් ගියකල්හි නැවත පැමිණ සිය තැන්හිම පිහිටයි. එදිනද ඒ කොටළුවා ඒ දස බෑයන්ගේ ඊම දැන කොටළුනාදය කළේය. නගරය පැනනැගී දිවයිනෙහි පිහිටා, නගරය නොදැක ඔවුන් පෙරළා ගිය කල්හි නැවත අවුත් සිය තැනම පිහිටියේය. ඔවුහු නැවත පෙරළා පැමිණියහ. කොටළුවා නැවත එසේම කළේය. ඔවුහු ද්වාරවතී නගරයෙහි රාජ්‍යය ගන්නට නොහැකි වන්නාහු කණ්හදීපායන තවුසා සමීපයට ගොස් වැඳ ස්වාමීනි, අපි ද්වාරවතී රාජ්‍යය ගන්නට නොහැකි වන්නෝ වෙමු. අපට එක් උපායක් කියවයි විමසා පවුර මත අසවල් තැන කොටළුවෙක් හැසිරෙයි. ඔහු සතුරන් දැක මහ හඬින් නාදකරයි. එකෙණෙහි නගරය පැන නැගී යයි. තෙපි ඔහුගේ පාදයන් ගනුව. මේ තොපගේ අදහස සම්පූර්ණ වන උපායයි කී කල්හි තවුසා වැඳ දසදෙනාම කොටළුවාගේ පාදයන්හි වැටී ස්වාමීනි, තොප හැර අපට අන් පිහිටක් නැත. අප නගරය ගන්නා කල නොහඬවයි ඉල්ලූහ. මවිසින් නොහඬන්නට නොහැකිය. තෙපි පළමුව පැමිණ සතරදෙනෙක් මහත් වූ යකඩ නගුල් ගෙන නගරයෙහි සිව් දොරටුවල මහත් වූ යකඩ කණු මුල බිම කොටා නගරය පැන නගින කල්හි නගුල් ගෙන නගුලට බැඳුන යකඩ සැකිල්ල කණුවෙහි බඳින්නෙහුය. (එවිට) නගරය පැන නැගීමට නොහැකි වන්නේ යයි කීය.
ඔවුහු මැනවයි කියා වැඩිකල් නොයවාම නඟුල් ගෙන නගරයෙහි සිව් දොරටුවල කණු මුල කොටා සිටියාහුය. එකෙණෙහි කොටළුවා හඬ ගෑය. නගරය උඩ නගින්නට පටන් ගත්තේය. සිව් දොරටුවල සිටියාහු යකඩ නගුල් සතරින් ගෙන නගුලෙහි බැඳුන යකඩ සැකිළි කණුවල බැන්දාහුය. නගරයට උඩට නගින්නට නොහැකි විය. දසබෑයෝ නගරයට පිවිස රජු මරා රාජ්‍යය ගත්තාහුය. මෙසේ ඔවුහු සියළු දඹදිව නගර හැටතුන් දහසක සියළු රජවරු චක්‍රායුධයෙන් ජීවිතක්‍ෂයට පමුණුවා ද්වාරවතී නගරයෙහි වසන්නාහු රාජ්‍යය දස කොටසකට කර බෙදුවාහුය. ඔවුහු සොහොයුරිය වූ අඤ්ජනදේවිය සිහිපත් නොකළාහුය. අනතුරුව නැවත කොටස් එකොළසක් කරමුයි කී කල්හි අංකුරයා (කියනුයේ) මගේ කොටස ඇයට දෙව්. මම වෙළඳාම් කර ජීවත් වන්නෙමි. හුදෙක් තෙපි තමාගේ ජනපදයෙහි අයබදු මුදාහරුව යයි කීය. ඔවුහු මැනවයි පිළිගෙන ඔහුගේ කොටස සොහොයුරියට දී ඇය සමග රජවරු නවදෙනා ද්වාරවතී නගරයෙහි වාසය කළාහුය. අංකුරයා වනාහි වෙළදාම් කළේය. මෙසේ ඔවුන් එකිනෙකා පුත් දූවරුන්ගෙන් වැඩෙන කල්හි, කල්ගත වූ කල්හි, මව්පියවරු කළුරිය කළාහුය.
එකල්හි මිනිසුනට අවුරුදු විසිදහසක් ආයුකාලය වෙයි. එකල්හි වාසුදේව මහරජුගේ එක් ප්‍රිය වූ පුත්‍රයෙක් කළුරිය කළේය. ශෝකයෙන් පීඩිත වූ රජු සියළු කටයුතු අත්හැර ඇඳ විට්ටම අල්ලාගෙන වැලපෙමින් හොත්තේය. එකල්හි ඝත පණ්ඩිතයා සිතුවේය. මා හැර අනිකෙක් මගේ සහෝදරයාගේ ශෝකය හරින්නට සමර්ථයෙක් නම් නැත. උපායකින් මොහුගේ ශෝකය හරින්නෙමියි හෙතෙම උමතු වේශයක් ගෙන (චන්‍ද්‍රයාගේ) හාවා මට දෙව. හාවා මට දෙවයි අහස බලමින් සියළු නගරයෙහි හැසිරුණේය. ඝත පණ්ඩිතයා උම්මත්තකයෙකු වී යයි සියළු නගරය කැළඹුණේය. එකල්හි රෝහිණෙය්‍ය නම් ඇමතියා වාසුදේව රජුගේ සමීපයට ගොස් ඔහු සමග කථාවක් උපදවන්නේ පළමු ගාථාව කීය.
1. කේසවය, ඔබගේ හදවත වැනි වූ දකුණු ඇස හා සමාන ඝත නම් වූ තමාගේ යම් සහෝදරයෙක් වේද ඔහුගේ හදවත අපස්මාර වාතයෝ පැතිර මඩිත්. ඔහු නන් දොඩවයි. කෘෂ්ණය නැගිටුව. කවර හෙයි වැද හොවිහිද? තොපට නින්දෙන් කවර ප්‍රයෝජනයක්ද?
එහි **කණ්හ** යනු ගෝත්‍රයෙන් ආමන්ත්‍රණය කරයි. මෙතෙම කණ්හායන ගෝත්‍ර ඇතියෙකි. **කො අත්‍ථො** කවර නම් අභිවෘද්ධියක්ද? **හදයං චක්ඛුංච දක්ඛිණං** යනු හදවත සමඟ හෝ දකුණු ඇස සමග සමානය යන අර්ථයයි**. තස්ස වාතා බලීයන්ති** යනු ඔහුගේ හදවත අපස්මාර වාතයෝ මඩිත් යන අර්ථයයි. **ජප්පති** යනු හාවා මට දෙවයි වැලපෙයි. **කෙසවා** යනු හෙතෙම කෙහෙවලින් හොබනා හෙයින් කෙසව යයි ප්‍රසිද්ධ විය. එහෙයින් ඹහු එනමින් ආමන්ත්‍රණය කරයි.
මෙසේ ඇමතියා විසින් කී කල්හි ඔහු නැගිටි බව දැන බුදුරජු බුද්ධත්වයට පත්වී දෙවන ගාථාව කීය.
2. කේසව තෙමේ රෝහිණෙය්‍යගේ ඒ වචනය අසා සහෝදරයා පිළිබඳ ශෝකයෙන් පීඩාවට පත්වූයේ ඉක්මන් කමින් යුතුව නැගී සිටියේය.
රජු නැගිට වහා ප්‍රාසාදයෙන් බැස ඝත පණ්ඩිතයා සමීපයට ‍ගොස් දෙඅත් දැඩිව ගෙන ඔහු සමග කථා කරන්නේ තෙවන ගාථාව කීය.
3. කිම? උමතු වූවෙකු මෙන් මේ ද්වාරවතී නුවර පුරා හාවා හාවා යයි කියහිද කවරෙක් ඔබගේ හාවා ගෙන ගියේද?
එහි **කෙවලං ද්වාරකං ඉමං** යනු කුමක් හෙයින් උමතු වූවෙකු මෙන් වී මේ සියළු ද්වාරවතී නුවර හැසිරෙන්නේ හාවා හාවා යයි කියන්නෙහිද? කවරෙක් ඔබගේ සාවා ගෙන ගියේද? කවරෙකු විසින් ඔබගේ හාවා ගත්තෙහිදැයි විචාරයි.
හෙතෙම රජු විසින් මෙසේ කී කල්හිද නැවත නැවත එම වචනයම කියයි. රජු නැවත ගාථා දෙකක් කීවේය.
4. රනින් ම කළ, මැණික්වලින් ම කළ, නැතහොත් රිදියෙන් ම කළ, හක්ගෙඩියෙන් ම කළ, ගලින් ම කළ, පබළුවලින් ම කළ හෝ සාවෙකු ඔබට කරවන්නෙමි.
5. වනයෙහි හැසිරෙන වෙනත් සාවෝ ද වෙත් ඔවුන් ඔබට ගෙන එන්නෙමි. කෙබඳු හාවෙකු කැමති වන්නෙහිද?
එහි මේ කෙටි අර්ථයය. මේ රනින් ම කළ ආදියෙන් යමක් කැමති වන්නෙහිද එය කියව. මම එය කරවා ඔබට දෙන්නෙමි. තවද ඒවා ඔබට රුචි නොවේද වෙනත් වනයෙහි වසන හාවෝ ඇත්තාහ. ඔවුන් ගෙන එන්නෙමි. සොඳුරු මුහුණ ඇත්ත, කියව කෙබඳු හාවෙකු කැමති වන්නෙහිද?
රජුගේ කථාව අසා පණ්ඩිතයා සවන ගාථාව කීය.
6. යම්බඳු සාවෝ පොළොව ඇසුරු කර සිටිත්ද මම ඔහු නොකැමැත්තෙමි. චන්‍ද්‍රයාගෙන් සාවා (ලබනු) කැමැත්තෙමි. කේසවය, මට ඌ ගෙන එව.
එහි **ඔහර** යනු පහළට බස්වයි.
රජු ඔහුගේ කථාව අසා මගේ සොහොයුරා නිසැකවම උමතු වූයේ යයි දොම්නසට පැමිණියේ සත්වන ගාථාව කීය.
7. යමෙක් චන්‍ද්‍රයාගෙන් සාවා කැමති වන්නෙහිද හෙතෙම ඒකාන්තයෙන් නොපැතිය යුත්තක් පතන්නෙහිය. ප්‍රිය ඥාතිය, මිහිරි වූ ජීවිතය අත්හරින්නෙහිද?
එහි **ඤාාති** යනු බාල සොහොවුරා අමතන්නේ කීය. මෙය කියන ලද්දේ වෙයි. දරුව, ඔබ මගේ ප්‍රිය නෑදෑයා වෙහිය. යමෙක් නොපැතිය යුත්තක් පතන්නෙහිද ඒ ඔබ ඒකාන්තයෙන් ඉතා මිහිරි වූ තමාගේ ජීවිතය හරින්නෙහිද?
ඝත පණ්ඩිතයා රජුගේ වචනය අසා නිසලව සිට සොහොවුර, ඔබ චන්‍ද්‍රයාගෙන් හාවා පතන්නහුට ඌ නොලැබ ජීවිතය ක්‍ෂය වන බව දන්නේ කවර කරුණකින් මළ පුතු අනුව ශෝක කරහිදැයි කියා අටවන ගාථාව කීය.
8. කෘෂ්ණය, ඒකාන්තයෙන් මෙසේ දන්නෙහි නම් අනිකෙකුට අනුශාසනා කරන්නෙහිද? කුමක් හෙයින් පෙර මළා වූ පුතු අනුව අදද ශෝක කරන්නෙහිද?
එහි **එවං** යනු මේ ලැබිය නොහැකි තැනක් නොපැතිය යුතුයැයි මෙසේ දන්නෙහි**. යදඤඤමනුසාසසි** යනු මෙසේ දන්නේම ඉදින් අන්‍යයන්ට අනුශාසනා කරහිද යන අර්ථයි. **පුරෙ** යනු ඉක්බිති කුමක් හෙයින් මෙයින් සිව්මසක් මත්තෙහි මළා වූ පුතා වෙනුවෙන් අදද ශෝක කෙරෙහිදැයි කියයි.
මෙසේ හෙතෙම ඇතුල් වීථීයෙහි සිටියේම සොහොවුර මම වූ කලී පෙනෙනු ලබන්නක් පතමි. ඔබ වනාහි නොපෙනෙන්නක් වෙනුවෙන් ශෝක කෙරෙහි යයි කියා ඔහුට ධර්මදේශනා කරන්නේ නැවත ගාථා දෙකක් කීවේය.
9. උපන්නා වූ මගේ පුත්‍රයා නොමැරේ යන මෙය මනුෂ්‍යයෙකු විසින් හෝ නැවත අමනුෂ්‍යයෙකු විසින් හෝ නොලැබිය හැක්කකි. නොලද හැකි දෙයක් කෙසේ නම් ලැබේද?
10. කෘෂ්ණය, මියගිය යමෙකු නිසා ශෝක කරහිද? ඔහු මන්ත්‍රයෙන් හෝ මුල් බෙහෙත් ඖෂධයන්ගෙන්ද ධනයෙන්ද ගෙන එන්නට නොහැකිය.
එහි **යං** යනු සොහොවුර යම් මේ උපන් මගේ පුත්‍රයා නොමැරේ යන මෙය මනුෂ්‍යයෙකු විසින් හෝ දෙවියෙකු විසින් හෝ නැවත නොලැබේ. ලබන්නට නොහැකිය. එය ඔබ ප්‍රාර්ථනය කරහි. ඒ මෙය කොහෙන් ලබන්නද. කවර කරුණකින් ලබන්නට හැකිද නොහැකි යයි දක්වයි. මෙය කෙසේ හෝ නොලැබිය හැකි, නොලැබිය හැකි තැනක් යයි යන අර්ථයි. **මන්තා** යනු මන්ත්‍ර ප්‍රයෝගයෙන්, **මූල භෙසජ්ජා** යනු මුල් බෙහෙතින්. **ඔසධෙහි** යනු නන් වැදෑරුම් ඹෟෂධයන්ගෙන්. **ධනෙන වා** යනු කෝටි සිය ගණනක් වූ ධනයෙන් හෝ මෙය කියන ලද්දේ වෙයි. යම් ඒ මියගිය අයෙකු නිසා ශෝක වෙහිද මේ මන්ත්‍ර ප්‍රයෝග ආදියෙන්ද ඔහු ගෙන එන්නට නොහැකි යයි.
රජ ඒ අසා දරුව, මා සුදුසුස්සක් කොට සළකන ලදි. මගේ ශෝකය දුරුකිරීම පිණිස ඔබ විසින් මෙය කරන ලදැයි ඝත පණ්ඩිතයා වර්ණනා කරන්නේ ගාථා සතරක් කීවේය.
11. අද ඝත නම් වූ පණ්ඩිත පුරුෂයා යම් සේ මා නිව්වේද යමෙකුට මෙවැනි පණ්ඩිත පුරුෂ වූ ඇමතියෝ වෙත්ද ඔවුන්ට පුත්‍ර ශෝකයක් කොයින්ද?
12. ගිතෙල් ඉසින ලද ගින්නක් මෙන් පුත්‍ර ශෝකයෙන් ගිනිගත් මා වතුරෙන් ඉස්සාක් මෙන් වීය. සියළු දාහය නිවී ගියේය.
13. ඒකාන්තයෙන් මාගේ හදවත ඇසුරු කළ ශෝක නැමති උල උපුටාලීය. යම්බඳු වූ ඔහු ශෝකයෙන් පෙළුන මගේ පුත්‍ර ශෝකය උදුරා දැමීය.
14. ඒ මම උපුටා ලූ ශෝක නැමති උල ඇත්තේ වෙමි. ශෝක නැත්තේ වෙමි. නොකැළඹුන සිත් ඇත්තේ වෙමි. මානවකය, ඔබට ඇහුම්කන් දී ශෝක නොකරමි. නොහඬමි.
එහි පළමු ගාථාවෙහි කෙටි අර්ථය **- යථා** යම් කරුණකින්. අද පුත්‍ර ශෝකයෙන් පෙළුනා වූ මා **ඝතො පුරිස පණ්ඩිතො** යනු ඝත නම් වූ පණ්ඩිත පුරුෂයා ශෝක හැරීම පිණිස නැවත මෙනෙහි කරවීය. අවබෝධ කරවීය. යම් අන්‍ය වූවකුටද මෙබඳු පණ්ඩිත පුරුෂ වූ අමාත්‍යයෝ වෙත්ද ඔහුට ශෝකයක් කොයින්ද යනුයි. සෙසු ගාථාවෝ කියන ලද අර්ථ ඇත්තෝමය.
අවසානයෙහි,
15. අනුකම්පා ඇති යම් නුවණැත්තෝ වෙත්ද ඔවුහු ඝත නම් තැනැත්තා වැඩිමල් සොහොවුරා මෙන් ශෝකයෙන් වලකාලති.
මේ බුද්ධගාථාව කියන ලද අර්ථ සඳහාමය.
මෙසේ ඝත කුමාරයා විසින් ශෝක රහිත වූවෙක් කළ වාසුදේවයා රාජ්‍යය කරන කල්හි දීර්ඝ කාලයක් ඇවෑමෙන් දසබෑයන්ගේ පුත් කුමාරයෝ සිතුවාහුය. කණ්හදීපායන දිවැස් ඇත්තකැයි කියත්. පළමුකොට ඔහු විමසන්නෙමුයි ඔවුහු එක් තරුණ කුමාරයෙකු අලංකාර කොට සරසා ගැබිණියක අයුරින් දක්වා උදරයෙහි රෙදි බැඳ ඔහුගේ සමීපයට පමුණුවා ස්වාමීනි, මේ කුමරිය කවරෙක් වදන්නේදැයි විචාළාහුය. තවුසා දසබෑ රජුන්ගේ විනාශ කාලය පැමිණියේය. මගේ ආයුෂ ප්‍රමාණය කෙබඳුදැයි බලන්නේ අදම මගේ මරණය වන්නේයයි දැන කුමරුනි, මෙයින් තොපට කවර වැඩක්දැයි කියා අපට කියන්නහුම යයි යාඥා කරන්නේ මෙතෙම මෙයින් සත්වන දවස කිහිරි ගැටයක් වදන්නේය එය කරණ කොටගෙන වාසුදේව කුලය නසින්නේ ය. තවද තෙපි ඒ කිහිරි ගැටය ගෙන දවා අළු නදියෙහි හෙලන්නහුයිද කීහ. ඉක්බිති ඔවුහු ඔහුට (කියනුයේ) කපටි ජටිලය, වදන්නා වූ පුරුෂයෙක් නම් නැතැයි තන්තරජ්ජුක නම් කරුණ කොට එහිම ජීවිතක්‍ෂයට පත් කළාහුය. රජ කුමාරයන් කැඳවා කවර කරුණකින් තවුසා මැරුවෙහුදැයි විමසා සියල්ල අසා බියට පත් වූවාහු ඔහුට ආරක්‍ෂාව දී සත්වන දවසෙහි ඔහුගේ කුසෙන් නික්මුණු කිහිරි ගැටය දවා අළු නදියෙහි හෙළුහ. නදිය විසින් ගෙනයනු ලබන ඒ අළු මුවදොර එක්පසෙක ඇලුණේය. එයින් බේරු පඳුරක් හටගත්තේය.
ඉක්බිති එක් දවසක් ඒ රජවරු මුහුදු ක්‍රීඩා කෙළින්නමුයි මුවදොරට ගොස් එහි මහා මණ්ඩපයක් කරවා අලංකාර කරන ලද මණ්ඩපයෙහි කන්නාහු බොන්නාහු ක්‍රීඩා වශයෙන් පවත්වන ලද අත්පා ස්පර්ශ ඇත්තාහු දෙකට බෙදුනාහු මහ කලහයක් කළාහුය. ඉක්බිති එකෙක් අන් මුගුරක් නොලබන්නේ බේරු වනයෙන් එක් බේරු අත්තක් ගත්තේය. එය ගත් පමණින්ම කිහිරි මොහොලක් විය. ඔහු එයින් මහජනයා තලයි. අන් සියල්ලන් විසින්ද ගත් ගත් දෙය මොහොලක්ම වීය. ඔවුහු ඔවුනොවුන්ට පහර දී විනාශයට පත් වූවාහුය. ඔවුන් නස්නා කල්හි වාසුදේව-බලදේව සොහොයුරී අඤ්ණජදේවී හා පුරෝහිතයා යන සිව්දෙනා රියට නැගී පලා ගියාහුය. සෙසු සියල්ලෝම විනාශ වූහ. ඒ සතරදෙනාද රථයෙන් පලා යන්නාහු කාලමත්තිකා වනයට පැමිණියාහුය. ඒ මුට්ඨක නම් මල්ලවපොර ශූරයා ප්‍රාර්ථනාවක් කර යක්‍ෂයෙක් වී එහි උපන්නේ බලදේවයා ආ බව දැන එහි ගමක් මවා මල්ලව වේශයක් ගෙන කවරෙක් යුදකරනු කැමතියේදැයි කෑ ගසන්නේ ගර්ජනා කරන්නේ අත්පොළොසන් ගසන්නේ හැසිරුණේය. බලදේව ඒ දැකම සොහොවුර, මම මොහු සමඟ යුද කරන්නෙමියි කියා වාසුදේව විසින් වලක්වද්දීම වලක්වද්දීම රියෙන් බැස ඔහු වෙත වහා ගොස් අපොලාපීය. ඉක්බිති ඒ යක්‍ෂයා ඔහු දිගුකරන ලද අතින්ම ගෙන මුල් අලයක් මෙන් කෑවේය. වාසුදේව ඔහු මළ බව දැන සොහොවුරියද පුරෝහිතද ගෙන මුළු රැයම ගොස් හිරු උදාවෙහිදී එක් පසල් ගමකට ගොස් ආහාර පිස ගෙනවයි සොහොවුරිය ද පුරෝහිතයා ද ගමට යවා තෙමේ එක් ගස් අතරෙක පිළිසන්ව හොත්තේය.
ඉක්බිති ජරා නම් එක් වැද්දෙක් ගස් සෙලවෙනු දැක මෙහි ඌරෙක් වන්නේයයි සිතා ආයුධය දමා ගසා පාදයෙහි විද කවරෙක් මා විද්දෙහි දැයි කී කල්හි මිනිසෙකුට විදිනු ලද බව දැන බියට පත්වූයේ පලායාමට පටන් ගත්තේය. රජු සිහිය පිහිටුවා නැගීසිට මාමණ්ඩිය බිය නොවව. එවයි කැඳවා ආවා වූ නුඹ කවරෙක්දැයි විමසා ස්වාමීනි, මම ජරා නමැයි කී කල්හි ජරා විසින් විදින ලද්දේ මැරෙන්නේ යයි පැරැන්නෝ මට කීහ. නිසැකයෙන්ම අද මවිසින් මළ යුතුයයි දැන මාමේ, බිය නොවන්න. එන්න මට පහරක් බඳවවයි ඔහු ලවා පහරක් බන්දවා එය මෙහෙයවීය. බලවත් වේදනාවක් පැවතුනහ. අනිකුන් විසින් ගෙන එන ලද ආහාරය අනුභව කරන්නට නොහැකි වීය. ඉක්බිති ඔවුන් අමතා අද මම මැරෙන්නෙමි. තෙපි සියුමැලියෝය. අන් කටයුත්තක් කර ජීවත් වන්නට නොහැක්කෙහුය. මේ විද්‍යාව උගනිව් යි එක් විද්‍යාවක් උගන්වා ඔවුන් පිටත් කර යවා එහිම ජීවිතක්‍ෂයට පැමිණියේය. මෙසේ අඤ්ජනදේවිය හැර සෙසු සියල්ලෝම විනාශයට පත් වූහ යි.
ශස්තෲන් වහන්සේ මේ ධර්මදේශනාව ගෙනහැර දක්වා උපාසකය, මෙසේ පෙර පණ්ඩිතයෝ පණ්ඩිතයන්ගේ කථාව අසා තමාගේ පුත්‍රශෝකය දුරු කළහ. නොසිතුවයි කියා සත්‍යයන් ප්‍රකාශකොට ජාතකය ගලපා වදාළ සේක. උපාසකයා සත්‍ය දේශනාවසානයෙහි සෝවාන් ඵලයෙහි පිහිටියේය. එකල්හි රෝහිණෙය්‍ය ආනන්‍ද වීය. වාසුදේව සැරියුත් වීය. සෙස්සෝ බුද්ධ පිරිසයි. ඝත පණ්ඩිතයා මම ම වීමි යයි වදාළ සේක.


11. ඒකාදසක නිපාතය
**තස්ස නාගස්ස විප්පවාසෙන **යන මේ ගාථාව ශාස්තෲන් වහන්සේ මව්පෝෂණය කළ භික්‍ෂුවක අරබයා දේශනා කළ සේක. වර්තමාන කථා පුවත සාම ජාතකයෙහි කථා ප්‍රවෘත්තිය හා සමානය. ශාස්තෲන් වහන්සේ භික්‍ෂූන් අමතා මහණෙනි, මේ භික්‍ෂුවට නොබනිව්. පැරණි පණ්ඩිතයෝ තිරිසන් යෝනියෙහි උපන්නාහුද මවගෙන් වෙන් වූවාහු සත්දිනක් නිරාහාරව වියලෙන්නාහු රජුන්ට සුදුසු බොජුන් ලැබද මව නැතිව අනුභව නොකරන්නෙමුයි කියා මව දැකම ගොදුරු ගත්තාහු යයිද කියා අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි බෝසත් තෙම හිමවත පෙදෙසෙහි ඇත් කුලයෙහි ඉපදී මුළුමනින්ම සුදු වූයේ වීය. මනා රූ ඇත්තේය. අසූදහසක් ඇතුන් පිරිවරකොට ඇත. ඔහුගේ මව අන්ධය. හෙතෙම මිහිරි මිහිරි ලොකු කුඩා ගෙඩි ඇතුන්ට දී මව සමීපයට යවයි. ඇත්තු ඇයට නොදී තමාම කත්. හෙතෙම පරීක්‍ෂා කරනුයේ ඒ ප්‍රවෘත්තිය දැන සමූහය හැර මගේ මව පෝෂණය කරන්නෙමි යයි රාත්‍රී කාලයෙහි අන් ඇතුන් නොදනිද්දීම මව ගෙන චණ්ඩෝර නම් පර්වතය මුලට ගොස් එක් නෙලුම්විලක් ඇසුරුකොට තිබූ පර්වත ගුහාවෙක මව තබා පෝෂණය කෙළේය. ඉක්බිති බරණැස් වැසි එක් වනචරයෙක් (වැද්දෙක්) මංමුළා වූයේ දිසාව තීරණය කරන්නට අපොහොසත් වූයේ මහත් වූ ශබ්දයෙන් කෑගැසුවේය. බෝසත් තෙමේ ඒ ශබ්දය අසා මේ පුරුෂයා අනාථ වූවෙකි. යම් හෙයකින් මා ඇති කල්හි මෙහිදී නැසේනම් එය නුසුදුසු යයි ඔහු සමීපයට ගොස් බියෙන් පලායන ඔහු දැක එම්බා පුරුෂය, මා නිසා තොපට බියක් නැත. පලානොයව. කුමක් හෙයින් තොප හඬමින් හැසිරෙහිදැයි විමසා ස්වාමීනි, මම මංමුළා වූවෙක්මි. අද මගේ සත්වන දවස යයි කී කල්හි එම්බා පුරුෂය, බිය නොවෙව. මම ඔබ මනුෂ්‍ය වාසයෙහි තබන්නෙමියි ඔහු තමාගේ පිටෙහි හිඳුවා වනයෙන් බැහැරකොට පෙරළා පැමිණියේය. ඒ පවිටු පුරුෂයා ද මම නගරයට ගොස් රජුට දන්වන්නෙමියි. ගස් සළකුණු ද පර්වත සළකුණු ද කරන්නේම නික්මී බරණැසට ගියේය.
එකල්හි රජුගේ මංගල ඇතා කළුරිය කළේය. රජු ඉදින් කවරෙකු විසින් හෝ කිසිතැනක නැගීමට සුදුසු ඇතෙකු දක්නා ලද්දේ ඇත්ද ඔහු කියවයි බෙර හැසිරවීය. ඒ පුරුෂයා රජු වෙත එළඹ දේවයන් වහන්ස, මම ඔබවහන්සේට නැගීමට සුදුසුවන මුළුමනින්ම සුදු හීලෑ ඇත් රජකු දැක්කෙමි. මම මාර්ගය කියන්නෙමි. මා සමග ඇත් ඇදුරන් යවා ගෙන්වා ගනුව යයි කීවේය. රජු මැනවයි මොහු මාර්ගදේශකයා කර වනයට ගොස් මොහු විසින් කියන ලද ඇත්රජු ගෙන එවයි ඒ වනචාරියා සමග මහත් වූ පිරිවරින් හස්ත්‍යචාර්යයා යැවීය. හෙතෙම ඔහු සමග ගොස් පියුම්විලට පිවිස ගොදුරු ගන්නා වූ බෝසතුන් දුටුවේය. බෝධිසත්වයන් ද හස්ත්‍යාචාර්යයා දැක මේ බිය අනිකෙකුගෙන් උපන්නේ නොවේ. ඒ පුරුෂයා වෙතින් උපන්නක් වන්නේය. මම වූ කලී මහත් බල ඇත්තෙමි. ඇතුන් දහසක්ද නසන්නට පොහොසත් වෙමි. කිපී රටවල් සහිත බලසේනා වාහන නසන්නට පොහොසත් වෙමි. ඉදින් කිපෙන්නෙමි නම් මගේ සිල් බිඳෙන්නේය. එහෙයින් අද කොටනු ලබන්නේද නොකිපෙමි යි අධිෂ්ඨාන කොට හිස නමා නිසලව සිටියේය. හස්ත්‍යාචාර්යයා පියුම්විලට බැස ඔහුගේ ලක්‍ෂණ සම්පත් දැක එව පුතැයි රිදීදමක් හා සමාන වූ සොඬින් ගෙන සත්වන දවසෙහි බරණැසට පැමිණියේය. බෝසතුන් මව පුතු නොඑන කල්හි මගේ පුතා රාජමහාමාත්‍යයන් විසින් ගෙනයන ලද්දේ වන්නේය. දැන් ඔහුගේ පිටත වාසය කිරීමෙන් මේ වනලැහැබ හඬන්නේ යයි විලාප නගමින් ගාථා දෙකක් කීවාය.
1. ඒ ඇතුගේ වෙන්වීම නිසා නිසැකයෙන්ම ඉඳුසල් ගස් ද කෙළිඳ ගස් ද කුරුඳු ගස් ද ඉළුක් වැනි මහතෘණ ද බොඩහමු ගස් ද හඬමින් වැඩෙත්. පර්වත පාමුල කිණිහිරි ගස් මල් පිපී ගියහ.
2. රන් අබරණ ඇති යම් රාජ-රාජමහාමාත්‍යයෝ ඇත් රජු ආහාරයෙන් පෝෂණය කරත්ද, රජුද රාජකුමාරයාද යම් ඇතෙකු පිට නැගුනේ බිය රහිතව සතුරන්ගේ යුද සැට්ට බිඳින්නේද?
එහි **විරූළ්හා** යනු වැඩුනේ නම් වේ. මෙහි සැකයක් නැතැයි සැක රහිත වශයෙන් මෙසේ කීය. **සල්ලකී ච** යනු ඉඳුසල් හා කෙළිඳ ගස් ද, **කුරුවින්‍ද කරවරා භිසස්මා** යනු කුරුවින්‍ද ගස් ද කරවර නම් වූ මහ තණකොළ ද බොඩහමු ගස් ද සාමාත නම් ධාන්‍ය වර්ගයදැයි අර්ථයි. මේ සියල්ලෝම දැන් වඩ්ඪිස්සන්ති වැලපෙත්. **නිවාතෙ** යනු පර්වත පාමුල. **පුප්ඵිතා** යනු මගේ පුත්‍රයා විසින් අතු කඩා නොකනු ලබන කිණිහිරි ගස් මල් පිපුණාක් මෙන් වැඩුනේ වේ යයි කියන ලද්දේ වෙයි. **කොචි දෙව** යනු කිසියම් ගමක හෝ නගරයක හෝ. **සුවණ්ණකායූරා** යනු රන් අබරණ ඇති රාජ රාජමහාමාත්‍යයෝය. **භරන්ති පිණ්ඩෙන **යනු අද මාතෘපෝෂක ඇත්රජු රජුන්ට සුදුසු වූ භෝජනයන්ටත් වඩා වඩනා ලද ආහාරයෙන් පෝෂණය කරත්. **යත්‍ථ** යනු යම් ඇත්රජෙකු පිට රජු හිඳ. **කවචම භි භෙස්සති** යනු යුද්ධයට පිවිස පසමිතුරන්ගේ යුදසැට්ටය විනාශ කරන්නේ ය. බිඳින්නේ ය. මෙය කියන ලද්දේ වෙයි. යමෙක් මගේ පුතු මත හුන් රජු හෝ රාජ කුමාරයා හෝ බිය නොවී පස මිතුරන්ගේ යුද සැට්ටය විනාශ කරන්නේ ය. එය හඟිමින් ඇත් රජුම රජවරු අද ආහාරයෙන් පෝෂණය කරත්.
ඇත් ගොව්වාද අතරමගදීම රජුට හස්නක් යැවීය. රජු නගර අලංකාර කරවීය. ඇත්ගොව්වා බෝධිසත්ත්‍වයන් කරන ලද සුවඳ පිරිබඩ ඇත්තේ අලංකාර කර සරසන ලද ඇත්හලට පමුණුවා විසිතුරු තිරයෙන් වටකොට රජුට දැන්වීය. රජු නොයෙක් අග්‍රරස ඇති භෝජන රැගෙන බෝසතුන්ට යැවීය. ඔහු මව හැර ගොදුරු නොගන්නෙමියි ආහාර නොගත්තේය. ඉක්බිති ඔහුගෙන් යදින්නා වූ රජු තෙවන ගාථාව කීවේය.
3. ඇතුනි, ආහාර ගනුව. ඇතුනි, කෙට්ටු නොවෙව. ඇතුනි, ඇතුන් විසින් යමක් කරන්නෙහිද රාජකාරි බොහෝ ඇත.
ඒ අසා බෝධිසත්ත්ව තෙමේ සිව්වන ගාථාව කීවේය.
4. ඒකාන්තයෙන් දිළිඳු වූ, අන්ධ වූ, අසරණ වූ ඇය (මගේ මව් ඇතින්නිය) චණ්ඩොරණ පර්වතයෙහි දැවකණු පයින් ගටනේයයි සිතමි.
එහි **සා නූන සා** යනු මහරජ, ඒකාන්තයෙන් ඒ මේ ඇතිනිය. **කපණියා** යනු පුත්‍රයාගෙන් වෙන්වීමෙන් බැගෑපත් වූ **ඛාණු** යනු ඒ ඒ තැන වැටුන ලී කොට ය. **ඝට්ටෙති **යනු වැලපෙනු ලබන්නී ඒ ඒ තැන පාදයෙන් තලන්නී **ගිරිං චණ්ඩොරණම්පති** යනු චණ්ඩොරණ පර්වතයම අභිමුඛ වූවා පර්වත පාමුල කම්පාවන්නී යන අර්ථය.
ඉක්බිති රජු ඔහුගෙන් විමසන්නේ පස්වන ගාථාව කීය.
5. මහඇතුනි, අන්ධ වූ, පිළිසරණක් නැති කවර වූ තැනැත්තියක් චණ්ඩොරණ පර්වතයෙහි දැවකණු පයින් ගටයිද?
බෝධිසත්ත්‍ව තෙමේ සයවන ගාථාව කීවේය.
6. මහරජතුමනි, අන්ධ වූ අසරණ වූ මගේ මව වූ ඇය චණ්ඩොරණ පර්වතයෙහි දැව කණු පයින් ගටන්නීය.
රජු සවන ගාථාවෙහි ඒ අරුත අසා ඌ මුදවන්නේ සත්වන ගාථාව කීවේය.
7. යමෙක් තම මව පෝෂණය කරයිද ඒ මේ මහ ඇතු මුදව. ඇතා සියළු නෑදෑයන් සමඟද මව හා එක් වේවා!
එහි **යොයං භරති** යනු මේ ඇතු, මහරජතුමනි, මම අන්ධ වූ මව පෝෂණය කරමි. මා නැතිව මගේ මව ජීවිතක්‍ෂයට පත්වන්නීය. ඇය නැතිව මට සම්පතින් වැඩක් නැත. අද මගේ මව ගොදුරු නොගන්නී සත්වන දවසයයි කියයි. එහෙයින් යම්බඳු වූ මෙතෙම මව පෝෂණය කරයි. මේ මහඇතු වහා මුදව. **සබ්බෙහි ඤාාතීහු** යනු මොහු මව සමඟ එක්වේවා. හමුවේවා!යි.

8. කසී රජු විසින් යැවූ, බැම්මෙන් මිදුන ඇතා මොහොතක් විශ්‍රාම ගෙන පර්වතය යම් තැනකද (එහි) ගියේය.{1}
9. ඉක්බිති හෙතෙම ඇතුන් විසින් සෙවුනා ලද සිසිල් වූ පියුම්විලට ගොස් සොඬින් වතුර ගෙන මවට ඉස්සේය.
ඒ ඇතා බැම්මෙන් මිදුනේ මදක් විවේක ගෙන රජුට දසරාජ ධර්ම ගාථාවෙන් දහම් දෙසා මහරජ, අප්‍රමාද වේවායි අවවාද දී මහජනයා විසින් සුවඳ-මල් ආදියෙන් පුදනු ලබන්නේ නගරයෙන් නික්මී එදවසම පියුම්විලට ‍ගොස් මගේ මව ගොදුරු ගන්වාම තෙමේ ගන්නෙමි යයි බොහෝ නෙළුම් අල ගෙන සොඬ පුරා ජලය ගෙන ගුහා ලෙණෙන් නික්මී ගුහාදොර හුන් මව සමීපයට ගොස් සත්දිනක් ආහාර රහිත බව නිසා ස්පර්ශ ලැබීම පිණිස මවගේ ශරීරය මත්තෙහි ජලය ඉස්සේය. ඒ බව ප්‍රකට කරන්නා වූ ශාස්තෘන් වහන්සේ ගාථා දෙකක් වදාළ සේක. බෝසත් මවද වැස්ස වසින්නේ යයි දැන එයට ආක්‍රොෂ කරන්නේ දසවන ගාථාව කීවාය.
10. නොකල්හි වසින්නා වූ මේ නොහොබිනා වැස්ස කුමක්ද? යමෙක් මට උපස්ථායක වීද ඒ මගේ පුතා ගියේය.
එහි **අත්‍රජ **යනු තමා වෙතින් උපන්.
ඉක්බිති බෝධිසත්‍ව තෙමේ ඇය අස්වසමින් එකොළොස්වන ගාථාව කීය.
11. මෑණියෙනි, නැගිටින්න. කුමක් හෙයින් නිදහිද? ඔබගේ පුතා පැමිණියේය. පිරිස් ඇති නුවණැත්තා වූ කසීරට රජ විසින් මුදන ලද්දේ වෙමි.
එහි **අගතො ත්‍යාහං** යනු ඒ මම ආවේ වෙමි. **වෙදෙහෙන** යනු නුවණැති**, යසස්සිනා** යනු මහත් පිරිවර ඇති ඒ රජු විසින් මංගල ඇතු ලෙසින් ගන්නා ලද්දා වූ මම මුදන ලද්දේ දැන් ඔබ සමීපයට ආවේ වෙමි. නැගී සිටුව. ගොදුරු ගනුවයි කීය.
සතුටු සිත් ඇති ඇය රජුට අනුමෝදනා කරමින් අවසාන ගාථාව කීවාය.
12. හැමදා වැඩිහිටියන්ට සළකන මගේ පුතා යමෙක් නිදහස් කළේද, කසීරට වැසියන්ගේ රට වඩන්නා වූ ඒ රජු දිගුකල් දිනේවා.
රජු බෝසතුන්ගේ ගුණයෙහි පැහැදී පියුම්විල නුදුරෙහි ගමක් ඉදිකොට බෝසතුන්ටද ඔහුගේ මවටද නිරතුරුව බත් වෘති එළවීය. මෑත කාලයෙහි බෝසත් තෙමේ මව කළුරිය කල්හි ඇයගේ සිරුර පෙරහරකොට කරණ්ඩක නම් ආශ්‍රමයට ගියේය. එහි පන්සියයක් තවුසෝ හිමවතින් බැස වාසය කළාහුය. බෝසතුන්ට තැබූ බත් වෘතිය ඔවුන්ට දුන්නේය. රජු බෝධිසත්ත්‍වයන් හා සමාන ගල් පිළිමයක් කරවා මහත් වූ සත්කාර කරවීය. දඹදිව වාසීහු වසරක් පාසා රැස් වී ඇතා වෙනුවෙන් වූ උත්සවය කළාහුය.
ශාස්තෲන් වහන්සේ මේ ධර්මදේශනාව ගෙනහැර දක්වා සත්‍යයන් ප්‍රකාශ කර ජාතකය ගලපා වදාළ සේක. සත්‍ය දේශනාවසානයෙහි මව පෝෂණය කළ භික්‍ෂුව සෝවාන් ඵලයෙහි පිහිටියේය. එකල්හි රජු ආනන්‍ද වීය. පවිටු පුරුෂයා දෙව්දත් වීය. හස්ත්‍යචාර්යයා සැරියුත් වීය. ඇතින්නිය මහමායා දේවියයි. මවට උපස්ථාන කළ ඇතා වනාහි මම ම වීමි යයි වදාළ සේක.
**සුණොහි මය්හං වචනං ජනින්ද** යන මේ ගාථාව ශාස්තෲන් වහන්සේ දෙව්රමෙහි වාසය කරන සේක්, ආනන්‍ද තෙරුන් විසින් ලබන ලද වරයන් අරබයා දේශනා කළ සේක. බුද්ධත්ත්‍වයෙන් පළමු විසිවසෙහි බුදුරදුන්ට නිරතුරු උපස්ථායකයෙක් නොවීය. එක් දිනක් නාගසමාලද එක්දිනක් නාගිත, උපවාණ, සුනක්ඛත්ත, චුද්ද-සාගත ද එක්දිනක් මේඝියද භාග්‍යවතුන් වහන්සේට උපස්ථාන කළහ. ඉක්බිති එක්දිනක් භාග්‍යවතුන් වහන්සේ භික්‍ෂූන් ඇමතූ සේක. මහණෙනි, දැන් මහළු වූයේ වෙමි. ඇතැම් භික්‍ෂූහු මේ මගින් යමු යැයි කී කල්හි අනිකකින් යත්. ඇතැම්හු මගේ පාත්‍රා සිවුරු බිම හෙලත්. මට නිබඳ උපස්ථායක වූ එක් භික්‍ෂුව දනුව යයි කීය. ස්වාමීනි, මම උපස්ථාන කරන්නෙමි. මම උපස්ථාන කරන්නෙමියි හිසෙහි බැඳදිළිව සැරියුත් තෙර ආදීන් නැගී සිටි කල්හි නුඹලාගේ ප්‍රාර්ථනාව මස්තකප්‍රාප්ත වීය. ඒ නිසා කම්නැතැයි ප්‍රතික්‍ෂෙප කළ සේක. ඉක්බිති භික්‍ෂූහු ආනන්‍ද තෙරුන්ට ඇවැත්නි ඔබ උපස්ථායක තනතුර ඉල්වව යයි කීහ. ආනන්‍ද තෙර ඉදින් භාග්‍යවතුන් වහන්සේ තමා විසින් ලබන ලද සිවුරු මට නොදෙන්නේය. පිණ්ඩපාතය නොදෙන්නේය. එක ගඳකිළියක වසන්නට නොදෙන්නේ ය. මා ගෙන ආරාධනාවන්ට නොයන්නේය. භාග්‍යවතුන් වහන්සේ මවිසින් ගන්නා ලද ආරාධනාවන්ට යන්නේය. ඉදින් මම වෙනත් රටින් වෙනත් ජනපදයෙන් බුදුන් දකින්නට පැමිණි පිරිස ආ මොහොතෙහිම බුදුන් දක්වන්නට ලබන්නෙමිද? යම්දිනක මට සැකයක් උපදීද එකෙනෙහිම බුදුන් වෙත එළඹෙන්නට ලබන්නෙමිද ඉදින් භාග්‍යවතුන් වහන්සේ මා නැති තැන යම් ධර්මයක් දේශනා කරන සේක්ද පෙරලා අවුත් එය මට දේශනා කරන සේක්වා. මෙසේ නම් මම භාග්‍යවතුන් වහන්සේට උපස්ථාන කරන්නෙමි යි. මේ ප්‍රතික්‍ෂෙප සතරත් ආයාචනා සතරත් යන අටවරයන් ඉල්වීය. භාග්‍යවතුන් වහන්සේ ද ඔහුට ඒවා දුන් සේක.
ඔහු එතැන් පටන් පස්විසි වසක් නිත්‍ය උපස්ථායකයා වීය. ඔහු ස්ථාන පහක එතදග්‍ර තනතුරෙහි තබා ධර්මය අවබෝධ කිරීමය. මාර්ගඵල ලැබීමය. පෙර වාසනාවය. ආත්මාර්ථ පිළිවිසීමය. තොටුවන් හා එක්ව විසීමය. නුවණින් මෙනෙහි කිරීමය. බුදුන්ට උපස්ථාන කිරීමය යන මේ සත්වැදෑරුම් සම්ප්‍රදාවන්ගෙන් යුක්ත වූයේ බුදුන් හමුවෙහි වර අටනම් දායාදය ලැබ බුදු සසුනෙහි අහස් මැද සඳ මෙන් ප්‍රකට විය. ඉක්බිති එක් දවසක් (භික්‍ෂූහු) දම්සභාවෙහි කථාවක් ඉපිදවූහ. ඇවැත්නි, තථාගතයන් වහන්සේ ආනන්‍ද තෙරුන් වරදානයෙන් සන්තර්පණය කෙළේ යයි. ශාස්තෲන් වහන්සේ මහණෙනි, දැන් කිනම් කථාවෙකින් හුන්නාහුදැයි විචාරා මෙනම් වූවෙකැයි කී කල්හි මහණෙනි, ආනන්‍දයන් වරයකින් සතුටු කරවූයේ දැන් පමණක් නොවේ. පෙරද මම යමක් යමක් මෙතෙමේ ඉල්වීද එය එය දුන්නෙමියි කියා අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි ඔහුගේ පුත් වූ ජුණ්හ නම් කුමාරයා තක්‍ෂිලාවෙහි ශිල්ප ඉගෙන ආචාර්යයන්ට පාඩම් දී රාත්‍රී කාලයෙහි අඳුරෙහි ආචාර්යවරයාගේ ගෙයින් නික්ම තමාගේ වාසස්ථානයට වේගයෙන් යන්නේ එක්තරා බ්‍රාහ්මණයෙක් ආහාර පිණිස හැසිරී තමාගේ වාසස්ථානයට යන්නේ නොදැක අතින් පහර දී ඔහුගේ බත්පාත්‍රය බින්දේය. බමුණා වැටී හඬගෑය. කුමාරයා කරුණාවෙන් නැවතී ඔහු අතින් ගෙන නැගිටුවාලීය. බ්‍රාහ්මණයා දරුව, මගේ සිඟනා ලද භාජනය බිඳින ලදි. බත් මිල මට දෙවයි කීය. කුමාරයා බ්‍රාහ්මණය, දැන් මම බත් මිල දෙන්නට අපොහොසත් වෙමි. මම කාසි රජුගේ පුත් ජුණ්හ කුමාරයා වෙමි. මා රාජ්‍යයෙහි පිහිටි කල්හි අවුත් මගෙන් ධනය ඉල්ලව යි කියා නිමවන ලද ශිල්ප ඇත්තේ ආචාර්යයන් වැඳ බරණැසට ගොස් පියාට ශිල්ප දැක්වීය. පියා ජීවත් වන්නාවූ මා විසින් මගේ පුතා දක්නා ලද්දෙමි. රජ වූද ඒ ඔහු දකින්නෙමි යි රාජ්‍යයෙහි අභිෂේක කෙළේය. හෙතෙම ජුණ්හ නම් රජ වී දැහැමිව රාජ්‍යය කෙළේ ය. බ්‍රාහ්මණයා ඒ පුවත අසා දැන් මගේ බත් මිල ගෙන එන්නෙමියි බරණැසට ගොස් අලංකාර කර සරසන ලද නගරය ප්‍රදක්‍ෂිණා කරන රජු දැක එක් උස් ප්‍රදේශයක සිටියේ අත දිගුකර ජය පැතීය. රජු නොදැකම ඉක්ම ගියේය. බමුණා - ඔහු විසින් නොදුටු බව දැන කථාව උපදවන්නේ පළමුවන ගාථාව කීවේය.
1. රජතුමනි, මගේ වචනය අසන්න. ප්‍රයෝජනයක් සලකා මෙහි ජුණ්හ රජු වෙත පැමිණියේ වෙමි. දෙපා ඇත්තවුන් අතර ප්‍රධාන වූ රජතුමනි, බමුණන්ද මගියන්ද සිටින කල්හි (ඔවුන් නොසලකා) නොයා යුතුයැයි (පඬිවරු) කීහ.
එහි **ජුණ්හම්හි** යනු මහරජතුමනි, ජුණ්හ නම් වූ තොප වෙතට එක් ප්‍රයෝජනයක් සලකා මෙහි පැමිණියේ වෙමි. නිකරුනේ මෙහි නොපැමිණියේ වෙමියි දක්වයි. **අද්ධිකෙ** යනු මග ආවුන්. **ගන්තබ්බං** යනු ඒ මගියා, මාර්ගයට පැමිණි, (යමක්) ඉල්ලන්නා වූ බ්‍රාහ්මණයා නොබලා යායුතුයයි පණ්ඩිතයෝ න ආහු නොකියත් යනුයි.
රජු ඔහුගේ වචනය අසා ඇතු දියමන්ති හෙණ්ඩුවෙන් යටපත් කර දෙවන ගාථාව කීවේය.
2. බ්‍රාහ්මණය, අසමි. නැවතී සිටිමි. කියව. යම් ප්‍රයෝජනයක් සලකා මෙහි පැමිණියේ වෙහිද? බ්‍රාහ්මණය, ඔබ මා කෙරෙහි කවර ප්‍රයෝජනයක් සලකා මෙහි පැමිණියේද එය වහා කියව.
එහි **ඉංඝ** යනු චෝදනාර්ථයෙහි නිපාතයකි.
අනතුරුව බමුණා විසින් රජුට වදන් පිළිවදන් වශයෙන් සෙසු ගාථාවෝ කියන ලදහ.
3. මට ගම්වර පහක් දෙව. දාසියන් සියයක්ද ගවයන් සත් සියයක්ද දහසකට වැඩි රන්කාසි ද මා හා සමාන බිරියන් දෙදෙනකුද දෙව.
4. බ්‍රාහ්මණය, තොපගේ තපස බියකරුද? බ්‍රාහ්මණය, තොපගේ මන්ත්‍රයෝ විසිතුරුයහද? තොපට වසඟ වූ කිසියම් යක්‍ෂයෝ වෙත්ද? නැතහොත් මට කරන ලද කිසි වැඩදායී දෙයක් දන්නෙහිද?
5. මට තපසක් නැත. මන්ත්‍රද නැත. මට වසඟ වූ කිසිදු යක්‍ෂයෝද නොවෙති. තොපට කරන ලද යහපතක්ද නොදනිමි. පෙර කරන ලද සමාගමයක් පමණක් ඇත.
6. දන්නා වූ මට මේ පළමු දැක්මයි. මින් පෙර නොහඳුනමි. කවදා කොහිදී අපගේ එකතුවීමක් වූයේදැයි අසන්නා වූ මට මේ කරුණ කියව.
7. රජතුමනි, ගන්ධාර රජුගේ රම්‍ය වූ ත්‍කෂිලා නගරයෙහි වාසය කළෙමු. එහි අඳුර පැවති රාත්‍රියක අංශයෙන් අංශය ගැටුනෙමු.
8. රජතුමනි, අපි දෙදෙනම එහි සිට සිහිකටයුතු කථා කළෙමු. එයම අපගේ සමාගමය වීය. ඉන් පෙර හෝ පසුව නොවීය.
9. බ්‍රාහ්මණය, මිනිසුන් අතර යමිකිසි දිනෙක සත්පුරුෂයන් සමඟ හමුවීමක් වේද? පණ්ඩිතයෝ එක්වීම හා එක්ව විසීමද පෙර කරන ලද දේද විනාශ නොකරත්.
10. බාලයෝම එක්වීම හා එක්ව විසීමද පෙර කරන ලද දේද විනාශ කරත්. බාලයන් කෙරෙහි කරන ලද බොහොමයක්ද වැනසෙන්නේය. ඒ එසේමැයි. බාලයෝ කළගුණ නොදන්නාහුය.
11. ප්‍රාඥයෝ එක්වීම හා එක්ව විසීමද පෙර කරන ලද දෙයද නො නසත්. ප්‍රාඥයන් කෙරෙහි කරන ලද ස්වල්ප වූද උපකාරය නොනැසේ. එය එසේමය. ප්‍රාඥයෝ කළගුණ මනාව දන්නාහුය.
12. තොපට ගම්වර පහක් දෙමි. දාසියන් සියයක්ද ගවයන් සියයක්ද දෙමි. දහසකට වැඩි රන්කාසිද තොප හා සමාන බිරියන් දෙදෙනෙකුද දෙමි.
13. රජතුමනි, සත්පුරුෂයන් හා එක්වීම නිසා මෙසේ වෙයි. කසීරජ රජතුමනි, තරු අතර පුන්සඳ පිරෙන්නාක් මෙන් මම යම්සේ සම්පූර්ණත්වය පිළිබඳ අපේක්‍ෂා සහගත වීම්ද අද එසේ මගේ එක්වීම ලද්දේ වෙමි.
එහි **සාදිසි** යනු රූපය, පැහැය, ජාතිය, කුලය උපන් ප්‍රදේශය වශයෙන් මා හා සමාන වූ මහපිරිස් ඇති බිරියන් දෙදෙනෙකු මට දෙව යන අර්ථයි. **භිංසරූපො**, බමුණ කිම තොපගේ බලවත් වූ රූපය ශීලය, හැසිරීම ආදී ගුණයි කියන ලද තවුස් දහමක් ඇතිදැයි විමසයි**. මන්තානු** **තෙ** යනු නැතහොත් විසිතුරු වූ සිය වැඩදායී වූ මන්ත්‍ර තොපට ඇතිද? **අස්සවා** යනු වචනයක් කරන්නා වූ කැමති කැමති දෙය දෙන්නා වූ යම්කිසි යක්‍ෂයෝ හෝ තොපට වෙත්ද? **කත්තං** යනු කරන ලද, නැතහොත් ඔබ විසින් කරන ලද කිසිවක් මගේ යහපතට වූ බව සිහි කරන්නෙහිදැයි විචාරයි**. සංගති මත්තං** යනු එක්වීම් මාත්‍රයක්. ඔබ සමඟ පෙර මගේ වූයෙහි දැයි කියයි. **ජානතො** යනු දැනුවත් වූ මගේ මේ නුඹගේ පළමු දැක්මයි. **නාභිජානාමි** එවැන්නක් නොදනිමි. **තිමිස්සිකායං** යනු ඝණ වූ අතිශයින් අඳුරු වූ රාත්‍රියෙහි. **තෙ** **තත්‍ථ ඨත්‍වාන** යනු ඒ අපි අංශයෙන් අංශය ගැටෙන තැන සිට. **වීතිසාරිම්හ** **තත්‍ථ** යනු එතැන සිහිකටයුතු කථා සිහිකළෙමු. මම ඔබ විසින් මගේ සිඟමන් ගන්නා වූ භාජනය බිඳන ලද බවද බත් මිල මට දෙවයිද කීවෙමි. දැන් මම තොපට බත් මිල දීමට නොහැක්කෙමියි මම වනාහි කසී රජුගේ පුත් ජුණ්හ කුමාරයා නම් වෙමි. මා රාජ්‍යයෙහි පිහිටි කල්හි පැමිණ මාගෙන් ධනය ඉල්වන්නෙහි යයි කීවේ යයි මේ සිහිකටයුතු කථාව කළෙමු යයි කීවේය. **සා යෙව නො සඞ්ගති මත්තමාසී** යනු දේවයන් වහන්ස, අපගේ ඒ වූම ඔවුනොවුන්ගේ එක්වීම පමණක් වීය. එක් මොහොතක් වූයේය ය දක්වයි. **තතො** යනු ඒ මොහොතක් පැවති මිත්‍ර ධර්මයෙන් පසුව හෝ පෙර හෝ කිසිදිනක අපගේ එක්වීමක් නම් නොවූ විරූය.
**න පණ්ඩිතා** යනු බ්‍රාහ්මණ පණ්ඩිතයෝ ඒ මොහොතක පැවති එක්වීම හෝ බොහෝ කලක් එකට වාසය කිරීම යම්කිසි පෙරකරන ලද කළගුණයක් නොනසත්. **බහුම්පි** යනු බොහෝ වූ. **අකතඤ්ඤුරූපා** යනු යම් හෙයකින් අඥානයෝ කළගුණ නොදැනීම ස්වභාවකොට ඇත්තෝද එහෙයින් ඔවුන් කෙරෙහි බොහෝකොට කරන ලද දෙයද නසන්නෝ ය යන අර්ථයි. **සුක්තඤ්ඤුරූපා** යනු මනාව කළගුණ දන්නා ස්වභාවය මෙහි වන්නේනු යි. **කථාහි** යනු මෙහි “හි” කාරය කාරණය අර්ථකොට ඇත්තේය. **දදාමි තෙ** යනු බ්‍රාහ්මණයා විසින් ඉල්ලන ඉල්ලන ලද දෙය දෙමින් මෙසේ කීවේය. **එවං සතං** යනු බමුණා රජුට අනුමෝදනා කරමින් කියයි. යහපත් සත්පුරුෂයන්ගේ එක් වරකුදු එකතුව එක්වීම නම් මෙසේ වෙයි. **නක්ඛත්ත** **රාජාරිව** යන මෙහි “ර” කාරය නිපාතයක් පමණි. **තාරකානං** යනු තරු සමූහයා මැද. **කාසිපති** යනු රජුට අමතයි. මෙය කියන ලද්දේ වෙයි. කසී රටට අධිපති දේවයන් වහන්ස. යම්සේ සඳ තරු මැද සිටියේ තාරකා සමූහයා විසින් පිරිවරන ලද්දේ චන්‍ද්‍රමාස ක්‍රමයෙහි පුර පක්‍ෂයේ පළමුදින පටන් යම්තාක් පසළොස්වක දක්වා සම්පූර්ණ වේද එසේ මමද ඔබ විසින් දෙන ලද ගම්වර ආදීන්ගෙන් පූර්ණත්වයට පත් වෙමි යි. **තයාහිමෙ** යනු මා විසින් පෙර ඔබ සමඟ ලබන ලද එක්වීම නොලබන ලද්දේද අද මගේ සිතැඟි සම්පූර්ණ වූ බැවින් මා විසින් ඔබ සමඟ එක්වීම ලබන ලද්දේ නමැයි. නිපනැයි. මාගේ ඔබ සමඟ මෛත්‍රියෙහි ප්‍රතිඵලයයි කියයි. බෝධිසත්ත්‍වයෝ ඔහුට මහත් වූ යසසක් දුන්නේය.
ශාස්තෲන් වහන්සේ මේ ධර්මදේශනාව ගෙනහැර දක්වා මහණෙනි, දැන් පමණක් නොවේ. පෙරද ආනන්දයන් වරයෙන් සතුටු කරවන ලද්දෙමියි කියා ජාතකය ගලපා වදාළ සේක. එකල්හි බ්‍රාහ්මණයා ආනන්ද වීය. රජු මම ම වීමි යි වදාළ සේක.
**යසො කරො පුඤ්ඤකරො හමස්මි **යන මේ ගාථාව ශාස්තෲන් වහන්සේ දෙව්රමෙහි වාසය කරන සේක් දෙවිදත්ගේ පොළොවට පිවිසීම අරභයා දේශනා කළ සේක. එකල්හි භික්‍ෂූන් වහන්සේලා දම්සභාවෙහි කථාවක් ඉපිදවූහ. ඇවැත්නි, දෙව්දත් තෙමේ තථාගතයන් වහන්සේ සමග විරසක වී පොළොව ඇතුළට ගියේය. ශාස්තෲන් වහන්සේ පැමිණ මහණෙනි, දැන් කිනම් කථාවකින් හුන්නහුදැයි විමසා මෙනම් වූවකනැයි කී කල්හි මහණෙනි, දැන් වූ කලී මෙතෙමේ මගේ බුද්ධ ශාසනයෙහි පහර දී පොළොව තුළට ගියේය. පෙර ධර්මචක්‍රයෙහි පහර දී පොළොව තුළට ගොස් අවීචි මහනිරය පිහිටකොට උපන්නේය යි කියා අතීත කථා වස්තුව ගෙන හැරපා වදාළ සේක.
අතීතයෙහි බරණැස් නුවර බ්‍රහ්මදත්ත නම් රජු රාජ්‍යය කරවන කල්හි බෝධිසත්ත්‍ව තෙමේ කාමාවචර දෙව්ලොව ‘ධර්ම’ නම් දෙව්පුත් වී උපන්නේය. දේවදත්ත අධම්ම නම් වීය. ඔවුන් අතර ධර්ම දෙව්පුතු දිව්‍යමය අලංකාරයන්ගෙන් සැරසුනේ දිව්‍යමය උතුම් රථයකට නැගී අප්සරා සමූහයා විසින් පිරිවරන ලදුයේ මිනිසුන් රාත්‍රී ආහාරය අනුභව කර තමාගේ ගෙදොර සුව කථාවෙන් හුන් කල්හි පුර පසළොස්වක දවසෙහි ගම් නියම්ගම් රාජධානීන්හි අහසෙහි සිට ප්‍රාණඝාතාදී දස අකුසල කර්මපථයන්ගෙන් වෙන්වී මව්පියන්ට උපස්ථාන කිරීම ත්‍රිවිධ සුචරිත ධර්මය පුරව්. මෙසේ ස්වර්ගය (සුගතිය) පිහිටකොට ඇත්තෝ වී මහත් වූ යසස අනුභව කරන්නහු යයි මිනිසුන් දසකුසල කර්ම පථයෙහි යොදවන්නේ දඹදිව ප්‍රදක්‍ෂිණා කරයි. අධර්ම දෙව්පුත් වනාහි පරපන නසව් ආදී වශයෙන් අකුසල කර්ම පථයෙහි යොදවන්නේ දඹදිව වාමවෘත කරයි. ඉක්බිති අහස්හිදී ඔවුන් රථයෝ මුණ ගැසුනහ. ඉක්බිති ඔවුන්ගේ පිරිස් තෙපි කවරෙකුගේද තෙපි කවරෙකුගේදැයි විමසා අපි ධර්මගේ වෙමු අපි අධර්මගේ වෙමුයි කියා මාර්ගයෙන් බැස දෙකඩ වූවාහුය. ධර්මයා-අධර්මයන් අමතා යහළුව, ඔබ අධර්මයා වෙයි. මම ධර්මයා වෙමි. මාර්ගය මට සුදුසුය. ඔබගේ රථය ඉවත් කරවා මට මාර්ගය දෙවයි පළමුවන ගාථාව කීවේය.
1. මම දෙව්මිනිසුන්ට යසස ගෙන දෙන්නෙක් වෙමි. පින් කරවන්නෙක් වෙමි. ශ්‍රමණ බ්‍රාහ්මණයන් විසින් නිරතුරු ප්‍රශංසා කරන ලද්දේ වෙමි. මාර්ගය ලබන්නට සුදුස්සෙක් වෙමි. දෙව් මිනිසුන් විසින් පුදන ලද්දෙම් වෙමි. මම ‘ධර්ම’ වෙමි. අධර්මය මට මාර්ගය දෙව.
එහි **යසො කරො** යනු මම දෙව්මිනිසුන්ට යසස දෙන්නෙක්මි. දෙවන ගාථාවෙහිද මේ වූම ක්‍රමයයි. **සදත්‍ථුතො** යනු හැමකල්හි ස්තුති කරන ලද්දේ නිතර ප්‍රශංසා කරන ලද්දේ. ඉක්බිති අනිකා කීය.
2. අධර්ම යානය නම් ශක්තිමත් යානයට නැග්ගත් මම තැතිගැනීම් නැත්තෙම් බලවත් වූයේ වෙමි. ධර්මය ඒ මම කිසිවෙකුටත් නුදුන් මාර්ගය කවර හේතුවක් නිසා අද ඔබට දෙමිද?
3. ලොව පළමුව ධර්මය පහළ වීය. පසුව අධර්මය උපන්නේය. එනිසා ධර්මය ජ්‍යෙෂ්ඨය. ශ්‍රේෂ්ඨය. පැරණි වූයේද වේ. කනිෂ්ට වුව! ජ්‍යෙෂ්ඨයාගේ මාර්ගයෙන් ඉවත් වෙව.
4. මම තොපට මාර්ගය දෙන්නේ නම් ඒ දීම ඉල්ලීම නිසා නුසුදුසුය. සුදුසු වචන නිසාද නුසුදුසුය. අද අප දෙදෙනාගේ යුද්ධය වේවා! යුද්ධයෙන් යමෙක් දිනන්නේද ඔහුට මාර්ගය (හිමි) වේ.
5. මම සියළු දිසාවන් පැතිර සිටියේ වෙමි. මහත් වූ බල ඇතියේ වෙමි. අපමණ වූ යසස් ඇත්තෙමි. අසමාන වූයෙමි. සියළු ගුණයන්ගෙන් යුක්ත වෙමි. ධර්ම නම් වූ දෙව්පුතු වෙමි. අධර්මය! ඔබ කෙසේ දිනන්නෙහිද?
6. යකඩ මිටියෙන් රත්තරන් නසනු ලැබේ. රත්තරනින් යකඩ නොනැසේ. ඉදින් අද අධර්මය ධර්මය නසනු ලැබේ. යකඩ රත්තරන් නසන්නාක් මෙන් දැකිය යුතුය.
7. අධර්මය ඔබ යුද්ධය බලය කොට ඇත්තේ වෙහි. ඔබට වැඩිහිටියන් හෝ ගුරුවරුන් නොමැත. ප්‍රිය අප්‍රිය දෙක අතරින් ප්‍රිය බැවින් යුතුව මාර්ගය ඔබට දෙමි. නපුරු ලෙස කියන ලද ඔබගේ වචනද ඉවසමි යි.
මේ ගාථා සය ඔවුන්ගේ වදන් පිළිවදන් ලෙස සිටියෝය.
එහි **සකිස්ස** **හෙතුම්හි නවජ්ජ දජ්ජං** යනු ඒ මම අධර්මයා වෙමි. අධර්ම යානාවට එනම් රියට නැගුනෙම් බිය රහිත වූයේ වෙමි. බලවත් වූයේ වෙමි. එම්බා ධර්මය කවර කරුණකින් අද කිසිවෙකුටත් නොදුන් විරූ මාර්ගය තොපට දෙමිද? **පුබ්බෙ** යනු කල්පයෙහි මුල්ම කාලයෙහි මේ ලොව දසකුසල කර්මපථ ධර්මයම පහළ වීය. අධර්මය පසුව පහළ වීය. **ජෙට්ඨො** යනු පෙර උපන් බැවින් මම වැඩිමහල් වෙමි. උසස් වෙමි. පැරණිද වෙමි. ඔබ බාල වෙහි. එහෙයින් මාර්ගයෙන් ඉවත් වෙවයි කියයි**. න පි පාටිරූපා** යනු මම ඔබට ඉල්ලීම නිසා හෝ සුදුසු වචන කීම නිසා හෝ මාර්ගය දීම සුදුසු වන නමුදු මාර්ගය නොදෙමි. **අනුසටො** යනු මම සතර දිසාද සතර අනුදිසාද යන සියළු දිසාවන් තමාගේ ගුණයෙන් පැතුරුනේ ප්‍රකට වූයේ වෙමි. **ලොභෙන** යනු යකඩ මිටියෙන්. **හඤ්ඤති** යනු නසන්නේය. **යුද්ධ බලො අධම්මා** යනු අධර්මය ඉදින් තෝ යුද්ධබලය ඇත්තෙහිද? **වුද්ධා ච ගරූවා** යනු ඉදින් තොපට මේ වැඩිහිටියෝය. මේ ගරු කටයුතු පණ්ඩිතයෝ යැයි මෙසේ නැත. **පියාපිරියෙන** යනු මනාපයෙන් හෝ අමනාපයෙන් යන මේ දෙකින් අප්‍රිය බැවින්ම දෙන්නේ ප්‍රිය බැවින් යුක්තව මෙන් ඔබට මාර්ගය දෙමියි අර්ථයි.
බෝධිසත්ත්‍වයන් විසින් මේ ගාථාවන් කී සැණින්ම අධර්මයා රියෙහි සිටින්නට අපොහොසත් වන්නේ හිස යටිකුරුව පොළොවට වැටී පොළොවෙහි ඇතිවූ විවරයෙහි ගොස් අවීචියෙහිම උපන්නේය. මේ කරුණ දැන භාග්‍යවතුන් වහන්සේ බුදුවී සෙසු ගාථා වදාළ සේක.
8. අධර්ම දිව්‍යපුත්‍රයා මේ වචන අසා ඉදින් යුද්ධය කැමති වූයේ නමුදු යුද්ධයක් නොලබමියි හිස යටිකුරුව පා උඩුකුරුව වැටුනේය. මෙපමණකින්ම අධර්මය නැසුනේ වෙයි.
9. ඉතා බලවත් වූ, සත්‍යය පරාක්‍රමය කොට ඇති, ඉවසීමම බලය කරගත් ධර්ම දිව්‍ය පුත්‍රයා යුද බලය ජයගෙන අධර්මයා නසා බිම හෙළා සතුටු සිත් ඇත්තේ රියට නැගී මාර්ගයෙන්ම ගියේය.
10. යමෙකු සිය නිවසෙහි මව්පියෝද ශ්‍රමණ බ්‍රාහ්මණයෝද සත්කාර කෙරෙත්ද? ඔහු මෙලොවදීම මේ ශරීර සංඛ්‍යාත දේහය බහා තබා අධර්මයා හිස යටිකුරු වැටුනේ යම් සේද? එසේ කය බිඳීමෙන් අනතුරුව නිරයට යත්.
11. යමෙකු සිය නිවසෙහි මව්පියෝ ද ශ්‍රමණ බ්‍රාහ්මණයෝ ද මනාව සත්කාර කෙරෙත්ද? ඔහු මෙලොවදීම මේ ශරීර සංඛ්‍යාත දේහය බහා තබා ධර්මයා යානයට නැගී ගියේ යම්සේද එසේ කය බිඳීමෙන් අනතුරුව සුගතියට යත්.
එහි **යුද්ධත්‍ථිකො චෙ** යනු මේ ඔහුගේ විලාපයයි. ඔහු මෙසේ විලාප තබන්නේම බිමට වැටී පොළොව තුළට පිවිසියේය. **එත්තාවතා** යනු මහණෙනි, යම් හෙයකින් පොළොවට පිවිසියේද එපමණකින් අධර්මයා මළේ නම් වෙයි. **ඛන්තී බලො** යනු මහණෙනි, අධර්මයා මෙසේ පොළොවට පිවිසියේය. ඉවසීම ක්‍ෂාන්තිය බලයකොට ඇති ධර්මයා ඒ අධර්මයාව **යුද්ධ බලං විජෙත්‍වා**. වධයට ලක්කර බිම හෙළා වට්ටවා, සතුටු සිත් ඇති හෙයින් **චිත්තො** යනු වේ. තමාගේ රථයටම නැග **මග්ගෙනෙව සච්ච නික්කමො** සත්‍යය පරාක්‍රමය කොට ඇති ධර්ම දේවපුත්‍රයා ගියේය. **අසම්මානිතා**. සත්කාර නොකරන ලද්දාහු. **සරීර** **දෙහං** යනු මෙලොවම ශරීර සංඛ්‍යාත දේහය බහා තබා. **නිරයං** **වජන්ති** යනු යම් පවිටු පුද්ගලයෙකු සත්කාරයන්ට සුදුසු මොවුහු සිය නිවසෙහිම සත්කාර නොකරන ලද්දාහුයද එවැන්නෝයි**. යථා අධම්මො** **පතිතො** **අවංසිරො** යනු මෙසේ හිස යටිකුරු වී නිරයට යත් යයි අර්ථයි. **සුගතිං වජන්ති** යනු යමෙකු මොවුහු සත්කාර කරන ලද්දාහු එවැනි පණ්ඩිතයෝ. **යථාපි ධම්මො සන්‍දනං අභිරුය්හ** යම් සේ ධර්මයා රියට නැගී දෙව්ලොවට ගියේද මෙසේ සුගතියට යත් යි.
ශාස්තෲන් වහන්සේ මේ ධර්මදේශනාව ගෙනහැර දක්වා මහණෙනි, දැන් පමණක් නොවේ. දෙව්දත් පෙරද මා සමඟ විරුද්ධ වී පොළොවට පිවිසියේ යයි කියා ජාතකය ගලපා වදාළ සේක. එකල්හි අධර්ම දිව්‍ය පුත්‍රයා දෙව්දත් වීය. ඔහුගේ පිරිසද දෙව්දත් පිරිසම වීය. ධර්මයා නම් මම වීමි. ඔහුගේ පිරිස බුද්ධ පිරිසම වී යයි යනුවෙන් වදාළ සේක.
**එකා නිසින්තා **යන මෙම ගාථාව ශාස්තෘන් වහන්සේ ජෙතවනාරාමයෙහි වැඩවාසය කරන සේක් උකටලී භික්‍ෂුවක් වූ අරබයා දේශනා කළ සේක. කථා පුවත කුස ජාතකයෙහි ප්‍රකට වන්නේ ය. ශාස්තෘන් වහන්සේ ඒ භික්‍ෂුව අමතා මහණ, තොප උකටලී වූයේ සැබෑදැයි විමසා ස්වාමීනි, සත්‍යයයි කී කල්හි මහණ කුමක් හෙයින් මෙබඳු නෛර්යාණික සාසනයෙහිදී කෙලෙස් වශයෙන් උකටලී වූයෙහිද? පැරණි පණ්ඩිතයෝ සමෘද්ධිමත් වූ දොළොස් යොදුන් පමණ වූ සුරුන්‍ධන නගරයෙහි රාජ්‍යය කරන්නෝ දිව්‍ය අප්සරාවන් හා සමාන වූ ස්ත්‍රියක සමඟ අවුරුදු සත් සියයක් එක් කාමරයෙක්හි වසන්නාහු ඉඳුරන් බිඳ ලෝභ වශයෙන් නො බැලුවාහු යයි කියා අතීත ප්‍රවෘත්තිය ගෙනහැර පා වදාළ සේක.
අතීතයෙහි කසීරට සුරුන්‍ධන නගරයෙහි කසීරජු රාජ්‍යය කරවීය. ඔහුට පුතෙක් නොවීය. දුවකද නොවූවාය. ඔහු සිය දේවියට පුතුන් පතවයි කීවේය. අගමෙහෙසියද ඔහුගේ වචනය පිළිගෙන එසේ කළේය. එකල්හි බෝධිසත්‍වයෝ බඹලොවින් චුතවී ඒ අගමෙහෙසියගේ කුසෙහි උපන්නේය. ඉක්බිති මහජනයාගේ සිත් වඩා උපන් බැවින් උදයභද්ද යයි නම් කළාහුය. කුමාරයා පයින් ඇවිදින කල්හි අන් සත්ත්‍වයෙකුද බඹලොවින් චුතවී ඒ රජුගේම අන් දේවියකගේ කුසෙහි කුමාරියක වී උපන්නාය. ඇයට උදයභද්දා යයි නම් කළාහුය. කුමාරයා සුදුසු වයසට පැමිණියේ සියළු ශිල්පයන්හි නිමාවට පැමිණියේය. උපතින්ම බ්‍රහ්මචාරී වීය. සිහිනෙන්ද මෙවුන්දමක් නම් නොදනී. ඔහුගේ සිත කෙලෙස්හි නොඇලුනේය. රජු පුතාව රාජ්‍යයෙහි අභිශේක කරනු කැමැත්තෙන් දැන් කුමාරයාගේ රජ්‍ය සැප සෙවුනා කාලයයි. නළඟනන් ඔහු වෙත එළඹවන්නෙමියි හසුනක් යැවීය. බෝධිසත්ත්ව තෙමේ මට රාජ්‍යයෙන් වැඩක් නැත. මගේ සිත කෙලෙස්හි නො ඇලේ යයි කියා ප්‍රතික්‍ෂේප කොට නැවත. නැවත කියනු ලබන්නේ දඹරන් මුවා ස්ත්‍රී රූපයක් කරවා මෙබඳු වූ ස්ත්‍රියක ලබන්නේ නම් රාජ්‍යය පිළිගන්නෙමියි. මව්පියන්ට දන්වා යැවීය. ඔවුහු ඒ රන් රුව මුළු දඹදිව පුරා ගමන් කරවා එබඳු වූ ස්ත්‍රි රූපයක් නො ලබන්නාහු උදයභද්‍රා කුමරිය අලංකාර ලෙස සරසා ඇගේ සමීපයෙහි තැබුවාහුය. ඇය ඒ රන්රුව අභිබවා සිටියේය. ඉක්බිති ඔවුන්ගේ නොකැමැත්තෙන්ම භින්න මාතෘක උදයභද්‍රා කුමරිය අගමෙහෙසිය කොට බෝධිසත්ත්‍වයන් වහන්සේ රාජ්‍යයෙහි අභිෂේක කළාහුය. ඔවුන් දෙනොම බඹසර විසීමෙන් විසූහ.
මෑත කාලයෙහි මව්පියන් ඇවෑමෙන් බෝධිසත්ත්‍ව තෙමේ රාජ්‍ය කරවීය. දෙදෙනා එක් යහන්ගැබක වසන්නාහු නමුත් ලෝභ වශයෙන් ඉඳුරන් බිඳ ඔවුනොවුන් නොබැලුවාහුය. එතකුදු වුවත් යමෙක් අප අතරින් පළමුව කළුරිය කරයිද ඔහු උපන් තැනින් අවුත් අසවල් තැන උපන්නෙමියි දන්වවයි ගිවිසුම් කළහ. ඉක්බිති බෝධිසත්ත්‍වයෝ අභිෂේකයෙන් සත්සියයක් අවුරුදු ඇවෑමෙන් කළුරිය කළේය. අනිකෙක් රජ නොවීය. උදයභද්‍රාවගේම අණ පැවතුණි. ඇමතියෝ රාජ්‍යය අනුශාසනා කළාහුය. බෝසත් තෙමේ තව්තිසා භවනයෙහි ශක්‍ර බවට පැමිණ යසසෙහි මහත් බව නිසා දින හතක් යනතෙක් සිහි කරන්නට නොහැකි වීය. හෙතෙම මෙසේ මිනිස් ගණනින් සත්සියයක් අවුරුදු ඇවෑමෙන් ආවර්ජනා කර උදයභද්‍රා රජදුව ධනයෙන් විමසා සිංහනාද කරවා ධර්මය දේශනා කර ගිවිසුම මුදවා එන්නෙමියි සිතීය. එකල්හි මිනිසුන්ට අවුරුදු දසදහසක් ආයුකාලය වීය. රජදුව එදවස රාත්‍රී කාලයෙහි දොරවල් මනාව වසා ඇතිව ආරක්‍ෂාව තබා ඇති කල්හි සත්මහල් ප්‍රාසාදයෙහි මතුමහල් තලයෙහි අලංකාර කරන ලද සිරියහන් ගැබ හුදකලා වූවා නිසසලව තමාගේ සිල් ආවර්ජනය කරමින් හුන්නීය. ඉක්බිති ශක්‍රයා රන්මසු පිරුණු එක් රන් පාත්‍රයක් ගෙන අවුත් යහන් ගැබ පහළවී එකත්පස්ව සිටියේ ඇය සමඟ සල්ලාපයේ යෙදෙන්නේ පළමු ගාථාව කීවේය.
1. හුදකලාව හුන්නී වූ පිරිසිදු ඇඳුම් හැඳි මනාව සකසුරුවම්ව තබන ලද දෙවටොර ඇති හොබනා වූ සිරුර ඇති, කින්නරාංගනාවකගේ ඇස් මෙන් වූ ඇස් ඇති, තැනැත්තිය. පහයට නැග ඔබගෙන් මෙසේ ඉල්ලමි. මේ එක් රැය අප දෙදෙනාට (යහනට නැග) වාසය කරමුයි ඉල්ලයි.
එහි **සුචී** යනු පිරිසිදු ඇඳුම් හඳින ලද. **සඤ්ඤතූරු** යනු මනාව තබන ලද කලවා ඇත්තී. එම ඉරියව් සලකා පිරිසිදුව හැඳ හුදකලාව හුන්නෙහි යයි කියන ලද්දේ වෙයි. **අනින්‍දිතඞ්ගි** පා කෙළවර සිට කෙස් අග දක්වා ප්‍රශස්ත සිරුර ඇත්තී ඉතාමත් ශෝභාසම්පන්න සිරුර ඇත්තී. **කින්තර නෙත්ත චක්ඛු** යනු මඩුළු තුනෙන් හා පස්වැදෑරුම් ප්‍රසාදයන්ගෙන් යුක්ත වූ හෙයින් කිඳුරන්ගේ ඇස් හා සමාන වූ ඇස්වලින් යුක්ත වූ. **ඉමෙකරත්තිං** යනු මේ එක් රාත්‍රිය අද මේ අලංකාර කරන ලද යහන්ගැබ එක්ව වසන්නෙමුයි ඉල්ලයි.
ඉක්බිති රජදුව ගාථා දෙකක් කීවේය.
2. ඇතුලත දියඅගල්වලින් ගැවසී ගත්, දැඩි අට්ටාල හා දොරකොටු ඇති, කඩුගත් අත් ඇති භටයන්ගෙන් ආරක්‍ෂා කරනු ලබන මේ පුරයට දුකසේ පිවිසිය යුත්තකි.
3. දරුවෙකුට හෝ තරුණයෙකුට හෝ මෙහි පැමිණීමක් නොමැත. ඉක්බිති කවර අයුරකින් මා සමඟ එකතුවක් කැමති වන්නෙහිද? යි.
එහි **ඔකිණ්ණනතර පරිඛං** යනු මේ දොළොස් යොදුන් ඇති සුරුන්‍ධන නගරය ඇතුලතින් දියඅගල්, මඩ අගල්, වියලි අගල්වලින් ගැවසී ගත් හෙයින් ඔකිණ්ණන්තරපරිඛ නම් වේ. **දළ්හ මට්ටාල කොට්ඨකං** යනු ස්ථිර වූ අට්ටාලවලින්ද දොරකොටු වලින්ද දසදහසක් යෝධයන්ගෙන්ද ආරක්‍ෂා කරන ලද, **දුප්පවෙසමිදං පුරං** යනු මේ මුළු නගරයද ඒ මැද ඉදිකරන ලද මගේ වාසස්ථානය ඇති නගරය දැයි යන දෙකම කිසිවෙකුට පිවිසිය නොහැක. **ආගමො ච **යනු මේ මේ වේලාවෙහි දරුවෙකුට හෝ යොවුන්වියට පත් වූවෙකුට හෝ බලසම්පන්න යෝධයෙකුට හෝ අනිකෙකුට හෝ මහත් වූ අල්ලසක් ගෙන එන්නෙකුට හෝ පැමිණීමක් නම් නැත. **සඞ්ගමං** යනු තවද ඔබ කවර කරුණකින් මේ වේලාවෙහි මා සමග එක්වීමක් කැමති වන්නෙහිද යනුයි.
ඉක්බිති ශක්‍රයා සතරවන ගාථාව කීය.
4. යහපත් තැනැත්තිය, මම දිව්‍ය පුත්‍රයෙක් වෙමි. ඔබ සමීපයට පැමිණියේ වෙමි. තී මා සතුටු කරවව. සොඳුරිය ඔබට මේ පිරුණ රන්තලිය දෙමි.
එහි අර්ථය - **කල්‍යාණි.** සොඳුරු දැකුම් ඇති තැනැත්තිය, මම එක් දිව්‍ය පුත්‍රයෙක් වෙමි. දිව්‍යානුභාවයෙන් මා මෙහි පැමිණියේ වෙමි. ඔබ අද **මං** **නන්‍දය. **මා සතුටු කරව. මම නුඹට මේ රන්කාසිවලින් පිරුණු රන් පාත්‍රය දෙමියි කීය.
ඒ අසා රජදුව පස්වන ගාථාව කීවාය.
5. (මා) උදයභද්‍ර රජු හැර අන් දෙවියෙකු හෝ යක්‍ෂයෙකු හෝ තවද මිනිසෙකු හෝ නොපතමි. මහත් වූ බල ඇති යක්‍ෂය, ඔබ යව. ගොස් යළි නැවත මෙහි කැරකැවීම නොකරව යි.
එහි අර්ථය. දෙව්රජතුමනි, මම උදයභද්‍රා රජු ඉක්මවා දෙවියෙකු හෝ යක්‍ෂයෙකු හෝ නොපතමි. ඒ ඔබ යායුතුමය. මෙහි නොසිටුව. මට ඔබ විසින් ගෙන එන ලද අල්ලසින් වැඩක් නැත. ගොස්ද නැවත මේ තැන නොගැවසෙව. ** **
ඔහු ඇයගේ සිංහනාදය අසා නොසිට ගියාක් මෙන් වී එහිම අතුරුදහන්ව සිටියේය. හෙතෙම දෙවන දවස්හිද ඒ වේලාවෙහිම රන්මසු පිරුණු රිදී තලියක් ගෙන ඇය සමග කථා කරන්නේ සවන ගාථාව කීවේය.
6. කාමයන් අනුභව කරන අයට යම් මේ මෙවුන්දම් හැසිරීම නම් වූ උතුම් ඇලීමක් වේද සත්ත්වයෝ ඒ ඇලීම විෂයෙහි නපුරු ලෙස හැසිරෙත්. පියකරු සිනහ ඇත්තිය, තොප ඒ ඇලීම නොදිනුව. නුඹට රන් පිරුණු මේ රිදී තැටිය දෙමි.
එහි අර්ථය. සොඳුර, රජදුවණියනි, කාමභෝගී සත්‍වයන්ට ඇලීම් අතර උසස්ම ඇලීම වූ යම් මේ මෙවුන්දම් නම් වූ කාමයෙහි ඇලීමක් වේද? යම් ඇලීමක් හේතුවෙන් සත්‍වයෝ කාම දුශ්චරිතාදී විෂමාචාරයෙහි හැසිරෙත්ද ඒ ඇලීම, සොඳුරිය, **සුචිම්හිතෙ**, ප්‍රියමනාප වූ සිනහ ඇත්තිය. එය නොදිනුව. මමද පැමිණෙන්නේ හිස් අතින් නො පැමිණියෙමි. ඊයේ රන්කාසි පිරුණු රන්පාත්‍රයක් ගෙන පැමිණියෙමි. අද රන් පිරුණු රිදී පාත්‍රයක් ගෙන ආවෙමි. මම ඔබට රන්පිරුණු රිදී පාත්‍රය දෙමි.
රජදුව සිතුවාය. මෙතෙම කථාබහ ලබන්නේ නැවත නැවත පැමිණෙන්නේ ය. දැන් ඔහු සමග කථා නොකරන්නෙමි යි ඇය කිසිවක් නොකීවේය.
ශක්‍රයා ඇය කථා නොකරන බව දැන එහිම අතුරුදහන් වී සිට දෙවන දවස්හිද ඒ වේලාවෙහිම කහවනු පිරුණු ලෝහ පාත්‍රයක් ගෙන සොඳුර, මා කාම රතියෙන් සතපුව. ඔබට මේ කහවනු පිරුණු ලෝහ පාත්‍රය දෙන්නෙමියි කීවේය. එදවස රජදුව සත්වන ගාථාව කීය.
7. මිනිසා ස්ත්‍රිය ධනයෙන් පො‍‍ළොඹවන්නේ ඇළුම්කරන තැන්හි (කාම රතියෙහි) ඉහළට පමුණුවන්නේ ය. ඔබගේ දේව ධර්මය ඊට වෙනස් වූවකි. මද වූ ධනයක් සමග පැමිණෙන්හි නිසා එය ප්‍රත්‍යක්‍ෂ ලෙසම පෙනෙන හෙයිනි.
එහි අර්ථය. එම්බා පුරුෂය, ඔබ මෝඩ මිනිසෙකි. ස්ත්‍රිය කෙලෙස් රතිය සඳහා ධනයෙන් පොළොඹවන්නේ, සන්තර්පණය කරන්නේ යම් කරුණක් විෂයෙහි ස්ත්‍රිය ඇලීම් කරයිද එය ඉස්මතු කරයි. වර්ණනාකොට ස්තුතිකොට බොහොමයක් වූ ධනයෙන් පොළඹවයි. තොපගේ මේ දිව්‍ය භාවය විපරීත වූ සෙයකි. ඔබ වූ කලී මා විසින් ප්‍රත්‍යක්‍ෂයෙන් දක්නේ ස්වල්ප වූ ධනයක් සමග පැමිණෙන්නෙහි. පළමු දිනයෙන් රන්පිරුණු රන් තලියක් ගෙනවිත්, දෙවන දවස්හි රන් පිරුණු රිදී තලියක්ද තෙවන දවස්හි කහවනු පිරුණු ලෝහ තලියක්ද ගෙන එන්නෙහි යයි.
ඒ අසා මහා සත්ත්‍ව තෙමේ සොඳුරු රාජකුමරියනි, මම දක්‍ෂ වෙළෙන්දෙක්මි. නිරර්ථක දෙයින් ධනය නොනසමි. ඉදින් ඔබ ආයුෂයෙන් හෝ වර්ණයෙන් හෝ වැඩෙන්නෙහිද මම තොපට අල්ලස වැඩිකොට ගෙන එන්නෙමි. ඔබ වූ කලී පිරිහෙන්නෙහිමය. එහෙයින් මමද ධනය පිරිහෙලාලමි යි කියා ගාථා තුනක් කීවේය.
8. යහපත් සිරුර ඇති තැනැත්තිය, මිනිස්ලොව මිනිසුන්ගේ ආයුෂ ද, වර්ණය ද පිරිහේ. එහෙයින් තොපට දෙන ධනය ද පැහැයත් සමග පිරිහේය. අද ඔබ බෙහෙවින් දිරුණී වෙහිය.
9. කීර්තිමත් වූ රජදියණියනි, මෙසේ මා බලා සිටියදීම දිවා රෑ ඇවෑමෙන් ඔබගේ පැහැය ඒකාන්තයෙන් පිරිහෙන්නේමය.
10. මනා බුද්ධි ඇති රාජපුත්‍රිය, මේ වයසේදීම ඔබ බඹසර හැසිරෙන්නෙහිය. බෙහෙවින් පැහැ ඇත්තී වන්නේය යනුයි.
එහි **නිහීයති** යනු පෙරහනෙහි වත්කරන ලද ජලය මෙන් පිරිහෙයි. මිනිස්ලොව සත්ත්‍වයෝ ජීවිතයෙන් ද වර්ණයෙන් ද චක්ඛුප්‍රසාද ආදී ඉඳුරන්ගෙන් ද දිනයක් දිනයක් පාසා පිරිහෙත්මය. **ජිණ්ණාතරා සි** යනු මා පළමුව ආ දිනයෙහි පැවති තොපගේ ආයුෂයෙහි ඊයේ දවස නොපැමිණියේය. පොරොවෙන් සිඳ දැමුවාක් මෙන් නිරුද්ධ වීය. එහෙයින් අද වැඩිමනත් දිරා ගියේ වෙහි වූවාය. **එවං මෙ** යනු ඊයේද පෙරේදාද සිටීවා. දක්නා වූ අද දිනදී මට මෙසේ පෙනෙන්නේ පෙනෙන්නේමය. **හායතෙ වත තෙ වණ්ණො** **අහොරත්තාන මච්චයෙ** යනු මෙතැන් පටන් රෑ දවල් ගෙවීගිය කල්හි රෑ දවල් ඇවෑමෙන් අනිත්‍යය පිළිබඳව ස්ථිර බවටම යන්නේ යයි දක්වයි. **ඉමිනා ච** යනු එහෙයින් සොඳුර ඉදින් මේ වයසෙහිදී ම මේ රන්වන් සිරුර ජරාවෙන් නොනැසූ කල්හිම ශ්‍රේෂ්ඨ වූ චර්යාවෙහි හැසිරෙන්නෙහි. පැවිදි වී මහණදම් කරන්නෙහි. **භිය්‍යො වණ්ණවතී සියා** යනු වැඩියක් පැහැපත් වන්නෙහි යයි.
අනතුරුව රාජදියණිය වෙනත් වූ ගාථාවක් කීවාය.
11. මිනිස්සු යම් සේ දිරත්ද එසේ දෙවියෝ නොදිරත්. ඔවුන්ගේ ශරීරයෙහි රැලි නොවෙත්. මහානුභාව ඇති යක්‍ෂය, ඒ කරුණ ඔබගෙන් විමසමි. දෙවියන්ගේ දේහය කවර හෙයින් නොදිරාද?
එහි** සරීර දෙහො** යනු ශරීර සංඛ්‍යාත වූ දේහයයි. දෙවියන්ගේ ශරීරය කෙසේනම් නොදිරයිදැයි ඒ මම විමසමියි කියයි.
ඉක්බිති ඇයට කියන්නා වූ ශක්‍රයා වෙනත් ගාථාවක් කීවේය.
12. මිනිස්සු යම්සේ දිරත්ද දෙවියෝ එසේ නොදිරත්. ඔවුන්ගේ සිරුරුවල රැලි නොවෙති. දවසක් දවසක් පාසා දෙවියන්ගේ දිව්‍යමය වර්ණය ද මහත් වූ භෝගයෝ ද අතිශයින් වැඩෙත්.
එහි යථා **මනුස්සා** යම්සේ මිනිස්සු දිරන්නාහු රූපයෙන්ද වර්ණයෙන්ද භෝගයෙන්ද ඇස ආදී ඉන්‍ද්‍රියන්ගේ ශක්තියෙන්ද දිරත්. දෙවියෝ මෙසේ නොවෙත්. ඔවුන්ගේ ශරීරවල රැළිද නොවෙත්. ඔප දැමූ රන්පටක වර්ය හා සමාන ශරීරයක් වෙයි. **සුවෙ සුවෙ** යනු දවසක් දවසක් පාසා **භීය්‍යතරො වා** යනු වැඩිමනත්වම. **තෙසං** **දිබ්බො ච වණ්ණො** ඔවුන්ගේ දිව්‍යමය වර්ණයද **විපුලා ච භොගා** භෝගයෝද (සම්පත්ද) මහත් වෙති. මිනිසුන් අතර රූපයේ පිරිහීම ඉපිද කල්ගිය බවට ශාක්‍ෂිය. දෙවියන් අතර අතිරේක රූප සම්පත්තිය ද අතිරේක පිරිවර සම්පත්තිය ද මෙසේ නොපිරිහෙන ස්වභාව ඇත්තේ දෙව්ලොව නම් වේ. එහෙයින් ඔබ ජරාවට නොපැමිණ ගිහිගෙන් නික්මී පැවිදි වෙහි. මෙසේ පිරිහීම ස්වභාවකොට ඇති මිනිස්ලොවින් මිදී නොපිරිහෙන ස්වභාව ඇති මෙබඳු වූ දෙව්ලොවට යන්නෙහිය යි.
ඇය දෙව්ලොවට යන මාර්ගය විමසන්නී වෙනත් වූ ගාථාවක් කීවාය.
13. මෙලොව බොහෝ ජනයෝ කවරකට බිය වූවාහුද? විවිධ තීර්ථායතන වෙතින් නියම මාර්ගය කියන ලදද? මහතෙද ඇති යක්‍ෂය, ඔබගෙන් එය විමසමි. කොතැනක සිටියේ පරලොවට බිය නොවන්නේද?
එහි **කිංසූධ භීතා** යනු දෙව්රජතුමනි, මේ ක්‍ෂත්‍රිය ආදී භේදයන්ගෙන් යුත් බොහෝ ජනයෝ කවරකට බිය වූවාහු කවරකුට බියෙන් පිරිහීම් ස්වභාවකොට ඇති මිනිස් ලොවින් දෙව්ලොව නොයයි දැයි විමසයි. **මග්ගො** යනු දෙව්ලොව යන මාර්ගයයි. මෙහි කුමක්දැයි ගෙනහැර දක්වා කවරෙක්දැයි විමසීම කළ යුතුය. මේ මෙහි අර්ථයයි. නොයෙක් තීර්ථායතන වශයෙන් පණ්ඩිතයන් විසින් කියන ලද දෙව්ලෝ මාර්ගය කවරක්ද කෙබඳු වූවක දැයි කියන ලද්දේ වෙයි**. කත්‍ථ ඨීතො** යනු පරලොව යන්නෝ කවර මාර්ගයක සිටියේ බිය නොවේදැයි ය.
ඉක්බිති ඇයට කියන්නා වූ ශක්‍රයා වෙනත් වූ ගාථාවක් කීවේය.
14. වචනයත් සිතත් මනාව පිහිටුවා කයින් පවු නොකොට, බොහෝ ආහාරපාන ඇතිව ගිහිගෙයි වසන්නා වූ, ශ්‍රද්ධාවත් වූ, මොළොක් වූ සිත් ඇති, බෙදා පරිහරණය කරන්නා වූ, පරිත්‍යාගශීලී වූ, සංග්‍රහකරන සුළු වූ, ප්‍රිය වචන ඇති, මටසිළුටු වචන ඇති යන මේ ගුණයන්හි පිහිටි තැනැත්තා පරලොව යාමට බිය නොවෙයි යනුවෙනි.
එහි අර්ථය- සොඳුර උදය භද්‍රාවනි, **වාචං මනංච** වචනයත් මනසත් මනාව පිහිටුවා **කායෙනපි** කයින් පවු නොකරන්නා වූ තැනැත්තා මේ දස කුසල කර්මපථයන් සමාදන් වී පවතින්නේ බොහෝ ආහාරපාන සංඛ්‍යාත වූ දෙය්‍යධර්මයන් දෙමින් ගිහිගෙයි වසන්නේ, **සංවිභාගී** දානයෙහි විපාක ඇතැයි යන ඇදහීමෙන් යුක්ත වූයේ, මොළොක් සිත් ඇත්තේ. දෙය්‍යධර්මයන් දන් දීමෙහි ඇළුන බව නිසා සංවිභාගී වේ. පැවිද්දෝ පිඬු පිණිස හැසිරෙන්නෝ කියත්මැයි. ඔවුන්ට පිඬු දීමෙන් ඒ ඒ වචන දන්නා හෙයින් **වදඤ්ඤු** වෙයි. සතර සංග්‍රහ වස්තූන්ගෙන් **සංගාහකො** සංග්‍රහ කරන සුළු ප්‍රියවචන ඇති හෙයින් **සඛිල** වේ. මටසිළුටු වචන ඇති හෙයින් **සණ්හවාචො** වේ. මෙපමණක් වූ ගුණ රාශියෙහි සිටි තැනැත්තා පරලොව යන්නේ බිය නොවෙයි යනුයි.
අනතුරුව රජදුව ඔහුගේ වචනය අසා ස්තුති කරන්නේ වෙනත් ගාථාවක් කීවාය.
15. මහත් වූ ශෝභා ඇති දිව්‍යරාජය! මව යම්සේ ද පියා යම්සේ ද එසේ ඔබ මට අනුශාසනා කළෙහිය. ඔබ කවරෙක් වෙහිදැයි විමසමි.
එහි අර්ථය යම්සේ මව්පියවරු පුතුන්ට අනුශාසනා කරත්ද එසේ ඔබ මට අනුශාසනා කරන්නෙහිය. **උළාරවණ්ණ** ශෝභාවෙන් අගතැන්පත් රූපයක් දරන තැනැත්ත, ඔබ කවරෙක් වෙහිද? මෙසේ **අචචුග්ගත සරීරො** ඉතා උසස් ශරීර ඇත්තේයි.
අනතුරුව බෝසත් තෙමේ වෙනත් ගාථාවක් කීවේය.
16. සුන්දරිය, මම උදය රජු වෙමි. ගිවිසුම නිසා පැමිණියේ වෙමි. ඔබ අමතා යමි. ඔබගේ ගිවිසුමෙන් මිදුනේ වෙමි.
එහි අර්ථය - යහපත් දැකුම් ඇත්තිය, මම පෙර භවයෙහි ඔබගේ සැමියා වූ උදය වෙමි. තවුතිසා භවනයෙහි ශක්‍රයා වී උපන්නේ මෙහි පැමිණියේ වෙමි. කෙලෙස් වශයෙන් ආවේ නොවෙමි. ඔබ විමසා ගිවිසුම මුදවන්නෙමියි. **සංගරත්‍ථාය‍, **පෙර ගිවිසුමක් කළ හෙයින් ආවේ වෙමි. දැන් ඔබ අමතා යමි. එහෙයින් ඔබගේ ගිවිසුමෙන් මිදුනේ වෙමි.
රජදුව අස්වැසී ස්වාමීනි, ඔබ උදයභද්‍ර රජදැයි කදුළු දහරක් පවත්වන්නී මම ඔබ නැතිව වසන්නට නොහැක්කෙමි. යම්සේ ඔබ සමීපයෙහි වසමිද එසේ මා අනුශාසනා කරවයි කියා වෙනත් ගාථාවක් කීවාය.
17. ඉදින් ගිවිසුමෙන් මිදීමට මෙහි පැමිණි ඔබ උදය රජ වේ නම් රාජපුත්‍රය, යම්සේ නැවත එකතුවීමක් වේනම් එසේ මට අනුශාසනා කරව යි.
ඉක්බිති ඇයට අනුශාසනා කරන්නා වූ මහාසත්ත්ව තෙම ගාථා සතරක් කීවේය.
18. වයස වහා ඉක්ම යයි. ක්‍ෂණයද එසේම වේ. සිටීමෙක් නැත. සත්ත්‍වයෝ ඒකාන්තයෙන් මරණයට පත් වෙති. දිරාපත් වෙයි. සිරුර අස්ථිරය. උදයභද්‍රාවෙනි, ප්‍රමාද නොවව. ධර්මයෙහි හැසිරෙව.
19. ධනයෙන් පිරුණු මුළු පොළව එකෙකුටම අයත් වුවත් අනිකෙකුට අයත් නොවූවත් පහවූ ආශා ඇති හෙතෙම එයද අත්හරී. උදයභද්‍රාවනි, ප්‍රමාද නොවෙව. ධර්මයෙහි හැසිරෙව.
20. මව ද පියා ද සහෝදරයෝ ද යම් භාර්යාවක් ධනයෙන් මිලදීගත් සේවකයෝ ද යන සියල්ලෝම ඔවුනොවුන් අත්හැර යති. උදයභද්‍රාවෙනි, ප්‍රමාද නොවෙව. ධර්මයෙහි හැසිරෙව.
21. ශරීරය අනුන්ට ආහාරයක් වන බව දැන, සංසාරයෙහි සුගතියෙහි හා දුගතියෙහි කෙටිකලක් වාසය ඇති බව දැන උදය භද්‍රාවනි, පමා නොවව. ධර්මයෙහි හැසිරෙව.
එහි **අධිපත්ති** යනු අතිශයින් ගැටේ. වහා ඉක්මවා යයි. **වයො** යනු ප්‍රථම වයස ආදී වූ ත්‍රිවිධ වූ වයසයි. **ඛණො තථෙව** යනු ඉපදීම පැවැත්ම විනාශය යන ක්‍ෂණයන්ද එසේම ඉක්මවා යයි යි දෙආකාරයෙන්ම විනාශ වූයේ. සත්ත්වයන්ගේ ආයු සංස්කාරය නම් වහා ගලන්නා වූ නදිය මෙන් නොනැවතී ඉක්මවා යන්නේ යයි දක්වයි. **ඨානං නත්‍ථි** යනු උපන් සංස්කාරයෝ නොබිඳී සිටිත් යයි ප්‍රාර්ථනා කිරීමෙනුදු ඔවුන්ගේ සිටීමක් නම් නැත. මෙසේ ඒකාන්තයෙන් භාග්‍යවත් බුදුන් ආදීකොට සියළු සත්ත්වයෝ ච්‍යුත වෙත්. මරණය ඒකාන්තය. ජීවිතය නිත්‍ය වූවක් නොවේ යි මෙසේ මරණය පිළිබඳ සිහිය වඩව යයි දක්වයි. **පරිජිය්‍යති **යනු මේ රන්වන් වූ සිරුර දිරා යයි. මෙසේ දනුව. **මා පමාදං** යනු එහෙයින් උදයභද්‍රාවනි, මෙසේ ප්‍රමාදයට නො පැමිණෙන්නේය. අප්‍රමාදී වී කුසලපථයෙහි හැසිරෙවයි.
**කසිණා** යනු සියළු. **එකස්සෙව **යනු එකම රජුට. ඒ එකම රජුට අයත් වූ. අනිකෙකු අයත් නොවූ වන්නේ වෙයි. **තඤ්චාපි ජහාති අවීතරාගො** යනු තෘෂ්ණාවට වසඟ වූ පුද්ගලයා මෙපමණක් වූ යසසින් අතෘප්තිමත් වූයේ මරණ කාලයෙහි ප්‍රහාණය නො කරන රාග ඇත්තේම එය අත්හරී. මෙසේ තෘෂ්ණාවෙහි පිරවිය නොහැකි බව දනුවයි දක්වයි. **තෙචාපී** යනු මව පුතු ද පුතා මව ද පියා පුතු ද පුතා පියා ද සොහොයුරා සොහොයුරිය ද සොහොයුරිය සොහොයුරා ද බිරිඳ සැමියා ද සැමියා බිරිඳදැයි මොවුහු ඔවුනොවුන් අතහරිත් වෙන් වෙන් වෙති. මෙසේ සත්ත්‍වයන්ගේ වෙන්වීම දනුවයි දක්වයි.
**පරභෝජනං** යනු විවිධ වූ කපුටු ආදී වූ වෙනත් සත්ත්‍වයන්ගේ භෝජනය. **ඉත්තර වාසො** යනු මේ සසරෙහි යම් මේ මිනිසුන් වූ කෙනෙක් වෙත්ද ඒ සුගතියද මේ තිරිසන් වූවාහු වෙත්ද ඒ ඒ දුගතියද මේ දෙකම කෙටිකාලීන විසීමක් යයි දැන ප්‍රමාද නොවව. ධර්මයෙහි හැසිරෙව. නොයෙක් තැනින් පැමිණ එක්තැනක සිටින මේ සත්ත්‍වයන්ගේ සමාගමය ස්වල්පය. මේ සත්‍වයෝ ස්වල්ප වූම කාලයක් එකට වසත්. එහෙයින් අප්‍රමාද වූවාහු වෙහිය කියා මෙසේ මහාසත්ත්‍ව තෙමේ ඇයට අවවාද දුන්නේය.
ඇයද ඒ ධර්ම කථාවෙහි පැහැදී ස්තුති කරන්නී අවසාන ගාථව කීවේය.
22. මේ ශක්‍ර තෙමේ යහපත් වූවක් කියයි. මිනිසුන්ගේ ජීවිතය ස්වල්පය. දුක් සහිතය. ස්වල්ප කාලයක් පවත්නේ ය. එයද දුකින් මිශ්‍ර වූයේය. ඒ මට කසී රට සුරුන්‍ධන නගරය අතැර හුදකලාව පැවිදි වන්නෙමි.
එහි **සාධු** යනු යහපත්ය. **අප්පං මච්චාන ජීවිතං** යනු කියන්නා වූ මේ දෙව්රජු මනාව කියයි. කුමන කරුණක්ද. මේ ජීවිතය වූ කලී **කසිරං**. දුක් සහිතය. ආශ්වාද රහිතය. **පරිත්තකූච** බොහෝ නොවේ. ස්වල්ප කාලයක් පවත්නේ ය. ඉදින් දුක් සහිත වූයේද දීර්ඝ කාලයක් පවත්නේ නම් ස්වල්ප වූ හෝ සැපක් වන්නේය. මෙය වනාහි දුක් සහිතද ස්වල්ප කාලයක් නොපවත්නේද සියලු සාංසාරික දුකින් යුක්ත වූයේද වන්නේය. **සාහං** යනු ඒ මමයි. **සුරුන්‍ධනං **යනු සුරුන්‍ධ නගරයද කසී රට ද හැරදමා හුදකලාව පැවිදි වන්නෙමියි කීය.
බෝසතුන් ඇයට අවවාද දී සිය වාසස්ථානයටම ගියේය. ඇයද දෙවන දවස්හි අමාත්‍යයන්ට රාජ්‍යය පවරා දී ඇතුල් නගරයෙහිම තවුස් පැවිද්දෙන් පැවිදි වී ධර්මයෙහි හැසිර ආයු කෙළවර තවුතිසා භවනයෙහි බෝධිසත්ත්‍වයන්ගේ පාදපරිචාරිකාව වී උපන්නීය.
ශාස්තෘන් වහන්සේ මේ ධර්ම දේශනාව ගෙනහැර දක්වා සත්‍යයන් ප්‍රකාශ කර ජාතකය ගලපා වදාළ සේක. සත්‍ය දේශනාවසානයෙහි උකටලී වූ භික්‍ෂුව සෝවාන් ඵලයෙහි පිහිටියේය. එකල්හි රජදුව රාහුල මාතාව වීය. ශක්‍රයා වනාහී මම ම වීමි යයි වදාළ සේක.
**මිත්තො මිත්තස්ස** යන මේ ගාථාව ශාස්තෲන් වහන්සේ දෙව්රම්හි වාසය කරන සේක් කෙලෙස් නිග්‍රහයක් අරබයා දේශනා කළ සේක. එක් සමයෙක්හි සැවත්නුවර වැසි පන්සියයක් ගිහි යහළුවෝ තථාගතයන් වහන්සේගේ බණ අසා පැවිදි වී උපසම්පදා වූවාහු ඇතුළත විහාර සීමාවෙහිම වසන්නාහු මධ්‍යම රාත්‍රී කාලයෙහි කාමුක සිතුවිල්ලක් සිතුවාහුය. සියල්ල යට කී පරිද්දෙන්ම විස්තර කළ යුතුය. භාග්‍යවතුන් වහන්සේගේ ඇණවීමෙන් ආයුෂ්මත් ආනන්‍ද හිමි විසින් භික්‍ෂු සංඝයා රැස්වූ කල්හි ශාස්තෲන් වහන්සේ පැනවූ ආසනයෙහි හිඳ කෙනෙකු නියම නොකර කාමුක සිතුවිලි සිතුවෙහුදැයි නොකියා සියල්ලන්ට සංග්‍රහ වශයෙන් මෙන් මහණෙනි, කෙලෙස් කුඩා යයි නම් නැත. භික්‍ෂුව විසින් උපනුපන් කෙලෙස් නිග්‍රහ කටයුතුමය. පැරණි පණ්ඩිතයෝ බුදුන් නූපන් කල්හි කෙලෙස් නිග්‍රහකොට පසේ බුද්ධත්‍වයට පත්වූවෝ යයි කියා අතීත ප්‍රවෘත්තිය ගෙනහැර පා වදාළ සේක.
අතීතයෙහි බ්‍රහ්මදත්ත රජු රාජ්‍යය කරවන කල්හි කසීරට එක් ගමක යහළුවෝ දෙදෙනෙක් පැන් පිරුණු ලබු කබල් දෙකක් ගෙන කෙතට ගොස් පසෙකින් තබා කුඹුරකොට පිපාසය ඇතිවූ කල්හි අවුත් පැන් බොති. ඔවුන් අතුරෙන් එකෙක් පැන් බීම පිණිස අවුත් තමාගේ පැන් රකින්නේ අනිකාගේ ලබු කබලෙන් පැන් බී සවස වනයෙන් නික්මී නා සිටියේ අද මා විසින් කය ආදී දොරටුවලින් කිසියම් පවක් කරන ලද්දැයි විමසන්නේ සොරකම් කර පැන් බිව් බව දැක සංවේගයට පත්වී මේ තෘෂ්ණාව වැඩෙන්නී මා අපායෙහි හෙලන්නේ ය. මේ කෙලෙස් යටපත් කරන්නෙමි යි සොරකම් කර පැන් බිව් බව අරමුණු කොට විදර්ශනා වඩා පසේබුදු නුවණ උපදවා ලබන ලද නුවණ ආවර්ජනය කරමින් සිටියේය. ඉක්බිති අනිකා හා නැගී සිටියේ ඔහුම (කියන්නේ) යහළුව එන්න, ගෙදර යමුයි කීය. ඔබ යන්න. මට ගෙදරින් වැඩක් නැත. අපි පසේබුදුවරු වන්නමෝයි කීය. පසේබුදුවරු නම් ඔබ වැන්නෝ වෙත්ද? නැවත කෙසේනම් වෙත්දැයි. දෑගුල් පමණ කෙස් ඇති, කසාවත් පොරවන්නාහු උතුරු හිමාලයෙහි නන්‍දමූලක පර්වතයෙහි වසත් යයි. හෙතෙම හිස පිරිමැද්දේය. එකෙණෙහිම ඔහුගේ ගිහි ස්වරූපය අතුරුදහන් වීය. රතුපැහැ දෙපට සිවුරක් හැන්දේමය. විදුලිය හා සමාන බඳපටියක් බැඳුනේමය. ලාකඩ වැනි පළොල් පැහැ ඇති උතුරුසළු සිවුරක් ඒකාංශ කර පෙරවූයේමය. වලාකුළු පැහැති පාංශකූල සිවුරක් දකුණු අංශයෙහි තිබුයේමය. බඹර පැහැ ඇති මැටි පාත්‍රය වම් අංශයෙහි ලැගුනේම වීය. ඔහු ආකාශයෙහි සිට ධර්මය දේශනා කර නන්‍දමලක පර්වතයෙහිම බැස්සේය.
අනිකාද කසී ගමම කෙළෙඹියෙක් වූයේ වෙළෙදසැලහි හුන්නේ එක් පුරුෂයෙක් තමාගේ භාර්යාව ගෙන යන්නී දැක උසස් රූපයක් දරන්නා වූ ඒ ස්ත්‍රිය පිළිබඳව ඉඳුරන් බිඳ බලා නැවත සිතීය. මේ මාගේ ලෝභය වැඩෙන්නේ මා අපායයන්හි හෙලන්නී යයි කළකිරුණ සිත් ඇත්තේ විදර්ශනා වඩා පසේ බුදුනුවණ උපදවා අහසෙහි සිටියේ ධර්මය දේශනා කර නන්‍දමුලක පර්වතයටම ගියේය.
අන්‍ය වූද කසී ගම්වැසි පියපුතු දෙදෙනෙක් එකට මාර්ගයට පිළිපන්ය. මහවන දොරහි සොරු සිටියෝ වෙති. ඔවුහු පියපුතුන් ලැබ පුතු ගෙන ධනය ගෙනවුත් ඔබේ පුතා ගනුවයි පිටත් කර හරිත්. සොහොයුරන් දෙදෙනෙක් ලැබ බාල සොහොයුරා ගෙන වැඩිමල් තැනැත්තා පිටත්කර හරිත්. ආචාර්ය-අන්තෙවාසිකයන් ලැබ ආචාර්යවරයා ගෙන අතවැසියා පිටත් කර හරිත්. අතැවැසියා ශිල්ප ලෝභයෙන් ධනය ගෙන අවුත් ආචාර්යවයා ගෙන යයි. ඉක්බිති ඒ පියපුත්‍රයෝ එහි සොරුන් සිටි බව දැන ඔබ මගේ පියා යයි නොකියව. මමද ඔබ පුතු යයි නොකියමි යි කථිකා කර සොරුන් විසින් අල්ලා ගත් කල්හි තෙපි එකිනෙකාට කවරෙක් වෙහු දැයි විමසන ලද්දාහු කවරෙකු හෝ නොවෙමුයි දැන දැන බොරු කීම කළාහුය. ඔවුන් වනයෙන් නික්මී සවස් කාලයෙහි නා සිටි කල්හි පුතා තමාගේ සීලය පරීක්‍ෂා කරන්නේ ඒ මුසාවාදය දැක මේ පාපය වැඩෙන්නේ මා අපායයන්හි හෙලන්නේය. මේ කෙලෙස්වලට නිග්‍රහ කරන්නෙමියි විවසුන් වඩා පසේබුදු නුවණ උපදවා අහසෙහි සිටියේ පියාට ධර්මය දේශනා කර නන්‍දමුලක පර්වතයටම ගියේය.
කසී ගමම එක් ගම්මුලාදෑණියෙක් ප්‍රාණඝාතය කරවීය. ඉක්බිති ඔහු පූජාව කරන කල්හි මහජනයා රැස්වී කීවේය. ස්වාමීනි, අපි මුව-ඌරු ආදීන් මරා යක්‍ෂයන්ට පූජාවන් කරන්නෙමු. මේ පූජාවන් කරන කාලයයි. තෙපි පෙර කළ ආකාරයෙන්ම කරවයි මිනිස්සු බොහෝ පරපණ නැසීම කළාහුය. ඔහු බොහෝ මාලු-මස් දැක මේ මිනිස්සු මෙපමණක් ප්‍රාණීන් මරන්නාහු මගේ එකම වචනයකින්ම මැරූහයි කුකුස් කර වාකවුළුව ඇසුරුකර සිටියේම විවසුන් වඩා පසේබුදු නුවණ උපදවා අහසෙහි සිටියේ ධර්මය දේශනා කර නන්‍දමුලක පර්වතයටම ගියේය.
කසී රටම අන් ගම් දෙටුවෙක් මත්පැන් විකිණීම නවත්වා ස්වාමීනි, පෙර මෙකල්හි මත්පැන් සැණකෙළියක් වෙයි. කුමක් කරමුදැයි මහජනයා විසින් කී කල්හි තෙපි පැරණි අයුරින්ම කරව් යයි කීය. මිනිස්සු සැණකෙළිය කර රා බී කළහ කරන්නාහු අත් පා බිඳ හිස පලා කන් සිඳ බොහෝදෙන දඬුවමින් බැන්දාහුය. ගම් මුළාදෑණියා ඔවුන් දැක සිතුවේය. මා විසින් අනුදන්නා කල්හි මොවුහු මේ දුක නොවිදිය යුත්තාහ යි ඔහු එපමණකින් කුකුස්කොට විවසුන් වඩා පසේ බුදුනුවණ උපදවා අප්‍රමාද වහු යයි ආකාශයෙහි සිට ධර්මය දේශනා කර නන්‍දමුලක පර්වතයටම ගියේය.
මෑත කාලයෙහි ඒ පසේ බුදුවරු පස්දෙනාම පිඬු පිණිස බරණැස් නුවර දොර බැස මනාව හැඳ පෙරව ප්‍රසාද එළවන පෙර මග යෑම් ආදියෙන් පිඬු පිණිස හැසිරෙන්නාහු රජදොරට පැමිණියාහුය. රජු උන්වහන්සේලා දැක ප්‍රසන්න වූ සිත් ඇත්තේ රජ මැදුරට පිවිසවා පා ධෝවනය කර සුවඳතෙල් ප්‍රණීත කෑම්බීම්වලින් වළදවා එකත්පස්ව හිඳ ස්වාමීනි, ඔබවහන්සේලාගේ පළමු වයසෙහි පැවිදිවීම හොබනේය. මේ වයසෙහි පැවිදි වන්නෝ කෙසේනම් කාමයන්හි ආදීනව දක්නහුද? තොපට කවර අරමුණක් වූයේදැයි විචාළේය. ඔවුහු ඔහුට කියන්නාහු.
1. මහරජතුමනි, මම එකෙකු හා මිත්‍රවීමි. ඒ මම ඒ මිත්‍රයාගේ නුදුන් පැන් බිව්වෙමි. මවිසින් කරන ලද එම පාපය පසුව පිළිකුල් කෙළෙමි. නැවත පව් නොකරමියි (අධිෂ්ඨාන කර) එහෙයින් මම පැවිදි වූයෙමි.
2. අනිකෙකුගේ බිරිඳක දැක ඇය කෙරෙහි මට ඇල්මක් උපනි. මවිසින් කරන ලද ඒ පාපය පසුව පිළිකුල් කෙළෙමි. නැවත පව් නොකරමියි (අධිෂ්ඨාන කර) එහෙයින් මම පැවිදි වූයෙමි.
3. මහරජතුමනි, මගේ පියා වනයෙහිදී සොරුන් අල්ලා ගත්තේය. (ඔවුන් විසින්) විමසන ලද මම දැන දැනම වෙනත් අයුරකින් ඔවුන්ට විස්තර කෙළෙමි. මවිසින් කරන ලද ඒ පාපය පසුව පිළිකුල් කෙළෙමි. නැවත පව් නොකරමියි (අධිෂ්ඨාන කර) එහෙයින් මම පැවිදි වූයෙමි.

4. සෝම යාගය එළඹ සිටි කල්හි පරපණ නැසීම කෙළෙමු. මම ඔවුන් අනුදත්තෙමි. නැවත එම පව නොකරමියි මම පැවිදි වූයෙමි.

5. පළමුව අප ගමෙහි රහමෙර මිහිරි පානයකැයි පානය කරන්නෝ වූවහුද බොහෝ වූ ඔවුන්ගේ අවැඩ පිණිස වූ මත්පැන් පානය කරවූහ. මම ඔවුන් අනුදත්තෙමි. නැවත එම පව නොකරමියි මම පැවිදි වූයෙමි.

මේ පිළිවෙලින් ගාථා පහක් කීවාහුය. රජුද එක් එක් පසේ බුදුවරයාගේ විස්තරය අසා ස්වාමීනි, මේ පැවිද්ද නුඹ වහන්සේලාටම සුදුසු වන්නාහු යයි ස්තුති කළේය.
එහි **මිත්තො මිත්තස්ස** යනු මහරජ, මම එක් අයෙකුට මිත්‍රයෙක් වී ඒ මිත්‍රයා සතු වූ පැන් මේ ක්‍රමයෙන් පානය කෙළෙමි. **තස්මා** යනු යම් හෙයකින් පෘථග්ජනයෝ පව් කරත්ද එහෙයිනි. **මම මා පුන අකරං** යනු ඒ පාපය අරමුණුකොට පැවිදි වූයේ වෙමි යි. **ජන්‍දො** යනු මහරජ, මේ ක්‍රමයෙන් මා අන් අඹුවක දැක කාමයෙහි ඇලීම ඉපදුනි. **අගණ්හුං** යනු ගත්තාහුය. **ජානං** යනු ඒ සොරුන් විසින් මොහු තොපගේ කවරෙක් දැයිි විමසන ලද්දේ දන්නේම කිසිවෙක් නොවෙයි යයි අන් පරිද්දකින් කීවෙමි. **සොමයාගෙ** යනු අළුත් උත්සවය පැමිණි කල්හි සොම යාග නම් වූ යක්‍ෂයන්ට පූජාව කළාහුය. එය එළඹි කල්හි. **සමනුඤ්ඤුසිං** යනු එකඟ වූයේ වෙමි. **සුරාමෙරය මධුකා** යනු පිටි ආදියෙන් පෙරන ලද සුරා ද මල් ආදිය පැසවීමෙන් කරන ලද මෙරයද පැසුණු මී මෙන් මිහිරිකොට හඟින්නා වූ යම් ජනයෙක් වේද? **පඨමාසු නො** යනු අපගේ ගමෙහි යම් ගම්වැසියෙක් පළමුව මෙවැනි වූවාහුද **ආසුං** වූවාහුද. **බහුන්නං** **තෙ** යනු ඔවුහු එක් දිනයක එක් උත්සවයක් පැමිණි කල්හි බොහෝ දෙනාගේ අවැඩ පිණිස මත්පැන් කැප කළාහුය.
රජු ඔවුන්ගේ ධර්මය අසා පැහැදුන සිත් ඇත්තේ සිවුරු ද සළු ද බෙහෙත් ද දී පසේ බුදුවරුන් පිටත්කර හැරීය. උන්වහන්සේලාද ඔහුට අනුමෝදනා කර එහිම ගියාහුය. රජු එතැන් පටන් කාම වස්තූන් කෙරෙහි නො ඇලුනේ අපේක්‍ෂා රහිත වූයේ වී නොයෙක් අගනා වූ රස භෝජනයන් අනුභව කර ස්ත්‍රීන් සමඟ කථාබහ නොකර, නොබලා, නොඇලුන සිත් ඇත්තේ නැගිට සිරියහන් ගැබට පිවිස හුන්නේ සුදු බිත්තෙහිය භාවනාවට ගන්නා අරමුණු පිරියම් කර ධ්‍යාන ඉපිදවීය. ඔහු ධ්‍යානයට පැමිණියේ කාමයට ගරහන්නේ.
6. මම කාම සම්පත් සේවනය කරන්නේ ධ්‍යානසුවය වැනි වූ සැපතක් නොලදමි. දුගඳ වූ පසමිතුරන් නමැති ‍බොහෝ කටු ඇති මහත් වූ කාමයට නින්දා වේවා!
යන ගාථාව කීවේය. එහි **බහු කණ්ඨක** යනු බොහෝ පසමිතුරන් ඇති. **යෙ අහං** යනු යම් බඳු වූ මම. **අයමෙව** යනුද පෙළයි. **තාදිසං** යනු මෙබඳු වූ කෙලෙස් රහිත ධ්‍යාන සුවයයි.
ඉක්බිති ඔහුගේ අගමෙහෙසිය මේ රජු පසේ බුදුවරුන්ගේ ධර්මකථාව අසා උකටලී වූයේ අප සමඟ කථා නොකර සිරියහන් ගැබට පිවිසියේය. පළමුකොට ඔහු පරීක්‍ෂා කරන්නමෙියි සිතා සිරියහන් ගැබ දොරටු ගොස් දොරටුවෙහි සිටියා රජුගේ කාමයන්ට ගරහන්නා වූ ප්‍රීති වාක්‍යයන් අසා මහරජ ඔබ කාමයන්ට ගර්හා කෙරෙහිය. කම්සුවය වැනි සුවයක් නැතැයි කාමය වර්ණනා කරන්නී වෙනත් ගාථාවක් කීවේය.
7. කාමයෝ සැප ඇත්තෝය. මහත් වූ ආස්වාද ඇත්තෝය. කාමයට වැඩි වූ සැපයක් නොමැත. යමෙක් කම්සැප සේවනය කරත්ද ඔවුහු දෙව්ලොව උපදිත්.
එහි **මහස්සාදා** යනු මහරජ, මේ කාමයෝ නම් මෙයින් මත්තෙහි අන් සැපයක් නැත. කාමයන් සේවනය කරන්නෝ අපායෙහි නොගොස් දෙව්ලොව උපදිත් යන අර්ථයයි.
ඒ අසා බෝධිසත්ත්‍ව තෙමේ ඇයට කියනුයේ වසලිය, නැසෙන්නෙහිද? කුමක් කියහිද? කාමයන්හි සැපක් නම් කොයින්ද? මොව්හු වෙනස්වීමේ දුක් සහිතයෝයි නින්දා කරන්නේ සෙසු ගාථාවන් කීවේය.
8. කාමයෝ ස්වල්ප වූ ආශ්වාස ඇත්තෝය. කාමයන්ට වැඩි වූ දුකක් නැත. යමෙක් කාමයන් ඇසුරු කරත්ද ඔවුහු නිරයේ උපදිත්.
9. මනාව මුවහත් කළ කඩුවද, මනාව පන පොවන ලද සිරිය ද ආයුධය ද හදවතෙහි පහර දෙන ලද්දේ යම් සේද, කාමයෝ ඊටත් වඩා අතිශයින් දුක් සහිත වෙයි.
10. පුරුෂයෙකුගේ ප්‍රමාණයටත් වඩා වැඩි දැල්වෙන්නා වූ අඟුරු වලත් දවස පුරා ගිනියම් කළ හී වැළත් යම් සේද? කාමයෝ ඊටත් වඩා අතිශයින් දුක් සහිත වෙති.
11. හලාහල විෂ යම්සේද අතිශයින් රත්කළ තෙල් යම්සේද උණුකරන ලද තඹ මෙන් ඊටත් වඩා කාමයෝ අතිශයින් දුක් සහිත වෙති.
එහි **නෙත්තිංසො** යනු කරුණා රහිත මෙයද කඩුවට එක් නමෙකි. **දුක්ඛතරා** යනු මෙසේ දිලියෙන අඟුරුවල හෝ දවස පුරා රත්කළ හී වැළ හෝ නිසා යම් දුකක් උපදීද එයටත් වඩා කාමයෝම අතිශයින් දුක් ඇත්තෝයි යන අර්ථයි. අනතුරු ගාථාවෙහි යම්සේ මේ විෂ ආදීන් දුක් කැඳවන බැවින් දුක් ඇත්තෝ වෙති. මෙසේ කාමයෝද දුක් සහිතයහ. ඒ කාම දුක වෙනත් දුක්වලටත් වඩා අතිශය දුකක් යයි යන අර්ථයි.
මහාසත්ත්‍ව තෙමේ මෙසේ දේවියට ධර්මදේශනා කර ඇමතියන් එකතු කරවා පිංවත් ඇමතිවරුනි, තෙපි රාජ්‍යය පිළිපදුව. මම පැවිදි වන්නෙමියි කියා මහජනයා හඬා වැළපෙද්දී නැගී සිට අහසෙහි සිට අවවාද දී වායු මාර්ගයෙන්ම උතුරු හිමාලයට ගොස් රමණීය පෙදෙසක ආශ්‍රමයන් කරවා තවුස් පැවිද්දෙන් පැවිදි වී ආයු කෙළවර බඹලොව පිහිට කොට ඇත්තේ වීය.
ශාස්තෲන් වහන්සේ මේ ධර්ම දේශනාව ගෙනහැර දක්වා මහණෙනි, කුඩා වූ කෙලෙස් නම් නැත. ස්වල්ප වූද කෙලෙස් පණ්ඩිතයන් විසින් නිග්‍රහ කටයුතුමය යි කියා සත්‍යයන් ප්‍රකාශකොට ජාතකය ගලපා වදාළ සේක. සත්‍ය දේශනාව අවසානයෙහි පන්සියයක් භික්‍ෂූහු රහත් බැව්හි පිහිටියාහුය. එකල්හි පසේ බුදුවරු පිරිනිවන් පෑහ. දේවිය රාහුල මව වූවාය. රජු වනාහි මම ම වීමි යි වදාළ සේක.
**මිත්තා මච්ච පරිබ්බූළ්හං** යන මේ ගාථාව ශාස්තෲන් වහනසේ ජේතවනයෙහි වාසය කරන සේක් මහා අභිනිෂ්ක්‍රමණය අරබයා දේශනා කළ සේක. එක් දිනයක් දම්සභා මණ්ඩපයෙහි රැස් වූ භික්‍ෂූන් වහන්සේලා ඇවැත්නි, ඉදින් දසබලධාරී බුදුරජ ගිහිගෙයි විසුයේ නම් සියළු සක්වල ගැබහි සක්විති රජ වන්නේය. සත්රුවනින් යුක්ත වූ සතර වැදෑරුම් සෘද්ධියෙන් යුක්ත වූයේ දහසකට වැඩි පුත්‍රයන් පිරිවර කොට ඇති හෙතෙම මෙබඳු වූ ශ්‍රී සම්පත්තිය හැර කාමයෙහි දොස් දැක මධ්‍යම රාත්‍රී කාලයෙහි ඡන්න ඇමතියා සහායකොට ඇත්තේ කන්ථක අසුපිට නැගී නික්මී අනෝමා ගංතෙරදී පැවිදි වී සය අවුරුද්දක් දුෂ්කර ක්‍රියා කර සම්මා සම්බුදු බවට පත්වූයේ යයි ශාස්තෲන් වහන්සේගේ ගුණ කථා කීවාහුය. ශාස්තෲන් වහන්සේ අවුත් මහණෙනි, දැන් කවර කථාවෙකින් යුක්ත වූවෝදැයි විමසා මෙනම් වූවනකැයි කී කල්හි මහණෙනි, තථාගතයන් වහන්සේ මහාභිනිෂ්ක්‍රමණයෙන් නික්මුනේ දැන් පමණක් නොවේ. පෙරද දොළොස් යොදුන් වූ බරණැස්නුවර රාජ්‍යය හැර නික්මුණේම යැයි කියා අතීත ප්‍රවෘත්තිය ගෙනහැර පා වදාළ සේක.
අතීතයෙහි රම්‍ය නම් වූ නගරයෙහි සබ්බදත්ත නම් රජෙක් වීය. මෙය උදයභද්‍ර ජාතකයෙහි සුරුන්‍දන නම් වීය. චුල්ලසුතසෝම ජාතකයෙහි සුදස්සන නම් වීය. සොනනන්‍ද ජාතකයෙහි බ්‍රහ්මවද්ධන නම් වීය. ඛණ්ඩහාල ජාතකයෙහි පුප්ඵවතී නම් වීය. මේ යුද්ධඤ්ජය ජාතකයෙහි රම්ම නම් නගරය වීය. මෙසේ කිසිදිනක මෙහි නම වෙනස් වේ. එහි සබ්බදත්ත රජුට පුතුන් දහසක් වීය. යුද්ධඤ්ජය නම් වූ වැඩිමහල් පුතුට යුවරජ තනතුර දුන්නේය. ඔහු දිනපතා මහදන් පැවැත්වීය. මෙසේ කල් ගතවන කල්හි බෝධිසත්ත්ව තෙමේ එක් දවසක් උදෑසනම උතුම් රථයකට නැගී මහත් වූ ශ්‍රී සම්පත්තියෙන් උද්‍යාන ක්‍රීඩාවට යන්නේ ගස් අග තණ අග අතු අග මකුළුදැල් ආදියෙහි මුතුදැල් ආකාරයෙන් ලැගුනු පිනිබිඳු දැක යහළු රථාචාරි‍යෙනි මේ කුමක්දැයි විමසා, දේවයන් වහන්ස, මේ හිම වැටෙන කාලයෙහි වැටෙන්නා වූ පිනිබින්‍දු නමැයි අසා දවල් කාලය උයනෙහි ක්‍රීඩා කර සවස් කාලයෙහි පෙරළා පැමිණෙන්නේ ඒවා නොදැක යහළු රථාචාරියෙනි, ඒ පිනිබිඳු කොහිද? ඒවා දැන් නොදකිමියි විචාළේය. දේවයන් වහන්ස, ඒවා හිරු උදාවන කල්හි සියල්ලම කැඩී පොළොවෙහි වැටෙත් යයි අසා සංවේගයට පත් වී මේ සත්ත්වයන්ගේ ජීවිත සංස්කාරයෝද තණඅග පිනිබිඳු වැනි වෙති. මා විසින් රෝග-දිරීම-මරණය යන මේවායෙන් නොපෙළන ලද්දේම මව්පියන් විමසා පැවිදිවීමට වටනේයයි පිනිබිඳුම අරමුණු කොට භවත්‍රය ගිනිගත් කල්හි මෙන් දකින්නේ සිය මාලිගයට ගොස් අලංකාර කර සරසන ලද විනිශ්චය ශාලාවෙහි හුන් පියා සමීපයටම ගොස් පියා වැඳ එකත්පස්ව සිටියේ පැවිද්ද සඳහා අවසර ඉල්ලන්නේ,
1. මම මිතුරන් හා ඇමතිවරුන් පිරිවරා ගත් පිය රජතුමන් වඳිමි. මහරජතුමනි, මම පැවිදි වෙමි. දේවයන් වහන්ස එය අනුදනීවායි, පළමු ගාථාව කීවේය.
එහි **පරිබ්බූළහං** යනු පිරිවරන ලද. **තං දෙවො** යනු මගේ පැවිද්ද දේවයන් වහන්ස අනු දනීවා යි අර්ථයි.** **
ඉක්බිති රජු ඔහු වළක්වන්නේ දෙවන ගථාව කීවේය.
2. යුද්ධඤ්ජය කුමාරයෙනි, ඉදින් ඔබට කාමයන්ගෙන් අඩුවක් ‍වේනම් එය මම සම්පූර්ණ කරමි. යමෙක් ඔබට හිංසා කරයි නම් ඔහු එය වළක්වාලමි. පැවිදි නොවෙව.
ඒ අසා කුමාරයා තෙවන ගාථාව කීවේය.
3. මට කාමයන්ගෙන් අඩුවක් නොමැත. හිංසා කරන්නෝද මට ගැත්තාහ. යම්හෙයකින් මා ජරාවෙහි නොවිසුරුවයිද මම මට පහනක් වන්නට කැමති වෙමි. පරලොව ගමන් සඳහා ආරක්‍ෂාව සලසා ගන්නට රිස්සෙමි.
එහි **දීපඤ්ච** යනු පියාණනි, මට කාමයන්ගෙන් අඩුවක් නොමැත. මට හිංසා කරන කිසිවෙකුත් නොමැත. මම වනාහි පරලොව ගමන සඳහා තමාට පිහිටක් කරන්නට කැමැත්තෙමි. කෙබඳුද? **යං ජරා නාභි කීරති**. යම් හෙයකින් ජරාව මා මැඩ නොපවත්නේද එලෙස කරනු කැමැත්තෙමි. අමාමහ නිවන සොයන්නෙමි. මට කාමයන්ගෙන් වැඩක් නැත. මහරජතුමනි, මා අනුදනුවයි කියයි.
මෙසේ නැවත නැවත කුමාරයා පැවිද්ද ඉල්ලීය. රජ පැවිදි නොවවයි වළක්වයි. ඒ කරුණ ප්‍රකට කරන්නා වූ ශාස්තෲන් වහන්සේ ගාථා අර්ධයක් කීවේය.
4. පුත්‍රයා පියාගෙන් යදින්නේ ය. පියා තම ඖරස පුත්‍රයාගෙන් යදින්නේ ය.
එහි “වා” කාරය කෙටිකිරීම අර්ථ කොට ඇත. මෙය කියන ලද්දේ වෙයි. මහණෙනි, මෙසේ පුතා පියාගෙන් ඉල්ලයි. පියාද ඖරස පුත්‍රයාගෙන් ඉල්ලයි.
සෙසු ගාථා අර්ධය රජ කීවේය.
දරුව, යුද්ධඤ්ජය කුමාරය. නියම්ගම් වැසියෝ ද යදිති. පැවිදි නොවන්න.
එහි අර්ථය. දරුව, මේ තොපගේ නියම් ගම්වැසි මහජනයා ද ඔබ පැවිදි නොවවයි යදියි.
කුමාරයා පස්වන ගාථාව කීවේය.
5. පියරජතුමනි, පැවිදිවන්නා වූ මා නොවළක්වනු මැනවි. මම කාමයන්ගෙන් මත්වූයේ ජරාවෙහි වසඟයට පත්වූවෙක් නොවෙම්වා.
එහි **වසමන්‍වගූ **යනු මම කාමයන්ගෙන් මත් වූවෙකු නොවෙමි. ජරාවෙහි වසඟයට ගියේ වෙමි. සංසාර දුක් ගෙවා යම්සේ සර්වඥතා ඥානය අවබෝධ කරන්නෙක් වෙම්ද එලෙස මා දෙස බලවයි යන අදහසයි.
මෙසේ කී කල්හි රජ නොවැටහෙන්නෙක් වීය. මොහුගේ මව, දෙවීනි, තොපගේ පුතු පියාගෙන් පැවිද්ද අනුදන්වන්නේ යයි අසා තෙපි කුමක් කියව්දැයි විසඥ වූ මුවින් රන් දෝලාවෙහි හිඳ වහා විනිශ්චය ස්ථානයට ගොස් අයදින්නී සවන ගාථාව කීවාය.
6. දරුව, මම ඔබගෙන් යදිමි. පුත්‍රය මම ඔබ වළක්වමි. මම ඔබ බොහෝ කලක් දකිනු කැමැත්තෙමි. යුද්ධඤ්ජය පැවිදි නොවව.
කුමාරයා ඒ අසා සත්වන ගාථාව කීවේය.
7. හිරු උදාවෙහි තණ අග පිනිබිඳු මෙන් මනුෂ්‍යයන්ගේ ආයුෂද එසේමය. මෑණියනි, මා නොවළක්වන්න.
එහි අර්ථය. මෑණියනි, හිරු උදාවෙහිදී තණ අග පිනි බිඳු සිටීමට යම්සේ අපොහොසත් වේද පොළොවෙහි වැටේද මෙසේ මේ සත්ත්වයන්ගේ ජීවිතය ස්වල්පය. තාවකාලිකය. බොහෝකල් නොපවත්නේය. මෙබඳු වූ ලොව විසීමක් ඇතිකල්හි ඔබ කෙසේ නම් මා බොහෝ කල් දක්නෙහි. මා නොවැළැක්වුව මැනවි.
මෙසේ කියන කල්හිද ඇය නැවත නැවතත් යාඥා කළේමය. අනතුරුව මහාසත්ත්ව තෙමේ පියා අමතා අටවන ගාථාව කීවේය.
8. රජතුමනි, මැය (මේ මව) වහා යානයට නංවන්න. සසර තරණය කරන්නා වූ මට බාධා කරන්නියක නොවේවා!
එහි අර්ථය. පිය රජතුමනි, ඔබ එතර කරවන පුරුෂයෙක් වී මේ මව රන් දෝලාවට නංවන්න. **මා මෙ** මම නහමක් ජාති ජරා ව්‍යාධි මරණ නම් කාන්තාරය. **තරන්තස්ස **ඉක්මවන්නා වූ, **මාතා** **අන්තරායකරා** **අහු**-මව බාධා කරන්නියක වේවා.
රජු පුත්‍රයාගේ වචනය අසා සොඳුර යව. ඔබගේ දෝලාවෙහි හිඳ ඇලීම වඩවන පහයටම නඟුව යයි කීවේය. ඇය ඔහුගේ වචනය අසා සිටින්නට නොහැකි වන්නී ස්ත්‍රී සමූහයා විසින් පිරිවරන ලද්දී ගොස් පහයට නැගී පුත්‍රයාගේ කවර ප්‍රවෘත්තියක් දැයි විනිශ්චය ස්ථානය බලන්නී සිටියාය. බෝධිසත්ත්‍ව තෙමේද මව ගිය කල්හි නැවතත් පියාගෙන් ඉල්ලීය. රජු ඔහු වළක්වන්නට නොහැකි වන්නේ දරුව, එසේනම් ඔබගේ සිතැඟිය මුදුන්පත් කරව පැවිදි වෙවයි අනුදත්තේය. අනුදත් කල්හි බෝසතුන්ගේ බාල සොහොවුරු යුධිට්ඨිල කුමාරයා පියා වැඳ පියාණනි, මටද පැවිද්ද අනුදනුව යයි අනුදන්ව වීය. සොහොයුරන් දෙදෙනාම පියා වැඳ කාමයන් හැර මහජනයා පිරිවරා විනිශ්චය ස්ථානයෙන් නික්මුනාහුය. දේවිය මහාසත්ත්වයන් බලා මගේ පුතා පැවිදි වූ කල්හි රම්‍ය නගරය හිස් වන්නේ යයි හඬන්නී ගාථා දෙකක් කීවාය.
9. සබ්බදත්ත රජු විසින් යුද්ධඤ්ජය කුමරු (පැවිද්ද සඳහා) අනුදත්තේය. (තෙපි) ඉදිරියට යව්. (පුත) ඔබට යහපතක් වේවා යි (කියව්) රම්‍ය නගරය හිස්වූවක් වන්නේය.
10. තරුණ වූ, රන් හා සමාන වූ, පුතුන් දහසකට ‍ශ්‍රේෂ්ඨ වූ යම් කුමාරයෙක් වීද බලවත් වූ ඒ මේ කුමාරයා කහවත් හඳිනා වූ පැවිද්දෙක් වීය.
එහි **අභිධාවථ** යනු පිරිවරා සිටි සියළු ස්ත්‍රීන්ට වේගයෙන් දුවහු යයි අණකරවයි**. භද්දන්තෙ** යනු ගොස් ඔහුට “ඔබට යහපතක් වේවායි කියව්**. රම්මකං** යනු රම්‍ය නගරය සඳහා කීය**. යොහු** **සෙට්ඨො** යනු යමෙක් රජුගේ පුතුන් දහසකට ශ්‍රේෂ්ඨ වීද ඔහුයි. **පබ්බජිතො** යනු පැවිද්ද පිණිස යන්නා වූ ඔහු සඳහාම කීවේය.
බෝධිසත්ත්‍ව තෙමේද යම්තාක් පැවිදි නොවීද හෙතෙම මව්පියන් වැඳ බාල වූ යුධිට්ඨිල කුමාරයා ද ගෙන නගරයෙන් නික්මී මහජනයා නවත්වා දෙදෙනාම හිමවතට පිවිස සිත්කළු තැනක ආශ්‍රමයක් කොට තවුස් පැවිද්දෙන් පැවිදි වී ධ්‍යාන අභිඥාවන් උපදවා වන මුල් ගෙඩි ආදියෙන් දිවි ඇති තෙක් යැපෙන්නේ බඹලොව පිහිටකොට ඇත්තේ වීය. ඒ කරුණ අවසානයෙහි බුද්ධ ගාථාවෙන් දක්වයි.
11. යුද්ධඤ්ජය හා යුධිට්ඨිල යන කුමාරවරු දෙදෙනා මව්පියන් අත්හැර මාරයාගේ බැමි සිඳ දමා පැවිදි වූහ.
එහි **මච්චුනො** යනු මාරයාගේ මෙය කියන ලද්දේ වෙයි. මහණෙනි, යුද්ධඤ්ජය යුධිට්ඨිල යන මේ කුමාරවරු දෙදෙනා මව්පියවරුන් හැර මාරයා සතු වූ රාග දෝස මෝහ නම් බැමි සිඳ පැවිදි වූවාහුයි.
ශාස්තෘන් වහන්සේ මේ ධර්මදේශනාව ගෙනහැර දක්වා සත්‍යයන් ප්‍රකාශ කර මහණෙනි, දැන් පමණක් නොවේ. තථාගතයන් වහන්සේ පෙරද රාජ්‍යය හැර පැවිදි වූයේම යයි කියා ජාතකය ගලපා වදාළ සේක. එකල්හි මව්පියෝ මහාරාජකුලයෝ වූහ. යුධිට්ඨිල කුමාරයා ආනන්‍ද වීය. යුද්ධඤ්ජය මම ම වීමියි වදාළ සේක.
**එථ ලක්ඛණ සීතා ච** යන මෙය ශාස්තෲන් වහන්සේ ජේතවනයෙහි වාසය කරන්නේ එක් පියා මළ කෙළෙඹියෙකු අරභයා දේශනා කළ සේක. ඔහු පියා කළුරිය කළ කල්හි ශෝකයෙන් මඩනා ලද්දේ සියළු කටයුතු අත්හැර ශෝකය අනුව පවතින්නෙක් වීය. බුදුරජාණෝ අළුයම් කාලයෙහි ලොව බලන්නේ ඔහුගේ සෝවාන් ඵලයට පැමිණීමේ හේතුසම්පත් දැක දෙවන දවස්හි සැවැත්නුවර පිඬු පිණිස හැසිරී කරන ලද බත් කිස ඇත්තේ භික්‍ෂූන් පිටත්කර යවා අනුව යන්නා වූ එක් භික්‍ෂුවක් ගෙන ඔහුගේ ගෙට ගොස්, වැඳ සිටි ඔහුට මිහිරි වචනයෙන් අමතන්නේ උපාසකය, කුමක් හෙයින් ශෝක කරන්නෙහිදැයි කියා. එසේය ස්වාමීනි, පියා මළ ශෝකය මා පීඩාවට පත් කරයි යි කී කල්හි උපාසකය, පෙර පණ්ඩිතයන් අෂ්ටලෝක ධර්මයන් තත් වූ පරිදි දැනගෙන පියා මළ කල්හි ස්වල්ප වූද ශෝකයක් නොකළාහු යයි කියා ඔහු විසින් අයදින ලද්දේ අතීත ප්‍රවෘත්තිය ගෙනහැර පෑ සේක.
අතීතයෙහි බරණැස් නුවර දසරථ නම් මහරජ අගතිගාමී බව අත්හැර දැහැමිව රාජ්‍යය කරවීය. ඔහුගේ සොළොස් දහසක් ස්ත්‍රීන්ට ප්‍රධාන වූ අගමෙහෙසිය පුතුන් දෙදෙනෙකුද එක් දුවක්ද වැදුවාය. වැඩිමහල් පුතා රාම පණ්ඩිතයා නම් වීය. දෙවැන්නා ලක්ඛණ කුමාරයා නම් වීය. දුව සීතා දේවී නම් වීය. මෑත කාලයෙහි අගමෙහෙසිය කළුරිය කළාය. රජු ඇය කළුරිය කල්හි බොහෝ කලක් ශෝකයෙහි වසඟයට ගොස් අමාත්‍යයන් විසින් අවබෝධ කරවන ලද්දේ ඇයට කළයුතු අවසන් කටයුතු කොට අන් තැනැත්තියක් අග්‍රමහේෂී තනතුරෙහි තැබීය. ඇය රජුට ප්‍රිය වූවාය. සිත් ගත්තීය. ඇයද මෑත කාලයෙහි ගැබ්ගෙන ලබන ලද ගැබ ආරක්‍ෂා ඇත්තී පුත්‍රයෙකු වැදුවාය. ඔහුට ‘භරත’ කුමාරයායි නම් කළාහුය. රජ පුත්‍ර ස්නේහයෙන් සොඳුර, තොපට වරයක් දෙමි. ගනුව යයි කීවේය. ඇය ගන්නා ලද්දක් කොට තබා කුමාරයාගේ අවුරුදු සත අට වයස් කාලයෙහි රජු වෙත එළඹ, දේවයන් වහන්ස, ඔබ විසින් මගේ පුතාට වරයක් දෙන ලදි. දැන් ඔහුට එය දෙවයි කීය. සොඳුර, ගනුවයි. දේවයන් වහන්ස මගේ පුතාට රාජ්‍යය දෙවයි. රජු අසුරු ගසා වසලිය නැසේවා! මගේ පුතුන් දෙදෙනා ගිනිකඳන් මෙන් දිළිසෙති. ඔවුන් මරවා ඔබගේ පුතාට රාජ්‍යය ඉල්ලන්නෙහිදැයි තර්ජනය කෙළේය. බියට පත් වූ ඇය සිරියහන් ගැබට පිවිස අන් දවස්හිදී නැවත නැවතත් රජුගෙන් රාජ්‍යයම ඉල්වීය.
රජු ඇයට ඒ වරය නොදීම සිතුවේය. ස්ත්‍රිය නම් කළගුණ නොදන්නීය. මිත්‍රද්‍රෝහීය. මැය කපටි සහගත ලෙස ගිවිසුම් කර හෝ කපටි ලෙස අල්ලස් දී හෝ මගේ පුතුන් මරවන්නේ යයි සිතීය. හෙතෙම පුතුන් කැඳවා දරුවෙනි, මෙහි වසන්නා වූ නුඹලාට අනතුරක් වන්නේය. තෙපි සමීප රාජ්‍යයට හෝ වනයට හෝ ගොස් මා මළ කල්හි අවුත් කුලය සතුවූ රාජ්‍යය ගනුව යයි කියා - නැවත නිමිති කියන්නන් කැඳවා තමාගේ ආයුෂ කාලය විමසා දොළොස් වසරකට වඩා පවතින්නේය යි අසා දරුවෙනි, මෙයින් දොළොස් වසරක් ඇවෑමෙන් අවුත් සේසත් නංවන්නහු යයි කීය. ඔවුහු මැනවයි කියා පියා වැඳ හඬමින් පහයෙන් බැස්සාහුය. සීතා දේවියද මමද සොහොයුරන් සමගම යන්නෙමියි පියා වැඳ හඬන්නී නික්මුනාය. ඒ තිදෙනට මහජනයා විසින් පිරිවරන ලද්දාහු නගරයෙන් නික්ම මහජනයා නවත්වා පිළිවෙලින් හිමාලයට පිවිස ජලයෙන් යුත් ලොකු කුඩා ගෙඩි සුලභ වූ ප්‍රදේශයක ආශ්‍රමයක් කරවා ලොකු කුඩා ගෙඩිවලින් යැපෙන්නාහු වාසය කළහ.
ලක්ඛණ පණ්ඩිතයාද සීතා දේවියද රාම පණ්ඩිතයන් අයැද තෙපි අපගේ පිය තනතුරෙහි සිටියේය. එහෙයින් අසපුවෙහිම සිටුව. අපි ලොකු කුඩා ගෙඩි ගෙනවිත් තොප පෝෂණය කරන්නෙමුයි ප්‍රතිඥාවක් ගත්තේය. එතැන් පටන් රාම පණ්ඩිතයා එහිම වෙයි. අන්‍යයෝ ලොකු කුඩා ගෙඩි ගෙනවුත් ඔහු පෝෂණය කළාහුය. මෙසේ ඔවුන් ලොකු කුඩා ගෙඩිවලින් යැපී වසන කල්හි දසරථ මහරජු පුත්‍ර ශෝකයෙන් නවවන අවුරුද්දෙහි කළුරිය කෙළේය. දේවිය ඔහුගේ සිරුර දවා තමාගේ පුතු වූ භරත කුමාරයාට සේසත් ඔසවවයි කීවාය. ඇමතියෝ සේසතෙහි ස්වාමිවරු වනයෙහි වසත් යයි නොදුන්නාහුද? භරත කුමාරයා මගේ සොහොවුරු රාම පණ්ඩිතයා වනයෙන් ගෙන්වා සේසත් නංවාලමියි පස්වැදෑරුම් රාජ්‍යත්‍වයේ උපකරණ ගෙන සිව්රඟ සෙනඟ සමග ඔහු වසන තැනට ගොස් නුදුරෙහි කඳවුරු බැඳ ඇමතිවරුන් කිහිප දෙනෙකු සමග ලක්ඛණ පණ්ඩිතයාද සීතා දේවිය ද වනයට ගියකල්හි ආශ්‍රමයට පිවිස ආශ්‍රම දොරටුවෙහි මනාව තබන ලද රන්රුවක් මෙන් සැක නැතිව සුවසේ හුන් රාම පණ්ඩිතයා වෙත එළඹ වැඳ එකත්පස්ව සිටියේ රජුගේ තොරතුරු කියා ඇමතිවරුන් සමඟ පාදයන්හි වැටී හැඬුවේය. රාම පණ්ඩිතයා ශෝක නොකළේමය. නොහැඬීය. ඉඳුරන්ගේ වෙනස්වීම පමණක් හෝ නොවීය. භරත කුමරු හඬා සිටිකල්හි සවස් කාලයෙහි අන් දෙදෙනා ලොකු කුඩා ගෙඩි රැගෙන ආවාහුය. රාම පණ්ඩිතයා සිතීය. මේ දෙදෙන තරුණය. මම මෙන් විමසීමේ නුවණ මොවුන්ට නැත. තොපගේ පියා මළේයයි වහා කී කල්හි ශෝකය දරන්නට නොහැකි වන්නා වූ ඔවුන්ගේ හදවතද පැලෙන්නේය. උපක්‍රමයෙකින් ඔවුන්ට ජලයට බස්සවා මේ පුවත අස්වන්නෙමි යි. ඉක්බිති ඔවුන්ට ඉදිරියේ වූ එක් ජලය ඇති තැනක් පෙන්වා තෙපි බොහෝ වේලා ගතකොට පැමිණියෝ වෙති. මෙය ඔබලාට දඬුවම වේවා! මේ ජලයට බැස සිටුවයි පළමුකොට ගාථා අර්ධයක් කීය.
1. ලක්ඛණ, සීතා, දෙදෙනා මෙහි එව්. දෙදෙනාම ජලයට බසිව්.
එහි අර්ථය **එථ ලක්ඛණ සීතා ච** යනු දෙදෙනාම පැමිණෙත්වා! මේ ජලයට බසිවු යි. ඔවුහු එක් වචනයෙන්ම බැස සිටියාහුය. ඉක්බිති ඔවුන්ට ඒ ප්‍රවෘත්තිය දන්වන්නේ සෙසු ගාථා අර්ධය කීවේය.
දසරථ රජු මළේ යයි මේ භරත කුමරු කීවේයයි.
ඔවුහු පියා මළ පණිවුඩය අසා විසඥ වූහ. නැවතද ඔවුන්ට කීවේය. නැවත විසඥ වූහ යි. මෙසේ තෙවන වර දක්වා විසඥ වූ කල්හි ඇමතියන් ඔවුන් ඔසවා ජලයෙන් බැහැරකොට පොළොවෙහි හිඳුවා අස්වැසිලි ලද කල්හි සියල්ලෝ ඔවුනොවුන් හඬා වැළපී හුන්නාහුය. භරත කුමාරයා සිතුවේය. මාගේ සොහොවුරු ලක්ඛණ කුමාරයා ද සොහොවුරී සීතා දේවිය ද පියා මළ පණිවුඩය අසාම ශෝකය දරන්නට නොහැකි වෙත්. රාම පණ්ඩිතයා ශෝක නොකරයි. නො වැළපෙයි. ඔහුගේ ශෝක නොකරන කරුණ කිම? ඔහුගෙන් විමසන්නෙමියි. හෙතෙම ඔහු විමසන්නේ දෙවන ගාථාව කීවේය.
2. රාම කුමරුනි, කවර ආනුභාවයක් නිසා ශෝක විය යුත්ත පිළිබඳව ශෝක නොකෙරෙහිද? පියා කළුරිය කළ බව අසා ඒ දුක ඔබව නොපෙළාද?
එහි **පභාවෙන **යනු ආනුභාවයෙන්. **නතං පසහතෙ** යනු මෙවැනි වූ දුක කවර කරුණකින් නොපෙළයිද? ඔබගේ නොකරන කරුණ කිම? පළමුකොට එය කියව.
ඉක්බිති රාම පණ්ඩිතයා ඔහුට තමාගේ ශෝක නොකිරීමේ කරුණු කියන්නේ.
3. බොහෝකොට කථාකරන පුරුෂයෙකු විසින් යම් මේ ජීවිතය පාලනය කරන්නට නොහැකිද? පණ්ඩිත වූ බුද්ධිමත් ඔහු කවර කරුණකට තමා තවන්නේද?
4. දරුවෝද, යම් බඳු වැඩිහිටියෝද, යම් බාලයෝද, යම් පණ්ඩිතයෝද, ධනවන්තයෝද, දිළින්දෝද යන මේ සියල්ලෝ මරු පිහිටකොට ඇත්තෝ වෙති.
5. පැසුණු ගෙඩිවලට නිරතුරුව වැටීමේ බිය වේද? මෙසේ උපන් උපන් සත්ත්‍වයන්ට නිරතුරුව මරණයෙන් බිය ඇති වේ.
6. උදෑසන දුටු බොහෝ ජනයෝ සවස නොපෙනෙත්. සවස දුටු බොහෝ දෙනෙක් උදේ නොපෙනෙත්.
7. ඒකාන්තයෙන් හඬනු ලබන්නේ කිසි ප්‍රයෝජනයක් උපදවන්නේ නම් නුවණැති පුද්ගලයා මුලාවට පත්වී තමාට හිංසා කරන මේ හැඬීම කරන්නේය.
8. තමා විසින් තමාට කරන හිංසාවක් වේ. කෙට්ටු වීමක් වේ. දුර්වර්ණ වේ. ඒ හැඬීම නිසා මියගිය අය නොරැකෙති. වැළපීම නිරර්ථකය.
9. ගිනිගත් ගෙය ජලයෙන් නිවන්නේ යම්සේද? මෙසේ ධෛර්යයෙන් යුත්, බහුශ්‍රැත වූ, බුද්ධිමත්, පණ්ඩිත මිනිසා උපන් ශෝකය සුළඟ පුළුන් පහ කරන්නාක් මෙන් වහා පහ කරන්නේය.
10. සත්ත්‍වයා හුදකලාවම පරලොව යයි. හුදකලාවම කුලයෙහි උපදී. සියළු ප්‍රාණීන්ගේ එක්වීම කර්මය අනුව සිදුවේ.
11. එහෙයින් ධෛර්යයෙන් යුක්ත වූ, බහුශ්‍රැත වූ, මෙලොවද පරලොවද දන්නහු විසින් ධර්මය දැන මහත් වූ ශෝක ඇත්තේද හදවතද සිතද නොතවත්.
12. ඒ මම සුදුස්සන්ට යසස ද තනතුරු ද දෙමි. නෑයන් පෝෂණය කරමි. ඉතිරි වූ දෙය (සම්පත්තියද) පාලනය කරමි. මෙය දැනුවත්හුගේ කටයුත්තයි.
මේ ගාථාවන්ගෙන් අනිත්‍ය බව ප්‍රකාශ කළේය.
එහි **පාලෙතුං** යනු ආරක්‍ෂා කරන්නට. **ලපතං** යනු කථා කරන්නවුන්ගේ. මෙය කියන ලද්දේ වෙයි. දරුව, භරත කුමාරය, යම් හෙයකින් සත්ත්‍වයන්ගේ ජීවිතය බොහෝකොට වැළපෙන්නා වූ පුරුෂයන් අතර එකෙකු විසින්ද විනාශ නොවේවායි රකින්නට නොහැකිය. දැන් මා වැනි අෂ්ටලෝක ධර්මයන් ඇති පරිදි දන්නා වූ ප්‍රාඥ වූ බුද්ධිමත් වූ පණ්ඩිතයා, මරණයෙන් කෙළවර කොට ඇති ජීවිතයන් ඇති කල්හි, මළ කල්හි. **කිස්ස අත්තාන මුපතාපයෙ** යනු කවර කරුණකින් උපකාර රහිත වූ සිය දුකින් තමා තවන්නේය යි.
**දහරා ච** යනු ගාථාවෝ දරුව, භරතය, මේ මරු නම් රන් රුව සමාන වූ දරුවන් ක්‍ෂත්‍රීය කුමාරයන් ආදීන් වැඩිවියට පත් වූවන්ද මහා යෝධයන්ද බාලයන්ද පුහුදුන් සත්ත්‍වයන්ද බුද්ධි ආදී පණ්ඩිතයන් ද සක්විති රජු ආදීන් ද ඉසුරුමතුන් ද අහර නොලබන දිළින්දන් ද ලජ්ජා නැතිව බස්ම වන්නේය. මේ සියළු සත්ත්‍වයෝම **මච්චු පරායණා** මරණය හමුවෙහි බිඳී ගිය වෙන් වෙන්ව බිඳීගිය අයම වෙත් යයි දක්වනු පිණිස කියන ලදි.
**පපතනා** යනු වැටීම් වශයෙන් මෙය කියන ලද්දේ වෙයි. දරුව භරතය, යම්සේ පැසුන ගෙඩි පැසුන කල පටන් දැන් නටුවෙන් සිඳී වැටෙන්නේය. දැන් වැටෙන්නේ යයි. වැටීමෙන් වන බිය නිත්‍යය. සැමදා පවත්නේය. ඒකාන්ත වෙයි. මෙසේ සැක කටයුතු බව නිසා මෙසේ උපන් සත්ත්‍වයන්ට ඒකාන්තයෙන්ම මරණයෙන් බියක් නැතැයි යන ඒ ඇසිල්ල හෝ සුළු කාලය හෝ යම්තැනක ඔවුන්ගේ සැක නොකටයුතු වන්නේය.
**සායං** යනු සවස් වරුවෙහි. මොහු විසින් රාත්‍රී කාලයෙහි දුටුවහුනට දවල් කාලයෙහිද දවල් කාලයෙහි දුටුවහුනට රාත්‍රී කාලයෙහිද නොදැක්ම දක්වයි. **කඤ්චි** **දත්‍ථං** යනු මගේ පියා මගේ පුතා ආදී වශයෙන් වැලපෙනු ලබන්නා වූ පුරුෂයා මුළා වූයේ තමාට හිංසා කරන්නේ ක්ලාන්ත වන්නේ ස්වල්ප වූද ප්‍රයෝජනයක් ගෙන එන්නේද? **කයිරාචෙනං විචක්ඛණො** යනු ඉක්බිති පණ්ඩිත පුරුෂයා වැළපීම කරන්නේය. යම් හෙයකින් හඬන්නේ මළ තැනැත්තා ගෙන ඒමට හෝ ඔහුට අන් අභිවෘද්ධියක් කරන්නට නොහැකි වෙයි. ඒ නිරර්ථක බව නිසා පණ්ඩිතයෝ විලාපයට විලාප නොදෙත්.
**අත්තානමත්තනො **යනු තමාගේ ශරීරය ශෝකය වැළපීම සංඛ්‍යාත දුකින් හිංසා කරනු ලබන්නේ. **න තෙන** යනු ඒ වැළපීමෙන් පරලොව ගිය සත්ත්‍වයෝ ආරක්‍ෂා නොකෙරෙත්. නො යැපෙත්. **නිරත්‍ථා** යනු එහෙයින් ඒ මියගිය සත්ත්‍වයන් වෙනුවෙන් මේ වැළපීම නිරර්ථකය. **සරණං** යනු වස්නා ගෙයයි. මෙය කියන ලද්දේ වෙයි. යම්සේ පණ්ඩිත පුරුෂයා තමා වසන ගෙය ගිනිගත් කල්හි මොහොතකුදු වෙහෙසකට නොපැමිණ කළ සියයෙන්ද දහසින්ද ජලයෙන් එය නිවන්නේමය. මෙසේ ධෛර්ය සම්පන්න තැනැත්තා උපන් ශෝකය වහා නිවන්නේය. වාතය පුළුන් මෙන් යම් සේ සිටින්නට නොහැක්කේද මෙසේ පහකරන්නේය. විශේෂයෙන් පහ කරන්නේය යන අර්ථයි.
**එකොව මච්චො** යනු දරුව, භරතය, මෙලොව මේ සත්ත්‍වයෝ කර්ම කළ අය වෙති. ඒ එසේමය. මෙලොවින් පරලොවට යන්නා වූ සත්ත්‍ව තෙමේ හුදකලාව. **අච්චෙති **යයි. ක්‍ෂත්‍රීය ආදී කුලයෙහි උපදින්නේද හුදකලාවම ගොස් උපදී. ඒ ඒ තැන ඤාති-මිත්‍ර එක්ව විසීම් වශයෙන් මේ මගේ පියා මේ මගේ මව මේ මිත්‍රයායි**. සංයෝග පරමාත්‍වෙව සම්භොගා සබ්බ පාණිනං** පරමාර්ථ වශයෙන් තුන් භවයෙහි මේ සත්ත්‍වයෝ කර්ම කළාහුම වෙති. අර්ථයි.
**තස්මා** යනු ඒ සත්ත්‍වයන්ගේ ඤාති මිත්‍ර එක්වීමද ඤාතිමිත්‍ර ආදීන් සමග එකට අනුභවයද හැර මින්මතු අනිකෙක් නැත. එහෙයින් **සම්පස්සතො** මෙලොවද පරලොවද වෙනස්වන බවද විනාශ වන බවද දක්නේ. **අඤ්ඤුය ධම්මං** යනු අෂ්ටලෝක ධර්මය දැන **හදයං මනඤ්ච** යනු මේ දෙකම සිතටම නම් වේ. මෙය කියන ලද්දේ වෙයි.
ලාභය ද- අලාභය ද අයස ද, නින්දාව ද ප්‍රශංසාව ද සැප ද දුක ද යන මේ ධර්මයෝ මිනිසුන් අතර අනිත්‍යයහ. ශෝක නොකරව. කවර හෙයින් ශෝක කෙරෙහිද?
මේ අෂ්ටලෝක ධර්මයන්ගෙන් යම්කිසිවක් නිසා සිත මඩිනු ලැබේද එහි අනිත්‍ය බව දැන සිටියහුගේ. **ධීරස්ස** පිය පුතු ආදීන්ගේ මරණය වස්තු කර ඇති මහත් වූද ශෝකයෝ හදවත නොතවත්. මෙසේ මෙහි අර්ථය දත යුතුය.
**සොහං දස්සඤ්ච භොක්ඛං ච** යි ගාථාවෙහි දරුව, භරතය අඳබාල සත්ත්‍වයන් විසින් මෙන් මගේ හැඬීමද වැලපීමද නුසුදුසුය. මම වනාහී පියා ඇවෑමෙන් ඔහුගේ තැන සිට දිළින්දන් ආදී වූ දීමට සුදුසු වූවනට දානයද තනතුරු සුදුසු වන අයට තනතුරුද කීර්තිය සුදුසු අයට කීර්තියද දෙන්නෙමි. මගේ පියා විසින් පරිභෝග කළ අයුරින් සම්පත් පරිභෝජනය කරමි. නෑයන් පෝෂණය කරමි. අන්‍ය වූ ඇතුළත පිරිවර ජනයා ආදී වූ ජනයා පාලනය කරන්නෙමි. දැහැමි ශ්‍රමණ බ්‍රාහ්මණයන්ට දැහැමි ආරක්‍ෂාවරණය-රැකීම කරන්නෙමියි. මෙය දැනුවත් වූ පණ්ඩිත පුරුෂයාගේ සුදුසු කටයුත්ත යයි අර්ථයි.
පිරිස රාම පණ්ඩිතයාගේ අනිත්‍යය ප්‍රකාශ කරන්නා වූ ධර්මදේශනාව අසා ශෝක නැත්තෝ වූහ. ඉක්බිති භරත කුමාරයා රාම පණ්ඩිතයා වැඳ බරණැස රාජ්‍යය භාරගන්න යයි කීවේය. දරුව, ලක්ඛණ ද සීතා දේවිය ද ගෙන ගොස් රාජ්‍යය විචාරවයි කීවේය. දේවයන් වහන්ස, නුඹ කුමක් කරන්නේදැයි විමසීය. දරුව, මගේ පියා දොළොස් වසරක් ඇවෑමෙන් අවුත් රාජ්‍යය කරන්නෙහි යයි මට කීවේය. මමද දැන් යන්නේ ඔහුගේ වචනය කරන්නේ නොවෙමි. ඉතිරි තුන් වසර ඉක්මවා එන්නෙමියි. එතෙක් කල් කවරෙක් රාජ්‍යය කරන්නෙහිදැයි. තෙපි කරවි යයි. අපි නොකරමුයි. එසේ නම් මගේ පැමිණීම තෙක් මේ පාවහන් රාජ්‍යය කරන්නේ යයි තමාගේ තෘණ පාවහන් මුදා දුන්නේය. ඒ තිදෙනා පාවහන් ගෙන පණ්ඩිතයා වැඳ මහජනයා විසින් පිරිවරන ලද්දෝ බරණැසට ගියාහුය. අවුරුදු තුනක් පාවහන් රාජ්‍යය කරවීය. ඇමතියෝ තෘණ පාවහන් රජපළගෙහි (සිංහාසනයේ) තබා නඩුව විනිශ්චය කරති. ඉදින් නපුරු ලෙස විනිශ්චය කරන ලද්දේ වෙයිද පාවහන් එකිනෙක වැදෙයි. ඒ සළකුණින් නැවත විනිශ්චය කරත්. මනාව විසඳූ කල්හි පාවහන් නිශ්ශබ්දව හිඳිත්. රාම පණ්ඩිතයා තුන් වසර ඇවෑමෙන් වනයෙන් නික්ම බරණැස් නගරයට පැමිණ උයනට පිවිසියේය. ඔහු ආ බව දැන කුමාරයෝ ඇමතියන් පිරිවරා උයනට ගොස් සීතාව අගමෙහෙසිය කර දෙදෙනාම අභිෂේක කළහ. මෙසේ අභිෂේකයට පත් මහාසත්ත්ව තෙමේ අලංකාර කරන ලද රියෙහි සිට මහත් වූ පිරිවර සමග නගරයට පිවිස පැදකුණු කොට සුනන්‍දන ප්‍රාසාදයෙහි මතුමහල් තලයට නැග එතැන් පටන් අවුරුදු සොළොස් දහසක් ධර්මයෙන් රාජ්‍යය කරවා දිව්‍යලෝකය පිරවීය.
13. රනින් කළ මිහිඟු බෙරයක් වැනි ගෙල ඇති, මහත් වූ බාහු ඇති රාම තෙමේ අවුරුදු සොළොස් දහසක් රාජ්‍යය කරවීය.

[missing trans]
ශාස්තෲන් වහන්සේ මේ ධර්මදේශනාව ගෙනහැර දක්වා ජාතකය ගලපා වදාළ සේක. සත්‍ය දේශනාවසානයෙහි කෙළෙඹියා සෝවාන් ඵලයෙහි පිහිටියේය. එකල්හි දසරථ මහරජු සුද්ධෝදන මහරජු වීය. මව මාහාමායා වූවාය. සීතාව රාහුල මාතාවයි. භරත කුමරු ආනන්ද තෙර වීය. ලක්ඛණ සැරියුත් තෙර වීය. පිරිස බුද්ධ පිරිසයි. රාම පණ්ඩිතයා මම ම වීමි යයි යනුවෙන් වදාළ සේක.
**ජානන්තො නො මහා රාජ **යන මේ ගාථාව ශාස්තෲන් වහන්සේ ජේතවනාරාමයෙහි වාසය කරන සේක් හරනා ලද වීර්යය ඇති එක් භික්‍ෂුවක අරබයා දේශනා කළ සේක. ඒ සැවැත්නුවර වැසි කුලපුත්‍රයා ශාස්තෲන් වහන්සේගේ ධර්මදේශනාව අසා පැවිදි වී ආචාර්ය උපාධ්‍යාය වත් පුරන්නේ උභය ප්‍රාතිමෝක්ෂයෙන් ප්‍රගුණ කොට පිරිපුන් පස්වස් ඇත්තේ කමටහන් ගෙන වනයෙහි වසන්නෙමියි ආචාර්ය උපාධ්‍යායන් විමසා කොසොල්රට එක් පසල් ගමකට ගොස් එහි ඉරියව් පැවැත්වීමෙහි ප්‍රසන්න වූ මිනිසුන් විසින් පන්සලක් කොට උපස්ථාන කරන්නේ වෑයම් කරන්නේ අතිශයින් අරඹන ලද වීර්යයෙන් තෙමසක් කමටහන් වඩා ආලෝකය පමණදු උපදවන්නට නොහැකි වන්නේ මෙසේ සිතුවේය. ඒකාන්තයෙන් මම බුදුන් විසින් දේශනා කළ සිව්වැදෑරුම් පුද්ගලයන් අතර පදපරමයෙක් වෙමි. මට වන වාසයෙන් කවර ප්‍රයෝජනයක්දැයි ජේතවනයට ගොස් බුදුරදුන්ගේ රූපශ්‍රීය බලමින් මිහිරි වූ ධර්මදේශනාව අසමින් ගෙවන්නෙමියි වීර්යය අත්හැර එතැනින් නික්මුනේ පිළිවෙලින් ජේතවනයට ගොස් ආචාර්ය උපාධ්‍යායන් විසින් දැක පුරුදු මිත්‍රයන් හා දැඩි මිත්‍රයන් විසින්ද පැමිණි කරුණ විමසන ලද්දේ ඒ කරුණ කියා ඔවුන් විසින් කුමක් හෙයින් මෙසේ කළෙහි දැයි ගර්හා කොට බුදුන් සමීපයට පමුණුවා මහණෙනි, කුමක් හෙයින් නොකැමති වන්නා වූ භික්‍ෂුවක් ගෙන එව්දැයි කී කල්හි ස්වාමීනි, මෙතෙමේ වීර්යය හැර ආවේ යයි දැන් වූ කල්හි ශාස්තෲන් වහන්සේ ඇත්තදැයි විමසා ස්වාමීනි, සත්‍යයයි කී කල්හි භික්‍ෂුව කුමක් හෙයින් වීර්යය හළේද? මේ ශාසනයෙහි වීර්යය නැති කුසීත පුද්ගලයාට අග්‍රඵලය වූ රහත් බව නම් නැත. පටන් ගන්නා ලද වීර්යය ඇත්තෝ මාර්ගඵල ලබාගැනීම සංඛ්‍යාත ධර්මය ලබා ගනිත්. ඔබ පළමුව වීර්යයවත්ව අවවාද ක්‍ෂම වීය. ඒ කරුණින්ම බරණැස් රජගේ පුතුන් සියයෙහි සියල්ලන්ට වඩා කනිෂ්ඨ වී පණ්ඩිතයන්ගේ අවවාදයෙහි සිට රජ බවට පත් වූවෙහියි පවසා අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍ය කරවන කල්හි ඔහුට පුතුන් සියයකට කණිටු වූ සංවර නම් වූ කුමාරයෙක් විය. රජු එක් එක් පුතාට උගැන්විය යුත්ත උගන්වව යි එක් එක් අමාත්‍යවරයාට දුන්නේය. සංවර කුමාරයාගේ ආචාර්ය වූ ඇමතියා බෝධිසත්ත්වයෝ වූහ. පණ්ඩිත වූ දක්‍ෂ වූ ඔහු රජකුමරුගේ පිය තනතුරෙහි සිටියේය. අමාත්‍යයෝ උගන්වන ලද ශිල්ප ඇති ඒ රාජපුත්‍රයන් රජුට දැක්වූහ. රජු ඔවුන්ට ජනපද දී පිටත්කර හැරීය. සංවර කුමාරයා සියළු ශිල්පයන්හි නිමාවට පැමිණ බෝසතුන් විචාළේය. පියාණනි, ඉදින් පියා මා ජනපදයට යවයිද එවිට කුමක් කරම්ද? දරුව, ඔබ ජනපදයක් දෙනවිට එය නොගෙන දේවයන් වහන්ස, මම සියල්ලන්ටම බාල වෙමි. මාද ගියකල්හි ඔබගේ පාමුල හිස් වන්නේය. මම පාමුලම වසන්නෙමියි කියන්නේය යි. ඉක්බිති එක් දිනයක රජු, වැඳ එකත්පස්ව සිටි සංවර කුමාරයාගෙන් විචාළේය. දරුව, කිම ඔබගේ ශිල්ප ඉගෙනීම අවසන්දැයි. එසේය දේවයන් වහන්ස. තොපට ජනපදයක් තෝරා ගනුවයි. දේවයන් වහන්ස, ඔබේ පාමුල හිස් වන්නේය. පාමුලම වසන්නෙමියි. රජු සතුටු වී මැනවයි පිළිගත්තේය. එතැන් පටන් රජුගේ පාමුලෙහිම වී බෝධිසත්ත්වයන්ගෙන් විචාළේය. පියාණනි, අන් කවරක් කරමිදැයි. රජුගෙන් එක් පැරණි උයනක් ඉල්වවයි කීය. හෙතෙම මැනවයි උයනක් ඉල්ලා එහි හටගත් මල්-ගෙඩිවලින් නුවර ඉසුරුවත් ජනයාට සංග්‍රහ කර නැවත කුමක් කරමි දැයි විචාළේය. දරුව, රජු විමසා ඇතුළත නගරයෙහි බත්වැටුප් තොපට දෙවයි කීය. ඔහු එසේ කොට ඇතුල් නගරයෙහි කිසිවෙකුගේ කිසිවක් නොනසා බත් වැටුප් දී නැවත බෝසතුන් විමසා රජුට දන්වා ඇතුල් නිවසෙහි දාස පුරුෂයන්ට ද අශ්වයන්ට ද බලසෙනඟට ද පිළිවෙල නොපිරිහෙලා දුන්නේය. වෙනත් ජනපදයෙන් ආවා වූ දූතයන්ට වාසස්ථාන ආදියද වෙළදුන්ට තීරුබදු දැයි සියලු කටයුතු තමා ම කළේය. මෙසේ හෙතෙම මහාසත්ත්වයන්ගේ අවවාදයෙහි සිට සියලු ඇතුළත ජනයා ද පිටත ජනයා ද නගරයෙහි ද රටෙහි ද වැසියන්ය. නොයෙක් තැනින් ආ ආගන්තුකයන්ට ඒ ඒ සංග්‍රහ වස්තුවෙන් සම්බන්ධ කරව. සංග්‍රහ කෙළේය. සියල්ලන්ට ප්‍රිය මනාප වීය.
මෑත කාලයෙහි රජු මරණ මඤචකයෙහි හොත් කල්හි ඇමතියෝ විචාළහ. දේවයන් වහන්ස, නුඹවහන්සේගේ ඇවෑමෙන් සේසත කවරෙකුට දෙමුදැයි. දරුවනි, මගේ පුත්‍රයෝ සියල්ලෝම සේසතට හිමිකරුවෝ වෙති. යමෙක් නුඹලාගේ සිත ගනීද ඔහුටම දෙන්නහුයයි. ඔවුහු ඒ රජු කළුරිය කළ කල්හි ඔහුගේ සිරුරට කළයුතු ගෞරවය කර සත්වන දිනයෙහි එකතු වී රජු විසින් යමෙක් නුඹලාගේ සිත ගන්නේද ඔහුට සේසත ඔසවව් යයි කියන ලදි. මේ සංවර කුමාරයා (අපගේ) සිත ගනී යයි නෑයන් විසින් පිරිවරන ලද්දේ ඔහුට රන්මාලාව ද සේසත ද ඔසවුවාහුය. සංවර මහරජු බෝසතුන්ගේ අවවාදයෙහි සිට දැහැමිව රාජ්‍යය කරවීය. සෙසු එකුන්සිය කුමාරවරු - අපගේ පියා කළුරිය කළේය. සංවර කුමරුට (ඇමතියෝ) සේසත් ඔසවූහ. ඔහු සියල්ලන්ටම බාල වූයේය. ඔහුට සේසත නොපැමිණේ. සියල්ලන්ගේම වැඩිමහල් වූවහුට ඡත්‍රය ඔසවමුයි සියල්ලෝම එකතුව අවුත් අපට ඡත්‍රය හෝ දෙව. යුද්ධ හෝ කරවය සංවර මහරජුට පණිවුඩ යවා නගරය වැටලූහ. රජ බෝධිසත්ත්වයන්ට ඒ පුවත දන්වා දැන් කුමක් කරමුදැයි විචාළේය. මහරජ ඔබගේ සොහොවුරන් සමග යුද්ධ කිරීමක් නැත. ඔබ පියා සතු ධනය කොටස් සතක් කරවා එකුන්සිය සොහොවුරන්ට යවා මේ තොපගේ පියා සතු කොටස ගනුව. මම තොප සමග යුද නොකරන්නෙමියි හසුන් යවවු යයි කීවේය. ඔහු එසේ කෙළේය. ඉක්බිති ඔහුගේ සියල්ලන්ට වැඩිමහල් වූ උපෝසථ කුමාරයා සෙස්සන් අමතා දරුවනි, රජවරුන් අභිභවනය කරන්නට සමර්ථයෙක් නම් නැත. අපගේ මේ බාල සොහොවුරා සතුරෙක් වී නොසිටී. අපගේ පියා සතු දේ එවා මම තොප සමඟ යුද්ධ නොකරමියි පණිවුඩ එවීය. අපි සියල්ලෝම එක් අවස්ථාවකම ඡත්‍රය නොඔසවන්නෙමු. එකෙකුටම ඡත්‍රය ඔසවන්නෙමු. මොහුම රජ වේවා! එව්. ඔහු දැක රජපවුල පිළිගෙන භාරගෙන අපගේ ජනපදයටම යමු යයි කීය. ඉක්බිති ඒ සියළුම කුමාරයෝ නගරය හරවා පිළිමළුන් නොවී නගරයට පිවිසුනාහුය.
රජුද ඔවුන්ට ඇමතියන් ලවා සත්කාර ගන්වා ඉදිරියෙහි ඇති මාර්ගයට යැවීය. කුමාරවරු මහත් වූ පිරිවර සමග පයින්ම අවුත් රජ නිවෙස්නට නැගී සංවර මහරජුට යටහත් බව දක්වා පහත් ආසනයෙහි හිඳගත්හ. සංවර මහරජු සේසත යට සිංහාසනයෙහි හුන්නේය. මහත් වූ යසසද මහත් වූ ශ්‍රී සෞභාග්‍යයද වීය. බැලූ බැලූ තැන කම්පා වෙයි. උපොසථ කුමාරයා සංවර මහරජුගේ ශ්‍රී සම්පත් බලා අපගේ පියා තමා ඇවෑමෙන් සංවර කුමාරයාගේ රජ පැමිණෙන බව දැනගෙන මෙන් අපට ජනපද දී මොහුට නොදුන්නේය යි සිතා ඔහු සමග කථා කරනුයේ ගාථා තුනක් කීවේය.
1. මහරජ අපගේ පියරජ තෙමේ ඔබට රාජ්‍ය ලැබෙන බව දන්නේ, මේ කුමාරයන් පුදන්නේ ඔබ කුඩා ජනපදයකින් පිදිය යුතුයයි නොසිතීය.
2. අපගේ මහරජු සිටින කල්හිද නැතහොත් දෙවිලොවට ගිය කල්හිද තමාගේ අභිවෘද්ධිය දක්නා වූ ඤාතීහු ඔබ කැමති වූහ.
3. සංවර රජතුමනි, කවර යහපත් පැවැත්මකින් සහෝදර කුමාරවරුන් අභිබවා සිටින්නෙහිද? රැස්වූ ඤාති සමූහයා කවර කරුණකින් ඹබ ඉක්මවා නොපවතිත්ද?
එහි **ජානන්තො නො** යනු දන්නේ නොවේද? **ජනාධිපො** යනු අපගේ පියා වූ රජු. **ඉමෙ** යනු මේ එකුන් සියයක් වූ කුමාරයන්. පාලි පොත්වල **අඤ්ඤෙ කුමාරෙ** යිද ලියවී ඇත. **පූජෙන්තො** යනු ඒ ඒ ජනපදයෙන් බුහුමන් කරන්නේ. **නතං කෙනචි** යනු කුඩා වූ ද කිසියම් ජනපදයකින් ඔහු පිදිය යුතුයයි නොසිතුවේය. මෙතෙම මගේ ඇවෑමෙන් රජු වන්නේය යි දැනම මෙන් තමාගේ පාමුල වාසය කරවීය. **තිට්ඨන්තෙනො** යනු ජීවත්ව සිටින කාලයේදීම නොවේදැයි විමසයි. **ආදු දෙවෙ** යනු නැතිනම් අපගේ පියා දෙව්ලොව ගිය කල්හි තමාගේ ප්‍රයෝජනය අභිවෘද්ධිය දකින්නාහු රාජ්‍යය කවන්නවුන් සමග නියම්ගම් ජනපදවැසියන් සමඟ වූ ඤාතීහු රජවේවායි කැමති වූවාහුයයි**. වත්තෙන **යනු සිල්වත් පැවැත්මෙන්. **සඤ්ජාතෙ අධිතිට්ඨසි** යනු සමාන උපත් ඇති එකුන් සියයක් සහෝදරයන් අභිභවනය කර සිටිහි. **නාතිවත්තතී** අභිභවනය නොකරත්**. **
ඒ අසා සංවර මහරජු තමාගේ ගුණ කියන්නේ ගාථා සයක් කීවේය.
4. රාජපුත්‍රය, මම ඊර්ෂ්‍යා නොකරමි. මහතෙදැති ශ්‍රමණයන්ට නමස්කාර කරන්නෙමි. තාදී ගුණයෙන් උතුමන්ට වදිමි.
5. ඔවුහු මා ගුණදහම්වලින් යුක්ත වුවකැයිද කීකරු වූවකැයිද ඇහුම්කන් දෙන්නෙකැයිද දැන තවුස් ගුණදහම්හි ඇළුණු ශ්‍රමණයෝ මට අනුශාසනා කරති.
6. මම ඒ මහර්ෂි වූ ශ්‍රමණයන්ගේ වචනය අසා කිසිවකු ඉක්මවා නොසිතමි. මගේ සිත දහම්හි ඇලුනේ වෙයි.
7. ඇතරුවෝ, හමුදාවෙහි නිරත වූවෝ, රියෙහි යන්නෝ පාබල හමුදාවෙහි නිරත වූවෝ යයි යමෙක් වෙත්ද ඔවුන්ගේ බත් වැටුප් නිරතුරුව බාධා නොකරමි.
8. මට මහ අමාත්‍යයෝද මන්ත්‍රීවරුද පිරිවරද ඇත්තාහ. බරණැසු නුවර බොහෝ මස්-සුරා-ජලය ආදිය ඇත්තක් කොට ව්‍යවහාර කරති.
9. එතකුදු වුවත් නොයෙක් රටවලින් පැමිණි ආඪ්‍ය වූ වෙළෙන්දෝ වෙත්ද ඔවුන් කෙරෙහි රක්‍ෂාවරණය කරන ලදි. උපෝසථ කුමාරය. මෙසේ දනුවයි.
එහි **න රාජ පුත්තා** යනු රාජපුත්‍රය, මම මේ සම්පත් මොහුට නොවේවායි කිසි සත්ත්වයෙකුට ඊර්ෂ්‍යා නොකරමි**. තාදිනං** යනු තාදි ලක්‍ෂණයෙන් යුත් සන්සිඳුවන ලද පව් ඇති හෙයින් ශ්‍රමණයන් නම් වූ මහත් වූ ශීලාදී ගුණයන්ගෙන් සෙවුනා බැවින් මහේසී නම් වූ දැහැමි ශ්‍රමණ බ්‍රාහ්මණයන්ගේ පාදයන් පසඟ පිහිටුවා වදිමි. දන් දෙන්නේ ඔවුන්ට ධාර්මික රක්‍ෂාවරණය දෙන්නේ, උපස්ථාන කරන්නේ ඔවුන් සකසා‍ නමස්කාර කරමි. සිතින්ම ප්‍රිය කරන්නේ පූජා කරමි යන අර්ථයයි**. තෙමං** යනු ඒ ශ්‍රමණයෝ මේ ගුණදහම්හි යුතු වූවෙකු කොට කීකරු වූවෙකු ඇහුම්කන් දෙන්නෙකු කොට ඇත්තෙකැයි ඇති සැටියෙන් දැන ගුණදහමින් යුතු මා කීකරු වූවෙකු කොට. **අනුසාසන්ති** යනු මෙය කර මෙය නොකරවයි අවවාදකරත් යන අර්ථයි. **තෙසාහං** යනු තෙසං+අහං (ඔවුන්ට මම) වේ. **හත්‍ථාරූහා** යනු ඇතුපිට නැගී යුද්ධ කරන යෝධයෝ. **අණිකට්ඨා** යනු ඇත් සේනාව ආදීන්හි සිටියාහු. **රථිකා** යනු රියෙන් ගොස් සටන් කරන යෝධයෝ. **පත්තිකරා** යනු පයින් යන්නෝ. **නිබද්ධං** යනු එවුන් සදන ලද යම් බතක්ද වැටුපක්ද වී නම් එය නොපිරිහෙලා පවත්වා ගෙන යමි. දෙමි යන අර්ථයි.
**මහාමත්තා** යනු සොහොවුර මට මහ නුවණැති මන්ත්‍රයන්හි දක්‍ෂ මහා අමාත්‍යයෝද ඔවුන්ගෙන් අන්‍ය වූ මන්ත්‍රීවරුද පිරිවැරුවෝද ඇත්තාහ. මෙයින් මේ කරුණ දක්වයි. තෙපි මන්ත්‍රයන් ප්‍රගුණ කළ පණ්ඩිත ආචාර්යයන් නොලබහුය. අපගේ ආචාර්යයෝ වනාහි පණ්ඩිතය, උපායයෙහි දක්‍ෂය. ඔවුහු අප සේසතෙහි යෙදවූහ. **බාරාණසිං** යනු සොහොවුර මා ඡත්‍රය එසවූ කල් පටන් අපගේ රජු ධාර්මිකය. අඩමසකට වරක් වැසි වසී. එහෙයින් සස්‍යයෝ වැඩෙති. බරණැස්නුවර බොහෝ කෑ යුතු මාළු-මස් පිවිය යුතු සුරා-ජලය ඇත්තක්ද වී යයි. මෙසේ රටවැසියෝ බොහෝ මස්-සුරා-ජලය අධිකකොට ඇත්තක් කර බරණැස යයි ව්‍යවහාර කරත්**. පීතා** යනු ඇත්රුවන් අස් රුවන් මුතුරුවන් ආදිය ගෙනවුත් උපද්‍රව රහිතව වෙළදාම් කන්නාහු **ඵීතා**. සමෘද්ධිමත් වූවාහු**. එවං ජනාහි**. සොහොවුර **උපොසථ **උපෝසථය, මම මේ මෙපමණක් කාරණාවන්ගෙන් සියල්ලන්ටම බාලයා වී නමුත් මගේ සොහොවුරන් මැඩපවත්වා සේසතට පැමිණියේයයි මෙසේ දනුවයි.
ඉක්බිති ඔහුගේ ගුණයන් අසා උපෝසථ කුමාරයා ගාථා දෙකක් කීවේය.
10. සංවර රජතුමනි, ඔබ පරපුරෙන් පැමිණි (ඤාතීන්ගේ) රාජ්‍යය කරව. තවද නුවණැති වූයේ පණ්ඩිත වූයේ නෑදෑයන්ට හිතවත් වූයේද වෙහි.
11. නෑදෑයන් විසින් පිරිවරන ලද්දා වූ නන් වැදෑරුම් රත්නයන්ගෙන් ගැවසී ගත් ඔබ අසුරයන්ට අධිපති වූ වේපචිත්ති, අසුරයා ඉන්‍ද්‍ර මෙන්, සතුරෝ මැඩ නොපවත්වති.
එහි **ධම්මෙන කිර** යනු දරුව සංවර මහරජතුමනි, ඔබ නෑ වූ එකුන් සියයක් වැඩිමහල් සොහොවුරන්ගේ ආනුභාවය (බලය) අභිභවනය කළෙහිය. මෙතැන් පටන් ඔබම රාජ්‍යය කරව. ඔබ වූ කලී බුද්ධිමත් වූයේ පණ්ඩිත වූයේ ඤාතීන්ට හිතවත් වූයේයයි අර්ථයි. **තං තං** යනු මෙසේ විවිධ ගුණයන්ගෙන් යුක්ත වූ ඔබ. **ඤාති පරිබ්බුළ්හං** යනු අප විසින්. එකුන් සියයක් ඤාතීන් විසින් පිරිවරන ලද**. නානාරතන මොචිතං** යනු නොයෙක් රත්නයන් රැස්කළ- ගැවසී ගත්. බොහෝ රත්න සමූහයක් ඇති. **අසුරාධිපො** යනු යම් සේ තව්තිසා වැසි දෙවියන් විසින් පිරිවරන ලද ඉන්‍ද්‍රයා අසුර රජු මැඩ නොපවත්වයිද මෙසේ අප වැනි ආරක්‍ෂාව කරන්නවුන් විසින් පිරිවරන ලද, යොදුන් තුන්සියයක් වූ කසීරට දොළොස් යොදුන් වූ බරණැස රාජ්‍යය කරන ඔබ සතුරෝ බාධා නොකරන්නාහුයයි දක්වයි.
සංවර මහරජු සොහොවුරන් සියල්ලන්ටම මහත් වූ ඉසුරු දුන්නේය. ඔවුහු ඔහු සමීපයෙහි මාස එකහමාරක් වාසය කර මහරජ, ජනපදයන්හි සොරු නැගී සිටි කල්හි අපි දනිමු. ඔබ රජසැප අනුභව කරවයි කියා තමාගේ ජනපදවලට ගියෝය. රජුද බෝසතුන්ගේ අවවාදයෙහි සිට ආයුෂ කෙළවර දෙව්ලොව පුරවන්නේ (එහි) ගියේය.
ශාස්තෲන් වහන්සේ මේ ධර්මදේශනාව ගෙනහැර දක්වා මහණ, මෙසේ ඔබ පෙර අවවාද ක්‍ෂම වී දැන් කුමක් හෙයින් වීර්ය නොකරහිදැයි කියා සත්‍යයන් දේශනා කර ජාතකය ගලපා වදාළ සේක. සත්‍ය දේශනාවසානයෙහි ඒ භික්‍ෂුව සෝවාන් ඵලයෙහි පිහිටියේය.
එකල්හි සංවර මහරජු මේ භික්‍ෂුව වීය. උපෝසථ කුමාරයා සැරියුත් හිමි වීය. සෙසු සහෝදරයෝ ස්ථවිර-කුඩා ස්ථවිරයෝ වූහ. පිරිස බුද්ධ පිරිසයි. අවවාද දුන් ඇමතියා මම ම වූයෙමියි වදාළ සේක.
**උමමුජ්ජන්ති නිමුජ්ජන්ති** යන මේ ගාථාව ශාස්තෘන් වහන්සේ ජේතවනයෙහි වාසය කරන සේක් ප්‍රඥා පාරමිතාව අරබයාදේශනා කළ සේක. එක් දවසක් සවස් කාලයෙහි තථාගතයන් වහන්සේ ධර්මය දේශනා කරන්නට නික්ම පැමිණීම අපේක්‍ෂා කරන්නා වූ භික්‍ෂූහු දම්සභාවෙහි හිඳ ඇවැත්නි, පුදුමයකි. ශාස්තෲන් වහන්සේ මහත්වූ ප්‍රඥා ඇති සේක. පුළුල් වූ ප්‍රඥා ඇති සේක. දිළියෙන ප්‍රඥා ඇති සේක. දිවෙන ප්‍රඥා ඇති සේක. තියුණු ප්‍රඥා ඇති සේක. විනිවිද යන ප්‍රඥා ඇති සේක. ඒ ඒ තන්හි උපාය ඥානයෙන් යුක්ත වූ උන්වහන්සේ පුළුල් වූ බැවින් මහපොළොව මෙන්ද මහමුහුද මෙන් ගැඹුරින්ද පැතිරුණ බැවින් අහස මෙන්ද වූයේ මුළු දඹදිව තලයෙහි නැගුණ ප්‍රශ්න දසබලධාරී බුදුන් ඉක්මවා යන්නට සමත් වූයේ නම් නැත. යම්සේ මහ මුහුදෙහු උපන් රළ ඉවුර ඉක්මවා නොයයිද වෙරළට පැමිණම බිඳේද මෙසේ කවරෙකුවත් නුවණින් බුදුන් නොඉක්මවයි. ශාස්තෲන් වහන්සේගේ පාමුලට පැමිණ බිඳෙයි ම යයි බුදුරදුන්ගේ මහා ප්‍රඥා පාරමිතාව වර්ණනා කළාහුය. ශාස්තෲන් වහන්සේ අවුත් මහණෙනි, දැන් කිනම් වූ කථාවෙකින් යුක්ත වූවාහු දැයි විමසා මෙනම් වූවෙකිනැයි කී කල්හි මහණෙනි, බුදුරජු නුවණැති වූයේ දැන් පමණක් නොවේ. නොපිරිපුන් ඤාණය ඇති පෙරද නුවණැති වූයේම යයිද අන්‍ධයෙක් වීද මහමුහුදෙහි ජලය පිළිබඳ හැඳිනීමෙන් මේ මුහුදෙහි මෙනම් වූ මෙනම් වූ රත්න වේයයි දත්තේ යයි කියා අතීත ප්‍රවෘත්තිය නෙහැර පා වදාළ සේක.
අතීතයෙහි භරු රට භරු නම් රජු රාජ්‍යය කරවීය. (එහි) භරු කච්ඡ නම් පටුන් ගමක් වීය. එකල්හි බෝධිසත්ත්ව තෙමේ භරු කච්ඡයෙහි නැව්පතියාගේ පුතු වී උපන්නේය. පැහැපත් වූ රන්වන් වූ ඔහුට සුප්පාරක යයි නම් කළාහුය. ඔහු මහත් පිරිවරින් වැඩෙන්නේ සොළොස් අවුරුදු කාලයෙහිම නැව් මෙහෙයවීමේ ශිල්පයෙහි නිමාවට පැමිණ මෑත කාලයෙහි පියා ඇවෑමෙන් නැව්පතියා වී නැව් මෙහෙයවීමේ කාර්යය කළේය. ඔහු පණ්ඩිතය. නුවණින් සමන්විතය. ඔහු නැගි නැවෙහි විපතක් නම් නැත. මෑත කාලයෙහි ලුණු වතුරෙන් පහර ලද ඔහුගේ දෙඇස් නැසුනි. ඔහු එතැන් පටන් නැව් මෙහෙයවන්නන්ගේ ප්‍රධානියා වී මෙහෙයවීමේ කටයුතු නොකර රජු ඇසුරුකොට ජීවත් වන්නෙමියි. රජු වෙත එළඹියේය. ඉක්බිති රජු ඔහුට මිල නියම කිරීමේ කාර්යයෙහි තැබීය. ඔහු එතැන් පටන් රජුගේ ඇත් රුවන්, අස් රුවන්, මුතු, මැණික් ආදීන් මිල නියම කරයි.
ඉක්බිති එක්දිනක් රජුගේ මඟුල් ඇතා වන්නේ යයි කළුගල් කුලක පැහැ ඇති එක් ඇතෙකු ගෙන ආවාහුය. රජු ඌ දැක පණ්ඩිතයාට දකුවවු යයි කීය. ඉක්බිති හෙතෙම ඔහු සමීපයට ගෙන ගියේය. හෙතෙම අතින් ඌගේ ශරීරය පිරිමැද මොහු මඟුල් ඇතා වීමට සුදුසු නොවේ. මෙතෙම පාදයන්ගෙන් කුරු වූ මූල ප්‍රකෘති ඇත්තෙකි. මව මොහු වදන්නී ඇකයෙන් පිළිගැනීමට නොහැකි වීය. එහෙයින් බිම වැටී පසුපාදයන්හි කුරු වූ ප්‍රකෘති ඇත්තේ වී යයි කීය. ඔවුහු ඇතු ගෙන ආ අයගෙන් විමසූහ. ඔවුහු පණ්ඩිතයා ඇත්තක් කියයි යයි කීවාහුය. රජ ඒ කාරණය අසා සතුටු වී ඔහුට කහවනු අටක් දෙවීය.
නැවත එක්දිනක් මඟුල් අසු වන්නේ යයි එක් අශ්වයෙකු ගෙන ආවාහුය. රජු ඌද පණ්ඩිතයාගේ සමීපයට යැවීය. හෙතෙම අතින් ස්පර්ශ කර මේ අශ්වයා මංගල අශ්වයා වීමට නුසුදුසුය. මොහු උපන් දවසෙහිම මව මළාය. එහෙයින් මව්කිරි නොලබන්නේ මනාව නොවැඩුනේ යයි කීය. ඉක්බිති අශ්වයා ගෙන ආ මිනිස්සුද ඔහුගේ කථාව සත්‍ය යයි කීහ. රජු එයද අසා සතුටු වී කහවනු අටක්ම දෙවීය. ඉක්බිති එක් දවසක මගුල් රිය වන්නේ යයි රථයක් ගෙන ආවේය. රජු එයද ඔහුගේ සමීපයට යැවීය. ඔහු එය අතින් ස්පර්ශ කර මේ රථය සිදුරු සහිත ගසකින් කරන ලදි. එහෙයින් රජුට නුසුදුසු යයි කීවේය. ඔහුගේ ඒ කථාවද සත්‍යයම වීය. රජු එයද අසා කහවනු අටක්ම දෙවීය. ඉක්බිති ඔහුට බොහෝ වටනා වූ උතුම් ලොම්වලින් කළ වස්ත්‍රයක් ගෙන ආවාහුය. එයද ඔහුටම යැවීය. ඔහු එය අතින් පිරිමැද මෙහි මීයන් විසින් සිඳින ලද එක්තැනක් ඇතැයි කීය. පිරිසිදු කරන්නෝ එය දැක රජුට දැන්වූහ. රජු සතුටු වී කහවනු අටක්ම දෙවීය.
ඔහු සිතීය. මේ රජු මෙවැනි ආශ්චර්යයන් දැක කහවනු අටක්ම දෙවීය. මොහුගේ පරිත්‍යාගය කරණවෑමි දීමක් වැනිය. කරණවෑමියෙකුට ජාතක වූවෙකු වන්නේ යයි සිතා මට මෙබඳු වූ රාජ උපස්ථානයෙන් කවර ප්‍රයෝජනයක්ද, තමාගේ වාසස්ථානයටම යන්නෙමියි හෙතෙම භරුකච්ඡ පටුනටම පෙරළා ගියේය. ඔහු එහි වසන කල්හි වෙළෙන්දෝ නැව් සකසා කවරෙක් නැවිපතියා කරන්නෙමුදැයි කථා කරන්නාහු සුප්පාරක පණ්ඩිතයා විසින් නැංවූ නැව් විපතට පත් නොවේ. මෙතෙම පණ්ඩිතය. උපායෙහි දක්‍ෂය. අන්‍ධ වූයේද සුප්පාරක පණ්ඩිතයාම උතුම් යයි ඔහු වෙත එළඹ අපගේ නැව්පතියා වෙවයි කියා, දරුවනි, මම අන්‍ධ වෙමි. කෙසේ නම් මෙහෙයවීමේ කාර්යය කරන්නෙමි දැයි කී කල්හි ස්වාමීනි, අන්‍ධ වූයේද තෙපිම අපිට උතුම් යයි නැවත නැවතත් අයදිනු ලබන්නේ දරුවනි මැනවි. නුඹලා විසින් දෙනු ලබන සංඥාවෙන් නියමුවා වන්නෙමියි ඔවුන්ගේ නැවට නැංගේය. ඔවුහු නැවෙන් මහමුහුදට පැන වැදුනාහුය. නැව සත් දවසක් උවදුරු රහිතව ගියේය. අනතුරුව අකල් සුළඟක් උපන්නේය. නැව සතර මාසයක් මහමුහුද මත හැසිරී ඛුරමාල නම් මුහුදට පැමිණියා එහි මිනිස් සිරුර හා සමාන සිරුර ඇති මත්ස්‍යයෝ දැලිපිහි වැනි නාසයන් ජලයෙහි දිය මතුපිටට ගෙනඒම හා කිමිදීම කරත්. වෙළෙන්දෝ ඔවුන් දැක මහා සත්ත්වයන්ගේ ඒ මුහුදෙහි නම විමසන්නාහු පළමුවන ගාථාව කීවාහුය.
1. දැලිපිහියක බඳු මුවහත වැනි නාස ඇති මනුෂ්‍යයෝ මතුවෙති. ගිලෙති. මේ කවර මුහුදක් දැයි සුප්පාරක පඬිතුමන් විමසමු.
ඔවුන් විසින් විමසන ලද මහාසත්ත්වයා තමාගේ මෙහෙයවීමේ සූත්‍රයෙන් ගලපා දෙවන ගාථාව කීවේය.
2.﻿ භරුකච්ඡ නම් පටුන්ගමින් නික්මුන, ධනය සොයන වෙළඳුන්ගේ නැව විනාශයට පත් වූ මේ මුහුද ඛුරමාලී යයි කියනු ලැබේ.
එහි **පයාතානං** යනු භරුකච්ඡ පටුනෙන් නික්මී යන්නවුන්ගේ. **ධනෙසිනං** යනු ධනය සොයන්නා වූ ඔබලා වැනි වෙළෙඳුන්ගේ. **නාවාය විප්පනට්ඨාය** යනු දරුවනි, නුඹලාගේ විදේශයට යන්නා වූ මේ නැවෙහි. දිවිපැවැත්ම සඳහා කරන්නා ප්‍රකෘති මුහුද ඉක්මවා පැමිණි මේ මුහුද. **ඛුරමාලීති වුච්චතී** යනු මෙය මෙනම් ඇත්තේ යයි පණ්ඩිතයෝ කියති යි.
ඒ මුහුදෙහි දියමන්තී උපදී. ඉදින් මම මේ දියමන්ති මුහුද යයි මෙසේ මොවුන්ට කියන්නේ නම් ලෝභයෙන් බොහෝ දියමන්ති ගෙන නැව ගිලවන්නාහු යයි ඔවුන්ට නොකියාම නැව නැංගුරම්ලා උපායෙන් එක් යොතක් ගෙන මසුන් ගන්නා ක්‍රමයෙන් දෑල ලවා දියමන්ති උඩට ගෙන නැවෙහි දමා අන් ස්වල්ප වූ වටිනාකම් ඇති දෙය බැහැරට දැම්මවීය. නැව ඒ මුහුද ඉක්මවා ඔබ්බෙහි වූ අග්ගිමාලි නම් මුහුදට ගියාය. ඒ මුහුද දිළියෙන ගිනිකඳක් මෙන්ද මධ්‍යාහ්නයේ සූර්යයා මෙන්ද කාන්තිය මුදමින් සිටියේය. වෙළෙන්දෝ.
3. යම් සේ ගින්න මෙන්ද සූර්යයා මෙන්ද මුහුද පෙනෙන්නේය. මේ කවර මුහුදක් දැයි සුප්පාරක පඬිතුමන් විමසමු.
යන ගාථාවෙන් ඔහු විමසූහ. මහා සත්ත්වයෝද අනතුරු ගාථාවෙන් (මෙසේ) කීවේය.
4. භරුකච්ඡ නම් පටුන්ගමින් නික්මුන, ධනය සොයන වෙළෙදුන්ගේ නැව විනාශයට පත්වූ, මේ මුහුද අග්ගිමාලී යයි කියනු ලැබේ.
ඒ මුහුදෙහි රන් ඉතා බහුල වූයේ වීය. මහා සත්ත්වයෝ පෙර පරිදිම එයිනුදු රන් ගෙන්වාගෙන නැවෙහි දැමීය. නැව ඒ මුහුදද ඉක්මවා කිරි මෙන්ද දීකිරි මෙන්ද බබලන්නා වූ දධිමාලි නම් මුහුදට පැමිණියේය. වෙළෙන්දෝ
5. යම්සේ මුහුද කිරි මෙන්ද දීකිරි මෙන්ද පෙනෙන්නේය. මේ කවර මුහුදක් දැයි සුප්පාරක පඬිතුමන් විමසමු.
යන මේ ගාථාවෙන් එහි නම විමසූහ. මහා සත්ත්වයෝ අනතුරු ගාථාවෙන් කීවේය.
6. භරුකච්ඡ පටුන්ගමින් නික්මුන, ධනය සොයන වෙළෙඳුන්ගේ නැව විනාශයට පත්වුන, මේ මුහුද දධිමාලී යයි කියනු ලැබේ.
ඒ මුහුදෙහි රිදී ඉතා බහුල වූයේය. හෙතෙම එයද උපායෙන් ගෙන නැවෙහි දැම්මවීය. නැව ඒ මුහුදද ඉක්මවා නිල්පැහැ කුසතන මෙන්ද ධාන්‍යයෙන් යුක්ත වූවාක් මෙන්ද බබලන්නා වූ නිල්පැහැ ඇති කුසමාලී නම් මුහුදට පැමිණියේය. වෙළෙන්දෝ.
7. යම් සේ මුහුද කුසතණ මෙන්ද ධාන්‍ය මෙන්ද පෙනෙන්නේය. මේ කවර මුහුදක් දැයි සුප්පාරක පඬිතුමන් විමසමු.
යන ගාථාවෙන් ඒ මුහුදේද නම විමසූහ. හෙතෙම අනතුරු ගාථාවෙන් මෙසේ කීවේය.
8. භරුකච්ඡ පටුන් ගමින් නික්මුන, ධනය සොයන වෙළෙඳුන්ගේ නැව විනාශයට පත්වුන මේ මුහුද කුසමාලී යයි කියනු ලැබේ.
ඒ මුහුදෙහි නිල් මැණික් බහුල වූයේ වීය. හෙතෙම එයද උපායෙන් ගෙන්වාගෙන නැවෙහි දැම්මවීය. නැව ඒ මුහුදද ඉක්මවා බට වනයක් මෙන් ද උණ වනයක් මෙන් ද වැටහෙන්නා වූ නළමාලී නම් මුහුදට පැමිණියේය. වෙළෙන්දෝ.
9. යම් සේ මුහුද බට වනයක් මෙන්ද උණ වනයක් මෙන්ද පෙනෙන්නේය. මේ කවර මුහුදක් දැයි සුප්පාරක පඬිතුමන් විමසමු.
යන ගාථවෙන් ඒ මුහුදේද නම විමසූහ. මහාසත්‍ව තෙමේ අනතුරුව එන ගාථාවෙන් මෙසේ කීවේය.
10. භරුකච්ඡ පටුන්ගමින් නික්මුන, ධනය සොයන, වෙළඳුන්ගේ නැව විනාශයට පත්වුන, මේ මුහුද නළමාලී යයි කියනු ලැබේ.
ඒ මුහුදෙහි ‍වෛදූය්‍යී මැණික් බහුල වූයේය. හෙතෙම එයද ගෙන්වා නැවෙහි දැම්මවීය. වෙනත් තිදෙනෙක් බට දැයි. ගොණුසු බටදැයි කකුළු බටදැයි වේ. එය රත්පැහැ වෙයි. **වේළු **යනු පබලුවලට මේ නමකි. ඒ මුහුද පබලු බහුල වූයේ රතුපාට කාන්ති ඇත්තේ වීය. එහෙයින් බට හෝ උණ හෝදැයි විචාළාහුය. මහා සත්ත්ව තෙමේ පබලු ගන්නට සැලැස්වීය.
වෙළෙන්දෝ නළමාලී මුහුද ඉක්මවූවාහු වළභාමුඛ නම් වූ මුහුද දුටහ. එහි ජලය කැඩී හැමපසින් උඩට නැගේ. එහි හැම පසින් නැගුන ජලය හැමපසින්ම සිදුන ඉවුරු ඇති මහා දියවළක් මෙන් පෙනේ. නැගුණා වූ රළ කරණකොට එක් පසකින් ප්‍රපාතයක් හා සමාන වේ. බිය එළවන සුළු ශබ්දයක් උපදී. කන් බිඳින්නාක් මෙන්ද හදවත පලන්නාක් මෙන්ද වීය. වෙළෙන්දෝ එය දැක බියෙන් තැති ගත්තාහු.
11. මහත් වූ බිය ඇති. බිය උපදවන, අමනුෂ්‍යයන්ගේ හඬ අස්වන්නා වූ, මුහුද දියවළක් මෙන්ද ප්‍රපාතයක් මෙන්ද පෙනෙන්නේය. මේ කවර මුහුදක් දැයි සුප්පාරක පඬිතුමන් විමසමු.
යන ගාථාවෙන් ඒ මුහුදේ නම විමසූහ.
එහි **සුය්‍යතමානුසො** යනු මිනිසුන් පිළිබඳව නොවූ මහමුහුද අසනු ලැබේ.
12. භරුකච්ඡ නම් පටුන්ගමින් නික්මුන, ධනය ‍සොයන වෙළඳුන්ගේ නැව විනාශයට පත්වුන මේ මුහුද වළභාමුඛී යයි කියනු ලැබේ.
බෝධිසත්‍ව තෙමේ අනතුරු ගාථාවෙන් ඒ මුහුදේ නම කියා දරුවෙනි, මේ වළභාමුඛී මුහුදට පැමිණ නවතින්නට සමත් නැවක් නම් නැත. මෙය වෙත පැමිණි නැව ගිලී විනාශයට පත් වේ යයි කීය. ඒ නැවට මිනිස්සු සත් සියයක් නැංගාහුය. ඒ සියල්ලෝම මරණ බියෙන් බියපත් වූවාහු එක් පහරින්ම අවීචියෙහි පැසෙන්නා වූ සත්ත්වයන් මෙන් ඉතා අසරණ නාදයක් මිදුවාහුය. මහාසත්ත්ව තෙමේ මාහැර අනිකෙක් මොවුන් සැපවත් කරන්නට සමර්ථයෙක් නම් නැත. සත්‍යක්‍රියාවෙන් ඔවුන්ට සුවය කරන්නෙමියි සිතා ඔවුන් අමතා දරුවනි, වහා මා සුවඳ දියෙන් නහවා සුදු වස්ත්‍ර හඳවා පිරුණු පාත්‍රයක් සරසා පිළියෙල කරවා නැවෙහි හිසෙහි තබවයි කීය. ඔවුහු වේගයෙන් එසේ කළාහුය. මහා සත්ත්වයෝ දෙඅතින් පිරුණු පාත්‍රය ගෙන නැව්හිසෙහි සිටියේ සත්‍යක්‍රියා කරන්නේ අවසාන ගාථාව කීය.
13. යම්කලෙක පටන් තමා සිහිකරමිද යම් කලක පටන් නුවණැති බවට පත්වූයෙමිද එතැන් පටන් දැන දැන එක් සතෙකුද පෙළු බවක් නොදනිමි. මේ සත්‍ය වචනයේ බලයෙන් නැව සුවසේ (නිරුපද්‍රිතව) ආපසු හැරේවා.
එහි **යතො** යනු යම්දිනක පටන් මම තමා සිහි කරමිද යම් දිනක පටන් මම නුවණැති බවට පත් වූයෙමිද යන අර්ථයි. **එක පාණම්පි හිංසිතං** යනු මේ අතර දැන දැන එක් කුරු කුහුඹු ප්‍රාණියෙකුදු හිංසාවට ලක් කළ බවක් නොදනිමි. මෙය දේශනා මාත්‍රයක්මය. බෝධිසත්ත්වයෝ වනාහි තණපතක් වෙනුවෙන්ද මා විසින් අන්සතු දෙයක් නොගත් විරූය. ආශාවෙන් අන් අඹුවන් දෙස නො බැලූවිරූය. බොරු නො කීවිරූය. තණගින්ද මත්පැන් පානය නො කළවිරූ ය යි මෙසේ පන්සිල් වශයෙන් සත්‍ය ක්‍රියා කළේය. එසේ කොටද පිරුණු පාත්‍රයෙන් ජලය නැව් හිසෙහි ඉස්සේය.
සිව්මසක් විදෙස්හි පැනගිය නැව ආපසු හැරී සෘද්ධිමතකු සෘද්ධි බලයෙන් මෙන් එක් දවසකින් භරුකච්ඡ පටුන් ගමට ගියේය. ගොස්ද අට ඉස්බක් තැන පොළොවෙහි පැන නැවියාගේ ගෙදොරහි සිටියේය. මහා සත්ත්වයෝ ඒ වෙළදුන්ට රන්-රිදී-මැණික්-පබළු-දියමන්ති බෙදා දුන්නේය. තෙපි මෙපමණක් රත්නයන්ගෙන් සෑහෙව. නැවත මුහුදට නොපිවිසෙවු යි ඔවුන්ට අවවාද දී දිවි ඇති තෙක් දානාදී පිං කොට දෙව්ලෝ පිරවීය.
ශාස්තෲන් වහන්සේ මේ ධර්මදේශනාව ගෙනහැර දක්වා මහණෙනි, මෙසේ පෙරද තථාගතයන් වහන්සේ මහා නුවණැති වූයේම යයි කියා ජාතකය ගලපා වදාළ සේක. එකල පිරිස බුද්ධ පිරිසයි. සුප්පාරක පණ්ඩිතයා වනාහි මම ම වූයෙමි යි වදාළ සේක.


12. ද්වාදසක නිපාතය
**ඛුද්දානං ලහු චිත්තානං** යන මේ ජාතකය කුණාල ජාතකයෙහි ප්‍රකට වන්නේය.
**කාත්‍වං සුද්ධෙහි වත්‍ථෙහි **යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් ඤාතීන් කෙරෙහි හිතෛශීව හැසිරීම අරභයා දේශනා කළ සේක. සැවැත්නුවර අනේපිඬු සිටුතුමාගේ නිවසෙහි පන්සියයක් භික්‍ෂූන් වහන්සේලාට නිරතුරුව බොජුන් (පිළියෙල වූයේව) පවතී. විශාඛාවගේද කොසොල් රජුගේද (නිවෙස්වල) එසේමය. එතන්හි යම්කිසි නොයෙක් උතුම් රස බොජුන් දෙයි. මෙහි භික්‍ෂූන්ට විශ්වාසවන්ත වූවෙක් නැත. එහෙයින් භික්‍ෂූහු රජමාලිගයෙහි නොවළදත්. බත් ගෙන අනේපිඬු සිටුගේ හෝ විශාකාවගේ හෝ වෙනත් විශවාසවන්තයෙකුගේ හෝ ගෙට ගොස් අනුභව කරත්. රජු එක්දිනක් ගෙනෙන ලද පඬුරු භික්‍ෂූන්ට දෙවයි දානශාලාවට යවා, දාන ශාලාවෙහි භික්‍ෂුන් නැතැයි කී කල්හි, කොහි ගියෝදැයි විමසා තමාගේ විශ්වාසවන්තයන්ගේ නිවෙස්වල හිඳ වළදත් යයි අසා, අනුභව කරන ලද උදේ ආහාර ඇත්තේ ශාස්තෘන් වහන්සේ සමීපයට ගොස් ස්වාමීනි, බොජුන් කවරක් නම් උතුම්කොට ඇත්තේදැයි විචාළේය. මහරජතුමනි, විශ්වාසයම උතුම් කොට ඇත්තේය. විශ්වාසවන්තයා විසින් දෙන ලද කැඳ පමණක් වුවද මිහිරි වේ යයි. ස්වාමීනි, කවරෙකු සමග භික්‍ෂූන්ගේ විශ්වාසය වන්නේදැයි. මහරජතුමනි, නෑදෑයන් සමග හෝ ශෛක්‍ෂ (රහත් මගඵල හැර සෙසු මාර්ගඵල ලැබූ) කුලයන් සමඟ වේ. ඉක්බිති රජු සිතීය. එක් ශාක්‍යවංශික රජදුවක ගෙන්වා අගමෙහෙසිය කරන්නෙමි. මෙසේ මා සමග භික්‍ෂූන්ගේ නෑදෑයන් කෙරෙහි මෙන් විශ්වාසය වන්නේ යයි. හෙතෙම අසුනෙන් නැගිට තමාගෙ නිවෙස්නට ගොස් කිඹුල්වත් නුවරට දූතයෙකු යැවීය. මට දුවක් දෙත්වා! මම නුඹලා සමඟ ඤාතීත්වය කැමැත්තෙමියි.
ශාක්‍යයෝ දූතයාගේ වචනය අසා රැස් වී සාකච්ඡා කළාහුය. අපි කොසොල් රජුගේ අණ පවත්නා තැන වසමු. ඉදින් දැරියක නොදෙමු නම් මහත් වූ වෛරයක් වන්නේය. ඉදින් දෙමු නම් අපගේ කුල පරපුර නැසෙන්නේය. කවරක් නම් කළ යුත්තේදැයි. ඉක්බිති මහානාම ශාක්‍යයා ඔවුන්ට කීවේය. (නහමක්) නොසිතවු. නාගමුණ්ඩා නම් දාසියගේ කුස උපන් සොළොස් වයස් ප්‍රමාණයෙහි සිටි උතුම් රූ දරන්නී වූ සොඳුරු බැවින් අගතැන්පත් පිය පරපුරෙන් ක්‍ෂත්‍රියවංශික වූ වාසභ ඛත්තියා නම් මගේ දුවක් වේ. ඒ ක්‍ෂත්‍රිය කන්‍යාව ඔහුට යවන්නෙමුයි. ශාක්‍යයෝ මැනවයි පිළිගෙන දූතයන් කැඳවා මැනවි දැරියක දෙන්නෙමු. දැන්ම ඇය ගෙන යව් යයි කීහ. දූතයෝ සිතූහ. මේ ශාක්‍යයෝ ජාතිය නිසා අතිශයින් අහංකාර ඇත්තෝය. සුදුසු තැනැත්තියක යයි අපට කියා නුසුදුසු තැනැත්තියක දෙන්නාහුද විය හැකිය. මොවුන් සමඟ එකට අනුභව කරන්නීම ගනිමුයි. ඔවුහු මෙසේ කීවාහුය. අපි (කන්‍යාවක) ගෙන යන්නමෝ තෙපි සමඟ යම් කන්‍යාවක් එකට අනුභව කරයිද ඇය ගෙන යමුයි. ශාක්‍යයෝ ඔවුන්ට වාසය කිරීම සඳහා ස්ථානයක් දෙවා කුමක් කරමුදැයි සිතූහ. මහානාමී කීවේය. තෙපි නහමක් නොසිතවු. මම උපායක් කරන්නෙමි. තෙපි, මම ආහාර ගන්නා වේලාවෙහි වාසභ ඛත්තියාවන් අලංකාරකොට ගෙනවුත් මා එක් බත්පිඩක් ගත්කල්හි දේවයන් වහන්ස, අසවල් රජු හසුනක් එවීය. පළමුකොට එම හසුන අසව යයි හසුනක් දක්වන්නාහු යයි. ඔවුහු මැනවයි පිළිගෙන ඔහු අනුභව කරන කල්හි කුමාරිය අලංකාර කොට හැන්දවූහ.
මහානාම තෙමේ මගේ දුව ගෙන එව්. මා සමඟ අනුභව කෙරේවායි කීය. ඉක්බිති ඇය අලංකාරකොට එකෙනෙහිම යයි මදක් ප්‍රමාද කොට ගෙන ආවාහුය. ඇය පියා සමග අනුභව කරන්නෙමියි එකම තලියට අත බහාලීය. මහානාම ශාක්‍යයා ඇය සමග එක් පිඬක් ගෙන මුවෙහි තැබීය. දෙවන පිඬ සඳහා අත දිගුකළ කල්හිම දේවයන් වහන්ස අසවල් නම් රජු විසින් හසුනක් එවන ලදි. මේ හසුන පළමුව අසව යයි හසුන එළවූහ. මහානාම තෙමේ දරුව, ඔබ අනුභව කරවයි දකුණු අත තලියෙහිම කොට වම්අතින් හසුන ගෙන හසුන බැලීය. ඔහුම හසුන විමසනු ලබන කල්හිම අන් තැනැත්තිය අනුභව කළාය. හෙතෙම ඇය අනුභව කළ කල්හි අත සෝදා මුව සේදීය. දූතයෝ නිශ්චිත වශයෙන්ම මැය මොහුගේ ‘දුව’ යි තීරණයට එළඹයාහුය. එහි වෙනස දැනගන්නට නොහැකිවිය. මහානාම තෙමේ මහත් වූ පිරිවර සමග දූව පිටත් කර හැරීය. දූතයෝද ඇය සැවැත්නුවර පමුණුවා මේ කුමරිය උසස් ජාති ඇත්තීය. මහානාම රජුගේ දුව යයි කීහ. රජු සතුටු වී සියළු නගරය අලංකාර කරවා ඇය රුවන් රැසක් මත තබා අගමෙහෙසි තනතුරෙහි අභිෂේක කරවූවාය. ඇය රජුට ප්‍රිය වූවාය. කැමති වූවාය.
ඉක්බිති නොබෝ කලකින්ම ඇයට ගැබක් පිහිටියේය. රජු ගැබ් ආරක්‍ෂාව දෙවවීය. ඇය දසමසක් ඇවෑමෙන් රන්වන් පුතෙකු වැදුවාය. ඉක්බිති ඔහුට නම් තබන දිනයේදී රජු තමාගේ මිත්තනිය සමීපයට යැව්වේය. ශාක්‍ය රජදියණිය වූ වාසභ ඛත්තියා පුතෙකු වැදුවාය. ඔහුට කවර නමක් කරන්නෝදැයි. ඒ හසුන ගෙන ගිය ඇමතියා මදක් බිහිරි ස්වරූප ඇත්තේය. ඔහු ගොස් රජුගේ මිත්තනියට දැන්වීය. ඇය එය අසා “වාසභඛත්තියාව පුතෙකු නො ලැබද සියළු (අන්තඃපුර) ජනයා අභිභවනය කළාය. දැන් වනාහි රජුට අතිශයින් විශ්වාසවන්ත වන්නීයයි කීවාය. බිහිරි ඇමතියා, වල්ලභ යන වචනය වැරදි ලෙස අසා ‘විඩූඩභ’ යයි සලකා රජු වෙත එළඹ දේවයන් වහන්ස, කුමාරයාට ‘විඩූඩභ’ යයි නම් කරව් යයි කීහ. රජු අපගේ පැරණි පරපුරට දෙන ලද නමක් වන්නේය යයි සිතා ‘විඩූඩභ’ යයි නම් කළේය. එතැන් පටන් කුමාරයා කුමාර පෙරහරින් (ලීලාවෙන්) වැඩෙන්නේ සත්වයස් කාලයෙහි අන් කුමාරයන්ගේ මවගේ පියාගේ (සීයා) කුලයෙන් ඇත් රූ- අස් රූ ආදිය ගෙනඑනු දැක මවගෙන් විමසීය. මෑණියනි, අන් අයගේ මවගේ පියාගේ කුලයෙන් පඬුරු ගෙන එයි. මට කිසිවෙක් කිසිවක් නො එවයි. කිම ඔබ මව්පියන් නැත්තියකදැයි. ඉක්බිති ඇය ඔහුට කියන්නී. දරුව, ඔබගේ මවගේ පියෝ දුර වසති. එහෙයින් ඔවුහු කිසිවක් නො එවතියි කියා රැවටීය.
නැවත සොළොස් වයස් කාලයෙහි මෑණියෙනි, මවගේ පියාගේ කුලය දකිනු කැමැත්තේ වෙමියි කීය. දරුව, කම් නැත. එහි කුමක් කරන්නෙහිදැයි වළක්වනු ලබන්නේද නැවත නැවතත් ඉල්ලීය. ඉක්බිති ඔහුගේ මව එසේ නම් යවයි. පිළිගත්තේය. ඔහු පියාට දන්වා මහත් වූ පිරිවර සමග නික්මුණේය. වාසභඛත්තියා කුමරිය පළමුවම මම මෙහි සුවසේ වසමි. ස්වාමීහූ කිසි වෙනසක් නො දක්වන්නාහුයයි හසුනක් යැවීය. ශාක්‍යයෝ විඩූඩභගේ පැමිණීම දැන වැඳීමට නොහැකියයි ඔහුට වඩා ළදරු ළදරු කුමාරයන් ජනපදයට යැවූහ. කුමාරයා කිඹුල්වතට පැමිණි කල්හි ශක්‍යයෝ නගරශාලාවෙහි රැස්වූහ. කුමාරයා නගර ශාලාවට ගොස් සිටියේය. ඉක්බිති ඔහුට දරුව, මේ ඔබගේ මුත්තණුය. මේ මාමායයි කීහ. හෙතෙම සියල්ලන්ට වඳිමින් හැසිරුණේය. ඔහු පිට රිදෙන තෙක් වැඳ තමාට වඳින්නා වූ එකෙකුදු නොදැක කිම? මට වඳින්නා වූ කෙනෙක් නැත්දැයි විචාළේය. දරුව, බාල කුමාරයෝ ජනපදයට (පිටිසර) ගියෝ යයි කියා ඔහුට මහත් වූ සත්කාර කළහ. හෙතෙම දින කීපයක් වාසයකොට මහත් වූ පිරිවර සමඟ නික්මුනේය. ඉක්බිති එක් දාසියක් නගරසභා ශාලාවෙහි ඔහු හුන් අසුන. මේ වාසභඛත්තියා නම් වූ දාසියගේ පුතු හුන් අසුන යයි අපහාස කර කිරිදියෙන් සේදුවාය. එක් පුරුෂයෙක් තමාගේ ආයුධය අමතක වී (ගියේ) පෙරලා පැමිණියේ ඒ ආයුධය ගන්නේ විඩූඪභ කුමාරයාට අපහාස කරන ශබ්දය අසා එම වෙනස අසා වාසභ ඛත්තියා තොමෝ දාසියගේ කුසෙහි මහානාම ශාක්‍යයාට උපන්නේ යයි දැන ගොස් බලසෙනඟට කීවේය. වාසභඛත්තියා වූ කලී දාසියකගේ දුවක යයි මහත් වූ හඬගෑමක් වීය.
කුමාරයා ඒ අසා මොවුහු මා හුන් අසුන කිරිදියෙන් සෝදත්වා. මම රාජ්‍යයෙහි පිහිටි කල්හි මොවුන්ගේ ගෙල ලේ ගෙන මගේ අසුන සෝදමියි සිත තැබීය. ඔහු සැවැත්නුවරට ගියකල්හි ඇමතියෝ සියළු පුවත රජුට දැන්වූහ. රජු මට දාසියකගේ දුවක් දුන්නේයයි ශාක්‍යයන්ට කිපී වාසභඛත්තියාටද පුතුටද දුන් වරප්‍රසාද සිඳ දාසදාසීන් විසින් ලද යුතු පමණම දෙවීය. ඉන් කීපදිනක් ඇවෑමෙන් ශාස්තෲන් වහන්සේ රජමැදුරට ගොස් හුන් සේක. රජු අවුත් වැඳ ස්වාමීනි, ඔබවහන්සේගේ නෑයන් විසින් මට දාසියකගේ දුවක දෙන ලද්දීය. එහෙයින් මම පුතු සහිත වූ ඇයගේ සියළු වරප්‍රසාද සිඳ දාසදාසීන් විසින් ලද යුතු ප්‍රමාණයම දෙවීමි යයි කීවේය. ශාස්තෲන් වහන්සේ මහරජතුමනි, ශාක්‍යයන් විසින් අයුත්තක් කරන ලදි. (කන්‍යාවක) දෙනු ලබන්නේ සමජාති වූවකම දිය යුතුය. මහරජතුමනි, මැය පිළිබඳව ඔබට මෙසේ කියමි. වාසභ ඛත්තියා ක්‍ෂත්‍රිය රාජදුවකි. ක්‍ෂත්‍රිය රජෙකුගේ මාලිගයෙහිදී අභිෂේක ලැබුවාය. විඩූඩභද ක්‍ෂත්‍රි රජකුම නිසා උපන්නේය. මවගේ ගෝත්‍රය නම් කුමක් කරන්නේද? පියාගේ ගෝත්‍රයමය ප්‍රමාණයයි. පැරණි පණ්ඩිතයෝ දඬුගෙන යන්නා වූ දිළිඳු ස්ත්‍රියකට අගමෙහෙසි තනතුර දුන්හ. ඇයගේ කුස උපන් කුමාරයා දොළොස් යොදුන් වූ බරණැස්හි රාජ්‍යයට පැමිණ කට්ඨහාරික නම් රජ වූයේයයි කියා කට්ඨහාරි ජාතකය වදාළ සේක. රජු ධර්ම කථා අසා පියාගේ ගෝත්‍රයම ප්‍රමාණයයි සතුටට පත්වී මව හා පුතු යන දෙදෙනාට පළමු වරප්‍රසාදම දෙවීය.
රජුගේ බන්‍ධුල නම් සෙනෙවියා මල්ලිකා නම් වූ තම බිරිඳට තී වඳය. ඔබගේම කුලගෙයටම යවයි කුසිනාරාවට යැවීය. ඇය ශාස්තෲන් වහන්සේ දැක යන්නෙමියි ජේතවනයට පිවිස තථාගතයන් වහන්සේ වැඳ එකත්පස්ව හුන්නී කොහි යන්නෙහිදැයි විචාරන ලද්දී ස්වාමීනි, මගේ සැමියා කුලගෙට යවයි යයි කීය. කුමක් හෙයින් දැයි කී කල්හි ස්වාමීනි, වඳවූවා පුත්‍රයන් නැතිවූවායි කියා ශාස්තෲන් වහන්සේ විසින් ඉදින් මෙසේ යෑමෙන් වැඩක් නැත. නවතුවයි කීවා සතුටුවූවා. ශාස්තෲන් වහන්සේ වැඳ නි‍වෙසටම ගියාය. කුමක් හෙයින් පෙරළා පැමිණියෙහිදැයි අසන ලද්දී ස්වාමීනි, බුදුරදුන් විසින් පෙරළා හරවන ලදිමි. සෙනවියා තථාගතයන් වහන්සේ විසින් කරුණ දක්නා ලද්දේ වන්නේ යයි කීවේය. ඇය වැඩිකල් නො‍ගොස්ම ගැබ් ලැබ උපන් දොළදුකක් ඇත්තී මට දොළදුකක් උපන්නේ යයි දැන්වීය. කවර දොළදුකක් දැයි ස්වාමීනි, විශාලා නගරයෙහි සමූහ රජකුලයන්ගේ අභිෂේක මංගල පොකුණට බැස නා පැන් බොනු කැමැත්තී වෙමියි කීවාය. සෙනවියා මැනවයි කියා දහසකට බල ඇති දුන්න ගෙන ඇය රියට නංවා සැවැත්නුවරින් නික්මී රථය මෙහෙයවන්නේ විශාලාවට පිවිසියේය.
ඒ කාලයේ කොසොල් රජුද බන්‍ධුල සෙනවියා ද සමග එක් ගුරු කුලයෙහි උගන්නා ලද ශිල්ප ඇති මහාලී නම් අන්‍ධ ලිච්ඡවියෙක් ලිච්ඡවීන්ට අර්ථයෙන් ධර්මයෙන් අනුශසනා කරන්නේ දොරටුව සමීපයෙහිම වාසය කරයි. හෙතෙම රිය එළිපත්තෙහි ගැටෙන හඬ අසා බන්‍ධුලමල්ල සෙනවියාගේ රියෙහි ශබ්දය වන අද ලිච්ඡවීන්ට බියක් උපදින්නේ යයි කීය. පොකුණෙහි ඇතුළතත් පිටතත් ආරක්‍ෂාව බලවත්ය. මත්තෙහි ලෝහමය දැලක් ඇතුරුවේ වෙයි. කුරුල්ලන්ටද අවකාශයක් නැත. සෙනවියා රියෙන් බැස ආරක්‍ෂකයන්ට කඩුවෙන් ගසමින් පලවා හැර ලෝහමය දැල සිඳ ඇතුල් පොකුණෙහි බිරිඳ නහවා දිය පොවා තමාද නා මල්ලිකාව රියට නංවා නගරයෙන් නික්මී පැමිණි මාර්ගයෙන්ම පිටත්ව ගියේය. ආරක්‍ෂකයෝ ගොස් ලිච්ඡවීන්ට දැන්වූවාහුය. ඒ ලිචිඡවී රජවරු කිපී පන්සියයක් වූවාහු පන්සියයක් රථයන්ට නැගී බන්‍ධුලමල්ල ගන්නෙමුයි නික්මුනාහුය. ඒ පුවත මහාලිට දැන්වූවාහුය. මහාලි (කියනුයේ) නොයව්. ඔහු තෙපි සැවොම නසන්නේ යැයි කීවේය. ඔවුහුද අපි යන්නමෝම යයි කීවාහුය. එසේනම් බන්‍ධුලමල්ලගේ රියසක යම්තාක් නැබෙන් (පොළොවට) පිවිසි තැන (එලෙසට) දැක නවතිවු. එතකින් නොනවතින්නාහු නම් ඉදිරියෙන් හෙණහඬක් වැනි ශබ්දයක් අසන්නාහුද එතැනින් නවතිවු. එතකින් නොනවතින්නාහු තොපලාගේ රිය හිස්වල සිදුරක් දක්නහුද එතැනින් නවතිවුමය. ඉදිරියට නොයවු යි කීය. ඔවුහු ඔහුගේ වචනයෙන් නොනැවතී ඔහු ලුහුබැන්දාහුමය.
මල්ලිකා (ඒ බව) දැක ස්වාමීනි, කරත්ත පෙනෙ යයි කීවාය. එසේනම් එක්ම රථයක් ලෙස පෙනෙන කල්හි දන්වවයි කීය. ඇය යම්විටෙක සියළු රිය එකක් මෙන් වී දැක්කේද එවිට ස්වාමීනි, එකම රිය හිසක් පෙනේ යයි කීවාය. බන්‍ධුල සෙනවියා එසේනම් මේ රැහැන් ගනුවයි ඇයට රැහැන් දී රියෙහි සිටියේ දුන්න නැංවීය. රිය සක නැබ දක්වා පොළොවට පිවිසියේය. ලිච්ඡවීහු ඒ තැන දැකද නොනැවතුනාහුය. අනිකා මදක් ගොස් දුනුදිය අපොළාපීය. හෙණ හඬ වැනි ශබ්දයක් වීය. ලුහුබඳින්නෝ එතැනින් ද නොනැවතුනාහුය. බන්‍ධුල සෙනවියා යන්නා වූ රථයෙහි සිටියේම එක් හීයක් විද්දේය. ඒ හීය පන්සියයක් රියෙහි රිය හිස සිදුරුකොට පන්සියයක් රජුන් සන්නාහය බඳනා තැනින් (පටිය බඳනා තැන) විද පොළොවට පිවිසියේය. ඔවුහු තමාට විදින ලද බව නොදැන බොල සිටුව. බොල සිටුවයි කියන්නාහු ලුහුබැන්දාමය. බන්‍ධුල සෙනවියා රිය තබා තෙපි මළෝය. මළවුන් සමඟ මගේ යුද්ධයක් නැතැයි කීය. මළ තැනැත්තෝ අප වැනි වෙත්දැයි (ඇසූහ) එසේනම් සියල්ලන්ට අන්තිම වූවහුගේ සන්නාහය මුදහු යයි කීය. ඔවුහු මිදුවාහුය. ඔහු මිදූ මොහොතින්ම මැරී වැටුනේය. ඉක්බිති තෙපි සියල්ලෝම මෙබඳු වූවෝය. තමාගේ ගෙවලට ගොස් සංවිධානය කටයුතු යමක් වේනම් එය සංවිධානය කර අඹුදරුවන්ට අනුශාසනා කර සන්නාහය මුදව් යයි කීවේය. ඔවුහු එසේ කොට සියල්ලෝම ජීවිතක්‍ෂයට පත්වූහ.
බන්‍ධුල සෙනවියාද මල්ලිකාව සැවැත් නුවරට ගෙන ආවේය. ඇය සොළොස් වතාවක් නිවුන් දරුවන් වැදුවාය. සියල්ලෝම සූරයෝය. බලසම්පන්නයෝ වූහ. සියළු ශිල්පයන්හි පරතෙරට පත්වූවාහුය. එකෙකාට පුරුෂයන් දහසක පිරිවර වීය. පියා සමග රජමැදුරට යන්නා වූ ඔවුන්ගේ රජමිදුල පිරුනේය. ඉක්බිති එක්දිනයක විනිශ්චයෙහි බොරු නඩුවකින් පැරදුන මිනිස්සු එන්නා වූ බන්‍ධුල සෙනවියා දැක මහහඬින් කෑගසන්නෝ විනිශ්චයෙහි නිරත ඇමතිවරුන්ගේ බොරු චෝදනා පිළිබඳ කරුණ ඔහුට දැන්වූහ. හෙතෙම විනිශ්චය ශාලාවට ගොස් නඩුව අසා (තීරණය කොට) හිමිකරුම හිමිකරු කළේය. මහජනයා මහා ශබ්දයෙන් සාධුකාර පැවැත්වූහ. රජු මේ කුමක්දැයි විමසා ඒ කරුණ අසා සතුටට පත්වී ඒ සියළු ඇමතියන් නෙරපා බන්‍ධුල සෙනෙවියාටම නඩු විමසීම පවරා දුන්නේය. ඔහු එතැන් පටන් මනාව විනිශ්චය කළේය. එතැන් පටන් පැරණි විනිශ්චයකරුවෝ අල්ලස් නොලබන්නාහු ලාභයෙන් පිරිහී බන්‍ධුල සෙනෙවියා රාජ්‍යය ප්‍රාර්ථනා කරයි යයි රජු හා භේද ඇති කළාහුය. රජු ඔවුන්ගේ කථාව පිළිගෙන සතට නිග්‍රහ කරන්නට නොහැකි වීය. මොහු මෙහිදීම නසනු ලබන කල්හි නින්දාවක් උපදින්නේ යයි නැවත සිතා ඔත්තුකරුවන් ලවා පිටිසර ජනපදය මංපහරවා බන්‍ධුල සෙනෙවියා කැඳවා ප්‍රත්‍යන්ත දේශය කිපියේය. ඔබගේ පුතුන් සමඟ ගොස් සොරුන් ගනුව යයි යවා එහිදීම දෙතිසක් පුත්‍රයන් සමග මොහුගේ හිස සිඳගෙන එව් යයි කියා ඔවුන් සමග වෙනත් දක්‍ෂ මහා යෝධයන්ද යැවීය. ඔහු ප්‍රත්‍යන්ත දේශයට ගිය කල්හිම සෙනවියා එයි යයි යොදවන ලද සොරු පළා ගියාහුය. හෙතෙම ඒ ප්‍රදේශය සොරුන් නොවස්නා තැනක් බවට පත්කර ජනපදය සන්සිදුවා පෙරළා පැමිණියේය.
ඉක්බිති නගරයෙන් නුදුරු තැනකදී ඒ යෝධයෝ පුතුන්ද සමග ඔහුගේ හිස සිඳූහ. එදවස මල්ලිකාව විසින් පන්සියයක් භික්‍ෂූන් සමග අග්‍රශ්‍රාවක දෙනම ආරාධනා කරන ලද්දාහු වෙති. ඉක්බිති පෙරවරුයෙහිදීම පුතුන් සමග ඇයගේ සැමියාගේ හිස සිඳින ලද බවට පණිවුඩය ගෙනවිත් දුන්නාහුය. ඇය එම පුවත දැන කිසිවෙකුට කිසිවක් නොකියා හසුන ඉනෙහි තබා භික්‍ෂු සංඝයාටම වැළඳවූවාය. ඉක්බිති ඇයගේ සේවක ස්ත්‍රීහු භික්‍ෂූන්ට බත් පිළිගන්වා ගිතෙල් සැළියක් ගෙන එන්නෝ තෙරවරුන්ගේ ඉදිරියේ සැළිය බින්දාහුය. ධර්ම සේනාපති සැරියුත් තෙරණුවෝ බිඳෙනසුළු දෙය බිඳුනේය. (ඒ පිළිබඳව) නොසිතිය යුතු යයි දෙසූහ. ඇය හසුන ඉනෙන් බැහැරට ගෙන දෙතිසක් පුත්‍රයන් සමග පියාගේ හිස සිඳින ලදැයි මට මේ හසුන ගෙන ආවාහුය. මම මෙය අසාද නොසිතුවෙමි. ස්වාමීනි, ගිතෙල් සැළියක් බිඳුන පසු කුමක් නම් සිතන්නෙම්දැයි කීවාය. ධර්මසේනාපති සැරියුත් තෙරණුවෝ **අනිමිත්ත මනඤ්ඤාතං** ආදී වූ ගාථා කියා ධර්මය දේශනාකොට අසුනෙන් නැගිට විහාරයට වැඩියහ. ඇයද දෙතිසක් ලේලිවරුන් කැඳවා නුඹලාගේ නිරපරාධී වූ සැමියෝ තමාගේ පෙර කරන ලද කර්මයක ප්‍රතිඵල ලැබූහ. තෙපි ශෝක නොකරවු. රජු කෙරෙහිද සිත දූෂණය නොකරව් යයි අවවාද කළාය.
රජුගේ චරපුරුෂයෝ ඒ කථාව අසා ගොස් ඔවුන්ගේ නිදොස් බව රජුට කීවාහුය. සංවේගයට පත්වූයේ ඇගේ නිවහනට අවුත් මල්ලිකාවද ඇගේ ලේලිවරුන්ද ක‍්ෂමා කරවා මල්ලිකාවට වරයක් දුන්නේය. ඇය ගත්තක් වේවායි කියා ඔහු ගිය කල්හි මතක බත දී නා රජු වෙත එළඹ දේවයන් වහන්ස, ඔබ විසින් මට වරයක් දෙන ලදි. මටද අනිකකින් වැඩක් නැත. දෙතිසක් වූ මගේ ලේලිවරුන්ගේද මගේද කුලගෙට යෑම අනුදනිවු යි කීය. රජු පිළිගත්තේය. ඇය දෙතිසක් ලේලිවරුන් තම තමාගේ නිවෙස්වලට යවා තමා කුසිනාරා නගරයෙහි තමාගේ කුලගෙට ගියාය. රජු බන්‍ධුල සේනාපතියාගේ බෑණනුවන් වූ දීඝකාරායන නම් වූවහුට සේනාපති තනතුර දුන්නේය. හෙතෙම මොහු විසින් මගේ මාමණ්ඩිය මරවන ලද්දේ යයි රජුගේ දෝෂයක් සිදුරක් සොයමින් හැසිරෙයි. රජු නිරපරාධී වූ බන්‍ධුල සෙනවියා මරවන ලද කළ පටන් විපිළසර වූයේ සිතෙහි සතුටක් නො ලබයි. රජසැප අනුභව නොකරයි.
ශාස්තෲන් වහන්සේ ශාක්‍යයන්ගේ උලුම්ප නම් වූ නියම්ගම ඇසුරුකොට වාසය කරති. රජ එහි ගොස් ආරාමය නුදුරෙහි කඳවුරු බැඳ මහත් වූ පිරිවර සමග ශාස්තෲන් වහන්සේ වඳින්නෙමියි විහාරයට ගොස් රාජ්‍යත්වයේ උපකරණ පස දීඝකාරානයට දී තනිවම ගඳකිළියට පිවිසියේය. සියල්ල **ධම්මචේතිය සූත්‍රයෙහි** ආ පරිදිම දතයුතුයි. ඔහු ගඳකිළියට පිවිසි කල්හි කාරායණ සෙනවියා ඒ රාජ උපකරණ ගෙන විඩූඩභ කුමාරයා රජු බවට පත්කොට රජුට එක් අශ්වයෙකුද එක් උපස්ථායිකා ස්ත්‍රියකද නවතා සැවැත්නුවරට ගියේය. රජු ශාස්තෲන් වහන්සේ සමග ප්‍රියකථා කථාකර නික්මුනේ සේනාව නො දැක ඒ ස්ත්‍රිය විමසා ඒ පුවත අසා බෑණනුවන් ගෙන අවුත් විඩූඩභ ගන්නෙමියි නගරයට යන්නේ නොකල්හි දොරටු වැසූ කල්හි නගරයට පැමිණ එක් ශාලාවක වැද හොවා වාතයෙන් හා අවුවෙන් ක්ලාන්ත වූයේ රාත්‍රියෙහි දී එහිම කළුරිය කෙළේය. රැය පහන් වූ කල්හි දේවයන් වහන්ස, කොසොල් රජු අනාථ වූයේ යයි හඬන්නා වූ ඒ ස්ත්‍රියගේ ශබ්දය අසා රජුට දැන්වූවාහු ය. හෙතෙම මියගිය රජුගේ ශරීරකෘත්‍යය මහත් වූ සත්කාර සහිතව කරවීය.
විඩූඩභ ද රාජ්‍යය ලැබ ඒ වෛරය සිහිකර සියළුම ශාක්‍යයන් මරන්නෙමියි මහත් වූ සෙනග සමගින් නික්මුණි. ශාස්තෲන් වහන්සේ එදවස අළුයම් කාලයෙහි ලෝකය බලන සේක් නෑ සමූහයාගේ විනාශය දැක ඤාතීන්ට සංග්‍රහ කිරීමට වටනේයයි සිතා පෙරවරු කාලයෙහි පිණ්ඩපාතයෙහි හැසිරී පිණ්ඩපාතයෙන් ඉවත් වූයේ ගඳකිළියෙහි සිංහසෙය්‍යාව කර සවස් කාලයෙහි අහසින් අවුත් කිඹුල්වත සමීපයෙහි එක් මිශ්‍ර වූ පැහැයෙන් යුත් සෙවන ඇති ගසක් මුල හුන් සේක. ඉන් නුදුරෙහි විඩූඩභගේ රාජ්‍ය සීමාවෙහි මහත් වූ ඝන සෙවන ඇති නුග ගසක් ඇත. විඩූඩභ රජු ශාස්තෲන් වහන්සේ දැක උන්වහන්සේ වෙත එළඹ වැඳ ස්වාමීනි, කවර කරුණක් නිසා මෙබඳු උණුසුම් වේලාවෙහි මේ නන්පැහැ සෙවනැති ගසමුල හුන්නෙහුද? ස්වාමීනි, මේ ඝන වූ සෙවනැති නුග ගසමුල හිඳින්නහු යයි කියා, මහරජ, වේවා! ඤාතීන්ගේ සෙවනද සීතලයයි කී කල්හි නෑදෑයන්ගේ ආරක්‍ෂාව පිණිස ශාස්තෲන් වහන්සේ පැමිණියේ වන්නේයයි සිතා ශාස්තෲන් වහන්සේ වැඳ සැවැත් නුවරටම පෙරළා ගියේය. ශාස්තෲන් වහන්සේද අහසට පැන නැගී ජේතවනයටම වැඩි සේක.
රජු ශාක්‍යයන්ගේ දෝෂය සිහිකොට දෙවන වරටද තෙවන වරටද නික්මී එපරිද්දෙන්ම ශාස්තෲන් වහන්සේ දැක පෙරළා පැමිණියේය. සිව්වන වාරයෙහි ඔහු නික්මුන කල්හි ශාක්‍යයන්ගේ පෙර කර්මය දැක, ඔවුන් ගංගාවෙහි විෂ හෙලීමෙහි පාපකර්මයේ නොවැළැක්විය හැකි බව දැන සිව්වන වර නොගියේය. විඩුඩභ රජු කිරිබොන දරුවන් ආදී කොට සියළු ශාක්‍යයන් ඝාතනය කර බෙල්ලෙන් වැගිරුන ලෙයින් අසුන සෝදා පෙරළා ගියේය. ශාස්තෲන් වහන්සේ තෙවනවර යෑමෙන් පෙරළා අවුත් දෙවන දවස්හි පිඬු පිණිස හැසිරී නිමවන ලද බත් කිස ඇතිව ගඳකිළියෙහි විවේක ගන්නා කල්හි විවිධ දිශාවන්ගෙන් රැස්වූ භික්‍ෂූහු දම්සභාවෙහි හිඳ ඇවැත්නි, ශාස්තෲන් වහන්සේ තමා දක්වා රජු නවත්වා නෑයන් මරණ බියෙන් මුදවීය. ශාස්තෲන් වහන්සේ මෙසේ නෑයන්ට වැඩ පිණිස හැසිරුනේ යයි භාග්‍යවතුන් වහන්සේගේ ගුණ කථාව කථා කළාහුය. ශාස්තෲන් වහන්සේ අවුත් මහණෙනි, දැන් කවර නම් කථාවකින් හුන්නහුදැයි විමසා මෙනම් වූවක නැයි කී කල්හි මහණෙනි, තථාගතයන් වහන්සේ දැන්ම නෑදෑයන්ගේ වැඩ පිණිස හැසිරෙනුයේ නොවේ. පෙරද හැසුරුනේම යයි කියා අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවර බ්‍රහ්මදත්ත රජු දසරාජ ධර්මයන් කඩ නොකොට දැහැමිව රාජ්‍යය කරවන්නේ එක් දිනක් මෙසේ සිතීය. දඹදිව් තලයෙහි බොහෝ රජවරු බොහෝ ටැම් ඇති ප්‍රාසාදයන්හි වාසය කරති. එහෙයින් බොහෝ ටැම් ඇති ප්‍රාසාදයන් ඉදිකිරීම පුදුමයට කරුණු නොවේ. යම් හෙයකින් මම එක්ටැම් පහයක් ඉදිකරවන්නේ නම් යෙහෙකි. මෙසේ සියළු රජවරුන්ට ප්‍රධාන රජු වන්නෙමියි. හෙතෙම වඩුවකු කැඳවා මට අතිශයින් දැකුම්කළු වූ එක්ටැම් ගෙයක් කරව් යයි කීවේය. ඔවුහු මැනවයි පිළිගෙන වනයට පිවිස සෘජු වූ විශාල වූ එක්ටැම් පහයට සුදුසු බොහෝ ගස් දැක මේ ගස් වෙයි. නමුදු මාර්ගය විෂම වේ. පහළට ගෙනයාමට නොහැකිය. රජුට කියන්නෙමු යයි සිතා එසේ කළාහුය. රජු යම්කිසි උපායකින් වහා පහළට ගෙන එව්යයි කියා දේවයන්වහන්ස, කිසියම් උපායකින් නොහැකි යයි කී කල්හි එසේනම් මගේ උයනෙහි එක් ගසක් සොයා බලව් යයි කීවේය. වඩුවා උයනට ගොස් මනාව වැඩුනු සෘජු වූ ගම්නියම්ගම් විසින් පුදන ලද රජ ගෙදරිනුදු ලබන ලද පූජාවන් ඇති එක් මඟුල් සල්රුකක් දැක රජු සමීපයට ගොස් ඒ බව දැන්වූයේය. රජු උයනේ ගසක් නම් මට අයත් වූවෙකි. යව්. එය කපව් යයි කීවේය. ඔවුහු මැනවයි පිළිගෙන සුවඳ මල් ආදිය ගත් අත් ඇත්තෝ උයනට ගොස් ගස වෙත පසඟුල් දී නූලකින් වටකර මල්කෙමියක් බැඳ පහන් දල්වා පූජාවන් කර මෙයින් සත්වන දවස්හි අවුත් ගස කපන්නෙමු. රජු කප්පවයි මේ ගසෙහි අධිගෘහිත දේවතාවා අන්තැනක යේවා. අපගේ දෝෂයක් නැතැයි ඇස්සවූහ.
ඉක්බිති එහි අධිගෘහිත දේවපුත්‍රයා ඒ වචනය අසා නිසැකයෙන්ම මේ වඩුවෝ මේ ගස කපන්නෝ ය. මගේ විමානය විනාශ වන්නේ ය. මගේ ජීවිතය ද විමානය කෙළවරකොට ඇත්තේමය. මේ ගස පිරිවරා සිටි තරුණ සල්ගස්වල උපන් මගේ ඤාති දෙවියන්ටද යම්සේ නෑදෑයන්ගේ පෙළීමක් වේද එය විනාශයකි. මවිසින් ඔවුන්ට ජීවිත දානය දෙන්නට වටනේ යයි සිතා මධ්‍යම රාත්‍රී කාලයෙහි දිව්‍යමය අලංකාරයන්ගෙන් සැරසුනේ රජුගේ සිරියහන් ගැබට පිවිස සියළු ගැබ එකළුකොට ඇඳෙහි කොට්ටය තබන පැත්තෙහි හඬමින් සිටියේය. රජු එය දැක බියෙන් තැති ගත්තේ ඔහු සමඟ කථා කරන්නේ පළමු ගාථාව කීවේය.
1. පිරිසිදු වස්ත්‍රයන්ගෙන් යුතු, අහසෙහි සිිටින ඔබ කවරෙක්ද?ඔබ කුමක් හෙයින් කඳුළු වගුරුවයිද? ඔබ වෙත කවරෙකුගෙන් බිය පැමිණියෙහිද?** **
එහි **කා ත්‍වං** යනු යක්‍ෂ, නාග, සුපර්ණක, ශක්‍ර ආදීන් අතර ඔබ කවරෙක්දැයි විමසයි. **වත්‍ථෙහි **යනු මේ වචන මාත්‍රයකි. සියළුම දිව්‍යාභරණයන්** **සඳහාම කීවේය. **අඝෙ** යනු ගැටීම් නැති අහසෙහි. **වේහාසයං** යනු එයටම වෙනත් වචනයකි. **කෙන ත්‍යාස්සුනි** යනු කවර කරුණකින් තොපගේ කඳුළු පවතිත්ද. **කුතො** යනු නෑයන්ගෙන් වෙන්වීම ධන විනාශ ආදීන්ගේ කවරක් නිසා ඔබගේ **භයමාගතං** යනු බිය පැමිණියේ දැයි විමසයි.
ඒ අසා දෙව්රජු ගාථා දෙකක් කීවේය.
2. දේවයන් වහන්ස, ඔබගේම රාජ්‍යයෙහි වාසය කරන මා භද්දසාල යයි දනිත්. (මිනිසුන්ගෙන්) පිදුම් ලද මට අවුරුදු සැටදහසක් ඉක්ම ගියේය.
3. මහරජතුමනි, නගරයන් ද ගෙවල් ද නොයෙක් ප්‍රාසාදයන් ද කරවන්නෝ මා ඉක්මවා නොසිතූහ. (නොවෙහෙසූහ) යම් සේ ඔවුහු මා පිදුවාහුද ඔබද එසේම පුදව යි.
එහි **තිට්ඨතො** යනු සියළු බරණැස් නුවර ඔබගේම යම් නියම්ගම් වැසියන් විසින් ද ඔබ විසින් ද පුදනා ලද්දා වූ නිතර පූජා කටයුතු ද සත්කාර ද ලබන්නා වූ මේ උයනෙහි සිටින්නා වූ මට මෙතෙක් කාලයක් ගියේයයි දක්වයි. **නගරානි** යනු නගරයෙහි ප්‍රතිසංස්කරණ කටයුතු. **අගාරෙ ච** යනු බිම පිහිටි ගෙවල්. **දිසම්පති** දිශාවන්ට අධිපති වූ මහරජතුමනි, **න මනෙත** යනු ඔවුහු නුවර ප්‍රතිසංස්කරණය කරන්නා වූ මේ නගරයෙහි විසූ පැරණි රජවරු නාතිමඤ්ඤිංසු නො ඉක්මවූහ. නොපෙලූහ. මා වසන්නා වූ ගස කපා තමාගේ කටයුතු නො කළහ. මට සත්කාරම කළාහුය යි කීවේය. **යථෙව** යනු එහෙයින් යම් පරිද්දකින් පැරණි රජවරු මා පිදුවාහුද එකෙකුද මේ ගස නො කැප්පවීය. ඔබද එසේම මට පූජා කරව. මගේ ගස ‍නො කපහි යි.
අනතුරුව රජු ගාථා දෙකක් කීවේය.
4. ඔබගේ ගස කඳින් මහත් වූයේය. ඇතිවූ තැන් පටන් ආරෝහ පරිනාහ බව නිසා දැකුම්කළු වෙහිය. ඔබගේ මේ ගස වැනි වෙන ගසක් නොදකිමි.
5. දේවතාවනි, මම සිත්කළු එක්ටැම් පහයක් කරවන්නෙමි. ඔබ එහි පමුණුවන්නෙමි. තොප එහි බොහෝකල් ජීවත් වන්නෙහිය.
එහි **කායන** යනු ප්‍රමාණයෙන්. මෙය කියන ලද්දේ වෙයි. ප්‍රමාණයෙන් ඔබගේ ඒ ගස මෙන් තර වූ මහත් වූ අන් ගසක් නොදකිමි. ඒ ගසම ආරෝහ පරිනාහ බැවින්ද මනාව හටගත් බැවින්ද මනාව පිහිටි සෘජුබව නිසාද වැඩුන තැන් පටන් දැකුම්කළුය. ඉතා දර්ශනීයය. එක්ටැම් පහයට සුදුසුයයි. **පාසාදං** යනුයි. එහෙයින් එය කප්පවා මම ප්‍රාසාදයක් කරන්නෙමිමය. **තත්‍ථ තං** යනු යහළු දෙව්රජුනි, මම ඔබව ඒ ප්‍රාසාදය වෙත පමුණුවන්නෙමි. ඒ ඔබ මා සමඟ එක්ව වසන්නේ උසස් සුවඳ මල් ආදිය ලබන්නේ සත්කාරයට පාත්‍ර වූයේ සැපසේ ජීවත් වෙහි. වාසස්ථානයක් නොමැති හෙයින් මගේ වැනසීම වන්නේ යයි නොසිතුව. ඔබගේ ජීවිත දිගුකලක් පැවතීම වන්නේයයි.
ඒ අසා දෙව්රජු ගාථා දෙකක් කීවේය.
6. මගේ ශරීරය හා බැඳුන භද්දසාල ගස සමග මගේ නැසීම පැතීමේ සිත ඔබට උපන්නේය. මා කඩ කඩ වශයෙන් වෙන්කොට කපා පීඩාවට පත්කරවු.
7. (ගසෙහි) අගද කපා මැදද කපා පසුව මුල සිඳවු. මෙසේ සිඳිනු ලබන්නා වූ මට මරණය දුකක් නො වන්නේය.
එහි **එවං චිත්තං උදපාදි** යනු ඉදින් මෙවැනි සිතක් ඔබට උපන්නේය. **සරීරෙන** **විනා භාවො** යනු ඉදින් ඔබ විසින් මගේ සිරුර හා සමාන වූ භද්දසාල ගස සමග මගේ විනාශය පතන ලදි. **පුථු සො** යනු ඉක්බිති ඔහු නොයෙක් අයුරින්. **විකන්තෙත්‍වා සිඳ. ඛණ්ඩසො** යනු කඩ කඩ කොට පීඩාවට පත් කරව්. **අග්ගෙවා **යනු ** **පීඩාවට පත් කරන්නේ පළමුව අගෙහිද අනතුරුව මැදද සිඳ සියල්ලට පසුව මුල සිඳිවු. මෙසේ සිඳිනු ලබන මට මරණය දුකක් නො වන්නේය. කඩින් කඩ කැපීම සැපයක් වන්නේයයි ඉල්වයි.
ඉක්බිති රජු ගාථා දෙකක් කීවේය.
8. දිවි ඇති කල්හි යම්සේ අත්පා ද, කන් නාසා ද සිඳින්නේද ඉන්පසුව හිස සිඳින්නේද ඒ මරණය දුකක් වන්නේය.
9. වනස්පති වූ භද්දසාල ගස කඩ කඩ කොට කැපීම සැපයක්ද? කවර හේතුවක් නිසා කඩ කඩ කොට කැපීම කැමති වන්නෙහිද?
එහි **හත්‍ථපාදං** යනු අත්ද, පාදයන්ද **තං දුකඛං** යනු මෙසේ පිළිවෙලින් සිඳින්නා වූ සොරාට ඒ මරණ දුක වන්නේය. **සුඛං නො** යනු යහළු භද්දසාලය, වරදට පත් සොරු සැපසේ මැරෙනු කැමැත්තෝ හිස සිඳීම ඉල්වත්. කඩ කඩ කොට කැපීම නොඉල්වත්. ඔබ මෙසේ සිඳීම යදිහි. එහෙයින් ඔබ විමසමි. **සුඛං නු** **ඛණ්ඩසො ජින්නං** යයි. **කිං හේතු** යනු කඩ කඩ කොට සිඳීම නම් සැපයක් නොවේ. මෙහි කරුණකින් විය යුතුයයි එය විමසන්නේ මෙසේ කීය.
ඉක්බිති ඔහුට කියන්නා වූ භද්දසාල ගාථා දෙකක් කීවේය.
10. මහරජ, හේතුව කරුණු සහිත වේ. යම් හේතුවක් නිසා කඩ කඩ කොට සිඳීම කැමති වෙමිද මා කියන ඒ හේතුව අසව.
11. මගේ සමීපයෙහි මගේ රැකවරණය ලද එහෙයින්ම සුවසේ වැඩුන මගේ ඤාතීහු වෙති. මම ඔවුන්ද හිංසාවට ලක් කරන්නෙම් නම් අන්‍යයන්ට දුක් ඇති කිරීමකි.
එහි **හෙතුං ධම්මූපසංහිතං** යනු මහරජතුමනි, යම් හේතුවක් වේද එය ඊටම සුදුසු කරුණු මත වේ. හේතුවට සුදුසු නොවන කරුණක් නිසා නොවේ. හේතුව අරමුණු කොට **ඛණ්ඩසො ජින්න මිච්ඡාමි** යි කීවෙමි. එය යොමුකරන ලද කන් ඇතිව අසව යන අර්ථයි. **ඤාති මෙ** යනු මගේ භද්දසාල ගසේ ඡායාවෙහි සුවසේ වැඩුනා වූ. **මම පස්සෙ **- මා සමීපයෙහි තරුණ සල් ගස්වල අධිගෘහිත වූ, මා විසින් සුළඟින් ආරක්‍ෂා කරන ලද **නිවාතජා **- මගේ නෑදෑ වූ දේව සමූහයා ඇත. පැතුරුණු අතුපතර ඇති මා මුලින් සිඳ හෙලන්නේ ඔවුන් හිංසාවට පත්කරන්නේය. නැසුන විමන් ඇත්තවුන් බවට පත් කරන්නේ විනාශ කරන්නේය යන අර්ථයි. **පරෙසං** **අසුඛොචිතං** යනු මෙසේ ඇති කල්හි මවිසින් ඒ අන්‍ය වූ නෑ දේව සමූහයාට දුකක් රැස් කළේ වර්ධනය කළේ වෙයි. මම ඔවුන්ට දුක් කැමති වන්නේ නොවෙමි. එහෙයින් භද්දසාල ගස කඩ කඩ කොට සිඳීම කැමති වෙමියි මේ මෙහි අදහසයි.
රජු ඒ අසා මේ දේවපුත්‍රයා ඒකාන්තයෙන්ම දැහැමි වූවෙකි. තමාගේ විමානය විනාශ වීමෙනුදු ඤාතීන්ට වැඩදායී වූ හැසිරීමක හැසිරෙයි. මොහුට අභය දෙමියි සතුටු වී අවසාන ගාථාව කීය.
12. වනස්පතියෙකු වූ භද්දසාලය, සිතිය යුත්තක්ම සිතුවෙහිය. නෑදෑයන්ට යහපත කැමැත්තෙහිය. යහළුව, ඔබට අභය දෙමි යි.
එහි **චෙතබ්බරූපං චෙතෙසි** යනු යහළු භද්දසාලය, ඤාතීන් කෙරෙහි මොලොක් සිත් ඇති හෙයින් සිතන්නේ සිතිය යුත්තක්ම සිතුවෙහිය. **ජෙදස්ස** **රූපං ජෙදෙසි** යනුවෙන්ද පෙළ වෙයි. එහි අර්ථය කඩ කඩ වශයෙන් සිඳීම කැමති වන්නේ සිඳිය යුත්තම සිදුවීය යනුයි. **අභයං** යනු යහළුව, ඔබගේ මේ ගුණයෙහි පැහැදී අභය දෙමි. මට ප්‍රාසාදයෙන් වැඩක් නැත. මම ඒ ගස නොසිඳුවන්නෙමි. යව නෑදෑ සමූහයා පිරිවරන ලද්දේ සත්කාරයන් හා ගරු කිරීම් කරන ලද්දේ සැපසේ ජීවත් වේවායි කීවේය.
දේවරජු රජුට ධර්මය දේශනාකර ගියේය. රජු ඔහුගේ අවවාදයෙහි සිට දානාදී පිංකම් කර දෙව්ලොව පිරවීය.
ශාස්තෲන් වහන්සේ මේ ධර්මදේශනාව ගෙනහැර දක්වා මහණෙනි, තථාගතයන් වහන්සේ මෙසේ පෙරද ඤාතීන්ට වැඩදායී හැසිරීමෙහි හැසිරෙයි යයි වදාරා ජාතකය ගලපා වදාළ සේක. එකල්හි රජු ආනන්ද තෙර වීය. තරුණ සල්ගස්වල උපන් දෙවියෝ බුද්ධ පිරිස වූහ. භද්දදාල දෙව්රජු මම ම වීමි යයි වදාළ සේක.
**කසන්ති වපන්ති තෙ ජනා** යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් දෙව්දත් තෙරුන්ගේ පන්සියයක් කුලයන් ගෙන නිරයෙහි පිවිසි බව අරභයා දේශනා කළ සේක. හෙතෙම අග්‍ර ශ්‍රාවකයන් වහන්සේලා (ඔහුගේ) පිරිස ගෙන ගියකල්හි ශෝකය දරන්නට නොහැකි වන්නේ උණු ලේ මුවින් නික්මුණ කල්හි දැඩි ලෙස රෝගයන්ගෙන් පීඩාවට පත්වූයේ, තථාගතයන් වහන්සේගේ ගුණයන් සිහිකර මම නවමසක් තථාගතයන් වහන්සේට නපුරක් සිතුවෙමි. ශාස්තෲන් වහන්සේ මා කෙරෙහි පවිටු සිතක් නම් නැත. අසූමහා ස්ථවිරයන් වහන්සේලාගේද මා කෙරෙහි වෛරයක් නැත. මා විසින් කළ කර්මයන් නිසා මම ම දැන් අනාථ වූයේ වෙමි. ශාස්තෲන් වහන්සේ විසින් හරනා ලද්දේ වෙමි. මහා ස්ථවිරයන් විසින් ද ඤාති උතුමන් විසින් ද රාහුල තෙරුන් විසින් ද ශාක්‍ය රාජකුලිකයන් විසින් ද හරනා ලද්දේ වෙමි. ගොස් ශාස්තෲන් වහන්සේ ක්‍ෂමා කරවන්නෙමියි පිරිසට සළකුණක් දී ඇඳ සමගම ගෙන්වා රාත්‍රියට රාත්‍රියට යන්නේ කොසොල් නගරයට පැමිණියේය. ආනන්‍ද තෙරණුවෝ, ස්වාමීනි, දෙව්දත් ඔබ වහන්සේ ක්‍ෂමා කරන්ට එයි යයි ශාස්තෲන් වහන්සේට දැන්වූහ. ආනන්‍දය, දෙව්දත් මගේ දැකීම නොලබන්නේ යයි වදාළහ.
ඉක්බිති ඔහු සැවැත්නුවරට පැමිණි කල්හි නැවත තෙරහු දැන්වූහ. භාග්‍යවතුන් වහන්සේ එසේම වදාළ සේක. ජේතවන දොරටුවෙහි ජේතවන පොකුණ සමීපයට පැමිණියා වූ ඔහුගේ පව මස්තකප්‍රාප්ත වීය. සිරුරෙහි දහඩිය උපන්නේය. ස්නානය කර ජලය බොනු කැමති වී ඇවැත්නි, ඇඳෙන් බස්වවු. පැන් බොන්නෙමියි කීවේය. ඔහු ඇඳින් බස්සවා පොළොවෙහි තැබූ පමණින්ම සිතෙහි අස්වැසිල්ලක් නො ලද කල්හිම මහපොළොව විවර වීය. එකෙණෙහිම අවීචියෙන් ගිනිදැල් නැගී ඔහුව වටකෙළේය. ඔහු මගේ පව මස්තකප්‍රප්ත වූයේ යයි තථාගතයන් වහන්සෙගේ ගුණ සිහිකර -
ශ්‍රේෂ්ඨ පුද්ගලයෙකු වූ, දෙවියන්ට දෙවි වූ, පුරුෂයන් දමනය කිරීමෙහි නිරත වූ, සර්වඥ වූ සිය ගණනක් ශුභ ලක්‍ෂණයන්ගෙන් හෙබි, ඒ බුදුරජාණන් වහන්සේ මේ ඇටවලින් සිට දිවිහිමියෙන් සරණ යමි.
මේ ගාථාවෙන් (බුදු) සරණයෙහි පිහිටන්නේම අවීචිය පිහිටකොට ඇත්තේ වීය. ඔහුට පන්සියයක් උපස්ථායක කුලයෝ වූහ. ඒවාද ඔහු පාක්‍ෂික වී දසබලධාරීන් වහන්සේට ගරහා අපහාස කර අවීචියෙහිම උපන්නේය. මෙසේ හෙතෙම පන්සියයක් කුලයන් ගෙන අවීචියෙහි පිහිටියේය.
ඉක්බිති එක් දවසක් දම්සභාවෙහි කථාවක් ඉපිදවූහ. ඇවැත්නි, දෙව්දත් තෙමේ පවිටු වූවෙකි. ලාභයෛහි ගිජුවීම නිසා සම්මා සම්බුදුරජාණන් කෙරෙහි නොතැන්හි කෝප බැඳ අනාගතයෙහි වන්නා වූ බිය නොදැක පන්සියයක් කුලයක් සමග අවීචිය පිහිටකොට වූයේ යයි. ශාස්තෲන් වහන්සේ අවුත් මහණෙනි, දැන් කිනම් කථාවෙකින් හුන්නාහුදැයි විමසා මෙනම් වූවකනැයි කී කල්හි මහණෙනි, දෙව්දත් තෙමේ ලාභ සත්කාරයන්හි ගිජු වී අනාගත බිය නොබැලුවෙහි දැන් පමණක් නොවේ. පෙරද අනාගත බිය නොබලා වර්තමානයෙහි සැප පිළිබඳව ගිජුකමින් පිරිස සමග මහා විනාශයකට පැමිණියේයයි කියා අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස්නුවර බ්‍රහ්මදත්ත රජු රාජ්‍ය කරවන කල්හි බරණැස නුදුරෙහි කුලයන් (පවුල්) දහසකට වාසස්ථාන වූ මහාවඩුගමක් වීය. එහි වඩුවෝ තොපට ඇඳක් කරන්නෙමු. පුටුවක් කරන්නෙමු. ගෙයක් කරන්නෙමු යි මිනිසුන් වෙතින් බොහෝ ණය ගෙන කිසිවක් කරන්නට නොහැකි වූවාහුය. මිනිස්සු දුටු දුටු වඩුවන්ට චෝදනා කරත්. හිරිහැරයට පත් කරත්. ඔවුහු ණය දුන්නවුන් විසින් උපද්‍රවයට පත්වූවාහු ගමෙහි වසන්නට නොහැකි වූවාහු වෙනත් දේශයකට ගොස් යම්කිසි තැනක වසන්නෙමු යයි වනයට පිවිස ගස් කපා මහත් වූ නැවක් බැඳ ගංගාවට බස්සවා ගෙනවුත් ගමෙන් එක් ගවු අඩ යොදුන් පමණ තැන තබා මධ්‍යම රාත්‍රී කාලයෙහි ගමට අවුත් අඹුදරුවන් ගෙන නැව තිබූ තැනට ගොස් ඒ නැවට නැග ක්‍රමයෙන් මහමුහුදට පිවිස සුළං බලයෙන් හැසිරෙන්නාහු මුහුද මැද එක් දිවයිනකට පැමිණියාහුය. ඒ දිවයිනෙහි ස්වයංජාත හැල්-උක්දඬු කෙසෙල් අඹ දඹ කොස් පොල් ආදී වූ විවිධ ලොකු කුඩා ගෙඩි ඇත. බිඳුන නැව් ඇති එක්තරා පුරුෂයෙක් පළමුව ඒ දිවයිනට පැමිණ හැල්බත් අනුභව කරන්නේ උක්දඬු ආදිය කන්නේ එහි වාසය කරයි. මහත් වූ සිරුර ඇත්තේ නග්න වූයේ මොනවට වැඩුන කෙස්රැවුල් ඇත්තේය.
වෙළෙන්දෝ සිතුවාහුය. ඉදින් මේ දිවයින රකුසන් අරක් ගත්තේ වන්නේ නම් සියල්ලෝම විනාශයට පැමිණෙන්නෙමු. පළමුකොට එය පරීක්‍ෂා කරන්නෙමු යි. ඉක්බිති දක්‍ෂ වූ බලවත් වූ පස්වැදෑරුම් සන්නද්ධ වූ පුරුෂයෝ සත්දෙනෙක් නැවෙන් බැස දිවයින පරීක්‍ෂා කළාහුය. එකෙනෙහි අනුභව කරන ලද උදේ ආහාරය ඇති පුරුෂයා උක්පැණි පානයකොට සුවපත් වූයේ සිත්කළු පෙදෙසක රිදී පටක් හා සමාන වැලිතලාවෙහි සිසිල් සෙවනෙහි උඩුකුරුව වැදහෙව, “දඹදිව වැස්සෝ සී සාන්නාහු වපුරන්නාහු මෙබඳු සැපක් නො ලබත්. දඹදිවටත් වඩා මම මේ දිවයිනම උතුම්” යයි ගායනා කරන්නේ ප්‍රීති වාක්‍යයක් ප්‍රකාශ කළේය. ශාස්තෲන් වහන්සේ භික්‍ෂූන් අමතා මහණෙනි,ඒ පුරුෂයා මේ ප්‍රීති වාක්‍යය ප්‍රකාශ කළේයයි දක්වන සේක් පළමුවන ගාථාව දේශනා කළ සේක.
1. (දඹදිව වසන) ඒ ජනයෝ සී සාති. වපුරති. කර්මානුරූපව ජීවත්වන මිනිස්සු මේ දිවයිනෙහි සැපතට කොටස්කරුවෝ නො වෙති.** **අපට දඹදිවට වඩා මේ දූපත වටනේය යි.
එහි **තෙ** යනු දඹදිව වැසි ජනයෝ **කම්ම ඵලූපජීවිනො** යනු නොයෙක් කර්මයන්ගේ විපාක අනුව ජීවත්වන සත්ත්‍වයෝ.
ඉක්බිති එම දිවයින පරීක්‍ෂා කරන්නා වූ පුරුෂයෝ ඔහුගේ ගීතයෙහි ශබ්දය අසා මිනිස් ශබ්දයක් මෙන් ඇසේ. එය (කුමක්දැයි) දැන ගන්නෙමුයි ශබ්දය අනුව ගොස් ඒ පුරුෂයා දැක යක්‍ෂයෙකු වන්නේයයි බියට පත්වූවාහු හීවලින් සන්නද්ධ වූවාහුය. ඔහුද ඔවුන් දැක තමාගේ මරණ බියෙන් ස්වාමීනි, මම යක්‍ෂයෙක් නොවෙමි. පුරුෂයෙක් වෙමි. මට ජීවිතදානය දෙව් යයි ඉල්වන්නේ පුරුෂයෝ නම් තොප මෙන් නග්න නො වෙතියි කී කල්හි නැවත නැවත ඉල්ලා මිනිස් බව හැඟවීය. ඔවුහු ඔහු වෙත එළඹ සිහිකටයුතු කථා කර ඔහු එහි පැමිණි ආකාරය විමසූහ. හෙතෙමේද ඔවුන්ට සත්‍යය ප්‍රකාශ කර තෙපි තමාගේ පිංමහිමයෙන් මෙහි පැමිණියෝය. මේ එක්තරා උතුම් දිවයිනකි. මෙහි ආයුධවලින් කර්මාන්තකර ජීවත් නො වෙති. මෙහි ස්වයංජාත හැල්වලද උක් ආදීන්ගේද කෙළවරක් නැතැයිද උකටලී නොවී වසව් යයිද කීවේය. මෙහි වසන්නා වූ අපට අන් උවදුරක් නැතැයිද අන් බියක් මෙහි නැතැයිද, මේ දිවයින අමනුෂ්‍යයෝ අරක්ගත් එකකි. අමනුෂයෝ තොපගේ මළමුත්‍ර පහ කිරීම් දැක කිපෙන්නාහුය. එහෙයින් එය කරන්නාහු වැලි ඉවත්කොට වැලිවලින් වසවු. මෙහි මෙපමණක් බිය වේ. අනිකක් නැත. නිතර අප්‍රමාද වව් යයි ඔවුහු එහි වාසය කිරීමට එළඹුනාහුය. ඒ කුල දහසෙහි පන්සියයක් පන්සියයක් කුලයන්ට ප්‍රධාන වූ වඩුවෝ දෙදෙනෙක් වූහ. ඔවුන් අතර එකෙක් රසයට ගිජු වූ අඥානයෙක් වීය. එකෙක් රසයන්හි නොඇළුනු පණ්ඩිතයෙක් වීය.
මෑත කාලයෙහි ඒ සියල්ලෝම එහි සුවසේ වසන්නාහු මහත් වූ ශරීර ඇත්තෝ වී සිතුවාහුය. අපි සුරාව බොහෝ කලකින් නොබීවමෝ වෙමු. උක්පැණියෙන් මෙර සකස් කර බොන්නෙමුයි ඔවුහු මෙර සකස් කරවා පානය කර මත්වීම නිසා ගායනා කරන්නාහු නටන්නාහු, ක්‍රීඩා කරන්නාහු (එමෙන්ම) ප්‍රමාද වූවාහු ඒ ඒ තන්හි මළමුත්‍රා කොට නොවසා දිවයින පිළිකුල් කටයුතු අප්‍රිය වූවක් කළාහුය. දෙවියෝ මොවුහු අපගේ කෙළිමඬුල්ල පිළිකුල් වූවක් කරත් යයි කිපී මුහුද ගොඩ ගල්වා දිවයින සේදීම කරන්නෙමුයි සාකච්ඡා කර මේ අව පක්‍ෂයයි. අද අපගේ සමාගමයද නැසුනේය. දැන් මෙයින් පසළොස්වන දිනයෙහි පුර පසළොස්වක දිනයෙහි සඳ උදාවූ වේලාවෙහි මුහුද උපුටා මේ සියල්ලන්ම නසන්නෙමුයි දවස (තීරණය කොට) තැබුවාහුය. ඉක්බිති ඔවුන් අතර එක් දැහැමි දේවපුත්‍රයෙක් මොවුහු මා දකිද්දීම නොනැසෙත්වායි අනුකම්පාවෙන් ඔවුන් රාත්‍රී ආහාරය අනුභව කොට ගෙදොරෙහි සුව කථාවෙහි හුන්කල්හි සියළු ආභරණයන්ගෙන් සැරසුනේ සියළු දිවයින ඒකාලෝක කර උතුරු දිශාවෙහි අහසේ සිට එම්බා වඩුවනි, දෙවියෝ තොපට කිපුණාහුය. මෙතන්හි නොවසවු. මින් අඩමසක් ඇවෑමෙන් දෙවියෝ මුහුද උපුටා තොපි සියල්ලන්ම නසන්නාහුය. නික්මී පලා යවු යයි දෙවන ගාථා කීවේය.
2. (මෙතැන් පටන්) චන්‍ද්‍රයා පසළොස් රැයක් ඉක්ම ගියකල්හි මහමුහුදේ රළ වේගය මහත් වන්නේය. මේ මහ දිවයින යටවන කල්හි තොප නොනසීවා! වෙනත් ආරක්‍ෂා ස්ථානයකට යවු යි.
එහි **උපලාපයං** යනු මේ දිවයින යට කරනුයේ වසාගෙන පැතිරෙනුයේ අභිභවනය කරන්නේය. **මා වොවධි** යනු ඒ සයුරු රළ වේගය තෙපි නොනසාවා.
හෙතෙම මෙසේ අවවාද දී තමාගේ වාසස්ථානයටම ගියේය. ඔහු ගියකල්හි අන්‍ය වූ සාහසික කර්කශ දේවපුත්‍රයෙක් මොවුහු මොහුගේ වචනය ගෙන පලා යන්නාහු නම් මම ඔවුන්ගේ ගමන වළකා මේ සියල්ලන්ම මහා විනාශයකට පමුණුවන්නෙමියි සිතා දිව්‍යමය අලංකාරයෙන් සැරසුනේ සියළු ගම ඒකාලෝක කරමින් අවුත් දකුණු දිශාවෙහි ආකාශයෙහි සිට එක් දිව්‍ය පුත්‍රයෙක් මෙහි පැමිණියේද නැත්දැයි විමසා ආවේයයි කී කල්හි ඔහු තොපට කුමක් කීවෙහිදැයි කියා ස්වාමීනි, මෙනම් වූවක් යයි කී කල්හි ඔහු තොපගේ මෙහි වාසය කිරීම නොකැමති වෙයි. කෝපයෙන් කියවයි. තෙපි අන්තැනක නොගොස් මෙහිම වසවු යයි කියා ගාථා දෙකක් කීවේය.
3. කිසිකලෙකත් මේ සයුරේ ජලවේගය මේ මහත් දිවයින නොඋපුටන්නේය. (යට නොකරයි) බොහෝ නිමිතිවලින් මා එය දක්නා ලදිමි. බිය නොවවු. කුමකට ශෝක කරවුද? සතුටුවිය යුත්තාහ.
4. බොහෝ කෑ යුතු දේද, බොහෝ ආහාරපානද ඇති මේ දිවයින ලබන ලද සම්පත් ඇති වාසස්ථානයකි. තොපට කිසිදු බියක් නොදකිමි. පුතුන්ගේ පුතුන් සමඟද සතුටුවිය යුත්තාහ.
එහි **න ජාතයං** යන න ජාතු+අයං යනුවෙන් විසන්‍ධි වේ කිසිකලෙකත් මේ සයුර. **මා භෙථ** බිය නොවවු. **පමොද ථව්හො** යනු ප්‍රමුදිත වූවෝ. සතුටට සොම්නසට පත්වූවෝ වවු. **ආපුත්ත පුත්තෙහි** යනු යම්තාක් පුත්‍රයන්ගේ පුත්‍රයන් සමගද සතුටු වවු. තොපට මෙහි බියක් නැතැයි.
හෙතෙම මෙසේ මේ ගාථා දෙකින් අස්වසා ගියේය. ඔහු ගියකල්හි දැහැමි දිව්‍යපුත්‍රයාගේ වචනය නොගෙන අඥාන වඩුවා (කියන්නේ) පිංවතුනි, මගේ වචනය අසත්වායි සෙසු වඩුවන් අමතා පස්වන ගාථාව කීවේය.
5. දකුණු දෙස සිට යම් මේ දෙවියෙක් ආරක්‍ෂා සහිතයයි ප්‍රකාශ කෙරේද ඔහුගේ වචනය සත්‍යය වේ. උතුරු දෙසෙහි සිටි දෙවියා බිය-නිර්භය බව නොදනී බිය නොවවු. කුමක් හෙයින් ශෝක කරවුද? සතුටුවිය යුත්තාහ.
එහි **දක්ඛිණස්සං** යනු දකුණෙහි. දක්ඛිණායං යන මෙයද පෙළ වේ.
ඒ අසා රසයෙහි ගිජු වූ පන්සියයක් වඩුවෝ අඥානයාගේ වචනය පිළිගත්තාහුය. අන්‍ය වූ පණ්ඩිත වඩුවා ඒ වචනය නොගෙන ඒ වඩුවන් අමතා ගාථා සතරක් කීවේය.
6. යම් සේ මේ යක්‍ෂයෝ එකිනෙකාට විරුද්ධ අදහස් ප්‍රකාශ කරත්. එකෙක් බිය සහිතයයි කියයි. එකෙක් ආරක්‍ෂා සහිතයයි කියයි. බලව. එනිසා මාගේ වචනය අසවු. සියල්ලන්ම වහා නො නැසෙමු.
7. සියළුදෙනා එකතුව සියළු යන්ත්‍රෝපකරණ සහිත ශක්තිමත් ගැඹුරැති නැවක් සදමු. ඉදින් මේ දකුණුදිග දෙවියා සත්‍යයක් කීවේද, මේ උතුරුදිග දෙවියා බොරුවක් කියයි.
8. ඒ ප්‍රකාශය අපට අවැඩ පිණිස වන්නේය. මේ දිවයින අත් නො හරිමු. ඉදින් උතුරුදිග දෙවියා ඇත්තක් කීවේද මේ දකුණු දිග දෙවියා බොරුවක් කියයි.
9. අපි සියල්ලෝම ඒ නැවට නැගී මෙසේ සැපසේ පරතෙරට තරණය කරමු. ඒකාන්තයෙන් පළමුදෙවියා විසින් කියන ලද්ද දැඩිව ගැනීමක් නැත. දෙවැන්නා කී දෙයද ඉන්‍ද්‍රිය විෂය වූවක් ලෙස ගැනීමක්ද නැත. මෙලොව යමෙක් විමසා මැද ගනීද ඒ මිනිසා ඒකාන්තයෙන් උසස් තැනට පැමිණෙයි.
එහි **විප්පවදන්ති** යනු එකිනෙකා විරුද්ධව කියත්**. ලහුං** යනු පළමුවැන්නාගේ අරුත් දැක්වීමයි. ද්‍රොණිං යනු ගැඹුරු මහ නැවක්. **සබ්බයන්තුප්පන්තං** යනු සියළු රිටිපලු ආදී යන්ත්‍රයන්ගෙන් යුක්ත වූ. **සා චෙව නො හොති ආපදත්‍ථා** යනු අපගේ ඒ නැව පසුවද උපන් විපත්තීන් සඳහා වැඩදායී වන්නීය. මේ දිවයිනද අත් නොහරින්නෙමු. **තාරෙමු** තරණය කරන්නෙමු. **න චෙ සුගණ්හං** යනු ඒකාන්තයෙන් සුවසේ නොගත යුතුය. **සෙට්ඨං** උතුම්. එසේම සත්‍ය වූ. **කණිට්ඨං** යනු පළමු වචනය උපමාකොට පසුව කී වචනය කණිටු නම් වේ. මෙහිද නවෙ සුගණ්හං (දැඩිව නොගත යුතුය) යන්න අනුව පවතීමය. මෙය කියන ලද්දේ වෙයි. එම්බා වඩුවෙනි, යම් කිසිවෙකු විසින් පළමුව කියන ලද වචනයක් වේද එයම උසස්ය. ඇති පරිදිම වූවකි. සත්‍යයයි මනාව නොගත යුතුයි. නොගත යුතුමය. යම්සේ ඒ කණිට්ඨං පසුව කී වචනයද මෙයම සත්‍යයයි නොගත යුතුය. යමක් ඇසීමට ගොදුරු වන දෙය ඉඳුරන්ට විෂය වූයේද ඒ ඉන්‍ද්‍රිය විෂය වූ දෙය ගෙන මෙහි පණ්ඩිත පුරුෂයා පළමු වුවද පසුව වූවදැයි **පවිචෙය්‍ය** සොයා තීරණය කර පරීක්‍ෂා කොට මැද ගනී. යමක් ඇති පරිදි වේද සත්‍යය ස්වභාවය වීද එයම ප්‍රත්‍යක්‍ෂය කර ගනී. **ස වෙ නරො** **සෙට්ඨ මුපෙති ඨානං** යනු ඒ පුරුෂයා උතුම් තැනට පැමිණෙයි. එළඹෙයි. විඳී. ලබයි යනුයි.
හෙතෙමෙ මෙසේද කියා නැවත කීවේය. එම්බා පින්වත්නි, අපි දිව්‍ය පුත්‍රයන් දෙදෙනාගේම වචනය කරන්නෙමු. පළමුකොට නැව සාදමු. අනතුරුව ඉදින් පළමු දේවතාවාගේ වචනය ඇත්ත වන්නේද එයට නැග පලා යන්නෙමු. ඉක්බිති අනිකාගේ වචනය සත්‍ය වන්නේද නැව පසෙක තබා මෙහිම වසන්නෙමු යි. මෙසේ කී කල්හි අඥාන වඩුවා එම්බා පිංවත, පැන් තලියෙහි කිඹුලා දකින්නෙහිද? ඉතා දීර්ඝ ලෙස හිඳගත්තේ වෙහිය. පළමු දිව්‍ය පුත්‍රයා අප කෙරෙහි ක්‍රෝධයෙන් කීවේය. දෙවැන්නා ස්නේහයෙන් කීවේය. මේ මෙබඳු උතුම් දිවයිනක් අත්හැර කොහි යන්නෙමුද. ඉදින් නුඹ යනු කැමැත්තේ නම් ඔබගේ පිරිස ගෙන නැවක් කරව. අපට නැවෙකින් වැඩක් නැතැයි කීවේය.
පණ්ඩිත තෙමේ තමාගේ පිරිස ගෙන නැවක් සාදවා සියළු උපකරණ එහි පටවා පිරිස සහිත වූයේ නැවෙහි සිටියේය. අනතුරුව පුන් පසලොස්වක දිනයෙහි සඳ උදාවන වේලාවෙහි මුහුදෙන් රළ නැගී දණක් පමණ වී දිවයින සෝදා ගියාය. පණ්ඩිත තෙමේ මුහුද ගොඩගලන බව දැන නැව පිටත් කර හැරියේය. එක් පක්‍ෂයකට අයත් පන්සියයක් පවුල්වල අඥාන වඩුවෝ දියරැලි දිවයින සේදීම පිණිස පැමිණියෝය. එය මෙපමණයයි කියමින් සිටියාහුය. අනතුරුව මුහුදුරළ තුනටිය පමණද පුරුෂයෙකු පමණද තල්ගසක් පමණද තල්ගස් සතක් පමණද දිවයින් උසුලන්නී පැමිණියාය. පණ්ඩිතයා උපායෙහි දක්‍ෂ බැවින් රසයෙහි නොඇලුනේ සැප සේ ගියේය. අඥාන වඩුවා රස ලෝභයෙන් අනාගත බිය නොදැක පන්සියයක් පවුල් සමග විනාශයට පැමිණියේය.
මෙයින් මත්තේ ඒ කරුණ දක්වන්නා වූ අනුශාසනා සහිත වූ බුද්ධගාථා තුනක් වේ.
10. මුහුද මැද ඒ වෙළෙන්දෝ යම් සේ සිය කාර්යය නිසා සැපතට පැමිණියෝද? ඒ නුවණැති තැනැත්තා අනාගත අභිවෘද්ධිය වටහාගෙන එය මදකුදු ඉක්මවා නොයයි.
11. යම්සේ ඒ මිනිස්සු මුහුද මැදදී ගිලෙත්ද එසේ මෝහය නිසා රසයෙහි ගිජු වූ මෝඩයෝ අනාගතයෙහි අභිවෘද්ධිය වටහා නොගෙන අභිවෘද්ධිදායක කරුණක් පැමිණි කල්හි එහි ගිලෙත්. (පිහිටක් නොලබති)
12. අනාගත යහපත සඳහා වූ කටයුතු කරවු. කළයුතු අවස්ථාවෙහි ඒ කටයුත්ත නොනසව. එළඹි කටයුත්ත කරන්නා වූ එවැනි තැනැත්තා කටයුතු කළයුතු අවස්ථාවෙහි එම කටයුත්ත (විසින්) පීඩාවට පත් නො කරන්නේය.
එහි **සකම්මනා** යනු ඉදිරියෙහිදී වන්නා වූ බිය දැක පළමුව කරන ලද තමාගේ කාර්යය නිසා. **සොත්‍ථිං වහිංසු** යනු සුවසේ ගියාහුය. **වාණිජා** යනු මුහුදෙහි හැසිරෙන මෙයින් වඩුවෝම කියන ලදහ. **පටිවිජ්ක්‍ධියානා** යනු මහණෙනි, මෙසේ පළමුව කළයුතු නො ආවා වූ ප්‍රයෝජනය වටහාගෙන මෙලොව බොහෝ නුවණැති කුලපුත්‍රයා ස්වල්ප වූද තමාගේ අභිවෘද්ධිය ඉක්මවා නොයයි. නොනස්වයි යන අර්ථයි. **අප්පටිවිජ්ක්‍ධත්‍ථ** යනු අබෝධ නොකර යන අර්ථයි. පළමුව කළයුත්ත නොකර යන අර්ථයි. **පච්චුප්පන්තෙ** යනු යම්කලෙක නො ආවා වූ ප්‍රයෝජනය උපදනේද? එකල්හි එය පිළිපන් කල්හි**. සීදන්ති** යනු වැඩක් පැමිණි කල්හි තමාගේ ප්‍රතිෂ්ඨාව නොලබත්, මුහුදෙහිදී ඒ මෝඩ වඩුවෝ මෙන්.
පණ්ඩිත පුරුෂයා නොආවා වූ පළමුව කළයුතු කටයුත්ත පරලොව හෝ වේවා මෙලොව හෝ වේවා! **පටිකයිරාථ** පළමුව කරන්නේය. කවර කරුණකින්ද? **මා** **මං කිච්චං කිච්ච කාලෙ ව්‍යධෙසි**. පෙර කළයුත්ත පෙර නොකරනු ලබන්නේ මේ භවයට පැමිණි තමාගේ කටයුතු කාලයෙහි කායික හා චෛතසික ආබාධයන් නිසා නසයි. එලෙස එය මා නොනසවයි පණ්ඩිතයා එය පළමුව කරන්නේය. **තං** **තාදිසං** යනු පණ්ඩිත පුරුෂයා යම් සේද? **පටිගත කිච්චං කාරිං** යනු පළමුව කළයුත්ත කරන්නා වූ. **තං කිච්චං කිච්චකාලෙ** යනු අනාගත කටයුත්ත කරනු ලබන්නේ. පසුව මේ භවයට පැමිණි කටයුත්ත තමාගේ කටයුතු කාලයෙහි කායික චෛතසික ආබාධ ඇති කල්හි එවැනි පුරුෂයා පීඩාවට පත් නොකරයි. බාධාවට පත් නොකරයි. කුමක් හෙයින්ද පළමුව කළ හෙයිනි යනුයි.
ශස්තෲන් වහන්සේ මේ ධර්මදේශනාව ගෙනහැර දක්වා මහණෙනි, දෙව්දත් දැන් පමණක් නොවේ. පෙරද මෙලොව සැපයෙහි ඇලුනේ අනාගතය නොබලා පිරිස සහිතව විනාසයට පත් වූයේ යයි කියා ජාතකය ගලපා වදාළ සේක. එදා මෝඩ වඩුවා දෙව්දත් වීය. දකුණු දෙස සිටි අදැහැමි දිව්‍යපුත්‍රයා කෝකාලික වීය. උතුරු දෙස සිටි දිව්‍යපුත්‍රයා සැරියුත් තෙරුන් වීය. පණ්ඩිත වඩුවා මම ම වූයෙමි වදාළ සේක.
**කාමං කාමය මානස්ස **යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් එක්තරා බ්‍රාහ්මණයෙක් අරභයා දේශනා කළ සේක. සැවැත්නුවර වැසි එක් බ්‍රාහ්මණයෙක් අචිරවතී ගංගා තීරයෙහි කුඹුරු කිරීම පිණිස වනය කෙටවීය. ශාස්තෲන් වහන්සේ ඔහුගේ හේතු සම්පත් දැක සැවැත්නුවර පිණ්ඩපාතයෙහි පිවිසෙන්නේ මාර්ගයෙන් ඉවත් වී ඔහු සමග පිළිසඳර කොට බ්‍රාහ්මණය, කුමක් කරහිදැයි කියා භවත් ගෞතමයෙනි, කෙතකට සුදුසු තැනක් කොටවමියි කී කල්හි බ්‍රාහ්මණය, මැනවි. කර්මාන්තය කරවයි කියා වැඩිය සේක. මේ ක්‍රමයෙන් සිඳූ ගස් ඉවත්කොට කෙත පිරිසිදු කරන කාලයෙහි සී සාන කාලයෙහි කුඹුර බඳින කල්හි වපුරන කල්හි යයි නැවත නැවත ගොස් ඔහු සමග පිළිසඳරෙහි යෙදුන සේක. බ්‍රාහ්මණයා වපුරන කාලයෙහි භවත් ගෞතමයනි, අද මගේ වප් මගුලයි. මම මෙහි ධාන්‍යයන් උපන් කල්හි බුද්ධප්‍රමුඛ මහා සංඝයාට මහා දානයක් දෙන්නෙමි යි කීවේය. ශාස්තෲන් වහන්සේ ඉවසා වැඩි සේක. නැවත එක්දිනක් ධාන්‍යයන් බලන්නා වූ බ්‍රාහ්මණයා වෙත ගොස් බ්‍රාහ්මණය, කුමක් කරහිදැයි විමසා භවත් ගෞතමයෙනි, ධාන්‍ය බලමියි කී කල්හි බ්‍රාහ්මණය මැනවයි කියා වැඩිය සේක. එකල්හි බ්‍රාහ්මණයා සිතුවේය. ශ්‍රමණ භවත් ගෞතමයෝ නිතර පැමිණෙති. නිසැකයෙන්ම බතින් වැඩක් ඇත්තෙකි. ඔහුට බත් දෙන්නෙමියි. ඔහු මෙසේ සිතා ගෙට ගිය දවසෙහි ශාස්තෲන් වහන්සේද එහි වැඩිය සේක. ඉක්බිති බ්‍රාහ්මණයාට අතිශයින් විශ්වාසයක් උපන්නේය. මෑත කාලයෙහි ධාන්‍ය පැසුන කල්හි කෙත කපන්නෙමුයි සනිටුහන් කර බ්‍රාහ්මණයා නිදිගත් කල්හි මුළු රැයෙහි අචිරවතී ගංගාව මත්තෙහි හිමවැස්සක් වැස්සේය. මහත් දිය ප්‍රවාහයක් පැමිණ එක් නැළියක් පමණද ඉතිරි නොකර සියළු ධාන්‍ය මුහුදට පිවිසවීය. බ්‍රාහ්මණයා දිය ප්‍රවාහය පැමිණි කල්හි ධාන්‍ය විනාශය බලා ස්වකීය ප්‍රකෘති ස්වභාවයෙන්ම සිටින්නට නොහැකි වීය. බලවත් වූ ශෝකයෙන් මඩනා ලද්දේ අතින් පපුවට ගසා හඬමින් ගෙදරට ගොස් වැලපෙමින් හොත්තේය.
ශාස්තෲන් වහන්සේ අලුයම් කාලයෙහි ශෝකයෙන් මඩනා ලද බමුණා දැක බමුණාට පිහිට වන්නෙමියි දෙවන දවස්හි සැවැත්නුවර පිඬු පිණිස හැසිරී පිණ්ඩපාතයෙන් වැළකුණු සේක් භික්‍ෂූන් විහාරයට යවා පිටුපසින් පැමිණෙන එක් භික්‍ෂුවක සමග ඔහුගේ ගෙදොරට වැඩි සේක. බමුණා (බුදුරදුන්) පැමිණි බව අසා පිළිසඳර සඳහා මගේ යහළුවා පැමිණියේ වන්නේයැයි ලබන ලද අස්වැසිලි ඇත්තේ අසුනක් පැනවීය. ශාස්තෲන් වහන්සේ පිවිස පණවන ලද ආසනයෙහි බ්‍රාහ්මණය, කුමක් හෙයින් දුබල වූයෙහිද? තොපට කවර අපහසුවක්දැයි විචාළේය. භවත් ගෞතමයෙනි, අචිරවතී ගංතෙර මා විසින් ගස් සිඳීමෙහි පටන් කරන ලද කර්මාන්තය නුඹ වහන්සේ දන්නහුය. මම මෙහි ශස්‍යයන් උපන්කල්හි නුඹවහන්සේට දානයක් දෙන්නෙමියි හැසුරුනෙමි. දැන් ඒ මගේ සියළු ශස්‍යය මහත් ජල ප්‍රවාහය මුහුදට පිවිසවීය. කිසිවක් ඉතිරි වූයේ නොවෙයි. ගැල් සියයක් පමණ ධාන්‍ය විනාශ වීය. එහෙයින් මට මහත් වූ ශෝකයක් උපන්නේයයි කීය. බ්‍රාහ්මණය, කිම ශෝක වන්නහුගේ විනාශ වූ දෙය නැවත පැමිණෙන්නේද? භවත් ගෞතමය, එය එසේ නොවේ. මෙසේ ඇති කල්හි කුමක් හෙයින් ශෝක කරහිද? මේ සත්ත්වයන්ට ධන ධාන්‍ය නම් උපදින කල්හි උපදී. නැසෙන කල්හි නැසේ. සංස්කාර ගතවූ කිසිවක් නොනැසෙන ස්වභාව ඇත්තේ නම් නැත. නොසිතුවයි මෙසේ ශාස්තෲන් වහන්සේ ඔහු සනසා ඔහුට සුදුසු ධර්මයක් දේශනා කරන සේක් කාමසූත්‍රය{*}දේශනා කළ සේක. සුත්‍රය අවසානයට යන කල්හි බ්‍රාහ්මණයා සෝවාන් ඵලයෙහි පිහිටියේය. ශාස්තෲන් වහන්සේ ඔහු ශෝක නැති අයෙකු කොට අසුනෙන් නැගී විහාරයට වැඩි සේක. ශාස්තෲන් වහන්සේ ශෝකය නැමති හුලෙන් යුක්ත වූ අසවල් බ්‍රාහ්මණයා ශෝක නැති අයෙකු ‍කොට සෝවාන් ඵලයෙහි පිහිටුවූයේ යයි සියළු නුවර දත්තේය. භික්‍ෂූහු දම් සභාවෙහිදී ඇවැත්නි, දසබලධාරීන් වහන්සේ බමුණා සමඟ මිතුරු බව කොට විශ්වාසයෙක් වී උපක්‍රමයෙන්ම ශෝක නැමති හුලෙන් යුක්ත වූ ඔහුට ධර්මය දේශනා කර ශෝක නැත්තෙකු කර සෝවාන් ඵලයෙහි පිහිටූ සේක යයි කථාවෙක් නැංවූවාහුය. ශාස්තෲන් වහන්සේ අවුත් මහණෙනි, දැන් කිනම් කථාවෙකින් හුන්නාහුදැයි විමසා, මෙනම් වූවෙකනැයි කීකල්හි මහණෙනි, මම මොහු ශෝක නැතියෙක් කළේ දැන් පමණක් නොවේ. පෙරද කළෙමි යයි කියා අතීත ප්‍රවෘත්තිය ගෙනහැර පා වදාළ සේක.
අතීතයෙහි බ්‍රහ්මදත්ත රජුට පුත්තු දෙදෙනෙක් වූහ. ඔහු වැඩිමහල් කුමාරයාට යුවරජ තනතුර දුන්නේය. කණිටු කුමාරයාට සෙන්පති තනතුර දුන්නේය. මෑත කාලයෙහි බ්‍රහ්මදත්ත රජු කාලක්‍රියා කළ කල්හි ඇමතියෝ වැඩිමහල් කුමාරයා අභිෂේකයෙහි පිහිටවූහ. හෙතෙම මට රාජ්‍යයෙන් වැඩක් නැතැයි යුවරජ තනතුර ආදියද නොකැමති වීය. එසේ වී නම් යහපත් බොජුන් බුදිමින් මෙහිම වාසය කරව යයි කී කල්හි මට මේ නගරයෙහි වැඩක් නැතැයි බරණැස් නුවරින් නික්මී ප්‍රත්‍යන්තයට ගොස් එක් සිටු කුලයක් ඇසුරුකොට සිය අතින් කර්මාන්ත කරමින් වාසය කෙළේය. මෑත කාලයෙහි ඔවුහු ඔහුගේ කුමාර බව දැන වැඩ කිරීමට නොදුන්හ. කුමාර ලීලාවෙන්ම ඔහු රැක ගත්හ. මෑත කාලයෙහි රාජකාරියෙහි නිරත පුද්ගලයෝ කුඹුරු ප්‍රමාණය ගැනීම පිණිස ඒ ගමට ගියාහුය. සිටුතුමා රාජ කුමාරයා වෙත එළඹ ස්වාමීනි, අපි ඔබ පෝෂණය කරමු. බාල සොහොවුරාට හසුනක් යවා අප අයබදුවලින් මුදව යයි කීය. හෙතෙම මැනවයි පිළිගෙන මම අසවල් සිටුකුලය ඇසුරුකොට වසමි. මා නිසා මොවුන්ගේ අයබදු අත්හරුව යයි හසුනක් යැවීය. රජු මැනවයි කියා එසේ කරවීය.
ඉක්බිති සියළු ගම්වැසියෝ ද ජනපදවාසීහු ද ඔහු වෙත එළඹ අපි තොපටම අයබදු දෙමි. අප ද අයබදුවලින් නිදහස් කරව යයි කීවාහුය. හෙතෙමේද ඔවුන් සඳහාද හසුනක් යවා නිදහස් කරවීය. එතැන් පටන් ඔවුහු ඔහුටම අයබදු දුන්හ. ඉක්බිති ඔහුටම මහත් වූ ලාභසත්කාර උපන්නේය. ඒ සමගම ඔහුගේ තෘෂ්ණාවද මහත් වූවාය. හෙතෙම මෑත කාලයෙහි ඒ මුළු ජනපදයම ඉල්වීය. රාජ්‍යයෙන් භාගයක් ඉල්වීය. බාල සොහොවුරාද ඔහුට දුන්නේමය. ඔහු තෘෂ්ණාව වැඩෙනකල්හි යුවරජකමෙන් සතුටු නොවූයේ රාජ්‍යය ගන්නෙමියි ජනපද පිරිවරා ගොස් පිටත නගරයෙහි සිට මට රාජ්‍යය හෝ දෙව. යුද්ධය හෝ කරවයි බාල සොහොවුරාට හසුනක් යැවීය. බාල සොහොවුරා සිතීය. මේ අඥානයා පෙර රාජ්‍යයද යුවරජ තනතුරද ප්‍රතික්‍ෂේප කර දැන් යුද්ධයෙන් ගනිමි යයි කියයි. ඉදින් මම මොහු යුද්ධයෙන් මරන්නෙම් නම් මට නින්දාවක් වන්නේය. මට රාජ්‍යයෙන් කවර ප්‍රයෝජනයක්දැයි. ඉක්බිති “යුද්ධයෙන් කම් නැත. රාජ්‍යය ගනුව” යයි ඔහුට කියා යැවීය. හෙතෙම රාජ්‍යය ගෙන බාල සොහොවුරාට යුවරාජ්‍යය දී එතැන් පටන් රාජ්‍යය කරන්නේ තෘෂ්ණාවට වසඟ වූවෙක් වී එක් රාජ්‍යයකින් සතුටු නොවූයේ රාජ්‍යයන් දෙකතුනක් ප්‍රාර්ථනය කොට තෘෂ්ණාවෙහි කෙළවරක් නො දුටුවේය.
එකල්හි ශක්‍රදෙව්රජු ලෝකයෙහි කවරෙක් මව්පියන්ට උපස්ථාන කෙරෙත්ද කවරෙක් දානාදී පිංකම් කෙරෙත්ද කවරෙක් තෘෂ්ණාවට වසඟ වූවෝ වෙත්දැයි බලන්නේ ඔහුගේ තෘෂ්ණාවසඟ බව දැන මේ මෝඩයා බරණැස් රාජ්‍යයෙන් සතුටු නොවේ. ඔහු හික්මවන්නෙමියි මානවකයෙකු (තරුණයෙකු) ගේ වේශයෙන් රජ දොරටුවෙහි සිට උපායෙහි දක්‍ෂ එක් මානවකයෙක් දොරටු සිටියේ යයි දන්වා, පිවිසෙවයි කී කල්හි පිවිස රජුට ජය පතා කවර කරුණක් වෙනුවෙන් පැමිණියෙහිදැයි කී කල්හි මහරජතුමණි, ඔබට කිවයුතු කිසිවක් ඇත. රහසිගතව කීමට බලාපොරොත්තු වෙමියි කීය. ශක්‍රයාගේ ආනුභාවයෙන් මිනිස්සු එකෙනෙහිම ඉවත්ව ගියාහුය. ඉක්බිති තරුණයා (කියනුයේ) මහරජතුමණි, මම සමෘද්ධිමත් වූ මිනිසුන්ගෙන් ගැවසී ගත් සේනා හා යුද්ධ රථයන්ගෙන් යුත් නගර තුනක් දකිමි. මම තමාගේ බලමහිමයෙන් ඒවායේ රාජ්‍යය ගෙන තොපට දෙමි. ප්‍රමාද නොකර වහා යෑමට වටනේ යයි කීය. ලෝභ වසඟ වූ රජු මැනවයි පිළිගෙන ශක්‍රයාගේ බලමහිමයෙන් ඔබ කවරෙක් වෙහිද ඔබ කොහි සිට පැමිණියේද ඔබ කවරක් ලබන්නට වටනේදැයි නො ඇසීය. හෙතමේද මෙපමණක් කියා තව්තිසා භවනයටම ගියේය.
රජ අමාත්‍යයන් කැඳවා එක් මානවකයෙක් අපට රාජ්‍ය තුනක් ගෙන දෙමියි කීවේය. ඔහු කැඳවවු. නුවරෙහි බෙර හසුරුවා බලසෙනඟ රැස්කරවු. ප්‍රමාද නොකර රාජ්‍යයන් තුන ගන්නෙමියි කියා මහරජතුමනි, කිම? තොප ඒ මානවකයාට සත්කාර හෝ කරන ලදද? වාසය කරන තැන හෝ විමසන ලදදැයි කී කල්හි සත්කාර නොකළෙමි. වාසය කරන තැන නො විමසුවෙමි. යවු ඔහු සොයා බලවු යයි කීවේය. (ඔවුහු) සොයන්නාහු නොදැක මහරජතුමනි, සියළු නගරයෙහි මානවකයා නොදකිමුයි දැන්වූහ. රජු ඒ අසා දොම්නසට පත් වූයේ නගර තුනෙහි රාජ්‍යය නැසුනි. මහත් වූ යසසින් පිරිහුනේ වෙමි. මා විසින් වියදම නොදුන්නේය. වසන තැන නොවිමසුවේ යයි මානවකයා මා කෙරෙහි කිපී ගියේ වන්නේ යයි නැවත නැවතත් සිතුවේය. ඉක්බිති තෘෂ්ණා වසඟ වූ ඔහුගේ සිරුරෙහි ඩහදිය උපන්නේය. සිරුර දැවෙන කල්හි බඩ කැළඹී ලේ අතීසාරය හටගත්තේය. එක් බඳුනක් පිවිසෙයි. එකක් පිටවෙයි. වෛද්‍යවරු ප්‍රතිකාර කරන්නට අපොහොසත් වෙති. රජු ක්ලාන්ත වෙයි. ඉක්බිති ඔහුගේ රෝගී බව සියළු නගරයෙහි ප්‍රකට වීය.
එකල්හි බෝධිසත්ත්වයෝ තක්‍ෂිලාවෙන් සියළු ශිල්ප ඉගෙන බරණැස් නුවර මව්පියන් සමීපයට පැමිණියේ රජුගේ ඒ ප්‍රවෘත්තිය අසා මම ප්‍රතිකාර කරන්නෙමියි රජ දොරටුවට ගොස් එක් මානවකයෙක් ඔබට ප්‍රතිකාර කරන්නට ආවේ යයි දන්වා යැවීය. රජු, මහත් මහත් වූ දිසාපාමොක් වෛද්‍යවරුද මට ප්‍රතිකාර කරන්නට නොහැකි වෙති. තරුණ මානවකයෙක් කුමක් කරන්නේදැයි වියදම දී ඔහු පිටත් කර හරිවු යයි කීවේය. මානවකයා ඒ අසා මට වෛද්‍යවරයා සඳහා වූ වැටුපෙන් වැඩක් නැත. මම ප්‍රතිකාර කරන්නෙමි. හුදෙක් බෙහෙත් මිල පමණක් දෙවයි කීවේය. රජු ඒ අසා මැනවයි කැඳවාපීය. මානවකයා රජු මැද මහරජතුමනි, බිය නොවන්න. මම ඔබට ප්‍රතිකාර කරමි. එතකුදු වුවත් මට රෝගයේ හටගැනීමට හේතුවූ කරුණු කියවයි කීය. රජු ලැජ්ජාවට පත්වූයේ තොපට හටගැනීමට හේතුවූ කරුණින් කවර ප්‍රයෝජනයක්ද? බෙහෙත් කරවයි කීය. මහරජ, වෛද්‍යවරු මේ රෝගය මේ නිසා හටගත්තේ යයි දැන ඊට සුදුසු වූ බෙහෙතක් කරත්යි කීය. රජු දරුව මැනවයි රෝගය හට ගැනීමට කරුණු කියන්නේ එක් මානවකයෙකු අවුත් නගර තුනක රාජ්‍යය ගෙන දෙමියි ආදීකොට සියල්ල කියා දරුව, මෙසේ මාගේ තෘෂ්ණාව නිසා රෝගය උපන්නේය. ඉදින් ප්‍රතිකාර කරන්නට පොහොසත් නම් ප්‍රතිකාර කරව යයි කීවේය. මහරජතුමනි, කිම ශෝක කිරීමෙන් ඒ නගර ලබන්නට හැකිද? දරුව, නොහැකිය. මෙසේ ඇතිකල්හි කුමක් හෙයින් ශෝක කෙරෙහිද. මහරජතුමනි, තමාගේ ශරීරය ආදීකොට ඇති සියළු අවිඤ්ඤානක වස්තු අත්හැර යා යුතුය. ඔබ නගර සතරක රාජ්‍යය ගෙන ද එකවර බත් තලි සතරක් අනුභව නො කරන්නෙහි ය. ඇඳන් සතරක නො නිදන්නෙහිය. වස්ත්‍ර යුගලයන් සතරක් නොඅඳින්නෙහිය. තෘෂ්ණාවට වසඟ වූවෙකු නම් වන්නට නොසුදුසුය. මේ තෘෂ්ණාව වැඩෙන්නී සතර අපායෙන් මිදෙන්නට නො ද‍ෙන්නීය යි.
මෙසේ මහා සත්ත්වතෙමේ ඔහුට අවවාද දී ඉක්බිති ඔහුට ධර්මය දේශනා කරන්නේ,
1. ඉදින් වස්තුකාමය** **හා ක්ලේශ කාමය පතන්නා වූ පුද්ගලයාට එය සමෘද්ධ වේනම්, මිනිසා යමක් කැමති වේනම් එය ලබන ලද්දේ ඒකාන්තයෙන් සතුටු සිත් ඇත්තෙක් වේ.
2. ඉදින් වස්තුකාමය හා ක්ලේශකාමය පතන්නා වූ පුද්ගලයාට එය සමෘද්ධ වේනම්, අනතුරුව ග්‍රීෂ්ම කාලයෙහි පීඩාවට පත් වූවහුගේ පිපාසය මෙන් අන්‍ය වූ කාම වස්තූන් විඳින්නේය.
3. වැඩෙන්නා වූ අං ඇති, ගවයාගේ අඟ ගවයාගේ වැඩීමත් සමඟ වැඩේ. මෙසේ මන්‍දබුද්ධික වූ මෝඩ වූ නොදන්නා වූ වැඩෙන්නා වූ පුරුෂයාගේ තෘෂ්ණාවද** **(ග්‍රීෂ්මයෙහි)** **පිපාසය මෙන් බෙහෙවින් වැඩේ.
4. පොළොවෙහි හැල්වී, යව ආදී වූ ධාන්‍ය ද ගව අශ්වයන්ද, දාස පුරුෂයන්ද එකෙකුට දී නමුත් සෑහීමකට පත්නොවන බව දැන නුවණැති තැනැත්තා කාය සමාචාර ආදියෙහි හැසිරෙන්නේය.
5. රජු බලහත්කාරයෙන් පොළොව දිනා සයුර කෙළවර කොට ඇති පොළොවට අධිපතිව වාසය කරන්නේ මුහුදෙන් මෙතරට තෘප්තිමත් නොවූයේ මුහුදෙන් එතරද පතන්නේය.
6. යමෙක් කාම වස්තූන් සිහි කරන්නේ සිතින් තෘප්තියට නොගියේද (ඔහු අනතුරුව) ඒ කාමයන්ගෙන් නැවතී (ආදීනවයන් දැක) ඉන් ඉවත්වී යමෙක් ප්‍රඥාවෙන් තෘප්තිමත් වෙත්ද, ඔවුහු ඒකාන්තයෙන් තෘප්තිමත් වූවාහු වෙති.
7. තෘප්තිමත් වන්නවුන් අතර ප්‍රඥාවෙන් තෘප්තිමත් වීම උතුම්ය. හෙතෙම කාමය නිසා නොතැවේ. තෘෂ්ණාව ප්‍රඥාවෙන් තෘප්තිමත් පුරුෂයා වසඟ නොකරයි.
8. කාමයන් විනාශ කරව. අල්පේච්ඡ වෙව. ලොල් නොවන්නේය. ප්‍රඥාවෙන් මුහුද වැනි ඒ පුරුෂයා කාමයන් නිසා නොතැවේ.
9. සම් කපමින් පාවහන් තනන සම්කරුවෙකු මෙන් යමක් යමක් හරනේද එය එය සැප එළවයි. ඉදින් සියළු සැප කැමැත්තේද සියළු කාමයන් හරනේය.
මේ ගාථාවෙන් කීහ.
එහි **කාමං** යනු වස්තුකාමයද ක්ලේශ කාමයද වේ. **කාමයමානස්ස** යනු පතන්නහුගේ **තස්ස චෙතං සමිජ්ඣතී** යනු ඒ පුද්ගලයාගේ ඒ කාමී බැවින් යුත් වස්තුව සමෘද්ධි වන්නේද නිපදවන්නේදැයි අර්ථයි**. තතො නං අපරං කාමෙති** යන මෙහි නං යනු නිපාත මාත්‍රයකි. **අපරං** යනු දෙවන කොටස දැක්වීමයි. **කාමෙ** යනු සම්බන්ධ කිරීමෙහි බහුවචනයි. මෙය කියන ලද්දේ වෙයි. ඉදින් කාමවස්තුව කැමති වන්නහුට ඒ කැමති වූ වස්තුව සමෘද්ධ වෙයිද එය සමෘද්ධ වූ කල්හි ඉන් අනතුරුව ඒ පුද්ගලයා කැමති වන්නේ යම්සේද. **සම්මෙ **ග්‍රීෂ්ම කාලයෙහි වාතයෙන් හා අව්වෙන් ක්ලාන්ත වූයේ **තණ්හං** **වින්‍දති **පැන් පවස ලබයිද මෙසේ බොහෝකොට කාමතෘෂ්ණා සංඛ්‍යාත ඒ කාමයන් විඳියි. ලබයි. රූප තෘෂ්ණාව ආදී වූ ඔහුගේ තෘෂ්ණාව වැඩෙත්මය**. ගවං චා** යනු ගවයෙකුගේ මෙන්. **සඞ්ගිනො** යනු හිසමත පළා නැගී සිටි අඟෙහි **මන්‍දසස **යනු මඳ වූ ප්‍රඥා ඇත්තහුගේ. **බාලස්ස** යනු මෝඩ ස්වභාවයෙහි යුක්ත වූවහුගේ. මෙය කියන ලද්දේ වෙයි. යම්සේ වැඩෙන්නා වූ වස්සාගේ සිරුර සමග අඟද වැඩෙයි. මෙසේ අඳබාලයාගේ නොපැමිණි කාම තෘෂ්ණාවද පැමිණි කාම පිපාසයද මතුමත්තේ වැඩෙයි.
**සාලි, යවකං** යනු හැල් කෙත. යවකෙත. මෙයින් හැල්-යව ආදී සියළු ධාන්‍ය දක්වයි. දෙවන පදයෙන් සියළු දෙපා සිවුපා සතුන් දක්වයි. පළමු පාදයෙන් සියළු අවිඤ්ඤාණක වස්තු හෝ අන් පදයෙන් සවිඤ්ඤාණක සතුන් හෝ දක්වයි. **දත්‍වා** යනු දී ද. මෙය කියන ලද්දේ වෙයි. රාජ්‍යයන් තුන සිටීවා. ඉදින් ඒ මානවකයා මේ සියළු පොළොව හෝ සවිඤ්ඤාණක අවිඤ්ඤාණක රුවන් පිරි මෙපමණක් කෙළවරක් නැති අනික් වස්තුවක් හෝ කිසියම් එකෙකුටම දී යන්නේය. මෙසේ මේ තෘෂ්ණාව නම් දුකසේ සම්පූර්ණ කළ යුතු එකකි. **ඉති විද්වා සමඤ්චරෙ** යනු මෙසේ දැනුවත් වූ පුරුෂයා තෘෂ්ණාවට වසඟ වූවෙක් නොවී කායසමාචාර ආදිය පුරන්නේ සම චර්යාවෙහි යෙදෙන්නේය යි.
**ඔරං** යනු මෙතෙර කොටසට පැමිණ ඉන් අතෘප්තිමත් වූයේ නැවත මුහුදෙහි එතෙරද පතන්නේය. මෙසේ තෘෂ්ණාවෙන් වසඟ වූ සත්‍වයෝ නම් දුකසේ සම්පූර්ණ කළයුත්තෝයි දක්වයි. **යාච** යනු නියමයක් නැත. සීමාවයි. **අනුස්සරං** යනු සිහි කරන්නේ. **නාජ්ක්‍ධගා **යනු නොවිඳියි. මෙය කියන ලද්දේ වෙයි. මහරජතුමනි, පුරුෂයා සීමා රහිත කාමයන් සිතින් සිහි කරන්නේ තෘප්තියක් නො විඳී. ලබනු කැමැත්තේම වෙයි. මෙසේ කාමයන් පිළිබඳ සත්‍වයන්ගේ තෘෂ්ණාව වැඩේමය. **තතො නිවත්තා** යනු ඒ වස්තුකාම ක්ලේශ කාමයන්ගෙන් සිතින් නැවතී කයෙන් ඉවත්වී නුවණින් ආදීනව දැක යමෙක් ප්‍රඥාවෙන් තෘප්තිමත් වූවාහුද සම්පූර්ණ වූවාහුද ඔවුහුම තෘප්තිමත් වූවාහු නම් වෙති.
**පඤ්ඤාය තත්තිනං සෙට්ඨං** යනු නුවණින් තෘප්තිමත් වන්නවුන්ට ‍මෙයම පිරිපුන් වේ. ශ්‍රේෂ්ඨය. මෙයට පෙළ වේ. **න සො කාමෙහි** **කප්පති** යනු මෙහි “නහි” යයිද පෙළ වේ. යම් හෙයකින් ප්‍රඥාවෙන් තෘප්තිමත් වූ පුරුෂයා කාමයන්ගෙන් නොදැවෙයි යන අර්ථයි. **නකුරුතෙ වසං** යනු එබඳු පුරුෂයාට තෘෂ්ණා වසඟයෙහි පවතින්නට නොහැකි වෙයි. හෙ‍ෙතමේ තෘෂ්ණාවෙහි ආදීනව දැක ගංගාමාල මෙන්ද අද්ධමාසක රජු මෙන්ද තෘෂ්ණා වසඟයෙහි නො පවතී යන අර්ථයි. **අපචිනෙ ථෙවා** යනු විනාශ කරව. **සමුද්ද** **මත්තො යනු** මහත් වූ නුවණින් යුක්ත වන හෙයින් මුහුද පමණ වූයේ ඔහු මහ ගින්නෙන් මුහුද මෙන් කෙලෙස් කාමයන්ගෙන් නො තැවෙයි. නො දැවෙයි.
**රථකාරො** යනු සම්කරුවායි. **පරිකන්තං** යනු කපමින්. මෙය කියන ලද්දේ වෙයි. සම්කරුවා යම්සේ පාවහන කපන්නේ නොගත යුතු තැන නොගන්නේ වේද ඒ ඒ තැන කපා පාවහන සාදා පාවහන් මිල ලැබ සුවපත් වේද මෙසේ පණ්ඩිතයා සම්කරුවාගේ ආයුෂය සමාන නුවණින් කපන්නේ**. යං යං** යම් යම් ප්‍රමාණයක්. **කාමානං වජති** ඒ ඒ කාම සීමාවෙන් රහිත වන්නේය. **තං තං** යනු කාය කර්ම වචී කර්ම මනෝ කර්මද, **සුඛං** සැපයට පැමිණේ. පහවූ දාහ ඇත්තේ හැම පරිද්දෙන් පහවූ සිත් තැවුලි ඇති. කාය කර්මාදී සුවය කැමති වන්නේය. කසින වඩා ධ්‍යාන උපදවා **සබ්බෙ කාමෙ පරිච්චජෙ** යනු සියළු කාමයන් දුරු කරන්නේය.
බෝධිසත්ත්වයන් මෙම ගාථා කියත් කියත්ම රජු සේසත අරමුණුකොට ඕදාත කසිණයෙන් වූ ධ්‍යානය ඉපදවීය. රජුද නිරෝගී විය. සතුටු වූ හෙතෙම අසුනෙන් නැගිට මෙපමණක් වෛද්‍යවරු මට බෙහෙත් කරන්නට අපොහොසත් වූහ. පණ්ඩිත වූ මානවකයා තමාගේ නුවණ නැමති ඖෂධයෙන් මා නිරෝගී කළේය යි. ඔහු සමඟ කථා කරනුයේ දසවැනි ගාථාව කීවේය.
10. ඔබ විසින් ගාථා අටක් කියන ලදි. සියල්ල දහස බැගින් වටනේය. මහා බ්‍රාහ්මණය, මෙය පිළිගනුව. ඔබගේ මේ ප්‍රකාශය මැනවි.
එහි **අට්ඨ** යනු දෙවන ගාථාව මුල්කොට කාමයන්ගේ ආදීනවයන් හා යෙදුන ගාථා අටයි. **සහස්සියො**. දහසක් වටනේය. **පතිගණ්හ** යනු අටදහස ගනුව. **සාධෙතං තව භාසිතං** යනු ඔබගේ මේ වචනය මැනවි.
ඒ අසා මහා සත්ත්ව තෙමේ එකොළොස්වන ගාථාව කීවේය.
11. මට දහසින් හෝ සියයකින් හෝ නහුතයකින් (දස දහසකින්) හෝ වැඩක් නැත. අවසන් ගාථාව කියන්නා වූ මගේ සිත කාමයෙහි නො ඇළුනේය.
එහි **පච්ඡිමං** යනු රථකාරො චම්මස්ස යන ගාථාවයි. **කාමෙ මෙ න රථො** **මනො** යනු මේ ගාථාව කියනු ලබන්නා වූම මගේ සිත වස්තුකාම ක්ලේශ කාමයෙහි නොඇළුනේය. මහරජතුමනි, මම මේ ගාථාව කියන්නේම තමාගේම ධර්ම දේශනාවෙන් ධ්‍යානය ඉපිදවූයෙමි.
රජු බොහෝ සෙයින් සොම්නසට පත්වී මහා සත්ත්වයන් වර්ණනා කරන්නේ අවසාන ගාථාව කීවේය.
12. යමෙක් දුක් උපදවන්නා වූ තෘෂ්ණාව දනීද ඒ පණ්ඩිත වූ සියළු ලොව දන්නා වූ මුනිවරයෙක් වූ මේ මානවකයා ඒකාන්තයෙන් යහපත්ය.
එහි **දුක්ඛජනනිං** යනු සියළු සංසාරික දුක් උපදවන්නා වූ. **පරිජානාති** යනු මෙසේ විශේෂයෙන් දත්තේය. පිරිසිඳ දත්තේය. සිඳබැහැර කළේයයි බෝසතුන් වර්ණනා කරන්නේ මෙසේ කීවේය.
බෝධිසත්ත්වයෝද මහරජතුමනි, අප්‍රමාද වී ධර්මයෙහි හැසිරෙවයි රජුට අවවාද දී අහසින් හිමවතට ගොස් තවුස් පැවිද්දෙන් පැවිදි වී දිවි ඇති තෙක් බ්‍රහ්ම විහරණයන් වඩා බඹලොව පිහිටකොට ඇත්තේ වීය.
ශාස්තෲන් වහන්සේ මේ ධර්මදේශනාව ගෙනහැර දක්වා මහණෙනි, මම පෙරද මෙසේ මේ බ්‍රාහ්මණයා ශෝක නැත්තෙකු කළෙමි යයි කියා ජාතකය ගලපා වදාළ සේක. එකල්හි රජු මේ බ්‍රාහ්මණයා වීය. පණ්ඩිත මානවකයා මම ම වූයෙමි යි වදාළ සේක.
**දස ඛලු ඉමානි** යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් කොසොල් රජුට අවවාද පිණිස දේශනා කළ සේක. එක් කලෙක රජු ඉසුරු මදින් මත්වූයේ කෙලෙස් සැප ඇසුරු කළේ නඩු විසඳීමද පටන් නොගත්තේය. බුදුරදුන්ට උවටැන් කිරීමෙහිද පමා විය. හෙතෙම එක් දිනයක් දසබලධාරීන් වහන්සේ සිහිකොට වඳින්නෙමියි (සිතා) අනුභව කරන ලද උදය ආහාර ඇත්තේ උතුම් රියකට නැග විහාරයට ගොස් ශාස්තෲන් වහන්සේ වැඳ හුන්නේය. ඉක්බිති ශාස්තෲන් වහන්සේ ඔහුට (කියනුයේ) මහරජතුමනි, කිම බොහෝ කලකින් දැකීමක් නොවෙහි යයි කියා බොහෝ කටයුතු ඇති හෙයින් බුද්ධෝපස්ථානය සඳහා අවකාශයක් නොවූයේ යයි කී කල්හි මහරජතුමනි, අවවාද දෙන්නා වූ මා වැනි සර්වඥ බුදුවරයෙකු සමීප විහාරයෙහි වසන කල්හි ඔබ පමා වන්නට නුසුදුසුය. රාජ කාර්යයන්හි අප්‍රමාදී වූ රජු විසින් රටවැසියන්ට මව හා පියා සමානව අගතිගාමී වීම හැර දසරාජ ධර්මයන් කෝප නොකරමින් රාජ්‍යය කරන්නට වටනේ යයිද රජු දැහැමි බැව්හි පිහිටි කල්හි ඔහුගේ පිරිසද දැහැමි වෙත් යයි ද. යම් හෙයකින් මා ඔබට අනුශාසනා කරන කල්හි දැහැමිව රාජ්‍යය කරන්නේ ය යන මෙය ආශ්චර්යයක් නො වේ. පැරණි පණ්ඩිතයෝ අනුශාසනා කරන්නා වූ ආචාර්යවරුන් නැති කල්හිද සිය කැමැත්තෙන්ම තුන්වැදෑරුම් සුචරිත ධර්මයෙහි පිහිටා මහජනයාට ධර්මය දේශනා කර පිරිස සහිතව ස්වර්ගය පුරවන්නාහු දෙව්ලොව ගියාහු යයි කියා ඔහු විසින් අයදින ලද්දේ අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි බෝධිසත්‍වයන් වහන්සේ ඔහුගේ අගමෙහෙසියගේ කුසෙහි උපන්නේ ය. ඔහුට ජනසන්‍ධ කුමාරයා යයි නම් කළාහුය. ඉක්බිති ඔහු නිසි වයසට පත් වූ කල්හි තක්‍ෂිලාවෙන් සියළු ශිල්ප ඉගෙන ආ කල්හි රජු සියළු සිරගෙවල් (සිරකරුවන් නිදහස් කිරීමෙන්) පිරිසිදු කොට යුවරජ තනතුර දුන්නේ ය. හෙතෙම මෑත කාලයෙහි පියා ඇවෑමෙන් රාජ්‍යයෙහි පිහිටා නගරයෙහි සිවු දොරටුවල, නගරය මැද රජමැදුර දොරටුවෙහි යයි දානශාලා සයක් කරවා දිනපතා සය ලක්‍ෂයක් වියදම් කර සියළු දඹදිව කළඹවා මහදන් පවත්වන්නේ සිරගෙවල් නිතර විවෘත වූ ඒවා කොට දහම් ගැට බිඳුවා. සතර සංග්‍රහ වස්තූන්ගෙන් ලෝකයට සංග්‍රහ කරන්නේ පන්සිල් රකින්නේ පෙහෙවස් වසමින් දැහැමිව රාජ්‍යය කරවීය. අතරතුර රටවැසියන් රැස්කරවා දන් දෙවු. සිල් සමාදන් වවු. ධර්මයෙහි හැසිරෙවු. දැහැමිව කර්මාන්තයන්හි ද වෙළඳාමෙහි ද යෙදෙවු. තරුණ කාලයෙහිදීම ශිල්ප උගනිවු. ධනය ඉපිදවවු. ගම්වල වංචා කටයුතු හෝ කේලාම් මගින් බිඳුවීම් හෝ නොකරවු. සැඩපරුෂ වූවෝ නොවවු. මවට උපස්ථාන කිරීම පියාට උපස්ථාන කිරීම පුරවු. කුලදෙටුවන් පුදන්නෝ වෙහු යි ධර්මය දේශනා කර මහජනයා සුසිරිත් දහම්හි පිහිටුවීය. හෙතෙම එක් පසළොස්වක පොහොය දිනයක සමාදන්වන ලද පෙහෙවස් ඇත්තේ මහජනයාට වැඩියක් වැඩියක් හිතසුව පිණිස නොපමාව වාසය කරනු පිණිස ධර්මය දේශනා කරන්නෙමියි සිතා නගරයෙහි බෙර හසුරුවා තමාගේ අන්තඃපුර ස්ත්‍රීන් ආදී කොට නුවරවැසි සියළු ජනයා රැස්කරවා රජ මිදුලෙහි අලංකාර කරන ලද රුවන්මය මණ්ඩප මැද පනවන ලද උතුම් පළගෙහි (අසුනෙහි) හිඳ එම්බා නුවර වැසියෙනි, තොප විසින් පසුතැවිලි විය යුතුද පසුතැවිලි නොවිය යුතුද ධර්මයන් දේශනා කරන්නෙමි අප්‍රමාද වූවාහු වී යොමු කරන ලද කන් ඇත්තාහු මනාව අසවු යැයි කියා ධර්මය දේශනා කළේය.
ශාස්තෲන් වහන්සේ සත්‍යයෙන් වඩනා ලද උතුම් මුව විවෘත කර ඒ දේශනාව මිහිරි හඬින් කොසොල් රජුට ප්‍රකට කරන සේක්.
1. යමෙක් පළමුව කළයුතු යම් මේ දසකරුණු නොකර හෙතෙම පසුව පසුතැවිලි වෙයි යයි ජනසන්ද රජු කීවේය.
2. පළමුව (තරුණ වියෙහිදී) රැස් නොකරන ලද ධනය නොලැබ තැවෙයි. මවිසින් පෙරකල්හි ධනය නොසෙවුවෙමියි කියා පසුව පසුතැවිලි වේ.
3. පෙර මා විසින් හැකියාව ඇත්තේම ශිල්පයන් ඉගෙනීම නොකරන ලදි. (ඉගන ගන්නා ලද) ශිල්පයෙන් තොර වූවහුට දිවිපැවැත්ම දුකකැයි පසුතැවිලි වේ.
4. (මම) පෙර (තලාකූට මානකූට ආදී) වංචනික කටයුතු ඇත්තේ වූයෙමි. කේලාම් කීවෙමි. නොහමුවෙහි දොස් කියන්නෙක් (පිටෙහි මස්කන) සත්ත්වයන් කෙරෙහි කාරුණික පැවැත්ම නැත්තෙක් වූයෙමි යි සිතා පසුතැවිලි වේ.

5. විවාහයට පත් නොවූ බොහෝ ස්ත්‍රීන් ඇති කල්හි අන් අඹුවන් සේවනය කළෙමි යයි සිතා පසුතැවිලි වේ.
6. ලබන ලද බොහෝ ආහාරපාන ඇතිකල්හිදී පවා පෙර දන් නො දුන්නෙමි යයි සිතා පසුතැවිලි වේ.
7. බොහෝ ධනය ඇත්තේ නමුදු දිරාපත් වූ පහවූ යොවුන් බව ඇති මව ද පියා ද පෝෂණය නො කළෙමියි කියා පසුතැවිිලි වේ.
8. අනුශාසනා කරන්නා වූ ආචාර්යවරයාද කැමති සියළු දේ ගෙන දෙන්නා වූ පියාද ඉක්මවා සිතුවෙමියි සිතා පසුතැවිලි වේ.
9. ශ්‍රමණයන් වහන්සේලා ද බ්‍රාහ්මණයන් ද සිල්වතුන් ද බොහෝ ඇසූපිරූ තැන් ඇති අයද පෙර ඇසුරු නොකළෙමියි සිතා පසුතැවිලි වේ.
10. තපස පුරුදු පුහුණු කරන ලද්දේ මැනවි. සිල්වතුන් ආශ්‍රය කිරීමද මැනවි. පෙර ඒ තපස පුරුදු නොකරන ලද්දේ වෙමියි සිතා පසුතැවිලි වේ.
11. යමෙක් මේ කරුණු නුවණින් විමසා බලා පිළිපදීද පුරුෂයන් විසින් කළයුතු කටයුතු කරන්නා වූ හෙතෙම පසුව පසුතැවිලි නොවේ යි.
මේ ගාථාවන් කීවේය. **ඨානානි** යනු කාරණාවන්ය**. පුබ්බෙ** යනු පළමුව. **අකරිත්‍වා ස පච්ඡාමනුතප්පති** යනු පළමුව කළයුතු කාරණාවන් නොකළ ඒ පුද්ගලයා පසු මෙලොවදී ද පරලොවදී ද තැවෙයි. ක්ලාන්ත වෙයි. **පච්ඡා වා** **අනුතප්පති** යනුද පෙළ වේ. **ඉච්චාහ** යනු ජනසන්‍ධ රජු මෙසේ කීවේය. **ඉච්චසුහා** යනුද පෙළකි. එහි ‘සු’ කාරය නිපාතයක් පමණි. **ඉච්චාසු+ආහ** යනු පද බෙදීමයි. දැන් ඒ තැවීමට හේතුවන කරුණු දහය කීම ම බෝසතුන්ගේ ධර්මකථාව වෙයි. එහි **පුබ්බෙ** යනු පළමුවම. තරුණ කාලයෙහි උත්සාහකොට. **අසමුදානිතං** හටනොගත් ධනය මහළු කල නොලැබ තැවෙයි. ශෝක කරයි. සුවපත් වූ අන්‍යයන් දැක තෙමේ දුකසේ ජීවත්වන්නේ පෙර ධනය නොසෙවුවෙමි යි. මෙසේ පසුව තැවුලියට පත්වේ. එහෙයින් මහළු කළ සුවසේ ජීවත්වනු කැමැත්තෝ තරුණ කාලයෙහිදීම දැහැමි කෘෂිකර්ම ආදිය කොට ධනය සොයවු යයි දක්වයි.
**පුරෙ සන්තං** යනු පෙර තරුණ කාලයෙහි ආචාර්යවරුන් ඇසුරුකොට මා විසින් කරන්නට හැකි ස්වරූපයේ ඇත්ශිල්ප ආදී වූ කිසි ශිල්පයක් පුහුණු නොවුනි. **කිච්ඡා** යනු මහළු කල ශිල්ප නැත්තහුට දිවිපැවැත්ම දුකකි. එකල්හි ශිල්ප ඉගෙනීමට නොහැකිය. එහෙයින් මහළු කල සැපසේ ජීවත්වනු කැමැත්තෝ තරුණ කාලයෙහිදීම ශිල්පයන් ඉගෙන ගනිමු යයි දක්වයි. **කූට වෙදී** යනු වංචනික කටයුතු දන්නා වු ගැමි සොරෙක් හෝ ලෝකයට අවැඩ කරන්නා වූ තරාදි ආදියෙන් වංචා කරන්නෙක් හෝ බොරු නඩු ගෙන යන්නෙක් හෝ යන අර්ථයි. **ආසිං** යනු මම පෙර මෙවැන්නෙක් වීමි. **පිසුණෝ** කේලාම් කියා එකිනෙකා බිඳුවන්නෙක්. **පිට්ඨිමංසිකො** අල්ලස් ගෙන හිමිකරු නොවන්නන් හිමිකරුවන් කරමින් අනුන්ගේ පිටෙහි මස් කපන්නෙක් **ඉති** **පච්ඡා** යනු මෙසේ මරණ මංචකයෙහි හොත්තේ පසුතැවිලි වේ. එහෙයින් ඔහු ඒකාන්තයෙන් නිරයෙහි වසනු නොකැමති වන්නහු නම් මේ පවිටු ක්‍රියා නොකරවු යයි අවවාද කරයි.
**ලුද්දො** යනු දරුණු. **අනාරියො** යනු උතුම් නොවූ. පහත් හැසිරීම් ඇති. **නාවදායිස්සං** යනු ඉවසීම. මෛත්‍රිය, කරුණාව වශයෙන් පහත් පැවතුම් ඇත්තෙක් නොවීමි. සෙස්ස පළමු පරිද්දෙන්ම යෙදිය යුතුය. **අනපාදාසු** යනු විපත්තීන් ඇති කරන්නා සහකරු යයි යන අර්ථයි. යම් තැනැත්තියකට පෝෂණය කරන්නෙක් නැත්ද ඈලා අනාපාද නම් වේ. අන්‍යයන් විසින් නොකරන ලද අයත් කරගැනීම් ඇත්තන් කෙරෙහි යන අර්ථයි. **උපට්ඨිතෙ** යනු එළඹි කල්හි. **න පුබ්බෙ** යනු මින් පෙර දන් නොදුනිමි. **පහූසන්තො** යනු ධන බලයෙන්ද කාය බලයෙන්ද පෝෂණය කරන්නට සමර්ථ වූයේම ශක්තිමත් වූයේම **ආචරියං** යනු හැසිරීමෙහි හික්මවීම නිසා පියාද ආචාර්යය යයි අදහස් කෙ‍ෙර්. **අනුසත්‍ථාරං **යනු අනුශාසනා කරන. **සබ්බකාම රස හරං** යනු සියළු කාම වස්තු රසයන් ගෙනවුත් දී පෝෂණය කරන. **අති මඤ්ඤිස්සං** යනු ඔහුගේ අවවාදයන් නොගන්නේ ඔහු ඉක්මවා සිතුවෙමි.
**න පුබ්බෙ** යනු මින් පෙර දැහැමි බ්‍රාහ්මණ ශ්‍රමණයන් කෙරෙහිද ගිලන් නොගිලුන් කෙරෙහිද සිවුරු ආදිය දී පිළිදැගුම් නොකිරීමෙන්. ඇසුරු නොකළෙමි. **තපො** යනු සුසිරිත් නම් වූ තපසයි**. සන්තො** යනු කය ආදී වූ දොරටුවලින් සන්සිඳුනේ සිල්වත් වූයේ, මෙය කියන ලද්දේ වෙයි. ත්‍රිවිධ සුචරිත සංඛ්‍යාත වූ තපස පුරුදු කරන ලද්දේද මෙබඳු වූ උපශාන්තයා ඇසුරු කිරීමද යෙහෙකි. සුන්‍දරය. **න පුබ්බෙ** යනු මා විසින් තරුණ කාලයෙහි මෙබඳු තපසක් පුරුදු නොකරන ලදි. පසුව ජරාවෙන් දිරාපත් වූයේ මරණ බියෙන් තැති ගත්තේ තැවෙයි. ශෝක කරයි. ඉදින් තෙපි මෙසේ ශෝක කරනු නොකැමැත්තෝද තවුස්කම් කරවු යයි කියයි. **යොච එතානි** යනු යමෙක් මේ කරුණු දහය පළමුව උපක්‍රමයෙන් පිළිපදීද සමාදන් වී පවතීද පුරුෂයන් විසින් කළයුතු දැහැමි කටයුතු කරන්නේ අප්‍රමාදීව වාසය කරන ඒ පුරුෂයා පසුව නොතැවෙයි. සොම්නසට පතු වූයේම වෙයි යනුයි.
මෙසේ මහාසත්ත්ව තෙමේ මේ ක්‍රමයෙන් අඩමසකට වරක් මහජනයාට ධර්මය දේශනා කළේය. මහජනයාද ඔහුගේ අවවාදයෙහි සිට ඒ දසකරුණු සම්පූර්ණ කොට දෙව්ලොව පිහිටකොට ඇත්තෝ වූවාය.
ශාස්තෲන් වහන්සේ මේ ධර්ම දේශනාව ගෙනහැර දක්වා මහරජතුමනි, මෙසේ පැරණි පණ්ඩිතයෝ ආචාර්යවරු නැත්තේම තමාගේ අදහසින් ධර්මය දේශනා කර මහජනයා දෙව්ලොවෙහි පිහිටවූහයි කියා ජාතකය ගලපා වදාළ සේක. එකල්හි පිරිස බුද්ධ පිරිස වීය. ජනසන්‍ධ රජු මම ම වීමි යයි වදාළ සේක.
**කණ්හො කණ්හො ච** යන මේ ගාථාව ශාස්තෲන් වහන්සේ ජෙතවනයෙහි වාසය කරන සේක් ලෝකාර්ථචර්යාව අරභයා දේශනා කළ සේක. එක දවසක භික්‍ෂූහු දම්සභාවෙහි හිඳ ඇවැත්නි, යම් පමණ ශාස්තෲන් වහන්සේ බොහෝ ජනයාගේ හිත පිණිස පිළිපන්නේද තමාගේ පහසු විහරණය අතැර ලෝකයාගේම ප්‍රයෝජනය (සඳහා) හැසිරෙත්. උතුම් වූ සම්මා සම්බුදු බවට පැමිණ තෙමේ පාත්‍ර සිවුරු ගෙන අටළොස් යොදුන් මඟ ගොස් පස්වග තෙරුන්ට දම්සක් පවත්වා පුර පක්‍ෂයෙහි පස්වැනි දින අනාත්ම ලක්‍ෂණ සූත්‍රය දේශනා කර සියල්ලන්ටම අර්හත් බව දුන් සේක. උරුවෙල් දනව්වට ගොස් තුන්බෑ ජටිලයන්ට තුන්දහස් පන්සියයක් ප්‍රාතිහාර්යයන් දක්වා පැවිදි කරවා ගයා ශීර්ෂයෙහිදී ආදිත්තපරියාය සූත්‍රය දේශනාකොට ජටිලයන් දහසට අර්හත් බව ලබා දුන් සේක. මහා කස්සපයන්ට ගවු තුනක් පෙර ගමන් කොට අවවාද තුනකින් උපසම්පදාව දුන් සේක. සවස් කාලයෙහි හුදකලාව පන්සාළිස් යොදුන් මග ගොස් පුක්කුසාති කුලපුත්‍රයා අනාගාමී ඵලයෙහි පිහිටවූහ. යොදුන් ‍දෙසියයක් පෙරගමන් කොට මහා කප්පිනට අර්හත් බව දුන් සේක. පසුබත් කාලයෙහි තනිවම තිස් යොදුන් මගක් ගොස් එපමණ කර්කශ වූ පරුෂ වූ අංගුලිමාලයා අර්හත් බවෙහි පිහිටවූහ. තිස්යොදුන් මගක් ගොස් ආලවකයා සෝවාන් ඵලයෙහි පිහිටුවා කුමාරයා සුවපත් කළ සේක. තවුතිසා භවනයෙහි තෙමසක් වසන්නේ අසූකෙළක් දෙවියන්ට ධර්මාවබෝධය සම්පාදනය කළ සේක. බඹලොවට ගොස් බක බ්‍රහ්මයාගේ මිථ්‍යාදෘෂ්ටිය බිඳ දසදහසක් බ්‍රහ්මයන්ට අර්හත් බව දුන් සේක. අවුරුදු පතා මණ්ඩලත්‍රයෙහි චාරිකාවෙහි හැසිරෙන සේක්. හේතුසම්පත් ඇති මිනිසුන්ට පිහිටද සිල්ද මාර්ගඵලයන්ද දෙයි. නාග සුපර්ණාදීන්ටද නන්වැදෑරුම් වැඩ පිණිස හැසිරෙන සේකැයි දසබලධාරීන් වහන්සේගේ ලෝකාර්ථචර්යා වර්ණනාව වර්ණනා කළාහුය. ශාස්තෲන් වහන්සේ අවුත් මහණෙනි, දැන් කිනම් කථාවෙකින් යුක්තව සිටියාහුදැයි විමසා මෙනම් වූවකනැයි කී කල්හි මහණෙනි, ඒ මම දැන් බුද්ධත්වයට පත්වී ලෝකයාගේ වැඩ පිණිස හැසිරෙන්නේ ය යන මෙය ආශ්චර්යයක් නොවේ. යම් බඳු වූ මම පෙර රාග සහිත කාලයෙහිද ලෝකාර්ථ චර්යාවෙහි හැසිරුනෙමි යයි කියා අතීත ප්‍රවෘත්තිය ගෙනහැර පා වදාළ සේක.
අතීතයෙහි කස්සප සම්මා සම්බුදුරජාණන් වහන්සේගේ කාලයෙහි උසීනර නම් රජු රාජ්‍යය කරවීය. කස්සප සම්මා සම්බුදුරජාණන් වහන්සේ සිව්සස් දේශනාවෙන් මහජනයා බන්‍ධනයන්ගෙන් මුදවා නිර්වාණ නම් නගරය පුරවා පිරිනිවන් පෑ කල්හි දීර්ඝ කාලයක් ඇවෑමෙන් ශාසනය පසුබැස්සේය. භික්‍ෂූහු එක්විසි අනේසන ධර්මයන්ගෙන් ජීවිකාව කරති. භික්‍ෂුණීහු සංසර්ග කරති. දූ පුතුන් සමඟ වැඩෙත්. භික්‍ෂූහු භික්‍ෂු ධර්මයද භික්‍ෂුණීහු භික්‍ෂුණී ධර්මයද උපාසකයෝ උපාසක ධර්මයද උපාසිකාවෝ උපාසිකා ධර්මයද අත්හළහ. මිනිස්සු බොහෝ සෙයින් දශඅකුසල කර්ම පථයන් සමාදන් වී පැවතුනාහුය. මළ මළ ඇත්තෝ අපාය පිරවූහ. එකල්හි ශක්‍ර දිව්‍යරාජයා අළුත් දිව්‍ය පුත්‍රයන් නොදක්නේ මිනිස් ලොව බලා මිනිසුන්ගේ අපායෙහි උපදීම දැන ශාස්තෲන් වහන්සේගේ ශාසනය පිරිහුන බව දැක කුමක් කරන්නෙමිදැයි සිතන්නේ “එක් උපායක් ඇත. මහජනයා බියට පත්කර තැතිගන්වා බියට පත්වූ බව දැන අස්වසා ධර්මය දේශනා කර පිරිහුන ශාසනය ඔසවා තවත් අවුරුදු දහසක් පවත්නා ලෙසට කරන්නෙමියි සනිටුහන් කර, මාතලී දිව්‍ය පුත්‍රයා කෙසෙල්ගෙඩි පමණ දළ ඇති දළ සතරින් නික්මෙන රස්මි ඇති, බියකරු වූ. දුටුපමණින්ම ගැබිණියන්ගේ ගැබ්හෙළීමට සමත් වූ. භයානක ස්වරූප ඇති අජානීය අශ්වයෙකු පමණ වූ කළුපැහැ ඇති මහත් ලෙස කළු වූ සුනඛයෙකු කොට පස්වැදෑරුම් බැම්මෙන් බැඳ තෙමේ රත්මල් පළඳවා රැහැන් කෙළවර ගෙන කසට පැහැ වස්ත්‍ර දෙකක් හැඳ පිටුපස කෙස් බැඳ රත්මල් පැළඳ පබළු පැහැ ඇති දුනුදිය නංවන ලද මහ දුන්නක් ගෙන නියෙන් හෙණහඬ නංවන්නේ වැද්දෙකුගේ වේශය ගෙන නගරයෙන් යොදුනක් පමණ තැන බැස ලොව නැසේ. ලොව වැනසේ යි තුන්වරක් ශබ්දය අස්වා මිනිසුන් තැති ගන්වා නගරය සමීපයට පැමිණ නැවත ශබ්දය කළේය.
මිනිස්සු බල්ලා දැක තැතිගත්තාහු නගරයට පිවිස ඒ පුවත රජුට දැන්වූහ. රජු වහා නුවර දොරටු වැස්සවීය. ශක්‍රයාද අටළොස් රියන් උස ප්‍රාකාරයෙන් පැන බල්ලා සමඟ ඇතුල් නගරයෙහි සිටියේය. මිනිස්සු බියෙන් තැතිගත්තාහු ගෙවලට පිවිස දොරවල් වැසුවාහුය. මහා කෘෂ්ණයාද දුටු දුටු මිනිසුන් පසුපස හඹා දුවගොස් තැති ගන්වන්නේ රජමැදුරට ගියේය. රජ මිදුලෙහි මිනිස්සු බියෙන් පලාගොස් රජමැදුරට පිවිස දොර වැසූහ. උසීනර රජුද අන්තඃපුර ස්ත්‍රීන් ගෙන ප්‍රාසාදයට නැංගේය. මහා කෘෂ්ණයා පෙරපාදයන් ඔසවා ජනේලයෙහි තබා මහබිරුමක් බිරුවේය. ඔහුගේ බිරුම් හඬ යටින් අවීචියද උඩින් භවාග්‍රය දක්වා ගත්තේය. සියළු සක්වල ඒකනින්නාද වීය. විධුර ජාතකයෙහි පූර්ණ යක්‍ෂ රජුගේද කුස ජාතකයෙහි කුස රජුගේද භූරිදත්ත ජාතකයෙහි සුදස්සන නා රජුගේද මේ මහාකණ්හ ජාතකයෙහි මේ ශබ්දයදැයි මේ සතර ශබ්දයෝ දඹදිව මහා ශබ්දයෝ නම් වූහ.
නුවරවැසියෝ බියෙන් තැති ගත්තෝ වී එක් පුරුෂයෙකුද ශක්‍රයා සමග කථා කරන්නට අපොහොසත් වූහ. රජු සිහිය එළවා ජනේලය ඇසුරුකොට සිට ශක්‍රයා අමතා එම්බා වැද්ද, කුමක් හෙයින් ඔබගේ බල්ලා බුරන්නේදැයි විමසීය. කුසගින්න නිසාවෙනි. එසේනම් ඔහුට බත් දෙවමියි කීය. ඇතුලත ජනයාටද තමාටද පැසුණු බත් සියල්ල දෙවීය. බල්ලා ඒ සියල්ල එක් පිඩක් මෙන් කොට නැවත ශබ්ද කළේය. නැවත රජු විමසා දැනුදු මගේ සුනඛයා කුසගිනි වූයේම යයි අසා ඇත්-අස් ආදීන්ට පැසුණු බත් සියල්ල ගෙන්වා දෙවීය. එයද එකපැහැර නිමවූ කල්හි සියළු නගරයට පැසුණු බත්ද දෙවීය. බල්ලා එයද එසේම අනුභව කොට නැවත ශබ්දය කෙළේය. රජු මොහු බල්ලෙක් නො වේ. නිසැකවම යක්‍ෂයෙකි. මොහුගේ පැමිණීමේ කරුණු විමසන්නෙමිය බියෙන් තැතිගත්තේ ම විමසන්නේ පළමු ගාථාව කීවේය.
1. ප්‍රාඥ වූ කෘෂණය ඉත් කළු පැහැති භයානක වූ, සුදු දත් ඇති, ප්‍රතාපවත් වූ, රැහැන් පහකින් බඳනා ලද, ඔබගේ බල්ලා කුමක් කෙරේද?
එහි **කණ්හො කණ්හො** යනු බිය නිසා හෝ දැඩි කිරීම් වශයෙන් හෝ එක වචනය දෙවරක් කියන ලදි. **ඝොරො** යනු දක්නවුනට බිය එළවන. **පතාප** **වා** යනු දත්වලින් නික්මෙන රස්මි තේජසින් හෝ ප්‍රතාප ඇති **කිං ධීර **යනු ධෛර්යවන්තය. වීර්යවන්තය. ඔබගේ මෙබඳු වූ නපුරු බල්ලා කුමක් කෙරේද? කිම මුවන් ගනීද? නැතහොත් පසමිතුරන් ගනීද? ඔබ විසින් කවර කරුණක් නිසා ඔහු පිටත්කර හරින්නෙහිද යන අදහසින් මෙසේ කීය.
ඒ අසා ශක්‍රයා දෙවන ගාථාව කීවේය.
2. උසීනර රජතුමනි, මොහු මුව (මස්) න් සඳහා පැමිණියේ නො වන්නේය. මිනිසුන්ට මහත් වූ විනාශයක් කරන්නෙක් වී එකලට (විනාශ කළ යුත්තන් වෙත පැමිණි පසු) මේ කෘෂ්ණයා මා අතින් මිදේ.
එහි අර්ථය බල්ලා මෘගයන්ගේ මස් කන්නෙමියි මෙහි පැමිණියේ නොවේ. එහෙයින් මෘගයන් සඳහා පැමිණියේ නො වන්නේය. මිනිස් මස් කනු පිණිස පැමිණියේ වෙයි. එනිසා ඔවුන්ට **අනයො** මහාවිනාස ඇති කරන්නෙක් **හුත්‍වා** වී. යම්දිනක බල්ලා විසින් මනුෂ්‍යයන් විනාශයට පමුණුවන ලද්දෝ වෙත්ද එකල්හි මෙතෙමේ **කණ්හො පමොක්ඛති** මගේ අතින් මිදෙන්නේද යනුයි.
ඉක්බිති රජු ඔහුට (කියනුයේ) එම්බා වැද්ද, කිම ඔබගේ බල්ලා සියළුම මිනිසුන්ගේ මස් කන්නේද නැතහොත් ඔබගේ පසමිතුරන්ගේම දැයි අසා මහරජතුමනි, සතුරන්ගේම යයි කී කල්හි තොපට කවරෙක් සතුරන්දැයි විමසා මහරජතුමනි, අධර්මයෙහි ඇළුණු, විෂම හැසිරීම් ඇති අයගේ යයි කී කල්හි පළමුකොට ඔවුන් කවුරුන්දැයි අපට කියවයි විචාළේය. ඉක්බිති දිව්‍ය රාජයා ඔහුට කියන්නේ ගාථා දහයක් කීවේය.
3. යම්දිනක පාත්‍රය ගත් අත් ඇති, හිස මුඩු කළ, සඟල සිවුරු පෙරවූ ශ්‍රමණ ප්‍රතිරූපකයෝ නඟුල්වලින් සී සාතිද එකල්හි මේ කෘෂ්ණතෙම (කළුවා) (මගේ අතින්) මිදෙන්නේය.
4. යම්දිනක පැවිදි වී හිස මුඩුකළ සඟල සිවුරු පෙරවූ භික්‍ෂුණීහු යම්කලෙක ලෝකයෙහි පස්කම් සුව විඳිමින් හැසිරෙත්ද එකල්හි මෙතෙම මගේ අතින් මිදෙන්නේය.
5. යම්දිනක දිගු ලෙස වවනා ලද උඩුරැවුල ඇති, ජටාවන් දරන මඩපැහැ ඇති දත්වලින් යුත්, ධූලි සහිත හිස් ඇති, තවුසෝ ණය ගෙන ජීවත්වේද එකල්හි මෙතෙම මගේ අතින් මිදෙන්නේ ය.
6. යම්දිනක බමුණෝ වේදයද සාවිත්‍රියද යාග විධියද හදාරා කුලිය සඳහා යාග කෙරෙත්ද එකල්හි මේ කණ්හ තෙම මගේ අතින් මිදෙන්නේ ය
7. යම්දිනක බොහෝ ධනය ඇත්තෝ ජරාවට පත්වූ පහවූ යොවුන් බව ඇති අය මව ද පියා ද පෝෂණය නොකරත්ද එකල්හි මේ කණ්හ තෙම මගේ අතින් මිදෙන්නේ ය.
8. ජරාවට පත් වූ මහලු වූ මවිපියන්ට තෙපි බාලයෝ යයි කියත්ද? එකල මේ කණ්හ තෙමේ මගේ අතින් මිදෙන්නේය.
9. යම්දිනක යමෙක් ගුරුවරයාගේ බිරිඳ, යහළුවාගේ බිරිඳ, නැන්දනිය හා පියාගේ සොහොවුරිය යන මෑලා සමග ආචාරධර්ම විරෝධීව හැසිරෙත්ද එකල්හි මේ කණ්හ තෙම මා අතින් මිදෙන්නේය.
10. යම්දිනක බ්‍රාහ්මණයෝ කඩුව හා පළිහ ගෙන කඩුව අමෝරා මංපැහැරීම කරත්ද එකල්හි මේ කණ්හ තෙම මා අතින් මිදෙන්නේය.
11. ආලේපයන්ගෙන් ඡවි වර්ණය සකස් කරගත් ධනවත් වැන්දඹුවන් හා හැසිරෙන මහත් බාහු ඇති, ස්‍රත්‍රී ධූර්තයෝ ඒ වැන්දඹුවන් හා මිත්‍ර භේදයට පැමිණෙත් ද එකල මේ කණ්හ තෙම මා අතින් මිදෙන්නේය.
12. යම්දිනක මායාකාරී වූ කපටි අසත්පුරුෂයෝ ලොවෙහි ඇති වෙත්ද එකල්හි මේ කණ්හ තෙම මගේ අතින් මිදෙන්නේය.
එහි **සමණකා** යනු අපි ශ්‍රමණයෝ වෙමුයි ප්‍රතිඥා කළ පමණින්ම පිළිකුල් කටයුතු ව්‍යවහාරයෙන්ම මෙසේ කීය. **කසිස්සන්ති** යනු ඔවුහු එකල්හිද සී සාත්ම ය. මෙතෙමේ එය නොදන්නාක් මෙන් මෙසේ කීවේය. මෙය මෙහි අදහසයි. මේ දුස්ශීලයෝ මගේ සතුරෝ ය. යම්දිනක මගේ බල්ලා විසින් මොවුන් මරා මස්කෑවේ වන්නේද එකල්හි මෙතෙම **කණ්හො** කෘෂ්ණයා මේ රැහැන් පහකින් කරන ලද බැඳීමෙන් **පමොක්ඛතී** යනු මුදන්නේ ය යන මේ ක්‍රමයෙන් සියළු ගාථාවන්හි අපේක්‍ෂිත පද පිළිවෙල යෙදීම දතයුතුය.
**පබ්බජිතා** යනු බුදුසසුනෙහි පැවිදි වූවාහු ගමිස්සනති ගෙවල් මැද පස්කම් රසයෙන් භුක්ති විඳිමින් හැසිරෙත්. **දීඝුත්තරට්ඨො** යනු දත් වැඩුන බැවින් දිගු දත් නිසා උස්වූ තොල් ඇත්තේ වීය. **පංකදන්තා** යනු මඩවලින් අපිරිසිදු දෙයින් යුක්ත වූ දත් ඇත්තාහු. **ඉණං වොදාය** යනු යම්කලෙක පිඬුසිඟා හැසිරීමෙන් එකතුකොට වැඩුන දෙයින් ණය යොදවා එය පිරිසිදු කොට (ණය අත් හරවා) ඉන් ලබන ලද දෙයින් ජීවිකාව කරන්නාහු යම් ජීවිතය ගෙන යත්ද යන අර්ථයි.
**සාවිත්තිං** යනු සාවිත්‍රී වේදවාක්‍යයන් ඉගෙනගෙන. **යඤ්ඤ තන්ත්‍රඤ්වා** යනු ත්‍රිවිධ යාගයන් විධානය කරන්නා වූ තන්ත්‍රය යාග සූත්‍රය ඉගෙන ගෙනැයි යන අර්ථයි. **භතිකාය** යනු ඒ ඒ රාජරාජ මහාමාත්‍යාදීන් වෙත එළඹ තොපට යාග කරන්නෙමු. ධනය දෙව් යයි මෙසේ වැටුප් සඳහා යම් දිනක යාග කරත්ද? **පහූසන්තා** යනු ඇතිදැඩි කිරීමට පෝෂණය කිරීමට සමර්ථ වූවෝම. **බාලා තුම්හෙ** යනු තෙපි අඥානයෝය. කිසිවක් නො දන්නාහුය යි යම්දිනක කියත්ද? **ගමිස්සන්ති** යනු ලෝකධර්මයන් සෙවුනා වශයෙන් ඔවුන් වෙත යන්නාහුද? **පන්‍ථ ඝාතං** යනු මාර්ගයෙහි තබා මිනිසුන් මරා ඔවුන්ගේ බඩු ගැනීමයි.
**සුක්කච්ඡවී** යනු කහ සුණු ආදිය ඉලීමෙන් ඇතිකරන ලද සුදුවන් සම්පැහැ ඇත්තෝ. **වෙධවෙරා** යනු කණවැන්දුම් වූවෝ, සැමියන් නැත්තෝ, ඒ කණවැන්දුම් ස්ත්‍රීන් සමග වෛරයෙන් හැසිරෙත්නුයි වෙධවෙරා වෙයි. **ථුල්ලබාහු** යනු පා පිරිමැදීම් ආදියෙන් නංවන ලද මස් ඇති හෙයින් මහාබාහු නම් වේ. **අපාතුභා** යනු නොපහලවන බැවින් දුනුපා රහිතයෝ යන අර්ථයි. **මිථුභෙදං** යනු මිත්‍රභේදයයි. පෙළද මෙයම වේ. මෙය කියන ලද්දේ වෙයි. යම්දිනක මෙවැනි ස්ත්‍රී ධූර්තයෝ මෑලා අප අත් නොහරින්නාහු යයි රත්රන් සහිතව වැන්දඹුවන් වෙත එළඹ සංවාසයෙහි යෙදී ඈලා සතු දේ කා ඈලා සමග මිත්‍රභේදය කරන්නාහ. විශ්වාසකොට අනිකාලාගේ රන් ගබඩාවට යන්නාහ. එකල්හි මෙතෙමේ (මේ කණ්හයා) ඒ සියළු සොරුන් කා මිදෙන්නේය. **අසප්පුරිස චින්තකා** යනු සත්පුරුෂ නොවූ සිතුවිලිවලින් අනුන්ට දුකක් පිළිබඳ සිත් සිතන සුළු. **තදා** යන එකල්හි මේ සියල්ලන්ම ඝාතනය කරන ලද මස් ඇති කණ්හයා මිදෙයි යනුයි.
මෙසේ කියා මහරජතුමනි! මොවුහු මගේ සතුරන් යයි ඒ ඒ පසමිතුරන් පැන කනු කැමැත්තන් මෙන් දක්වවයි කීය. අනතුරුව මහජනයා තැතිගත් කල්හි බල්ලා රැහැනින් ඇද තැබුවෙකු මෙන් කොට වැදි වේශය අත්හැර තමාගේ බලමහිමයෙන් අහසෙහි දැල්වෙමින් සිට මහරජතුමනි, මම ශක්‍රදිව්‍ය රාජයා වෙමි. මේ ලොව වැනසෙන්නේ යයි (කියමින්) ආවෙම් මහජනයා අධර්මයෙහි පැවතී මළමළාහු දැන් අපාය පුරවත්. දෙව්ලොව හිස් වූවාක් මෙන් වීය. මෙතැන් පටන් නොදැමියන් විෂයෙහි කළ යුත්ත මම දන්නෙමි. ඔබ නොපමා වූවෙක් වෙහි යි. සත්සියයක් වටනා ගාථාවන්ගෙන් ධර්මය දේශනා කර මිනිසුන් දානයෙහි හා ශීලයන්හි පිහිටුවා පසුබසින්නා වූ සසුන තවත් අවුරුදු දහසක් පැවැත්මට සමර්ථ වූවක්කොට මාතලී දිව්‍ය පුත්‍රයා ගෙන සිය වාසස්ථානයටම ගියේය.
ශාස්තෲන් වහන්සේ මේ ධර්මදේශනාව ගෙනහැර දක්වා මහණෙනි, මම පෙරද ලෝකයාට අභිවෘද්ධිය පිණිසම හැසුරුනෙමියි වදාරා ජාතකය ගලපා වදාළ සේක. එකල්හි මාතලී දිව්‍යපුත්‍රයා ආනන්‍ද වීය. ශක්‍රයා නම් මම ම වූයෙමි යි වදාළ සේක.
කෝසිය ජාතකය **සුධාභෝජන ජාතකයෙහි** පෙනෙන්නේය.
මෙණ්ඩක ප්‍රශ්නය **උම්මග්ග ජාතකයෙහි** පෙනෙන්නේය.
**හා දිට්ඨා පරතො දොසං** යන මේ ගාථාව ශාස්තෲන් වහන්සේ දෙව්රමෙහි වාසය කරන සේක් චිඤ්චමානවිකාව අරභයා දේශනා කළ සේක. බුද්ධත්වයට පත් පළමු කාලයෙහි දසබලධාරීන් වහන්සේගේ ශ්‍රාවකයන් මහත් වූ කල්හි, අප්‍රමාණ දෙව් මිනිසුන් ආර්ය භූමියට බැසගත් කල්හි, ගුණ සමුදාය පතළ කල්හි, මහත් වූ ලාභ සත්කාර උපන්නේය. තීර්ථකයෝ හිරු උදාවෙහි කදෝපැණියන් (කණාමැදිරියන්) මෙන් වූහ. නටුවා වූ ලාභ සත්කාර ඇති ඔවුහු ඇතුල් වීථියෙහි සිට කිම ශ්‍රමණ භවත් ගෞතමයන් ම ‘බුද්ධ’ වන්නේද අපි ද බුදුවරු වෙමු. කිම ඔහුටම දෙන ලද දෙය මහත් ඵල වේද. අපට දෙන ලද දෙයද මහත්ඵල වේ ම ය. අපටද දෙවු. උවටැන් කරවු යයි මෙසේ මිනිසුන් දැනුවත් කරන්නාහු නමුත් ලාභ සත්කාර නොලැබ රහසිගතව රැස්වී කවර උපායකින් ශ්‍රමණ භවත් ගෞතමයන් පිළිබඳව මිනිසුන් අතර අගුණ උපදවා ලාභසත්කාර නසන්නෙමු යි සාකච්ඡා කළාහුය. එකල්හි සැවැත්නුවර උසස් රූපශ්‍රී දරන්නී ව හොබනා බැවින් අගතැන් පැමිණි චිංචමානවිකා නම් එක් පරිබ්‍රාජිකාවක වූවාය. දෙවඟනක් වැනි වූ ඇයගේ සිරුරෙන් රස්මීහු නික්මෙයි. ඉක්බිති එක් නපුරු සාකච්ඡාකරුවෙක් මෙසේ කීවේය. චිංචමානවිකාව ඇසුරින් ශ්‍රමණ භවත් ගෞතමයන්ගේ අගුණ උපදවා ලාභ සත්කාර නස්වන්නෙමු යි. ඔවුහු, මේ උපාය ඇතැයි පිළිගත්තාහුය. ඉක්බිති ඇය තීර්ථකයන්ගේ ආරාමයට අවුත් වැඳ සිටියාය. තීර්ථකයෝ ඇය සමග කථා නො කළාහුය. ඇය මගේ කවර නම් දෝසයක්ද ස්වාමිවරුනි, තෙවනවර දක්වා වඳිමියි කියා ස්වාමිවරුනි, මගේ කවර දෝසයක්ද කවර කරුණක් නිසා මා සමග කථා නොකරන්නාහුදැයි කීවාය. සොහොවුරිය, ශ්‍රමණ භවත් ගෞතමයන් අප නටුවා වූ ලාභ සත්කාරයන් ඇත්තවුන් කොට හැසිරෙන්නේ නොදන්නෙහිදැයි (ඇසූහ) ස්වාමිවරුනි, දනිමි. මෙහිලා මා විසින් කුමක් කටයුතුදැයි. සොහොවුරිය ඉදින් ඔබ අපගේ සැපය කැමැත්තෙහිද තමා ඇසුරින් ශ්‍රමණ භවත් ගෞතමයන්ට අගුණ උපදවා ලාභසත්කාර නස්නවයි කීහ.
ඇය, ස්වාමිවරුනි, මැනව. මෙය මට භාරය. නහමක් නොසිතුවයි කියා ගොස්, ස්ත්‍රී මායාවන්හි දක්‍ෂ බැවින්ම එතැන් පටන් සැවැත්නුවර වැසියන් ධර්මකථා අසා ජේතවනයෙන් නික්මෙන කල්හි ඉඳගොවු පැහැ ඇති වස්ත්‍රයක් පොරවා සුවඳමල් ආදිය ගත් අත් ඇත්තී දෙවුරමට අභිමුඛව යයි. මේ වේලාවෙහි කොහි යෙහිදැයි කී කල්හි තොපට මා යන තැනින් කවර ප්‍රයෝජනයක් දැයි කියා ජේතවනාරාමය සමීපයෙහි තීර්ථකයන්ගේ ආරාමයෙහි වාසය කර, උදෑසනම උපාසක ජනයා භාග්‍යවතුන් වහන්සේ වඳින්නෙමුයි නගරයෙන් නික්මෙන කල්හි ජේතවනයෙහි වාසය කරන ලද්දියක මෙන් නගරයට පිවිසෙන්නී කොහි විසුවාදැයි කී කල්හි තොපට මා විසූ තැනින් කවර ප්‍රයෝජනයක්දැයි කියා මාස එකහමාරක් ඇවෑමෙන් විමසනු ලබන්නී, ජේතවනයෙහි ශ්‍රමණභවත් ගෞතමයන් සමග එක ගඳකිළියෙහි විසුවෙමියි කීවාය. පෘථග්ජනයන් මේ ඇත්තදැයි නැත් දැයි සැක උපදවා තෙමසක් ඇවෑමෙන් රෙදිවලින් බඩ වෙලා ගැබිනියකගේ හැඩරුව දක්වා මත්තෙහි රතුපැහැ වස්ත්‍රයක් පොරවා ශ්‍රමණ භවත් ගෞතමයන් නිසා දරු ගැබක් ලබන ලදැයි අඥානයන් පිළිගන්වවා අටමසක් ඇවෑමෙන් කුසෙහි දරමිටියක් බැඳ ඒ මත්තෙහි රතුපැහැ වස්ත්‍රයක් පොරවා අත්පා මතුපිට ගෙරිහක්කෙන් තලවා ඉදිමුන බවක් දක්වා ක්ලාන්ත වූ ඉඳුරන් ඇත්තියක වී සවස් කාලයෙහි බුදුරදුන් අලංකාර කරන ලද ධර්මාසනයෙහි හිඳ ධර්මය දේශනා කරන කල්හි දම්සභාවට ගොස් තථාගතයන් වහන්සේ ඉදිරියෙහි සිට මහා ශ්‍රමණය, ඔබ මහජනයාට ධර්මය දේශනා කරහි. ඔබේ හඬ මිහිරිය. තොල්පෙති මනාව ගැටුනේය. මම ඔබ නිසා ගැබක් ලැබ පිරිපුන් ගැබ් ඇත්තී වූවා වෙමි. මගේ වැදෑගෙය නො දන්නෙහිද. ගිතෙල් තලතෙල් ආදිය තෙමේත් නොඑළවන්නේ කොසොල් රජුට හෝ අනේපිඬු සිටුට හෝ විශාකා මහ උවැසියට හෝ අන් උපස්ථායෙකුට හෝ මේ මානවිකාවට කළයුතු කටයුතු කරවයි නොකීයෙහිය. රමණය කිරීමට පමණක් දනිහි. ගර්භා රක්‍ෂාව නො දනිහියි අසූචි පිඩක් ගෙන සඳමඩල කිළිටි කරන්නට වෑයම් කරන්නී මෙන් පිරිස් මැද තථාගතයන් වහන්සේට ආක්‍රෝෂ කළාය. තථාගතයන් වහන්සේ ධර්මකථාව නතර කර සිංහයෙක් මෙන් නාද කරන සේක් නැගනිය, ඔබ විසින් කියන ලද කරුණෙහි සත්‍ය බව හෝ අසත්‍ය බව මමද ඔබද දනිමුයි වදාළ සේක. ශ්‍රමණය, එසේය. ඔබ විසින්ද මා විසින්ද දන්නා බව නිසාම මෙය ඇති විනැයි කීවාය.
එකෙනෙහි ශක්‍රයාගේ ආසනය උණු වූ බවක් දැක්වීය. ඔහු සිතා බලනුයේ චිංචමානවිකාව තථාගතයන් වහන්සේට නොවූවකින් ආක්‍රෝශ කරයි යයි දැන මේ කරුණ හෙළිපෙහෙළි කරන්නෙමියි දෙව්පුතුන් සතර දෙනෙකු සමග පැමිණියේය. දේව පුත්‍රයෝ මී පැටවු වී දරමිටි බැඳි රැහැන් එක පහරින්ම කැපුවාහුය. පෙරවි වස්ත්‍රය සුළඟින් එසවීය. වැටෙන්නා වූ දරමිටිය ඇගේ පා පිටෙහි වැටුනේය. පා අග් දෙකට නැසුනේය. මිනිස්සු කාළකණ්ණිය, සම්මාසම්බුදු රජාණන් වහන්සේට නිග්‍රහ කෙරේයයි හිසෙහි කෙළ හෙලා ගල් මුගුරු ගත් අත් ඇත්තාහු ජේතවනාරාමයෙන් බැහැර කළහ. ඉක්බිති ඇය තථාගතයන් වහන්සේගේ ඇස් හමුව ඉක්මුන කල්හි මහපොළොව බිඳී විවර වීය. අවීචියෙන් ගිනිදැල් නැංගේය. ඇය පරපුරෙන් දෙන ලද කම්බිලියක් පොරවන්නියක මෙන් ගොස් අවීචියෙහි උපන්නාය. අන්‍ය තීර්ථකයන්ගේ ලාභ සත්කාරයන් පිරිහුනි. දසබලධාරීන් වහන්සේගේ ලාභ සත්කාර වැඩියෙන් වැඩුනේය. දෙවන දවස්හි දම්සභාවෙහි කථාවක් ඉපිදවාහුය. ඇවැත්නි, චිංචමානවිකාව මෙසේ මහත් ගුණ ඇති අග්‍ර දක්‍ෂිණෙය්‍ය වූ සම්මා සම්බුදු රජාණන් වහන්සේට නොවූවකින් නින්දා කර මහත් වූ වැනසුමකට පත් වූවා යයි. ශාස්තෲන් වහන්සේ අවුත් මහණෙනි, දැන් කිනම් කථාවෙකින් යුක්තව හුන්නාහුදැයි විමසා මෙනම් වූවකනැයි කී කල්හි මහණෙනි, මැය මට නොවූවකින් අපහාස කර විනාශයට පත් වූවා දැන් පමණක් නොවේ. පෙරද විනාශයට පත් වූවාම යයි අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි බෝධිසත්ත්ව තෙමේ ඔහුගේ අග මෙහෙසියගේ කුසෙහි උපන්නේය. මහත් වූ පියුමක ශ්‍රීයෙන් යුත් මුවක් ඇති හෙයින් ඔහුට පදුම කුමාරයා යයි නම් කළාහුය. සුදුසු වයසට පත් හෙතෙම සියළු ශිල්පයන් උගත්තේය. ඉක්බිති ඔහුගේ මව කළුරිය කළාය. රජු අන් බිසවක් අගමෙහෙසිය කර පුතාට යුවරජ තනතුර දුන්නේය. මෑත කාලයෙහි රජු කිපිනා වූ පසල් දනව්ව සන්සිඳුවන්නට යමියි කියා දේවයන් වහන්ස, මම නොනවතින්නෙමි. මම ද එන්නෙමියි කී කල්හි යුදබිමෙහි ආදීනව දක්වා මගේ පෙරළා පැමිණීම තෙක් උකටලී නොවී විසුව. මම ‘පදුම කුමාරයා’ යම්සේ ඔබගේ කළයුතු කටයුතුවල අප්‍රමාද වෙයි යයි මෙසේ අණකර යන්නෙමියි කියා එසේ කොට ගොස් පසමිතුරන් පළවා හැර ජනපදය සන්සිඳුවා පෙරළා අවුත් පිටත නගරයෙහි කඳවුර තැනවීය. බෝධිසත්ව තෙමේ පියා ආ බව දැන නගරය අලංකාර කරවා රජගෙය සංස්කරණය කරවන්නේ තනිවම ඇයගේ සමීපයට ගියේය.
ඇය ඔහුගේ රූප සම්පත්තිය දැක පිළිබඳ සිත් ඇත්තී වූවාය. බෝධිසත්‍ව තෙමේ ඇයට වැඳ මෑණියනි, තොපට කුමක් කළ යුතුදැයි විමසීය. ඉක්බිති ඇය ‘මෑණියනි යයි මට කියහිදැයි නැගී සිට අතින් ගෙන යහනට නගුවයි කීවාය. කවර කරුණක් නිසා දැයි (අසන ලද්දේ) යම්තාක් රජු නො පැමිණේද ඒතාක් අප දෙදෙනාම කෙලෙස් රතියෙන් රමණය කරන්නෙමු යයි කීවාය. මෑණියනි, ඔබ මගේ මවද ස්වාමියෙකු සහිත වූ තැනැත්තියකද වෙහි. මා විසින් සැමියෙකු සහිත මාගමක් කෙලෙස් වශයෙන් ඉඳුරන් බිඳ නොබලන ලද විරූය. කෙසේ නම් ඔබ සමග මෙවැනි අපිරිසිදු (පවිටු) ක්‍රියාවක් කරන්නෙමිදැයි කීවේය. ඇය දෙතුන් වතාවක් කියා ඔහු ‍නොකැමති කල්හි මගේ වචනය නොකරෙහිදැයි කීවාය. එසේය. නොකරමියි. එසේනම් රජුට කියා ඔබගේ හිස සිඳුවන්නෙමියි කීවාය. මහාසත්ත්ව තෙමේ තොපට කැමැත්තක් කරවයි ඇය ලැජ්ජා කරවා ගියේය.
බියෙන් තැතිගත් ඇය මෙසේ සිතුවාය. ඉදින් මෙතෙමේ පියාට (මේ බව) පළමුව දන්වන්නේද මගේ ජීවිතය නැත. මම ම පළමුව කියන්නෙමියි බත් අනුභව නොකර කිළිටි ලොම් වස්ත්‍රයක් හැඳ සිරුරෙහි නිය රැස් (නිය පහර ලද බව) දක්වා දේවිය කොහිදැයි රජු විසින් විචාළ කල්හි ගිලන් වූවා යයි කියවු යයි පිරිවර ස්ත්‍රීන්ට හඟවා ගිලන්හලට ගොස් හොත්තීය. රජුද නුවර පැදකුණු කොට මන්දිරයට නැගී ඇය නොදක්නේ දේවිය කොහිදැයි විචාළේය. ඇය ගිලන්වූවා යයි අසා සිරියහන් ගැබට පිවිස දේවියනි, තොපට කිනම් අපහසුවක්දැයි විචාළේය. ඇය ඔහුගේ වචනය නොඇසුනී මෙන් වී දෙතුන්වරක් විමසන ලද්දී නිශ්ශබ්ද වූවාය. දේවියනි, කිම මට නොකියෙහිදැයි විචාළේය. මහරජතුමනි, කෙසේනම් කියහිද නිශ්ශබ්ද වෙහි. සැමියා සහිත ස්ත්‍රීහු මා හා සමාන වෙතියි කියා, කවරෙකු විසින් වෙහෙසන ලද්දී වෙහිද වහා මට කියව. ඔහුගේ හිස සිඳින්නෙමියි කී කල්හි කවරෙක් වෙහිද මහරජතුමනි, ඔබ නගරයෙහි තබා ගිය පදුම කුමාරයාය. හෙතෙම මා වසන තැනට අවුත් දරුව මෙසේ නොකරව. මම තොපගේ මව වෙමියි කියනු ලබන්නේද මා හැර අන් රජෙක් නම් ඇත්ද? මම ඔබ ගෙහි කොට කෙලෙස් රතියෙන් රමණය කරන්නෙමියි මා කෙස්වලින් ගෙන එකිනෙක උගුල්ලා තමාගේ වචනය නොකරන්නී වූ මා හිංසාවට පත්කර කොටා ගියේයයි කීවාය.
රජතුමා නොපිරික්සා සර්පයෙකු මෙන් කිපියේ පුරුෂයන්ට යව්. පදුම කුමාරයා බැඳගෙන එවු යයි ඇණවීය. ඔවුහු නගරය පැතිර මඩනාක් මෙන් ඔහුගේ ගෙට ගොස් ඔහුට හිංසාකොට පහරදී අත් පිටුපසට කර දැඩිව බැඳ රතු කණේරු මල් මාලාවක් ගෙලෙහි පළදවා වධකොට ගසන්නාහු ගෙන ආවාහුය. හෙතෙම මෙම කාර්යය දේවිය විසින් කරන ලද්දැකියි දැන, එම්බා පුරුෂයනි, මම රජුට අවැඩ කරන්නෙක් නොවෙමි. මම නිවැරදි වන්නෙමියි විලාප තබමින් පැමිණෙයි. සියළු නගරය කළඹා රජු මාගමකගේ වචනය ගෙන මහාපදුම කුමාරයා ඝාතනය කරවයි යි අසා රැස්වී කුමාරයාගේ පාමුල වැටී ස්වාමීනි, මෙය ඔබට නුසුදුසු යයි මහත් වූ හඬින් ඝෝසා කළේය. ඉක්බිති ඔහු ගෙන ගොස් රජුට දැක්වූහ. රජු ඔහු දැක නිග්‍රහ කරන්නට අපොහොසත් වනුයේ මෙතෙම රජ නොවූයේම රාජලීලාව කරයි. මගේ පුතා වී අගමෙහෙසියට අපරාධයක් කෙළේය. යව්. ඔහු සොරුන් හෙලන්නා වූ පර්වතයෙහි හෙළා විනාශයට පමුණුවවයි කීවේය. මහාසත්ත්ව තෙමේ පියාණනි, මගේ මෙවැනි අපරාධයක් නැත. මාගමකගේ කථාවක් අසා මා නො නසවයි පියාගෙන් ඇයදීය. ඒ රජු ඔහුගේ කථාව පිළිනොගත්තේය.
අනතුරුව සොළොස් දහසක් අන්තඃපුර ස්ත්‍රීහු දරුව, මහාපදුම කුමාරයනි, මේ ඔබට නුසුදුසු වූවක් ලබන ලදැයි මහත් වූ හඬින් ඝෝෂා කළහ. සියළු ක්‍ෂත්‍රිය වංශික ධනවත්හුද, ඇමති පිරිවර ජනයෝද දේවයන් වහන්ස, කුමාරයා ශීලාචාර ගුණයන්ගෙන් යුක්ත වූයේද පරපුර රක්නේද රාජ්‍ය උරුමය ඇත්තේද වෙයි. ඔහු මාගමකගේ වචනය ගෙන පරීක්‍ෂා නොකර විනාශ නොකරව. රජු විිසින් විමසා බලා කටයුතු කරන්නෙකු විය යුතුයයි කියා ගාථා සතක් කීවාහුය.
1. රජු අනිකෙකුගේ සුළු හෝ ලොකු හෝ වරද නොදැක නො විමසා තමාම පරීක්‍ෂා නොකර දඬුවම් නො පණවන්නේය.
2. යම් ක්‍ෂත්‍රිය වංශිකයෙක් නුවණින් විමසා නොබලා (යමෙකුට) දඬුවම් නියම කෙරේද? හෙතෙම කටු සහිත ආහාර ගිලියි. මැස්සන් සහිත ආහාර බුදින උපන් ගෙයි අන්‍ධයෙකු මෙන් වේ.
3. (යමෙක්) දඬුවම් නොකළ යුත්තන්ට දඬුවම් කෙරේද දඬුවම් කළ යුත්තන්ට දඬුවම් නොකෙරේද සම නොවූ මාර්ගයට පිවිසි අන්‍ධයෙකු මෙන් සම-අසම දෙක නොදනී.
4. යමෙක් යම් මේ කුඩා වූ හෝ ලොකු වූ හෝ කරුණු හැම පරිද්දෙන් මනාකොට දැක අනුශාසනා කරන්නේ නම් ඔහු ඒකාන්තයෙන් රාජ්‍ය පාලනයට සුදුසු වේ.
5. ඒකාන්ත මෘදු බැවින් හෝ ඒකාන්ත තියුණු (රළු) බැවින් හෝ තමා ආධිපත්‍යයෙහි තබන්නට නොහැකිය. එහෙයින් දෙයාකාරයෙන්ම හැසිරෙන්නේ ය.
6. මෘදු තැනැත්තේ අවමනට භාජනය කළේ වෙයි. ඉතා තියුණු (රළු) තැනැත්තා ‍වෛරකරුවන් (සතුරන්) ඇත්තේ වෙයි. මේ දෙකරුණ දැන මධ්‍යස්ථව හැසිරෙන්නේය.
7. රාගයෙන් ඇලුනු තැනැත්තා බොහෝකොට කථා කරයි. ද්වේෂයෙන් දුෂ්ට වූ තැනැත්තා ද බොහෝකොට කථා කරයි. රජතුමනි, ස්ත්‍රියක නිසා පුතු නැසීමට නුසුදුසුය.
එහි **නාදිට්ඨා** යනු නොදැක**. පරතො** යනු අනිකාගේ **සබ්බසො** යනු සියළු. **අණුං ථුලානි** යනු කුදුමහත් වරදවල්. **සාමං අප්පටිවෙක්ඛියානි**. අනුන්ගේ වචනය අතැර තමාගේ ඉන්‍ද්‍රියානුභූතිය (ප්‍රත්‍යක්‍ෂය) නොකර පඨවිස්සාරො රජු **දණ්ඩං න පණයෙ** දඬුවම් නො පමුණුවන්නේය. මහා සම්මත රජු සමයෙහි නිරන්තරයෙන් මත්තෙහි දඬුවමක් නම් නැත. තැලීම නින්දාවට පත් කිරීම පිටුවහල් කිරීමට වැඩි වූ අත්පා සිඳීම් නැසීමක් නම් නැත. පසුව නපුරු රජවරුන්ගේ කාලයෙහි මෙය උපනි. එය සඳහා ඒ ඇමතියෝ ඒකාන්තයෙන්ම අනිකාගේ දෝෂය තෙමේම නොදැක දඬුවම් කරන්නට නුසුදුසු යැයි කියන්නාහු මෙසේ කීවාහුය.
**යොච අප්පටි වෙක්ඛිත්‍වා** යනු මහරජතුමනි, මෙසේ නුවණින් සලකා බලා වරදට සුදුසු දඬුවමක් පැනවිය යුතු කල්හි ඒ රජු අගති ගාමිත්‍වයෙහි පිහිටියේ ඒ වරද නුවණින් නොවිමසා අත් සිඳීම් ආදී දඬුවම් කරයිද! හෙතෙම තමාගේ දුකට හේතුවන කරුණ කරනුයේ කටු සහිත ආහාර ගිලිනුයේ වෙයි. උපතින්ම අන්ධ වූවකු මෙන් මැස්සන් සහිත වූ ආහාර අනුභව කරනුයේ වෙයි. **අදණ්ඩියං** යනු යමෙක් දඬුවම් නොකළ යුතු දඬුවම් නොපැණවිය යුතු යමෙකුට දඬුවම් කර දඬුවම් කළයුතු දඬුවම් පැනවිය යුතු අයෙකුට දඬුවම් නොකර තමාට කැමති වූවක්ම කරයිද, හෙතෙම වලගොඩැලි නිසා සම නොවූ මාර්ගයට පැමිණි අන්‍ධයෙකු මෙන් වේ. **න ජානාති සමාසමං** යනු අනතුරුව ගල් ආදියෙහි ගැටෙන්නේ අන්‍ධයෙකු මෙන් සතර අපායන්හි මහා දුකකට පැමිණෙයි යයි අර්ථයි. **එතානි** යනු මේ දඬුවම් කළයුතු නොකළ යුතු කරුණුද දඬුවම් කළයුතු කරුණු අතර කුඩා ලොකු සියළු දෙය මනාව දැක නො නසන්නේය. ඉදින් රජු **වොහරිතුං** රාජ්‍ය අනුශාසනාවට සුදුසු වේ යයි යන අර්ථයි.
තමා **මහන්තෙ** මහත් වූ ඉසුරෙහි තබන්නට නොහැකි වේ යන අර්ථයි. **මුදු** යනු මොළොක් ස්වභාවයෙන් යුත් රජු රටවැසියන් විසින් නින්දා කරන ලද්දේ වෙයි. අවමන් ලද්දා වූ ඔහු රාජ්‍යය සොරුන් රහිත වූවක් කරන්නට නොහැකි වේ. **වෙරවා** යනු ඉතා තියුණු තැනැත්තාට සියළු රටවැසියෝ වෛර ඇත්තෝ වෙත්නුයි වෙරවා නම් වේ. **අනුමජ්ක්‍ධං** යනු අනුගමනය කරන මෘදු හා තියුණු භාවයන්ගේ මැදයි. **සමාචරෙ** යනු මොළොක් නොවූවෙක්ද තියුණු නොවූවෙක්ද වී රාජ්‍යය කරන්නේය යන අර්ථයි**. න ඉත්‍ථි කාරණා** යනු මහරජතුමනි, පවිටු වූ ලාමක වූ මාගමක් නිසා පරපුර රක්නා වූ සේසතට උරුම කරවූ පුතු මරවන්නට නුසුදුසු යැයි කීය.
ඇමතියෝ මෙසේ නොයෙක් කරුණුවලින් කියන්නාහුද තමාගේ කථාව පිළිගන්වන්නට නොහැකි වූහ. බෝධිසත්ත්ව තෙමේද අයදිනු ලබන්නේ නමුත් තමාගේ කථාව පිළිගන්වන්නට නොහැකි වීය. අඥාන වූ ඒ රජු යවු ඔහු චෝරප්‍රපාතයෙහි හෙලවු යයි අණ කරන්නේ අටවන ගාථාව කීවේය.
8. සියළු ලෝ වැස්සෝ එක් පක්‍ෂයකය. මේ ස්ත්‍රිය හුදකලා වූවාය. මම ඇයගේ (කීම) පිළිපදිමි. යව ඔහු (ප්‍රපාතයෙන්) හෙළවු.
එහි **තෙනාහං** යනු යම් කරුණකින් සියළු ලෝවැසි ජනයා එක් පසකට වූයේ කුමාරයාටම පක්‍ෂ වී සිටියේය. මේ ස්ත්‍රිය හුදකලා වූවාය. ඒ කරුණ නිසා මම මැයගේ වචනය පිළිපදින්නෙමි. යවු ඔහු පර්වතයට නංවා ප්‍රපාතයෙහි හෙළවු මයයි කීවේය.
මෙසේ කී කල්හි සොළොස් දහසක් රජ බිසෝවවරුන් අතර එක් තැනැත්තියකද සිය ස්වභාවයෙන් සිටීමට නොහැකි වූවාය. සියළු නුවර වැස්සෝ අත් ඔසවාගෙන කෙස් විසුරුවා වැළපුනාහ. රජු මොවුහු මේ රජකුමරු ප්‍රපාතයෙහි ‍හෙලීම වළක්වන්නාහු යයි පිරිවර සහිතව මහජනයා වැලපෙද්දීම ඔහුව පා උඩට ඇති සැටියෙන් හා හිස යටට ඇති සැටියෙන් කොට ගෙන්වාගෙන ප්‍රපාතයෙහි විසිකරවීය. ඉක්බිති ඔහුගේ මෛත්‍රී වැඩීමෙහි බල මහිමයෙන් පර්වතයෙහි අධිගෘහිත දේවතාවා මහාපදුමය, බිය නොවවයි ඔහු අස්වසන්නේ දෙඅතින් ගෙන ඇකයෙහි (හදවතෙහි) තබා දිව්‍යමය පහස පතුරුවා බැස පර්වතය පාමුල පිහිටි නාග භවනයෙහි හුන් නාරජුගේ පෙන ගැබෙහි තැබීය. නාරජු බෝසතුන් නාග භවනයට පමුණුවා තමාගේ යසස මැදින් බිඳ දුන්නේය. ඔහු එහි එක් අවුරුද්දක් වාසය කර මිනිස් ලොවට යන්නෙමියි කියා කිනම් තැනටදැයි කී කල්හි හිමාලයට ගොස් පැවිදි වන්නෙමියි කීවේය. නාරජු මැනවයි ඔහු ගෙන මිනිස් වාසයෙහි පිහිටුවා පැවිදි පිරිකර දී සිය වාසස්ථානයටම ගියේය. ඔහුද හිමවතට පිවිස තවුස් පැවිද්දෙන් පැවිදි වී ධ්‍යානයන් හා අභිඥාවන් උපදවා වන මුල් ගෙඩි ආහාරකොට ඇතිව එහි වාසය කරයි.
ඉක්බිති බරණැස් නුවර වැසි වනයෙහි හැසිරෙන්නෙක් එතැනට පැමිණියේ මහාසත්ත්වයන් හැඳින දේවයන් වහන්ස, ඔබ මහා පදුම කුමාරයා නොවන්නේදැයි කියා යහළුව, එසේයයි කී කල්හි ඔහු වැඳ දින කීපයක් එහි වාසය කර බරණැස් නුවරට ගොස් රජුට දැනවීය. දේවයන් වහන්ස, ඔබගේ පුතු හිමවත පෙදෙසෙහි තවුස් පැවිද්දෙන් පැවිදිවූයේ පන්සලක වාසය කරයි. මම ඔහු සමීපයෙහි වාසය කර පැමිණියෙමියි කීවේය. ප්‍රත්‍යක්‍ෂ ලෙසට දක්නා ලද්දේද. එසේය ස්වාමීනි යයි කීවේය. රජු මහත් වූ බලසෙනඟ පිරිවරන ලදුයේ එහි ගොස් වනය කෙළවර කඳවුරු බැඳ ඇමතිවරුන් පිරිවරා පන්සලට ගොස් රන්රුවක ශ්‍රීයෙන් පන්සල දොරටුවෙහි හුන්නා වූ මහා සත්ත්වයන්ට වැඳ එකත්පස්ව හුන්නේය. ඇමතිවරුද වැඳ පිළිසඳර කොට හුන්නාහුය. බෝධිසත්ත්ව තෙමේද රජුට ඵලාඵල වලින් සංග්‍රහ කර පිළිසඳර කථා කළේය. ඉක්බිති රජු ඔහුට (කියනුයේ) දරුව, මා විසින් ඔබ ගැඹුරු ප්‍රපාතයෙහි හෙලවන ලද්දේ කෙසේ නම් සුවසේ ජීවත් වන්නේදැයි විමසන්නේ නවවන ගාථාව කීවේය.
9. තල්ගස් බොහෝ ගණනක් බහාලිය හැකිතරම් ගැඹුරැති දුක්සහිත වූ තරණය කිරීම අපහසු වූ ගිරිදුර්ගයෙහි හෙළන ලද්දේ වෙහිය. ඔබ කවර කරුණින් එහිදී නොමැරුනේද?
එහි **අනෙක තාලෙ** යනු තල්ගස් බොහෝ ප්‍රමාණයක උස ඇති. **නාමරී** යනු නොමැරුණි. අනතුරුව
10. ඒ පර්වත ප්‍රපාතයේ උපන් ශක්ති සම්පන්න වූ බලවත් නාගයෙක් දරණ වැලෙන් මා පිළිගත්තේය. එහෙයින් එහිදී මා නොමළේය.
11. රාජපුත්‍රය, එව, මම තොපව සිය නි‍වසට ගෙන යන්නෙමි. රාජ්‍යය කරව. ඔබට යහපතක් වේවා! වනයෙහි කුමක් කරන්නේද?
12. බිලී කටුව ලේ සහිතව උදුරා දමන්නේ යම්සේද එසේ උදුරා දමා සුවපත් වන්නේද මෙසේ මා සුවපත් වූවෙකු සේ දකිමි.
13. තොප බිලීකටුව යයි කුමකට කියහිද? ලේ සහිත යයි කුමකට කියහිද? තොප කවරක් උදුරාලූයේ යයි කියහිද විමසන්නා වූ මට එය කියව.
14. මම කාමයන්ට බිලී කටුව යයි කියමි. ඇත් අසුන් ලේ සහිත යයි කියමි. අත්හළ දෙය උදුරා ලූ දෙය යයි කියමි. ක්‍ෂත්‍රීයය මෙය මෙසේ දනුවයි.
මේ ගාථා පහ අතර එකක් හැර එකක් ලෙස ගාථා තුනක් බෝසතුන් වහන්සේගේය. ගාථා දෙකක් රජගේය.
එහි **පච්චග්ගහී **යනු පර්වතයෙන් වැටෙන කල්හි අවනත වූ මා පිළිගත්තේය. ගෙන නාග භවනයට පමුණුවා මහත් වූ සම්පත් දී මිනිස් වාසයට මා ගෙන යවයි කී කල්හි මා මිනිස් ලෝකයට ගෙන ආවේය. ඒ මම මෙහි අවුත් පැවිදි වූයේ වෙමි. ඒ දේවතාවාගේ හා නා රජුගේ බලමහිමයෙන් එහිදී මම නොමැරුනෙමි යි සියල්ල දැන්වීය.
**එහි** යනු රජු ඔහුගේ වචනය අසා සොම්නසට පත්වී දරුව, මම මෝඩකම නිසා ස්ත්‍රියකගේ වචනය ගෙන මෙසේ උතුම් හැසිරීමෙන් හා ගුණවත් බැවින් යුත් ඔබ කෙරෙහි වරදක් කළෙමි. මට සමා වෙවයි පාදයන්හි වැටී, මහරජතුමනි, නැගී සිටුව. තොප ‍ක්‍ෂමා කරමි. මින්පසු නැවත මෙසේ නොවිමසා කටයුතු කරන්නෙක් නොවවයි කියන ලද්දේය. දරුව, ඔබ තමාගේ කුලය සතු සේසත ඔසවා රාජ්‍යය අනුශාසනා කරන්නේ මට සමාව දුන්නෙහි නම් වේයයි මෙසේ කීවේය.
**උදධරිත්‍වා** යනු හදවත වකුගඩු ආදිය වෙත නොපැමිණි බිලිකටුව ගලවා සුවපත් වෙයි. **අත්තනං** යනු තමාය. මහරජතුමනි, මෙසේ මමද නැවත සුවපත් භාවයට පත්වූයේ ගිලින ලද බිලී කටුව ඇති පුරුෂයෙකු මෙන් මා දකින්නෙමි. **කින්නු ත්‍වං** යනු රජු ඒ මේ කරුණු විස්තර වශයෙන් ඇසීමට විමසයි**. කාමාහං** යනු මම පඤචකාම ගුණයන්. **හත්‍ථි අස්සං සලොහිතං** යනු මෙසේ ඇත්, අස්, රිය, දෝලා, සත්රුවන් ආදී ප්‍රභේද වූ සම්පත්තීන් සලොහිතං යයි කීවෙමි. **චත්තාහං** යනු - චත්තං අහං යයි විසන්‍ධියි. යම්දිනක ඒ සියල්ලම අත්හරනා ලද්දේ වෙමිද පරිත්‍යාග කරන ලද්දේ වෙමිද මම එය දන් දී උදුරා ලූයෙමියි කීවෙමි.
මහරජතුමනි,මෙසේ මට රාජ්‍යයෙන් වැඩක් නැත. ඔබ දසරාජ ධර්මයන් කෝප නොකර අගතිගාමී වීම අත්හැර දැහැමිව රාජ්‍යය කරවයි මහා සත්ත්වයන් තෙමේ පියාට අවවාද දුන්නේය. හෙතෙම හඬා වැළපී නගරයට යන්නේ අතරමගදී ඇමතිවරුන් ගෙන් මම කුමක් නිසා මෙවැනි ආචාර සම්පන්න පුත්‍රයෙකුගෙන් වෙන්වීමට පත්වූයෙම් දැයි විමසීය. (රජතුමනි) අගමෙහෙසිය නිසාවෙනි. රජු ඇය පා උඩුකුරු වන ලෙස ගෙන්වාගෙන චොරප්පාතයෙහි හෙලා නගරයට පිවිස දැහැමිව රාජ්‍යය කරවීය.
ශාස්තෲන් වහන්සේ මේ ධර්මදේශනාව ගෙනහැර දක්වා මහණෙනි, මැය පෙරද මට නින්දා කර මහත් වූ විනාශයකට පැමිණියේ යයි කියා.
15. එකල්හි (සුළු) මව චිංචමානවිකාව වූවාය. මගේ පියා දෙව්දත් වීය. නුවණැති නාගයා ආනන්ද තෙර වීය. දේවතාවා සැරියුත් රහතන් වහන්සේය. රාජපුත්‍රයා මම වීමි යි ජාතකය මෙසේ දරා ගනිවු යයි
අවසාන ගාථාවෙන් ජාතකය ගලපා වදාළ සේක.
**කානි කම්මානි කුබ්බානං** යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් කොසොල් රජුට යහපත සඳහා හැසිරෙන ඇමතියෙකු අරභයා දේශනා කළ සේක. හෙතෙම රජුට බොහෝ උපකාර කරන්නේ වීය. ඉක්බිතිව රජ ඔහුට අතිරේක ගෞරවයක් කරවීය. සෙසු තැනැත්තෝ එය නොඉවසන්නාහු දේවයන් වහන්ස, අසවල් ඇමතිරයා නුඹවහන්සේට අයහපත කරන්නෙකැයි බිඳුවාලූහ. රජු ඔහු පරීක්‍ෂා කරනුයේ කිසි දොසක් නොදැක මම මොහුගේ කිසි දොසක් නොදකින්නෙමි. කෙසේනම් මොහුගේ මිත්‍ර බව හෝ සතුරු බව හෝ දැනගන්නට කෙසේනම් හැකිදැයි සිතා මේ ප්‍රශ්නය තථාගතයන් වහන්සේ හැර අනිකෙක් වෙතින් නොහැකි වන්නේ ය යි (උන්වහන්සේ වෙත) ගොස් විමසන්නෙමි යි අනුභව කරන ලද උදේ ආහාර ඇති හෙතෙම ශාස්තෲන් වහන්සේ වෙත එළඹ ස්වාමීනි, පුරුෂයෙකු විසින් තමාට මිත්‍ර බව හෝ සතුරු බව කෙසේ නම් දැනගන්නට හැක්කේදැයි විචාළේය. ඉක්බිති ශාස්තෲන් වහන්සේ ඔහුට කියනුයේ මහරජතුමනි, පෙරද පණ්ඩිතයෝ මේ ප්‍රශ්නය සිතා පණ්ඩිතයන්ගෙන් අසා ඔවුන් විසින් කීම් වශයෙන් දැනගෙන පසමිතුරන් අත්හැර මිත්‍රයන් සේවනය කළාහු යයි කියා ඔහු විසින් ඉල්ලන ලද්දේ අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි බෝධිසත්ත්වයෝ ඔහුට අර්ථයෙන් ධර්මයෙන් අනුශාසනා කරන ඇමතියා වීය. එකල්හි බරණැස් රජුට යහපත පිණිස හැසිරෙන එක් ඇමතියෙකු සෙසු පිරිස රජු හා බිඳුවීය. රජු ඔහුගේ දෝෂයක් නොදක්නේ කෙසේනම් මිත්‍රයා හෝ සතුරා දැනගන්නට හැකිදැයි මහා සත්ත්වයන්ගෙන් විමසන්නේ පළමු ගාථාව කීවේය.
1. නුවණැති පණ්ඩිත පුරුෂයා ඇසින් දැක, කණින් අසා කවර කටයුතු කරන්නා පසමිතුරකැයි දැන ගන්නේද? නුවණැති තැනැත්තා එය දැනගැනීමට කෙසේ නම් යත්ත දැරිය යුතුද?
එහි අර්ථය බුද්ධිමත් පණ්ඩිත පුරුෂයා කවර කටයුතු කරන්නෙකු ඇසින් දැක, කනින් අසා මෙතෙම මගේ සතුරෙකැයි දන්නේද? එය දැනගැනීම පිණිස දැනුවත් පුද්ගලයා කෙසේනම් වෑයම් කරන්නේදැයි.
අනතුරුව ඔහුගේ පසමිතුරු ලක්‍ෂණය කියන්නේ.
2. පසමිතුරා එම මිතුරාව දැක සිනා නොවෙයි. ඔහු පිළිබඳව සතුටු නොවෙයි. ඔහුට ඇස් ඇර බැලීම නොදෙයි. ඔහුගේ කථාවට විරුද්ධ වෙයි.
3. ඔහුගේ සතුරන් භජනය කරයි. ඔහුගේ මිතුරන් ඇසුරු නොකරයි. ගුණ කියන කැමැත්තන් වළක්වයි. නුගුණ කියන්නවුන්ට ප්‍රශංසා කරයි.
4. ඔහුට රහස් නොකියයි. ඔහුගේ රහස් නො සඟවයි. ඔහුගේ කටයුතු වර්ණනා නො කරයි. ඔහුගේ නුවණ ප්‍රශංසා නො කරයි.
5. ඔහුගේ පරිහානියේදී සතුටු වෙයි. ඔහුගේ දියුණුවෙහිදී සතුටු නො වෙයි. මිහිරි ආහාරයක් ලබන ලද්දේ ඔහුට දීමෙහි මතකයක් නූපදවයි. ඔහුද එයින් ලබන්නේ නම් මැනවයි අනුකම්පා නොකරයි. පුදුමයකි!
6. පණ්ඩිත තැනැත්තා යම් කරුණු කරණ කොටගෙන ඇසින් දැක කනින් අසා සතුරා දැනගන්නේද මේ සොළොස් ආකාර වූ නුගුණයෝ සතුරා කෙරෙහි පිහිටියෝය.
මහා සත්ත්ව තෙමේ මේ ගාථා පහ ප්‍රකාශ කර නැවත.
7. නුවණැති පණ්ඩිත පුරුෂයා ඇසින් දැක කනින් අසා කවර කටයුතු කරන්නා මිතුරෙකැයි දැනගන්නේද? නුවණැති තැනැත්තා එය දැනගැනීමට කෙසේනම් යත්ත දැරිය යුතුද?
මේ ගාථාවෙන් මිතුරන්ගේ ලක්‍ෂණය විමසන ලද්දේ සෙසු ගාථාවන් ප්‍රකාශ කළේය.
8. විදේශයට ගිය ඔහුගේ මිතුරා සිහි කරයි. ආපසු පැමිණි මිතුරා දැක ඉතා සතුටු වෙයි. අනතුරුව මමායනය කරයි. කථාබහ කිරීමෙන් සතුටු වෙයි.
9. ඔහුගේම මිතුරන් ඇසුරු කරයි. ඔහුගේ සතුරන් ඇසුරු නො කරයි. නින්දා කරන්නේ වළක්වයි. ගුණ කියනු කැමැත්තෙන්ම ප්‍රශංසා කරයි.
10. ඔහුට රහස් කියයි. ඔහුගේ රහස් සඟවයි. ඔහුගේ කටයුතු වර්ණනා කරයි. ඔහුගේ නුවණ පසසයි.
11. ඔහුගේ දියුණුවෙහිදී සතුටු වෙයි. ඔහුගේ පරිහානියෙහිදී නොසතුටු වෙයි. මිහිරි ආහාරයක් ලබන ලද්දේ ඔහු සිහිපත් කරයි. අනතුරුව ඔහුද එය ලබන්නේ නම් මැනවයි ඔහුට අනුකම්පා කරයි. පුදුමයකි!
12. පණ්ඩිත තැනැත්තා යම් කරුණු කරණ කොටගෙන ඇසින් දැක කනින් අසා මිතුරා දැනගන්නේද මේ සොළොස් ආකාර වූ ගුණයෝ මිතුරා කෙරෙහි මනාව පිහිටියෝ වෙති.
එහි **නං නං උම්භයතෙ** යනු මිත්‍ර ප්‍රතිරූපකයා ඒ මිත්‍රයා දැන සිනහ නොකරයි. සතුටු වූ ආකාරය නො දක්වයි. **න ච තං පටිනන්දති** යනු ඔහුගේ කථාව ඔසවා තබන්නේ සතුටු නොවෙයි. සන්තෝෂ නොවෙයි. **චක්ඛුනි චස්ස නදදාති** යනු බලන්නහු නොබලයි. **පටිලොමං ච** යනු ඔහුගේ කථාව හකුළුවයි. ඊට සතුරු වේ. **වණ්ණකාමෙ** යනු ඔහුගේ ගුණ කියන්නවුන් නොඉවසයි. **නක්ඛාතී **යනු තමාගේ රහස් ඔහුට නොකියයි. **කම්මන්තස්ස** යනු ඔහු විසින් කළ කටයුත්ත වර්ණනා ‍නොකරයි. **පඤ්ඤස්ස** යනු ඔහුගේ නුවණ නො පසසයි. ඤාණ සම්පත්තිය වර්ණනා නො කරයි. **අභවෙ** යනු අනභිවෘද්ධියෙහිදී. **තස්සනුප්පජ්ජතෙ** යනු ඒ මිත්‍ර ප්‍රතිරූපකයාට මගේ මිත්‍රයාටද මෙයින් දෙන්නෙමියි සිහියක් නො ඉපදේ. **නානුකම්පති** යනු මොළොක් සිතින් නොසිතයි. **ලභයියෙතො** යනු මෙයින් ලබන්නේ නම්. **ආකාරා** යනු කරුණු පවුත්‍ථං යනු විදෙස්ගත වූ. **කෙලායිතො** යනු මමායනය කරයි. ප්‍රාර්ථනා කරයි. කැමති වෙයි යන අර්ථයි. **වාචාය** යනු මිහිරි වචනයෙන් ඔහු හා නිතර හැසිරෙන්නේ සතුටු වෙයි. ප්‍රීති වෙයි. සෙසු කරුණු කියන ලද දෙයෙහි විරුද්ධ අයුරින් දත යුතුයි. රජු මහා සත්ත්වයන්ගේ කථාවෙන් සතුටු සිත් ඇත්තේ වී ඔහුට මහත් සම්පත් දුන්නේය.
ශාස්තෲන් වහන්සේ මේ ධර්මදේශනාව ගෙනහැර දක්වා මහරජතුමනි, පෙරද මේ ප්‍රශ්නය පැනනැංගේය. පණ්ඩිතයෝම එය පැහැදිලි කර කීවාහුය. මේ දෙතිස් ආකාරයෙන් සතුරාද මිතුරාද දත යුතුයයි කියා ජාතකය ගලපා වදාළ සේක. එකල්හි රජු ආනන්ද තෙර වීය. පණ්ඩිත ඇමතියා මම ම වූයෙමි යි වදාළ සේක.



13. තේරසක නිපාතය
[missing pali] යන මේ ගාථාව ශාස්තෲන් වහන්සේ ජෙතවනයෙහි වාසය කරන සේක් දෙව්දත් අරබයා දේශනා කළ සේක. දෙව්දත්ද මම බුදු වන්නෙමි. ශ්‍රමණ භවත් ගෞතමයෝ මගේ ආර්යයයෝ නො වෙති. උපාධ්‍යායයන් වහන්සේ නො වෙති යි ආචාර්යයන් වහන්සේව ප්‍රතික්‍ෂේප කොට ධ්‍යානයන්ගෙන් පිරිහුනේ සංඝයා බිඳ පිළිවෙලින් සැවැත් නුවරට එන්නේ ජේතවනාරාමයෙන් පිටත පොළොවෙහි විවරයක් දුන් කල්හි අවීචියට පිවිසියේය. එකල්හි දම්සභාවෙහි ඇවැත්නි, දෙව්දත් තෙමේ ආචාර්යවරයා ප්‍රතික්‍ෂේප කර මහා විනාශයට පත්ව අවීචි මහා නරකයෙහි උපන්නේ යයි කථාවක් ඉපිදවූහ. ශාස්තෲන් වහන්සේ අවුත් මහණෙනි, දැන් කවර නම් කථාවෙකින් යුක්තව හුන්නාහුදැයි විමසා මෙනම් වූවකනැයි කී කල්හි මහණෙනි, දෙව්දත් ආචාර්යවරයා ප්‍රතික්‍ෂේප කර මහා විනාශයට පත් වූයේ දැන් පමණක් නොවේ. පෙරද පත්වූයේම යයි වදාරා අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි ඔහුගේ පුරෝහිත කුලය අභිවාතක රෝගයෙන් නැසුනේය. එකම පුතු බිත්තිය බිඳ පලා ගියේය. හෙතෙම තක්‍ෂිලාවට ගොස් දිසාපාමොක් ආචාර්යයන්ගේ සමීපයෙන් වේදයන්ද සෙසු ශිල්පයන්ද ඉගෙනගෙන ආචාර්යවරයා වැඳ නික්මුනේ ඒ ඒ දේශයන්හි සිරිත් දැනගන්නෙමියි හැසිරෙන්නේ එක් ප්‍රත්‍යන්ත නගරයකට පැමිණියේය. ඒ නගරය ඇසුරුකොට මහත් වූ සැඩොල් ගමක් වීය. එකල්හි බෝධිසත්ත්වයෝ ඒ ගමෙහි වාසය කරති. පණ්ඩිතය, ව්‍යක්තය. අකල්හි ගෙඩි ගන්වන මන්ත්‍රයක් දනී. ඔහු උෑසනම නැගිට කඳ ගෙන ඒ ගමෙන් නික්මී වනයෙහි එක් අඹගසක් වෙත එළඹ පියවර සතක් පමණ තැන සිටියේ ඒ මන්ත්‍රය පිරිවහා අඹ ගසට එක් වතුර අල්ලකින් ගසයි. ඒ ඇසිල්ලෙහිම ගසෙන් පැරණි කොළ වැවේ. අළුත් කොළ නැගේ. මල් පිපී වැටේ. අඹගෙඩි හටගෙන මොහොතකින් පැසී මිහිරි යුෂ ඇති දිව්‍යමය ගෙඩි වැනි වී ගසෙන් වැටෙයි. මහා සත්ත්ව තෙමේ ඒවා අහුලා ඇති පමණ කා කඳ පුරවා ගෙටගොස් විකුණා අඹුදරුවන් පෝෂණය කෙළේය.
ඒ බමුණු කුමාරයා නොකල්හි ඉදුණු අඹ ගෙනවුත් විකුණන ඒ මහා සත්ත්වයන් දැක ඒකාන්තයෙන්ම මන්ත්‍ර බලයෙන් මේවා උපන්නේ විය යුතු යයි සිතා මේ පුරුෂයා ඇසුරු කොට මේ වටිනා මන්ත්‍රය ලබන්නෙමියි සිතා මහා සත්ත්වයන් අඹ ගන්නා වූ ක්‍රමයෙන් (ලෙසින්) පරීක්‍ෂා කරන්නේ ඇති පරිදෙන් දැන ඔහු වනයෙන් නොපැමිණි කල්හිම ඔහුගේ ගෙට ගොස් නොදන්නාක් මෙන් ඔහුගේ භාර්යාවගෙන් ආචාර්යවරයා කොහිදැයි විමසා වනයට ගියේ යයි කී කල්හි ඔහුගේ පැමිණීම අපේක්‍ෂා කරමින් සිට එන්නාවූ ඔහු දැක පෙර ගමන්කොට අතින් කද ගෙන ගෙනවුත් ගෙහි තැබීය. මහා සත්ත්ව තෙමේ ඔහු බලා භාර්යාවට කීවාය. සොඳුර, මේ මානවකයා මන්ත්‍රය ඉගෙනීම පිණිස පැමිණියේය. මොහුගේ අතෙහි මන්ත්‍රය නොපිහිටයි. මෙතෙම අසත්පුරුෂයෙකි. මානවකයාද මම ආචාර්යවරයාට උපකාර කරන්නේක් වී මේ මන්ත්‍රය ලබන්නෙමියි සිතා එතැන් පටන් ඔහුගේ ගෙහි කළයුතු කටයුතු කරයි. දර ගෙන එයි. වී කොටයි. බත් පිසයි. මුහුණ සෝදන උපකරණ ආදිය ළගට දෙයි. පාදයන් සෝදයි. මහා සත්ත්වයා විසින් එක් දිනයක දරුව මානවකය, නිදාගැනීම සඳහා ඇඳට ගිය මගේ පාදයන්ට ආධාරකයක් දෙවයි කී කල්හි අනිකක් නොදැක මුළු රැයම කලවය මත තබා හුන්නේය. මෑත කාලයෙහි බෝසතුන්ගේ භාර්යාව පුතකු වැදුවාය. ඇගේ ප්‍රසූතියෙන් සියළු පිළියම් සියල්ලද කළේය.
ඇය එක් දවසක් මහා සත්ත්වයන්ට මෙසේ කීවේය. ස්වාමීනි, මේ මානවකයා උසස් කුලයකට අයත් වීද මන්ත්‍රය ඉගෙනීම පිණිස අපට වතාවත් කරයි. මොහු වෙත මන්ත්‍රය පිහිටාවා නැතහොත් නොවේවා. මොහුට මන්ත්‍රය දෙවු යයි. හෙතෙම මැනවයි පිළිගෙන ඔහුට මන්ත්‍රය දී මෙසේ කීවේය. දරුව, මේ මන්ත්‍රය වටිනා එකකි. මෙය නිසා තොපට මහත් වූ ලාභ සත්කාර වන්නේය. රජු විසින් හෝ රජුගේ මහාමාත්‍යයන් විසින් හෝ ඔබගේ ආචාර්යවරයා කවරෙක්දැයි විමසූ කල්හි නොසැඟවිය යුතුය. ඉදින් සැඩොළෙකු වූ මා වෙතින් මන්ත්‍රය ගන්නා ලද්දේ යයි ලජ්ජා වන්නේ මගේ ආචාර්යවරයා මහත් වූ ධනය ඇති බ්‍රාහ්මණයෙකැයි කියන්නෙහි නම් මේ මන්ත්‍රයේ ප්‍රතිඵල නො ලබන්නෙහිය. හෙතෙම, කවර කරුණක් නිසා සඟවන්නෙමිද කවරෙකු විසින් හෝ විමසූ කල්හි තොප පිළිබඳව කියන්නෙමියි කියා වැඳ සැඩොල් ගමෙන් නික්මී මන්ත්‍රය පරීක්‍ෂා කර පිළිවෙලින් බරණැසට පැමිණ අඹ විකුණා බොහෝ ධනය ලැබුවේය.
ඉක්බිති එක් දවසක් උයන්පල්ලා ඔහුගේ අතින් අඹ මිලදී ගෙන රජුට දුන්නේය. රජු එය අනුභව කර ඔබ විසින් කවර තැනකින් මෙබඳු අඹ ලබන ලදදැයි විමසීය. දේවයන් වහන්ස, එක් මානවකයෙක් අකාලයෙහි හටගත් ගෙඩි ගෙනවුත් විකුණයි. ඔහු වෙතින් මා විසින් ගන්නා ලදැයි කීවේය. මෙතැන් පටන් අඹ මෙහිම ගෙන එවයි ඔහුට කියවයි රජු කීවේය. ඔහු එසේ කළේය. මානවකයාද එතැන් පටන් රජගෙදරට අඹ ගෙන එයි. රජු විසින්ද මට උපස්ථාන කරවයි කී කල්හි රජුට උපස්ථාන කරනුයේ රජ ගෙදරින් මහත් වූ ධනයක් ලැබ ක්‍රමයෙන් විශ්වාසවන්තයෙක් වීය. ඉක්බිති එක් දවසක් රජ ඔහුගෙන් විමසීය. මානවකය, කවර තැනකින් අකාලයෙහි මෙසේ පැහැයෙන් සුවඳින් රසයෙන් යුත් අඹ ලබහි. කිම තොපට කිසියම් නාගයෙක් හෝ සුපර්ණයෙක් හෝ දෙවියෙක් හෝ දෙයිද? නැතහොත් මෙය මන්තර බලයක්ද? මහරජතුමනි, මට කිසිවෙක් හෝ නොදෙයි. මට වටිනා වූ මන්තර බලයක් ඇත. මේ එහි බලයයි. එසේ වීනම් අපිදු එක් දවසක් මන්තර බලය දකිනු කැමැත්තෙමුයි කීය. දේවයන් වහන්ස, මැනවි. දක්වන්නෙමියි කීවේය. රජ දෙවන දවස්හි ඔහු සමග උයනට ගොස් දක්වවයි කීවේය. හෙතෙම මැනවයි අඹ රුක වෙත එළඹ පියවර හතක් එපිටින් සිටියේ මන්තර පිරිවහා ගසට ජලයෙන් ගැසුවේය. එකෙනෙහිම අඹරුක යට කියන ලද පරිද්දෙන් ගෙඩි හටගෙන මහ වැස්සක් මෙන් අඹ වැස්සක් වැස්සේය. මහජනයා සාධුකාර දුන්නේය. හිස මතින් වස්තර ඔසවා වැනීම කළාහුය.
රජු ගෙඩි කා ඔහුට බොහෝ ධනය දී මානවකය, තොපගේ මෙබඳු වූ මහත් අසිරිමත් මන්තරය. කවරෙකුගේ සමීපයෙහි ඉගෙන ගත්තෙහි දැයි විචාළේය. මානවකයා සිතනුයේ ඉදින් මම සැඩොළෙකු සමීපයෙහි උගත්තෙමියි කියන්නේ නම් ලජ්ජා විය යුත්තෙක් වන්නේය. මටද නින්දා කරන්නාහ. මන්ත්‍රය මට ප්‍රගුණ වී ඇත. දැන් නො නැසෙන්නේය. දිසාපාමොක් ආචාර්යයන් පෙන්වමියි සිතා බොරු කොට තක්‍ෂිලාවෙහි දිසාපාමොක් ආචාර්යයන්ගේ සමීපයෙහිද මා විසින් ඉගෙන ගන්නා ලදැයි කියන්නේ ආචාර්යවරයා ප්‍රතික්‍ෂේප කෙළේය. එකෙණෙහිම මන්තරය අතුරුදහන් වූයේය. රජ සොම්නස් වූයේ ඔහු රැගෙන නගරයට පිවිස නැවත එක් දිනයක අඹ කන්නෙමුයි උයනට ගොස් මගුල් ගල් තලාවෙහි හුන්නේ මානවකය, අඹ ගෙන එවයි කීවේය. හෙතෙම මැනවයි කියා අඹ ගස වෙත එළඹ සත් පියවරක් මත්තෙහි සිටියේ මන්තරය පිරිවහන්නෙමියි සිතනුයේ මන්ත්‍රය නොවැටහෙන කල්හි මන්ත්‍රය අතුරුදහන් වූ බව දැන ලජ්ජාවට පත්ව සිටියේය. රජු මෙතෙම පෙර පිරිස මැදදීම අඹ ගෙනවුත් අපට දෙයි. මහත් වූ වැස්සක් මෙන් අඹ වස්සවන්නේය. දැන් දැඩි වූවෙකු සේ සිටී. කිනම් කරුණක් දැයි සිතා ඔහු විචාරන්නේ පළමු ගාථාව කීවේය.
1. බ්‍රහ්මචාරීයය, පෙර ලොකු-කුඩා අඹ මට ගෙන ආවෙහිය. බ්‍රාහ්මණය තොපගේ ඒ මන්ත්‍ර බලයෙන් දැන් (අඹ) ගෙඩි පහළ නොවෙයි.
එහි **අහාසි **යනු ගෙන ආවේය. **දුමප්ඵලානි** යනු ගසෙහි ගෙඩි.** **
මානවකයා එය අසා ඉදින් අද අඹ ගෙඩි නොගනිමි යයි කියම්ද රජු මා කෙරෙහි කිපෙන්නේය. බොරුවෙන් (ඔහුව) රවටන්නෙමියි දෙවන ගාථාව කීවේය.
2. නැකැත් යෝගය ගරු කරමි. ඇසිල්ල (නැකැත) හා මොහොත මා සතුටු නොකෙරේ. නැකැත් යෝගයද ශුභ මොහොතද ලද්දේ නැවත බොහෝ අඹ ගෙන එන්නෙමි.
එහි **අථාහරිස්සම්බ ඵලං** යනු අනතුරුව අඹ ගෙඩි ගෙන එන්නෙමි.
රජු මෙතෙම අන් දිනක නැකැත් යෝගයක් ගැන නොකියයි. මේ කිමෙක්දැයි විමසන්නේ ගාථා දෙකක් කීවේය.
3. නැකැත් යෝගයක් ගැන පළමුව නො කීවේය. නැකැත් වේලාවක් ශුභ මොහොතක් ගැනද පළමුව නො කීවේය. එතකුදු වුවත් පැහැයෙන්ද සුවඳින්ද රසයෙන්ද යුත් අඹ රැසක් ගෙන ආවේය.
4. බ්‍රාහ්මණය, මන්තර ජප කිරීමෙන් පෙර තොපට අඹ ගසේ ගෙඩි පහළ වෙයි. ඒ නුඹ අද මන්තරයන් ජප කරනුයේ ද අපොහොසත් වෙහි. එබඳු වූ තොපට අද කවර නම් දෙයක් සිදුවීද?
එහි **න පාරෙසි** යනු නොහැකි වෙහි. **ජපම්පි** යනු ජප කරනුයේද පිරිහෙනුයේද. **අයං සො** යනු ඔබගේ මේ ස්වභාවය මැයි. අද කවරක් නම් වීද?
ඒ අසා මානවකයා (සිතනුයේ) රජු බොරුවෙන් රවටන්නට නොහැකිය. ඉදින් මගේ ඇති තතු කී කල්හි (වධය පිණිස) අණ කරයි. කෙරේවා! ඇති තතුම කියන්නෙමි යි සිතා ගාථා දෙකක් කීවේය.
5. සැඩොල් පුතෙක් මට මන්තරයක් දැහැමි ලෙස හා (අගතිගාමීව) දුන්නේය. එහි ස්වභාවයද ප්‍රකාශ කළේය. මගේ නම්ගොත් විමසන ලද්දේ නොසඟවව යිද කීවේය. මන්ත්‍රය ඔබ අත් නොහරින්නේය යි. (මගේ නම්ගොත් සැඟවුවහොත් මන්ත්‍රය අතුරුදහන් වේ. එනිසා එසේ නොකළ යුතු බවයි.)
6. රජතුමනි, ඒ මම ජනයා මැදදී ඔබතුමා විමසන ලද්දෙම් ගුණමකුකමෙන් මඩනා ලද්දේ බොරුවක් කීවෙමි. මේ මන්තරයෝ බ්‍රාහ්මණයෙකුගේය යන්න බොරුවකි. නැසුන මන්ත්‍ර ඇති හෙයින් දීන වූයේ හඬමි.
එහි **ධම්මේන **යනු අගතිගාමී නොවී කරුණු නොසඟවාම දුන්නේය. **පකතිංච** **සංසි** යනු මා පිළිබඳව විමසන ලද්දේ නම්ගොත් නොසැඟවිය යුතුය. ඉදින් සඟවන්නේද තොපට මන්ත්‍රයෝ නැසෙන්නාහ. ඒ මන්තරයන්ගේ නැසීමේ ස්වභාවයද මට කීවේය. **බ්‍රාහ්මණස්සාති මිච්ඡා** යනු බමුණෙකුගේ සමීපයෙහි මවිසින් මේ මන්තර ඉගෙන ගන්නා ලදැයි බොරු කීවෙමි. එහෙයින් මගේ මේ මන්තරයෝ විනාශ වූහ. නැසුන මන්ත්‍ර ඇති ඒ මම දැන් දිළිදු වූයේ හඬමි.
ඒ අසා පවිටු තැනැත්තා මෙබඳු මන්තර රත්නයක් ආරක්‍ෂා නො කළේය. මෙබඳු උතුම් මන්තර රත්නයක් ලද කල්හි ජාතිය කුමක් කරන්නේදැයි කිපී ඔහුට ගරහන්නේ.
7. මීපැණි කැමති අයෙක් එරඬු ගසින් හෝ කොහොඹ ගසින් හෝ එරමුදු ගසින් හෝ මී ලබන්නේද ඔහුට එම ගස උතුම් වේ.
8. ක්‍ෂත්‍රියයකු හෝ බ්‍රාහ්මණයෙකු හෝ වෛශ්‍යයෙකු හෝ ශුද්‍රයෙකු හෝ සැඩොළෙකු හෝ පුක්කුසයෙකු හෝ යන යමෙකු වෙතින් යමෙක් ධර්මය දැන ගන්නේද හෙතෙම ඔහුට උතුම් මිනිසෙකු වේ.
9. යමෙක් දුකසේ ලබන ලද උතුම් කරුණ (මන්ත්‍රය) අධික මානය නිසා විනාශ කළේද ඒ මොහුට දඬුවම්ද හිංසාවද දී ගෙලෙන් ගෙන හැර දමවු යි.
යන මේ ගාථාවන් කීවේය.
එහි **මධුත්‍ථිකො** යනු මීපැණි කැමති පුරුෂයා වනයෙහි මී සොයන්නේ මේ කියන ලද ගස් අතරින් යමකින් මී ලබයිද ඒ ගසම ඔහුට උතුම් ගස වේ. එසේම ක්‍ෂත්‍රීය ආදී වූ යම් පුරුෂයෙකු වෙතින් ධර්මය, හේතුව, සුදුසු දෙය දැනගන්නේ නම් ඔහුම ඔහුට උතුම් පුරුෂයා නම් වේ. **ඉමස්ස දණ්ඩඤ්ච** යනු මේ පවිටාට සියල්ල පැහැර ගැනීම් සංඛ්‍යාත දඬුවම්ද උණපතුරුවලින් පිටෙහි මස් උපුටමින් **වධං ච දත්‍වා ඉමංච ජම්මං ගලෙ ගහෙත්‍වා ඛලයාත** හිසංවද මොහු බොටුවෙන් ගෙන නෙරපවු. හිංසාවට පමුණුවා බැහැර කරවු. මොහුගේ මෙහි වාසය කිරීමෙන් කවර ප්‍රයෝජනයක්දැයි කියාය.
රාජ පුරුෂයෝ එසේකොට ඔබගේ ආචාර්යවරයා වෙත ගොස් ඔහු සතුටුකර ඉදින් නැවත මන්තරය ලබන්නෙහිද. මෙහි පැමිණෙන්නෙහිය. එසේ නොවේනම් මෙම දිශාව හෝ නො බලන්නෙහියයි කියා ඔහු වැටුප් රහිත වූවෙකු කළාහුය. හෙතෙම අනාථ වූවෙකු වී ආචාර්යවරයා හැර මට අන් පිළිසරණක් නැතැයි ඔහු සමීපයට ගොස් ඔහු සතුටු කරවා මන්ත්‍රය ඉල්වන්නෙමියි හඬමින් ඒ ගමට ගියේය. අනතුරුව මහාසත්ත්ව තෙමේ එන්නා ඔහු දැක බිරිඳ අමතා සොඳුර, බලව පිරිහීමට පත් ඒ පවිටු තැනැත්තා නැවත පැමිණෙන්නේ යයි කීවේය. ඔහු බෝසතුන් වෙත එළඹ වැඳ එකත්පස්ව සිටියේ කුමන කරුණක් නිසා පැමිණියේදැයි විමසන ලද්දේ ඇදුරුතුමනි, බොරු කර ආචාර්යයන් ප්‍රතික්‍ෂේප කර මහත් වූ වැනසුමකට පත් වූයෙමියි කියා වරද ප්‍රකාශ කර නැවත මන්තරය ඉල්වන්නේ.
10. වළ, ගුහාව, නිරය (දුක් දෙන තැන) පූතිපාද නම් වූ තැන (හිමවතෙහි මහ ගස් වියැළී මළ කල්හි එහි මුල් කුණු වී මහවළක් සෑදේ. එතැන පූතිපාද නම් වෙයි.) යන තැන් සමවූ ස්ථානයයි සිතන්නේ යම්සේ එහි වැටේද? රැහැනකැයි සිතා කළු සර්පයෙකු මඩනේද? අන්ධයා යම්සේ ගින්න මඩනේද, ප්‍රඥාවන්ත වූ ආචාර්යතුමනි, මෙසේ ඔබ මා පරාජයට පත් කළෙහිය. පිරිහුන මන්ත්‍ර නැවත දීම් වශයෙන් පහදුවයි යන ගාථාව කීවේය.
එහි **යථා සමං** යනු යම්සේ පුරුෂයෙක් මෙය සමතැනක් යයි සිතමින් වළකට හෝ ගුහාවකට හෝ පොළොවෙහි පැළුූ තැන් යයි කියන ලද නරකයකට හෝ පූතිපාදයට හෝ වැටෙන්නේද? පූතිපාද යනු හිමාලය පෙදෙසෙහි මහ ගස වියැලී මළ පසු එහි මුල් කුණු වූ කල්හි එතැන මහ වළක් වෙයි. එයට නමකි. **ජොති මධිට්ඨහෙය්‍ය** යනු ගින්න පාගන්නේද. **එවම්පි** යනු මම ද ප්‍රඥාව නම් ඇස් නැති හෙයින් අන්‍ධයෙක් වෙමි. ඔබගේ විශේෂත්වය නොදන්නේ ඔබ කෙරෙහි දෝෂයට පත් වීමි. ඔබ මාගේ දෝෂය දැන. **සපඤ්ඤා** යනු නුවණැති ආචාර්යතුමනි, පිරිහුන මන්ත්‍ර ඇති මා පිළිබඳව නැවත පහදුව.
අනතුරුව ආචාර්යවරයා ඔහුට කියනුයේ දරුව, ඔබ කුමක් කියහිද? අන්‍ධයා වූ කලී සළකුණු දුන් පසු වළවල් ආදිය පරිහරණය කරයිද? මා විසින් පළමුව තොපට කියන ලදි. දැන් කුමක් සඳහා මගේ සමීපයට පැමිණියෙහිදැයි කියා.
11. දැහැමි ලෙස මන්තරයක් ඔබට දුනිමි. ඔබද දැහැමි ලෙස ගත්තෙහිය. සතුටු සිතින් යුතුව ප්‍රකෘතියද ඔබට කීවෙමි. මන්තරය ධර්මයෙහි සිටියහු අත් නො හරින්නේය.
12. මෝඩ වූ අඥානය. ඒ ඔබ අද මිනිස් ලොවැ දුර්ලභ වූ දුකසේ ලද යුතු වූ මන්ත්‍රයද ජීවන මාර්ගයද බොරු කියමින් වැනසීය.
13. අසත්පුරුෂ වූ, මුළාවූ, කළගුණ නොදන්නා වූ බොරු කියන්නා වූ සංයමයක් නැත්තා වූ තොපට අපි එවැනි මන්තරයන් (යළි) නොදෙමු. තොප මට රුචි නොවෙහි. මන්ත්‍රයක් කොහිද? යවයි.
මේ ගාථාවන් කීවේය.
එහි **ධම්මෙන ය**නු මම ඔබගේ ගුරුවරයා වෙමි. මම අමුරන් හෝ රන් හෝ නොගෙන දැහැමි ලෙසට මන්ත්‍රයක් දුනිමි. ඔබද කිසිවක් නොදී දැහැමෙන් සෙමෙන් උගත්තෙහිය. **ධම්මෙ ඨිතං** යනු ගුරුවරුන් පිදීමේ ධර්මයෙහි සිටී. **තාදිසකෙ** යනු එබඳු නොකල්හි ඵලගන්වන්නා වූ මන්ත්‍ර නොදෙමු. **ගච්ඡ න** **මය්හං රුච්චසි** යනු යව තොප මට රුචි නොවෙහි යයි,
මෙසේ ආචාර්යවරයා විසින් පිටත් කර හරිනා ලද්දේ මට ජීවිතයෙන් කවර ප්‍රයෝජනයක්දැයි වනයට පිවිස අනාථයෙකුගේ මරණයක් මෙන් මරණයට පත්වූයේය.
ශාස්තෲන් වහන්සේ මේ ධර්මදේශනාව ගෙනහැර දක්වා මහණෙනි, දෙව්දත් තෙමේ ආචාර්යවරයා ප්‍රතික්‍ෂේප කර මහා විනාශයකට පත් වූයේ දැන් පමණක් නොවේ. පෙරද පත්වූයේම යයි කියා ජාතකය ගලපා වදාළ සේක. එකල්හි මානවකයා දෙව්දත් වීය. රජු ආනන්ද තෙරුන් වීය. සැඩොල් පුත්‍රයා මම ම වීමි යි වදාළ සේක.
**කූටාරි හත්‍ථො පුරිසො** යන මේ ගාථා. ශාස්තෲන් වහන්සේ රෝහිණී ගංතෙර නෑදෑයන්ගේ කලහයක් අරබයා දේශනා කළ සේක. කථාපුවත කුණාල ජාතකයෙහි පෙනෙන්නේය. එකල්හි ශාස්තෲන් වහන්සේ නෑයන් අමතා මහරජවරුනි, අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි පිටත නගරයෙහි වඩුගමක් වීය. එහි එක් බ්‍රාහ්මණවංශික වඩුවෙක් වන‍යෙන් දැව ගෙනවිත් රිය කරවා ජීවිතය ගෙවීය. එකල්හි හිමවත පෙදෙසෙහි මහත් වූ කොළොම් ගසක් වීය. එක් කළු සිංහයෙක් (වලසෙක්) ගොදුරු සොයා ගොස් අවුත් ඒ ගසමුල හොත්තේය. ඉක්බිති එක් දවසක් වාතය හමනකල්හි එක් වියලි දණ්ඩක් වැටී කඳෙහි මැඩගෙන සිටියේය. හෙතෙම මදක් කඳ රිදීමෙන් බියෙන් තැති ගත්තේ නැගී සිට පැනගොස් නැවත නැවතී ආවා වූ මාර්ගය බලන්නේ කිසිවෙක් නොදැක මා ලුහුබඳින්නා වූ අන් සිංහයෙකු හෝ ව්‍යාඝ්‍රයෙකු නැත. මේ වෘක්‍ෂයෙහි අධිගෘහිත දෙවියා මෙහි නිදියන්නා වූ මා නොඉවසයි යයි සිතමි. වේවා! කළයුතු දෙය දනිමි යයි අස්ථානයෙහි කෝපය බැඳ ගසට ගසා ඔබගේ ගසෙහි කොළ නොකමි. අතු නොකඩමි. අන් මුවන් මෙහි සයනය කරන කල්හි ඉවසහි. මා නොඉවසයි. මගේ කවර වරදක් වෙයිද අන් දින කීපයක් පැමිණේවා! ගස උගුල්ලවා තඩ කඩ කොට සිඳුවන්නෙමියි වෘක්‍ෂ දේවතාවාට තර්ජනය කර එක් පුරුෂයෙකු සොයමින් හැසිරුණේය. එකල්හි ඒ වඩුවා මිනිසුන් දෙතුන් දෙනෙකු ගෙන රිය සඳහා දැව පිණිස යානාවකින් ඒ ප්‍රදේශයට ගොස් එක් තැනක යානය (කරත්තය) තබා වෑ-පොරෝ ගත් අත් ඇත්තේ ගස් සොයමින් යන්නේ කොළොම් ගස සමීපයට පැමිණියේය. කළු සිංහයා (වලසා) ඔහු දැක අද මගේ පසමිතුරා පිටු දකින්නට වටීයයි ගොස් ගසමුල සිටියේය. වඩුවාද ඔබිනොබ බලන්නේ කොළොම් ගස සමීපයෙන් ගියේය. හෙතෙම යම්තාක් මොහු ඉක්මවා නොයයිද එතෙක් මොහුට කියන්නෙමියි සිතා පළමු ගාථාව කීවේය.
1. පොරොවක් ගත් අත් ඇති පුරුෂයෙක් වනයට පැමිණ සිටී. යහළුව, විමසන්නා වූ මට කියව. කවර දැවයක් කපනු කැමැත්තෙහිදැයි?
එහි **පුරිසො **යනු ඔබ, පොරොවක් ගත් අත් ඇති පුරුෂයෙක් මේ වනය පැමිණ සිටිහී යයි.
ඒ පුරුෂයා ඔහුගේ වචනය අසා පිංවත ඒකාන්තයෙන් ආශ්චර්යයකි. මින්පෙර මිනිස් වචන කථා කරන්නා වූ සිවුපාවෙක් නොදුටු විරූය. මෙතෙමේ කරත්තවලට සුදුසු දැව දන්නේය. ඔහුගෙන් විමසන්නෙමියි සිතා දෙවන ගාථාව කීවේය.
2. වලසෙක් වෙහිය. සම විසම වූ වනයන්හි හැසිරෙයි. යහළුව, ඔබගෙන් අසන ලද්දා වූ මට කවර දැවයක් නිම් වළල්ල සඳහා ශක්තිමත් දැයි කියව.
එහි **ඉසො** යනු ඔබ එක් වලසෙකි. වනයන්හි හැසිරෙහි. ඔබ රිය (කරත්තය)ට සුදුසු දැව දන්නෙහිද?
ඒ අසා වලසා මෙතැනින් දැන් මගේ අදහස මුදුන්පත් වන්නේයයි සිතා තුන්වන ගාථාව කීවේය.
1. නිම්වළල්ල සඳහා අශ්වකර්ණ නම් වූ සල්ගස සුදුසු නොවෙයි. ධව නම් වූ කිහිරි ගස කෙසේනම් සුදුසු වේද? කොළොම් නම් වූ ගසක් ඇත. ඒ දැවය නිම් වළල්ල සඳහා ශක්තිමත් වෙයි.
ඔහු එය අසා සොම්නසට පත්වූයේ ඒකාන්තයෙන් මනා වූ දවසකින් අද වනයට පවිසියේ වෙමි. තිරිසන්ගත වූවෙකු මගේ රියට සුදුසු දැවය කියයි. අහෝ මැනවයි විමසන්නේ සිවුවන ගාථාව කීවේය.
4. යහළුව, ඒ ගසේ කොළ කෙබඳුද? කඳ කවර ආකාරද? කොළොම්ගස යම් සේ දනීද විමසන්නා වූ මට එලෙස කියව.
ඉක්බිති ඔහුට කියන්නා වූ හෙතෙම ගාථා දෙකක් කීවේය.
5. යම් ගසක අතු එල්වෙයිද නැමෙයිද නොකැඩෙයි. යම් ගසක් මුල මා සිටියේද ඒ ගස කොළොම් ගස නම් වේ.
6. අර (රෝද දැත්ත) සක්නැඹ, රිය හිස නිම්වළලු යන මේ රථයේ සියල්ලෙහි කටයුතුවලට සුදුසු වූ මේ ගස කොළොම් ගස වන්නේය.
එහි **අරානං** යනු ඒ වලසා කෙදිනක හෝ හෙතෙම මේ ගස නොගන්නේද එහි ගුණයන්ද කියන්නෙමිය සිතා මෙසේ කීවේය. එහි **ඊසානෙමි රථස්ස ච** යනු රිය හිසටද නිම් වළල්ලටද ඔබගේ රථයේ සෙසු සියල්ලටද මෙ ගස **කම්මනියො** වැඩට සුදුසු වන්නේය යි.
ඔහු මෙසේ කියා සතුටු සිත් ඇත්තේ හාත්පස හැසිරුනේය. වඩුවාද ගස කැපීමට පටන් ගත්තේය. වෘක්‍ෂ දේවතාවා මෙසේ සිතුවේය. මා විසින් මොහු මත්තෙහි කිසිවක් නොහෙලන ලදි. මෙතෙම නොතන්හි ‍වෛර බැඳ මගේ විමානය නස්වයි. මමද නැසෙන්නෙමි. එක් උපායකින් මේ වළසාද නස්වන්නෙමියි ඒ දේවතාවාද කාර්මික පුරුෂයෙක් මෙන් වී ඔහු සමීපයට අවුත් විචාළේය. එම්බා පුරුෂය, තොප කැමති ගසක් ලබන ලද්දේය. මෙය කපා කුමක් කරහිද? යි රියසක නිම් වළල්ල කරමි. මේ ගසෙන් රියක් වන්නේ යයි කවරෙකු විසින් තොපට කියන ලදදැයි ඇසුවාය. එක් වලසෙකු විසින්ය. මැනවි. ඔහු විසින් මනාව කියන ලදි. මේ රුකෙන් රිය සුන්දර වන්නේය. වලසාගේ ගෙල සම උපුටා අගල් සතරක් පමණ තැන යකඩ පටකින් මෙන් නිම් වළල්ල වටකළ කල්හි නේමිය ස්ථිර වන්නේය. බොහෝ ධනයද ලබන්නෙහි යයි කීවේය. වලස් හමක් කොහෙන් ලබන්නෙමි දැයි ඇසීය. කිම ඔබ නුවණ නැත්තෙහිද? මේ ඔබේ ගස වනයේ තිබූයේ පලා නොයයි. ඔබ යමෙකු විසින් ගස පිළිබඳව ඔබට කියන ලදද ඔහුගේ සමීපයට ගොස් ස්වාමීනි, ඔබ විසින් දක්වන ලද ගස කවර තැනෙක්හි සිඳමිදැයි රවටාගෙන එව. අනතුරුව ඔහු නිසැකවම මෙහිද සිඳුවයි හොටය. (හොම්බ) විහිදුවා දක්වන්නහු තියුණු මහපොරොවෙන් කොටා ජීවිතක්‍ෂයට පමුණුවා සම ගෙන උතුම් මස් කා ගස සිඳුවයි වෛරය පාකොට හැරියේය. එම කරුණ දක්වන්නා වූ ශාස්තෲන් වහන්සේ මේ ගාථාවන් වදාළ සේක.
7. එකෙනෙහි කොළොම් ගස අරක්ගත් දෙවියාද මෙසේ කීවේය. භාරද්වාජය මගේද වචනයක් ඇත. මටද ඇහුම්කන් දෙව.
8. වලසාගේ බෙල්ලෙන් (හම්) සතරඟුලක් ගෙන (නිම් වළල්ලෙහි) බහා එයින් නිම් වළල්ල සාදා ගනුව. මෙසේ (එය) අතිශයින් ශක්තිමත් වන්නේය.
9. මෙසේ කොළොම් ගස වැසි දෙවියාද එකෙනෙහිම වෛරය පිටකර හැරියේය. උපන්නා වූද නූපන්නා වූද වලසුන්ට දුකක් ගෙන දුන්නේමය.
එහි **භාරද්වාජ** යනු ගෝත්‍ර නාමයෙන් අමතනු ලබයි. **උපක්ඛන්‍ධම්හා** යනු කඳින්. **ඔක්කච්ච** යනු බැස ගෙන.
වඩුවා වෘක්ෂ දේවතාවාගේ වචනය අසා පුදුමයි අද මට මංගල දිනයකැයි වලසා ඝාතනය කර ගස කපා ගියේය.
ඒ කරුණ දේශනා කරන්නා වූ ශාස්තෲන් වහන්සේ
10. මෙසේ කොළොම් ගස වලසාද වලසා කොළොම් ගසද එකිනෙකා විරසක වීමෙන් එකිනෙකා ඝාතනය කළාහුය.
11. මෙසේ යම්තැනක මිනිසුන් අතර විවාදයක් හටගනීද යම් සේ ඒ වලසා හා කොළොම්ගස යන දෙදෙනා මෙන් මොනර නැටුම් නටත්. විවාදාපන්නයෝ උනුන් කුලමල කියා බැන ගැනීමෙන් තම තමන්ගේ ඌනතා හෙළි කරගනිත්.
12. සමගිවම ශික්‍ෂාපදයන්හි හික්මෙවු. මෙය බුදුවරුන් විසින් පසස්නා ලදි. සමගියෙහි ඇලී දහම්හි පිහිටි තැනැත්තා නිර්වාණ සම්පතින් නොපිරිහේ යි කීවේය.
එහි **අඝාතයුං** යනු නැසුවාහුය. **මයුර නච්චං නච්චන්ති** යනු මහරජතුමනි, යම් තැනක මිනිසුන් අතර විවාදයක් වෙයිද එහි යම්සේ මොනරු නටන්නාහු වැසිය යුතු රහසඟ ප්‍රකට කරත්ද මෙසේ ඒ මිනිස්සු එකිනෙකාගේ අඩුපාඩු ප්‍රකාශ කරන්නාහු මොනර නැටුම් නටයි නම් වේ. යම්සේ එම වලසා හා කොළොම් ගස යන දෙදෙනා එතිනෙකාගේ අඩුපාඩු ප්‍රකාශ කරන්නාහු නැටුවාහු නම් වෙති. **තං වො** යනු ඒ කරුණින් තොපට කියමි. **භද්දං වො** යනු තොපලාට යහපත් වේවා! **යාවන්තෙත්‍ථ** හා සමාන නොවවු. **සාමග්ගිමෙව** යනු තෙපි සමගි බැව්හිම හික්මෙවු. මෙය නුවණින් වැඩුනා වූ පණ්ඩිතයන් විසින් ප්‍රශංසා කරන ලදි. **ධම්මට්ඨො** යනු සුසිරිත් දහම්හි සිටියේ. **යොගක්ඛෙමා **යනු යෝග භාවනාවන්ගෙන් මිදීම, නිවන නො නසන්නේය. නො පිරිහෙලන්නේ ය යි නිවන් දේශනාවෙහි කෙළවර ගත්තේය. රජවරු ධර්ම කථාව අසා සමගි වූවාහුය.
ශාස්තෲන් වහන්සේ මේ ධර්මදේශනාව ගෙනහැර දක්වා ජාතකය ගලපා වදාළ සේක. එකල්හි එකරුණ එම වනලැහැබෙහි අධිගෘහිත දේවතාවා මම ම වීමි යයි දේශනා කළ සේක.
**ඉධෙව හංස නිපතා** යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් දළ්හධම්ම සූත්‍ර දේශනාව අරභයා වදාළ සේක.
භාග්‍යවතුන් වහන්සේ විසින් මහණෙනි, යම්සේ දුනු ශිල්පයෙහි ඉතා දක්‍ෂ වූ ශිල්පය මනාව උගත්, කළ පුරුදු ඇති කරන ලද ඇසුරු කිරීම් ඇති දුනුවායෝ සතරදෙනෙක් සිවුදිගෙහි සිටියාහු වෙත්ද? ඉක්බිති එක් පුරුෂයෙක් පැමිණ මම ඉතා දක්‍ෂ වූ ශිල්පය මනාව උගත්, කළපුරුදු ඇති, කළ ඇසුරු කිරීම් ඇති මේ දුනුවායන් සිව්දිගට විදින ලද ඊතල පොළොවෙහි නොපිහිටි කල්හි ගෙන එන්නෙමියි කියයි. මහණෙනි, ඒ කුමක්දැයි සිතහුද? දිවීමෙහි සමත් වූ ඒ පුරුෂයා ඉතා උසස් දිවිීමේ හැකියාවෙන් යුක්ත වූයේ වෙයි. වචනයෙන් කීමෙන් වැඩක් නැතැයි වදාළහ. භික්‍ෂූහු ස්වාමීනි එසේ යයි කීහ. මහණෙනි, ඒ පුරුෂයාගේ ජවය යම්සේද? සඳහිරු දෙදෙනාගේ ජවය යම්සේද එයටත් වඩා අතිශයින් ශීඝ්‍ර වෙයි. මහණෙනි, ඒ පුරුෂයාගේ ජවය යම් සේද යම්තාක් දෙවිවරු සඳහිරු දෙදෙනාගේ ඉදිරියෙන් දුවත්ද ඒ දෙවිවරුන්ගේ ජවයටත් වඩා අතිශයින් ශීඝ්‍ර වේ. මහණෙනි, ඒ පුරුෂයාගේ ..... පෙ..... ඒ දෙවියන්ගේ ජවය වේද එයටත් වඩා අතිශයින් ශීඝ්‍රව ආයුෂ පැවැත්මට ඇති ශක්තිය ක්‍ෂය වෙයි. මහණෙනි, එහෙයින් මෙහි මෙසේ හික්මිය යුතුය. උපන්නා වූ කාමරාගයන් පිළිබඳ පවස දුරුකරන්නෙමු. කාමරාගයන් පිළිබඳ පවස අපගේ සිත් මැඩගෙන නොසිටිත්ද එලෙස අප්‍රමාද වූවෝ වන්නෙමුයි මහණෙනි, මෙසේ තොප හික්මිය යුතු යයි වදාළහ.
මේ සූත්‍රය දේශනා කළ දිනයට දෙවන දිනයෙහි දම්සභාවෙහි කථාවක් උපදවාලූහ. ඇවැත්නි, ශාස්තෲන් වහන්සේ තමාගේ බුද්ධ විෂයෙහි සිට මේ සත්ත්වයන්ගේ ස්වල්ප වූ ආයු සංස්කාරයන් දුබල වූවන් කොට දක්වන සේක්, පුහුදුන් භික්‍ෂූන් අතිශයින් සිත් තැවුලියට පත් කරවීය. බුද්ධ බලය නම් පුදුමය. ශාස්තෲන් වහන්සේ අවුත් මහණෙනි, දැන් කවර නම් කථාවෙකින් හුන්නාහුදැයි විමසා මෙනම් වූවකැයි කී කල්හි මහණෙනි, එ් මම දැන් සර්වඥතාඥානයට පත්වූයේ ආයු සංස්කාරයන්ගේ ස්වල්පකාලීන බව දක්වා භික්‍ෂූන්ට සංවේග ඇතිකර ධර්මය දේශනා කරමි. පෙර අහේතුක ප්‍රතිසන්‍ධියක් වූ හංස යෝනියෙහි ඉපිදුනා වූ මවිසින් ආයු සංස්කාරයන්ගේ ස්වල්පකාලීන බව දක්වා බරණැස් රජු ආදීන් කොට සියළු රජ පිරිස සංවේගයට පත් කරවා ධර්මය දේශනා කරන ලද්දෙමියි අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස්නුවර බ්‍රහ්මදත්ත රජු රාජ්‍යය කරවන කල්හි මහාසත්ත්ව තෙමේ ජවනහංස ජාතියෙහි ඉපදී අනූදහසක් හංසයන් විසින් පිරිවරන ලදුයේ චිත්‍රකූට පර්වතයෙහි වාසය කරයි. හෙතෙම එක් දිනයක දඹදිව්හි එක් විලෙක පිරිවර සහිතව ඉබේ හටගත් හැල් කා අහසෙහි රන් කලාලයක් පතුරන්නාක් මෙන් මහත් වූ පිරිවර සමග බරණැස් නුවර මත්තෙන් මඳ මඳ ගමනින් (ලැසි ගමනින්) චිත්‍රකූට පර්වතයට යයි. ඉක්බිති බරණැස රජු ඔහු දැක මොහුද මා හා සමාන වූ රජෙකු විය යුතුය යි. ඇමතියන්ට කියා ඔහු කෙරෙහි සෙනෙහෙ උපදවා මල් ගඳ විලවුන් ගෙන මහා සත්ත්වයන් බලන්නේ සියළු තූර්ය භාණ්ඩයන් පැවැත්වීය. මහ බෝසතාණන් තමාට ගෞරව කරන්නා වූ ඔහු දැක හංසයන්ගෙන් විචාළේය. රජු මට මෙබඳු සත්කාර කරන්නේ කුමක් අපේක්‍ෂා කරන්නේදැයි. දේවයන් වහන්ස, තොප සමග මිත්‍ර භාවයයි. එසේනම් රජුගේ අප සමග මිත්‍රභාවය වේවායි රජු සමග මිත්‍රභාවයට පත්ව ගියේය. ඉක්බිති එක් දිනයක රජු උයනට ගියකල්හි අනෝතත්ත විලට ගොස් එක් පියාපතකින් ජලයද එක් පියාපතකින් සඳුන්සුණු ද ගෙනවුත් රජු ඒ ජලයෙන් නහවා සුණුවලින් ගල්වා මහජනයා දකිද්දීම පිරිවර සහිතව චිත්‍රකූට පර්වතයට ගියේය. එතැන් පටන් රජු මහබෝසතුන් දකිනු කැමතිව අද මගේ යහළුවා එන්නේ යයි එන්නා වූ මාර්ගය බලන්නේම කල් ගෙවයි.
එකල්හි මහ බෝසතුන්ගේ කණිටු හංස පැටවු දෙදෙනෙක් හිරු සමඟ දුවන්නෙමුයි කථිකා කර අපි හිරු සමඟ දුවන්නෙමුයි මහබෝසතුන්ට දැන්වූහ. දරුව, හිරුගේ වේගය නම් ශීඝ්‍රගාමීය. හිරු සමඟ දුවන්නට නොහැකි වහු. අතරමගදී විනාශ වන්නෙහුය. නොයවු යයි කීවේය. ඔවුහු දෙවන වරද තෙවන වරද ඉල්ලූහ. බෝධිසත්ත්වයෝ තෙවන වර දක්වා ඔවුන් වැළැක්වූයේමය. මානයෙන් උඩඟු වූ ඔවුහු සිය ශක්තිය නොදන්නාහු මහබෝ සතුන්ට නොකියාම හිරු සමඟ දුවන්නෙමුයි හිරු නොනැගි කල්හි ගොස් යුගන්‍ධර පර්වතය මත හුන්නාහුය. මහබෝසත් තෙමේ ඔවුන් නොදැක කොහි ගියාහුදැයි විමසා ඒ පුවත අසා මෙසේ සිතුවේය. ඔවුහු හිරු සමඟ දුවන්නට අපොහොසත් වෙති. අතරමගදී විනාශ වෙති. ඔවුන්ට ජීවිතය දෙමියි ඔහුද ගොස් යුගන්‍ධර පර්වතය මතම හුන්නේය. ඉක්බිති හිරුමඬල නැගිකල්හි හංස පැටවු අහසට නැගී හිරු සමඟ දිවුවාහුය. මහබෝ සතුන්ද ඔවුන් සමඟ දිව්වේය. කණිටු සොහොවුරා පෙරවරු කාලය දක්වා දුවගොස් වෙහෙසට පත්වීය. පියාපත් සන්‍ධීන්හි ගිනි නැගෙන්නාක් මෙන් වීය. ඔහු බෝසතුන්ට සළකුණක් දුන්නේය. සොහොවුර නොහැකි වන්නෙමියි. ඉක්බිති මහබෝසත් තෙමේ ඔහුට කියනුයේ බිය නොවන්න ඔබට ජීවිතය දෙන්නෙමියි. පියාපත් පඳුරෙන් වටකොට අස්වසා චිත්‍රකූට පර්වතයට පමුණුවා හංසයන් මැද තබා නැවත පැනනැගී හිරු වෙත පැමිණ අනිකා සමඟ ගියේය. ඔහුද මධ්‍යාහ්නය තෙක් හිරු සමග දුවගොස් වෙහෙසට පත්වූයේය. පියාපත් සන්‍ධීන්හි ගිනිනැගෙන කල්හි මෙන් වූයේය. ඉක්බිති බෝසතුන්ට සළකුණක් දුන්නේය. සොහොවුර නොහැකි වන්නෙමියි. මහබෝසත් තෙමේ ඔහුද එසේම අස්වසා පියාපත් පඳුරෙන් ගෙන චිත්‍රකූට පර්තයටම ගියේය. එකෙනෙහි සූර්යයා අහස මැදට පැමිණියේය.
ඉක්බිති මහබෝසත් තෙමේ අද මගේ ශරීර ශක්තිය විමසන්නෙමියි සිතා එකම වේගයෙන් පියාඹා යුගන්‍ධර පර්වතය මත හිඳ ඉන් පැන නැගී එකම වේගයෙන් හිරු වෙත පැමිණ වරෙක ඉදිරියෙන් වරෙක පිටුපසින් දුවගොස් සිතුවේය. හිරු සමග මගේ දිවීම අරුත්සුන් වේ. නුණුවනින් මෙනෙහිකිරීම තුළින් හටගත් මෙයින් මට කවරනම් ප්‍රයෝජනයක්ද? බරණැස් නුවරට ගොස් මගේ යහළු වූ රජුට අර්ථයෙන් හා ධර්මයෙන් යුත් කථාවන් කරන්නෙමියි නැවතී හිරු අහස් මැද නොඉක්මවූ කල්හිම සියළු සක්වළ සිසාරා පියාඹා බරණැසට පැමිණියේය. දොළොස් යොදුන් පමණ වූ සියළු නගරය හංසයන්ගෙන් වැසුනාක් මෙන් වීය. සිදුරක් නම් නොපෙනුණ. මහබෝසත් තෙමේ වේගය පිරිහෙලා අහසින් බැස සීමැදුරු කවුළුවට ඉදිරිතැනක සිටියේය. රජු මගේ ස්වාමියා පැමිණියේ යයි සොම්නසට පත්වූයේ හිඳගැනීම ඔහුට රන්පුටුවක් පනවා යහළුව පිවිසෙව. මෙහි හිඳගනුවයි කියා පළමු ගාථාව කීවේය.
1. යහළුව. මෙහි හිඳගනුව. ඔබගේ දැක්ම මට ප්‍රිය වූවකි. තෙපි මෙහි ඉසුරට පත්වූයේ වෙහිය. මෙහිදී ඔබට යමක් කැමති වේද එය කියවයි.
එහි **ඉධ** යනු රන්පුටුව අරභයා කීවේය. **නිපත** යනු හිඳගනුව. **ඉස්සරො සි** යනු ඔබ මෙතැනට ප්‍රධානියා, හිමිකරු වී පැමිණියේ යයි කියයි. **යං ඉධත්‍ථි** යනු යමක් මේ මාලිගයෙහි කැමති වෙයිද එය සැකරහිතව අපට කියව යි.** **
මහ බෝසත් තෙමේ රන් පුටුවෙහි හුන්නේය. සියවරක් දහස්වරක් පැසවූ තෙල්වලින් ඔහුගේ පියාපත් ඇතුළත ගල්වා රන් තැටියෙහි මී හා විළද උක්සකුරු මිශ්‍ර ජලයද දෙවා මිහිරි වූ පිළිසඳර කථාකොට යහළුව, හුදකලාව පැමිණියේ වෙහි. කොහි යන්නෙහිදැයි ඇසීය. හෙතෙම ඒ ප්‍රවෘත්තිය විස්තර සහිතව කීවේය. ඉක්බිති රජු ඔහුට යහළුව මටද හිරු සමඟ දුවන ලද වේගය දක්වවයි කීවේය. මහරජතුමනි, ඒ වේගය දක්වන්නට නොහැකිය. එසේ නම් මට ඒ හා සමාන වූ පමණක්ම දක්වවයි කීවේය. මහරජතුමනි, මැනවි. සමාන වූ පමණක්ම දක්වන්නෙමි. විදුලිඑළියෙන් දැක විදින්නා වූ දුනු දරන්නන් රැස් කරවයි කීවේය. රජු රැස් කරවීය. මහ බෝසත් තෙමේ සියල්ලන්ට ජ්‍යෙෂ්ඨ වූ දුනු දරන්නන් සතර දෙනෙකු ගෙන රජමැදුරෙන් බැස රජ මිදුලෙහි ගලටැඹක් සිටුවා තමාගේ බෙල්ලෙහි සීනුවක් බඳවා ගල්ටැඹ මත්තෙහි හිඳ දුනු දරන්නන් සතරදෙනා ගල්ටැඹ ඇසුරුකොට සිව්දිශාවන්ට අභිමුඛව තබා මහරජතුමනි, මේ සතරදෙනා එකපහරින්ම සිව්දිගට අභිමුඛව හී සතරක් විදිත්වා. මම ඒවා පොළොවෙහි නොවැටුනේම ගෙනවුත් මොවුන්ගේ පාමුල හෙලන්නෙමි. මා හී තල ගැනීම පිණිස ගිය බව සීනු ශබ්දයෙන් සළකුණු කොට දන්නෙහි යයි කීවේය. මම නොපෙනෙන්නෙමියි කියා ඔවුන් විසින් එකපැහැර විදින ලද ඊතල ගෙනවුත් ඔවුන්ගේ පාමුල හෙලා ගල්ටැඹ මත්තෙහි හුන්නෙකු කොටම තමා දක්වා මහරජතුමනි, තොප විසින් මගේ වේගය දක්නා ලද්දේදැයි කියා මහරජතුමනි, මේ මගේ උසස්ම වේගය නොවේ. මධ්‍යම ප්‍රමාණයේ වේගයද නොවේ. මේ මගේ ස්වල්ප වූ පහත් වූ වේගයයි. මහරජතුමනි, අපගේ වේගය මෙසේ අතිශයින් ශීඝ්‍ර යයි කීවේය.
අනතුරුව රජු ඔහුගෙන් යහළුව, ඔබගේ වේගයෙන් අන්‍ය වූ ඉතා ශීඝ්‍ර වේගයක් ඇත්දැයි විචාළේය. මහරජතුමනි, එසේය. අපගේ උසස්ම වේගයෙන් සියගුණයෙන්ද දහස් ගුණයෙන්ද මේ සත්ත්වයන්ගේ ආයු සංස්කාරයෝ (ආයුෂ පැවැත්මට ඇති ශක්තීහු) අතිශයින් ශීඝ්‍රව ක්‍ෂය වෙත්. බිඳෙත්. වියැකීමට යෙත්. ඇසිල්ලෙන් නිරුද්ධවීම් වශයෙන් අරූපි ධර්මයන්ගේ බිඳීම දැක්වීය. රජු මහබෝසතුන්ගේ කථාව අසා මරණ බියෙන් බිය පත් වූයේ සිහි එළවන්නට නොහැකි වනුයේ බිම වැටුනේය. මහජනයා තැති ගැනීමට පැමිණියේ වීය. රජුගේ මුහුණ ජලයෙන් ඉස සිහි එළවාලූහ. ඉක්බිති මහබෝසත් තෙමේ ඔහුට කියනුයේ රජතුමනි, බිය නොවන්න. මරණය පිළිබඳ සිහිය වඩන්න. ධර්මයෙහි හැසිරෙන්න. පින් කරන්න. අප්‍රමාදී වන්න යි අවවාද කළේය. ඉක්බිති රජතුමා ස්වාමීනි, අපි තොප වැනි නුවණැති ආචාර්යවරයෙකුගෙන් තොරව වසන්නට නොහැක්කෙමු. චිත්‍රකූට පර්වතයට නොගොස් මට ධර්මදේශනා කරමින් මගේ අනුශාසක ආචාර්යවරයා වී මෙහිම වසව වයි ඉල්ලන්නේ ගාථා දෙකක් කීවේය.
2. ගුණ ඇසීම නිසා කෙනෙක් කෙනෙකුට ප්‍රිය වෙත්. දැකීම නිසා කෙනෙකුගේ ඇලීම පහව යයි. රුව දැකද ගුණ අසාද ඇතමෙක් ප්‍රිය වෙති. කිම මට දැකීමෙන් ප්‍රිය බව වන්නෙහිද?
3. හංසය, ගුණ ඇසීමෙන් ඔබ මය ප්‍රිය වූවෙහි. වෙත පැමිණ දැකීම නිසා වැඩිමනත් ප්‍රිය වීය. මෙසේ ප්‍රිය වූ දැකීම් ඇත්තේ මා සමීපයෙහි වාසය කරව.
ඒ ගාථාවන්ගේ අර්ථය නම් යහළුව, හංසරාජය, ගුණ ඇසීම නිසා ඇතමෙක් ඇතමෙකුට ප්‍රිය වෙත්. මෙසේ ගුණ නම් අසා ඇසීම තුළින් ප්‍රියවේ. ඇතමෙක් ඇතමෙකුට දැකද අසාදැයි දෙපරිද්දෙන්ම ප්‍රිය වෙත්. එහෙයින් ඔබගෙන් විමසමි. **කච්චින්නු මෙ පිය්‍යසි දස්සනෙන** යනු කුමක් හෙයින් තොප මා ප්‍රිය කෙරෙහිද? තොපගේ ගුණ ඇසීමෙන් තොප මට ප්‍රිය වීය. දැකීමට පැමිණ අතිශයින් ප්‍රිය වීය. මෙසේ ප්‍රිය වූ දැකීම් ඇත්තේ චිත්‍රකූට පර්වතයට නොගොස් මෙහි මා සමීපයෙහිම වසව යයි කීවේය.
(අනතුරුව) බෝධිසත්ත්ව තෙමේ මෙසේ කීවේය.
4. නිතර සත්කාර ලබන ලද්දේ පුදන ලද්දේ තොපගේ මන්දිරයෙහි වාසය කරන්නෙමු. එක්දිනකදී දෝෂය පත්වූයේ මත්වූයේ මගේ ආහාරය සඳහා හංසරාජයා පිසත්වායි කියන්නෙහි ය.
එහි **මත්තො ච එකදා** යනු මහරජතුමනි, අපි නිතර පුදන ලද්දෝ ඔබගේ නිවසෙහි වසන්නෙමු. ඔබ යම්කිසි දිනයක සුරාමදයෙන් මත්වූයේ මස්කෑම සඳහා හංසරාජයා මා වෙනුවෙන් මරත්වායි කියන්නෙහිය. ඉක්බිති ඔබගේ සේවකයෝ මා මරා පිසන්නාහුය. එදින මම කුමක් කරන්නෙමිද?
ඉක්බිති රජු ‘එසේනම් මත්පැන් නොබොන්නෙමි’යි ඔහුට ප්‍රතිඥා දියයුතුය.
5. යමක් මට ඔබට වඩා ප්‍රිය වන්නේද ඒ ආහාර පානයන්ට නින්දා වේවා. යම්තාක් ඔබ මගේ නිවසෙහි වාසය කරන්නෙහිද ඒ තාක් මම මත්පැන් නොබොන්නෙමි යි, යන ගාථාව කීවේය.
අනතුරුව බෝධිසත්ත්වයෝ ගාථා සයක් කීහ.
6. රජතුමනි, සිවළුන්ගේද කුරුල්ලන්ගේද හඬ පහසුවෙන් වටහාගත හැකිය. මිිනිසුන්ගේ හඬ දැනගැනීම ඊට වඩා බෙහෙවින් දුෂ්කර වේ.
7. තවද යම් පුරුෂයෙක් ඉදින් නෑදෑයෙකු මිත්‍රයෙකු යහළුවෙකු කොට සිතයිද ඔහු පළමුව යහපත් සිත් ඇත්තෙකු වී සිට පසුව සතුරෙක් බවට පත් වේ.
8. යමෙකු පිළිබඳව සිත බැසගනීද හෙතෙම දුර වසන්නේ නමුදු එකට වාසය කරන්නෙකු වේ. යම් කෙනෙකු වෙතින් සිත පහව යේද ඔහු සමීපයෙහි සිටියේද ඈත වාසය කරන්නෙකු වේ.
9. පැහැදුන සිත් ඇති තැනැත්තා ඇතුලත සිටියද මුහුදෙන් එතෙර සිටියද පහන් සිත් ඇත්තේම වේ. ඉදින් හේ දූෂණය වූ සිත් ඇත්තේද ඇතුළත සිටියද මුහුදෙන් එතෙර සිටියද දූෂණය වූ සිත් ඇත්තේම වේ.
10. රජතුමනි, යම් සතුරෝ වෙත්ද ඔවුහු එකට වාසය කරන්නාහු නමුදු දුරස්ථව වාසය කරන්නෝ වෙති. රජතුමනි, සත්පුරුෂයෝ දුර වසන්නෝ නමුදු සිතින් එකට වාසය කරන්නෝ වෙති.
11. බොහෝ කලක් එකට වාසය කිරීම නිසා ප්‍රිය තැනැත්තාද අප්‍රිය වූවෙක් වෙයි. එසේ ඔබට අප්‍රිය වන්නට පෙර ඔබට කියා යමු යි.
එහි **වස්සිතං** යනු මහරජතුමනි, තිරිසන්ගත වූවෝ සෘජු සිත් ඇත්තෝය. එහෙයින් ඔවුන්ගේ නාදය පහසුවෙන් හඳුනාගත හැකිය. මිනිස්සු නපුරු වෙති. එහෙයින් ඔවුන්ගේ වචනය අතිශයින්ම දත නොහැකි යයි යන අර්ථයි. **යො** **පුබ්බෙ** යනු යම් පුද්ගලයෙක් පළමුව සතුටු සිත් ඇත්තේ වී ඔබ මගේ නෑයෙකි. මිත්‍රයෙකි. ප්‍රාණසම යහළුවෙකියි මෙසේ සිතයි. හෙතෙමේ ම පසුව සතුරෙක් වෛරී අයෙක් බවට පත් වෙයි. මෙසේ මිනිසුන්ගේ සිත් අපහසුවෙන් දතයුතු වේ. **නිවිසති** යනු මහරජතුමනි, යම් පුද්ගලයෙකු කෙරෙහි ඇලීම් වශයෙන් සිත පිවිසෙයිද ඔහු හුදෙක් දුර වසන්නේද නුදුරෙහි වෙයි. හෙතෙම එකට වසන්නේද වෙයි. සිතෙහි ඇළුන නිසාවෙනි. ඇතුලත වසන්නේද දුර වසන්නේද නුදුරෙහි වසන්නේද හෙතෙම එකට වසන්නේම වෙයි. යම් හෙයකින් පුද්ගලයන් සිතින් ඈත් වෙයිද හෙතෙම සමීපයෙහි වසන්නේ නමුදු දුරම පිහිටියේ වෙයි.
**අන්තො පි සො හොති** යනු මහරජත්මනි, යම් යහළුවෙක් පහන් සිතින් ඇළුන හෙයින් මුහුදෙන් එතෙර වසන්නේද ඇතුළතට වන්නේ වෙයි. යමෙක් දූෂණය වූ සිත් ඇත්තේද හෙතෙම සිතෙන් නොඇළුන බව නිසා ඇතුලත වසන්නේද මුහුදෙන් එතෙර වසන්නෙකු සමාන වේ. **යෙ දිසා තෙ** යනු යමෙක් වෛරීහු වෙත්ද පසමිතුරෝ වෙත්ද එකට වසන්නා වූ ඔවුහු දුර වසත්මය. සත්පුරුෂ පණ්ඩිතයෝ වනාහි වෙනම සිටියාහුද මෛත්‍රී වැඩීමෙන් සිතින් ආවර්ජනා කරන්නාහු එකට වසන්නාහුමය. **පුරා තෙ හොම **යනු යම්තාක් අප්‍රියයෝ නොවෙමුද ඒතාක් ඔහු අමතා යමු යයි කියයි.
ඉක්බිති ඔහුට රජු මෙසේ කීවේය.
12. මෙසේ බදදැළිව යදින්නා වූ අපගේ ඉල්ලීම ඒකාන්තයෙන් නොපිළිගන්නෙහිනම් ආශ්‍රිතයන් වූ අපගේ වචනය නොකරන්නෙහි නම් මෙසේ ඔබගෙන් අයැද සිටිමු. නැවත මෙලෙස ගමනාගමනය කරහි.
එහි **එවං චෙ** යනු හංසරාජය මෙසේ දොහොත් මුදුන් දී යදින්නා වූ අපගේ මේ බද්ධඤ්ජලිය අවබෝධ නොකරන්නෙහිද ඔබගේ සේවකයන් හා සමාන වූ අපගේ වචනය නොකෙරෙහිද ඉක්බ්ත් ඔබගෙන් මෙසේ ඉල්ලමු. **පුනකයිරාසී** **පරියායං** යනු කලින් කල මෙහි පැමිණීම පිණිස අවකාශ කරන්නෙහි යන අර්ථයි.
අනතුරුව බෝධිසත්ත්වයෝ ම‍ෙසේ කීහ.
13. රට වඩන්නා වූ රජතුමනි, මෙසේ වාසය කරන්නා වූ තොපටද මටද අනතුරක් නොවන්නේ නම් අපි එක්නෙකා දහවල රෑ දකින්නෙමු නම් මැනවි.
එහි **එවං චෙ** **නො** යනු මහරජතුමනි, නොසිතුව. ඉදින් මෙසේ වසන්නා වූ අපගේ ජීවිත අන්තරායයක් නොවන්නේ නම් මැනවි. දෙදෙනාම එකිනෙකා දකින්නෙමු. තවද ඔබ මා විසින් දෙන ලද අවවාදයම මගේ තැනහි (මට මෙන්ම ගෞරවයෙහි) තබා මෙසේ ලොව විසීම් නම් වූ ස්වල්ප කාලීන වූ ජීවිතයෙහි අප්‍රමාදී වී දානාදී පිංකම් කරන්නේ දසරාජ ධර්මයන් කෝප නොකර දැහැමිව රාජ්‍යය කරහි. මෙසේ මගේ අවවාදය කරන්නේ මා දකින්නෙහිමය යි මෙසේ මහබෝසත් තෙමේ රජුට අවවාද කර චිත්‍රකූට පර්වතයටම ගියේය.
ශාස්තෲන් වසන්සේ මේ ධර්මදේශනාව ගෙනහැර දක්වා මහණෙනි, මෙසේ පෙර තිරිසන් ජාතියෙහි ඉපදුනා වූද මා විසින් ආයුෂ පැවැත්මෙහි ශක්තියේ දුබල බව දක්වා ධර්මය දේශනා කරන ලදි යයි කියා ජාතකය ගලපා වදාළ සේක. එකල්හි රජු ආනන්ද හිමි වීය. කනිටු සොහොවුරා මුගලන් තෙර වීය. මධ්‍යම සොහොවුරා සැරියුත් තෙර වීය. සෙසු හංස සමූහයා බුද්ධ පිරිසය. ජවනහංසයා වනාහි මම ම වීමි යයි වදාළ සේක.
**න තෙ කට්ඨානි** **හින්නානි **යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් ථුල්ලකුමාරිකාවගේ පෙළඹවීමක් අරභයා දේශනා කළ සේක. සැවැත්නුවර වැසි එක් කුලයක පසළොස්-සොළොස් අවුරුදු වයස් ප්‍රමාණයෙහි වූ රූපශ්‍රීයෙන් අගතැන්පත් දුවණියක වූවාය. කිසිවෙක් ඇයට විවාහ යෝජනා නො කළේය. ඉක්බිති ඇයගේ මව මගේ දියණිය සුදුසු වයසට පැමිණියාය. කිසිවෙක් ඇයට විවාහ යෝජනා නොකරයි. ඇමට හඹා එන මසෙකු මෙන් ආමිෂයට වහවැටුණු එක් ශාක්‍යපුත්‍රීය භික්‍ෂුවක මැය පොළඹවා උපැවිදි කරවා ඔහු ඇසුරුකොට ජීවත් වන්නෙමුයි සිතුවාය. එකල්හි සුවැත්නුවර වැසි එක් කුලපුත්‍රයෙක් සසුනෙහි සිත් දී පැවිදි වී උපසම්පදා වූ කල් පටන් ශික්‍ෂාකාමී බව හැර අලස වූයේ සිරුර සැරසීමෙහි යෙදුනේ වාසය කෙළේය. මහා උපාසිකා නිවසෙහි කැඳ හා කෑයුතු දේ අනුභව කළ යුතු දේ සම්පාදනය කර දොරටුවෙහි සිට වීථි මධ්‍යයෙහි යන්නා වූ භික්‍ෂූන්ගෙන් එක් භික්‍ෂුවක් රස තෘෂ්ණාවෙන් බැඳ ගන්නට හැකිවන ස්වරූපයේ කෙනෙකු සොයා බලන්නී ත්‍රිපිටකධාරී-ආභිධම්මික-විනයධර ආදී වූ මහත් පිරිවර සමග යන භික්‍ෂූන් අතර ගැනීමට සුදුසු කිසිවෙක් නොදැක ඔවුන්ගේ පසුපසින් යන්නා වූ මිහිරි ලෙස බණ කියන්නා වූ භික්‍ෂූන් අතරද වැසුනු වළාවන් හා සමාන පිණ්ඩපාතික භික්‍ෂූන් අතරද එවැන්නෙකු නොදැක ඇස්වලින් පිටත බැමෙහි අඳුන් ගා කෙස් වටකොට සකසා දුහුල් අඳනයක් හැඳ ගටනා ලද මටසිළුටු සිවුරක් පොරොවා මැණික් පැහැ ඇති පාත්‍රයක් ගෙන සිත්කළු කුඩයක් දරන්නා වූ විසුරුණු ඉඳුරන් ඇති කායික බුහුටිතාවයන් බහුල කොට ඇති එන්නා වූ එක් පුද්ගලයෙකු දැක මොහු ගැනීමට හැකියයි සිතා ඔහු වෙත ගොස් පාත්‍රය ගෙන ස්වාමීනි, පැමිණෙන්න යයි ගෙට කැඳවා හිඳුවා කැඳ ආදිය වළඳවා කරන ලද බත් කිස ඇති ඔහුට ස්වාමීනි, මෙතැන් පටන් මෙහිම පැමිණෙවු යයි කීවාය. හෙතෙමද එතැන් පටන් එහිම ගොස් මෑත කාලයෙහි විශ්වාසවන්තයෙක් වීය.
ඉක්බිති එක් දවසක් මහා උපාසිකාව ඔහුගේ ඇසෙන මානයෙහි සිට මේ ගෙහි ප්‍රයෝජන ගනු පමණ ධනය ඇත. මට මෙවැනි ගෙදොර පිරිමසා ගැනීමට සමත් පුතෙකු හෝ බෑණනුවෙකු හෝ නැතැයි කීවාය. හෙතෙම ඇයගේ වචනය අසා කුමක් සඳහා කියන්නීදැයි මදක් ළය විද ගියාක් මෙන් වීය. ඇය දුවට මොහු පොළඹවා තිගේ වසඟයෙහි තිබුව යයි කීවාය. ඇය එතැන් පටන් සැදී පැහැදී ස්ත්‍රී ලීලාවන්ගෙන් ඔහු පෙළඹවූවාය. ස්ථුල කුමාරිකාව යයි ඇය ස්ථුල ශරීර ඇත්තී යයි නොදත යුතුය. ස්ථුල හෝ වේවා! කෘශ හෝ වේවා පස්කම් ගුණයන්ගෙන් මහත් බැවින් ස්ථුල කුමාරිකායයි කියනු ලැබේ. ඒ තරුණ භික්‍ෂුව කෙළෙස් වසඟ වූවෙකු වී දැන් මම බුදුසසුනෙහි පිහිටන්නට නොහැක්කෙමි යි සිතා විහාරයට ගොස් පාත්‍රාසිවුරු බාරදී අසවල් තැනට යන්නෙමි. මගේ ඇඳුම් එහි එවවු යයි කියා විහාරයට ගොස් පාසිවුරු ගනිවු. උකටලී වූයෙමියි ආචාර්ය උපාධ්‍යායයන්ට කීවේය. ඔවුහු ඒ භික්‍ෂුව ගෙන ශාස්තෲන් වහන්සේ සමීපයට පමුණුවා ස්වාමීනි, මේ භික්‍ෂුව උකටලී වූවේ යයි දැන්වූහ. ශාස්තෲන් වහන්සේ භික්‍ෂුව ඔබ උකටලී වූයේ සැබවදැයි විමසා ස්වාමීනි, සත්‍ය යයි කීවේය. කවර කරුණකින් උකටලී වූූයේ වෙහිද? ස්වාමීනි, ස්ථුල කුමාරිකාව නිසාවෙනි කී කල්හි මහණ, මැය පෙරද වනයේ වසන්නා වූ ඔබගේ බ්‍රහ්මචර්යාවට අනතුරු කර මහත් වූ අවැඩක් කළාය. නැවත නුඹ මැයම නිසා කුමක් හෙයින් උකටලී වූවේ දැයි කියා භික්‍ෂූන් වහන්සේලා විසින් අයදින ලද්දේ අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරන කල්හි බෝධිසත්ත්ව තෙමේ කසීරට මහසල් බ්‍රාහ්මණ කුලයක ඉපදී උගතමනා ශිල්පයන් උගත්තේ පවුලක් පිහිටුයේය. අනතුරුව ඔහුගේ බිරිඳ එක් පුතෙකු වදා කළුරිය කළාය. හෙතෙම මගේ ප්‍රිය වූ භාර්යාවට යම් පරිදි වූයේද එසේම මා වෙතද මරණය පැමිණෙන්නේය. මට ගිහිගෙයි විසීමෙන් කවර ප්‍රයෝජනයක්ද පැවිදි වන්නෙමියි සිතා කාමයන් හැර පුතුද ගෙන හිමාලයට පිවිස ඔහු සමග තවුස් පැවිද්දෙන් පැවිදි වී ධ්‍යාන අභිඥාවන් උපදවා වන මුල් ගෙඩි ආහාරකොට ඇත්තේ. වනයෙහි වාසය කළේය. එකල්හි පිටිසර ප්‍රදේශ වැසි සොරු ජනපදයට පිවිස ගමට පහරදී කොල්ලකා බඩු ඔසවවා නැවත පිටිසර ප්‍රදේශයටම යැවූහ. ඔවුන් අතර එක් මනා රූ ඇති කුමාරිකාවක වූවාය. කපටි නුවණින් යුත් ඇය “මොවුහු අප ගෙන ගොස් වහල් මෙහෙ ගනිති. එක් උපායකින් පලා යෑමට වටනේයයි සිතුවාය. ඇය ස්වාමීනි, ශරීර කෘත්‍යය කරන්නට කැමැත්තෙමැයි කියා මදක් ඉවත්ව සිටුවයි කියා සොරුන් රවටා පලා ගොස් වනයෙහි හැසිරෙන්නී බෝසතුන් පුතු ආශ්‍රමයෙහි තබා ලොකු කුඩා ගෙඩි සඳහා ගිය කල්හි පෙරවරු කාලයෙහි ඒ අසපුවට පැමිණ ඒ තාපස කුමාරයා කාම රතියෙන් පොළොඹවා සිල් බිඳ තමා වසඟයෙහි තබා තොපට වනයහෙි විසීමෙන් කවර ප්‍රයෝජනයක්ද එව ගමට යමුයි එහි රූපාදී කම්සුව සුලබයයි කීවාය. හෙතෙම මැනවයි පිළිගෙන පළමුකොට මගේ පියා වනයෙන් ඵලාඵලයන් ගෙන පැමිණේවා,ඔහු දැක දෙදෙනාම එකතුව යන්නෙමුයි කීවේය.
ඇය මෙසේ සිතුවාය. මෙතෙම තරුණ දරුවෙකි. කිසිවක් නොදනී. මොහුගේ පියා මහලු කල පැවිදි වූවෙකු විය යුතුය. ඔහු අවුත් තී මෙහි කුමක් කරහිදැයි මාතලා පාදයන්ගෙන් ගෙන කඩා වනයෙහි හෙලන්නේය. ඔහු නොපැමිණි කල්හිම පලා යන්නෙමිය සිතුවාය. ඉක්බිති ඇය ඔහුට “මම පළමුව යමි. ඔබ පසුව එන්නෙහි” යයි කියා මග සළකුණු කියා ගියේය. ඔහු ඇය ගිය තැන් පටන් උපන් දොම්නස් ඇත්තේ පෙර මෙන් කිසි වතාවක් නොකර හිස පටන් පොරොවා පන්සල තුළ ශෝක කරමින් හොත්තේය. මහබෝසත් තෙමේ ඵලාඵල ගෙන අවුත් ඇගේ පා සළකුණු දැක මෙය මාගමකගේ පා සළකුණකි. මගේ පුතුගේ සිල් බිඳුනේ වන්නේය. යයි සිතන්නේ පන්සලට පිවිස ඵලාඵල බහා තබා පුතුගෙන් විමසන්නේ පළමු ගාථාව කීවේය.
1. තොප විසින් දර නොකඩන ලදි. තොප විසින් දර ගෙන නොඑන ලදි. තොප විසින් ගිනි නොදල්වන ලදි. අඥානයෙකු මෙන් සිතමින් සිටිහි කිම?
එහි **අග්ගීපි තෙන භාසිතො** යනු තොප විසින් ගිනිද නොදල්වන ලදි. **මන්‍දො **විය යනු නුවණ නැති අඳබාලයෙකු මෙන්.
ඔහුගේ පියාගේ කථාව අසා නැගී සිට පියා වැඳ ගෞරවයෙන් යුතුව වන වාසයෙහි උත්සාහ නැති බව කියන්නේ ගාථා කෙක් කීවේය.
2. කාශ්‍යපයෙනි, ඔබ අමතමි. වනයෙහි වාසය කිරීමට උත්සාහ නොකරමි. වන වාසය දුක් සහිතය. රටට යන්නට කැමැත්තෙමි.
3. බ්‍රාහ්මණයාණනි, යම් සේ මම මෙතැනින් ගොස් යම් ජනපදයක වාසය කරන්නෙම්ද ඒ ජනපදයෙහි හැසිරීම පුරුදු පුහුණු වන්නේ ම් මට ඒ ධර්මය අනුශාසනා කරන්න.
එහි **කස්සපාමන්තයාමි තං** යනු කස්සප+ආමන්තයාමි+තං වේ. (කාශ්‍යපය ඔබ අමතමි.) **ගන්තවෙ** යනු යන්නට. **ආචාරං** යනු යම් ජනපදයක වාසය කරම්ද එහි වසන්නේ යම්සේ හැසිරීම් රටාව වෙයිද ඒ ජනපද චාරිත්‍රය **සික්ඛෙය්‍යං** දැන ගන්නේය. **තං ධම්මං අනුසාස** අවවාද කරව කියයි.
මහබෝසත් තෙමේ දරුව මැනවි. ප්‍රදේශ චාරිත්‍රයක් ඔබට කියන්නෙමියි ගාථා දෙකක් කීවේය.
4. ඉදින් වනයද වනමුල් ඵලාඵලද හැර රටෙහි වාසය කිරීම රුචි කරන්නෙහිද මවිසින් කියන ඒ දහම අසව.
5. විස සේවනය නොකරව. ප්‍රපාතය දුරු කරව. මඩෙහි නොගිලෙව. යන්ත්‍රයක් පැළඳි අයෙකු මෙන් සර්පයන් දුරුකරව.
එහි **ධම්මෙ** යනු ඉදින් රටෙහි විසීම කැමති වන්නෙහිද එසේ වීනම් ඔබ ජනපද චාරිත්‍ර ධර්මයන් අසව. **යත්තො ආසිවිසෙ** යනු සර්පයෙකුගේ සමීපයෙහි යන්තරයකින් සැරසුන අයෙකු මෙන් හැසිරෙන්නෙහිය. හැක්කේ නම් සර්පයා දුරුකරන්නෙහිය යි අර්ථයි.
තාපස කුමාරයා කෙටියෙන් කියන ලද්දෙහි අර්ථය නොදන්නේ විචාළේය.
6. බ්‍රහ්මචාරීන්ට විෂ යනු කුමක්ද ප්‍රපාතය හෝ මඩ හෝ කුමක්ද සර්පයා කවරෙක්ද ඔබ විමසන්නා වූ මට ඒ කරුණ කියව.
අනිකා ඔහුට මෙසේ විස්තර කළේය.
7. දරුව, ලෝකයෙහි (ඇති) මනෝඥ වු, සුවඳ ඇත්තා වූ. සිත්කළු වූ දඬුවැල් බෑ මී මෙන් මිහිරි රස ඇති ආසවය සුරා නම් වෙයි. නාරදය එය බ්‍රහ්මචර්යාවට විෂ වැනියයි ආර්යයෝ කීහ.
8. දරුව, ලෝකයෙහි වසන ස්ත්‍රීහු පමා වූ තැනැත්තා මඩිති. ඈලා සුළඟ ගසෙන් ගිලුහුන පුළුන් රොදක් මෙන් තරුණයන්ගේ සිත පැහැර ගනිති. නාරදය මෙය බ්‍රහ්මචර්යාවට ප්‍රපාතයයි කියන ලදි.
9. නාරදය, ලාභය කීර්තිය, සත්කාරය, අන්කුලයන්හි මිදීම යන මෙය බ්‍රහ්මචර්යාවට මඩ යයි කියන ලදි.
10. දරුව, රජවරු මේ පොළොවෙහි ආයුධ ගත් අත් ඇතිව වාසය කරති. දරුව නාරදය, එවන් ප්‍රපාතවත් මහරජවරුන් (ඇසුරු නොකරව)
11. නාරදය ආඪ්‍ය වූ අධිපති වූ එ් රජවරුන්ගේ සමීපයෙහි නොහැසිරෙන්නේය. ඔහු බ්‍රහ්මචර්යාවට සර්පයෙක් වැනි යයි කියන ලදි.
12. ආහාර වේලාවෙහි ආහාර කැමැත්තේ යම් යම් ගෙයකට එළඹෙන්නේද ඒවා අතර යම් තැනක් නිවරද යයි දන්නේ නම් ආහාර පිණිස එහි හැසිරෙන්නේය.
13. පැන් සඳහා හෝ ආහාර සඳහා අනිකෙකුගේ ගෙට පිවිස පමණ දැන කන්නේය. පමණ දැන අනුභව කරන්නේය. ස්ත්‍රී රූපයෙහි සිත නො යොදන්නේය.
14. ගවගාලද, මත්පැන්හලද, ධූර්තයන් හා කපටි අය සිටින තැනද ජනයන් රැස්වන තැනද රන්රුවන් නිපදවන තැනද යන මේ ස්ථානයන් තෙල් ගිතෙල් පුරවා ගත් යානයක් විෂම මාර්ගය මගහරින්නාක් මෙන් දුරු කරව.
එහි **ආසවො** යනු මල්වලින් පැසවා කරන ලද මද්‍ය ආදිය**. විසං** **තදාහු** යනු ඒ ආසාව නම් වූ සුරාව ආර්යයෝ බ්‍රහ්ම චර්යාවට විෂයක් යයි කියති. **පමත්තං** යනු මුලා වූ සිහිය ඇති. **තුලභට්ඨං වා** යනු ගසෙන් ගිලිහී වැටුන පුළුන් මෙනි. **අක්ඛාතො** බුදුවරු ආදීන් විසින් කියන ලදි. **සීලොකො** යනු කීර්ති වර්ණනා. **සක්කාරො** යනු බැඳදැලි කිරීම් ආදිය. **පූජා** යනු සුවඳ වර්ග හා මල් ආදියෙන් පූජා කිරීමයි. **පංකො** යනු මෙය ගිලීමෙහි අර්ථයෙන් මඩ යයි කියන ලදි. **මහන්තෙ** යනු මහාත්ම භාවයට පත්. **න තෙසං පාදනො චරෙ** යනු ඔවුන්ගේ සමීපයෙහි නො හැසිරෙන්නේය. රජු වෙත නිතර එළඹෙන්නෙක් නොවිය යුතු යන අර්ථයි. රජවරු මොහොතින් සර්පයෙකු මෙන් මොහොතින් කිපී විපත්තීන්ට පමුණුවත්. තවද අන්තඃපුරයෙහි පිවිසීමෙහි ලා කියන ලද ආදීනවයන් වශයෙන්ද මෙහි අර්ථය දත යුතුයි.
**භත්තත්‍ථො** යනු බත් කැමැත්තේ වී. **යදෙත්‍ථ කුසලං** යනු යන්ත්‍රයක් සහිතව එළඹිය යුතු සර්පයන් පිළිබඳව. කුසලං නිවරදව. නුසුදුසු වූ පස්වැදෑරුම් කරුණුවලින් තොරව. ජානෙය්‍යාසී එහි ආහාර සෙවීම සඳහා හැසිරෙන්නෙහිය යන අර්ථයි**. මා ච රූපෙ මනං කරෙ** යනු අන් නි‍වෙසෙහි පමණ දැන ආහාර අනුභව කරන්නේද එහි ස්ත්‍රි රූපයන්හි සිත නොකරව. ඇස හැර ස්ත්‍රි රූපයෙහි නිමිති නොගත යුත්තේ යයි කියයි. **ගුට්ඨංමජ්ජං කිරාසඤ්ච** යිද යන මෙය පොත්වල එන පෙළකි. අර්ථකථාවෙහි **ගොට්ඨං මජ්ජං කිරා සඤ්ච** යයි කියා **ගොට්ඨං** යනු ගවයන් සිටි තැනයි. **මජ්ජං** යනු මත්පැන් හලයි. **කිරාසං** යනු ධූර්ත-කෛරාටික ජනයා යයි කියන ලදි. **සහානිකරණානිච** යනු යහළුවාද රන් රදී කර්මාන්ත කරන තැනද ආරකා යනු මේ සියළු තැන් දුරින්ම දුරු කටයුතුය. **යානීච** යනු ගිතෙල් තලතෙල් ගෙනයන්නා වූ යානයෙන් යන්නේ විෂම මාර්ගය අත්හැරිය යුතුවාක් මෙනි.
මානවකයා පියා කියත්ම කියත්ම සිහිය ලැබ පියාණනි, මට මිනිස් පියසෙන් කම් නැතැයි කීවේය. ඉක්බිති ඔහුගේ පියා මෛත්‍රිය ආදිය වැඩීම ප්‍රකාශ කළේය. හෙතෙම ඔහුගේ අවවාදයෙහි සිට නොබෝ දිනකින්ම ධ්‍යාන අභිඥාවන් ඉපිදවීය. පියපුතු දෙදෙනාම නොපිරිහුන ධ්‍යාන ඇත්තෝ වී බ්‍රහ්මලෝකයෙහි උපන්නාහ.
ශාස්තෲන් වහන්සේ මේ ධර්මදේශනාව ගෙනහැර දක්වා ජාතකය ගලපා වදාළ සේක. එකල්හි ඒ දැරිය මේ ථුල්ල කුමාරිකාව වූවාය. තාපස කුමාරයා උකටලී වූ භික්‍ෂුවයි. පියා මම ම වීමි යයි වදාළහ.
**දූතෙ තෙ බ්‍රහ්ම පාභෙසි** යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් තමාගේ නුවණ පැසසීම් අරභයා දෙශනා කළ සේක. (සිව්වනක් පිරිස) දම්සභාවෙහි කථාවක් ඉපිදවූහ. ඇවැත්නි, දසබලධාරීන් වහන්සේගේ උපායෙහි දක්‍ෂ බව බලව්. නන්‍දකුල පුත්‍රයාට, අප්සරා සමූහයා දක්වා රහත් බව දුන් සේක. චුල්ලපන්‍ථකට රෙදිකඩක් දී පිළිසිව්සිඹියාපත් සහිත රහත් බව දුන් සේක. කර්මාරපුත්‍රයාට පියුමක් පෙන්වා අර්හත් බව දුන් සේක. මෙසේ නොයෙක් උපායන්ගෙන් සත්ත්වයන් හික්මවන සේක යි. ශාස්තෲන් වහන්සේ වැඩමවා මහණෙනි, දැන් කිනම් කථාවෙකින් හුන්නහුදැයි විමසා මෙනම් වූවෙකිනැයි කී කල්හි මහණෙනි, තථාගතයන් වහන්සේ මේ නිසා මෙය වෙයි යන උපාය දැනීමෙහි දක්‍ෂ වූයේ දැන් පමණක් නොවේ. පෙරද උපාය කුසලතාවයෙන් යුක්ත වූවෙමැයි කියා අතීත කථා ප්‍රවෘත්තිය ගෙනහැර දක්වා වදාළ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි ජනපදය රත්තරන් රහිත වූවක් වීය. ඔහු ජනපදය පෙළා ධනයම රැස් කරවීය. එකල්හි බෝධිසත්ත්ව වූයේ තක්‍ෂිලාවට ගොස් පසුව දැහැමි ලෙස සිඟා ගොස් ශිල්ප හදාරා නිමවන ලද ශිල්ප ඇත්තේ වනපොත් දී ආචාර්යතුමනි, නුඹවහන්සේට ගුරුපූජා වශයෙන් ධනය ගෙන එන්නෙමියි විමසා නික්ම ජනපදයෙහි හැසිරෙන්නේ දැහැමෙන් සෙමෙන් සොයා රන්කාසි සතරක් ලැබ ආචාර්යවරයාට දෙන්නෙමියි යන්නේ අතරමගදී ගංගාවක් තරණය කරන්නට නැවට නැංගේය. එහිදී නැව පෙරලෙන කල්හි ඔහුගේ ඒ රන් ජලයෙහි වැටුනේය. හෙතෙම “ජනපදයෙහි රත්තරන් දුලබය. නැවත ගුරුපඬුරු වශයෙන් ධනය සෙවීමෙහිදී ප්‍රමාද වන්නේය. යම් හෙයකින් මම ගංගා තීරයෙහිම නිරාහාරව හිඳින්නෙමි. ඒ මා හුන් බව ක්‍රමයෙන් රජු දැනගන්නේය. අනතුරුව ඇමතිවරුන් එවන්නේය. මම ඔවුන් සමග කථා නොකරන්නෙමි. අනතුරුව රජු තෙමේම පැමිණෙන්නේය. මේ ක්‍රමයෙන් මහුගේ සමීපයෙන් ගුරුපඬුරු සඳහා ධනය ලබන්නෙමියි සිතුවේය. හෙතෙම ගංතෙරහි උතුරු සළුවක් පොරොවා යාගනූල පිටත තබා රිදීපටක පැහැය ඇති වැලිතලාවෙහි රන්පිළිමයක් මෙන් හුන්නේය. මහජනයා නිරාහාරව හුන් ඔහු දැක කුමක් හෙයින් හුන්නේ වෙහිදැයි විචාරයි. කිසිවෙකු සමඟ කථා නොකළේය. දෙවන දවස්හි දොරගම් වැසියෝ ඔහු එහි හුන් බව අසා විමසූහ. ඔවුන් සමගද කථා නොකළේය. ඔහු ඒ බ්‍රාහ්මණයාගේ ක්ලාන්ත බව දැක හඬන්නාහු පෙරළා ගියාහුය. තෙවන දවස්හි නුවරවැසියෝ ආවාහුය. සිව්වන දිනයෙහි නගරයෙන් ඉසුරුමත් ජනයන්ද පස්වන දිනයෙහි රාජපුරුෂයන්ද සවන දිනයෙහි රජු ඇමතියන්ද එවීය. ඔවුන් සමඟද කථා නොකළේය. සත්වන දිනයෙහිදී රජු බියට පත් වී ඔහු සමීපයට ගොස් විමසන්නේ පළමු ගාථාව කීවේය.
1. බ්‍රාහ්මණය ගංතීරයෙහි සිතමින් සිටින ඔබ වෙත දූතයන් එවිමී. ඔවුන් විසින් විමසන ලදුයේ නමුත් තොපගේ සැඟවුනු දුක් සහිත සිතැඟි ප්‍රකාශ නො කළෙහිය.
එහි **ගුය්‍යාං මතන්නු තෙ** යනු බ්‍රාහ්මණය කිම? ඔබට යම් දුකක් උපන්නේද එය ඔබගේම සැඟවුන සිතුවිල්ලකි. අනිකෙකුට නොකිවයුත්තක් දැය.
ඒ අසා මහබෝසත් තෙමේ මහරජතුමනි, දුක නම් දුරු කරන්නට සමර්ථ වූවහුටම කිව යුතුයි. අනිකෙකුට නොකිව යුතු යයි කියා ගාථා සතක් කීවේය.
2. කසී රටවාසීන්ගේ රට වඩන්නා වූ රජතුමනි, ඉදින් ඔබට යම් දුකක් උපදින්නේද යමෙක් ඒ දුකින් ඔබ නොමුදවන්නේද ඔහුට ඒ දුක නොකියව.
3. යමෙක් හටගත් දුක් ඇතිව එය කියන්නහුගේ එම දුක ඒකාන්තයෙන් දැහැමිව මුදවා නම් ඒකාන්තයෙන් (එය) කියන්නේය.
4. සිවලුන්ගේද පක්‍ෂින්ගේද නාදය පහසුවෙන් දතහැකිය. රජතුමනි, මිනිසුන්ගේ හඬ දැනගැනීම ඊට වඩා බෙහෙවින් දුෂ්කරය.
5. ඉදින් යම් පුරුෂයෙක් නෑයෙක් මිත්‍රයෙක් යහළුවෙක් කොට සිතයිද ඔහු පළමුව සතුටු සිත් ඇත්තෙක් වී පසුව සතුරෙක් වෙයි.
6. යම් සත්ත්වයෙක් තමාගේ දුක නැවත නැවත විමසන ලද්දේ නුසුදුසු අවස්ථාවක කියන්නේද ඔහුගේ සතුරෝ (එය අසා) සතුටු වෙත්. ඔහුගේ හිතෛශී තැනැත්තෝ දුක් වෙත්.
7. (රහස් කීමට) සුදුසු කාලයද දැන, තමා සමාන අදහස් ඇති නුවණැත්තෙකු දැන එවැන්නෙකුට දුකට හේතු වූ කරුණු කියන්නේය. නුවණැති තැනැත්තා අර්ථවත් වූ ද මොලොක් වචනයෙන් අනුන්ට කියන්නේ ය.
8. ඉදින් තමාගේ දුක ඉවසිය නොහැක්කක් කොට දන්නේද එකල්හි මේ අටලෝ දහම මට සැප එළවන්නක් නොවේ යයි සිතා නුවණැති තැනැත්තා හිරිඔතප් උපදවා හුදකලාව තියුණු දුක් සැබවින්ම ඉවසන්නේය.
එහි **උප්පජ්ජෙ **යනු ඉදින් තොපට උපදින්නේ ය. **මා අක්ඛාහි** නොකියව. **දුබ්බිජාන්තරං තතො** යනු තිරිසන් ගතවූවන්ගේ නාදයට වඩා අපහසුවෙන් දත යුතුය. එහෙයින් ඇති පරිද්දෙන් නොදැන දුරලන්නට අසමත් වූවහුට තමාගේ දුක නොකිවයුතුම යයි. **අපි චෙ** යනු ගාථාවන් කී හෙයින්ම. **අනානුපුට්ඨො** යනු නැවත නැවතත් විමසන ලදුයේ **පවෙදයති** කියයි. **අකාල රූපෙ** යනු නොකල්හි. **කාලං** යනු තමාගේ රහස කියන කාලයයි. **තථාවිධස්ස** යනු පණ්ඩිත වූ පුරුෂයා තමා හා සමාන සිත් ඇත්තෙකු බව දැන එවැනි වූවහුටයි. **තිප්පාති** යනු දුක්.
**සචෙ** යනු ඉදින් තමාගේ දුක. **අවිසය්හං** තමාගේ හෝ අනුන්ගේ හෝ පෞරුෂයෙන් පිළියම් යෙදිය නොහැක්කෙකුට කොට දන්නේ නම්. **නීති **යනු ලෝකයෙහි ප්‍රවේණිගත අෂ්ටලෝක ධර්මයයි අර්ථයි. මෙය කියන ලද්දේ වෙයි. මේ අෂ්ටලෝක ධර්මයෝ මට පමණක් නොවේ. **සුඛාගමාය**. උපන්නා වූ අෂ්ටලෝක ධර්මයන්ගෙන් මිදුනෙක් නම් නැත. මෙසේ ඇතිකල්හි සැපයම ප්‍රාර්ථනය කරන්නහු විසින් අනුන්ට දුක් ආරෝපණය කිරීම නුසුදුසුය. මෙය ලජ්ජා බය යන දෙකින් යුක්ත වූවහු විසින් මට හිරිඔතප් ඇතැයි සිතා නොකළ යුතුය. **සච්චං** තමා කෙරෙහි පවත්නා වූ. **හිරොත්තප්පං** **අපක්ඛමානොව **අනිකෙකුට නොදන්වා. **එකොව තිප්පානි** **සහෙය්‍ය ධීරො** යනු ප්‍රාඥයා තනිවම දුක් ඉවසන්නේය.
මහබෝ සත්ත්ව තෙමේ මෙසේ ගාථා සතකින් රජුට ධර්මය දේශනා කර තමාගේ ගුරුපඬුරු සඳහා වූ ධනය සොයනා ලද බව දක්වන්නේ ගාථා සතරක් කීවේය.
9. මහරජතුමනි, මම ගුරුපඬුරු සඳහා ධනය කැමති වූයෙම් රටෙහිද නියම් ගම්හිද රජධානිවලද සිඟමින් ඇවිදින්නෙම් වූයෙමි.
10. ජනපතිතුමනි, මම ගෘහපතියන්, රාජපුරුෂයන්, මහත් වූ ධනය ඇති බමුණන් යන මේ අය වෙතින් රන් කහවනු සතක් ලැබුවෙමි. මගේ ඒවා විනාශ විය. එනිසා මම බෙහෙවින් දුක් වෙමි.
11. මහරජතුමනි, ඔබගේ රාජපුරුෂයෝ (මගේ දුක ගැන) සිතින් සිතුවාහු නමුත් මා දුකින් මුදවන්නට සමර්ථයෝ නොවෙති. එහෙයින් ඔවුන්ට නො කීවෙමි.
12. මහරජතුමනි, ඔබද මාගේ දුක ගැන සිතින් සිතුවේ මා දුකින් මුදවන්නට පොහොසත් වෙහි. එහෙයින් ඔබට කීවෙමි.
එහි **හික්ඛමානො** යනු මේ ගෘහපතීන් ආදීහු ඉල්වනු ලැබුවාහු. **තෙ මෙ** යනු ගංගාව තරණය කරන්නා වූ මගේ එම කහවනු සත නැසුනේය. ගංගාවෙහි වැටුනේය. **පුරිසා තෙ** යනු මහරජතුමනි, ඔබගේ දූත පිරිස. **මනසානු** **විචින්තිතා** යනු මා මේ දුකින් මුදන්නට නොහැකිය යි මා විසින් දක්නා ලදි. **තස්මා** යනු ඒ කරුණින් ඔවුන්ට තමාගේ දුක නොකීවෙමි. **පවෙදයිං** කීවෙමි.
රජ ඔහුගේ ධර්ම කථාව අසා බ්‍රාහ්මණය, නොසිතුව. මම තොපට ගුරුපඬුරු සඳහා වූ ධනය දෙන්නෙමි යි දෙගුණයක් ධනය දුන්නේය. ඒ කරුණ ප්‍රකාශ කරන්නා වූ ශාස්තෲන් වහන්සේ අවසාන ගාථාව වදාළ සේක.
13. කසී දේශයෙහි වැසියන්ගේ රට වඩන්නා වූ රජතුමා පැහැදුන සිත් ඇත්තේ රන් කහවනු තුදුසක් දුන්නේය.
එහි **ජාතරූපමයෙ** යනු ඒ රන්වලට රන්රිදීමය කහවනු තුදුසක් දුන්නේය. යම් ඒ රන් සඳහා යන අර්ථයි.
මහබෝසත් තෙමේ රජුට අවවාද දී ආචාර්යවරයාට ධනය (ගුරුපඬුරු) දී දන්දීම් ආදී වූ පිං කර රජුද ඔහුගේ අවවාදයෙහි සිටියේ දැහැමි ලෙස රාජ්‍යය කරවා දෙදෙනාම කම් වූ පරිදි මිය පරලොව ගියෝය.
ශාස්තෲන් වහන්සේ මේ ධර්මදේශනාව ගෙනහැර දක්වා මහණෙනි, තථාගතයන් වහන්සේ උපායෙහි දක්‍ෂ වූයේ දැන් පමණක් නොවේ. පෙරද උපායෙහි දක්‍ෂ වූයේම යැයි දේශනා කර ජාතකය ගලපා වදාළ සේක. එකල්හි රජු ආනන්‍ද හිමි වීය. ආචාර්යවරයා සැරියුත් හිමි වීය. මානවකයා මම ම වීමි යයි වදාළ සේක.
**රාජා කාලිංගො චක්කවත්ති** යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් ආනන්‍ද තෙරුන් විසින් කරන ලද මහා බෝධිපූජාව අරබයා දේශනා කළ සේක. තථාගතයන් වහන්සේ හික්මවිය යුතු ජනයාට සංග්‍රහ පිණිස ජනපද චාරිකාවෙහි වැඩමවූ කල්හි සැවැත් නුවරවාසී වූ ගඳ-මල් ආදිය ගත් අත් ඇත්තාහු ජේතවනයට ගොස් අන් පූජනීය ස්ථානයක් නොලබන්නාහු ගඳකිළි දොර හෙලා යත්. ඔවුහු දැඩි ප්‍රසාද ඇත්තෝ නොවේ. අනේපිඬු සිටුතුමා ඒ කරුණ දැන තථාගතයන් වහන්සේ දෙවුරමට වැඩම වූ කල්හි ආනන්‍ද තෙරුන්ගේ සමීපයට ගොස් ස්වාමීනි, තථාගතයන් වහන්සේ චාරිකාවෙහි වැඩම වූ කල්හි මෙම විහාරය අසරණ වෙයි. මිනිසුන්ට ගඳ-මල් ආදිය පුදන්නට තැනක් නොවෙයි. ස්වාමීනි, තථාගතයන් වහන්සේට මේ කරුණ දන්වා එක් පූජනීය ස්ථානයක් (පිහිටුවන්නට) හැකි බව හෝ නොහැකි බව දන්නහු නම් මැනවයි කීවේය. හෙතෙම මැනවයි පිළිගෙන ස්වාමීනි, චෛත්‍යයෝ කෙතෙක් දැයි තථාගතයන් වහන්සේගෙන් විමසීය. ආනන්‍දය තුනකි. ස්වාමීනි, කවර වූවෝද? ශාරීරික පාරිභෝගික උද්දේසික වශයෙනි. ස්වාමීනි, ඔබවහන්සේ වැඩසිටින කල්හි චෙත්‍යයන් කරන්නට හැකිද? ආනන්‍දය, ශාරීරික චෛත්‍ය කරන්නට නොහැකිය. බුදුරදුන්ගේ පිරිනිවි කල්හි වෙයි. උද්දේසික චෛත්‍ය අවසතුකය. (වස්තු රහිතය) මමායනය පමණින්ම වේ. බුදුවරුන් විසින් පරිභෝග කරන ලද මහා බෝධිය බුදුවරුන් වැඩ සිටින කල්හිද පිරිනිවන් පෑ කල්හිද චෛත්‍යමයයි. ස්වාමීනි, නුඹවහන්සේ චාරිකාවෙහි වැඩමවූ කල්හි ජේතවනාරාම මහා විහාරය පිළිසරණ නැත්තක් වේ. මිනිස්සු පිදිය යුතු තැනක් නොලබති. ස්වාමීනි, මහාබෝධියෙන් අංකුරයක් ගෙන ජේතවනාරාම දොරටුවෙහි රෝපනය කරන්නෙමු. ආනන්‍දය මැනවි. රෝපණය කරව. මෙසේ ඇති කල්හි ජේතවනාරාමයෙහි මා නිරතුරුව වසන්නෙම් මෙන් වන්නේ යයි.
තෙරුන් වහන්සේ කොසොල් රජුටද අනේපිඬු සිටුතුමාටද විශාඛා මහ උවැසිය ආදීන්ටද දන්වා ජේතවන විහාර දොරටුවෙහි බෝධිය රෝපණය කරන තැන වළක් කප්පවා මහමුගලන් තෙරුන්ට මෙසේ කීය. ස්වාමීනි, මම ජේතවන විහාර දොරටුවෙහි බෝධියක් රෝපනය කරවන්නෙමි. මට මහා බෝධියෙන් පැසුණු ගෙඩියක් ගෙන එවයි යනුවෙනි. තෙරුන් වහන්සේ මැනවයි පිළිගෙන අහසින් බෝමැඩට ගොස් නැට්ටෙන් ගිලිහෙන පැසුණ ගෙඩියක් බිමට නොවැටෙද්දීම සිවුරෙන් පිළිගෙන ගෙනවුත් ආනන්ද තෙරුන්ට දුන්හ. ආනන්ද තෙරුන් අදම බෝධිය රෝපනය කරන්නෙමියි කොසොල් රජුට දැන්වීය. රජ සවස් කාලයෙහි මහත් වූ පිරිවරින් සියළු උපකරණ ගෙන්වාගෙන පැමිණියේය. අනේපිඬු සිටුතුමාද විශාඛාවද සෙසු ශ්‍රද්ධාවන්ත ජනයාද එසේම පැමිණියහ. තෙරුන් වහන්සේ මහා බෝධිය සිටුවන තැන රන් කටාරමක් තබා යටින් සිදුරක් කරවා සුවඳැති මඩ පුරවා මහරජතුමනි, මේ ඉදුන ගෙඩිය රෝපනය කරවයි රජුට දුන්නේය. හෙතෙම සිතුවේය. රාජ්‍යය නම් හැමකල්හි අපගේ අතෙහි නොසිටී. මවිසින් මෙය අනේපිඬු සිටු ලවා රෝපනය කරවන්නට වටනේ යයි ඒ ඉදුන ගෙඩිය මහසිටුතුමාගේ අතෙහි තැබීය. අනේපිඬු සිටුතුමා සුවදැති මඩ විසුරුවා එහි (එය) හෙලීය. එය ඔහුගේ අතින් මිදුන මොහොතේම සියල්ලන් දකිද්දීම බෝධි වෘක්‍ෂය නගුල් හිස් පමණ වූයේ පණස් රියන් පමණ උස්වූයේ පැන නැගුනේය. සිව්දිසාවෙහිද උඩදැයි මහ අතු පසක් පනස් රියන්වම නික්මුනාහුය. මෙසේ එම වෘක්‍ෂය එකෙනෙහිම විශාල වනස්පති වෘක්‍ෂයක් වී සිටියේය. මහත් වූ පෙළහරද වීය. රජු අටසියයක් පමණ රන්රිදී කල සුවඳ පැනින් පුරවා නිලුපුල් ගත් අත් ඇත්තවුන් ආදී සැරසිලිවලින් බෝමැඩ වටකොට පුන්කලස් තැබිබවීය. සත්රුවන්මුවා වේදිකාවක් කරවීය. රන් මුසු වැලි විසිරවීය. පවුරකින් වට කරවූවක්ද කරවීය. සත්රුවන්මුවා දොරටු කරවීය. මහත් වූ සත්කාර වීය.
තෙරුන් වහන්සේ තථාගතයන් වහන්සේ වෙත එළඹ ස්වාමීනි, ඔබවහන්සේ විසින් මහබෝමුල සමවන් සමාපත්තිය මවිසින් රෝපිත බෝධිය මුල හිඳ මහජනයාට හිතසුව පිණිස සමවදුවයි කීහ. ආනන්‍දය, කුමක් කියෙහිද? මා බෝමැඩෙහි සමවන් සමාපත්තියට සමවැඳී සිටින කල්හි අන් පෙදෙසක් දරා සිටින්නට නොහැකි යයි වදාළහ. ස්වාමීනි, මහජනයාට හිතපිණිස මේ බිම් පෙදෙසට ඉසිලිය හැකි ක්‍රමයෙන් සමවත් සුවයෙන් ඒ බෝධිමූලය පරිහරණය කළ මැනවයි ඉල්ලීය. ශාස්තෲන් වහන්සේ එක්රැයක් සමවත් සුවයෙන් ඒ බෝධිමූලය පරිහරණය කළ සේක. තෙරුන් වහන්සේ කොසොල්රජු ආදීන්ට කියා බෝධි උත්සවයක් කරවීය. ඒ බෝධිය ආනන්ද තෙරුන් විසින් රෝපනය කරවූ බැවින් ආනන්දබෝධිය මැයි ප්‍රසිද්ධ වීය. එකල්හි දම්සභාවෙහි “ඇවැත්නි, ආයුෂ්මත් ආනන්ද තෙරුන් තථාගතයන් වහන්සේ වැඩසිටින කල්හිම බෝධිය රෝපණය කර මහත් වූ පූජාවක් කරවීය. තෙරුන් වහන්සේ මහත් වූ ගුණ ඇත්තේය. පුදුමයි යනුවෙන් කථාවක් ඉපිදවූහ. ශාස්තෲන් වහන්සේ අවුත් මහණෙනි, දැන් කිනම් කථාවෙකින් යුක්තව හුන්නාහුදැයි විමසා මෙනම් වූවෙකිනැයි කී කල්හි මහණෙනි, දැන් පමණක් නොවේ. පෙරද ආනන්දයන් කොදෙව් සහිත සතර මහා දිවයින්හි මිනිසුන් ගෙන බොහෝ සුවඳ හා මල් ගෙන්වා බෝමැඩ බෝධි උත්සවය කරවූයේම යයි කියා අතීත ප්‍රවෘත්තිය ගෙනහැර පා වදාළසේක.
අතීතයෙහි කාලිංගරට දන්ත පුර නගරයෙහි කාලිංග නම් රජු රාජ්‍යය කරවීය. ඔහුට මහා කාලිංග චුල්ල කාලිංග යයි පුත්තු දෙදෙනෙක් වූහ. නිමිති කියන්නෝ ඔවුන් අතරින් ජ්‍යෙෂ්ඨ පුත්‍රයා පියා ඇවෑමෙන් රාජ්‍යය කරන්නේ යයි ප්‍රකාශ කළාහුය. කණිටු පුතු වූ මොහු තවුස් පැවිද්දෙන් පැවිදි වී පිඬු පිණිස හැසිරෙන්නේය. ඔහුගේ පුතා සක්විති රජවන්නේ යයි ප්‍රකාශ කළාහුය. මෑත කාලයෙහි වැඩිමහල් පුතා පියා ඇවෑමෙන් රජ වීය. බාලයා යුවරජු වීය. හෙතෙම මගේ පුතා සක්විති රජ වන්නේ යයි පුතා ඇසුරු කොට මානය කළේය. රජු නොඉවසන්නේ චුල්ලකාලිංගයා ගනුව යයි රාජපුරුෂයෙකුට ඇණවීය. ඔහු ගොස් කුමාරයෙනි, රජු ඔබව අත්අඩංගුවට ගනු කැමැත්තේ වෙයි. ඔබේ ජීවිතය රකුව යයි කීවේය. හෙතෙම තමාගේ සළකුණු මුද්‍රාවද සියුම් පලසද කඩුවද යැයි මේ තුන වැඩ පිණිස හැසිරෙන ඇමතියාට දක්වා මේ සළකුණෙන් මගේ පුත්‍රයාට රාජ්‍යය දෙවයි කියා වනයට පිවිස සිත්කළු බිම්පෙදෙසක ආශ්‍රමයක් කර තවුස් පැවිද්දෙන් පැවිදි වී ගංතෙරෙහි වාසය කරවීය.
මදුරට සාගල නගරයෙහි මදුරට රජුගේ අගමෙහෙසිය දුවක වැදුවාය. නිමිති කියන්නෝ ඇයට, මැය පිඬු සිඟා හැසිර ජීවත් වන්නීය. මැයගේ පුතා සක්විති වන්නේය යයි ප්‍රකාශ කළාහුය. සියළු දඹදිව රජවරු ඒ පුවත අසා එකපැහැර අවුත් නගරය වැටලූහ. මදුරජු සිතුවේය. ඉදින් මම මැය එක් අයෙකුට දෙන්නෙමිද සෙසු රජවරු කිපෙන්නාහ. මගේ දුව රකින්නෙමියි දුවද භාර්යාවද ගෙන අප්‍රසිද්ධ වේශයෙන් පලාගොස් වනයට පිවිස කාලිංග කුමාරයාගේ ආශ්‍රමයෙන් මත්තෙහි ආශ්‍රමයක් කර පැවිදි වී අහර පිණිස හැසිරීමෙන් ජීවිකාව කරමින් එහි වාසය කරයි. මව්පියවරු දුව රකින්නෙමුයි ඇය අසපුවෙහි නවතා ඵලාඵල සඳහා යත්. ඇය ඔවුන් ගියකල්හි නොයෙක් මල්ගෙන මල්මාලාවන් කොට ගංතෙර තබන ලද හිණිපෙළක් මෙන් වූ මනාව මල් පිපි අඹගසෙක් ඇත. (ඇය) එහි නැග ක්‍රීඩාකොට මල්මාලාව, ජලයෙහි දමයි. එය එක් දවසක් ගංගාවෙහි නාන්නා වූ කාලිංග කුමාරයාගේ හිසෙහි ඇලුණේය. ඔහු එය බලා මෙය එක් ස්ත්‍රියක විසින් කරන ලද්දෙකි. යළි මහළු ස්ත්‍රියක විසින් කරන ලද්දක් නොවේ. තරුණ කුමාරිකාවක විසින් කරන ලද්දකි. පළමුව ඇය විමසමි යි කෙලෙස් වශයෙන් ගංගාව ඉස්මත්තෙහි ගොස් අඹරුකෙහි හිඳ මිහිරි හඬින් ගායනා කරන්නා වූ ඇයගේ ශබ්දය අසා ගස මුලට ගොස් ඇය දැක සොඳුර, තී කවරෙක් නම් වෙහිදැයි කීය. ස්වාමීනි, මිනිස් දුවක වෙමි. එසේ වීනම් බසින්න යයි කීවේය. ස්වාමීනි නොහැකිය. වචන මාත්‍රයෙන් ක්‍ෂත්‍රීයයෙක් නොවෙයි. ඉදින් ක්‍ෂත්‍රියයෙක් වෙහි නම් ක්‍ෂත්‍රිය මායා කියවයි කීය. ඒ දෙදෙනා ඔවුනොවුන්ට ක්‍ෂත්‍රිය මායා කීවාහුය. රජදුව ද බැස්සාය.
ඔවුහු එකිනෙකා එකට විසුවාහුය. ඇය මව්පියන් ආ කල්හි ඔහු කාලිංග රජ පුතු බවද වනයට පිවිසි කාරණයද විස්තර සහිතව ඔවුන්ට කීවේය. ඔවුහු මැනවයි පිළිගෙන ඇය ඔහුට දුන්නාහුය. ඔවුන් ප්‍රියශීලීව එක්ව වසන කල්හි රජදුව ගැබක් ලැබ දසමසක් ඇවෑමෙන් භාග්‍යය හා පින් ලකුණු ඇති පුතෙකු වැදුවාය. ඔහුට කාලිංග යයි නම් කළාහුය. පියාගේද මුත්තනුවන්ගේද සමීපයෙහිදී සියළු ශිල්පයන්ගේ නිමාවට පැමිණියේය. ඉක්බිති ඔහුගේ පියා නැකැත් යෝග වශයෙන් සිය සොහොවුරා මළ බව දැන දරුව, ඔබ මේ වනයෙහි නොවසව. ඔබගේ ලොකු තාත්තා වූ මහා කාලිංග රජු මළේය. ඔබ දන්ත පුරයට ගොස් පරපුර සතු වූ රාජ්‍යය ගනුවයි කියා තමා විසින් ගෙනඑන ලද පේරස් මුද්දද පලසද මගුල් කඩුවද දී දරුව, දන්තපුරයෙහි අසවල් වීථියෙහි අපට හිතපිණිස කටයුතු කරන ඇමතියෙක් ඇත. ඔහුගේ නිවසෙහ යහන් මැද බැස මේ රුවන් සළකුණු තුන ඔහුට දක්වා මගේ පුතු බව කියව. ඔහු ඔබ රාජ්‍යයෙහි පිහිටුවන්නේයයි පිටත්කර හැරියේය. හෙතෙම මව්පියන්ද, මුතුන්-මිත්තන්ද වැඳ පුණ්‍යමය සෘද්ධියෙන් අහසින් අවුත් ඇමතියාගේ යහන් මත්තෙහිම බැස “ඔබ කවරෙක් වෙහිදැයි” යි විමසන ලද්දේ චුල්ලකාලිංගගේ පුතු වෙමියි කියා ඒ රුවන් සළකුණු දැක්වීය. ඇමතිවරයා රජ පිරිසට දැන්වීය. ඇමතිවරු නගරය අලංකාර කරවා ඔහුට සේසත එසවූවාහුය.
ඉක්බිති ඔහුට කාලිංග භාරද්වාජ නම් පුරෝහිතයා දස සක්විතිවත් කීවේය. හෙතෙම එම මත පූරණය කළේය. ඉක්බිති පසළොස්වක පොහොය දිනයෙහිදී ඔහුට චක්‍රාකාර විලිවලින් චක්‍රරත්නයද උපොසථ කුලයෙන් හස්තිරත්නයද වළාහක අශ්වරාජ කුලයෙන් අශ්වරත්නයද වෙපුල්ල පර්වතයෙන් මාණික්‍යරත්නයද පැමිණියේය. ස්ත්‍රී-ගෘහපති- පරිානයක රත්නයන්ද පහළ වීය. හෙතෙම සියළු සක්වල ගැබ රාජ්‍යය ගෙන එක් දිනයක සතිස් යොදුන් ප්‍රමාණයෙහි පැතිර ගිය සේනාවෙන් පිරිවරන ලද්දේ මුළුමනින්ම සුදුපැහැ වූ කෛලාස පර්වතය හා සමාන ඇතුපිට නැගී මහත් ශ්‍රී විලාසයෙන් මව්පියන්ගේ සමීපයට ගියේය. ඉක්බිති ඔහුගේ හස්තියා සියළු බුදුවරුන්ගේ ජයපළඟ වූ පොළොවෙහි නැඹ වූ මහාබෝධියෙහි මතුභාගයෙන් යන්නට නොහැකි විය. රජු නැවත නැවතත් මෙහෙයවීය. හෙතෙම නොහැකි වීමය. ශාස්තෲන් වහන්සේ ඒ කරුණ ප්‍රකාශ කරන්නේ පළමු ගාථාව වදාළ සේක.
කාලිංග නම් වූ සක්විති රජු ධර්මානුකූලව පොළොව (රාජ්‍යය) අනුශාසනා කරන්නේ මහත් වූ ආනුභාවයෙන් යුක්ත ඇතුපිටින් ශ්‍රී මහා බෝධිය සමීපයට ගියේය.
ඉක්බිති රජුගේ පුරෝහිතයා රජු සමග යන්නේ අහසෙහි ආවරණයක් නම් නැත. කවර කරුණකින් රජු ඇතු මෙහෙයවන්නට නොහැකි වේදැයි විමසන්නෙමියි අහසින් බැස සියළු බුදුවරුන්ගේ ජයපළඟ වූ පොළ‍ොවෙහි නැඹ වූ මහමෝමැඩ දුටුවේය. එකල්හි එහි රාජකීය මිනුමෙන් අටකිරියක් පමණ තැන සාවුන්ගේ දැලි රැවුල් පමණුදු තණ ගසක් නම් නැත. රිදීපටක පැහැ ඇති වැලි විසුරුනේ වෙයි. හාත්පස තණකොළ-වැල්-වනස්පතීහු බෝමැඩ ප්‍රදක්‍ෂිණා කර කරකැවී බෝමැඩට අභිමුඛව සිටියාහුය. පෙරෙවි බමුණා බිමිකොටස බලා මෙය සියළු බුදුවරුන්ගේ සියළු කෙලෙස් නසන තැනයි. මෙහි මතු භාගයෙන් ශක්‍ර ආදීන් විසින්ද යන්නට නොහැකි යයි සිතා කාලිංග රජුගේ සමීපයට ගොස් බෝමැඩෙහි වර්ණනාව කියා රජු බිමට බසුවයි කීවේය. ඒ බව ප්‍රකාශ කරන්නා වූ ශාස්තෲන් වහන්සේ මේ ගාථාව දේශනා කළ සේක.
2. කාලිංග භාරද්වාජ පුරෝහිත බමුණා බිම පරීක්‍ෂා කර බලා චක්‍රය ප්‍රවර්තනය කරන (සක්විති වූ) මේ තවුසාගේ පුත් වූ කාලිංග රජුට බඳෑදිළිව මේ බව කීවේය.
3. යම් සේ මෙම භූමිභාගය බුදුවරුන් විසින් වර්ණනා කරන ලදද මහරජතුමනි, බිමට බසුව. මෙහිදී අපමණ වූ බුදුවරු බුද්ධත්වයට පත්වූවාහු බබළති.
4. මේ භූමිභාගයෙහි තෘණ ලතාවෝ දක්‍ෂිණාවෘතව කැරකැවී සිටිති. මහරජතුමනි, මෙය මහාපොළොවෙහි උසස් තැන යයි අප විසින් අසන ලදි.
5. මේ ස්ථානය සයුර කෙළවර කොට ඇති සියළු සතුන් දරා සිටින්නා වූ පෘථිවියෙහි උසස් තැනයි. බැස නමදිනු මැනවි.
6. මවගෙන්ද පියාගෙන්දැයි (උභය පාර්ශ්වයෙන්ම) උසස් වූ ජන්ම ඇති යම් මේ ඇත්තු වෙත්ද? ඒ ඇත්තු මෙතෙක් කල් මේ ප්‍රදේශයට නොඑළඹෙත්මය.
7. ඔබගේ ඇතා උසස් ජන්ම ඇත්තියෙකි. දළ ඇති ඒ ඇතු ඒකාන්තයෙන් මෙහෙයවේවා! මෙතෙක් මේ ප්‍රදේශය ඇතුපිට නැගී එළඹෙන්නට නොහැකිය.
8. කාලිංග රජු ඒ අසා පණ්ඩිත වූ ලක්ෂණ ශාස්ත්‍ර දන්නා වූ ඒ බ්‍රාහ්මණයාගේ වචනයට එසේම වන්නේදැයි තත්වූ පරිදි දැනගන්නෙමුයි කියා ඇතු මෙහෙයවීය.
9. රජතුමා විසින් මෙහෙයවන ලද ඇතා කොස්වා ලිහිණියෙකු මෙන් නාද කර මහත් වූ බරක් නොඉවසන්නෙක් මෙන් පසුබැස සිටියේය.
එහි **සමණකොලඤ්ඤං** යනු තවුසන්ගේ පුතා. **චක්කං වත්තයතො** යනු චක්‍රය පවත්වන්නා වූ සක්විති රජු යන අර්ථය. **පරිග්ගහෙත්‍වා** යනු භූමිභාගය විමසා. **සමනුගීතො** යනු සියළු බුදුවරුන් විසින් වර්ණනා කරන ලද. **අනධිවරා **යනු අසමාන වූ. අප්‍රමාණ වූ. **විරොචන්ති** යනු නසන ලද සියළු කෙලෙස් නම් අඳුර ඇති මධ්‍යාහ්නයේ හිරු මෙන් මෙහි හුන්නාහු බබලත්. **තිණලතා** යනු තණකොළ හා වැල්. **මණ්ඩො** යනු යොදුන් දෙලක්‍ෂ සතලිස් දහසක් ඝන වූ පෘථුවියෙහි උසස් වූ සාර වූ මැඩලිය නොහැකි වූ සෙලවිය නොහැකි වූ තැනයි. කල්පය නැවත හටගන්නා කල්හි පළමුව හටගනී. නැසෙන කල්හි පසුව නැසේ. **ඉති නො** **සුතං** යනු අප විසින් ලක්‍ෂණ ප්‍රකාශිත මන්තර වශයෙන් මෙසේ අසන ලදි. **ඔරොහිත්‍වා**. අහසින් බැස සියළු බුදුවරුන්ගේ කෙලෙස් පඳුරු නසන්නා වූ මේ තැනට නමස්කාර කරව. පූජාසත්කාර කරව.
**යෙ තෙ** යනු යම් ඒ සක්විති රජුගේ හස්තිරත්නය නම් වූ උපෝෂත කුලයෙහි උපන් ඇත්තු. **එත්තාවතා** යනු ඒ සියල්ලෝම මෙපණක් වූ ප්‍රදේශයට. **නෙවමුපයං **යනු මෙහෙයවනු ලබන්නාහු නමුත් නො එළඹෙත්ම යනුයි. **අභිජාතො** යනු ගොචරිය ආදී වූ ඇත්කුල අට අභිබවා ඉක්මවා උපෝෂථ කුලයෙහි උපන්නේ **කුඤ්ජරං** යනු උතුම්. **එත්තාවතා** යනු මෙපමණක් ප්‍රදේශයක් ඇතු මතින් එළඹෙන්නට හැකිය. මින් මත්තෙහි දියමන්තිමය හෙණ්ඩුවෙන් සංඥා දී මෙහෙයවයි. **වෙය්‍යඤ්ජනිකවචො නිසාමෙත්‍වා** යනු භාරද්වාජ බ්‍රාහ්මණයාගේ වචනය අසා පරීක්‍ෂා කොට දැන ගන්නෙමු. අපි යම්සේ මොහුගේ වචනය ඉදින් සත්‍යද ඉදින් අසත්‍යදැයි විමසන්නේ ඇතු මෙහෙයවීය යන අර්ථයි. **කොඤ්චොව අභිනදිත්‍වාන **යනු මහණෙනි, ඒ ඇතා ඒ රජු විසින් දියමන්තිමය හෙණ්ඩුවෙන් මෙහෙයවා පිටත්කර හරනා ලදුයේ කොස්වාලිහිණි පක්‍ෂියෙකු මෙන් නාදකොට පසුබැස සොඬය ඔසවා බෙල්ල උඩට නවා මහත් වූ බරක් ඉසිලීමට නොහැකි වන්නෙක් මෙන් අහසෙහිම හුන්නේය.
ඒ ඇතු එම කාලිංග රජු විසින් නැවත නැවතත් විදිනු ලබන්නේ වේදනාව ඉවසන්නට නොහැකි වන්නේ කළුරිය කළේය. රජු ඌ මළ බව නොදන්නේ එලෙස හුන්නේම වීය. කාලිංග භාරද්වාජ බ්‍රාහ්මණයා කියනුයේ මහරජතුමනි, ඔබගේ ඇතු නිරුද්ධ වූයේය. අන් ඇතකු වෙත යවයි කීය. ඒ කරුණ ප්‍රකාශ කරන්නා වූ ශාස්තෲන් වහන්සේ දසවන ගාථාව වදාළ සේක.
10. කාලිංග භාරද්වාජ බමුණා ඇතා මළ බව දැන වෙළවිවැ කාලිංග රජුට මෙසේ කීවේය. මහරජතුමනි, ඇතා මළේය. අන් ඇතෙකු වෙත එළඹෙවයි.
එහි **නාගො ඛීණායුකො** යනු තොපගේ ඇතා මරණයට පත් වූයේය. කවරක් කරන්නාහු නමුත් ඇතු පිට හුන්නහු විසින් බෝමැඩ මත්තෙන් යන්නට නොහැකිය. අන් ඇතෙකු වෙත මාරු වෙවයි.
රජුගේ පුණ්‍යමය සෘද්ධි බලයෙන් උපොසථ කුලයෙන් අන් ඇතෙක් අවුත් පිට නැමුවේය. රජු උගේ පිටෙහි හුන්නේය. එකෙනෙහිම මළ ඇතා බිම වැටුනේය. ඒ කරුණ ප්‍රකාශ කරන්නා වූ ශාස්තෲන් වහන්සේ වෙනත් ගාථාවක් වදාළ සේක.
11. කාලිංග රජු ඒ අසා වහා අන් ඇතකු පිට නැගුනේය. රජ මාරුවූ කල (මළ) ඇතා එහිම බිම වැටුණි. පණ්ඩිත වූ බමුණාගේ වචනය යම්සේ වීද එසේ ඇතු (මරණයට පත්වූයේ) වීය.
ඉක්බිති රජු අහසින් බැස බෝමැඩ බලා පෙළහර දැක භාරද්වාජට ස්තුති කරන්නේ (මෙසේ) කීවේය.
12. කාලිංග රජු කාලිංග භාරද්වාජ බමුණාට මෙම වචනය කීවේය. ඔබම සියල්ල දන්නා වූ දක්නා වූ සම්බුදු වෙහිය.
බ්‍රාහ්මණයා එය නොඉවසන්නේ තමා පහත් තැනෙහි තබා බුදුවරුන්ම උසස්කොට වර්ණනා කළේය. ඒ කරුණ ප්‍රකාශ කරන්නා වූ ශාස්තෲන් වහන්සේ මේ ගාථාවන් වදාළ සේක.
13. කාලිංග බ්‍රාහ්මණයා එම වචනය නොඉවසන්නේ මෙය කීවේය. මහරජතුමනි, අපි ලක්‍ෂණ ශාස්ත්‍රය දන්නෝ වෙමු. බුදුවරු සියල්ල දත්තෝ වෙති.
14. බුදුවරු ලක්‍ෂණ ශාස්ත්‍රයෙන් නොව, සර්වඥතාඥානයෙන් සියල්ල දන්නාහුය. සියල්ල අවබෝධ කළාහුය. අපි උගත් දෙය බලය ‍කොට ඇත්තෝ එක දේශයක් දත්තෝ වෙමු. බුදුවරු වූ කලී සියල්ල දනිත්.
එහි **වෙය්‍යඤ්ජනිකා** යනු මහරජතුමනි, අපි ලකුණු දැක විස්තර කරන්නට සමර්ථ වූවෝ වෙමු. එහෙයින් සුතබුද්ධ නම් වෙමු. බුදුවරු වනාහි සියල්ල දත්තෝය. සියල්ල අවබෝධ කළාහුය. බුදුවරු අතීතාදී සියල්ල දනිත්. ප්‍රකාශ කරත්. උන්වහන්සේලා සර්වඥතාඥානයෙන් සියල්ල දනිත්. ලක්‍ෂණ ශාස්ත්‍රයෙන් නොවේ. අපි වනාහි **ආගම බලසා** තමා උගත් ශිල්ප බලයෙන්ම දනිමු. එය එක් කොටසකි. බුදුවරු සියල්ල දනිත් යයි.
රජු බුද්ධ ගුණයන් අසා සොම්නසට පත් වූයේ වී සියළු සක්වල වැසියන් ලවා බොහෝ සුවඳ හා මල් ගෙන්වා බෝමැඩ සත්දිනක් බෝධිපූජාව කරවීය. ඒ කරුණ ප්‍රකාශ කරන්නා වූ ශාස්තෲන් වහන්සේ මේ ගාථා දෙක කීවේය.
15. වාදනය කරනු ලබන නොයෙක් තූර්යයන්ගෙන් බෝධියට ගරුකොට මල් ගඳවිලවුන් ගෙනවුත් පවුර වටකිරීම කරවීය. ඉක්බිති රජු පිටත්ව ගියේය.
16. කාලිංග රජු ගැල් සැටදහසක් මල් රැස් කරවීය. උතුම් බෝමැඩ පිදුවේය.
එහි **පායාසි** යනු මව්පියවරුන්ගේ සමීපයට ගියේය. හෙතෙම මහබෝ මැඩහි අටළොස් රියනක් උස රන් ටැඹක් නැංවීය. එයට සත්රුවන් මුවා වේදිකාවක් කරවීය. රුවන් මිශ්‍රවූ වැලි විසුරුවා පවුරින් වටකිරීම කළේය. සත් රුවන්මය දොර කොටුවක් කරවීය. දිනපතා සැටදහසක් මල් ගැල් රැස්කරවීය. මෙසේ බෝමැඩ පිදීය. පෙළෙහි **සට්ඨිවාහ සහස්සානං පුප්ඵානං** යයි මෙපණක් ම කියන ලදි.
මෙසේ මහා බෝධිපූජා කොට ගොස් මව්පියන් කැඳවාගෙන දන්ත පුරයටම අවුත් දන්දීම් ආදී වූ පින්කර තවුතිසා භවනයෙහි උපන්නේය.
ශාස්තෲන් වහන්සේ මේ ධර්මදේශනාව ගෙනහැර දක්වා මහණෙනි, ආනන්ද තෙරුන් දැන් පමණක් නොවේ. පෙරද බෝධිපූජා කළේම යයි කියා ජාතකය ගලපා වදාළ සේක. එකල්හි කාලිංග රජු ආනන්ද හිමි වීය. කාලිංග භාරද්වාජ බ්‍රාහ්මණයා මම ම වීමි යයි වදාළ සේක.
**අකිත්තිං දිස්වාන සම්මත්තං** යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් සැවැත්නුවර වැසි එක් දානපතියෙකු අරභයා දේශනා කළ සේක. හෙතෙම ශාස්තෲන් වහන්සේට ආරධනා කර බුද්ධප්‍රමුඛ සංඝයාට සත්දිනක් මහදන් දී අවසන් දිනයෙහිදී ආර්ය සංඝයාට සියළු පිරිකර දුන්නේය. ඉක්බිති ශාස්තෲන් වහන්සේ පිරිස මැදදීම ඔහුට අනුමෝදනා කරන සේක් උපාසකය, ඔබගේ පරිත්‍යාගය මහත් වූවකි. ඔබ විසින් ඉතා දුෂ්කර වූවක් කරන ලදි. මේ දන් පරපුර පැරණි පඩුවන්ගේ පරපුරයි. දානය නම් ගිහි වූවහු විසින්ද පැවිද්දා විසින්ද දිය යුත්තේමය. පැරණි පණ්ඩිතයෝ පැවිදි වී වනයෙහි වසන්නාහු ලුණු හා තෙම්පරාදුවක් නැති දිය පමණක් වක්කර උයන ලද කරකොල කනු ලබන්නාහුද පැමිණි යාචකයන්ට ඇති පමණ දී තෙමේ ප්‍රීති සුවයෙන් යැපුනාහුයයි කියා ස්වාමීනි, මේ සියළු පිරිකර දීම මහජනයාට ප්‍රකට වූයේ වෙයි. ඔබවහන්සේ විසින් වදාරන ලද්ද අප්‍රකටය. එය අපට වදාරව මැනවයි ඔහු විසින් අයදින ලද්දේ අතීත ප්‍රවෘත්තිය නෙහැර පා වදාළ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි බෝසතුන් වහන්සේ අසූකෙළක් ධනය ඇති බමුණු මහසල් කුලයක උපන් සේක. ඔහුට අකිත්ති යයි නම් කළාහුය. ඔහු පයින් යන කල්හි සොහොවුරියක් උපන්නාය. ඇයට යසවතී යයි නම් කළාහුය. මහබෝසත් තෙමේ සොළොස් වයස් කාලයෙහි තක්‍ෂිලාවට ගොස් සියළු ශිල්පයන් ඉගෙන පෙරළා පැමිණියේය. ඉක්බිති ඔහුගේ මව්පියවරු කළුරිය කළාහුය. හෙතෙම ඔවුන්ගේ මළවුන් පිළිබඳ කටයුතු කරවා රත්නාවලෝකය කරන්නෝ අසවලා මෙතෙක් ධනය රැස්කර තබා මියගියේය. අසවලා මෙතෙකැයි යන වචනය අසා කළකිරුණු සිත් ඇත්තේ වී මේ ධනයම පෙනෙයි. ධනය ගෙන යන්නෙක් නොපෙනෙයි. සියල්ලෝම මේ ධනය අත්හැරම ගියාහුය. මම ඒ ධනය ගෙන යන්නෙමියි සොහොවුරිය කැඳවා ඔබ මේ ධනය පිළිපදුවයි කීවේය. තොපගේ කවර අදහසක් දැයි පැවිදිවනු කැමැත්තෙමියි. දරුව, මම තොප විසින් හරනා ලද කෙළ හිසින් පිළිනොගන්නෙමි. මට මෙයින් වැඩක් නැත. මමද පැවිදි වන්නෙමියි කීවාය. හෙතෙම රජු විමසා ධනයෙන් ප්‍රයෝජනයක් ඇත්තෝ පණ්ඩිතගේ ගෙට පැමිණෙත්වායි බෙර හසුරුවාලීය.
හෙතෙම සත්දිනක් මහදන් පවත්වා ධනය ක්‍ෂය නොවන කල්හි මෙසේ සිතුවේය. මගේ ආයුෂ පැවැත්මේ ශක්තිය ක්‍ෂය වෙයි. මට මේ ධන ක්‍රීඩාවෙන් කවර ප්‍රයෝජනයක්ද? වැඩ ඇත්තෝ ගන්නාහු යයි නිවෙස් දොර හැර දෙන ලද්දක් මෙන්ම ගෙන යත්වයි රන් රිදී සහිත ගෙය හැර නෑදෑ සමූහයා හඬද්දීම සොහොවුරියද කැටුව බරණැස් නුවරින් යම් දොරකින් පිටත් වූයේද එය අකීර්ති ද්වාර නම් වීය. යම් තොටකින් නදිය තරණය කළේද එයද අකීර්ති තොට යයි නම් වීය. හෙතෙම දෙතුන් යොදුනක් ගොස් සිත්කළු තැනක පන්සලක් කොට සොහොයුරිය සමග පැවිදි වූයේය. ඔහු පැවිදි වූ තැන් පටන් බොහෝ ගම් නියම්ගම් රාජධානිවාසීහු පැවිදි වූවාහුය. මහත් පිරිවර ඇත්තේ වීය. මහත් වූ ලාභ සත්කාර උපන්නේය. බුදුවරයෙකුගේ ඉපදීම මෙන් වීය. ඉක්බිති මහ බෝසත් තෙමේ “මේ මහා ලාභ සත්කාර ඇත්තේය. මේ පිරිවර අතිමහත්ය. මවිසින් හුදකලාව වාසය කරන්නට වටනේයයි සිතා නොකල්හි යටත් පිරිසෙයින් සොහොයුරියට හෝ නොදන්වා හුදකලාව නික්මී පිළිවෙලින් දමිළ රටට පැමිණ කාවීර පටුන සමීපයෙහි උයනෙහි වාසය කරන්නේ ධ්‍යාන අභිඥාවන් ඉපිදවීය. ඔහුට එහිදීද මහත් වූ ලාභ සත්කාර ඉපදුණි. හෙතෙම එය පිළිකුල් කරමින් අත්හැර අහසින් ගොස් නාගදීපය සමීපයෙහි කාර දිවයිනෙහි බැස්සේය. එකල්හි කාර දිවයින අභිදීප නම් වෙයි. හෙතෙම එහි මහත් වූ කරගසක් ඇසුරුකොට පන්සලක් ඉදිකරවා වාසය කෙළේය. එහි ඔහු වසන බව කිසිවෙකුත් නොදනී. ඉක්බිති ඔහුගේ සොහොයුරිය සොහොයුරා සොයන්නී පිළිවෙලින් දෙමළ රටට පැමිණ ඔහු නොදැක ඔහු වාසය කළ තන්හිම වාසය කළාය. ධ්‍යාන ඉපිදවීමට නම් නොහැකි වීය.
මහබෝසත් තෙමේ අල්පේච්ඡතාවය නිසා කිසිතැනක නොගොස් ඒ ගසෙහි ගෙඩි හටගන්නා කාලයෙහි ගෙඩි කයි. කොල කාලයෙහි පැන් ඉස පිසා කොල කයි. ඔහුගේ සිල් තෙදින් ශක්‍රයාගේ පාණ්ඩුකම්බල ශෛලාසනය උණුවූ ලෙසක් දැක්වීය. ශක්‍රයා කවරෙක් මා මගේ තැනින් පහකරනු කැමැත්තේ දැයි විමසා බලන්නේ අකීර්ති පණ්ඩිතයා දැක මේ තවුසා කවර ප්‍රයෝජනයක් සඳහා සිල් රකීද? ශක්‍ර සම්පත් පතන්නහුදැයි එසේ නොවේ නම් අනිකක් දැයි? ඔහු විමසන්නෙමියි සිතා මොහු දුකසේ ජිවිතය ගෙවයි. පැන් පමණක් ඉස පිසූ කරකොළ කයි. ඉදින් ශක්‍ර බව පතන්නේද තමාගේ පැන් ඉසින ලද කරකොල මට දෙන්නේය. එසේ නොවේ නම් නොදෙන්නේය යි බ්‍රාහ්මණයෙකුගේ ස්වරූපයෙන් ඔහු සමීපයට ගියේය. බෝධිසත්ත්වයෝද කරකොළ පිස බහා තබා සිසිල් වූ විට කන්නෙමියි පන්සල් දොරටුවෙහි හුන්නේය. ඉක්බිති ශක්‍රයා ඔහුගේ ඉදිරියෙහි පිඬු පිණිස සිටියේය. මහබෝසත් තෙමේ ඔහු දැක සොම්නසට පත්වී මවිසින් ලාභයක් ලබන ලද. යාචකයෙකු දකින්නෙමි. අද මගේ සිතැඟි මස්තකප්‍රාප්ත කරවා දන් දෙන්නෙමියි පිසූ භාජනය සමගම ගෙනවුත් මේ මාගේ දානය සර්වඥතාඥානය සඳහා කාරණා වේවායි තමාට ඉතිරි නොකරම ඔහුගේ සිඟන භාජනයෙහි බහාලූය. බ්‍රාහ්මණයා දානය ගෙන අතුරුදහන් වූයේය. මහබෝසත් තෙමේද ඔහු දන් දී නැවත නොපිසා ප්‍රීතිසුවයෙන්ම ගෙවා දෙවන දවස්හිද (කරකොළ) පිස එලෙසින්ම පන්සල් දොරටුවෙහි හුන්නේය.
ශක්‍රයා නැවත බ්‍රාහ්මණ වේශයෙන් පැමිණියේය. නැවතද මහබෝසත් තෙමේ ඔහු දන් දී එසේම කල් ගෙවීය. තෙවන දවස්හිද එසේම දී මගේ ලාභයෝ පුදුමයහ. කරකොළ නිසා මහත් වූ පිනක් රැස් කරමියි සොම්නසට පත්වූයේ දින තුනක් ආහාර රහිත බැවින් දුර්වල වූයේද මධ්‍යාහ්න සමයෙහි පන්සලෙන් නික්මී දානය සිහිකරමින් පන්සල් දොරටුවෙහි හුන්නේය. ශක්‍රයා ද සිතුවේය. මේ බ්‍රාහ්මණයා දින තුනක් නිරාහාර වී මෙසේ දුර්වල වූයේද දන් දෙන්නේ සතුටු සිතින්ම දෙයි. සිතෙහි මදකුදු වෙනස් මාත්‍රයක් නැත. මම මොහු මෙනම් වූවක් ප්‍රාර්ථනා කර දන් දෙයි යයි නොදනිමි. අසා මොහුගේ අදහස අසා දානයට හේතුව දන්නෙමියි කියාය. හෙතෙම මධ්‍යාහ්නය ඉක්මුන කල්හි මහත් වූ ශ්‍රී සෞභාග්‍යයෙන් තරුණ සූර්යයා මෙන් දිළියෙමින් අවුත් මහබෝසතුන්ගේ ඉදිරියෙහි සිට එම්බා තාපසය, මෙසේ උනුසුම් වාතය හමන කල්හි මෙලෙස ලුණු ජලයෙන් වටවුනු වාතයෙහි කුමක් සඳහා තවුස්දම් කරහිදැයි විචාළේය. එම කරුණ ප්‍රකාශ කරන්නා වූ ශාස්තෲන් වහන්සේ පළමුවන ගාථාව වදාළ සේක.
1. සියළු සත්ත්වයන්ට අධිපති වූ ශක්‍ර තෙමේ යහපත් වූ අකීර්ති තවුසා දැක තාපසයානි, ග්‍රීෂ්ම කාලයෙහි හුදකලාව කුමක් සඳහා තවුස්දම් රකින්නෙහිදැයි ඇසීය.
එහි ** කිමත්‍ථියං **යනු කිම මනුෂ්‍ය සම්පත්තීන් හෝ නැතහොත් ශක්‍ර සම්පත්තීන්ගෙන් අනිකක් හෝ (ප්‍රාර්ථනා කරමින් දැයි)
මහබෝසත් තෙමේ ඒ අසා ඔහුගේ ශක්‍ර බවද දැන මම මේ සම්පත්තීන් නොපතමි. සර්වඥ බව ප්‍රාර්ථනා කරමින් තවුස්දම් රකිමියි ප්‍රකාශ කරන්නට දෙවන ගාථාව කීවේය.
2. ශක්‍රය, නැවත ඉපදීම දුකකි. සිරුරෙහි බිඳීමද දුකකි. සිහි මුළාවෙන් මරණයද දුකකි. ශක්‍රය, එහෙයින් තවුස්දම් රකිමි.
එහි **තස්මා** යනු යම්හෙයකින් නැවත නැවත ඉපදීමද. නැවත නැවත ස්කන්‍ධයන්ගේ බිඳීමද (මරණයද) සිහිමුළාව මරණයද දුකකි. එහෙයින් යම්තැනක මේවා නැත්ද? ඒ නිවන ප්‍රාර්ථනය කරමින් මෙහි තවුස්දම් රකිමි යි මෙසේ තමාගේ නිර්වාණයෙහි අදහස් ඇති බව දැක්වීය.
ඒ අසා සතුටු සිත් ඇති ශක්‍රයා, මෙතෙමේ සිටළු භවයන්හි උකටලී වූයේය. නිවන් පිණිස වනයෙහි වාසය කරයි. මොහුට වරයක් දෙන්නෙමියි ඔහුට වරයකින් ආරාධනය කරමින් තෙවන ගාථාව කීවේය.
3. කාශ්‍යපය, ඔබගේ මේ සුදුසු වූ, මනාව කියන ලද සුභාෂිතය නිසා තොපට වරයක් දෙමි. සිතින් යම්කිසිවක් කැමති වන්නෙහිද (එය කියවයි.)
එහි **මනසි ඉච්ඡසි** යනු යම් කිසිවක් සිතින් කැමති වන්නෙහිද එය ඔබට දෙමි. වරය ගනුවයි.
මහබෝසත් තෙමේ වරය ගන්නේ සිව්වන ගාථාව කීවේය.
4. සියළු සත්ත්වයන්ට අධිපති වූ ශක්‍රය, මට ඉඳින් වරයක් දෙන්නේ නම් මිනිස්සු යමක් කරණකොටගෙන පුත්‍රයන්ද අඹුවන්ද ධන ධාන්‍යයද ප්‍රිය වස්තූන්ද ලබන ලද්දාහු තෘප්තියට පත් නොවෙත්ද ඒ ලෝභය මා කෙරෙහි නොවසාවායි.
එහි **වරං චෙ මෙ අදො** යනු ඉදින් මට වරයක් දෙන්නෙහිද **පියානි ච** යනු අන්‍ය වූ යම් ප්‍රිය භාණ්ඩයන් **න තප්පන්ති** යනු නැවත නැවත පුත්‍රාදීහු ප්‍රාර්ථනය කරත්මය. තෘප්තියකට නොඑළඹෙත්. **න මයි වසෙ** යනු මා වෙත නොවසාවා. නොඋපදීවා.
ඉක්බිති ශක්‍රයා ඔහුට සතුටු වී මත්තෙහිත් වරයක් දෙන්නේද මහබෝසත් තෙමේ ගන්නේද මේ ගාථාවෝ කීවාහුය.
5. කාශ්‍යපය, ඔබගේ මේ සුදුසු වූ මනාව කියන ලද සුභාෂිතය නිසා තොපට වරයක් දෙමි. සිතින් යම්කිසිවක් කැමති වන්නෙහිද (එය කියව)
6. සියළු සත්ත්වයන්ට අධිපති වූ ශක්‍රය, ඉදින් මට වරයක් දෙන්නේ නම් කෙත්, වතු, රන්, ගව, අශ්ව, දාසයන් හා කම්කරු පුරුෂයන් ලැබීමෙන් මිනිස්සු උපන් යමක් කරණකොට ගෙන පිරිහෙත්ද ඒ ද්වේෂය මා කෙරෙහි නොඋපදීවා.
7. කාශ්‍යපය, ඔබගේ මේ සුදුසු වූ මනාව කියන ලද සුභාෂිතය නිසා තොපට වරයක් දෙමි. සිතින් යම් කිසිවක් කැමති වන්නෙහිද (එය කියව)
සියළු සත්ත්වයන්ට අධිපති වූ ශක්‍රය, ඉදින් මට වරයක් දෙන්නේ නම් බාලයෙකු නොදකීවා! ඔහු ගැන අසන්නට නොලැබේවා! බාලයෙකු සමග එක්ව වාසය නොවේවා! බාලයා සමග කථාබහ නොකෙරේවා එය රුචි නොවේවා!
කාශ්‍යපය, බාලයා තොපට කවරක් කළෙහිද? කාශ්‍යපය, කවර කරුණකින් බාලයෙකුගේ දැක්ම නොකැමති වන්නෙහිද? ඒ හේතුව මට කියව.
මෝඩයා නොනීතියට පමුණුවයි. නුසුදුස්සෙහි යොදවයි. නොනීතියම මහත්කොට සිතන්නේ ‍වෙයි. හේතු යුක්තීන් සහිතව මනාව කියන ලද්දේ කෝපයට පත්වෙයි. ඔහු හික්මීම නොදනී. (එවැනි වූ) ඔහුගේ දැකීම නොමැනවි.
කාශ්‍යපය, ඔබගේ මේ සුදුසු වූ මනාව කියන ලද සුභාෂිතය නිසා තොපට වරයක් දෙමි. සිතින් යම්කිසිවක් කැමති වන්නෙහිද (එය කියව)
සියළු සත්ත්වයන්ට අධිපති වූ ශක්‍රය, ඉදින් මට වරයක් දෙන්නේ නම් නැණවතා දකිම්වා. නැණවතා ගැන අසම්වා. නැණවතා සමග එකට වසම්වා. නැණවතා සමඟ කථාබහ කෙරෙම්වා! එය රිසි වෙම්වා!
කාශ්‍යපය, නැණවතා තොපට කුමක් කෙළෙහිද කාශ්‍යපය, කවර කරුණකින් නැණවතාගේ දැක්ම කැමති වන්නෙහිද ඒ හේතුව මට කියව.
නැණවතා නීතියට පමුණුවයි. නුසුදුස්සෙහි නොයොදයි. නීතියම මහත්කොට සිතන්නේ වෙයි. හේතු යුක්තීන් සහිතව මනාව කියන ලද්දේ නොකිපෙයි. හෙතෙමෙ හික්මීම මනාව දනී. එබඳු වූ ඔහු සමඟ එක්වීම මැනවි.
කාශ්‍යපය, ඔබගේ මේ සුදුසු වූ මනාව කියන ලද සුභාෂිතය නිසා තොපට වරයක් දෙමි. සිතින් යම්කිසිවක් කැමති වන්නෙහිද (එය කියව)
සියළු සත්ත්වයන්ට අධිපති වූ ශක්‍රය, ඉදින් මට වරයක් දෙන්නේ නම් ඒ හේතුවෙන් රාත්‍රිය අවසානයෙහි හිරු උදාවෙහිදී (ලොව යම්තාක්) දිව්‍යභෝජන වැළදීමට සුදුසු වූ සිල්වත්හු වේ නම් (ඔවුන් වෙනුවෙන්) දිව්‍යමය භෝජනයෝ පහළ වෙත්වා!
දෙන්නා වූ මාගේ (දාන වස්තුව) ක්‍ෂය නොවේවා! මම දානය දී පසුතැවිලි නොවෙම්වා! දෙන්නේ සිත පහදම්වා! ශක්‍රය, මේ වරය ඉල්ලමි.
කාශ්‍යපය, ඔබගේ මේ සුදුසු වූ මනාව කියක ලද සුභාෂිතය නිසා තොපට වරයක් දෙමි. සිතින් යම් කිසිවක් කැමති වන්නෙහිද (එය කියව.)
සියළු සත්‍වයන්ට අධිපති වූ ශක්‍රය, ඉදින් මට වරයක් දෙන්නේ නම් (ඔබ) නැවත මා වෙත නොඑළඹෙන්නෙහි. ශක්‍රය, මේ වරය ඉල්ලමි.
පුරුෂයෝද ස්ත්‍රීහුද බොහෝ ව්‍රතයන්හි හැසිර මගේ දැකීම කැමති වෙති. (ඔබට) මගේ දැකීමෙහි කවර නම් වූ බියෙක්ද?
එබඳු දිව්‍යමය අලංකාරයන්ගෙන් හොබනා වූ සියළු සැපතින් සමෘද්ධිමත් වූ ඔබ දැක තවුස්දම් දැකීමෙහි ප්‍රමාද වන්නෙමි. මේ ඔබගේ දැකීමෙහි බියයි.
එහි **යෙන ජාතො** යනු යම් සිතක හටගැනීමෙන් කිපුන සත්ත්වයෝ ප්‍රාණඝාතාදිය කළ හෙයින්ද රජුගේ දඬුවමට පැමිණීම් වශයෙන්ද විසකෑම ආදියෙන්ද හෝ තමා නැසීම් වශයෙන්ද හෝ මේ කෙත්වතු ආදිය පිරිහේ. ඒ ද්වේෂය මා කෙරෙහි නොඉවසයි ඉල්ලයි. **න සුණෙ** යනු අසවල් නම් තැන වාසය කරයි කියා හෝ මේ කන්වලින් නො අසන්නෙමි නම් යෙහෙකැයි. **කින්නුතෙ අකරණං** යනු කිම බාලයා විසින් ඔබගේ මව මරණ ලද්දේද? නැතහොත් පියා මරණ ලද්දේද? අනිකෙකු හෝ මරන ලදද? බාලයා කවරනම් අනර්ථයක් කළේද?
**අනය නයති** යනු නුසුදුස්ස සුදුසු යයි ගනී. පරපණ නැසීම ආදිය කර දිවි රකින්නෙමියි ආදී වශයෙන් මෙවැනි අවැඩදායී කටයුතු සිතයි. **අධුරායං** යනු ශ්‍රද්ධා-ශීල-ප්‍රඥා යන ධූරයන්හි නොයොදවා නුසුදුසු දෙයෙහි යෙදෙයි. **දුන්නයෝ සෙය්‍යසො හොති** යනු නොනීතියම ඔහුට උසස් වෙයි. පස්වැදෑරුම් දුශ්චරිත කටයුතු සමාදන් වී පවතින්නහුම උසස් යයි ගනී. හිතවත් වූ ප්‍රතිපදාවෙනුදු මෙහෙයවිය නොහැකි වේ. මෙහෙයවන්නට නොහැකි හෙයිනි. **සම්මා වුත්තො** යනු හේතුකාරණා සහිතව කියන ලද්දේද කිපෙයි**. විනයං** යනු මෙසේ ඉදිරියට යා යුතුය. ආදීන්ගෙන් හැසිරීමෙහි හික්මීමයි. **න ජානාති** යනු අවවාද නො පිළිගනී. **සාධු තස්සා** යනු මේ කාරණාවන් නිසා ඔහුගේ නොදැකීමම යහපත්ය.
**සූරියස්සුග්ගමණං පති** යනු හිරු උදාවන වේලාවෙහි. **දිබ්බා භක්ඛා** යනු දිව්‍යමය භෝජනයයි. **යාචකා **යනු ඒ දිව්‍යමය ආහාර පිළිගන්නෝයි. **වත්ත චරියාහි** දාන-සීල-පෙහෙවස් රැකීම් ආදී කටයුතුවලින්. **දස්සනං අභිකංඛති** යනු මගේ දැකීම කැමති වෙයි. **තං තාදිසං** යනු එබඳු වූ දිව්‍යමය අලංකාරයන්ගෙන් හොබනා වූ ආයුෂ්මතුන්. **පමජ්ජෙය්‍යං** යනු ප්‍රමාදයට පැමිණෙන්නෙමි. ඔබ ඉසුරු සම්පත් ප්‍රාර්ථනය කරන්නේය. මෙසේ නිවන් පිණිස පවතින්නා වූ තවුස් දහම ශක්‍රයාගේ තනතුර පතන්නේ ප්‍රමාද වූවෙක් වන්නෙමි. මේ කරුණින් ඔබගේ දර්ශනය මට බියක් වේ.
ශක්‍රයා ස්වාමීනි, මැනවි. මෙතැන් පටන් ඔබ සමීපයට නොඑන්නෙමියි කියා ඔහු වැඳ ක්‍ෂමා කරවා ගියේය. මහා බෝසත් තෙමේද දිවි ඇතිතාක් එහි වාසය කරන්නේ බ්‍රහ්ම විහරණයන් වඩා බ්‍රහ්මලෝකයෙහි උපන්නේය.
ශාස්තෲන් වහන්සේ මේ ධර්මදේශනාව ගෙනහැර දක්වා ජාතකය ගලපා වදාළ සේක. එකල්හි ශක්‍රයා අනුරුද්ධ තෙරුන් වීය. අකීර්ති පණ්ඩිතයා මම ම වීමි යයි වදාළ සේක.
**අහමෙව දුබ්භාසිතං භාසිං බාලො** යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් කෝකාලික අරභයා දේශනා කළ සේක. එක් වැසි සමයකදී අග්‍රශ්‍රාවක දෙදෙනා වහන්සේ සමූහයා අත්හැර වෙන්ව වාසය කරනු කැමැත්තාහු ශාස්තෲන් වහන්සේ විමසා කෝකාලික රටෙහි කෝකාලික වසන තැනට ගොස් මෙසේ කීවාහුය. ඇවැත්නි කෝකාලිකයෙනි, ඔබ ඇසුරුකොට අපද අප ඇසුරුකොට ඔබද පහසු විහරණ ඇතිව මෙම තෙමස මෙහි වසන්නෙමු යයි. ඇවැත්නි මා ඇසුරුකොට නුඹ වහන්සේලාට කිනම් වූ පහසු විහරණයක් වේද? ඇවැත්නි, ඉදින් නුඹ අග්‍ර ශ්‍රාවකයන් දෙදෙනා වහන්සේලා මෙහි වසත් යයි කිසිවෙකුට නොකියන්නෙහිය. (එසේ ඇතිකල්හි) අපි සැපසේ වාසය කරන්නෙමු. මේ ඔබ ඇසුරුකොට අපගේ පහසු විහරණය වන්නේය යි. අනතුරුව නුඹවහන්සේලා නිසා මට කවරනම් පහසු විහරණයක් වේද. අපි තෙමස තුළ තොපට ධර්මය දේශනා කරන්නෙමු. බණ කථා කියන්නෙමු. මේ තොපට අප නිසා වන පහසු විහරණයයි. ඇවැත්නි, කැමති පරිදි වාසය කරව්යි හෙතෙම උන්වහන්සේලාට සුවපහසු සෙනසුන් දුන්නේය. උන්වහන්සේලා සමාපත්ති ඵලසුවයෙන් සුවසේ විසූහ. කිසිවෙක් ඔවුන් එහි වසන බව නොදනිත්.
වසන ලද වස් ඇති ඔවුහු පවාරණය කර ඇවැත්නි, ඔබ නිසා සුවසේ විසූවෙමු. ශාස්තෲන් වහන්සේ වඳින්න යමුයි ඔහුගෙන් විමසූහ. හෙතෙම මැනවයි පිළිගෙන ඔවුන් රැගෙන ගොදුරු ගම්හි පිඬු පිණිස හැසුරුණේය. තෙරුන්වහන්සේලා කරන ලද බත්කිස ඇත්තාහු ගමෙන් නික්මුණාහුය. කෝකාලික තෙමේ උන්වහන්සේ පිටත් කර යවා පෙරළා අවුත් මිනිසුන්ට කීවේය. “උපාසකවරුනි, තෙපි තිරිසනුන් හා සමාන වූවාහුය. අග්‍රශ්‍රාවක දෙදෙනා වහන්සේ ගොදුරු විහාරයෙහි වසන කල්හි නොදනින්නෙහුද? දැන් උන්වහන්සේලා වැඩියහ යි” කියාය. ස්වාමීනි, කුමක් හෙයින් අපට නොදැන්වූවහුදැයි කියා බොහෝ ගිතෙල් තලතෙල් ආදිය බෙහෙත්ද හඳනා වස්ත්‍රයන්ද ගෙන තෙරුන් වහන්සේලා වෙත එළඹ වැඳ ස්වාමීනි, අපට ක්‍ෂමා කරවුව මැනව. අප ඔබ වහන්සේලා අග්‍රශ්‍රාවක බව නොදනිමු. අද අපගේ පිංවත් කෝකාලික ස්ථවිරයන්ගේ වචනයෙන් දත්තෝ වෙමු. අපට අනුකම්පාවෙන් මේ බෙහෙත් හා වස්ත්‍ර ආදිය පිළිගනිවු යයි කීවාහුය.
කෝකාලික තෙමේ “අග්‍රශ්‍රාවක තෙරවරු අල්පේච්ඡ වූවාහුය. ලද දෙයින් සතුටු වන්නෝය. මේ වස්ත්‍ර තමා විසින් නොගෙන මට දෙන්නාහු යයි සිතා උපාසකයන් සමගම තෙරුන් වහන්සේලාගේ සමීපයට ගියේය. අග්‍රශ්‍රාවක තෙරවරු භික්‍ෂූත්‍වයේ පිරිපුන් බවට ගිය හෙයින් ඉන් කිසිවක් තමා නොගත්තාහුය. කෝකාලිකට නොද දෙවූහ. උපාසකයෝ (කියන්නාහු) ස්වාමීනි, දැන් (පූජාවන්) නොගන්නාහු නැවත අපට අනුග්‍රහ පිණිස මෙහි පැමිණෙවු යයි ඉල්ලූහ. අග්‍රශ්‍රාවකයෝ ඉවසා ශාස්තෲන් වහන්සේ සමීපයට වැඩියහ. කෝකාලික තෙමේ මේ තෙරවරු තමා නොගන්නාහු මටද නො දෙවවාහුය යි වෛර බැන්දේය. තෙරවරුද ශාස්තෲන් වහන්සේ සමීපයෙහි මද කලක් වාසය කර සිය පිරිවර වූ පන්සියයක් භික්‍ෂූන් ගෙන භික්‍ෂූන් දහසක් සමග චාරිකාවෙහි හැසිරෙන්නාහු කෝකාලික රටට පැමිණියාහුය. ඒ උපාසකවරු පෙරගමන් කොට තෙරුන් වහන්සේලා කැඳවාගෙන එම විහාරයටම පමුණුවා දිනපතා මහත් වූ සත්කාර කළාහුය. බොහෝ බෙහෙත් වස්ත්‍රාදිය උපදී. අග්‍ර ශ්‍රාවකයන් වහන්සේලා සමඟ ගිය භික්‍ෂූන් සිවුරු ආදියෙන් විමසා සමඟ පැමිණි භික්‍ෂූන් වහන්සේලාටම දෙත්. කෝකාලිකට නොදෙත්. අග්‍රශ්‍රාවකයෝද ඔහුට නොදෙවවති. කෝකාලික තෙමේ සිවුරු නොලැබ පවිටු අදහස් ඇත්තේ. සැරියුත් මුගලන් දෙනම පෙර දෙනු ලබන ලාභයන් නොගෙන දැන් ගනිත් (තම අභිලාශයන්) පුරවන්නට නොහැකි වන්නාහුය. අන්‍යන් දෙස නොබලත් යයි තෙරුන් වහන්සේලාට නින්දා කරයි. අපහාස කරයි. අග්‍රශ්‍රාවක ස්ථවිරවරු හෙ‍ෙතම අප නිසා අකුසල් රැස් කරයි යයි පිරිවර සහිතව නික්මී ස්වාමීනි, තවත් දින කීපයක් වසවු යයි මිනිසුන් විසින් ඉල්වනු ලබන්නාහුද නවතින්නට නොකැමති වූවාහුය.
ඉක්බිතිව එක් තරුණ භික්‍ෂුවක් මෙසේ කීවේය. උපාසකවරුනි, අග්‍රශ්‍රාවක තෙරවරු කෙසේ නම් වසත්ද? තොපගේ කුළූපග තෙරුන්වහන්සේ මුන්වහන්සේලාගේ මෙහි විසීම නො ඉවසති. ඔවුහු ඒ කෝකාලික සමීපයට ගොස් ස්වාමීනි, තෙපි අග්‍රශ්‍රාවක තෙරවරුන්ගේ මෙහි විසීම නොඉවසුවද යවු ඔවුන් ක්‍ෂමා කරවා හෝ නවත්වහුයයිද (නැතහොත්) මෙයින් පලාගොස් අන්තැනක වසහු යයි කීවාහුය. හෙතෙම උපාසකයන්ට බියෙන් උන්වහන්සේලා වෙත ගොස් තෙරවරුන්ගෙන් ඉල්ලීය. තෙරවරුන් ඇවැත්නි, යව. අපි නොවතින්නෙමු යි පිටත්ව ගියාහුය. හෙතෙම නවතාලන්නට නොහැකි වන්නේ විහාරයටම පෙරළා පැමිණියේය. ඉක්බිති උපාසකයෝ ඔහුගෙන් විමසුවාහුය. ස්වාමීනි, ඔබ විසින් තෙරවරු නවත්වන ලද්දාහුදැයි. ඇවැත්නි, නවත්වන්නට නොහැකි වූයෙමියි. ඉක්බිති ඔහුට මේ පවිටා මෙහි වසන කල්හි සුපේශල භික්‍ෂූන් වහන්සේලා නොවසත්. ඔහු බැහැර කරමු යයි සිතා ස්වාමීනි, ඔබ මෙහි නොවසුව. අප නිසා තොපට කිසිවක් නැතැයි කීවාහුය. ඔවුන් විසින් අවමන් කරන ලද හෙතෙමේ පාත්‍රා සිවුරු ගෙන ජේතවනයට ගොස් ශාස්තෲන් වහන්සේ වෙත එළඹ ස්වාමීනි, සැරියුත් මුගලන් දෙනම පවිටු අදහස් ඇත්තාහුය. පවිටු අදහස්වල වසඟයට ගියාහුයයි කීවේය. ඉක්බිති ශාස්තෲන් වහන්සේ කෝකාලිකය මෙසේ නොකියව. සැරියුත් මුගලන් දෙනම කෙරෙහි සිත පහදුව. උන්වහන්සේලා සුපේශල භික්‍ෂූහු යයි වැළැක්වීය. කෝකාලික තෙමේ කියනුයේ ස්වාමීනි, නුඹවහන්සේ නුඹවහන්සේගේ අග්‍ර ශ්‍රාවකයන් අදහන්නෙහුය. මොවුහු පවිටු අදහස් ඇත්තාහු බවද පිළිසන් කටයුතු ඇත්තාහු බවද දුස්ශීලයෝ බවද පුත්‍යක්‍ෂ වශයෙන් මම දුටුවෙමි යි කියා තෙවන වර දක්වා ශාස්තෲන් වහන්සේ විසින් වළක්වන ලද්දේ නමුත් එසේම කියා හුනස්නෙන් නැගිට ගියේය. (ඔහු) ගියකල්හිම ඔහුගේ සියළු ශරීරයෙහි අබ ඇට පමණ බිබිලි මතුවී ක්‍රමයෙන් වැඩී බෙලිගෙඩි පමණ වී බිදී ලේ සැරව වැගුරුනේය. හෙතෙම වේදනාව ඇත්තේ කෙඳිරි ගාමින් ‍ජේතවනයෙහි දොරටුවෙහි හොත්තේය. කෝකාලික විසින් අග්‍රශ්‍රාවක දෙදෙනා වහන්සේට ආක්‍රෝශ කළේ යයි බඹලොව දක්වා එකම කෝලාහලයක් වීය.
ඉක්බිති ඔහුගේ උපාධ්‍යාය වූ තුදී නම් බ්‍රහ්මයා ඒ කරුණ දැනගොස් තෙරවරුන් ක්‍ෂමා කරවන්නෙමියි අහසෙහි සිට කෝකාලිය ඔබ විසින් නපුරු කටයුත්තක් කරන ලදි. අග්‍ර ශ්‍රාවකයන් වහන්සේ පහදුවවයි කීවේය. ඇවැත්නි, තොප කවරෙක්ද? මම තුදී නම් බ්‍රහ්මයා වෙමි. ඇවැත්නි, තොප අනාගාමී යයි භාග්‍යවතුන් වහන්සේ විසින් ප්‍රකාශ කරන ලදි. අනාගාමී යනු එ(බඹ)ලොවින් මෙලොවට නොඑන්නේ යයි කියන ලදි. තොප කසල ගොඩක යක්‍ෂයෙක් වන්නෙහි යයි මහා බ්‍රහ්මයාට නින්දා කළේය. ‍හෙතෙම ඔහුට තමාගේ වචනය පිළිගන්වන්නට නොහැකි වන්නේ තොපගේ වචනයෙන් තොපම ප්‍රකට වන්නෙහි යයි කියා සුද්ධාවාස බ්‍රහ්මලෝකයටම ගියේය. කෝකාලිකද කළුරිය කර පදුම නම් වූ නිරයෙහි උපන්නේය. සහම්පති බ්‍රහ්මයා ඔහු එහි උපන් බව දැන ඒ බව තථාගතයන් වහන්සේට දැන්වීය. ශාස්තෘන් වහන්සේ භික්‍ෂූන් වහන්සේලාට දැන්වූ සේක. භික්‍ෂූහු ඔහුගේ නුගුණ කියමින් දම්සභාවෙහි කථාවක් ඉපිදවූහ. ඇවැත්නි, කෝකාලික තෙමේ සැරියුත් මුගලන් දෙදෙනා වහන්සේලාට නින්දා කර තමන්ගේ කට නිසා පදුම නිරයෙහි උපන්නේය යනුවෙනි. ශාස්තෲන් වහන්සේ පැමිණ මහණෙනි, දැන් කවර නම් වූ කථාවෙකින් යුක්තව හුන්නාහුදැයි විමසා මෙනම් වූවෙකනැයි කී කල්හි මහණෙනි, කෝකාලික තෙමේ තමාගේ කට නිසා නැසුනේ දුකට පත්වූයේ දැන් පමණක් නොවේ. මෙතෙම පෙරද කට නිසා දුක් අනුභව කළේම යයි වදාරා අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි ඔහුගේ පුරෝහිතයා පිටතට නික්මුන දත් ඇති පිඟුවන් වූවෙක් වීය. ඔහුගේ බැමිණිය අන් බ්‍රාහ්මණයෙකු සමග වරදවා හැසුරුනිය. ඒ බ්‍රාහ්මණයාද ඔහු හා සමාන වූයේමය. පුරෝහිතයා බැමිණිය නැවත නැවතත් වළක්වනු ලබන්නේද වළක්වන්නට නොහැකි වන්නේ “මගේ සතුරෙකු වූ ‍මොහු සිය අතින් මරන්නට නොහැකිය. උපායකින් ඔහුව මරවන්නෙමි “යි සිතුවේය. ඔහු රජු වෙත එළඹ මෙසේ කීවේය. මහරජතුමනි, ඔබගේ නගරය සියළු දඹදිව අග නගරයයි. ඔබ අගරජුයි. මෙසේ අගරජු වූ ඔබ විසින් දකුණු දොරටුව නපුරු ලෙස තබන ලදි. එය අශුභ වූවකි. ආචාර්යතුමනි, දැන් කුමක් කටයුතුදැයි (විමසීය) ශුභ වූවක් යෙදිය (කළ) යුතුයයි කීවේය. (ඒ සඳහා) කුමක් ලබන්ට වටනේද? පැරණි දොරටුව ඉවත්කරවා යහපත් වූ දැව ගෙන නගරාරක්‍ෂක භූතයන්ට පූජාවක් දී ශුභ වූ නැකතින් පිහිටුවන්නට සුදුසු යැයි කීවේය. එසේනම් එලෙස කරවයි. (රජු කීවේය) එකල්හි බෝධිසත්ත්වයෝ තක්කාරී නම් මානවකයෙක් වී ඉපිද ඔහුගේ සමීපයෙහි ශිල්ප උගනිත්. පුරෝහිතයා පැරණි දොරටුව ඉවත්කොට අළුත් දොරක් නිමවා රජුට කීවේ දේවයන් වහන්ස, දොර සාදා නිමවන ලදි. හෙට යහපත් නැකතකි. එය නොඉක්මවා පූජාව කොට දොර පිහිටුවන්නට වටනේ යයි. ආචාර්යතුමනි, පූජාව සඳහා කුමක් ලබන්නට වටනේද? දේවයන් වහන්ස, දොර මහේශාක්‍ය වූවකි. මහානුභාව සම්පන්න දෙවියන් විසින් අධිගෘහිතය. පිඟුවන් වූ පිටතට නික්මුන දත් ඇති මව්පිය දෙපාර්ශ්වයෙන් පිරිසිදු වූ එක් බ්‍රාහ්මණයෙකු මරා ඔහුගේ මස් ලේවලින් පූජාවක් කර (ඔහුගේ) සිරුර යටකොට හෙළා. දොර පිහිටවිය යුතුය. මෙසේ තොපටද නගරයටද යහපතක් වන්නේයයි කීවේය. ආචාර්යයෙනි, මැනවි. මෙබඳු බ්‍රාහ්මණයෙකු මරා දොර පිහිටුවවයි (රජු ඇනවීය.)
සතුටු සිත් ඇති හෙතෙම පසමිතුරා පිටු දකින්නෙමියි උත්සාහී වූයේ තමාගේ ගෙට ගොස් කට රකින්නට ‍නොහැකි වන්නේ වහ වහා භාර්යාවට මෙසේ කීය. පවිටු සැඩොලිය, මෙතැන් පටන් කවරෙකු සමඟ රමණය කරන්නෙහිද? හෙට තොපගේ සොර සැමියා මරා බලිකර්මය කරන්නෙමියි කීවේය. වරද රහිත වූ ඔහු කවර කරුණකින් මරන්නෙහිද? රජු වමරැස් වූත් පිඟුවන් වූත් බ්‍රාහ්මණයෙකුගේ මස් ලේවලින් පූජාවක් කර නුවර දොර පිහිටුවයි කීවේය. ඔබගේ මේ සොරසැමියා වමරැස් වූයේද පිඟුවන් වූයේද වෙයි. ඔහු මරා පූජාව කරන්නෙමියි කීවේය. ඇය සොර සැමියා වෙතට හසුනක් යැවුවාය. රජු වමරැස් ඇති පිඟුවන් බ්‍රාහ්මණයෙකු මරවා පූජාවක් කරනු කැමැත්තේය. ඉදින් ජීවත් වනු කැමැත්තේ නම් තොප හා සමාන සෙසු බ්‍රාහ්මණයන්ද ගෙන හෙට කල් ඇතිව පලා යවයි කියාය. හෙතෙම එසේ කළේය. ඒ බව නගරයෙහි ප්‍රකට වීය. මුළු නගරයෙන්ම සියළු වමරැස් පිඟුවන් බ්‍රාහ්මණයෝ පලා ගියාහුය.
පුරෝහිතයා සිය සතුරා පලාගිය බව නොදැන උදෑසනම රජු වෙත එළඹ දේවයන් වහන්ස, දේවයන් වහන්ස, අසවල් තැන වමරැස් පිඟුවන් බමුණෙක් ඇත. ඔහු ගෙන්වවයි කීවේය. රජ මිනිසුන් යැවීය. ඔවුහු ඔහුව නොදක්නාහු අවුත් (ඔහු) පලා ගියේයයි දැන්වූවාහුය. අන්තැනෙක්හි සොයවු යයි කියන ලද්දාහු මුළු නගරයෙහි සොයන්නාහුද නොදුටහ. අනතුර අනිකෙකු සොයවු යයි කී කල්හි දේවයන් වහන්ස, පුරෝහිතයා හැර මෙබඳු වූ අනිකෙක් නැතැයි කීවාහුය. පුරෝහිතයා මරන්නට නොහැකි යයි (කීවේය) දේවයන් වහන්ස, කුමක් කියහිද? පුරෝහිතයා නිසා අද දොර නොපිහිට වූ කල්හි නගරය අනාරක්‍ෂිත වන්නේය. ආචාර්යවරයා කියනුයේ අද ඉක්මවා මෙයින් වසරක් ඇවෑමෙන් නැකතක් නොලබන්නේයයි කීවේය. වසක් (පුරා) නගරයෙහි දොරටු නැති කල්හි පසමිතුරන්ට අවකාශ වන්නේය. මොහු මරවා අන් ව්‍යක්ත බ්‍රාහ්මණයෙකු ලවා පූජා කර්මය කරවා දොර පිහිටුවන්නෙමුයි කීවාහුය. ආචාර්යවරයා හා සමාන අන් පණ්ඩිත බ්‍රාහ්මණයෙක් ඇත්ද? දේවයන් වහන්ස, ඔහුගේම අවැසි වූ තක්කාරි නම් මානවකයෙක් ඇත. ඔහුට පුරෝහිත තනතුර දී ශුභ වූ කටයුත්ත කරවයි කීහ.
රජු ඔහු කැඳවා ගෞරව කරවා පුරෝහිත තනතුර දී එසේ කරන්නට ඇණවීය. හෙතෙම මහත් වූ පිරිවරින් නගර දොර කරා ගියේය. පුරෝහිතයා රජමහිමයෙන් බැඳගෙන ආවාහුය. මහබෝසත් තෙමේ දොර පිහිටුවන තැන්හි වලක් සාරවා තිරයකින් වටකරවා ආචාර්යවරයා සමග තිරය ඇතුළත සිටියේය. ආචාර්යවරයා වළ බලා තමාට පිළිසරණක් නොලබන්නේ පළමුව මගේ කාර්යය සම්පූර්ණ කරන ලද්දේ වීය. අඥාන බව නිසා කට රැකීමට නොහැකි වන්නේ විගසින් පවිටු ස්ත්‍රියට කීවෙමියි මවිසින්ම මගේ මරණය ගෙන එන ලද්දෙමියි මහබෝසතුන් අමතමින් පළමු ගාථාව කීවේය.
1. තක්කාරිය, වනයෙහි සර්පයන් කැදවන්නා වූ මැඩියෙකු මෙන් අඥාන වූ මම වැරදි ලෙස කීවෙමි. එහෙයින් මේ වළට වැටෙමි. බොහෝ වේලාවක් කථාකිරීම නොමැනවි.
එහි **දුබ්භාසිතං භාසි** යනු වැරදි වචනයක් කීවෙමි. **භෙකොව **යනු වනයෙහි වසන්නා වූ මැඩියා තමා කන්නා වූ සර්පයෙකු කැඳවයි. ඔහු ඒ සර්පයා කැඳවන්නේ වැරදි වූ වචනයක් කියයි. මම මෙසේ වරදි ප්‍රකාශයක් කළෙමි. **තක්කාරියෙ** යනු ඔහුගේ නමයි. **තක්කාරියා** යනු ස්ත්‍රීලිංග පදයකි. එයින්ම ඔහු ආමන්ත්‍රණය කරනු ලබන්නේ මෙසේ කීවේය.
ඒ අසා බෝසත් තෙමේ දෙවන ගාථාව කීවේය.
2. ආචාර්යයනි, පමණ ඉක්මවා කථාකරන මිනිසා සිරගෙයි ලෑමටද, හිංසා පීඩාවටද, ශෝක කිරීම වැලපීම ආදියටද පැමිණේ. වළෙහි යම් මේ වැළලීමක් වේද එපමණකින් තමාම අපහාස කිරීමක් වෙයි.
එහි **අතිවෙලභාණී** යනු කාලය ඉක්මවා ප්‍රමාණය ඉක්මවා කථාකිරීම නම් නොමැනවි. කාලය ඉක්මවා කථාකරන පුරුෂයා නොමැනවයි යන අර්ථයි. **සොකපරිද්දවං** යනු ඇදුරුතුමනි, මෙය එසේමය. කාලය ඉක්මවා කථාකරන පුරුෂයා වධබන්‍ධයටද ශෝකයටද මහහඬින් වැළපීමටද පැමිණේ. **ගරහාසි** යනු අනිකෙකු නින්දා නොකර තමාම නින්දා කරන්නෙහිය. **එත්තො** යනු මේ කරුණෙහි ලා. **ආචෙර යන්තං** යනු ඇදුරුතුමනි, යම් කාරණයකින්ද එයයි. **නිඛණන්ති සොබෙභ** යනු එය ඔබ විසින්ම කරන ලදි. එහෙයින් තමාම නින්දා කටයුත්තේ වෙහි යයි කියයි.
මෙසේද ඔහුට කියා ආචාර්යයෙනි, වචනය ආරක්‍ෂා නොකර හුදෙක් ඔබ පමණක් දුකට පත්වූයේ නොවෙයි. වෙනත් අයද පත් වූවෝම යයි කියා අතීත ප්‍රවෘත්තිය ගෙනහැර දැක්වීය.
පෙර බරණැස් නුවර කාලී නම් ගණිකාවක වූවාය. ඇයට තුණ්ඩිල නම් සොහොවුරෙක් වීය. කාළිය එක් දිනයකට දහසක් ගනියි. තුණ්ඩිලයා වූ කලී ස්ත්‍රීලොල් වූවෙකි. සුරාසොඬෙකි. දූ කෙළියෙහි ඇළුනේද වීය. ඇය ඔහුට ධනය දෙයි හෙතෙම ලබන ලද ධනය විනාශ කරයි. ඇය ඔහුව වළක්වන්නී නමුදු වළක්වන්නට නොහැකි වූවාය. හෙතෙම එක් දිනයක දූ කෙළියෙන් පරාජය වූයේ හැඳි වස්ත්‍රයන් දී පැදුරු කැබැල්ලක් හැඳ ඇයගේ ගෙට පැමිණියේය. තුණ්ඩිල ආ කල්හි කිසිවක් නොදී බෙල්ලෙන් අල්ලාගෙන බැහැර කරවු යයි ඇය විසින් දාසීහු අණවන ලද්දෝ වෙති. ඈලා එසේ කළාහුය. හෙතෙම හඬමින් දොරමුල සිටියේය.
ඉක්බිති නිරතුරුව කාළියට දහසක් ගෙන එන්නා වූ එක් සිටුපුත්‍රයෙක් එදවස ඔහු දැක තුණ්ඩිලය, කුමක් හෙයින් හඬහිදැයි විචාළේය. ස්වාමීනි, දූකෙළියෙහි පරාජය වූයෙම් මගේ සොහොවුරියගේ සමීපයට පැමිණියේ වෙමි. දාසීහු ඒ මා බෙල්ලෙන් ගෙන බැහැර කළාහුයයි කීවේය. එසේ නම් සිටුව. ඔබගේ සොහොවුරියට කියන්නෙමියි ඒ සිටුපුත්‍රයා ගොස් නුඹගේ සොහොවුරා පැදුරු කැබැල්ලක් හැඳ සිටියේය. කුමක් නිසා ඔහුට වස්ත්‍ර නොදෙහිදැයි කීවේය. මම නොදෙමි. ඉදින් ඹබගේ සෙනෙහසක් වේ නම් ඔබ දෙවයි කීවාය. ඒ ගණිකාවගේ නිවසෙහි මෙවැනි සිරිතක් වෙයි. ගෙන ආවා වූ දහසින් පන්සියයක් ගණිකාවට වෙයි. පන්සියයක් ඇඳුම්, සුවඳ-මල්මාලාදිය සඳහා මිල වෙයි. පැමිණි පුරුෂයෝ ඒ නිවසෙහි ලද වස්ත්‍රයන් හැඳ රාත්‍රිය වාසය කර දෙවන දවස්හි පෙරළා යන්නාහු ගෙන ආ වස්ත්‍රයන්ම හැඳ යති. එහෙයින් ඒ සිටුපුත්‍රයා ඇය විසින් දෙන ලද වස්ත්‍ර හැඳ තමාගේ වස්ත්‍ර තුණ්ඩිලයාට දෙවීය. හෙතෙම (ඒවා) හැඳ කෑගසමින් ගොස් මත්පැන් බොන ගෙට පිවිසියේය. කාළිය ද දාසීන්ට ඇණවීය. හෙට මොහු යනකල්හි වස්ත්‍රයන් උදුරාගනිවු යනුවෙනි. ඈලා ඔහු නික්මෙන කල්හි ඔබිනොබ දුවවිත් පැහැර ගන්නවුන් මෙන් සළු ගෙන කුමාරය, දැන් යවයි නග්න කර පිටත් කර යැවුවාහුය. හෙතෙම නග්නවම නික්මුණේය. මහජනයා අපහාස කරයි. හෙතෙම ලජ්ජාවට පත්වී මවිසින්ම මෙය කරන ලදි. මම ම තමාගේ කට ආරක්‍ෂා කිරීමට නොහැකි වීමි යයි වැළපුනේය. මේ කරුණ දැක්වීමට තෙවන ගාථාව කීවේය.
‍3. සිය සොහොවුරු තුණ්ඩිලට කුමක් හෙයින් මෙසේ කරන්නේ දැයි කාලියගෙන් විමසුවෙමි. වස්ත්‍ර යුගලය පැහැර ගැනීමට ලක්වූ මම නග්න වීමි. මේ කරුණද බොහෝ සෙයින් ඊට සමානය.
එහි **බහුතා දිසොවා** යනු සිටුපුත්‍රයා තමා විසින් කළ දෙයින්ම දුකට පත් වූයේය. නුඹද එයින්ම මේ තොපගේ දුකට පත්වීමද වූයේය යන අර්ථයි. බොහෝ කරුණුවලින් ඒ හා සමාන වේමය.
අනිකක්ද වේ. බරණැස් නුවර එළුපල්ලන්ගේ ප්‍රමාදයෙන් ගොදුරු බිමෙහිදී බැටළුවන් දෙදෙනෙකු යුද්ධ කරන කල්හි එක් කෑරල පක්‍ෂියෙක් මොවුහු දැන් හිස් බිඳීමෙන් මැරෙන්නාහ. ඔවුන් වළක්වන්නෙමියි මාමණ්ඩියෙනි, යුද නොකරවයි වළක්වා, ඔවුන් (ඔහුගේ) කතාව නොගෙන යුද කරන්නා වූ ඔවුන්ගේ පිටෙහිද හිසෙහිද හිඳ ඇය, වළක්වන්නට නොහැකිවන්නේ එසේ නම් මා මරා යුද කරවු යයි ඔවුන් දෙදෙනාගේ හිස් අතරට පිවිසියේය. ඔවුහු එකිනෙකාට පහර දුන්නාහුමය. හෙතෙම ඇඹරුම් ගලක ඇඹරුවක් මෙන් තමා විසින් කළ දෙයින්ම විනාශයට පත් වූයේය. මේ වෙනත් වූ කරුණ දක්වන්නේ සිවුවන ගාථාව කීවේය.
4. යම් කෑරළු පක්‍ෂියෙක් යුද වැදුන බැටළුවන් අතරට සටනින් මුදවන්නේ ගියේද හෙතෙම බැටළු හිස් අතරදී ඇඹරී ගියේය. මේ කරුණද බොහෝසෙයින් ඊට සමානය.
එහි **මෙණ්ඩනතරං** යනු බැටළුවන් අතර **අච්චුපති** යනු ඉක්මවා ගොස් අහසෙහි පැන සිටියේය. හිස් අතරමැද සිටියේය යන අර්ථයි. **පිංසිතො** යනු පෙළන ලද්දේය.
අනිකක්ද ඇත. බරණැස් නුවර වැසි ගොපල්ලෝ ඵල ගැනුන තල්ගසක් දැක ගෙඩි කඩා ගැනීම සඳහා එක් අයෙකු ගසට නැංවූහ. ඔහු ගෙඩි හෙළන කල්හි එක් කලු නයෙක් තුඹසින් නික්මී තල්ගසට නැංගේය. ගසයට සිටි අය දඬු ආදියෙන් පහර දෙන්නාහුද වළක්වන්නට නොහැකි වූවාහුය. ඔවුහු සර්පයෙකු තල්ගසට නැගී යයි අනිකාට කීවාහුය. හෙතෙම බියට පත් වූයේ මහ හඬින් කෑගැසුවේය. ගස යට සිටි අය එක් දැඩි සළුවක් කොන් සතරෙහි ගෙන මේ සළුවට පනින්න යයි ඔහුට කීවාහුය. හෙතෙම ගිලිහී සිව්දෙනා අතර සළුව මැදට වැටුනේය. ඔහුගේ වාත වේග නිසා දරන්නට නොහැකි වන්නාහු එකිනෙකා හිස්වල ගැටී බිඳුන හිස්වලින් ජීවිතක්‍ෂයට පත් වූවාහුය. මේ කරුණ දක්වමින් පස්වන ගාථාව කීවේය.
5. සතරදෙනෙක් එක් පුරුෂයෙකු රකින්නේ ඝන සළුවක් ගත්තාහුය. ඒ සියල්ලෝම බිඳුන හිස් ඇත්තෝ බිම හොත්තාහුය. මේ කරුණද බොහෝසෙයින් ඊට සමානය.
එහි **පොත්‍ථකං **යනු ඝන සළුවකි. **සබ්බෙව තෙ** යනු ඒ සතරදෙනාම තමා කළ දෙයින්ම බිඳුන හිස් ඇත්තෝ වූවෝ හොත්තාහුය.
අනිකක්ද ඇත. බරණැස් නුවර වැසි එළුවන් සොරකම් කරන අය රාත්‍රියෙහි එක් එළුවෙක් සොරකම් කර දවල් කාලයෙහිදී වනයෙහි සිට කන්නෙමුයි කියා ඇයගේ නොහැඬීම පිණිස කට බැඳ උණ පඳුරක තැබුවාහුය. දෙවන දවස්හි ඌ කන්නට යන්නාහු ආයුධ අමතක කර ගියාහුය. ඔවුහු එළුවා මරා මස් පිස කන්නෙමු ආයුධ ගෙන එව් යයි කියන ලද්දාහු එකකුගේද අතෙහි ආයුධයක් නොදැක ආයුධනැතිව මූ මරාද මස් ගන්නට නොහැකිය. ඌ මුදාහරිව්. එය එකිනෙකාට පිනක්ද ඇති වන්නේ යයි මුදවා හැරියාහුය. එකල්හි උණ කර්මාන්තකරුවෙක් උණ ගසක් ගෙන නැවත අවුත් උණදඬු කපන ආයුධය උණකොළ අතර තබා ගියේය. එළිස්සිය මිදුනේ වෙමියි සතුටට පත් වී උණ ගස මුල ක්‍රීඩා කරනු ලබන්නී පසු පාදයන්ගෙන් ගසා ඒ ආයුධය හෙලීය. සොරු ආයුධ ශබ්දය අසා සොයාබලා එය දැක සතුටු සිත් ඇත්තාහු එළිස්සිය මරා මස් කෑවාහුය. මෙසේ එම එළිස්සියද තමා කළ දෙයින්ම මළා යයි යන මෙය දක්වන්නට සවන ගාථාව කීවේය.
6. යම් සේ හුණ ලැහැබෙක බඳනා ලද එළුදෙන කෙළිදෙලෙන් පසුවන්නී කඩුවක් ලැබුවාද එයින්ම ඇයගේ ගෙල කපන ලදි. මේ කරුණද බොහෝසෙයින් ඊට සමානය.
එහි **අවෙක්ඛපන්තී** යනු ක්‍රීඩා කරනු ලබන්නී පසුපාදයන් උඩට දමාගසන්නී.
මෙසේද කියා පමණ දැන කථා කරන්නෝ තමාගේ වනය ආරක්‍ෂා කර මරණ දුකින් මිදෙත් යයි දක්වා කින්නර වස්තුව ගෙනහැර දැක්වීය.
බරණැස් නුවර වැසි එක් වැදි පුත්‍රයෙක් හිමවතට ගොස් එක් උපායකින් අඹුසැමි වූ කිඳුරන් දෙදෙනෙකු ගෙන අවුත් රජුට දුන්නේය. රජු නොදුටු විරූ කිඳුරන් දැක වැද්ද මොවුන්ගේ කවර ගුණයක්දැයි විචාළේය. දේවයන් වහන්ස, මොවුහු මිහිරි හඬින් ගායනා කරති. මනොඥ පරිදි නටති. මිනිස්සු එසේ ගායනා කරන්නට හෝ නටන්නට නොදනිත් යයි කීවේය. රජු වැද්දාට බොහෝ ධනය දී කිඳුරන්ට ගායනා කරව්. නටව් යයි කීවේය. කිඳුරෝ කියන්නාහු ඉදින් අපි ගායනා කරන්නෙමු නම් අක්‍ෂර සම්පූර්ණ කරන්නට නොහැකි වන්නෙමු. නපුරුකොට ගායනා කරන ලද්දේ වෙයි. අපට ගර්හා කරන්නාහ. හිංසා කරන්නාහ. බොහෝකොට කියන්නවුනට මුසාවාදය වේ යයි ඔවුහු බොරු කීමේ බියෙන් රජු විසින් නැවත නැවතත් කියනු ලබන්නාහු නමුත් ගායනා නොකළාහුය. නො නැටූහ. රජු කිපී මොවුන් මරා මස් ගෙන එව් යයි අණවන්නේ සත්වන ගාථාව කීවේය.
7. මොවුහු දෙවියෝ නොවෙති. ගාන්ධර්ව පුත්‍රයෝද නොවෙති. මොවුහු මෘගයෝ වෙති. මොවුහු ධනය අපේක්‍ෂාවෙන් අප මෙහි ගෙන ආවාහුය. ඔහු වෙනුවෙන් එකෙකු සවස ආහාරයට පිසත්වා. නැවත එකෙකු උදේ ආහාරයට පිසත්වා.
එහි **මිගා ඉමෙ** යනු ඉදින් මොවුහු දෙවියෝ හෝ ගාන්ධර්වයෝ වෙත් නම් නටන්නාහුද වෙති. ගායනා කරන්නාහුද වෙති. මොවුහු මෘගයෝය. තිරිසන්ගත වූවෝය. **අත්‍ථවසා හතා** **ඉමෙ** යනු ධනය කැමැත්තා වූ වැද්දෙකු විසින් ගෙන එන ලද හෙයින් වස්තුව අපේක්‍ෂාවෙන් මා වෙත ගෙනඑන ලද්දාහු වෙති. මොවුන්ගෙන් එකෙකු සවස ආහාරය සඳහාද එකෙකු උදේ ආහාරය සඳහාද පිසත්වායි.
කිඳුරිය, රජු කිපියේය. ඒකාන්තයෙන්ම මරන්නේය. දැන් කථා කරන්නට කාලයයි සිතුවාය. අනතුරුව ගාථාවක් කීවාය.
8. නපුරු ලෙස කියන ලද වචන ලක්‍ෂයක් මනාව කියන ලද එක වචනයක කලාව (සොළොසින් එක)ක් පමණ නොවටී. නපුරු වචන කීමෙහි කෙලෙස් වෙතැයි සැක ඇත්තේ වීය. එනිසා කිඳුරා නිශ්ශබ්ද වීය. මෝඩකම නිසා නොවේ.
එහි **සංකමානො කිලෙසො** යනු කිසිවිටෙක මම කථා කරන්නෙම් නපුරු වූවක් කියන්නෙම් යයි මෙසේ නපුරු වචනය ගැන සැක කරන්නේ කිලිටි වේ. වෙහෙසේ. තස්මා යනු එම කරුණින් තොප හා කථා නොකළෙමි. මෝඩකම නිසා නොවේ යි.
රජු කිඳුරිය පිළිබඳව සතුටු වී ඊළඟ ගාථාව කීවේය.
9. යම්බඳු වූ මැය මා හා කථා කළාද ඇය මුදව්. ඇය හිමාලය පර්වතයට පමුණුවව්. මොහු මුළුතැන්ගෙට දෙත්වා. අළුයමම උදේ ආහාරය සඳහා පිසත්වා.
එහි **යා මෙසා** යනු යම්බඳු වූ මැය මා හා කථා කළාද ඇයයි. **දෙන්තු **යනු මුළුතැන්ගෙට දෙත්වා.
කිඳුරා රජුගේ වචනය අසා මෙතෙම කථා නොකරන්නා වූ මා ඒකාන්තයෙන්ම මරන්නේය.
10. මහරජතුමනි, සිවුපාවෝ වර්ෂාව පිහිටකොට ඇත්තෝ වෙති. මේ මනුෂ්‍ය ප්‍රජාව සිවුපාවුන් පිහිටකොට ඇත්තේ වෙයි. මම ඔබ පිහිටකොට ඇත්තෙමි. මගේ භාර්යාව මා පිහිටකොට ඇත්තීය. අප දෙදෙනා අතර එකෙකු මළ බව දැන මරණයෙන් මිදුන තැනැත්තා පර්වතයට යන්නේය.
එහි **පජ්ජුන්නනාථා** යනු තණකොළ කන සිවුපාවෝ වර්ෂාව පිහිටකොට ඇත්තෝ වෙති. **පසුනාථා** යනු මේ මිනිස් ප්‍රජාව පස්ගෝරසින් ජීවත් වෙති. එහෙයින් සිවුපාවුන් ආරකයන් කොට සිවුපාවුන් පිහිටකොට ඇත්තෝ වෙති. **ත්‍වං** **නාථොස්මි** යනු මම වනාහි ඔබ ආරක්‍ෂකයා කොට ඇත්තෙමි. මම ඔබ පිහිටකොට ඇත්තෙමි. **අම්හනාථා** යනු මගේ භාර්යාවට මම ආරක්‍ෂකයා වෙමි. මම ඇයගේ ප්‍රතිෂ්ඨාව වෙමි. **ද්වින්නමඤ්ඤතරං ඤත්‍වා මුත්තො ගච්ඡෙය්‍ය පබ්බතං** යනු අප දෙදෙනා අතර එකෙක් එකෙකු මළ බව දැන තෙමේ මරණයෙන් මිදුනේ පසුව හිමාලයට යන්නේය. ජීවත් වන්නාවු අපි එකිනෙකා අත් නොහරිමු. ඉදින් මැය හිමවතයට යවනු කැමැත්තේ නම් පළමුව මා මරා පසුව පිටත්කර යවයි යනුයි.
මෙසේද කියා මහරජතුමනි, අපි ඔබගේ වචනය නොකරනු කැමැත්තෙන් නිශ්ශබ්ද සිටියෝ නොවමු. කථාවෙහි දොස් දැක කථා නොකළෙමුයි දක්වන්නේ මෙම ගාථා දෙක කීවෙහිය.
11. රජතුමනි, නින්දාව පහසුවෙන් ඉවත්කළ නොහැකිය. නොයෙක් රුචිකම් ඇති ජනයා ඇසුරු කළයුතුය. යම් කරුණකින් එකෙක් ප්‍රශංසා ලබයිද ඒ කරුණින්ම අනිකා නින්දා ලබයි.
12. සියළු ලෝවැසි තෙමේ අනිකාගේ සිත ඉක්මගිය සිත් ඇත්තෝ වෙති. සියළු ලෝවැසි තෙමේ සිය සිතෙහි (නිවැරදි යයි) සිත් ඇත්තෝ වෙති. මහත් වූ සියළු සත්වයෝ වෙන් වෙන්වූ සිත් ඇත්තෝ වෙති. මෙලොව කවරෙකු නම් සිත වසඟයෙහි නොපවතීද?
එහි **සුපරිවජ්ජයෙථ** යනු මහරජතුමනි, නින්දාව නම් පහසුවෙන් දුරු කරන්නට නොහැකිය. **නානාජනා** යනු නොයෙක් කැමතිවලින් යුත් ජනයෝ. **යෙනෙවා** යනු යම් ශීලාදී ගුණයන් කරණකොට ගෙන එකෙක් ප්‍රශංසා ලබයි. ඒ කරණකොට ගෙනම අනිකෙක් නින්දා ලබයි. කිඳුරන් වූ අප අතර කථාව නිසා ප්‍රශංසාව ලබයි. මිනිසුන් අතර නින්දාව ලබයි. මෙසේ නින්දාව නම් බැහැර කිරීම අපහසුය. ඒ මම කථා කරනුයේ ඔබ වෙතින් ප්‍රශංසාව ලබන්නෙමි.
**සබ්බො ලොකො පරිතෙත්න අචිත්තො** යනු මහරජතුමනි, අසත්පුරුෂයා වූ කලී පරපණ නැසීම ආදියෙහි යොමූ වූ සිතින් පරපණ නැසීමෙන් වෙන් වූ සිතින් යුත් සත්පුරුෂයා ඉක්ම සිටි සිත් ඇත්තේයි. මෙසේ සියළු ලෝවැසියා අනුන්ගේ සිතින් ඉක්ම සිටි සිත් ඇත්තේයි යන අර්ථයි. **චිත්ත වා සමහි චිත්තෙ** යනු සියල්ලෝම හීන වූ හෝ ප්‍රණීත වූ හෝ සිත් ඇතියෙන් සිත් ඇත්තෝ නම් වෙති. **පච්චෙක චිත්තා** යනු සියළු සත්වයෝ වෙන් වෙන්වූ සිත් ඇත්තෝය. බොහෝ ප්‍රභේද ඇත්තෝය. කින්නරිය ඔවුන් අතර කවර එකෙකුට හෝ ඔබට හෝ අනිකෙකුට හෝ සිතින් මා හා සමාන වූවෙක් හෝ අනිකෙක් හෝ පවත්නේය. එහෙයින් මෙතෙම මගේ සිත් වසඟයෙහි නොපවතී යයි මා කෙරෙහි නොකිපෙව. රජතුමනි, සියළු සත්වයෝ තමාගේ සිත් වශයෙන් යෙත් යයි කිඳුරා රජුට ධර්මය දේශනා කළේය.
රජු පණ්ඩිත වූ කිඳුරා සැබෑවක්ම කියයි යයි සොම්නසට පත් වී අවසාන ගාථාව කීවේය.
13. බිරිඳ සහිත කිඳුරා (පළමුව) නිශ්ශබ්ද වීය. යම් බඳු වූ ඔහු මරණ බියෙන් බියපත් වූයේ දැන් කථා කළේය. හෙතෙම දැන් මිදුනේය. සුවපත් වූයේය. නිරෝගී වූයේය. මිනිසුන්ට වචනයම හිත ගෙන දෙන්නේය.
එහි **වාචා කිරෙවත්‍ථවතී නරානං** යනු මේ සත්‍වයන්ට වචනයම අර්ථවත් වන්නේ හිත ගෙන දෙන්නේ වෙයි යන අර්ථයි.
රජු කිඳුරන් දෙදෙනා රන් කූඩුවක හිඳුවා ඒ වැද්දා කැඳවා යව. මොවුන් අල්ලාගත් තන්හිම නිදහස් කර හරුව යයි නිදහස් කරවීය. මහබෝසත් තෙමේද ආචාර්යතුමනි, බලව! කිඳුරෝ මෙසේ වචනය ආරක්‍ෂා කොට සුදුසු කල්හි කියන ලද යහපත් ප්‍රකාශයෙන්ම මිදුනෝය. ඔබ වනාහි නපුරු කියමනෙන් මහත් වූ දුකකට පත් වී යයි මේ උදාහරණය දක්වා ඇදුරුතුමනි, බිය නොවෙව. තොපට දිවි දෙන්නෙමියි අස්වැසුවේය. තවද තෙපි මා රකිව් යයි කී කල්හි මෙතෙක් නැකැත් යෝගය නොලබයි යයි දවස ගෙවා මධ්‍යම යාමය ඇතුළතදී මළ එළුවෙකු ගෙන්වා බ්‍රාහ්මණය, යමකිසි තැනක ගොස් ජීවත් වෙවයි කිසිවෙකුට නොදන්වන්නෝ පිටත් කර යවා එළුමසින් පූජාව කර දොර පිහිටුවීය.
ශාස්තෲන් වහන්සේ මේ ධර්මදේශනාව ගෙනහැර දක්වා මහණෙනි, කෝකාලික වචනය නිසා මළේ දැන් පමණක් නොවේ. පෙරද නැසුනේම යයි දේශනා කර ජාතකය ගලපා වදාළ සේක. එකල්හි වමරැස් පිඟුවන් බ්‍රාහ්මණයා කෝකාලික වීය. තක්කාරිය බ්‍රාහ්මණයා මම ම වීමි යයි වදාළ සේක.
**කස්ස ගාම වරං දම්මි** යන මේ ගාථාව ශාස්තෲන් වහන්සේ වේළුවනයෙහි වාසය කරන සේක් දෙව්දත් අරභයා දේශනා කළ සේක. ඒ දේවදත්ත තෙමේ භික්‍ෂූන් වහන්සේලා විසින් ඇවැත්නි, දේවදත්තයනි, ශාස්තෲන්වහන්සේ තොපට බොහෝ උපකාර වූ සේක. ඔබ තථාගතයන් නිසා පැවිද්ද ලැබුවේය. ත්‍රිපිටකය උගත්තේය. ලාභ සත්කාරයන්ට පැමිණුනියි කී කල්හි ඇවැත්නි, ශාස්තෲන් වහන්සේ විසින් මට තණ අග පමණ හෝ උපකාරයක් නොකරන ලදි. මම තෙමේම පැවිදි වීමි. තෙමේම ත්‍රිපිටකය උගත්තෙමි. තෙමේම ලාභ සත්කාරයන්ට පැමිණුනෙමියි කීවේය. භික්‍ෂූහු දම්සභාවෙහි “ඇවැත්නි, දෙව්දත් අකෘතඥය. කළගුණ නොදත්තේ යයි කථාවක් ඉපිදවූහ. ශාස්තෲන් වහන්සේ අවුත් මහණෙනි, දැන් කිනම් කථාවෙකින් යුක්තව හුන්නාහුදැයි විමසා මෙනම් මෙනම් වූවකැනැයි කී කල්හි දේවදත්ත තෙමේ දැන්ම කළගුණ නොදන්නේ නොවීය. පෙරද කළගුණ නොදත්තේමය. මෙතෙම පෙරද මා විසින් ජීවිතය දුන් කල්හිද මගේ ගුණ පමණකුත් නොදත්තේ යයි වදාරා අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි අසූකෙළක් ධනය ඇති එක් සිටුවරයෙක් පුතෙක් ලැබ ඔහුට මහධන යයි නම්කොට ශිල්ප ඉගෙන ගනුයේ මගේ පුත්‍රයා විඩාවට පත්වන්නේ යයි කිසියම් ශිල්පයක් නොඉගැන්වීය. හෙතෙම ගැයුම්-නැටුම්-කෑම-බොදුන් ගැනීමට වැඩියම් කිසිවක් නොදත්තේය. වැඩිවියට පත් ඔවුහු සුදුසු බිරිඳක හා විවාහ කරවා මවුපියෝ කළුරිය කළාහුය. හෙතෙම ඔවුන්ගේ ඇවෑමෙන් ස්ත්‍රී සොඬුන් සුරා සොඬුන් ආදීන්ගෙන් පිරිවරන ලද්දේ ධනය විනාශ වන දොරටුවලින් සියළු ධන වනසා ණය ගෙන එය දෙන්නට අපොහොසත් වනුයේ ණය හිමියන් විසින් චෝදනා කරනු ලබන්නේ මෙසේ සිතීය. මගේ දිවියෙන් කවර ප්‍රයෝජනයක්ද? මේ ආත්ම භාවයෙන්ම අනිකෙකු මෙන් වූයේ වෙමි. මට මරණය උතුම් යයි ඔහු ණය හිමියන්ට මෙසේ කීවේය. නුඹලාගේ ණයපත් ගෙන එව්. ගංඉවුරෙහි නිදන් කළ මගේ ධනය ඇත. එය ඔබලාට දෙන්නෙමියි. ඔවුහු ඔහු සමඟ ගියාහුය. හෙතෙම මෙහි ධනය ඇත. මෙහි ධනය ඇතැයි නිධන්ගත තැන් කියන්නාක් මෙන් ගඟට පැන මැරෙන්නෙමියි පලාගොස් ගංගාවට පැන්නේය. සැඩ පහරින් පාවී යන්නා වූ ඔහු බැගෑපත් හඬින් හැඬුවේය.
එකල්හි බෝධිසත්ත්වයෝ රූරු මුව ජාතියෙහි ඉපදී පිරිවර අත්හැර හුදකලාව ගංගාව සමීපයෙහි සිත්කළු වූ සල්ගස් සහිත මල් පිපී අඹ වනයෙහි වාසය කරයි. ඔහුගේ සිරුර පැහැය මනාව මදනා ලද රන්පටක් මෙන් වීය. අත්පා ලතුයෙන් පිරියම් කලාක් වැනිය. නගුට සෙමර වල්ගයක් වැනිය. අං රිදී දමක් වැනිය. ඇස් මනාව ඔපදමනා ලද මැණික් ගුලි දෙකක් වැනිය. මුව යොමුකර තබන ලද රත් කම්බිලියෙන් කරන ලද කේතුවක් වැනිය. හෙතෙම මධ්‍යම රාත්‍රී කාලයෙහි ඔහුගේ බැගෑපත් හඬ අසා මිනිස් හඬක් ඇසේ. මා සිටියදී නොමැරේවා. ඔහුට ජීවිතය දෙන්නෙමියි සිතා නිදන ලැහැබින් නැගිට ගංතෙරට ගොස් එම්බා පුරුෂය, බිය නොවව. තොපට ජීවිතය දෙන්නෙමි යි අස්වසා දියපහර සිඳිමින් ගොස් ඔහු පිටමත නංවා ගංතෙරට පමුණුවා තමා වසන තැනට ගොස් ඵලාඵල දී දෙතුන්දිනක් ඇවෑමෙන් එම්බා පුරුෂය, මම නුඹ මේ වනයෙන් බැහැරකර බරණැස් නුවරට යන මාර්ගයෙහි තබන්නෙමි. නුඹ සුවසේ යන්නෙහි ය තවද අසවල් තැන රන්වන් මුවෙක් වසයි යයි ධනය හේතුවෙන් රජුට හෝ රාජමහාමාත්‍යයෙකුට හෝ නොකියවයි කීවේය. හෙතෙම මැනවයි ස්වාමීනි, යයි පිළිගත්තේය.
මහබෝසත් තෙමේ ඔහුගේ ප්‍රතිඥාව ගෙන තමාගේ පිටෙහි නංවා බරණැස් නුවරට යන මාර්ගයෙහි බස්වා පෙරළා පැමිණියේය. ඔහු බරණැස් නුවරට පිවිසෙන දිනයෙහිදීම රජුගේ ඛේමා නම් මෙහෙසිය අළුයම් කාලයෙහි සිහිනෙන් රන්වන් මුවෙක් තමාට ධර්මය දේශනා කරනු දැක සිතීය. ඉදින් මෙවැනි මුවෙක් නොවන්නේ නම් මම සිහිනෙන් නොදක්නෙමි. ඒකාන්තයෙන් සිටිනුයේ වන්නේය. රජුට දන්වන්නෙමියි ඇය රජු වෙත එළඹ මහරජතුමනි, මම රන්වන් වූ මුවකුගෙන් ධර්මය අසනු කැමැත්තෙමි. ඉදින් ලබන්නෙම් නම් ජීවත් වන්නෙමි. ඉදින් එසේ නොවන්නේ නම් මගේ ජීවිතය නැතැයි කීවාය. රජු ඇය අස්වසා ඉදින් එවැන්නෙක් මිනිස් ලොව ඇත්නම් ලබන්නෙහි යයි කියා බමුණන් කැඳවා රන්වන් මුවෝ වෙත්දැයි විචාරා එසේය ස්වාමීනි වෙත් යයි අසා අලංකාර කර සරසන ලද ඇතෙකුගේ සිරුර මත රන් කරඬුවක දහසින් බැඳි පියල්ලක් තබා යමෙක් රන්වන් මුවෙක් ගැන කියයිද ඔහුට දහසින් බැඳි පියල්ල සමඟ ඉන්මතු ඒ ඇතුද දෙනු කැමැත්තේ වී රන්පටෙක ගාථාවක් ලියවා එක් ඇමතියෙකු කැඳවා, දරුව එව. ඔබ මගේ වචනයෙන් මෙම ගාථාව නුවරවැසියන්ට කියවයි මේ ජාතක කථාවෙහි පළමු ගාථාව කීවේය.
1. කවරෙක් මුවන් අතර උතුම් වූවා වූ මේ රන්වන් මුවා ගැන කියන්නේද? (එබඳු වූ) කවරෙකුට අලංකාර ලෙස සරසන ලද ස්ත්‍රීන්ද ගම්වරයද දෙමිද?
ඇමතියා රන්පත ගෙන සියළු නගරයෙහි කියවීය. ඉක්බිති සිටුපුත්‍රයා බරණැසට පිවිසෙන්නෙම ඒ කථාව අසා ඇමතියාගේ සමීපයට ගොස් මම රජුට මෙබඳු මුවෙකු ගැන කියන්නෙමි. මා රජුට දක්වවයි කීවේය. ඇමතියා ඇතුපිටින් බැස ඔහු රජු සමීපයට පමුණුවා දේවයන් වහන්ස, මෙතෙම ඒ මුවා ගැන කියන්නේ යයි දැක්වීය. රජු එම්බා පුරුෂය, සත්‍යදැයි විචාළේය. හෙතෙම මහරජතුමනි, ඇත්තයි. ඔබ මේ සම්පත් මට දෙන්නෙහි යයි කියන්නේ දෙවන ගාථාව කීවේය.
2. මම මුවන් අතර උතුම් මුවා වූ මෙම මුවා ගැන තොපට කියන්නෙමි. මට අලංකාර කර ස්ත්‍රීන්ද ගම්වරයද දෙව.
රජු ඒ අසා ඒ මිත්‍රද්‍රෝහියාට සතුටු වී, එම්බා පින්වත ඒ මුවා කොහි වසයිදැයි අසා දේවයන් වහන්ස අසවල් තැන යයි කී කල්හි ඔහුට මග කියන්නා කොට මහත් වූ පිරිවර සමග එතැනට ගියේය. ඉක්බිති ඒ මිත්‍රද්‍රෝහියා ඔහුට කියනුයේ දේවයන් වහන්ස, සේනාව නවතුවයි කියා සේනාව හිඳ වූ කල්හි දේවයන් වහන්ස, ඒ රන්වන් මුවා මෙතැන වසයි යයි අතදිගුකර කියන්නේ තෙවන ගාථාව කීවේය.
3. මේ වනලැහැබෙහි මල් පිපිණු අඹගස් හා සල්ගස් ඇත. ඉඳිගොවු පැහැ ඇති තණකොළවලින් වැසුනේය. එහි ඒ මුවා සිටියි යි.
එහි **ඉන්‍දගොපක සඤ්ජන්නා** යනු මේ වනලැහැබෙහි බිම ඉඳිගොවු පැහැයෙන් රතුපාට වූ සුවපහසු ස්පර්ශ ඇති තෘණ වර්ගයකින් වැසුනේය. අවුරුදු තුනක් වයසැති සාවෙකුගේ කුස මෙන් මෘදුය. මෙසේ සිත්කළු වූ වන ලැහැබෙහි ඒ මුවා සිටීයි යි දැක්වීය.
රජු ඔහුගේ වචනය අසා ඒ මුවාට පලායෑමට නොදෙමින් වහා ආයුධ ගත් අත් ඇති පුරුෂයන් සමඟ වනලැහැබ වටකරවු යයි ඇණවීය. ඔවුහු එසේකොට මහහඬින් කෑගැසුවාහුය. රජු ජනයන් කිහිප දෙනෙකු සමඟ පසෙක සිටියේය. ඒ පුරුෂයාද ඔහුගේ නුදුරෙහි සිටියේය. මහබෝසත් තෙමේ ඒ ශබ්දය අසා මෙසේ සිතුවේය. මහත් වූ බලසෙනගක ශබ්දයකි. ඒ පුරුෂයා විසින් මට උපන් බියෙකින් විය යුතුයයි හෙතෙම නැගී සිට සියළු පිරිස බලා රජු සිටි තැන දැක රජු සිටි තැනම මට සැපයක් වන්නේය. මවිසින් මෙහිම යන්නට වටනේයයි සිතා රජුට අභිමුඛව ගියේය. රජු එන්නා වූ ඔහු දැක ඇතෙකුට හා සමාන බලය ඇති මුවා මහිම පතුරුවමින් එන්නේය. හීය සූදානම් කර (හීයෙන් සන්නද්ධ වී) මේ මුවා තැති ගන්වා ඉදින් පලා යන්නේ නම් විද දුබල කර ගන්නෙමියි දුනුදිය නංවා බෝසතුන් අභිමුඛවම සිටියේ වීය. ඒ කරුණ දක්වන්නා වූ ශාස්තෲන් වහන්සේ ගාථා දෙකක් වදාළ සේක.
4. රජු දුනුදිය නගා ඊතල වලින් සැරසී පැමිණියේය. මුවාද (එලෙස එන) රජු දැක දුර සිටම මෙලෙස කීවේය.
5. මහරජතුමනි, අපේක්‍ෂා සහගත වෙහි. රජතුමනි, මට නොවිදුව. ඒ රන්වන් මුවා මෙහි සිටියි යයි යන මෙය කවරෙක් තොපට කීවෙහිද?
එහි **අදෙජ්ක්‍ධං** යනු දුනුදියෙන්ද හීයෙන්ද සමග එකක්ම කර. **සන්‍ධාය **යනු ගලපා. **ආගමෙහි** යනු මහරජතුමනි, මට නොවිදුව. ජීවග්‍රහණයෙන්ම ගනුවයි මිහිරි වූ මිනිස් වචනයෙන්ම කීවේය.
රජු ඔහුගේ මිහිරි කථාවෙන් බැඳී දුන්න බහාලා ගෞරවයෙන් යුතුව සිටියේය. මහබෝසත් තෙමේද රජු වෙත එළඹ මිහිරි වූ පිළිසඳර කථාකොට එකත්පස්ව සිටියේය. මහජනයාද සියළු ආයුධ හෙලා සමීපයට අවුත් පිරිවැරීය. එකෙනෙහිම බෝධිසත්ත්වයෝ රන් කිකිණි සොලවන්නාක් මෙන් මිහිරි ස්වරයෙන් රජුගෙන් මෙසේ විචාළේය. “මෙහි ඒ රන්මුවා සිටීයි යන මෙය තොපට කවරෙක් කීවෙහිදැයි” එකෙනෙහි ඒ පවිටු පුරුෂයා මදක් පිටුපසට ගොස් ඇසෙන මානයේ සිටියේය. රජු මොහු විසින් මට ඔබ දක්වන ලද්දේ යයි කියන්නේ සවන ගාථාව කීවේය.
6. යහළුව, පවිටු හැසිරීම් ඇති ඒ පුරුෂයා ඈතින් සිටී. ඒ මුවා මෙහි සිටී යයි යන මෙය ඔහු මට කීවේය.
එහි **පාප චරො** යනු හරනා ලද සිරිත් ඇත්තේ.
ඒ අසා මහා බෝධිසත්ත්වයෝ මිත්‍රද්‍රෝහී වූ ඔහුට ගර්හා කර රජු සමග කථාබහ කරන්නේ සත්වන ගාථාව කීවේය.
7. දරකඩක් දියෙන් ගොඩලීම උතුම්ය. ඇතැම් පවිටු මිනිසෙක් එසේ ගොඩටලීම උතුම් නොවේයයි. මෙලොව ඇතැම් මිනිස්සු කීවාහුය. එය ඇත්තක්මැයි.
එහි **විපලාවිතං** යනු දියෙන් ගොඩට ගන්නා ලද. **එකච්චියො** යනු ඇතැම් මිත්‍රද්‍රෝහී පුද්ගලයෙක් දියේ ගිලී මැරෙන්නේද ගොඩට ගන්නා ලද්දේ උතුම් නොවේමය. දරකඩ නන්වැදෑරුම් උපකාර පිණිස පවතී. මිත්‍රද්‍රෝහියා විනාසය පිණිසම වේ. එහෙයින් ඒ මිත්‍රද්‍රෝහියාට වඩා දරකඩම උසස් වේ යයි පැරණි පඬුවෝ කීහ. මවිසින් ඔවුන්ගේ වචනය නොකරන ලදැයි.
රජු ඒ අසා වෙනත් ගාථාවක් කීවේය.
8. රූරුමුවානනි, කිම මෘගයන්ට නින්දා කරහිද? කිම පක්‍ෂීන්ට නින්දා කරහිද? කිම මිනිසුන්ට නින්දා කරහිද? මිනිස්බසින් කියනු ලබන එය අසා මට මහත් වූ බියක් උපදී.
එහි **මිගානං** යනු මෘගයන් අතර එකෙකුට නින්දා කරහිද? නැතහොත් පක්‍ෂීන්ට එසේත් නැතහොත් මිනිසුන්ට නින්දා කරහිදැයි විචාළේය. **මං වින්‍දති** යනු මා බියක් ලබයි. මම මා පිළිබඳව ප්‍රමුඛ නොවූයෙම් බියෙන් තැතිගත්තෙක් මෙන් වෙමි. **අනප්පරූපං** යනු මහත්.
අනතුරුව මහබෝසත් තෙමේ මහරජතුමනි, මෘගයෙකුට නින්දා නොකරමි. පක්‍ෂියෙකුට නින්දා නොකරමි. මිනිසෙකුටම ගරහමියි දක්වමින් නවවන ගාථාව කීවේය.
9. වේගයෙන් ගලාබසින මහජලකඳ ඇති ගංගා ප්‍රවායෙහි ගසාගෙනයනු ලැබූ යමෙක් මම ගොඩට නගාලීමේදී ඔහු හේතුකොට ගෙන මට බිය පැමිණියේය. රජතුමනි, අසත්පුරුෂයන් සමග එකතුවීම ඒකාන්තයෙන් දුකක් වේ.
එහි **වහනෙ** යනු වැටුන වැටුන දෙය උසුලා යන්නට සමත් වූ ගංගා ප්‍රවාහයෙහි. **මහොදකෙ සලිලෙ** යනු මහත් වූ දිය ඇති යන අර්ථයි. වචන දෙකින්ම ගංගා ප්‍රවාහයට බොහෝ වතුර ඇති බව දක්වයි. **තතො නිදානං** යනු මහරජතුමනි, යමෙක් ඔබ විසින් මට දක්වන ලදද මේ ගංගාවෙහි ගසාගෙන යනු ලබන්නාවූ මධ්‍යම රාත්‍රියෙහි බැගෑපත් ලෙස කෑගසන්නා වූ මේ පුරුෂයා මා විසින් ගොඩට ගන්නා ලදි. ඒ හේතුකොට අද මට මේ බිය පැමිණුනි. මහරජතුමනි, අසත්පුරුෂයන් සමඟ එකතුවීම නම් දුකක්මය යි.
ඒ අසා රජු ඔහුට කිපී මෙසේ බොහෝ උපකාර කළහුගේ ගුණ නොදත්තේය. හීයෙන් විද ඔහු ජීවිතක්‍ෂයට පමුණුවන්නෙමියි දසවන ගාථාව කීවේය.
10. ඒ මම පියාපත් සතරක් ඇති, අහසින් යන, සිරුර සිඳින්නා වූ මෙම හීය ඔහුගේ හදවතෙහි යවන්නෙමි. යමෙක් එවැනි වූ තමාට කළ කටයුතු නොදනීද නොකටයුතු කරන මිත්‍රද්‍රෝහියා නසමි.
එහි **චතුප්පත්තං** යනු පියාපත් සතරකින් යුක්ත වූ. **විභංගමං** යනු අහසින් යන. **තනුච්ඡිදං** යනු සිරුර සිඳන්නා වූ. **ඔස්සජාමි** යනු මොහුගේ හදවතෙහි විදින්නෙමි.
අනතුරුව මහබෝසත් තෙමේ මෙතෙම මා නිසා නොනසාවා!යි සිතා එකොළොස් වන ගාථාව කීවේය.
11. ජනපතිතුමනි, සත්පුරුෂයෝ කිසිවිටෙකත් පණ්ඩිතයාගේද මෝඩයාගේද මරණය නොපසසත්. පවිටු තැනැත්තා කැමති පරිදි ගෙදරට යේවා. යමක් ඔහුට පොරොන්දු වීද එය ඔහුට දෙව. මමද තොපගේ කැමැත්ත කරන්නෙක් වෙමියි.
එහි **කාමං** යනු කැමති ලෙස රුචි වූ පරිදි තමාගේ ගෙදරට යේවා! **යඤ්චස්ස** **භට්ඨං තදෙතස්ස දෙහි** යනු යමක් ඔහුට මෙනම් වුව ඔබට දෙන්නෙමියි ඔබ විසින් කියන ලදද එය ඔහුට දෙව**. කාම කරොති** යනු කැමැත්ත කිරීමයි. යමක් කැමැත්තෙහිද එය කරව. මගේ මස් හෝ කව. ක්‍රීඩා පිණිස ගන්නා මුවෙක් හෝ කරව. සියළු තන්හිදී තොප අනුව පවත්නේ වෙමි යි අර්ථයි.
රජු ඒ අසා සතුටු සිත් ඇත්තේ මහ බෝසතුන්ට ස්තුති කරමින් අනතුරුව එන ගාථාව කීවේය.
12. යමෙක් තමාට ද්‍රෝහී වූ මිනිසාට ද්‍රෝහි නොවේද? ඒ රූරු මුවා ඒකාන්තයෙන් සත්පුරුෂයන්ගෙන් කෙනෙකි. පවිටු තැනැත්තේ කැමති පරිදි ගෙදරට යේවා! ඔහුට යමක් පොරොන්දු වීද එයද ඔහුට දෙමි. මමද තොපට කැමති ලෙස හැසිරෙමෝ වරයක් දෙමියි.
එහි **සතං සෙ** යනු ඒකාන්තයෙන් ඔබ සත්පුරුෂ පණ්ඩිතයන් අතර එකෙක් වෙහිය. **කාමචාරං **යනු මම ඔබගේ දැහැමි කථාවෙන් පැහැදී තොපට කැමති ලෙස හැසිරීම් ඇති අභය දෙමි. මෙතැන් පටන් තෙපි බියරහිතව කැමති පරිදි වාසය කරව් යයි මහබෝසතුන්ට වරයක් දුන්නේය.
ඉක්බිති ඔහුට මහාබෝධිසත්ත්වයෝ කියනුයේ මහරජතුමනි, මිනිස්සු නම් අනිකක් මුවෙන් කියති. අනිකක් කරත් යයි විමසිලිමත් කරමින් ගාථා දෙකක් කීවේය.
13. රජතුමනි, සිවලුන්ගේත් පක්‍ෂීන්ගේත් නාදය පහසුවෙන් තේරුම්ගත හැකිය. මිනිසුන්ගේ නාදය තේරුම් ගැනීම ඊටත් වඩා බෙහෙවින් අපහසුය.
14. ඉදින් පුරුෂයෙක් ඤාතියෙක. මිත්‍රයෙක. යහළුවෙකැයි සිතයිද යමෙක් පළමුව සතුටු සිත් ඇත්තේ වී පසුව සතුරු වන්නේය.
රජු ඒ අසා මෘගරාජය, මා පිළිබඳ එසේ නොසිතව.මම රාජ්‍යය අත්හරිනුයේද තොපට දෙන ලද වරය දුරු නොකරන්නෙමි. මගේ වචනය අදහවයි වරයක් දුන්නේය. මහසත්ත්වයෝ ඔහු වෙතින් වරය ගන්නේ තමා ආදීකොට සියළු සත්ත්වයන්ට අභයදාන සංඛ්‍යාත වරය ගත්තේය. රජුද ඒ වරය දී බෝසතුන් නගරයට පමුණුවා නගරයද මහබෝ සතුන්ද අලංකාර කරවා දේවියට ධර්මය දේශනා කරවීය. මහබෝසත් තෙමේ දේවිය ආදීකොට රජුටද රජ පිරිසටද මිහිරි වූ මිනිස් බසින් ධර්මය දේශනා කර රජුට දසරාජ ධර්මයෙන් අවවාද කර මහජනයාට අනුශාසනා කර වනයට පිවිස මහ පිරිවරින් පිරිවරන ලද්දේ වාසය කළේය. රජු සියළු සත්ත්වයන්ට අභය දෙමියි නගරයෙහි බෙර හසුරුවාලීය. එතැන් පටන් මෘගයන් හා පක්‍ෂීන් වෙත අත් දිගහරින්නට කිසිවෙක් සමර්ථ වූයේ නම් නොවූහ. මුව සමූහයාද මිනිසුන්ගේ ශස්‍යයන් කති. කිසිවෙක් වළක්වන්නට නොහැකි වෙති. මහජනයා රජමිදුලට ගොස් දෝෂාරෝපණය කළේය ශාස්තෲන් වහන්සේ ඒ බව ප්‍රකාශ කරමින් මේ ගාථාව දෙසූහ.
15. ජනපදවැසියෝ රැස්වූහ. නියම්ගම් වැසියෝද රැස්වූහ. මුවෝ ධාන්‍යයන් කත්. දේවයන් වහන්සේ එය වළක්වන සේක්වා යි(කීහ)
එහි **තං දෙවො** යනු ඒ මුව සමූහයා රජතුමා වළක්වාමායි.
ඒ අසා රජු ගාථා දෙකක් කීවේය.
16. ජනපදය ඒකාන්තයෙන් වැනසේවා! රටද විනාශ වේවා! මම රූරු මුවාට අභයදානය දී යළි ද්‍රෝහී නොවෙමි.
17. මගේ ජනපදය නැසේවා. රටද වැනසේවා. මම මුවරජුට වරයක් දී යළි බොරු නොකියමියි.
එහි **මාසී** යනු ඒකාන්තයෙන් මගෙ ජනපදය නොවේවා! (නොපවතීවා**) රූරුං** යනු මම රන්වන් වූ රූරුමුවරජුට අභයදානය දී (නැවත) ද්‍රෝහී නොවන්නෙමි.
මහජනයා රජුගේ වචනය අසා කිසිවක් කියන්නට අපොහොසත් වනුයේ පිටත්ව ගියේය. ඒ කථාව ප්‍රකට වීය. මහබෝසත් තෙමේ ඒ කථාව අසා මුව සමූහයා රැස් කරවා මෙතැන් පටන් මිනිසුන්ගේ ශස්‍යයන් නොකව් යයි අවවාද කොට තමාගේ කෙත්වල අතුකොළවලින් සනිටුහන් බඳිව් යයි මිනිසුන්ට කියා යැවීය. මිනිස්සු එසේ කළාහුය. ඒ සළකුණින් අද දක්වා මුවෝ ශස්‍යයන් නොකත්.
ශාස්තෲන් වහන්සේ මේ ධර්මදේශනාව ගෙනහැර දක්වා මහණෙනි, දේවදත්තයා කළගුණ නොදන්නේ දැන් පමණක් නොවේ. පෙරද කළගුණ නොදත්තේමයයි වදාරා ජාතකය ගලපා වදාළ සේක. එකල්හි සිටුපුත්‍රයා දෙව්දත් වීය. රජු ආනන්ද වීය. රූරු මුවා මම ම වීමි යයි වදාළ සේක.
**ආසිං සෙථෙව පුරිසො** යන මේ ගාථාව ශාස්තෲන් වහන්සේ දෙව්රමෙහි වාසය කරන සේක් තමන් වහන්සේ විසින් කෙටියෙන් විමසන ලද ප්‍රශ්නයට ධර්මසේනාපති සැරියුත් තෙර විසින් විස්තර සහිතව විවරණය කිරීම අරභයා දේශනා කළ සේක. කවර නම් සමයක ශාස්තෲන් වහන්සේ තෙරුන් වහන්සේගෙන් කෙටියෙන් ප්‍රශ්න විචාළ සේක්ද? දේවාරෝහණයෙහිදීය. මේ එහි කෙටියෙන් වූ අනුපිළිවෙල කථාවයි. රජගහනුවර සිටුවරයා සමීපයෙහිදී සඳුන්පාත්‍රය ආයුෂ්මත් පිණ්ඩොල භාරද්වාජ ස්ථවිර විසින් සෘද්ධියෙන් ගොස් ගත් කල්හි ශාස්තෲන් වහන්සේ භික්‍ෂූන් වහන්සේලාට සෘද්ධි ප්‍රාතිහාර්ය පෑම ප්‍රතික්‍ෂේප කළ සේක. එකල්හි තීර්ථකයන් විසින් ශ්‍රමණ භවත් ගෞතමයන් විසින් සෘද්ධිප්‍රාතිහාර්යය කිරීම ප්‍රතික්‍ෂේප කරන ලදි. දැන් තමන් වහන්සේද නොකරන්නෝය යයි සිතා හැකුළුනා වූ සිය ශ්‍රාවකයන් විසින් ස්වාමීනි, කුමක් හෙයින් සෘද්ධියෙන් පාත්‍රය නො ගත්තහුදැයි කියනු ලබන්නාහු ඇවැත්නි, මෙය අපට දුෂ්කර වූවක් නොවේ. ලාමක වූ දැවමුවා පාත්‍රයක් සඳහා අපගේ සියුමැලි ගුණය කවරෙක් නම් ගිහියන්ට ප්‍රකාශ කරන්නේදැයි නොගත්තෙමු. ශාක්‍ය පුත්‍රීය ශ්‍රමණයෝ ලොල් බව හා අඳබාල බව නිසා සෘද්ධිය දක්වා ගත්තාහුය. සෘද්ධි දැක්වීම අපට බරක් යයි නොසිතව්. ශුමණ භවත් ගෞතමයන්ගේ ශ්‍රාවකයෝ සිටිත්වා. බලාපොරොත්තු වන්නා වූ අප ශ්‍රමණ භවත් ගෞතමයන්ගේ ශ්‍රාවකයෝ සිටිත්වා. බලාපොරොත්තු වන්නා වූ අප ශ්‍රමණ භවත් ගෞතමයන් සමගම සෘද්ධිය දක්වන්නෙමු. ඉදින් ශ්‍රමණ භවත් ගෞතම තෙමේ එක් ප්‍රාතිහාර්යයක් කරන්නේද අපි දෙකක් කරන්නෙමු. ශ්‍රමණ භවත් ගෞතම තෙමේ තෙවැන්නක් කරන්නේද අපි දෙගුණයක් කරන්නෙමුයි කීවාහුය.
භික්‍ෂූන් වහන්සේලා ඒ අසා භාග්‍යවතුන් වහන්සේට දැන්වූහ. ස්වාමීනි, තීර්ථකයෝ ප්‍රාතිහාර්යය කරන්නාහ යයි ප්‍රකට කළාහුය. මහණෙනි, (ඔවුහු) කරත්වා! මමද කරන්නෙමියි. ඒ අසා බිම්බිසාර රජු අවුත් ස්වාමීනි, ප්‍රාතිහාර්යය කරන්නහුදැයි භාග්‍යවතුන් වහන්සේගෙන් විචාළේය. මහරජතුමනි, එසේයයි වදාළ සේක. ස්වාමීනි, ශික්‍ෂාපදයක් පනවන ලද්දේ නොවේද මහරජතුමනි, මා විසින් එය ශ්‍රාවකයන්ට පනවන ලදි. බුදුවරුන්ට ශික්‍ෂාපද නැත. මහරජතුමනි, යම්සේ ඔබගේ උයනෙහි මල් හා ගෙඩි අන්‍යයන්ට වළක්වන ලදි. ඔබට තහනම් නොවේ. මෙසේ මේ සම්ප්‍රදාය දතයුතුය. ස්වාමීනි, කොහිදී ප්‍රාතිහාර්යය කරන්නහුදැයි. සැවැත්නුවර ගණ්ඩබ්බ ගස මුල යයි වදාළ සේක. අප විසින් එහි කවරක් කළයුතු? මහරජතුමනි, කිසිවක් නැතැයි දෙවන දවස්හි ශාස්තෲන් වහන්සේ කරන ලද බත් කිස ඇත්තේ චාරිකාවෙහි වැඩි සේක. මිනිස්සු ස්වාමීනි, ශාස්තෲන් වහන්සේ කොහි වඩනා සේක්දැයි විචාරති. සැවැත්නුවර ගණ්ඩබ්බ ගසමුලදී තීර්ථකයන් මැඩීම පිණිස යමක මහා ප්‍රාතිහාර්යය කරන්නට යයි භික්‍ෂූහු ඔවුන්ට කියත්. මහජනයා ආශ්චර්යමත් ප්‍රාතිහාර්යයක් වන්නේය. එය බලන්නෙමුයි ගෙදොරවල් අතැර ශාස්තෲන් වහන්සේ සමගම ගියහ.
අන්‍ය තීර්ථකයෝද අපිද ශ්‍රමණ භවත් ගෞතමයන් ප්‍රාතිහාර්යය කරන තැනම ප්‍රාතිහාර්ය කරන්නෙමුයි උපස්ථායකයන් සමග ශාස්තෲන් වහන්සේ අනුවම ගියාහුය. ශාස්තෲන් වහන්සේ පිළිවෙලින් සැවැත් නුවරට ගොස් රජු විසින් ස්වාමීනි, ප්‍රාතිහාර්යය කරන සේක්දැයි විමසන ලද්දේ කරන්නෙමියි කියා ස්වාමීනි, කෙදින දැයි කී කල්හි මෙයින් සත්වන දින ඇසළ පුර පසළොස්වක දිනයෙහිදීයි කීවේය. ස්වාමීනි, මණ්ඩපයක් කරමියි කීවේය. මහරජ කම් නැත. ශක්‍රයා මා ප්‍රාතිහාර්ය කරන තැන දොළොස් යොදුන් පමණ වූ රුවන් මණ්ඩපයක් කරන්නේ යයි වදාළ සේක. ස්වාමීනි, මේ කරුණ නගරයෙහි පතුරුවාලන්නෙමි යි. මහරජතුමනි, පතුරුවාලව. රජු ධර්මඝෝෂකයා අලංකාර කර සරසන ලද ඇතුපිට නංවා ශාස්තෲන් වහන්සේ සැවැත්නුවර දොර ගණ්ඩබ්බ ගස මුලදී තීර්ථකයන් මැඩීමේ ප්‍රාතිහාර්ය මෙයින් සත්වන දිනයෙහි කරන සේකැයි දිනපතා ඝෝෂා කරවීය. තීර්ථකයෝ ගණ්ඩබ්බ ගස මුලදී ප්‍රාතිහාර්ය කරන්නේ යයි (අසා) හිමියන්ට ධනය දී සැවැත්නුවර සමීපයෙහි තිබූ අඹගස් කැප්පවූහ. ධර්මඝෝෂකයා පුන්පොහෝ දින උදෑසනම අද ප්‍රාතිහාර්යය වන්නේ යයි ඝෝෂා කළේය. දෙවියන්ගේ මහිමයෙන් සියළු දඹදිව දොර දොරහි සිට ඝෝෂා කළාක් මෙන් වීය. යම් යම් කෙනෙක් යන්නට සිත් උපදවත්ද ඔවුහු තෙමේ සැවැත්නුවරට පත්වූවෙකු කොටම දුටහ. දොළොස් යොදුනක පැතිර සිට පිරිසක් වූහ.
ශාස්තෲන් වහන්සේ උදෑසනම සැවැත්නුවර පිඬු පිණිස පිවිසීම සඳහා නික්මුණ සේක. ගණ්ඩ නම් වූ උයන්පල්ලා පොකුර පිටින්ම ඉදුන පුහුල් ගෙඩියක් ප්‍රමාණ වූ මහත් වූ ඉදුනු අඹගෙඩියක් රජුට ගෙන යන්නේ නගර දොරටුවෙහිදී ශාස්තෲන් වහන්සේ දැක මෙය තථාගතයන් වහන්සේ පිළිගන්වවා පසෙක වැඩහුන් සේක් වළදා ආනන්දය, මෙ ඇටය මෙතැන රෝපණය කිරීම සඳහා උයන්පල්ලාට දෙව. මේ අඹගස ගණ්ඩබ්බ නම් වන්නේය යි වදාළ සේක. තෙරුන් එසේ කළහ. උයන්පල්ලා පස් විසුරුවා රෝපනය කළේය. එකෙනෙහිම ඇටය බිඳී මුල් බැස්සේය. නඟුල්හිසක් පමණ වූ රතු අංකුරයක් නැගී මහජනයා බලා සිටියදීම පනස් රියන් පමණ කඳ ඇති පනස්රියන් පමණ ව අඹගසක් හට ගත්තේය. එකෙනෙහිම එම ගසේ මල්ද ගෙඩිද හටගත්තේය. ඒ ගස මීමැස්සන්ගෙන් පිරිවරන ලදුයේ රන්වන් ගෙඩිවලින් බර වූයේ අහස පුරවා සිටියේය. සුළඟ හමන කල්හි මිහිරි වූ පැසුන ගෙඩි වැටුනහ. පසුව පැමිණෙන්නා වූ භික්‍ෂූහු ඒවා වළදා පැමිණියාහුය.
සවස් කාලයෙහි ශක්‍ර දෙව්රජු විමසා බලනුයේ ශාස්තෲන් වහන්සේ විසින් මණ්ඩපය කිරීමට අපට භාර කළේයයි දැන විශ්වකර්මයා යවා දොළොස් යොදුන් පමණ වූ නිළුපුල්වලින් ගැවසී ගත් මණ්ඩපයක් කරවීය. මෙසේ දසදහසක් සක්වළ දෙවියෝ රැස් වූවාහුය. ශාස්තෲන් වහන්සේ තීර්ථකයන් මර්දනය කළ ශ්‍රාවකයන් හා අසාධාරණ නොවූ යමක මහා ප්‍රාතිහාර්යය කර බොහෝ ජනයා පැහැදුන බව දැන අහසින් බැස බුද්ධාසනයෙහි හුන්නේ ධර්මය දේශනා කළ සේක. විසිකෙළක් ප්‍රාණීහු අමාමහ නිවන නමැති පානය බිව්වාහුය. අනතුරුව පෙර බුදුවරු ප්‍රාතිහාර්යය කර කොහි යත්දැයි පරීක්‍ෂා කරන සේක් තවුතිසා භවනට යයි දැන බුද්ධාසනයෙන් නැගිට දකුණුපය යුගන්‍ධර පර්වතය මුදුනෙහි තබා වම්පයෙන් මහමෙර මුදුන මැඩ පරසතු ගස මුල පාණ්ඩුකම්බල ගල් අසුනෙහි වස් එළඹ තෙමස තුළ දෙවියන්ට අභිධර්ම කථාව දේශනා කළ සේක. පිරිස ශාස්තෲන් වහන්සේ වැඩි තැන නොදන්නී උන්වහන්සේ දැකම යන්නෙමුයි එහිම තෙමසක් වාසය කළාහුය. පවාරණය සමීප වූ කල්හි මහමුගලන් තෙරණුවෝ දෙව්ලොවට ගොස් භාග්‍යවතුන් වහන්සේට දැන්වූහ. ඉක්බිති ශාස්තෲන් වහන්සේ උන්වහන්සේගෙන් දැන් සැරියුත් තෙරුන් කොහිදැයි විචාළ සේක. ස්වාමීනි, උන්වහන්සේ යමක මහා ප්‍රාතිහාර්යයෙහි පැහැද පන්සියයක් භික්‍ෂූන් සමග සංකස්ස නුවරෙහි වාසය කරතියි කීහ. මෞද්ගල්‍යානයෙනි, මම මෙයින් සත්වන දිනයෙහි සංකස්ස නුවර දොරටුවෙහි බසින්නෙමි. තථාගතයන් වහන්සේ දකිනු කැමැත්තෝ සංකස්ස නුවරෙහි රැස්වෙත්වායි වදාළ සේක. තෙරණුවෝ මැනවයි පිළිගෙන පෙරළා අවුත් පිරිසට දන්වා සියළු පිරිස එක මොහොතින්ම සැවැත් නුවර සංකස්ස නගරයට පැමිණ වූහ.
ශාස්තෲන් වහන්සේ පවාරණය කර මහරජතුමනි, මිනිස්ලොවට යන්නෙමියි ශක්‍රයාට දැන්වූ සේක. ශක්‍රයා විශ්වකර්ම දෙව්පුතු අමතා දසබලධාරීන් වහන්සේගේ මිනිස්ලොව යෑම සඳහා හිණිමඟක් කරවයි. කීවේය. හෙතෙම මහමෙර මත්තෙහි හිණිමං හිසද සංකස්ස නුවර දොරටුවෙහි හිණි පාමුලද කොට මැදහි මැණික්වලින් කළ එකක්ද එක්පසෙක රිදීවලින් කළ එකක්ද එක්පසෙක රනින් කළ එකක්දැයි හිණිමං තුනක් මැවීය. වටකළ වේදිකාවෝ සියල්ල රනින් කළ ඒවා වූහ. ශාස්තෲන් වහන්සේ ලෝකවිවරණ ප්‍රාතිහාර්යය කර මැද වූ මැණික්මුවා හිණිමඟින් වැඩි සේක. ශක්‍රයා පාත්‍රය හා සිවුර ගත්තේය. සුයාම දිව්‍යපුත්‍රයා වල්විදුනාවක් ගත්තේය. සහම්පතී මහා බ්‍රහ්මයා ඡත්‍රයක් දැරුවේය. දසදහසක් සක්වල දෙවියෝ දිව්‍යමය සුවඳින් හා මල්වලින් පූජා කළාහුය. හිණි පාමුල හුන් ශාස්තෲන් වහන්සේට පළමුව සැරියුත් තෙර වැන්දේය. සෙසු පිරිස පසුව වැන්දාහ. ශාස්තෘන් වහන්සේ ඒ මහජන සන්නිපාතයෙහිදී මෙසේ සිතූහ. මුගලන් තෙරණුවෝ සෘද්ධිමත්හුයයි ප්‍රකටය. උපාලි තෙරණුවෝ විනයධරයහයි ප්‍රකටය. සැරියුත් තෙරුන්ගේ මහාප්‍රඥා ගුණය ප්‍රකට නැත. මා හැර අනිකෙක් මොහු හා සමාන ප්‍රඥා ඇත්තෙක් නම් නැත. මුන්වහන්සේගේ ප්‍රඥා ගුණය ප්‍රකට කරන්නෙමියි පළමුකොටම පෘථග්ජනයන්ට විෂය වූ ප්‍රශ්නයක් විමසූ සේක. එය පෘථග්ජනයෝම විසදූහ. අනතුරුව සෝවාන් වූවන්ට විෂය වූ ප්‍රශ්නයක් විමසූ සේක. එයද සෝවාන් වූවෝ විසදූහ. පෘථග්ජනයෝ නොදත්හ. මෙසේ සකෘදාගාමීන්ට විෂය වූද අනාගාමීන්ට විෂය වූද ක්‍ෂීණාශ්‍රවයන්ට විෂය වූද මහා ශ්‍රාවකයන්ට විෂය වූද ප්‍රශ්නයක් විචාළ සේක. එයට යට සිටියෝ නොදත්හ. මතු මතු සිටියෝ විසදූහ. අග්‍රශ්‍රාවකයන්ට විෂය වන පරිදි විමසූ ප්‍රශ්නයද අග්‍රශ්‍රාවකයෝම විසඳූහ. සෙස්සෝ නොදත්තාහුය. අනතුරුව සැරියුත් තෙරුන්ට විෂය වන ප්‍රශ්නයක් විචාළහ. එය තෙරුන් වහන්සේම විසඳූහ. අන්‍යයෝ නොදත්හ.
මිනිස්සු මේ කවර නම් ස්ථවිර කෙනෙක් ශාස්තෲන් වහන්සේ සමග කථා කරයිදැයි විමසා ධර්ම සේනාපති ශාරිපුත්‍ර නමැයි අසා පුදුමයකි මහා ප්‍රඥාවන්තයෙකැයි කීවාහුය. එතැන් පටන් දෙව්මිනිසුන් අතර සැරියුත් තෙරුන්ගේ මහා ප්‍රඥා ගුණය ප්‍රකට වීය. ඉක්බිති ශාස්තෲන් වහන්සේ ඒ තෙරුන්ට වදාරනුයේ.
නිදුකාණනි, මේ ලෝකයෙහි යම් සංස්කාර ධර්මයෝ වෙත්ද, යම් සෝවාන් ආදී වූ බොහෝ ශෛක්‍ෂයෝ වෙත්ද (ඔවුහු මාගේ ඤාණ සම්පත්තිය මුහුකුරවා පැවැත්තාහුය. මවිසින් විමසන ලද්දේ ඔවුන්ගේ ඉරියව් පැවැත්ම කියව යි.
බුදුවරුන්ට විෂය වූ ප්‍රශ්නයක් විචාරා සාරිපුත්‍රයහ. කෙටියෙන් පවසන ලද මේ කරුණට විස්තරාර්ථය කෙසේ දත යුතුදැයි වදාළ සේක. තෙරුන් වහන්සේ ප්‍රශ්නය පිළිබඳව විමසා බලා ශාස්තෲන් වහන්සේ ශෛක්‍ෂ-අශෛක්‍ෂයන්ගේ ආගමන ප්‍රතිපදාව මගෙන් විමසන සේක් යයි ප්‍රශ්නයෙහි සැකරහිත වී ආගමන ප්‍රතිපදාව ස්කන්‍ධ ආදීන්ගේ වශයෙන් බොහෝ වූ ක්‍රමයෙන් කියන්නට හැකිය. කවර ආකාරයකින් විසඳිය යුතුදැයි කියන්නේ ශාස්තෲන් වහන්සේගේ අදහස ගන්නට හැකි වන්නෙම්දැයි අදහස පිළිබඳව සැක කළහ. ශාස්තෲන් වහන්සේ ශාරිපුත්‍ර ස්ථවිර තෙමේ ප්‍රශ්නයෙහි සැක නැත්තේය. මගේ අදහස පිළිබඳව සැක කරයි මවිසින් පිළිවෙල නොදුන් කල්හි විසඳා කියන්නට නොහැකි වන්නේය. මොහුට පිළිවෙළ දෙන්නෙමියි පිළිවෙළ දක්වන සේක් ශාරිපුත්‍රයෙනි, මෙය වූයේමැයි දක්නෙහි යයි වදාළ සේක. මෙසේ උන්වහන්සේ පිළිවෙල කියාදීම විය. සැරියුත් තෙමේ මගේ අදහස ගෙන කියන්නේ ස්කන්‍ධ වශයෙන් ගෙන කියන්නේ යයි. තෙරුන් වහන්සේට පිළිවෙළ දීමත් සමග එම ප්‍රශ්නය පිළිවෙල සියයෙන් පිළිවෙළ දහසින් වැටහුනි. හෙතමේ ශාස්තෲන් වහන්සේ විසින් දෙන ලද පිළිවෙළහි සිට බුදුරදුන්ට විෂය වූ ප්‍රශ්නය විසදීය.
ශාස්තෲන් වහන්සේ දොළොස් යොදුනක පිරිසට ධර්මය දේශනා කළ සේක. තිස්කෙළක් ප්‍රාණීහු සද්ධර්මය නැමති අමෘත පානය කළාහුය. ශාස්තෲන් වහන්සේ පිරිස පිටත් කර යවා චාරිකාවෙහි වැඩම කරනුයේ පිළිවෙළින් සැවැත්නුවරට ගොස් දෙවන දවස්හි සැවැත්නුවර පිඬු පිණිස හැසිර පිණ්ඩපාතයෙන් ඉවත් වූයේ භික්‍ෂූන් වහන්සේලා විසින් වතාවත් දැක්වූ කල්හි ගඳකිළියට වැඩි සේක. සවස් සමයෙහි භික්‍ෂූන් වහන්සේලා සැරියුත් තෙරුන්ගේ ගුණ කථාව කරමින් දම්සභාවෙහි හුන්නාහුය. ඇවැත්නි, සාරිපුත්‍ර ස්ථවිර තෙමේ මහාප්‍රඥ ඇත්තේය. පුළුල් ප්‍රඥා ඇත්තේය. ගැඹුරු ප්‍රඥා ඇත්තේය. ශීඝ්‍රව පවත්නා වූ ප්‍රඥා ඇත්තේය. තියුණු ප්‍රඥා ඇත්තේය. විනිවිද දක්නා වූ ප්‍රඥා ඇත්තේය. දසබලධාරීන් වහන්සේ විසින් කෙටියෙන් විමසන ලද ප්‍රශ්නය විස්තර වශයෙන් විසදීය යයි යනුවෙනි. ශාස්තෲන් වහන්සේ අවුත් මහණෙනි, දැන් කවර නම් කථාවෙකින් හුන්නාහුදැයි විමසා මෙනම් වූවෙකැනැයි කී කල්හි මහණෙනි, දැන් පමණක් නොව පෙරද මෙතෙමේ කෙටියෙන් කියන ලද දෙයට විස්තර වශයෙන් අර්ථ කීවේම යයි වදාරා අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි බෝධිසත්වයෝ සරභ මුව යෝනියෙහි ඉපිද වනයෙහි වාසය කරයි. රජු මුව දඩයමෙහි ලොල් වූවෙක් වීය. ශක්තිසම්පන්න වීය. අන් මිනිසෙකු මිනිසෙක් යයිද නොකියයි. හෙතෙම එක් දවසක් මුව දඩයමෙහි ගොස් අමාත්‍යයන්ට ‘යමෙකුගේ සිටි පසින් මුවා පලා යයිද ඔහු විසින්ම ඒ මුවා (අල්ලා) දියයුතු යයි’ කීවේය. ඔවුහු මෙසේ සිතුවාහුය. ඇතැම්දිනක ගෙයි මැද සිටියාහුද කොටුවට පැමිණි මුවා මරත්. ඉදිරියට පැමිණි මුවා යම්කිසි උපායකින් රජු හුන් තැනටම පන්නමුයි සිතා කථිකා කර රජුට මංකඩ දුන්නාහුය. ඔවුහු මහත් වූ ලැහැබක් වටකොට මුගුරු ආදියෙන් බිම ගැසූහ. පළමුව සරභ මුවා නැගී සිට තුන්වරක් ලැහැබ සිසාරා ගොස් පලායෑමට ඉඩක් බලනුයේ අන් දිශාවන්හි මිනිස්සු අතින් අත දුන්නේ දුන්න හැපී අතුරක් නැතිව සිටියවුන් මෙන් දැක රජු සිටි තන්හිම ඉඩක් දුටුයේය. හෙතෙම අරින ලද ඇස් වල වැලි හෙලන්නාක් මෙන් රජු අභිමුඛව ගියේය. රජු ශීඝ්‍රව පැමිණෙන ඔහු දැක හීයක් විද්දේය. සරභ මුවෝ හී වලකා ලන්නට දක්‍ෂයෝ වෙති. හීය ඉදිරියට පැමිණෙන කල්හි වේගය ගන්වා සිටිති. පසුපසින් පැමිණෙන කල්හි වේගයෙන් පෙරට දුවති. මතුපසින් පැමිණෙන කල්හි පිට නමත්. පැත්තෙන් පැමිණෙන කල්හි මදක් ඉවත් වෙති. කුසමැදට පැමිණෙන කල්හි පෙරළී වැටෙති. හීය ඉක්මුන කල්හි සුළඟින් සිඳිනා ලද වලාකුළුවල වේගයෙන් පලා යති. ඒ රජුද ඌ පෙරළී වැටුන කල්හි මවිසින් සරභ මුවා විදින ලද්දේ යයි හඬ ගැසීය. සරභ මුවා නැගී සිට වාත වේගයෙන් පලා ගියේය.
දෙපස හුන් ඇමතිවරු බලමඩුළු පලායන්නා වූ සරභ මුවා දැක එකතු වී ‘මුවා කවරෙකු සිටි තැන පැන ගියේදැයි විමසූහ. රජු සිටි තැනයි. මවිසින් විදින ලදැයි රජු කියයි. මේ අපගේ රජු විසින් කවරෙක් විදින ලදද. පින්වතුනි, අපගේ රජු විසින් නිසැකවම (මුවා හුන්) බිම විඳින ලදැයි මෙසේ නන් අයුරින් රජු සමඟ කෙළිකවට කළාහුය. රජු මෙසේ සිතීය. මොවුහු මට අපහාස කරත්. (මොවුහු) මගේ පමණ නොදනිත් යයි දැඩිව හැඳ පොරවා කඩුව ගෙන පයින්ම යන්නේ සරභ මුවා ගන්නෙමියි වේගයෙන් පැනපීය. අනතුරුව ඌ දැක තුන් යොදුනක් ලුහුබැන්දේය. සරභ මුවා වනයට පිවිසියේය. රජුද පිවිසියේමය. ඒ සරභ මුවාගේ ගමන්මගෙහි සැටරියන් පමණ වූ මහත් වූ නාරාවලක් ඇත. එය තිස්රියන් පමණ ජලයෙන් පිරුණේය. තණකොළවලින් වැසුනේය. සරභ මුවා ජලයෙහි සුවඳ ආඝ්‍රාණය කර වලක බව දැන මදක් ඉවත් වී ගියේය. රජු වූ කලී කෙලින්ම පැමිණෙනුයේ එහි වැටුනේය.
සරභ මුවා ඔහුගේ පියවර හඬ නොඅසන්නේ ආපසු හැරී ඔහු නොදක්නේ නාරාවලෙහි වැටුනේ වන්නේ යයි දැන අවුත් බලන්නේ ගැඹුරු ජලයෙහි පිහිටක් නැතිව ක්ලාන්ත වී හුන් ඔහු දැක ඔහු විසින් කරන ලද අපරාධය සිතෙහි නොකර හටගත් කරුණා ඇත්තේ මා දක්නා කල්හි (ඇස් පනාපිට) මේ අසරණයා නො නසීවා. ඔහු මේ දුකින් මුදවන්නෙමියි කියා තමාගේ ප්‍රිය වූ පුතෙකු ඔසවා තබන්නට උත්සාහ කරන්නෙකු මෙන් ඔහු නගා සිටුවීම පිණිස ගලකින් සරිකොටම විදින්නෙමියි ආවා වූ රජු සැටරියන් නාරාවලෙන් නගා සිටුවා අස්වසා පිටට නංවා වනයෙන් බැහැර කර සෙනග නුදුරෙහි බස්වා ඔහුට අවවාද දී පන්සිල්හි පිහිටුවීය. රජු මහබෝසතුන් අත්හැර යන්නට නොහැකි වනුයේ ස්වාමීනි, සරභ මුවරජුනි, මා සමග බරණැස් නුවරට එව. දොළොස් යොදුන් පමණ වූ බරණැස්හි රාජ්‍යය ඔබට දෙමි. එය පාලනය කරවයි කීවේය. මහරජතුමනි, අපි තිරිසන් ගත වූවෝ වෙමු. අපට රාජ්‍යයෙන් වැඩක් නැත. ඉදින් තොප වෙත මා කෙරෙහි සෙනෙහසක් ඇත්නම් මවිසින් දෙන ලද සිල් රකිමින් රටවැසියන්ද පන්සිල් රක්වවයි ඔහුට අවවාද කර වනයටම පිවිසියේය.
හෙතෙම කඳුළු පිරුණ නෙත්වලින් යුතුව ඔහුගේ ගුණයන් සිහිපත් කරමින්ම සෙනග වෙත පැමිණ සෙනගින් පිරිවරන ලදුයේ නගරයට ගොස් මෙතැන් පටන් සියළු රටවැසියෝ පන්සිල් රකිත්වායි දහම්බෙර පැතිරවීය. මහබෝසතුන් විසින් තමාට කළ ගුණය කිසිවෙකුට නොකියා සවස නොයෙක් අග්‍ර වූ රස භෝජනයන් අනුභව කර අලංකාර කර සරසන ලද යහනෙහි සයනය කර අළුයම් කාලයෙහි මහබෝසතුන්ගේ ගුණ සිහිකර නැගී සිට සයනය මත පළඟින් හිඳ ප්‍රීතියෙන් පිරිපුන් සිතින් යුතුව ගාථා සයකින් ප්‍රීතිවාක්‍යය ප්‍රකාශ කළේය.
1. පණ්ඩිත වූ පුරුෂ තෙමේ බලාපොරොත්තු සහිත වූවෙක්ම වන්නේය. නොකළකිරෙන්නේය. යම්සේ මම මා දකින්නෙමිද යම්සේ කැමති වීමිද එය එසේ වීය.
2. පණ්ඩිත වූ පුරුෂ තෙමේ බාපොරොත්තු සහිත වූවෙක් වන්නේය. නොකළකිරෙන්නේය. ජලයෙන් ගොඩට පැමිණි මම තමාව දකිමි.
3. පණ්ඩිත වූ පුරුෂ තෙමේ වෑයම් කරන්නේමය. නොකළකිරෙන්නේය. මම යමක් කැමතිවීමිද එය එසේ වීය. මම තමා දකිමි.
4. පණ්ඩිත වූ පුරුෂයා වෑයම් කරන්නේමය. නොකළකිරෙන්නේය. මම දියෙන් ගොඩට පැමිණි තමාව දකිමි.
5. නුවණැති පුරුෂයා දුකට පැමිණියේද සැපතට පැමිණීම සඳහා වූ අපේක්‍ෂාව නොසිඳින්නේය. හිතවත් වූද අහිතවත් වූද බොහෝ ස්පර්ශයෝ නොසිතාම මිනිසා වෙත එළඹෙත්.
6. නොසිතුවක්ම වෙයි. සිතන ලද දෙය වැනසේ. ස්ත්‍රියකගේ හෝ පුරුෂයෙකුගේ සම්පත්තීහු සිතුවිල්ලෙන්ම හටගත්තෝ නොවෙති.
එහි **ආසිංසෙථෙව** යනු අපේක්‍ෂා සිඳීම නොකර තමාගේ කටයුතු පිළිබඳව ආශාව කරයිමය. උකටලී නොවිය යුතුය. **යථා ඉච්ඡි** යනු මම සැටරියන් වූ නරාවලෙන් ගොඩනැගීම කැමති වූයෙමි. ඒ මම එසේම වූයෙමි. එයින් ගොඩ වූයෙමියි දක්වයි. **අහිතා හිතාව** යනු දුක්සහිත ස්පර්ශයෝද සැප සහිත ස්පර්ශයෝද මරණය පිළිබඳ ස්පර්ශයෝද ජීවිතය පිළිබඳ ස්පර්ශයෝද යන අර්ථයි. සත්වයන්ට මරණය පිළිබඳ ස්පර්ශය අහිත වූ‍වෙකි. ජීවිතය පිළිබඳ ස්පර්ශය හිත වූවකි. නොසිතන ලදුයේද සිතන ලදුයේද මරණ ස්පර්ශය පැමිණේම යයි දක්වයි. **අචින්තිතම්පි** යනු ආවාටයෙහි වැටෙමියි මම නොසිතන ලදිමි. සරභ මුවා මරන්නෙමියි සිතන ලදී. දැන් මවිසින් සිතන ලද දෙය නැසුනේය. නොසිතන ලද්දම සිදුවීය**. භොගා** යනු කීර්තිය හා පිරිවරය. මේවා සිතුවිලි පමණින්ම ඇති නොවෙයි. එහෙයින් නැණවතා විසින් වීර්යය කළ යුතුමය. වීර්යය ඇත්තහුට නොසිතන ලද දෙයද වේමය.
ඔහු මෙසේ ප්‍රීතිවාක්‍යය ප්‍රකාශ කරද්දීම අරුණ නැංගේය. පුරෝහිතයා උදෑසනම සුවසේ නිදීම පිළිබඳව විමසීමට පැමිණ දොර අසල සිටියේ ඔහුගේ ප්‍රීතිවාක්‍ය ගීතයෙහි හඬ අසා සිතුවේය. රජු ඊයේ දින මුව දඩයමට ගියේය. එහිදී සරභ මුවාට විද්දේ වන්නේය. අනතුරුව ඇමතියන් විසින් කැඳවනු ලබන්නේ ඌ මරාගෙන එන්නෙමියි ක්‍ෂත්‍රීය මානයෙන් ඌ ලුහුබඳින්නේ සැටරියන් වූ නරාවලෙහි වැටුනේ වන්නේය. දයාබහුල වූ සරභ මුවරජු විසින් රජුගේ දෝෂය නොසිතා රජු උඩට ලූයේ වන්නේය. ඒ නිසා ප්‍රීතිවාක්‍යය ප්‍රකාශ කරති යයි සිතමි. මෙසේ බමුණාට රජුගේ පිරිපුන් අරුත් ඇති ප්‍රීතිවාක්‍යය අසා මනාව පිරිමදින ලද දර්පන තලයෙහි මුහුණ බලන්නෙකුට මුහුණෙහි පිළිබිඹුව මෙන් රජු විසින්ද සරභ මුවා විසින්ද කළ කරුණ ප්‍රකට වීය. හෙතෙම නියඅගින් දොරට ගැසීය. රජු “මේ කවරෙක්දැයි” විචාළේය. දේවයන් වහන්ස, මම පුරෝහිතයා වෙමියි කීවේය. අනතුරුව දොර හැර ආචාර්යතුමනි, එවයි ඔහුට කීවේය. හෙතෙම පිවිස රජුට ජයපතා එකත්පස්ව සිටියේ මහරජතුමනි, මම ඔබ විසින් වනයෙහිදී කළ කරුණ දනිමි. ඔබ එක් සරභ මුවෙකු ලුහුබඳින්නේ නරාවලෙහි වැටුනේය. ඉක්බිති ඒ සරභ මුවා ඔබ ගලකින් සරිකොට නරා වලෙන් උඩට ගත්තේය. ඒ ඔබ උගේ ගුණ සිහිකර උදන් ඇනී යයි ගාථා දෙකක් කීවේය.
7. පෙර ඔබ ගිරිදුර්ගයෙහි යම් සරභ මුවෙකු ලුහුබැඳ ගියේද ඔබ නොපසුබට සිත් ඇති ඔහුගේ වික්‍රමය නිසා ජීවත් වන්නෙහිය.
8. යම් සරභ මුවෙක් ඔබ ගලින් උපක්‍රම කර අතිශයින් දුර්ගම වූ නරාවලෙන් ගොඩට ගත්තේද දුකට පත් ඔබ මාර මුඛයෙන් මිදුවේද නොපසුබට සිත් ඇති ඒ මුවා පිළිබඳව කියහිය යි.
එහි **අනුසරී** යනු ලුහුබැන්දේය. **වික්කන්තං** යනු උඩට ගැනීම පිණිස කරන ලද පරාක්‍රමය. **අනුජීවසි** යනු ජීවත් වෙහි. ඔහුගේ මහිමයෙන් ඔබ විසින් දිවි ලබන ලදි යන අර්ථයි. **සමුද්ධරී** යනු උඩට ගත්තේය. **තමිගං වදෙසි** යනු මේ සිරියහනෙහි හුන් ඔබ ඒ රන්වන් සරභ මුවා වරිණනා කරනහි යනුයි.
රජු ඒ අසා මෙතෙම මා සමග මුව දඩයමට නොගියේය. (නමුදු) සියළු ප්‍රවෘත්තිය දනී. කෙසේ දනීදැයි ඔහුගෙන් විමසන්නෙමියි සිතා නවවන ගාථාව කීවේය.
9. බ්‍රාහ්මණය, තොප එදින කොහි සිටියෙහිද? නැතහොත් තොපට කිසිවෙක් මෙය කීවෙහිද? නැතහොත් කෙලෙස් දුරුකළ සර්වඥ වෙහිද? තොපගේ නුවණ බලවත් වූ ස්වරූප ඇත්තේය.
එහි **හිංසරූපං** යනු කිම? තොපගේ නුවණ බලවත් වූවකි. ඒ නුවණින් මේ කරුණ දනිහිදැයි.
බමුණා කියනුයේ මම සියල්ල දත් බුදුවරයෙක් නොවෙමි. විස්තර සලකා බලා ඔබ විසින් කියන ලද ගාථා පිළිවෙලින් මම අර්ථය වැටහේ යයි දක්වන්නේ දසවන ගාථාව කීවේය.
10. ජනපතිතුමනි, මම එදින එහි නොවූවෙමි. කිසිවෙක් මට මෙය කීවේද නොවෙයි. එහෙත් ප්‍රඥාවන්තයෝ මනාව කියන ලද ගාථා පදයන්ගේ අර්ථය සොයා ගනිති.
එහි **සුභාසිතානං** යනු අකුරු නොනසා මනාව කියන ලද්දෙහි. **අත්‍ථං** **තදානෙන්තී** යනු එහි යම් අර්ථයක්ද එය සොයා ගනිති. සොයා බලති යනුයි.
රජු සතුටුවී ඔහුට බොහෝ ධනය දුන්නේය. එතැන් පටන් දානාදීය පිංකම්වල ඇළුනේද වීය. මිනිස්සුද පිනෙහි ඇළුනෝ වී මළ මළ ඇත්තෝ දිව්‍යපුරයම පිරවූහ. ඉක්බිති එක් දවසක් රජු ඉලක්කයට විදිමියි පුරෝහිතයා කැඳවාගෙන උයනට ගියේය. එකල්හි සක්දෙව් රජු බොහෝ අභිනව දෙවියන්ද දේව අප්සරාවන්ද දැක මේ කිනම් කරුණක්දැයි සිතා බලනුයේ සරභ මුවා විසින් නරාවලෙන් ගොඩට ගෙන රජු ශීලයන්හි පිහිට වූ බව දැන රජුගේ බලමහිමයෙන් මහජනයා පින්කරයි. ඒ නිසාම දෙව්ලොව පිරෙයි. දැන් වූ කලී රජු ඉලක්කයට විදීමට උයනට ගියේය. ඔහු විමසා සිංහනාද කරවා සරභ මුවාගේ ගුණ කථාව කියවා තමාගේද ශක්‍ර බව දන්වා අහසෙහි සිටියේ ධර්මය දේශනා කර මෛත්‍රියෙහිද පන්සිල් වලද ගුණ කියා එන්නෙමියි සිතා උයනට ගියේය. රජුද ඉලක්කයට විදින්නෙමියි දුනුදිය නංවා හීය යෙදීය. එකෙනෙහි ශක්‍රයා රජුගේද ඉලක්කයෙහිද අතර තමාගේ බලයෙන් සරභ මුවා දැක්වීය. රජු ඒ දැක හීය නොමිදුවේය. ඉක්බිති ශක්‍රයා පුරෝහිතයාගේ ශරීරයෙහි අධිගෘහිත වී ගාථාවකින් කීවේය.
11. අනුන්ගේ වීර්යය නසන හීයක් ගෙන දුන්නෙහි යොදා ඔබ කුමක් සැක කරන්නෙහිද? හීය මුදන ලද්දේ වහා සරභ මුවා නසාවා. උතුම් නුවණැත්ත. මෙය රජුට ආහාරයකි.
එහි **පත්තිං** යනු පියාපත්වලින් යුක්ත වූ. **පරවිරියඝා** යනු අනුන්ගේ වීර්යය නසන්නා වූ. **චාපෙ සරං** යනු මේ පියාපත් ඇත්තා වූ හී දුන්නෙහි යොදාගෙන සැරසී දැන් ඔබ සැක කරන්නෙහිය**. හන්තු** යනු ඔබ විසින් හරනා ලද මේ හීය වහා මේ සරභ මුවා නසාවා! **අන්නං හි එතං** යනු උතුම් නුවණැති මහරජතුමනි, සරභ මුවා නම් රජුගේ ආහාරයකි. කෑ යුත්තකි යන අර්ථයි.
අනතුරුව රජු ගාථාවක් කීවේය.
12. බ්‍රාහ්මණය, මුවා ක්‍ෂත්‍රියයාගේ ආහාරයක් යන මේ කරුණු ඒකාන්තයෙන් මම දනිමි. පෙර කරන ලද ගුණයට ගරුකරනු ලබන්නෙම් ඒනිසා සරභ මුවා නොනසමි.
එහි **පුබ්බෙ කතඤ්ච** යනු බ්‍රාහ්මණය, යම් සේ මුවා ක්‍ෂත්‍රියයාගේ ආහාරයකි යන මේ කරුණ මම ඒකාන්තයෙන් දනිමි. මොහු විසින් පෙර මට කළා වූ ගුණයට පුදමි. එහෙයින් නොනසමි යනුවෙනි.
අනතුරුව ශක්‍රයා ගාථා දෙකක් කීවේය.
13. දිශාවන්ට අධිපති මහරජතුමනි, මෙතෙම මුවෙක් නොවේ. මෙතෙමේ අසුරයෙකි, රජතුමනි, මොහු මරා දෙවියන්ට අධිපති ශක්‍ර වන්නෙහිය.
14. රජතුමනි, ඉදින් ඔබ මේ සරභ මුවා මගේ මිතුරෙකැයි සිතා මරන්නට සැක කෙරේද රජතුමනි, ඔබ යමයාගේ වේතරණී නම් නිරයට යන්නේය.
එහි **අසුරෙසො** යනු මෙතෙම අසුරයෙකි. මෙතෙම අසුරයන්ට අධිපති වූ ශක්‍රයාය යන අදහසින් කියයි. **අමරාධිපො** යනු ඔබ මේ ශක්‍රයා මරා තෙමේ ශක්‍ර දෙව්රජු වෙහි යයි කියයි. **වෙතරණිං යමස්ස** යනු ඉදින් මෙතෙම මගේ යහළුවෙකැයි සිතා නොනස්නෙහිද අඹුදරුවන් සහිතව යමයාගේ වේතරණී නම් නිරයට ගියේ වන්නේ යයි ඔහු බිය ගැන්වීය.
අනතුරුව රජු ගාථා දෙකක් කීවේය.
15. ඒකාන්තයෙන් මමද සියළු ජනපදවැසියෝද පුත්‍රයෝද අඹුවෝද පිරිවර සමූහයාද යන සියල්ලෝම සමයාගේ ඒ වේතරණී නිරයට යන්නෙමු. නමුත් යමෙක් මට ප්‍රාණය දුන්නේද ඔහු නොනැසිය යුතුය.
16. මහා බ්‍රාහ්මණය, මේ මුවා බියකරු මහ වනයෙහි හුදකලාව බියට පත්වූ මට උපකාර කළේය. එබඳු වූ පැරණි කටයුතු සිහිකරමින් දැන දැනම කෙසේනම් මරන්නෙම්ද යනුයි.
එහි **යො මම පාණදස්සා** යනු බ්‍රාහ්මණය, යමෙක් මට ප්‍රාණය දුන්නෙහිද යමෙකු විසින් මට ප්‍රිය වූ ජීවිතය දුන්නේද නිරයට පිවිසෙන්නේද මවිසින් හෙතෙම **නත්‍ථෙව හඤ්ඤො** නොනැසිය යුතුය. නිවැරදි දෙය මෙය යයි කියයි. **එකස්ස කන්තා විචනස්මිං ඝොරෙ** යනු දරුණු වනයෙහිදී පසමිතුරෙකු ඇතිකල්හි **එකස්ස** සහායකයෙකු නැති මට **කත්තා** උදව් කළ අයෙකු ජීවිතය දුන්නෙකු වීය. ඒ මම මොහු විසින් කළ ඒ පැරණි කටයුතු සිහි කරමින් ඒ කළ ගුණයන් දන්නෙම්ම කෙසේ නම් නසන්නෙම්ද?
ඉක්බිති ශක්‍රයා පුරෝහිතයාගේ ශරීරයෙන් ඉවත් වී ශක්‍ර ආත්ම බව මවාගෙන අහසෙහි සිට රජුගේ ගුණ ප්‍රකාශ කරමින්.
17. මිතුරන් සතුටු කරන ඔබ බොහෝකල් ජීවත් වේවා! රාජ ධර්මයෙහි පිහිටා මේ රාජ්‍යය අනුශාසනා කරව. ස්ත්‍රී සමූහයා විසින් පිරිවරන ලද දෙව්ලොව ශක්‍රයා මෙන් සතුටින් ජීවත් වේවා!
18. ක්‍රෝධ රහිත වූයේ නිරතුරුව පහන් සිත් ඇත්තේ සියළු යාචකයනට ඉල්ලීමට සුදුසු වූවෙක් වී. හැකි අයුරින් (දන්) දී ද අනුභව කොටද නින්දා රහිතව (වාසය කර) සැපයට තැන වන දෙව්ලොවට පරමිණෙව.
යන ගාථා දෙක කීවේය.
එහි **මිත්තාභිරාධී** යනු මිතුරන් සිත් ගන්නේ සතුටු කරන්නේ ඔවුන් කෙරෙහි ද්‍රෝහී නොවූ සිත් ඇත්තේ. **සබ්බාතිථී** යනු සියළු දැහැමි ශ්‍රමණයන් බ්‍රාහ්මණයන් හා ආගන්තුකයන්ද පඬුරු යැවීමට සුදුස්සන්ට කර පරිහරණය කරන්නේ ඔවුන් විසින් ඉල්ලිය යුත්තෙක් වී. **අනින්දිතො** යනු දානාදී පිංකම් කිරීමෙන් සතුටු වූයේම ඒ දෙව්ලොවින් සතුටු වූයේ ඒ සැපයට තැන් වූ දෙව්ලොවට පැමිණෙවයි.
සක්දෙව් රජු මෙසේ කියා මහරජතුමනි, මම ඔබ පරීක්‍ෂා කිරීමට ආවේ වෙමි. ඔබ තමා පරීක්‍ෂා කිරීමට නොදුන්නෙහිය. අප්‍රමාද වේවායි ඔහුට අවවාද කර සිය දෙව්ලොවටම ගියේය.
ශාස්තෲන් වහන්සේ මේ ධර්මදේශනාව ගෙනහැර දක්වා මහණෙනි, සැරියුත් තෙමේ දැන් පමණක් නොවේ. පෙරද කෙටියෙන් කියන ලද්දෙහි අරුත විස්තර වශයෙන් දනීමැයි දේශනා කර ජාතකය ගලපා වදාළ සේක. එකල්හි රජු ආනන්‍ද තෙර වීය. පුරෝහිතයා සැරියුත් තෙර වීය. සරභ මුවා මම ම වීමි යයි වදාළහ.


