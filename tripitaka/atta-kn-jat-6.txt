6. ඡක්ක නිපාතය
1. අවාරිය වර්‍ගය
**‘මාස්සු කුජ්ඣි භූමිපති’** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර වැඩවෙසෙන සේක්, එක් තීර්ථ නාවිකයකු අරබයා වදාළ සේක. සැබවින්ම මෝඩයකු වු ඔහු අනුවණ තැනැත්තෙකි. බුද්ධාදි රත්නත්‍රයෙහි ගුණ නොදන්නා ඔහු, අන් කිසිදු පුද්ගලයෙකුගේ ගුණයක් ද නොහඳුනයි. එසේම ඔහු චණ්ඩියෙකි. පරුෂය. සාහසික පුද්ගලයෙකි. කිසියම් දිනක දනව් වැසි එක් භික්‍ෂුවක් බුදුරදුන්ට උපස්ථාන කිරීම සඳහා එමින් සිටියේය. මේ ගමනේ දී සැඳෑ සමයක, ‘අචිරවතී’ ගංතෙරට පැමිණි ඒ භික්‍ෂු නම ඉහත කී සැරපරුෂ නාවිකයා වෙත එළඹ, ‘උපාසකය, එගොඩට යාමට කැමැත්තෙමි. ඒ සඳහා ඔබේ නැව යොදවනු මැනවැ’යි කීයේය. ‘හිමියනි, එගොඩට යෑමට, දැන් මේ සුදුසු වේලාවක් නොවේ. එබැවින් කොතැනක හෝ, නවාතැන් ගෙන, හෙට මෙහි එනු මැනවි’. ‘උපාසකය, මෙහි කොතැනක වසන්නෙම්ද? ඒ නිසා මා එතෙර කරනු මැනවැ’යි, ඒ භික්‍ෂුව නාවිකයාට කීයේය. ඉන් කිපුණු නාවිකයා ‘බොල මහණ, මෙහි එව, එතොරට දමන්නෙමැ’යි කියා, තෙරුන් නැවට නංවාගෙන කෙළින්ම එතෙරට නොගොස්, ගඟ පහළට නැව පදවා, එසේම නැව තදින් ඒ මේ අත පැද්දෙන්නට සලස්වා, තෙරුන්ගේ පාසිවුරු තෙමා, උන්වහන්සේ මහඑත් වෙහෙසට පත්කොට එතැනින් ඉවුර වෙත නැව පදවාගෙන ඇවිත්, අඳුර වැටුණු පසු තෙරුන් නැවෙන් බස්වා පිටත් කෙළේය. ඉක්බිති, ඒ භික්‍ෂුව විහාරයට ගොස් එදවස බුදුරදුන්ට උපස්ථාන කිරීමට අවකාශයක් නොලැබුණු බැවින්, පසුදා බුදුරදුන් වෙත එළඹ, උන්වහන්සේට වැඳ එකත්පස්ව හුන්නේය. කරන ලද පිළිසඳර ඇති, බුදුරජාණන් වහන්සේ ‘මහණ, ඔබ පැමිණියේ කවදා දැ’යි ඇසූ සේක. ‘ස්වාමීනි, මම ඊයේ මෙහි පැමිණියෙමි.’ ‘එසේ නම් කුමක් හෙයින් බුද්ධ උපස්ථානයට අද පැමිණියෙහිදැ’යි බුදුරජාණන් වහන්සේ භික්‍ෂුවගෙන් ඇසී සේක. එවිට භික්‍ෂුව ගත වූ රාත්‍රියෙහි සැදෑ සමයෙහි සිදුවූ සියල්ල තත්ත්වාකාරයෙන්ම බුදුරදුන් ඉදිරියෙහි දී විස්තර කෙළේය. ඒ ඇසූ බුදුරජාණන් වහන්සේ, ‘මහණ, ඔය නාවිකයා සැඩපරුෂ පුද්ගලයෙක් වූයේ දැන් පමණක් නොවේ. පෙර ද ඔහු පඬිවරුන් වෙහෙසට පත් කෙළේ යැ’යි වදාරා, ඒ භික්‍ෂුවගේම අයැදුමෙන් මේ අතීත කථා පුවත දේශනාකොට වදාළ සේක. තෙරුන්ගේ පාසිවුරු තෙමා, උන්වහන්සේ මහත් වෙහෙසට පත්කොට එතැනින් ඉවුර වෙත නැවත පදවාගෙන ඇවිත්, අඳුර වැටුණු පසු තෙරුන් නැවෙන් බස්වා පිටත් කෙළේය. ඉක්බිති ඒ භික්‍ෂුව විහාරයට ගොස්, එදවස බුදුරදුන්ට උපස්ථාන කිරීමට අවකාශයක් නොලැබුණු බැවින්, පසුදා බුදුරදුන් වෙත එළඹ, උන්වහන්සේට වැඳ එකත්පස්ව හුන්නේය. කරන ලද පිළිසඳර ඇති, බුදුරජාණන් වහන්සේ ‘මහණ, ඔබ පැමිණියේ කවදාදැ’යි ඇසූ සේක. ‘ස්වාමීනි, මම ඊයේ මෙහි පැමිණියෙමි.’ ‘එසේ නම් කුමක් හෙයින් බුද්ධ උපස්ථානයට අද පැමිණියෙහිදැ’යි බුදුරජාණන් වහන්සේ භික්‍ෂුවගෙන් ඇසී සේක. එවිට භික්‍ෂුව ගත වූ රාත්‍රියෙහි සැඳෑ සමයෙහි සිදුවූ සියල්ල තත්ත්වාකාරයෙන් ම බුදුරදුන් ඉදිරියෙහි දී විස්තර කෙළේය. ඒ ඇසූ බුදුරජාණන් වහන්සේ, ‘මහණ, ඔබ නාවිකයා සැඩපරුෂ පුද්ගලයෙක් වූයේ දැන් පමණක් නොවේ. පෙර ද ඔහු පඬිවරුන් වෙහෙසට පත් කෙළේ යැ’යි වදාරා, ඒ භික්‍ෂුවගේ ම අයැදුමෙන් මේ අතීත කථාපුවත දේශනාකොට වදාළ සේක.
පෙර බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ බ්‍රාහ්මණ පවුලක ඉපිද, තරුණවියට පත්වූ පසු, තක්‍ෂිලා නගරයට ගොස් එහිදී සියලු ශිල්ප-ශාස්ත්‍ර උගෙන, සෘෂි පැවිද්දෙන් පැවිදිව, දීර්ඝ කාලයක් හිමාල වනයෙහි පලවැලින් යැපෙමින් සිට, පසුකලෙක ලුණු-ඇඹුල් සේවනය පිණිස, බරණැසට පැමිණියේය. බරණැස් නුවර රජුට අයත් උයනෙහි නවාතැන් ගත්, මේ තාපසතුමා පසුදා පිඬු පිණිස නුවර හැසිර, අවසානයේදී රජගෙදරට ද, පැමිණියේය. රජතුමා රජමිදුලෙහි සිටි තාපසතුමා දැක, ඔහුගේ ඉරියව්හි පැහැදී මාලිගය ඇතුළට තවුස්තුමා කැඳවාගෙන ගොස්, දානය වළඳවා රාජකීය උයනෙහිම වසනු සඳහා එතුමා කැමති කරවා ගත්තේය. එදා සිට රජතුමා දිනකට වරක් තාපසතුමා හමුවීමට උයනට යාම සිරිතක් කොට ගත්තේය. බෝසත් තවුසා ද රජුට ‘මහරජතුමනි, සතර අගතියෙන් තොරව එසේම අප්‍රමාදයෙන් යුක්තව ශාන්ති-මෛත්‍රී-දයා යන මේ උතුම් ගුණයන්ගෙන් යුතුව, දැහැමින් රාජ්‍යය කරවිය යුතු යැ’යි දිනපතාම ඔවදන් දෙමින් මේ ගාථා දෙක දේශනා කරයි.
රජතුමනි, නොකිපෙනු මැනවි. දේවයිනි, තරහ නොගනු මැනවි. කිපුනකුට, නො කිපෙන රජතුමා රටකට පූජනීය වස්තුවකි.
ගමේ හෝ අරණෙහි හෝ නිම්නයක හෝ, උස්බිමෙක හෝ, සැම තන්හි දී අනුශාසනා කරමි. රජතුමනි, නො කිපෙනු මැනවි.
මෙහි **‘රට්ඨස්ස පූජිතො’** යනු ‘මෙබඳු රජතුමා රටකට පූජනීය වස්තුවක් වේ යන අර්ථයි. **‘සබ්බත්‍ථ මනුසාසාමි’** යනු ‘මහරජතුමනි, ඒ ගම් ආදී වූ කිසියම් තැනෙක වසන මම, මේ අනුශාසනාවෙන් ම ඔබට අනුශාසනා කරමි. ඒ ගම් ආදී වූ කිසියම් තැනෙක වුවද එක් අයෙකුට, එක් පුද්ගලයෙකුට වුවද අනුශාසනා කරමි’ යන අර්ථයි. **‘මාස්සු කුජ්ඣි රථෙසභ’** යනු ‘කිපීම රජවරුන්ට නුසුදුසු දෙයකි. මක්නිසාද? රජවරුන්ගේ වචන ආයුධ වැනිය. කිපුණු ඔවුන්ගේ වචන මාත්‍රයෙන්ම, බොහෝ අය ජීවිතක්‍ෂයට පත්වෙති’ යන අර්ථයි.
මෙසේ බෝසත් තෙමේ රජු පැමිණි-පැමිණි සෑම විටෙකදීම, මේ ගාථාවලින් අනුශාසනා කෙළේය. තවුස්තුමා කෙරෙහි පැහැදුණු සිත් ඇති රජතුමා, ලක්‍ෂයක ආදායම උපදින එක් ගමවරයක් බෝසතුන්ට පූජා කෙළේය. බෝසත්තුමා එය එක් වරම ප්‍රතික්‍ෂේප කෙළේය. මෙසේ බෝසත් තවුසා රජතුමාගේ මේ රාජකීය උයනෙහි වසර දොළහක්ම, වාසය කෙළේය. දිනක් බෝසත් තෙමේ ‘මම මෙහිම දොළොස් වසරක් විසුවෙමි. එබැවින් මෙහෙන් පිටත්ව ගොස්, නැවත මෙහි පෙරළා එන බව රජතුමාට කියව’යි දැනුම් දී පිටත් ව ගියේය. මෙසේ ගිය එතුමා අනුක්‍රමයෙන් ගංගා නදියෙහි නැව් තොටට පැමිණියේය. එහි ‘අවාරිය පිතා’ නම් වූ නාවිකයෙක් විය. පියෙවින්ම මෝඩපහේ පුද්ගලයකු වූ ඔහු, ගුණවතුන්ගේ කිසිදු ගුණයක් නොදනී. එපමණක් නොව තමාගේ යහපත-අයහපත ගැන ද, කිසිවක් ඔහු නොදත්තේය. ඔහු ගඟ තරණය කිරීමට පැමිණෙන උදවිය පළමුවෙන් එතෙර කොට, ගමනාන්තයේ දී ඔවුන්ගෙන් කුලිය ඉල්ලයි. එසේකොට කුලිය දීමට අකමැති අය සමග නිතර කලහ කරන ඔහු බැණ අඬගැසීම් හා පහරදීම්වලටද, පෙළඹෙයි. ඔහු මේ නිසා ලබන අලාභ බොහෝය. ලාභ මොහු ඒකාන්ත වශයෙන් ම මට යමක් දෙන්නේ යැ’යි තමාම තීරණය කොට ගෙන, තවුසා නැවට නංවාගෙන එතුමා පරතෙරට පමුණුවා, ‘මගේ නැව් කුලිය මට දෙව’යි කීය. ඒ ඇසූ තවුසා ‘ඇවැත්නි, මැනවැ’යි, කියා පළමුකොට භෝග වෘද්ධිය නාවිකයාට පැහැදිලි කරමින්, මේ ගාථාව පැවසුවේය.
4. නාවික දරුව, තරණයට පෙර මෙතෙරදීම, කුලිය ඉල්ලනු. එතෙර යනු පිණිස මග සොයන්නාගේ සිත එකකි. තරණය කළ තැනැත්තාගේ සිත අනෙකකි.
[missing trans]
[missing trans]
[missing trans]
මෙහි **‘අපාරං’** යනු ‘පුත, නාවිකය, පරතෙරට යන්නට පෙර ම, මෙතෙර සිටියදීම, මිනිස්සුන්ගෙන් කුලිය ඉල්ලනු. එයින් ලැබූ ධනය ගෙන, ආරක්ෂක ස්ථානයක තබා, නැවතද මිනිසුන් එගොඩ කරන්නේය. මෙසේ ඔබගේ සම්පත් වැඩි වන්නේය’ යන අර්ථයි. **‘අඤ්ඤො හි තිණ්ණස්ස මනො’** යනු ‘නාවික දරුව, එතෙර ගිය අයගේ සිත වෙනස් වන්නේය. යමෙක් කිසිවක් නොදීම යන්නට කැමති වේ. යමෙක් තරණය කරන්නට කැමති වේ නම්, එතෙර යන්නට කැමති වේ නම්, ඊට මගක් සොයයි. එවැනි අවස්ථාවක වැඩිපුර මුදල් දී, හෝ යන්නට කැමති වේ. එබැවින් ඔබ තරණයට පෙරම, මිනිසුන්ගෙන් කුලිය ඉල්ලන්න. මෙය ‘භෝග වර්ධනය’ නම් වේ යන අර්ථයි. ඒ අසා නාවිකයා ‘මේ පළමුවෙන් ම ඔහු මට දෙන අවවාදය විය යුතුය. පසුව අන් කිසිවක් මට දෙනු ඇතැ’යි සිතුවේය.
ඉක්බිති බෝසත් තෙමේ, නාවිකයාට කථාකොට ‘ඇවැත්නි, මේ මම ඔබට දුන්නේ ‘භෝග වර්ධනය’ නම් වූ පළමු උපදේශයයි. දැන් අර්ථ වෘද්ධියත්, ධර්ම වෘද්ධියත් යන දෙක ඇසුව මැනවැ’යි කියා ඔවදන් දෙනු රිසියෙන්, මේ ගාථාව කීවේය.
5. ගමේ හෝ අරණෙක හෝ නිම්නයක හෝ උස්බිමෙක හෝ සියලු තන්හිදී ම, මම අනුශාසනා කරමි. නාවිකය, නො කිපෙනු මැනව.
මෙසේ තවුස්තුමා නාවිකයාට මේ ගාථාවෙන් අර්ථ-ධර්ම-අභිවෘද්ධිය කියා දී ‘පුත, මේ මම ඔබට දෙන අර්ථ වෘද්ධියත්, ධර්ම වෘද්ධියත් යැ’යි කීවේය. එවිට ඒ දුෂ්ට පුරුෂයා තවුසාගේ අවවාද තුට්ටුවක් තරම්වත්, නොසලකා ‘මහණ, ඔබ ඔය කී ටික මට දෙන නැව් ගාස්තුව දැ’යි ඇසීය. ‘ඇවැත්නි, එසේය.’ ‘ඇවැත්නි, මා ඔබට දුන් මේ අවවාද හැර, අන් යමක් මා ළඟ නැත’ ‘එසේ නම්, තෝ කුමට මගේ නැවට නැග්ගෙහිදැ’යි කෑ ගැසූ, නාවිකයා ගංතෙර දී තවුසාට පහරදී, බිම හෙලා පපුව මත වාඩි වී තවුසාගේ මුහුණටම පහර දෙන්නට, පටන් ගත්තේය.
බුදුරජාණන් වහන්සේ ‘මහණෙනි, මෙසේ ඒ තවුසා රජුට අවවාදයක් දී, ගම්වරයක් ලැබුවේය. එහෙත් එවැනිම අවවාදයක් අඳ බාල නාවිකයකුට දී, මුහුණ පොඩිකර ගත්තේය. එබැවින් අවවාද දෙන්නකු විසින්, නුසුදුසු අයට නොව, සුදුසු අයටම දිය යුතු යැ’යි වදාරා මේ ගාථාව දේශනා කළ සේක.
6. යම්බඳු අනුශාසනාවකින් රජතුමා ගම්වරයක් දුන්නේ ද, එවැනි අනුශාසනාවකින් ම, නාවිකයෙක් මුහුණට පහර දුන්නේය.
මෙසේ නාවිකයා තවුසාට පහර දෙන කල්හි, ඔහුගේ ගැබ්බර බිරිඳ, ඔහුට කෑම රැගෙන නැව් තොටට පැමිණියාය. බිම වැටුණු තවුසාට පහර දෙන තම සැමියා දුටු විගස, ඇය ‘හිමියනි, මේ තාපසතුමා රජුගේ කුලුපග උතුමෙකි. එබැවින් නො ගසනු මැනවැ’යි කීවාය. මේ කියමනෙන් තවත් කිපුණු නාවිකයා ‘තෝ මට මේ කූට තාපසයාට පහර දෙන්නට ඉඩ නොදේ දැ’යි කියා වහා නැගිට ඇයට පහර දී, බිම හෙළුවේය. එයින්ම ඇය ගබ්සා විය. හිස මත තිබූ බත් සැළිය ද, වැටී බිඳුණි. මේ දුටු මිනිස්සු නාවිකයා වටකොට ගෙන, ‘මිනීමරු සොරා යැ’යි, කියමින් ඔහු අල්ලා බැඳ, රජු හමුවට ගෙන ගියහ. රජතුමා නඩුව විනිශ්චය කොට, ඔහුට රාජ නීතිය ක්‍රියාත්මක කරවීය. මේ කාරණය පැහැදිලි කරමින් බුදුරජාණන් වහන්සේ, මේ අවසාන ගාථාව වදාළ සේක.
7. බත්සැළිය බිඳින ලදි. බිරිඳට පහර දෙන ලදි. දරුගැබ බිම හෙළන ලදි. රත්රන්වල වටිනාකම නොදත් වන සතකු මේන ඒ අවවාදයෙන් දියුණුවක් ඇති කරගන්නට, ඔහු අපොහොසත් විය.
මෙහි **‘භත්තං භින්නං’** යනු ‘බත්සැළිය බිඳින ලදි’ යන අර්ථයි. **‘භතා’** යනු ‘පහර දෙන ලදි’ යන අර්ථයි. **‘ජමා’** යනු ‘බිම’යි. **‘මිගොව ජාතරූපෙන’** යනු ‘යම්සේ මුවෙක් රන් හෝ අමු රන් හෝ මුතු-මැණික් ආදිය හෝ පාගමනින් ගමන් කළත්, ඒවා උඩ නිදා ගත්තත්, ඒ රන් ආදියෙන් තමාට යහපතක් සිදුකර ගැනීමට අපොහොසත් වේද? එපරිද්දෙන් ම, ඒ අඳ බාල පුද්ගලයා පඬිවරුන් දුන් අවවාද ශ්‍රවණය කළ නමුත්, තමාගේ දියුණුව වඩා වර්ධනය කර ගන්නට අපොහොසත් වී යැ’යි කියන ලදි.
බුදුරජාණන් වහන්සේ මේ ධර්ම දේශනාව ගෙනහැර දක්වා, සත්‍යය ප්‍රකාශකොට, ජාතකය නිමවා වදාළ සේක. දේශනාව අවසානයේදී, ඒ භික්‍ෂු නම සෝවාන් ඵලයෙහි පිිහටියේය. එදා නාවිකයා නම්, මෙදා ද නාවිකයා ම ය. රජතුමා නම්, ආනන්ද තෙරණුවෝය. තවුසා වූ කලී ‘මම ම යැ’යි බුදුරජාණන් වහන්සේ තමන්වහන්සේ දක්වා වදාළ සේක.
**‘මා තාක කුජ්ඣි නහි සාධු කොධො’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ දෙව්රම් වෙහෙර වැඩවසන සේක්, එක් කුහක භික්‍ෂුවක අරබයා වදාළ සේක. මෙහි වර්තමාන කථා වස්තුව, ‘කුද්දාල’ ජාතකයේ දැක්වේ.
පෙර බරණැස් නුවර බඹදත් රජු රාජ්‍යය කරවන කල්හි, බෝසත් තෙමේ බරණැස් නුවර දිසාපාමොක් ආචාර්ය ව ඉපිද පන්සියයක් මානවකයන්ට වේදය උගන්වයි. ඒ මානවකයන් අතුරෙන් ජ්‍යෙෂ්ඨ ශිෂ්‍යයා උසස් බ්‍රාහ්මණ කුලයක උපන් ‘සේත කේතු’ නම් වූ තරුණ මානවකයෙකි. ඔහු තමාගේ කුලය හේතු කොටගෙන, මහත් අභිමානයකින් යුක්තව කටයුතු කරයි. එක් දවසක් අන් මානවකයින් සමග නගරයට යන සේතකේතු නගරයට පිවිසෙනවාත් සමගම, එක් චණ්ඩාලයකු දැක ‘නුඹ කවරෙක් දැ’යි ඔහුගෙන් විචාළේය. ‘මම චණ්ඩාලයෙක් මි’යි ඔහු උත්තර දුන්නේය. එවිට සේතකේතු තරුණයා, එම චණ්ඩාලයාගේ ඇඟේ වැදී එන සුළඟ තමාගේ සිරුර ස්පර්ශ කෙරේ යැයි බියෙන් ‘කාලකණ්ණි චණ්ඩාලය, තෝ නැසෙව. මෙතැනින් ඉවත්ව, යටි සුළඟෙන් ගමන් කරව’යි, කියා එම චණ්ඩාලයා සිටි දිසාවට උඩු පැත්තෙන් ගමන් කරන්නට පටන් ගත්තේය. එවිට චණ්ඩාලයා ද වහා දිවැ ගොස් සේතකේතුගේ ගමන් මගෙහි උඩු පැත්තෙන් ගමනට ඇරඹීය. ඉක්බිති ඒ දුටු සේතකේතු ‘වසල කාලකණ්ණිය, තෝ නැසෙව’යි පෙර ද වඩා වැඩියෙන්, ආක්‍රෝශ පරිභව කෙළේය. ඒ ඇසූ චණ්ඩාලයා ‘ඔබ කවරෙක් වෙහිදැ’යි ප්‍රශ්න කෙළේය. ‘මම වූ කලී බ්‍රාහ්මණයෙක් මි.’ ‘ඔබ බ්‍රාහ්මණයෙක් වී නම්, මා අසන ප්‍රශ්නයට පිළිතුරු දිය හැකිද?’ ‘එසේය. මම ඊට පිළිතුරු දෙන්නෙමි.’ ‘ඔබ එසේ කීවත්, යම් විදියකින් පිළිතුරු දීමට අපොහොසත් වුවහොත්, මාගේ දෙපා අතරින් දණ ගාගෙන යා යුතු යැ’යි චණ්ඩාලයා කීය. ඒ ප්‍රකාශය ගැන තර්ක කොට බලා, අභියෝගය බාර ගැනීමට සේතකේතු තීරණය කෙළේය.
අනතුරුව චණ්ඩාල පුත්‍රයා එතැන සිටි පිරිසට මේ සියල්ල පැහැදිලි කොට දී, වාදය මෙසේ ආරම්භ කෙළේය. ‘මානවකය, ලොව ‘දිසා’ නම් කවරේද? ‘චණ්ඩාලය, දිසා යනු පෙරදිග ආදිකොට ඇති, සිව් දිසාවන්ය.’ බමුණු තරුණයාගේ මේ පිළිතුරෙන් සෑහීමකට පත් නොවූ, චණ්ඩාලයා ‘තරුණය, මම ඔබගෙන් විචාළේ, ඔය කියන දිසාවන් ගැන නොවේ. මට පුදුම මෙපමණක්වත් නොදන්නා ඔබ, මාගේ ඇඟේ වැදී එන සුළඟත් පිළිකුල් කිරීම යැ’යි, කියා බමුණු තරුණයාගේ පිටට අත තබා, තමා සිටි දිශාවට නමා, තමාගේ පා අතරින් ගමන් කරන්නට සැලැස්වීය. මේ සියල්ල බලා සිටි සෙසු තරුණයෝ, එපුවත සිය ගුරුවරයා වෙත වාර්තා කළහ. ඒ ඇසූ ගුරුතුමා තම පිරිස සමග වහා එතැනට ගොස් සේතකේතු ශිෂ්‍යයා තමා වෙතට කැඳවා, ‘පුත, සේතකේතු, චණ්ඩාලයකු විසින් තමාගේ පා අතරින් ඔබ ගමන් කරවන ලද්දෙහිය, යනු සැබෑවක්දැ’යි ප්‍රශ්න කෙළේය. ‘එසේය, ඇදුරුතුමනි, ඔහු මට ‘දිසාවක්වත් නොදන්නා චණ්ඩාල දාසියකගේ පුතා යැ’යි, බැන ඔහුගේ පා අතරින් මා යැවීය. එබැවින් මම දැන් ඔහුට කළ යුතු දේ දනිමි’යි කියූ සේතකේතු මහත් සේ කිපී, ඉහත කී චණ්ඩාල පුත්‍රයාට තම ගුරුවරයා ඉදිරිපටදීම, ආක්‍රෝශ පරිභව කරන්නට පටන් ගත්තේය. එවිට ඇදුරුතුමා ‘පුත සේතකේතු, ඔහුට නො කිපෙව. ඔය චණ්ඩාල පුත්‍රයා පණ්ඩිතයෙකි. ඔහු ඔබෙන් විචාළේ ඔබ කියන දිසාවන් ගැන නොවේ. ඔහු අපේක්‍ෂා කෙළේ වෙනත් දිසාවකි. ඔබ විසින් දක්නා ලද, අසන ලද, අවබෝධ කොට ගන්නා ලද දේට වඩා, නොදුටු නො ඇසූ නොදත් දේ බොහෝ යැ’යි, තම ගෝලයාට අවවාද කරමින් මෙසේ ප්‍රකාශ කෙළේය.
දරුව සේතකේතු, නො කිපෙව. ක්‍රෝධ කිරීම යහපත් නොවේ. ඔබ නොදුටු, නොඇසූ දේ බොහෝය. මව්පියන් එක් දිසාවකියි ද, ගුරුවරුන් තවත් දිසාවකියි ද උතුමෝ කියති.
සේතකේතු, ආහාර-පාන-වස්ත්‍ර දන් දෙන ගෘහපතිවරු යම් කෙනකු කැඳවා දන් දෙත්ද? ඒ (මහණ බමුණු) උදවිය ද දිසා යැ යි කියති. දුකට පත් අය යමක් වෙත පැමිණ සැප ඇත්තෝ වෙත්ද? එය (නිවන) උතුම් ම දිශාව යැයි කියති.
මෙහි **‘නහී සාධු කොධො’** යනු ‘ක්‍රෝධය හටගත් විට හොඳ වචන - නරක වචන, යහපත-අයහපත, හිත-අහිත නො වැටහේ. එබැවින් ක්‍රෝධය යහපත් එකක් නොවේ’ යන අර්ථයි. **‘බහුම්පි තෙ අදිට්ඨං’** යනු ‘නුඹ විසින් ඇසින් නො දුටු කණින් නො ඇසූ දේ ඉතා බොහෝ ය’ යන අර්ථයි. **‘දිසතා’** යනු දිශාවන්ය. මවුපියවරුන් දරුවන්ට කලින් ලොව පහළ වූ අය බැවින් පූර්ව ‘දිශාව’ නම් වන බව කියයි’ යන අර්ථයි. **‘ආචරියමාහු දිසතං පසත්‍ථා’** යනු ‘ගුරුවරුන් දක්‍ෂිණාර්භ බැවින් ප්‍රශස්ත වූ බුද්ධාදී ආර්යයෝ ඔවුන් දකුණු දිශාව යැයි කියති. දක්වති.’ යන අර්ථයි.
**‘අගාරිනො’** යනු ‘ගෘහස්ථයෝ’ය. **‘අන්නදපාණවත්‍ථදා’** යනු ‘ආහාර-පාන-වස්ත්‍ර පූජා කරන අය’යි. **‘අව්හායිකා’** යනු ‘එනු මැනවි. මේ දාන වස්තු පිළිගනු මැනවැ’යි කැඳවන අය’යි’. **‘තම්පි දිසං වදන්ති’** යනු ‘බුද්ධාදී ආර්යයෝ ඒ අයද දිශාවෙකැයි කියති’ යන අර්ථයි. මේ සිව්පසය සපයන ගෘහස්ථයේ සිව්පසය සකස් කළ කල්හි, ඒ බව දැනුම් දුන් විට, දැහැමි මහණ බමුණන් විසින් එතැනට එළඹිය යුතු බැවින්, ඒ මහණ බමුණන් එක් දිශාවකැයි දක්වයි. තවද අදහසකි. එනම් ආහාර-පාන-වස්ත්‍ර ලබාදෙන යම් ඒ ගිහියෝ වෙත්ද? ඔවුන්ට සදිව්‍ය ලෝක සම්පත් ලබාගැනීම සඳහා නැවත නැවත කැඳවන බැවින්, ඒ කැඳවීම් ලබන මහණ බමුණෝ දිශා නාමය ලබති. එබැවින් බුද්ධාදී ආර්යයෝ, ඔවුන් උඩ දිශාව යැයි කියති’ යන අර්ථයි. මෙසේ ද කියා ඇත.
3-4 මව්පියෝ පූර්ව දිසාවය. ගුරුවරු දකුණු දිශාවය. අඹුදරුවෝ බටහිර දිශාවය. මිත්‍රාදීහු උතුරු දිශාවය. දැසි දස් කම්කරුවෝ යට දිශාවය. මහණ බමුණෝ උඩ දිශාවය. ගිහි ගෙයි වසන අප්‍රමාදී පුද්ගලයා, යට කී දිසාවන් නමස්කාර (ආවරණය) කරන්නේය.

දෙවන ගාථාවෙහි එන **‘එසා දිසා’** යන මෙය නිවන සඳහා කියන ලද්දකි. ජාති ආදී වූ නන් වැදෑරුම් දුකින් වෙහෙසට පත් සත්ත්වයෝ නිවනට පැමිණ නිදුක්ව සැප ඇත්තේ වෙති. නිවන්මග සත්ත්වයන් පෙර නොගිය විරූ බැවින් ‘දිශාව’ නම් වේ. එහෙයින් ම නිවන වූ කලී උතුම් ම ‘දිශාව’ වේ. මෙසේ ද කියා ඇත.
5. කට ළඟට පිරුණු තෙල් පාත්‍රයක් නො ඉහිරෙන ලෙස, යම්සේ ගෙන යන්නේද? එසේ නොගිය විරූ ‘නිවන’ නමැති දිශාව ප්‍රාර්ථනා කරන්නා, සිය සිත රක්නේය.
මෙසේ බෝසත් තෙමේ සිය ශිෂ්‍ය මානවකයාට ‘දිශා’ විස්තරකොට දුන්නේය. ඒ මානවකයා චණ්ඩාලය විසින් තමාගේ පා අතරින් ගමන් කරවීය යන ලජ්ජාව නිසා, තවදුරටත් එහි නොවැස එතැනින් පිටත්ව තක්‍ෂිලාවට ගොස්, එහි දී දිසාපාමොක් ඇදුරුතුමාගේ සමීපයෙහි සියලු ශිල්ප උගෙන, සිය ගුරුතුමාගේ අනුමැතියෙන් තක්‍ෂිලාවෙන් නික්ම සියලු සමයයන් ද වෙනත් ශිල්ප ද ප්‍රගුණ කරමින් සැරිසරන්නට පටන් ගත්තේය. මෙසේ ඇවිදින ඔහු එක් පසල්ගමකට පැමිණියේය. ඒ ගමේ පන්සියයක් තාපසයෝ තවුස්දම් රකිති. ඔවුන් දුටු ඉහත කී මානවකයා ඔවුන් සමීපයෙහි තවුස් පැවිද්දෙන් පැවිදි විය. මෙසේ ටික කලක් එහි විසූ ඔහු, එම කාලය අතරතුරේදීම, තවුසන් දැන සිටි සියලු ශිල්ප ද, මන්ත්‍ර ද, ඇවතුම් පැවතුම් ද, උගෙන පිරිසේ නායකයා බවට පත්විය. දිනක් ඔහු සියලු තවුසන් පිරිවරාගෙන බරණැසට ගොස්, එදා එහි වැස පසුදා පිඬුසිඟා යමින් රාජ මාලිගයට පිවිසුණේය. ඒ තවුසන්ගේ ඉරියව් ඇවතුම් පැවතුම් කෙරෙහි පැහැදුණු රජතුමා මාලිගාව ඇතුළට ඔවුන් කැඳවාගෙන ගොස්, දානය වළඳවා තමාගේ රාජකීය උයනෙහි නවාතැන් ගන්නට සැලැස්වීය. එක් දවසක් මේ රජතුමා තවුසන්ට මාලිගය තුළදී, දන් පිළිගන්වා තවුසන් අමතා ‘ස්වාමීනි, අද සවස ඔබවහන්සේ දැක වැඳ පුදා ගැනීමට මම උයනට එන්නෙමි’යි පැවසීය.
සේතකේතු තාපසයා උයනට ගිය විගස සෙසු තවුසන් තමා වෙතට කැඳවා ‘හිතවතුනි, අද සවස රජතුමා මෙහි පැමිණෙන්නේය. රජවරු යනු එක්වරක් පහදවා ගතහොත් මුළු ජීවිත කාලයටම සැපසේ කල්ගත කිරීමට මග පාදාගත හැකි පිරිසකි. එබැවින් රජු පැමිණෙන විට ඔබ අතුරෙන් සමහර කෙනෙක් ‘වවුල් වත’ රැකිය යුතුය. ඇතැමෙක් කටු මැස්සක සැතපිය යුතුය. තවත් කෙනෙක් පංචවිධ තාපයෙන් තැවිය යුතුය. තවත් කෙනෙක් උක්කුටියෙන් හිඳිය යුතුය. තවත් කෙනෙක් කරවටක් ජලයේ බැස සිටිය යුතුය. ඉතිරි කොටස වේද මන්ත්‍ර පාඨ සජ්ඣායනා කළ යුතු යැ’යි මෙසේ නීති පනවා තෙමේ, අසපු දොරටුවෙහි ඇඳි සහිත පුටුවක හිඳ පස්වන් පැහැයෙන් බබළන, සුවඳ කවන ලද එක් පොතක් විසිතුරු ලෙස වර්ණවත් කරන ලද ආධාරකයක තබාගෙන, මැනවින් පුහුණු කළ මානවකයන් හතරපස් දෙනෙකුන් වටේට හිඳුවාගෙන, ඔවුන් ලවා ප්‍රශ්න අස්සවා ඒවා විසඳමින්, පැහැදිලි කරමින් හුන්නේය. මේ අතරතුරේ රජතුමා පිරිවර සහිතව එතැනට පැමිණ, තවුස්ගේ බොරු තපස්කම් දැක එයින් තුටුව, සේතකේතු තවුසා වෙත එළඹ, ඔහුට නමස්කාර කොට පසෙක වාඩි වී පුරෝහිතයා සමග කථා කරමින් මෙසේ කීවේය.
6. රළු අඳුන් දිවිසම් හඳින, ජටා දරන, කිලුටු දත් ඇති, දුර්වර්ණ වූ සිරුරු ඇති, ඒ මේ තාපසවරු මන්ත්‍ර ජප කරති. කිමෙක්ද? ඔවුහු මිනිස් ලොව කටයුතු මැනවින් දැන අපායයන්ගෙන් මිදුණාහු වෙත්ද?
මෙහි **‘ඛරාජිනා’** යනු ‘නියපොතු සහිත අඳුන් දිවිසම් වලින් යුතු, යන අර්ථයි. **‘පංකදන්තා’** යනු දැහැටි පාවිච්චි නොකිරීමෙන් කිලුටු වූ දත් ඇති’ යන අර්ථයි. **‘දුමුක්ඛරූපා’** යනු ‘බැබළිමෙන්, සැරසීමෙන් තොර, රළු වස්ත්‍ර පොරවන, මල්-ගඳ විලවුන්වලින් තොර, කිලිටි සිරුරු සඳහා කියන ලද්දකි. **‘යෙ මෙ ජපන්ති පයොගෙ’** යනු ‘මිනිසුන් විසින් කළ යුතු ප්‍රයෝගයන්හි පිහිටි’ යන අර්ථයි. **‘ඉදං විදු පරිමුත්තා අපායා’** යනු මේ ප්‍රයෝගයෙහි පිහිටා මෙලොව ගැන දැන ප්‍රකට කොට, කිමෙක්ද? මේ තාපසවරු සිව් අපායෙන් මිදුණාහුදැ’යි විචාරයි යන අර්ථයි.
රජුගේ මේ කථාව අසා සිටි පුරෝහිතයා මෙසේ කීවේය.
7. රජතුමනි, බහුශ්‍රැතයෙක් පව්කම්කොට ධර්මයෙහි නොහැසිරෙන්නේ නම්, ඔහු දහසක් දේ දත් පුද්ගලයකු වුවත් ශීලයට නොපැමිණ, දැනුමෙන් පමණක් දුකෙන් නොමිදෙන්නේය.
මෙහි **‘කරිත්‍වා’** යනු ‘සිදුකොට’ යන අර්ථයි. **‘චරණං’** යනු ශීලය සහිත අෂ්ට සමාපත්ති, යන අර්ථයි. මින් කියන ලද්දේ මේ අර්ථය යි. එනම් ‘මහරජ, මම බහුශ්‍රැතයෙක් වෙමි. දහසක් දේ දන්නෙක් වෙමි’යි කියා, යමෙක් ප්‍රකාශ කළත් ඔහු ත්‍රිවිධ සුචරිත ධර්මයෙහි නොහැසිරෙන්නේ නම්, පාපයන්ම කරන්නේ නම්, ඔහු එම පව්කර්ම කොට ඒ කියන ලද, බහුශ්‍රැතභාවය නිසා දුකෙන් නොමිදෙන්නේය. එනම් යමෙක් ශීල සමාපත්ති සංඛ්‍යාත චරණයට පත් නොවී, දුකෙන් නොමිදෙන්නේය. අපාය දුකෙන් නොමිදේමය’ යන අර්ථයි.
ඒ අසා සිටි රජතුමා තවුසන් කෙරෙහි ඇති කොටගත් ප්‍රසාදය අත්හළේය. ඉක්බිති සේතකේතු තවුසා ‘මේ රජුට තවුසන් කෙරෙහි ප්‍රසාදයක් ඇතිවිය. එහෙත් එය මේ පුරෝහිතයා වෑයෙන් කැපුවාක් මෙන් කපා හෙළී යැ’යි තමාටම කියා ගත්තේය. අනතුරුව ‘පුරෝහිතතුමා සමග සාකච්ඡාවක් කළොත් යහපතැ’යි කියා සිතූ සේතකේතු තවුසා පුරෝහිත බමුණා අමතා මෙසේ කීවේය.
8. ‘දහසක් දේ දත් තැනැත්තෙක් වුවත් චරණයට පත් නොවී, උගත් දේ හේතු කොටගෙන දුකෙන් නොමිදෙන්නේය. එබැවින් ‘වේදයන් නිශ්ඵල යැ’යි හඟිමි. ශීලය සහිත වූ මරණය ම සත්‍යය වේ.
දහසක් දේ දන්නා අයෙක් වුවත්, ඒ බහුශ්‍රැතභාවය හේතුකොට ගෙන, චරණයට නොපැමිණ දුකෙන් නොමිදෙන්නේය. එසේ ඇතිකල්හි, ත්‍රිවේදය නිශ්ඵල යැ’යි මම සිතමි. ශීලය සහිත අෂ්ට සමාපත්ති හේතු කොටගෙන, චරණය අනුගමනය කිරීමම සත්‍යය වේ.
ඒ අසා පුරෝහිතයා තවුසාට මෙසේ පිළිතුරු දුන්නේය.
9. වේද නිශ්ඵල නැත. නමුත් ශීලය සහිත චරණයම උතුම්ය. වේදයන් හදාරා කීර්තියට පැමිණේ. තවද සිල්වතා චරණය කරණ කොටගෙන නිවනට පැමිණේ.
ත්‍රිවේදය නිශ්ඵල නොවේ. එහෙත් ශීලය සහිත චරණයම සත්‍යය. ශ්‍රේෂ්ඨය. උතුම්ය. මහාර්ඝය. වේද නිශ්ඵල නොවන්නේ කුමන කරුණක් නිසාද? ත්‍රිවේදය හදාරා මෙලොවදීම, කීර්ති-යශස්-ලාභ ලබයි. මීට වැඩිමනත් අන් යමක් නැත. එබැවින් වේද නිශ්ඵල නොවේ. **‘සන්තං පුනෙති චරණෙන දන්තො’** යනුවෙන් ශීලයෙහි පිහිටා සමාපත්ති උපදවා සමාපත්ති පදනම් කොටගෙන විදසුන් වඩන්නා ඒකාන්ත වශයෙන්ම ශාන්ත වූ ඒ නිර්වාණයට පැමිණේ’ යන අදහසයි.
මෙසේ පුරෝහිතතුමා සේතකේතුගේ වාදය බිඳ දමා, ඔවුන් සියලු දෙනා ගිහියන් බවට පත්කොට අත්වලට පලිහ හා කඩු දී ඔවුන් විශේෂ ආරක්‍ෂක කටයුතු භාර උසස් රාජ්‍ය නිලධාරීන් බවට පත් කෙළේය.’ මේ මෙම තනතුරේ ආරම්භයයි.
බුදුරජාණන් වහන්සේ මේ ධර්ම දේශනාව ගෙනහැර දක්වා ජාතකය නිමවා වදාළ සේක. එදා සේතකේතු නම්, මෙදා මේ කුහක භික්‍ෂුවයි. චණ්ඩාල පුත්‍රයා වනාහි, සැරියුත් තෙරණුවෝය. පුරෝහිතතුමා වූ කලී, ‘මම ම යැ’යි බුදුරජාණන් වහන්සේ, තමන් වහන්සේ දක්වා වදාළ සේක.
**‘පංචා ච කාමා’** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර වැඩ වසන සේක්, මහා අභිනිෂ්ක්‍රමණය නිමිති කොටගෙන වදාළ සේක. මෙහි වර්තමාන කථා වස්තුව මීට ඉහතින් විස්තර කරන ලදි. එහි අතීත කථාව පහත පළවේ.
පෙර රජගහ නුවර ‘මගධ’ නම් රජෙක් රාජ්‍යය කරවීය. එකල අප බෝසත් තෙමේ, ඒ රජුගේ අග මෙහෙසියගේ කුසෙහි උපන්නේය. බෝසත් කුමරාට නම් තබන දිනයෙහිදී, ‘බ්‍රහ්මදත්ත’ කුමාරයා යැයි නම් තැබූහ. බෝසතුන් උපන් දවසේදීම, පුරෝහිතතුමාගේ බිරියට ද පුතෙක් උපන්නේය. ඔහුගේ මුහුණ අතිශයින් බබළයි. ඒ නිසාම ඒ කුමරුවාට ‘දරීමුඛ’ යැයි නම් කළහ. මේ කුමාරවරු දෙදෙනාම රජ මාලිගය තුළම ඇති දැඩි වෙති. මේ දෙදෙනාම ඔවුනොවුන්ට ප්‍රිය-මනාප වූහ. වයස සොළොස් වන වියේදී දෙමාපියන්ගේ අනුදැනුමෙන් තක්‍ෂිලාවට ගිය කුමාරවරු දෙදෙනා, එහිදී සියලු ශිල්ප-ශාස්ත්‍ර උගෙන නිමාකොට ඉන් සෑහීමකට පත් නොවී ‘සියලු සමයයන් හා ඉගෙන නොගත් වෙනත් ශිල්පයන් සොයා ඉගෙන ගන්නෙමු’ එපමණක් නොව, අපේ දේශයට අයත් සියලු කුල චාරිත්‍ර විධි ද, උගත යුතුයැ’යි, තීරණය කොට, ගම්-නියම්ගම් ආදියෙහි සැරිසරන්නට පටන් ගත්හ. මෙසේ චාරිකාවෙහි යෙදුනු මේ කුමාරවරු දෙදෙනා, බරණැසට පැමිණ එදා කිසියම් දේවස්ථානයක වැස පසුදින, බරණැස් නුවර පිඬු පිණිස ඇවිද්දාහ. මේ අතර බරණැස් නුවර කිසියම් නිවෙසක ජීවත්වන උදවිය, ‘අපි බමුණන්ට ආරාධනාකොට මෙහි ගෙන්වා ඔවුන් ලවා වේද පාඨ සජ්ඣායනා කරවා, ඔවුන්ට පඬුරු දී කිරිබත් ද පූජා කරමු’යි කියා, ඊට සූදානම් වී කිරිබත් ද පිස, බමුණන් සඳහා අසුන් පනවා, බමුණන් එන මග බලා සිටියාහුය. එදිනම, ඉහත කී කුමාරවරු දෙදෙනා, පිඬු පිණිස චාරිකාවේ යෙදුණේ. කලින් කී නිවසේ සිටි මිනිස්සු, මේ කුමාරවරුන් දෙදෙනා පිඬු පිණිස පැමිණෙනු දුටු වහාම ‘බමුණු උතුමෝ පැමිණියාහු’ යැයි, ඉදිරියට ගොස් ඔවුන් පිළිගෙන ගේ ඇතුළට කැඳවාගෙන අවුත්, බෝසතුන් සඳහා සුදු වතක් එලූ ආසනයක් පනවා, දරීමුඛ කුමරුට රතු කම්බිලියක් එලන ලද ආසනයක් පිළිගැන්වූහ. එවිට දරීමුඛ කුමරා ඒ නිමිත්ත දැක, ‘අද මාගේ මිත්‍රයා මේ බරණැස් නුවර මහරජු බවට පත්වන්නේය. මමද එතුමාගේ සේනාපති වන්නේ යැ’යි ස්ථිරව දැන ගත්තේය. ඒ කෙසේ වෙතත් කුමාරවරු දෙදෙනා එහිදී දානය අනුභව කොට පූජා ද පිළිගෙන, නිවැසියන්ට සෙත් වඩා, එතැනින් නික්ම රාජකීය උද්‍යානයට ගියහ. එම උයනෙහි මඟුල් ගල් තලාවට පැමිණ බෝසත් කුමරා, එහි වැද හොත්තේය. වැදහොත් කුමරුගේ දෙපා පිරිමදිමින් දරීමුඛ කුමරු එහි හුන්නේය.
එදා බරණැස් රජතුමා මරණයට පත්වී, සත්වන දිනයයි. ඒ රජුගේ පුරෝහිත බමුණා, රජුගේ ආදාහන කටයුතු සියල්ල නිමාකොට රජුට දරුවන් නොමැති නිසා, අපුත්‍රක රාජ්‍යයට රජකු සොයාගැනීමට අවශ්‍ය බැවින්, මේ සත්වන දිනයෙහි, ‘රාජ රථය’ සරසා මුදා හැරියේය. මේ රාජ රථයෙන් (ඵුස්ස රථයෙන්) කෙරෙන රාජකාරිය, ‘මහා ජනක’ ජාතකයෙහි විස්තර වශයෙන් දැක්වේ. නගරයෙන් නික්මුණු රාජ රථය සිව්රඟ සෙනග පිරිවරා නොයෙක් සිය ගණන් පසඟතුරු නාදය මැද, උයන් දොරටුවට පැමිණුනේය. පසඟතුරු නද ශ්‍රවණය කළ දරීමුඛ කුමරු ‘මාගේ මිත්‍රයා වෙනුවෙන් රාජ රථය පැමිණේ. ඔහු අදම මේ රටේ රජතුමා වී, මට සේනාපති තනතුර දෙන්නේය. මේ ගිහිගෙයි විසීමෙන් මට කවර ප්‍රයෝජනයක් වන්නේද? එබැවින් මම මෙතැනින් නික්ම පැවිදි වන්නෙමි’යි සිතා, බෝසතුන් නො පුබුදුවා එතුමාට නො දන්වාම, එක් පැත්තකින් පැන, මඟුල් ගල්තලාව අවට ආරක්‍ෂිත ස්ථානයක සැඟවී බලා සිටියේය. උයන් දොරටුව වෙතට රථය සමීප වූ වහාම, පුරෝහිතතුමා රථය එතැනින් නවත්වා, උයනට පිවිසියේය. මඟුල් ගල් තලාව මත වැදහෙව නිදන බෝසතුන් දුටු පුරෝහිත තුමා, බෝසතුන්ගේ පා ලකුණු පරීක්‍ෂා කොට බලා, ‘මහ පිනැති කුමරෙකි. දෙදහසක් දිවයින්වලින් පිරිවරන ලද සතර මහාද්වීපයන්ට රජකම් කිරීමට තරම් සමත් වූ, උත්තමයෙකි’යි සිතා ‘බෝසතුන්ගේ දෛර්යය සම්පන්නභාවය කෙබඳු දැ’යි පරීක්‍ෂා කිරීම සඳහා, සියලු තූර්යනාද පවත්වන්නට අණ කෙළේය. එයින් පිබිදුන බෝසත් කුමරා මුහුණ වසා තිබූ ආවරණ සළුව ඉවත්කොට, එහි රැස්ව සිටි මහජනකාය දෙස බලා, නැවත සළුවෙන් මුහුණ වසාගෙන මඳ වේලාවක් වැතිරී සිට සන්සුන් වූ පීඩා ඇතිව නැගිට ගල්තලාව මත පලක් බැඳ වැඩ හුන්නේය. එවිට පුරෝහිතයා දණින් හිඳ, ‘දේවයන් වහන්ස, ඔබතුමා වෙත රජකම පැමිණියේ යැ’යි පැවසීය. ‘කිමෙක්ද හිතවත? රජයට ඔටුන්න හිමි කුමරකු නැද්දැ’යි කුමරා ඇසීය. ‘එසේය දේවයන් වහන්ස,’ ‘එසේ වී නම් යහපතැ’යි කියා, කුමරා රජකම පිළිගත්තේය. එහි සිටි පුරෝහිත තුමා ඇතුළු රාජකීය පිරිස, කුමරා උයනෙහිදීම අභිෂේක කළහ. මෙසේ රජකමට පත් මේ අලුත් රජතුමාට සිය මහත් වූ යසඉසුරු නිසාම තම මිතුරා දරීමුඛ අමතක විය. මඟුල් රථයට නැගුණු රජතුමා මහජනයා පිරිවරාගෙන නුවරට පිවිස මුළු නුවර පැදකුණු කොට, රාජකීය දොරටුව සමීපයේදී ම ඇමතිවරුන්ගේ තනතුරු ගැන විචාරා, මාලිගාවට පිවිසුණේය.
මේ අතර දරීමුඛ කුමරා ‘දැන් උයන මිනිසුන්ගෙන් හිස්වී ඇතැ’යි සිතා, හුන් තැනින් නික්ම අවුත් මඟුල් ගල්තලාවේ හිඳ ගත්තේය. එවිටම ගසෙකින් ඉදී වැටුණු කොළයක් එතුමාගේ ඉදිරිපිට, බිම පතිත විය. කුමරා කහ පැහැති වූ ඒ කොළයෙහි වෙනස්වීම, විනාශය ගැන සිත යොමුකොට, තිලකුණු මෙනෙහි කොට පොළොව කම්පා කරමින් ‘පසේ බුදු’ බවට පත්විය. එකෙණෙහිම එතුමාගේ ගිහි ලක්‍ෂණ මුළුමනින්ම අතුරුදහන් විය. සෘද්ධිමය වූ පාසිවුරු අහසින් අවුත්, එතුමාගේ සිරුර හා සම්බන්ධ විය. එකෙණෙහිම අටපිරිකරින් සම්පූර්ණ වූ, ඉරියව්වලින් පරිපූර්ණ වූ එතුමා වස් සියයක මහතෙරුන් වහන්සේ නමක්ව, පෙනුණි. උන්වහන්සේ සෘද්ධියෙන් අහසට පැන නැග, හිමාල පෙදෙසෙහි ‘නන්‍දමූලක’ පර්වත ප්‍රාන්තයට වැඩි සේක. මේ අතර බෝසත් රජතුමා දැහැමින් රාජ්‍යය කරවීය. මහත් යසඉසුරු නිසා එයින්ම ප්‍රමාදයට පත්වී, අවුරුදු සතළිහක් තුරාවට රජුට දරීමුඛ නම් වූ සිය මිතුරා මතකයට නැගුණේ නැත. අභිෂේකයෙන් වසර හතළිහක් ඉක්ම ගියපසු රජුට අහම්බෙන් මෙන් අතීතය සිහි වීමෙන් තම සහායකයා මතක් විය. එවිට රජතුමා ‘මගේ මිතුරු දරීමුඛ කොහි වෙසේද? ඔහු දැකගන්නට ඇත්නම් යෙහෙකැ’යි සිතීය. එදා සිට රජතුමා මාලිගාව තුළ දීත් සභාව මැද දීත් ‘මගේ මිතුරු දරීමුඛ කොහිද? ඔහු වෙසෙන තැනක් සොයා බලා මට දැනුම් දෙවු. එසේ කරන්නකුට මහත් යසඉසුරු ලබා දෙන්නෙමි’යි නිතර නිතර කියයි. රජතුමා මෙසේ තම මිතුරා නිතර නිතර සිහි කරමින් පසුවෙද්දී තවත් වසර දහයක කාලයක් ඉකුත් විය.
දරීමුඛ පසේබුදුරජාණන් වහන්සේ ද, අවුරුදු පනහක් ඇවෑමෙන් තම මිතුරු රජුට තමන් වහන්සේ සිහිපත් වූ වග ආවර්ජනා කිරීමෙන් දැන, ‘දැන් මේ වනවිට ඔහු මහල්ලෙකි. ඔහුගේ දූ දරුවන් ද නිසි වියට පත් වී ඇතුවාට සැක නැත. එබැවින් ඔහු වෙත ගොස් දහම් දෙසා ඔහු පැවිදි කරවන්නෙමි’යි කල්පනා කොට සෘද්ධි බලය උපයෝගී කොටගෙන අහසට පැන නැගී, බරණැසට අවුත් රාජකීය උද්‍යානයට බැස, එහි මඟල් ගල් තලාවෙහි රන් පිළිමයක් මෙන් වැඩහුන් සේක. පසේ බුදුරදුන් දුටු උයන්පල්ලා උන්වහන්සේ වෙත එළඹ, ‘ස්වාමීනි, ඔබවහන්සේ කොහි සිට වැඩි සේක්දැ’යි විචාළේය. ‘ඇවැත්නි, නන්‍දමූලක පර්වත ප්‍රාන්තයේ සිට මෙහි පැමිණියෙමි. ස්වාමීනි, ඔබවහන්සේ කිනම් වන සේක්ද?’ ‘ඇවැත්නි, මම දරීමුඛ නම් වූ පසේ බුදුවරයා වෙමි.’ ‘ස්වාමීනි, ඔබවහන්සේ අපේ රජතුමා හඳුනන සේක්ද?’ ‘එසේය. ඔහු මාගේ ගිහි කළ මිතුරෙකි’, ‘ස්වාමීනි, අපේ රජතුමා ඔබවහන්සේ දකිනු රිසියෙන් නිතර ඒ ගැන කථා කරමින් සිටියේය. දැන් ඔබවහන්සේගේ පැමිණීම ගැන එතුමාට කියන්නදැ’යි උයන්පල්ලා ඇසීය. ‘යන්න, ඔබ ගොස් ඒ ගැන රජුට කියන්නැ’යි, පසේ බුදුරජාණන් වහන්සේ උයන්පල්ලාට අවසර දුන් සේක. ‘යහපතැ’යි පිළිගත් උයන්පල්ලා වහ වහා දිවැ ගොස් සියලු විස්තර රජුට දැන්වීය. ඉමහත් සන්තෝෂයට පත් රජතුමා ‘මගේ මිතුරා පැමිණියේය, එතුමා දැක ගන්නෙමි’යි, වහාම රථයට නැගී මහත් පිරිවර සහිතව උයනට ගොස්, පසේ බුදුරදුන් දැක, නමස්කාර කොට පිළිසඳර කථා නිමවා, එකත්පසෙක හිඳ ගත්තේය. ඉක්බිති රජු ඇමතූ පසේ බුදුරජාණන් වහන්සේ ‘බ්‍රහ්මදත්ත රජතුමනි, කිමෙක්ද? දැහැමින් රාජ්‍යය විචාරන්නෙහිද? සතර අගතියට නොගොස් පාලන කටයුතු කරන්නෙහිද? ධනය අපේක්‍ෂාවෙන් ලෝ වැස්සා නො පෙළන්නෙහිද? දානාදී පින්දහම්වල නිතර වන්නෙහි දැ’යි මෙසේ ප්‍රශ්නකොට, ඒ පිළිසඳර කථා නිමාවීමෙන් අනතුරුව, ‘රජතුමනි, ඔබ දැන් මහල්ලෙකි. දැන් මේ එළඹ ඇත්තේ කාම සම්පත් හැර දමා, පැවිදිවීමට සුදුසු කාලය යැ’යි, වදාරා රජුට දහම් දෙසමින් මෙසේ ද පැවසූ සේක.
බ්‍රහ්මදත්තය, කාමයෝ කිලුටුය. කාමය මඩවගුරකි. මුල් තුනක් ඇති එය බිහිසුණු යැ’යි මා විසින් කියන ලදි. කෙලෙස් හා උවදුරු ගැන මා විසින් කියන ලදි. එබැවින් ඔබ මේවා අත්හැර පැවිදි වන්න.
මෙහි **‘පංකො’** යනු ‘ජලයේ හටගත් තෘණ-සෙවෙල්, තෘණබට, කුමුදු ආදි පැලෑටි සමූහය’යි. ඒවා ජලයෙහි පීනන අයගේ සිරුරුවල ඇලේ. එසේම සසර සයුරේ තරණය කරන යෝගාවචරයාගේ සිරුරේ පඤ්චකාම ගුණයන් සියල්ලම හෝ වස්තුකාම, ක්ලේශකාම වශයෙන් හෝ, ඇලෙන බැවින් ‘පංක’ නම් වේ. මේ මඩෙහි ඇලුණු-පැටලුණු දෙව්-මිනිස්-තිරිසන් සත්ත්වයෝ වෙහෙසෙති. හඬති. වැලපෙති’ යන අර්ථයි. **‘පලිපො ච කාමා’** යන මෙහි ‘පලිප’ යනු ‘මහා මඩ වගුර’යි. මඩ වගුරෙහි එරුණු, ඌරු-මුව-සිංහ-ඇත් ආදීහු ස්වෝත්සාහයෙන් බේරී යන්නට අපොහොසත් වෙති. වස්තුකාම හා ක්ලේශකාම ද, ඒ හා සමාන බැවින් ‘පලිපා’ යැයි කියන ලදි. ප්‍රඥාව ඇතත් සත්ත්වයෝ ඒ කාමයන්හි එක් වරක් ඇලුණු තැන් පටන්, ඒ කාමයන් දෙපලුකොට වහා නැගිට ඇල්මක් නැති පළිබෝධ රහිත රමණීය වූ පැවිද්දට එළඹෙන්නට අපොහොසත් වෙති’ යන අර්ථයි. ‘**භයඤ්ච මෙතං’** යන මෙහි ‘භයංච එතං’ යන තැන ඇති ‘ම’ කාරය ව්‍යඤ්ජන සන්‍ධි වශයෙන් කියන ලද්දකි. **‘තිමූලං’** යනු ‘මුල් තුනකින් පිහිටි බැවින් ගලක් මෙන් හක්තිමත් ද, බිහිසුණු ද වේ’ යන අර්ථයි. **‘පවුත්තං’** යනු ‘මහරජ, මේ කාමයෝ නම් මෙලොව, පරලොව අත්තානුවාද භය ආදි කොට ඇති, තිස්දෙකක් කම්කටොලු, අට අනූවක් රෝගාදි වශයෙන් පවතින බියට වඩා වැඩි බියකට, ප්‍රත්‍යය වන බැවින් ම අතිශයින් බියජනක යැයි බෝධිසත්ත්වයන් විසින් ද වදාරන ලදි. කියන ලදි. දක්වන ලදි’ යන අර්ථයි. නැතහොත් **‘භයඤ්ච මෙතං’** යනු ‘මා විසින් මේ මුල් තුනක් ඇති බිය ගැන කියන ලදි, යන මේ ආකාරයෙන් ද මෙහි අර්ථය දත යුතුය’ යන අර්ථයි.
**‘රජො ච ධූමො ච’** යනු ‘රජස්-ධූම හා සමාන වන බැවින් **‘රජො’** යැයිද **‘ධූමො’** යැයි ද මා විසින් කියන ලදි. යම්සේ වතුර නා විලවුන් ගල්වා සැරසුණු මිනිසකුගේ සිරුරෙහි සියුම් දුහුවිලි වදීද? එවිට ඒ සිරුර දුර්වර්ණ වේ. ශෝභා රහිත වේ. කිලිටි වේ. එපරිද්දෙන් ම සෘද්ධි බලයෙන් අහසින් අවුත්, සඳු මෙන් ද, හිරු මෙන් ද ලොව ප්‍රකට වුවත්, එක් වරක් කාම රජස් ඔහු තුළට පිවිසි කල්හි, එතැන් පටන් ‘ඤාණ’ නමැති වර්ණයත්, ශෝභාවත්, පිරිසිදු භාවයත් නැසෙන බැවින් දුර්වර්ණ වේ. ශෝභා රහිත වේ. කිලිටි වේ. එසේම දුම් වැදුණු තැන් පටන් ඉතා පිරිසිදු බිත්තියක වුවත්, කළුපැහැ වේ. එපරිද්දෙන් ඉතා පිරිසිදු ඤාණය්ක වුවත්, කාම නමැති දුම් වැදුණු තැන් පටන්, ගුණ විනාශ වීමෙන් මහජනයා මැද දුර්වර්ණයෙන් පෙනේ යැ යි, මෙසේ කාමයන් රජස් හා දුමට සමාන යැයි මා විසින් ඔබට කියන ලදි. එබැවින් බ්‍රහ්මදත්තය, ඔබ මේ කාමයන් අත්හැර පැවිදි වෙව’යි රජු පැවිද්දට උනන්දු කරවීය’ යන අර්ථයි.
මේ දේශනාව අසා සිටි රජතුමා, තමා කෙලෙස්වලින් වෙළී සිටින බව පැහැදිලි කරමින්, මෙසේ ප්‍රකාශ කෙළේය.
2. උතුමාණෙනි, මම කාමයන්හි ඇලුනෙමි. රත් වූයෙමි. මුළා වූයෙමි. ජීවිතයට ආශා ඇති මම, බිහිසුණු ස්වරූප ඇති, ඒ කාමයන් දුරු කරන්නට අපොහොසත් වෙමි. එහෙත් අනල්පව පින් කරන්නෙමි.
මෙහි **‘ගථිතො’** යනු ‘විෂම ලෝභය නමැති බැම්මෙන් බැඳුනෙමි.’ යන අර්ථයි. **‘රත්තො’** යනු ‘රාගය විසින් ප්‍රකෘතිය දුරුකිරීම නිසා, එයින් රත් වූයෙමි, යන අර්ථයි. **‘අධිමුච්ඡිතො’** යනු ‘අතිශයින් මුළා වූයෙමි’ යන අර්ථයි. **‘කාමෙස්වාහං’** යනු ‘මම දෙවැදෑරුම් කාම වස්තුන්හි යන අර්ථයි. **‘බ්‍රාහ්මණ’** යනුවෙන් ‘දරීමුඛ’ නම් වූ පසේ බුදුරදුන් එසේ අමතයි. **‘භිංසරූපං’** යනු ‘බලවත් ස්වරූප ඇති’ යන අර්ථයි. **‘තං නුස්සහෙ’** යනු ‘ඒ දෙවැදෑරුම් කාමය ගැන උත්සාහ නොකරමි. ඊට අපොහොසත් වෙමි’ යන අර්ථයි. **‘ජීවිකත්‍ථො පහාතුං’** යනු මේ ජීවිතයට ආශා ඇති මම, ඒ කාමයන් දුරු කරන්නට අපොහොසත් වෙමි’යි කියයි’ යන අර්ථයි. **‘කාහාමි පුඤ්ඤානි’** යනු ‘දාන-ශීල-උපොසථ ශීල ආදී වශයෙන් අනල්ප වූ පින් බොහෝ සේ කරන්නෙමි’යි,
මෙසේ ක්ලේශ කාමයෙන් කිලිටි වූ තැන් පටන්, එය ඉවත් කරන්නට නොහැකි යැයි ද ප්‍රකාශ කරන, එයින්ම කිලිටි සිත් ඇති බෝසත් තෙමේ, පසේ බුදුවරුන් විසින් පැවිද්දෙහි ගුණ කියද්දීත්, පැවිදි වීමට නොහැක්කෙමි’යි කීය’ යන අර්ථයි. බෝසත් තෙමේ පැවිදි වීමට අකමැති බව, මෙසේ ප්‍රකාශ කළත් ඔහුම දීපංකර පාද මූලයේ දී තමා තුළ හටගත් ඤාණයෙන්, බුද්ධ කාරක ධර්මයන් සොයනවිට, තුන්වැනි ‘නෙක්ඛම්ම පාරමිතාව’ දැක, එහි ගුණ මෙසේ වර්ණනා කෙළේය.
3. ඉදින් ඔබ බුදුවීමට කැමැත්තෙහි නම්, මේ තෙවන පාරමිතාව පළමුකොට දැඩිව සමාදන් වී නෙක්ඛම්මයෙහි කෙළවරට යන්න.
4. යම්සේ සිරගෙයක බොහෝ කලක් විසූ දුකෙන් පීඩිත වූ මිනිසෙක් එහි නො ඇල්ම වෙසෙසින් ඇතිකර ගනියිද? ඉන් මිදීම ම සොයා ද?
5. එසේම ඔබ සියලු භවයන් සිරකුටි සේ දකින්න. නෙක්ඛම්ම පාරමිතාවෙන් ඉදිරියට ගොස් සම්බෝධියට පැමිණෙන්න.
පසේබුදුරජාණන් වහන්සේ විසින් පැවිද්දෙහි ගුණ කියා, ‘කෙලෙස් හැර දමා ‘මහණ, වන්න යැ’යි කියද්දීත්, බෝසත් තෙමේ එසේ කිරීමට තමා අසමත් බව ම කියයි. මේ ලෝකයෙහි උම්මත්තකයෝ අටදෙනෙකි. ඒ ගැන පැරණි ආචාර්යවරු මෙසේ කියති.
මෙලොව පුද්ගලයෝ අටදෙනෙක් උම්මත්තක සංඥාව ලබති. එනම්, ලෝභයෙහි වසඟයට පත් ‘කාම උම්මත්තකයා’ය, විහිංසාවේ වසඟයට පත් ‘ක්‍රෝධ උම්මත්තකයා’ය. විපර්යාසයෙහි වසඟයට පත් ‘දිට්ඨි උම්මත්තකයා’ය. මෝඩකමෙහි වසඟයට පත් ‘මෝහ උම්මත්තකයා’ය. යකුන්ගේ වසඟයට පත් ‘යක්‍ෂ උම්මත්තකයා’ය. පිතේ වසඟයට පත් ‘මෝහ උම්මත්තකයා’ය. සුරාවෙහි වසඟයට පත් ‘සුරා උම්මත්තකයා’ය. ශෝකයෙහි වසඟයට පත් ‘ව්‍යසන උම්මත්තකයා’ වශයෙනි. බෝසත් තෙමේ මේ ජාතකයට අනුව ඉහත කී උම්මත්තකයන් අතුරෙන් ලෝභයෙහි වසඟයට පත් වූ කාම උම්මත්තකයෙකි. එබැවින් මොහු පැවිද්දෙහි ගුණ තේරුම් නො ගත්තේය.
මෙසේ අනර්ථය ඇතිකරන ගුණ මකන මේ ලෝභ සිතිවිලිවලින් මිදීමට, කුමක් හෙයින් සත්ත්වයෝ අපොහොසත් වෙත්ද? කෙළවරක් නැති සසර දී, නොයෙක් කෝටි සියදහස් ගණනක් කල්පයන්හි එකට එක්ව විසීම නිසාය. එක්ව වැඩීම නිසාය. මෙබඳු දිග සම්බන්ධයක්, සසර බැඳීමක් ඇති නමුත් පඬිවරු ‘කාම වස්තූන් අල්ප වූ ආශ්වාද ඇත්තේ යැ’යි ආදී වශයෙන්, ප්‍රත්‍යවේක්‍ෂ ඥානය උපයෝගී කොටගෙන, ඒ කාමයන් දුරු කෙරෙති. එනිසාම දරීමුඛ පසේ බුදුරජාණන් වහන්සේ බෝසතුන් විසින් පැවිද්දට ඇතුළුවීමට නොහැකි බව කියනු ලබද්දීත්, ස්වකීය අපේක්‍ෂාව බැහැර නොකොට තවදුරටත් රජුට අවවාද වශයෙන්, මෙසේ වදාළහ.
6. අවවාද ලැබ යමෙක් වැඩ කැමති හිත අදහසින් අනුකම්පා කර තැනැත්තාගේ අවවාදානුශාසනය අනුව කටයුතු නො කෙරේද? අනුවණ වූ ඔහු ‘මෙය ම උතුම් යැ’යි, යන හැඟීමෙන් යුතුව, යළි-යළිත් මවුකුසට පිවිසෙයි.
7. හේ සුභ හැඟීම් ඇත්තන්ට අසුභ වූ, මළ-මුත්‍රවලින් පිරුණු බිහිසුණු ස්වරූප ඇති, නිරය (මවුකුස)ට පිවිසෙයි. යම් කෙනෙක් කාමවස්තූන්හි රාගය දුරු නොකළාහු වෙත්ද? ඒ සත්ත්වයෝ ස්වකීය ශරීරයන් ගැන ගිජුකම් අත් නොහරිති.
**‘අත්‍ථකාමස්ස’** යනු ‘දියුණුව කැමැත්තාගේ’ යන අර්ථයි. ‘ඔවජ්ජමානො’ යනු ‘අවවාද දෙන’ යන අර්ථයි. **‘ඉදමෙව සෙය්‍යො’** යනු ‘තමා විසින් දන්නා ලද, ශ්‍රේෂ්ඨ නොවන-උතුම් නොවන, යමක් මෙයම උතුම් යැයි සිතන්නා’ යන අර්ථයි. **‘මන්‍දො’** යු ‘ඒ අනුවණ පුද්ගලයා මවුකුස වාසය නොඉක්මවයි, මවුකුසට පිවිසේමය’ යන අර්ථයි.
**‘සො සොරරූපං’** යනු ‘මහරජ, ඒ අනුවණයාගේ මවුකුසට පිවිසීම, බිහිසුණු ස්වරූප ඇති, දරුණු උපත් ඇතිකරන නිරයකට පිවිසීම හා සමානය. ආශ්වාද රහිත ස්ථානයක් බැවින්, මවුකුස නිරය යැ’යි මෙහිදී දක්වන ලදි. ‘චතුකුට්ටික නිරය’ යැයිද ඊට කියනු ලැබේ. චතුකුට්ටික නිරය යනු කුමක් දැ’යි ඇසූ කල්හි එය මවු කුස යැයි කීමට සුදුසුය. අවීචි මහා නිරයෙහි උපන් කෙනෙකුට ඉදිරියට වටේට දිවීමට පහසුකම් ඇත. එබැවින් ඊට චතුකුට්ටික නිරය යැයි කිය නොහැකිය. මවු කුස ය වනාහි නවමසක්, දසමසක් පුරාවට ඒ මේ අත යන්නට සතර අතින්ම ඉඩක් නැත. ඉතා කරදර සහිත ඉඩකඩක් ඇති බැවිනි. සතර අතින් ම සතරට ගුළි වී හිඳිය යුතුය. එබැවින් මවුකුසට චතුකුට්ටික නිරය යැයි කියනු ලැබේ’ යන අර්ථයි.
**‘සුභාසුභං’** යනු ‘සුභයන්ට අසුභය. සුභයන්ට යනු සසර බිය දකින යෝගාවචර කුල පුත්‍රයන්ටය. ඔවුහු මව්කුස ඒකාන්ත අසුභ සම්මත දෙයක් ලෙස දකිති’ යන අර්ථයි. එහෙයින් මෙසේ ද කියන ලදි.
8. උසස් බවක් නැති, එහෙත් උසස් සේ ගණන් ගන්නා, අපිරිසිදු වුවත් පිරිසිදු යැයි සම්මත, නොයෙක් කුණපයන්ගෙන් පිරුණු, පිරිසිදු ස්වභාවයක්, ස්වරූපයක් දක්නටවත් නැති,
9. යම් සිරුරක ඇලී ගැලී එයින් සිහිමුළා වූ අය, සුගතියට එළඹීමේ මග දුරු කරත්ද? දුගඟ හමන, අපිරිසිදු වූ, ව්‍යාධියට මූල හේතුව වන, ආතුර වූ මේ කුණු කයට නින්දා වේවා.
ඉහත සත්වැනි ගාථාවේ දැක්වෙන **‘සත්තා’** යනු ‘ඇලුණු, පැටලුණු, එල්ලුණු, ලග්න වූ’ යන අර්ථයි. **‘සකායෙ න ජහන්ති’** යනු ‘මව්කුස අත් නොහරිති’ යන අර්ථයි. **‘ගිද්ධා’** යනු ‘ආශාවෙන් යුක්ත වූවාහු වෙති’ යන අර්ථයි. **‘යෙ හොන්ති’** යනු ‘යම් කෙනෙක් කාමයන්හි පහ නොකළ රාගය ඇත්තාහු වෙද්ද, ඔවුහු ඒ ගර්භ වාසය අත් නො හරිති.’ යන අර්ථයි.
මෙසේ දරීමුඛ පසේ බුදුරජාණන් වහන්සේ මවුකුස පිළිසිඳ ගැනීමට හේතුවන කරුණත්, එහි දුකක්, ගැබ රැක ගැනීමෙහි සහ එහි විසීමේ දුකත්, පැහැදිලි කිරීමෙන් අනතුරුව, මවුකුසින් බිහිවීමේ දී, විඳින්නට සිදුවන දුක සම්බන්ධව මෙසේ වදාළ සේක.
10. අසූචි තවරාගෙන, ලෙයින් නැහැවී, සෙම වැකුණු සිරුරු ඇතිව සත්ත්වයෝ බිහිවෙති.එවේලෙහි කයින් යම් යම් දේ ස්පර්ශ කෙරෙත්ද? ඒ සියල්ල අමිහිරි ය. හුදෙක් ඒවා දුක්ම වේ.
11. මම අනුන්ගෙන් අසා නො කියමි. පෙර විසූ කඳ පිළිවෙල බොහෝකොට සිහිපත් කරමි. ඒ දැක මෙසේ කියමි.
මෙහි **‘මීළ්හෙන ලිත්තා’** යනු ‘මහරජ, මේ සත්ත්වයෝ මවුකුසින් නික්මෙන්නාහු චතුර්විධ සුවඳ තවරාගෙන, මිහිරි සුවඳැති මල්මාලා පැළඳ, නොනික්මෙත්, අසූචි තවරාගෙන කරදර සහිතවම නික්මෙත්’ යන අර්ථයි. **‘රුහිරෙන මක්ඛිතා’** යනු රතු පැහැති රත්සඳුන් ගාගෙන නො නික්මෙත්, රතු පැහැතිව ලේ තවරාගෙන ම නික්මෙත්’ යන අර්ථයි. **‘සෙම්හෙන ලිත්තා’** යනු ‘සුදු සඳුන් ආලේප කොටගෙන නො නික්මෙත්, ඝන වූ ඇලෙන, ලිස්සන ස්වභාවයෙන් යුක්ත වූ සෙම තවරාගෙන, නික්මෙති. ස්ත්‍රීන් දරුවන් බිහිකරන අවස්ථාවන්හි ඉහත කී අපිරිසිදු දෑ නික්මෙයි’ යන අර්ථයි. **‘තාවදෙ’** යනු ‘එසමයෙහි’ යන අර්ථයි. මින් කියන ලද අර්ථය මෙසේය. එනම්, මහරජතුමනි, මේ සත්ත්වයෝ මවුකුසෙන් නික්මෙන අවස්ථාවේ මෙසේ අසූචි ආදිය තවරාගෙන නික්මෙත්, නික්මෙන ගමන්මගෙහි යම් යම් ස්ථානවල අඟපසඟ ස්පර්ශ වේ. ඒ සියලු ස්ථාන අමිහිරිය. අමධුරය. හුදෙක් අසූචියෙන් වැකී දුකක් ම ලබති. එසමයෙහි සැපයක් නම් ඔවුන්ට නැත’ යන අර්ථයි.
**‘දිස්වා වදාමි නහි අඤ්ඤතො සවං’** යනු ‘මහරජ, මම මෙය මේ තරම් කියන්නේ, අනුන්ගෙන් අසා ගෙන නොවේ, එනම් වෙනත් ශ්‍රමණයකුගෙන්, බමුණකුගෙන් අසා නො කියමි. ස්වකීය පච්චේක බුද්ධ ඥානයෙන් දැක අවබෝධ කොටගෙන කියමි’ යන අර්ථයි. **‘පුබ්බෙ නිවාසං බහුකං’** යන මෙය තමාගේ ආනුභාවය දක්වමින් කීය. ඉන් කියන ලද අර්ථය මෙසේය. මහරජ, මම වනාහි පෙර විසූ කඳපිළිවෙල සංඛ්‍යාත පූර්ව උපත් බහුලව සිහි කරමි’ යන අර්ථයි.
එදා ඒ පසේ බුදුරජාණන් වහන්සේ, ඒ ආකාරයෙන් සුභාෂිත ගාථාවලින් රජුට සංග්‍රහ කළ බව වදාළ, බුදුරජාණන් වහන්සේ අවසානයේ දී මේ ගාථා අර්ථය දේශනා කළ සේක.
12. දරීමුඛ නම් වූ පසේ බුදුරජාණන් වහන්සේ, විසිතුරු වු යහපත් අදහස් ඇති ගාථාවලින්, නුවණැති රජු නැවත සිතා බලන්නට පෙළඹවූ සේක.
මෙහි **‘චිත්‍රාහි’** යනු ‘නොයෙක් අර්ථයන්ගෙන් සපිරුණු යන අර්ථයි. **‘සුභාසිතාහි’** යනු ‘මැනවින් දේශනා කළ’ යන අර්ථයි. **‘දරීමුඛො නිජ්ඣාපයි සුමෙධං’** යනු ‘මහණෙනි, ඒ දරීමුඛ පසේ බුදුරජ තෙමේ ඒ නුවණැති උසස්, ඥානයෙන් යුතු, කාරණා කාරණා දැනගැනීමට හැකියාව ඇති රජු, නැවත සිතා බලන්නට පෙළඹවීය. දැනුම්වත් කෙළේය. තමාගේ වචන ගැන්වීය’ යන අර්ථයි.
මෙසේ පසේ බුදුරජාණන් වහන්සේ කාමයන්හි දොස් දක්වා, තමාගේ වචන රජුට ඒත්තු ගන්වා, ‘මහරජ, දැන් පැවිදිවීම හෝ නොවීම ඔබට අයත් කාර්යයකි. මවිසින් ඔබට කාමයන්හි ආදීනවයත්, පැවිද්දෙහි ආනිසංසත් කියන ලදි. එබැවින් ඔබ නොපමාව කටයුතු කරන්නැ’යි වදාරා රන්වන් රාජ හංසයකු මෙන් අහසට පැන නැගී වලාගැබ මතින් නන්‍දමූලක පර්වත ප්‍රාන්තයටම වැඩි සේක. එවිට බෝසත් තෙමේ දසැඟිලි එක්කොට දොහොත් මුදුනෙහි තබා ඇඳිලි බැඳගෙන, පසේ බුදුරදුන්ට නමස්කාර කරමින්ම උන්වහන්සේ ඇසට නොපෙනෙන තුරු, හිටිවනම සිටියේය. උන්වහන්සේ නොපෙනී ගියපසු, මාලිගය තුළට පැමිණි රජතුමා, සිය දෙටු පුතු කැඳවා ඔහු රජයෙහි පිහිටුවා මහජනයා හඬමින්, වැලපෙමින් සිටිද්දී, සියලු සම්පත් හැරදමා, හිමාලයට පිවිසියේය. එහි පන්සලක් සාදා ගත් රජතුමා, සෘෂි පැවිද්දෙන් පැවිදිව නොබෝ කලකින්ම, අභිඥාවන් හා සමාපත්ති ද උපදවාගෙන, කලක් එහි වැස, ආයු කෙළවර මැරී ගොස් බඹලොව උපන්නේය.
බුදුරජාණන් වහන්සේ මේ ධර්ම දේශනාව ගෙනහැර දක්වා, සත්‍යය ප්‍රකාශකොට, ජාතකය නිමවා වදාළ සේක. දේශනාවසානයේදී බොහෝ උදවිය සෝවාන් ආදී මාර්ග ඵලවලට පත්වූහ. එදා රජතුමා නම්, ‘මම ම යැ’යි, බුදුරජාණන් වහන්සේ තමන් වහන්සේ දක්වා වදාළ සේක.
**‘කාකෝළා කාකසංඝා ච’** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර වැඩවාසය කරන සේක්, එක්තරා භික්‍ෂුවක අරබයා වදාළ සේක. ඒ භික්‍ෂුව බුදුරදුන් වෙතින් කමටහන් ගෙන, එක් පසල් ගමකට ගියේය. ඒ ගමේ මිනිස්සු තෙරුන්ගේ ඉරියව් කෙරෙහි පැහැදී, උන්වහන්සේට දානය පූජාකොට, එම ගමෙහි විසීමට උන්වහන්සේ පොරොන්දු කරවා ගත්හ. අනතුරුව එගම සමීපයෙහි වූ කැලයක පන්සලක් සෑදූ මිනිස්සු ඒ භික්‍ෂුව එහි නවත්වා ගත්හ. එපමණක් නොව මහත් සේ සත්කාර ද කළහ. එයින් ටික කලකට පස් ශාස්වතවාදී පිරිසක් ඒ ගමට පැමිණියහ. ගමේ මිනිස්සු ඔවුන්ගේ මතවාදය අසා, තෙරුන්ගේ දහම ප්‍රතික්‍ෂේප කොට, ශාස්වතවාදය වැළඳ ගත්හ. ඔවුන්ටම, ගමේ අය සත්කාර කරන්නට පටන් ගත්හ. තවත් කලකට පසු උච්ඡේදවාදී පිරිසක්, ඒ ගමට ම පැමිණියහ. එහිදී ද, මිනිස්සු පෙර පරිද්දෙන්ම පැරණි දහම ඉවත ලා, අලුත් දහම වැළඳ ගත්හ. ඉනුත් කලකට පසු අචේලක වාදයත්, එගමට පැමිණියේය. මිනිස්සු තිබූ දහම අතහැර, අචේලක වාදය පිළිගත්හ. මේ අතර ඉහත කී පන්සලේ වෙසෙන භික්‍ෂුව හොඳ-නරක තේරුම් ගැනීමට තරම් නුවණක් නොතිබූ ඒ මිනිසුන්ගේ සමීපයෙහි දුක සේ වස් කාලය ද, ගතකොට පවාරණයෙන් පසු බුදුරදුන් වෙත ගොස් උන්වහන්සේට නමස්කාර කොට, පිළිසඳර කතා නිමවා එකත්පසෙක වාඩිවිය. එවිට බුදුරජාණන් වහන්සේ ‘මහණ, ඔබ වස් විසුවේ කොහිදැ’යි විමසූ සේක. ‘ස්වාමීනි, මම ගුණාගුණ නො දන්නා මිනිසුන් වෙසෙන ගමක, දුකසේ වස් විසුවෙමැ’යි භික්‍ෂුව කීවේය. ‘මහණ, පැරණි පඬිවරු තිරිසන් ජාතියෙහි ඉපිද සිටියත්, ගුණාගුණ නොදන්නවුන් සමග එක් දවසක්වත් එකට නොවිසූහ’යි වදාළ බුදුරජාණන් වහන්සේ ‘මහණ, ඔබ තමාගේ ගුණ තේරුම් නොගන්නා පිරිසක් මැද, කුමට විසුවෙහිදැ’යි ප්‍රශ්නකොට, ඒ භික්‍ෂුවගේම අයැදුමෙන් මේ අතීත කථාව දේශනා කොට වදාළ සේක.
පෙර බරණැස් නුවර බඹදත් රජු රාජ්‍යය කරවන කල්හි, බෝසත් තෙමේ ස්වර්ණහංස ජාතියෙහි ඉපදුණේය. මේ හංස රාජයාට බාල සොයුරෙක් ද විය. ඔවුහු ‘චිත්‍රකූට’ පර්වතය වාසභූමිය කොටගෙන වසමින්, හිමාල පෙදෙසෙහි ස්වයං ජාත හැල් වී ඇති බැවින්, එහි ගොස් ඒවා අනුභව කරති. එක් දිනක් කෑම අනුභවයට හිමාල පෙදෙසට ගිය ඒ හංසයෝ දෙදෙනා එහි සැරිසරා ආහාරද අනුභව කොට පෙරළා චිත්‍රකූට පර්වතයට පැමිණෙන අතරමගදී, අහම්බෙන් මෙන් එක් සුවිශේෂී පර්වතයක් දැක, එහි ගොස් ඒ මත හිඳගත්හ. මෙය ‘නේරු’ නම් වූ දඹරන් පර්වතයකි. මේ පර්වතය අවට වනපෙතෙහි විවිධ වර්ණ සහිත නා නා ස්වරූපයෙන් යුතු කුරුල්ලෝ ද, සාවෝ ද, වෙනත් සිවුපා වර්ග ද වෙසෙති. එහෙත් ඒ සියලු සත්ත්වයෝ පර්වතයට පැමිණිවිට, පර්වතයේ දීප්තියෙන් හැමදෙනාම රන්වන් වෙති. මේ බව දුටු බෝසත් හංසයාගේ බාල සොයුරා, ‘ඒ වෙනස කෙසේ වූවක්දැ’යි තේරුම් නොගෙන ‘ඊට හේතුව කුමක් විය හැකිදැ’යි සිය සොයුරා සමග කථා කරමින් මෙසේ කීය.
වන කපුටෝ ද, කපුටු රංචු ද, පක්‍ෂීන්ට නායක වූ අපි ද, මේ පර්වතයට පැමිණ සියලු දෙනාම සමාන බවට පත් වෙමු.
2. මෙහිදී සිංහයෝ ද, ව්‍යාඝ්‍රයෝ ද, පහත් සතුන් වන සිවල්ලු යන සියලු දෙනා සමාන වෙති. මෙය කිනම් පර්වතයක්ද?
මෙහි **‘කාකෝළා’** යනු ‘වන කපුටෝ’ය. **‘කාකසංඝා’ **යනු ‘ප්‍රකෘති කාක සමූහයා ය. **‘පත්තං වරං’ **යන ‘පක්‍ෂීන් අතුරෙන් උතුම් වූ’ යන අර්ථයි. **‘සදිසා හොම’** යනු ‘සමාන පැහැ ඇත්තේ වෙමු’ යන අර්ථයි.
සිය සොයුරාගේ ප්‍රකාශය ඇසූ බෝසත් හංසයා, ඊට පිළිතුරු වශයෙන් මෙසේ කීය.
3. මිනිස්සු මේ උතුම් පර්වතය ‘නේරු’ (රන්) පර්වතය යැ යි කියා දනිති. මෙහි සියලු ප්‍රාණීහු වර්ණයෙන් පූර්ණත්වයට පැමිණ වසති.
මෙහි **‘ඉධ වණ්ණෙන’** යනු ‘මේ නේරු පර්වතයේ දිස්නයෙන්, වර්ණයෙහි පූර්ණත්වයට පැමිණ’ යන අර්ථයි.
ඒ අසා සිටි බෝසතුන්ගේ බාල සොයුරා වන හංසයා, නැවත මෙසේ කීය.
4. යම්තැනෙක සත්පුරුෂයන්ට අවමන් වන්නේ ද? බුහුමන් නොවන්නේ ද? හීනයන්ට සම්මාන ලැබෙන්නේද? එවැනි තැනක නො වසන්නේය.
5. යම්තැනෙක දක්‍ෂයා ද, අලසයා ද, වීරයා ද, බියසුල්ලා ද, පිදිය යුත්තෝ වෙත්ද? විශේෂයක් නැති, ඒ පර්වතයෙහි සත්පුරුෂයෝ නො වසති.
6. මේ රන් පර්වතය, උත්තම-මධ්‍යම-පහත් යන මේ අය විභාග නොකරයි. එසේ විශේෂයක් නොකරන රන් පර්වතය ඒකාන්තයෙන් හැර දමමු.
මෙහි සිව්වැනි ගාථාවහෙි අර්ථය මෙසේය. යම්තැනෙක සත් පුරුෂයන්ට, පණ්ඩිතයන්ට, සිල්වතුන්ට බුහුමන් කිරීමක් නැති නිසා ද, අවමන් කිරීමක් වන නිසා ද, හීන වූ දුස්සීලයන්ට සම්මාන ලැබෙන නිසාද, එතැන වාසය නොකරන්නේය, යනුයි. මෙහි **‘පූජියා’** යනු ‘මොවුහු මෙහි සමාන තත්ත්වයෙන් පූජනීය වෙති. සමාන සත්කාර ලබති’ යන අර්ථයි. **‘හීනමුක්කට්ඨමජ්ඣිමෙ’** යනු ‘ජාති-ගෝත්‍ර-කුල ප්‍රදේශ-ශීල-ආචාර-ඥාන ආදිය මුල්කොට, පහත්-මධ්‍යම-උසස් වශයෙන් මේ පර්වතය සත්ත්වයන් ගැන බෙදීමක් නොකරයි’ යන අර්ථයි. **‘හන්‍ද’** යනු ‘ඒකාන්ත අර්ථයෙහි නිපාතයකි. **‘ඡහාමසෙති’** යනු ‘අත්හරිමු’ යන අර්ථයි. මෙසේ කියා හංසයෝ දෙදෙනාම, එතැනින් අහසට නැග චිත්‍රකූට පර්වතය බලා පියාඹා ගියහ.
බුදුරජාණන් වහන්සේ මේ ධර්මදේශනාව ගෙනහැර දක්වා, ජාතකය නිමවා වදාළ සේක. දේශනාව අවසානයේ දී, ඒ භික්‍ෂුව සෝවාන් ඵලයෙහි පිහිටියේය. එදා කණිටු හංසයා නම්, ආනන්ද තෙරණුවෝය. දෙටු හංසයා වූ කලී, ‘මම ම යැ’යි, බුදුරජාණන් වහන්සේ තමන්වහන්සේ දක්වා වදාළ සේක.
**‘ආසාවතී නාම ලතා’** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර වැඩවෙසෙන සේක්, ගිහි කල බිරිය විසින් පොළඹවන ලද භික්‍ෂුවක අරබයා වදාළ සේක. මෙහි වර්තමාන කථා වස්තුව ‘ඉන්‍ද්‍රිය’ ජාතකයෙහි විස්තර වශයෙන් දැක්වේ. ඒ අනුව ඒ භික්‍ෂුව තමන්වහන්සේ වෙතට කැඳවූ බුදුරජාණන් වහන්සේ ‘මහණ, ඔබ කලකිරුණෙහිය යනු සැබෑවක්දැ’යි ඇසූ සේක. ‘ස්වාමීනි, එය සත්‍යයකි. ‘කුමක් නිසා කලකිරුණෙහිද?’ ‘ස්වාමීනි, මාගේ ගිහිකල භාර්යාව නිසා ය.’ ‘මහණ, ඔය ස්ත්‍රිය ඔබට අවැඩ කරන්නීය. ඇය දැන් පමණක් නොව පෙර ද ඔබට එසේ කළාය. අතීතයෙහි ඔබ ඇය නිසා සිවුරඟ සෙනඟ අතහැර දමා හිමාල පෙදෙසෙහි ඉමහත් දුකක් විඳිමින් වසර තුනක් විසුවෙහි යැ’යි වදාරා මේ අතීත කථාව ගෙනහැර දැක්වූ සේක.
පෙර බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ කසී රටට අයත් ගමක බමුණු පවුලක ඉපිද, නිසිවියට පත්වූ පසු තක්‍ෂිලාවට ගොස්, ශිල්ප-ශාස්ත්‍ර ඉගෙන ජීවිතය ගැන කලකිරී සෘෂි පැවිද්දෙන් පැවිදි වී, වනමුල් පලවැල අහරකොට ගෙන අභිඥාවන් හා සමාපත්තිද උපදවාගෙන, හිමවත් පෙදෙසෙහි වාසය කෙළේය. මෙකල එක් පින්වත් සත්ත්වයෙක් තවුතිසා දෙව්ලොවින් සැව අවුත්, එක් පියුම් විලෙක පියුමක ගැබ තුළ දැරියක්ව උපන්නාය. මේ විල පිිිහිටා තිබුණේ ඉහත කී බෝසත් තවුසාගේ අසපුව සමීපයේය. විලෙහි නෙලුම් මල් සිරිත් පරිදි පිපී පරව යයි. එහෙත් එක් මලක් බණ්ඩිය විශාල වෙමින් පිපීමකින් තොරවම පවතී. නෑම සඳහා එක් දිනක් විලට පැමිණි තවුසා, පියුම්විලෙහි වූ මේ පියුම දැක ‘මෙය කුමක් නිසා මෙසේ විශාලව පවතීදැ’යි, සැකකොට එය විමසා බැලිය යුතුයැ’යි සිතා, නානකඩක් හැඳ දියට බැස, ඒ පියුම වෙත ගොස් එය විවෘත කොට බලා, එහි හුන් කුඩා දැරිය දැක දරු සෙනෙහස ඇතිවී, ඇය පන්සලට ගෙන ගොස් පෝෂණය කෙළේය. පසුකලෙක එනම් සොළොස් වස් වනවිට දැරිය ඉතා සිත්කලු ස්වභාවයක් ඉසුලුවාය. උතුම් රූපශ්‍රීයෙන් යුක්ත මේ යුවතිය මිනිස් බව ඉක්මවූ දෙව්බවට ළඟා වූ සුරූපී බවක් දැරුවාය. ඇයගේ පියාණන් වන මේ බෝසත් තවුසාට උපස්ථාන කිරීම සක්දෙවිඳුන් සිරිතක් කොටගෙන තිබුණි. කලකට පසු අසපුවට පැමිණි සක්දෙවිඳු, ඉහත කී යුවතිය දැක, ‘ස්වාමීනි, මැය ලැබුණේ කෙසේදැ’යි තවුසාගෙන් පිළිවිසීය. තවුසා ඇය තමාට ලැබුණු ආකාරය මුළුමනින් ශක්‍රයාට විස්තර කෙළේය. ඒ අසා සතුටු වූ සක්දෙවිඳු, තවුසා අමතා ‘ස්වාමීනි, මා මෑ වෙනුවෙන් කුමන උපකාරයක් කළ යුතුදැ’යි ඇසීය. ඊට පිළිතුරු දෙන තාපසතුමා ‘නිදුකාණෙනි, ඈට මෙහි වසන්නට සුදුසු නොවේ. එබැවින් පළිඟුමය මන්දිරයක් මවා, එහි දිවයහන්-දිවසළු සහ දිව්‍යමය ආභරණත්, දිව්‍යමය ආහාර-පානත් ඇයට ලැබුණොත් මැනවැ’යි කීය. ‘ස්වාමීනි, යහපතැ’යි කී ශක්‍රයා, ඒ සියල්ල අඩුවක් නැතිව මැවීය.
ඔහු විසින් මවන ලද ඒ පළිඟු පහය අමුතු එකෙකි. කුමරිය එයට ගො වනවිට, එය බිමට පහත් වේ. ගොඩ වූ පසු එය වනපෙතට ඉහළ අහසේ රැඳේ. ඇයට බිමට බැසීමට අවශ්‍ය වූ සෑමවිටම, එය කී පරිදි බිමට ළං වේ. සක්දෙවිඳු මෙය මෙසේ සකසන ලද්දේ සෑම අතින්ම ඇයට රැකවරණය සලසන අටියෙනි. මෙසේ ඇය දිනපතා සිය පියාණන් වන බෝසත් තවුසාට, වත්පිළිවෙත් දක්වමින් අනගි පහයෙහි වාසය කරයි. පියුම් විලෙක පිපි අමුතු පියුමක් දැක, සැක කොට පරීක්‍ෂා කර බලා, ඇය සොයාගත් බැවින්, පිය තවුසා විසින් ඇයට ‘ආසංකො’ යැයි නම් තබන ලදි. මෙහි ‘ආසංකො’ යනු සැක කිරීමයි. මේ ආසංකා කුමරිය සිය පහයෙහි හිඳිනා අවස්ථාවක කැලයෙහි සැරිසරන වැද්දෙක් වන පෙතට ඉහළින් පාවෙන මන්දිරයත් එහි සිටි කුමරියත් දුටුවේය. ඉන් අන්ද-මන්ද වූ වැද්දා, එතැනට අවුත් අසපුවේ සිටි තවුස්තුමා වෙත ගොස්, ස්වාමීනි, අර මන්දරයේ වෙසෙන කුමරිය ඔබතුමාගේ කවුදැ’යි ඇසුවේය. එසේ ප්‍රශ්නකොට ඇය තවුසාගේ දියණිය බව දැනගත් වැද්දා, වහා බරණැසට ගොස් රජතුමා බැහැදැක ‘දේවයන් වහන්ස, හිමාල පෙදෙසෙහි දී මා විසින් එක් තාපසකයකුගේ දියණියක් දක්නා ලද්දීය. ඇයගේ රූ සිරි කියා නිම කළ නොහැකි යැ’යි, රජු ඉදිරියෙහි හිඳ, ඇය ගැන වර්ණනා කෙළේය. රජතුමා ආසංකා කුමරිය ගැන, කණින් ඇසූ පමණකින්ම, ඇය කෙරෙහි තදින් බැඳී ඒ වැද්දාම මාර්ගෝපදේශකයා කොටගෙන, සිවුරඟ සෙනග පිරිවරා එතැනට ගොස්, එහි කඳවුරක් බැඳගෙන, අනතුරුව වැද්දා ද, ඇමති ගණයා ද, පිරිවරන ලදුව අසපුවට පිවිස බෝසත් තවුසාට වැඳ එකත්පසෙක හිඳ ගත්තේය. ඊළඟට රජතුමා තවුසා අමතා ‘ස්වාමීනි, ස්ත්‍රීහු නම්, බඹසර රකින උදවියට කරදරයකි. එබැවින් ඔබතුමාගේ දියණිය මට පාවාදෙනු මැනවි. මම ඇය මැනවින් පෝෂණය කරන්නෙමි’යි පැවසීය. එවිට තවුස්තුමා ‘රජතුමනි, ඔබ, මට ඇයගේ නම කියා, ඇය කැටුව යනු මැනවැ’යි කීය. තවුසා මෙසේ රජුට ‘ඇය රැගෙන යනු මැනවැ’යි සෘජුව නොකියා ඉහත දැක්වූ ආකාරයේ ප්‍රකාශයක් කෙළේ, රජුගේ ඉවසීමත් ප්‍රඥාවත් විමසනු සඳහා ය. තවුසාගේ කථාව ඇසූ රජතුමා ‘ස්වාමීනි, ඇයගේ නම මම නො දනිමි. ඔබතුමාගෙන් අසා, එය දැනගන්නට රිසියෙමි’යි කීවේය. ‘දේවයිනි, මම එය ඔබට නොකියමි. ඔබ ඔබගේම ප්‍රඥා බලයෙන් ඇගේ නම සොයා දැන, ඇය කැටුව යන්නැ’යි තවුසා කීවේය. ඊට ‘යහපතැ’යි කියා පිළිගත් රජතුමා, එතැන් පටන් දිනපතා ඇමතිවරුන් සමග එකතු වී ‘ඇය කුමන නමක් ඇත්තියක් විය හැකිදැ’යි සාකච්ඡා කරමින් කල්ගත කරන්නට පටන් ගත්තේය. රජතුමා ද ඇමැති ගණයා ද, විවිධ දුර්ලභ නම් සහිත වට්ටෝරු තවුසාට ඉදිරිපත් කරමින් ‘ඇගේ නම මෙයදැ’යි, එක් එක් නම කියමින් අසන්නට පුරුදු වූහ. ඒ සෑම නමක්ම තවුසා වෙතින් ප්‍රතික්‍ෂේප විය.
මෙසේ නම් සෙවීමේ මෙම කාර්යයට ම වසරක් ගතවිය. ඒ අතර රජතුමාගේ රාජකීය පිරිසට අයත් ඇතුන්, අසුන්, මිනිසුන් යන මොවුන් අතුරෙන්, සමහරුන් කැලේ සිටි සිංහ ආදී වූ වන මෘගයන්ටත්, සර්පයන්ටත් ගොදුරු විණි. සමහරුන්ට ජීවිත හානි නොවුණත් වන සතුන්ගෙන්, සර්පයන්ගෙන් මැසි මදුරුවන්ගෙන් පීඩා ඇතිවිය. සමහර කෙනෙක් සීතලෙන් ම මියැදුණාහුය. මේ සියල්ලෙන් කෝපයට පත් රජතුමා, බෝසතුන් හමුවට ගොස් ‘මට ඇයගෙන් වැඩක් නැත. එබැවින් මම මෙහෙන් පිටත්ව යන්නෙමි’යි කියා ගමනට සූදානම් විය. රජු එසේ සූදානම් වනු ආසංකා කුමරිය සිය මැදුරේ ජනේලයකින් දුටුවාය. රජුගේ ගමන් මගට සෘජුව පෙනෙන සේ, විවෘත කළ ජනේලයක් ළඟට වී සිටි ඇය, සමීපයෙන් ගමන් ගන්නා රජුට මැනවින් දිස්වන සේ සිටියාය. ඇය දුටු රජතුමා ‘කුමරිය, මට ඔබේ නම දැනගන්නට නොහැකි විය. එබැවින් ඔබ මේ හිමාලයට ම වී සිටින්න. මම මෙහෙන් පිටත්ව යන්නෙමි’යි කීය. ‘මහරජතුමනි, ඔබතුමා කොතැනකට ගොස්, මා වැනි යුවතියක් ලබන්නෙහිද? මගේ වචනය අසනු මැනවැ’යි කී කුමරිය, ‘දේවයිනි, තවුතිසා දෙව්ලොව ‘චිත්‍රලතා’ නම් ප්‍රකට වනයක් ඇත. එහි ‘ආසාවතී’ නම් වැලක් ඇත. ඒ වැලේ හට ගන්නා ගෙඩි තුළ දිව්‍යමය පානයක් ඇත. එය එක්වරක් පානය කළහොත්, ඉන් ඇතිවන මත්වීම, සිවුමසක් පුරාවට පහව නොයයි. එය පානය කළ දෙවිවරු සිවුමසක් මුළුල්ලේ දිව යහන්වලට වී මතින් කල්ගෙවති. එහෙත් ඉහත කී වැලේ ගෙඩියක් හට ගන්නේ වසර දහසකට වරකි. තත්ත්වය එසේ වුවත් සොරාසොඬ දිව්‍ය පුත්‍රයෝ, වැලෙන් ගෙඩියක් ලබාගැනීමේ අපේක්‍ෂාවෙන් යුතුව, දිව්‍යමය පානයට ඇති ආශාව ඉවසාගෙන, නිරතුරුව වැල ළඟට ගොස් ‘වැල නිරෝගීව පවතීදැ’යි සොයා බලති. ඉතින් රජතුමනි, ඔබතුමා මෙසේ එක් අවුරුද්දකින්ම කලකිරුණෙහිය. ආශාවක් පල දැරීම සැප ගෙන දෙන්නකි. එබැවින් නොම කලකිරෙණු මැනවැ’යි කී කුමරිය තවදුරටත් මෙසේ ද පැවසුවාය.
‘චිත්‍රලතා’ වනයෙහි ‘ආසාවතී’ නම් වැලක් ඇත. ඒ වැලෙහි වසර දහසකට වරක් ගෙඩියක් හට ගැනේ.
එතරම් දුර්ලභ ව ගෙඩි හට ගන්නා කල්හිද, ඒ වැල කරා දෙවිවරු එළඹෙති. රජතුමනි, ඔබ බලාපොරොත්තුවෙන් ඉන්න. ආශාව සඵල වුවොත් සැපතකි.
3. පක්‍ෂියා බලාපොරොත්තු සහගත වූයේමය. ඒ කුරුල්ලා බලාපොරොත්තු සහගත වූයේමය. කුරුල්ලාගේ ආශාව එතරම් දුරට ගිය එකක් වුවද, එය ඉටු විය. එබැවින් රජතුමනි, ඔබ බලාපොරොත්තුවෙන් ඉන්න. ආශාව සඵල වුවොත් සැපතෙකි.
මෙහි **‘ආසාවතී’** යනු ඒ වැල මේ නම ඇත්තීය. යම්හෙයකින් ඒ වැලේ ගෙඩිවලට ආශා උපදී ද? එබැවින් මේ නම ලැබිණි. **‘චිත්තලතා වනෙ’** යනු මේ නම ඇති උයනෙහි වූ ගස්-වැල්වල ප්‍රභාව එහි පිවිසි පිවිසි දෙවියන්ගේ සිරුරු විසිතුරු කරයි. එහෙයින් එයට ‘චිත්‍රලතාවන්’ යන නම ලැබිණි’ යන අර්ථයි. **‘පයිරුපාසන්ති’** යනු ‘නැවත නැවත එළඹෙති’ යන අර්ථයි. **‘ආසිංසෙව’** යනු ‘බලාපොරොත්තුවෙන් ඉන්න, ප්‍රාර්ථනා කරන්න, ආශාව සිඳ දමන්න’ යන අර්ථයි.
ඇයගේ කථාවහෙි බැඳුණු රජතුමා නැවත වතාවක් ඇමැතියන් රැස් කරවා දිනකට දහයක් බැගින් නම් සාදවමින් නම් සොයමින්, තවත් වසරක් ගත කෙළේය. දිනපතා තාපසතුමා වෙත ඉදිරිපත් කරනු ලැබූ නම් අතුරෙහි ද, කුමරියගේ නම නොවීය. දිනපතා ඉදිරිපත් කෙරුණු නම් දිනපතාම තවුසා වෙතින් ප්‍රතික්‍ෂේප විණි. ඉන් කළකිරුණු රජතුමා ‘මැයගෙන් මට කවර ප්‍රයෝජනයක්දැ’යි කියා, අසුපිට නැග සිය මාලිගය බලා යන්නට පිටත් විය. මෙදින ද කුමරිය ඇයගේ මාලිගාවෙහි ජනේලය ළඟ සිට අවට සිරි නරඹමින් සිටියාය. ඇය දුටු රජතුමා ‘ඔබ සුව සේ හිඳිනු මැනවි. අපි යන්නෙමු’යි කීය. ‘මහරජතුමනි, ඔබ කුමක් නිසා මෙහෙන් පිටව යෙහිද?’ ‘ඔබේ නම දැනගන්නට අපොහොසත් නිසාය’ ‘මහරජතුමනි, කුමක් නිසා නම සොයා ගැනීමට අපහසු ද? ඉටු කොට ගත නොහැකි ආශාවක් නම් ලොවේ නැත. එබැවින් මගේ මේ වචනය ඇසුව මැනවැ’යි කී කුමරිය ඇගේ කථාව මෙසේ ආරම්භ කළාය. ‘පර්වත මුදුනක සිය නිවහන තනාගෙන සිටි එක් කොකෙක් තමාගේ ප්‍රාර්ථනාව ඒ අයුරින්ම ඉටුකර ගත්තේය. ඉතින් රජතුමනි, ඔබට ඔබේ අදහස ඉටු කොටගත නොහැක්කේ කුමක් නිසාද? එබැවින් ඉවසනු මැනවි. මා ඉහතින් දැක්වූ කථාවෙහි එන කොකා, කිසියම් පියුම් විලෙක දිනපතා ගොදුරු ගෙන පියඹා ගොස් සිය නිවහන පිහිටා ඇති පර්වත මුදුනට යයි. දිනපතා මේ කාර්යයෙහි නියැළෙන කොකා, කිසියම් දවසක මෙසේ සිතුවේය. මම මේ පර්වත මුදුනෙහි සුව සේ හිඳිමි. ඉදින් මෙතැනින් ඉගිල නොගොස්, මෙහිම හිඳ ගොදුරු ද ගෙන පැන් ද බී, මුළු දවසම මෙහි ම වෙසෙන්නට ඇත්නම්, එය කෙතරම් සොඳුරු වන්නේද?’ යනුවෙනි. එදිනම සක් දෙව්රජ අසුරයන් මැඩ, තවුතිසා භවනයට වී දෙව් ඉසුරු ලැබ ‘මම මගේ බලාපොරොත්තු ඉටුකොට ගත්තෙමි. මෙලොව එසේ බලාපොරොත්තු ඉටුකර ගැනීමට නොහැකි වූ යමෙක් ඇද්දැ’යි, සිතා බැලුවේය. එවිට ඉහත කී කොකා දැක මම ‘මේ කොකාගේ මනෝරථය මස්තකයට පමුණුවන්නෙමි’යි සිතා, ඌ වසන පර්වතය සමීපයෙන් ගලායන නදිය ජලයෙන් පුරවා, සැඩ පහරින් ජලධාරාව පර්වත මුදුන දක්වා එසවීය. ඒ දුටු කොකා එහිම හිඳ මාලුවන් අල්ලාගෙන කා, පැන් ද බී, එදා දවස එතැනම, සතුටින් ගත කෙළේය. පසුව ජලය බැස ගොස් නදිය තිබූ තත්ත්වයට පත්විය. ‘මහරජතුමනි, මෙසේ කොකා ද තමාගේ ආශාව ඉටුකොට ගෙන එහි ඵලය භුක්ති වින්දේය. ඉතින් ඔබට ඔබේ මනදොළ ඉටු කරගන්නට බැරි මන්දැ’යි කී කුමරිය ඉහත (3) ගාථාව ප්‍රකාශ කළාය.
මෙහි **‘ආසිංසථෙව’** යනු ‘බලාපොරොත්තු වූයේ මය. ප්‍රාර්ථනා කෙළේමය.’ යන අර්ථයි. **‘පක්ඛී’** යනු ‘පියාපත්වලින් යුතු බැවින්, පක්ඛී නම් වේ. දෙවරක් උපදින බැවින් ‘ද්විජ’ නම් ද වේ. **‘තාව දූරගතා සති’** යනු ‘පර්වත මුදුනේ සිට මාලුවන්ට සහ ජලයට ඇති දුර ගැන සලකා බලන්න. මෙපමණ දුරට ගිය එකක් වුවත් ශක්‍රයාගේ ආනුභාවයෙන් කොකාගේ ආශාව සපිරුණි, යන අර්ථයි.
ඉක්බිති රජතුමා ඇයගේ කථාව අසා, ඇගේ රූසිරියෙහි බැඳුනු සිත් ඇතිව ඇගේ කථාවෙහි ද ඇලී, යා ගත නොහැකිව ඇමතියන් නැවත රැස් කරවා, එදා සිට දිනකට නම් සියයක් සෑදීමට තීරණය කෙළේය. මෙසේ නම් සෙවීමටත්, නිර්මාණය කිරීමටත්, තවත් වසරක් ගතවිය. සියලු නම් රැගෙන ගොස් තාපසතුමාට ඉදිරිපත් කළ මුත් සියල්ල ප්‍රතික්‍ෂේප විය. එවේලේම සියල්ල හැර දමා නුවර බලා යන්නට තීරණය කළ රජතුමා ඒ සඳහා බෝසත් තවුසාට වැඳ නමස්කාර කොට අවසර ගත්තේය. පෙර මෙන්ම කුමරිය ද කවුළු දොර සිට, කැලයෙන් නික්මෙන්නට සූදානම් වන රජු දැක, ඒ දෙස විමසිලිමත්ව බැලුවාය. ඒ දුටු රජතුමා ‘කුමරිය ඔබ මෙහි හිඳිනු මැනවි, ස්ථිරව ම මම මෙහෙන් යන්නට යන්නෙමි’යි කීය. ‘මහරජතුමනි, ඊට හේතුව කුමක්ද?’ ‘ඔබ මෙතෙක් වචනයෙන් පමණක් මා සන්තර්පණය කෙළෙහිය. එහෙත් ඒ කායික ඇසුරකින් තොරවය. ඔබේ වචනවල බැඳී කටයුතු කළ මට, මෙතැනට ම වසර තුනක් කල්ගත විය. එබැවින් මේ දැන් මෙහෙන් පිටවන්නෙමි’යි, මේ ගාථාවන් ප්‍රකාශ කෙළේය.
4. සුවඳ නැති වර්ණවත් වූ කටුකරඬු මල් මෙන්, වචනයෙන් මා සන්තර්පණය කෙළෙහිය. ක්‍රියාවෙන් එසේ නො කෙළෙහිය.
5. යමෙක් මිතුරන් විෂයෙහි සම්පත් බෙදා නො දෙන්නේ ද? පරිත්‍යාග නො කරන්නේද? මිහිරි වචන පමණක් කථා කෙරේ නම්, එය නිශ්ඵලය. එවැනි කෙනකු හා ඇති සම්බන්ධය ඉක්මණින් අවසන් වේ.
6. යමක් කරන්නේ නම්, එය කියන්නේය. යමක් නොකරන්නේ නම්, එය නො කියන්නේය. නොකර කියන අය ගැන, පඬිවරු හොඳින් දනිති.
7. මගේ බලය ද, ඒකාන්ත වශයෙන් ම අඩුය. මගවියදම් ද, අවසන්ය. ජීවිත හානිය ගැන සැක උපදී. එබැවින් ස්ථිර වශයෙන් ම මම දැන් යමි.
මෙහි **‘සම්පෙසි’** යනු ‘සන්තර්පණය කෙළේය. පිනවීය’ යනු අර්ථයි. **‘මාලා සෙරෙය්‍යකස්සෙව’** යනු ‘කටු කරඬු ගසේ මල්’ යන අර්ථයි. මෙය දේශනා ශීර්ෂයකි. එනම් ප්‍රකට කියමනකි. මෙහිදී කිසියම් ‘රන්කරඬු’ මල් හෝ වදමල් ආදී වූ වෙනත් වර්ණවත්, එහෙත් සුවඳ නැති, මල් වේ නම්, ඒ සියල්ල සඳහා මෙසේ කියන ලදි. **‘වණ්ණවන්තා අගන්‍ධිකා’** යනු ‘යම් සේ කටුකරඬු ආදී මල් මාලාවක් වර්ණවත් බැවින් දර්ශනයෙන් පමණක් සන්තර්පණය කෙරේද? සුවඳ නැති බැවින් එයින් සන්තර්පණය නොකෙරේ. එසේ ඔබ දර්ශනයෙන් ද, ප්‍රිය වචනයෙන්ද, මා සන්තර්පණය කෙරෙහිය, නමුත් ක්‍රියාවෙන් එසේ නැතැයි දක්වයි’ යන අර්ථයි. ‘අදදං’ යනු ‘සොඳුර, යමෙක් ඔබට මෙනම් වස්තුව දෙන්නෙමි’යි මිහිරි වචනයෙන් කියා, ඒ වස්තුව නොදෙමින්, පරිත්‍යාග නොකරමින්, හුදු මිහිරි වචනයෙන් පමණක් සංග්‍රහ කෙරේද? ඒ දෙදෙනාගේ සම්බන්ධය ඉතා ඉක්මණින් අවසන් වේ. එය මිතුරුකමට නොගැලපේ’ යන අර්ථයි. **‘පාථෙය්‍යඤ්ච’** යනු ‘සොඳුර, ඔබේ මිහිරි වචනයෙන් බැඳී වසර තුනක් මෙහි වෙසෙන මගේ ඇත්-අස්-රිය-පාබල සංඛ්‍යාත බලය ද අඩුවිය. මිනිසුන්ට ගෙවන බත් වැටුප් සංඛ්‍යාත මගවියදම් ද නැත’ යන අර්ථයි. **‘සංඛෙත පාණුපරොධාය’** යනු ‘ඒ මම මෙහි ම මගේ ජීවිතය විනාශ වේ යැ’යි සැක කරමි. එබැවින් ස්ථිර වශයෙන්ම මම දැන් යමි’ යන අර්ථයි.
රජතුමාගේ හැඟුම්බර මේ වදන් අසා සිටි, ආසංකා කුමරිය මහරජතුමනි, ඔබ මගේ නම දැන් දැනගන්න. ඒ මගේ ම පියතුමාට කියා, මා කැටුව යනු මැනවැ’යි රජු සමග කථා කරමින් මෙසේ කීවාය.
8. මහරජ, නාම අතුරෙන් මගේ නම යමක් නම්, ඒ (අසංකා යන) මෙයයි. රජතුමනි, ටිකක් හිටින්න, මම පියාට කථා කරමි.
මම යම් නමක් ඇත්තී වෙම්ද? ආසංකා යන මෙය මගේ නමයි, යන අර්ථයි.
රජතුමා කුමරියගේ ඒ කථාව අසා බෝසතුන් වෙත ගොස් වැඳ, ‘ස්වාමීනි, ඔබතුමාගේ දියණිය ‘අසංකා’ යන නම් ඇත්තී යැ’යි කීවේය. එවිට බෝසත් තවුසා ‘මහරජ, ඇගේ නම දැනගත් තැන් පටන්, ඇය ඔබටම අයිතිය. එබැවින් ඇය රැගෙන යනු මැනවැ’යි කීය. අනතුරුව රජතුමා තවුසාට වැඳ, පළිඟුමය මැදුරු දොරටුව වෙත පැමිණ, කුමරිය අමතා සොඳුර, අද ඔබේ පියා විසින් ම ඔබ මට පාවා දෙන ලද්දීය. එබැවින් එන්න. අපි දැන් යමු’යි කීය. එවිට කුමරිය ‘මහරජතුමනි, ටිකක් හිටින්න. මම මගේ පියාට කථාකොට එන්නෙමැ’යි කියා, පළිඟු පහයෙන් බිමට බැස බෝසතුන් වෙත ගොස් දෙපා නැමද, හඬා සමා කරවාගෙන, රජු වෙත පැමිණියාය. රජතුමා ද ඇය පිළිගෙන, බරණැසට කැටුව ගොස්, අගමෙහෙසි තනතුර ද ඇයට පිරිනමා, දූ දරුවන් ද වඩමින් ප්‍රිය සංවාසයෙන් කල්ගත කෙළේය. පසුකලෙක බෝසත් තවුසා නොපිරිහුණු ධ්‍යාන ඇතිව වැස, දිවි කෙළවර බඹලොව උපන්නේය.
බුදුරජාණන් වහන්සේ මේ ධර්මදේශනාව ගෙනහැර දක්වා සත්‍යය ප්‍රකාශකොට, ජාතකය නිමවා වදාළ සේක. දේශනාවසානයෙහි කලකිරුණු භික්‍ෂුව සෝවාන් ඵලයෙහි පිහිටියේය. එදා ආසංකා කුමාරිකාව නම් අද පැරණි බිරියයි. රජතුමා නම්, උකටලී වූ භික්‍ෂුවයි. තාපසතුමා වූ කලී, ‘මම ම යැ’යි බුදුරජාණන් වහන්සේ තමන් වහන්සේ දක්වා වදාළ සේක.
**‘න මෙ රුච්චි’** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර වැඩ වෙසෙන සේක්, අකීකරු වූ එක් භික්‍ෂුවක අරබයා වදාළ සේක. ඒ භික්‍ෂුව තමන් වහන්සේ වෙතට කැඳවූ බුදුරජාණන් වහන්සේ ‘මහණ, ඔබ අකීකරුය යනු ඇත්තක්දැ’යි විමසූ සේක. ‘ස්වාමීනි, එසේය.’ ‘මහණ, ඔබ මෙසේ අකීකරු වූයේ දැන් පමණක් නොවේ. පෙර ද ඔබ අකීකරුකම නිසාම, පණ්ඩිතයන්ගේ වචනය අනුගමනය නොකිරීම හේතුවෙන් වේරම්භ වාතය අභිමුඛයෙහිදී විපතට පත් වූයේ යැ’යි වදාළ බුදුරජාණන් වහන්සේ මේ අතීත කථා පුවත දේශනාකොට වදාළ සේක.
පෙර බරණැස් නුවර බඹදත් රජු රාජ්‍යය කරවන කල්හි, බෝසත් තෙමේ ගිජු ලිහිණි ජාතියෙහි ඉපිද ‘අපරණ්ණ’ නමින් ප්‍රකට විය. මේ අපරණ්ණ ගිජු ලිහිණියිා සෙසු ගිජු ලිහිණියන්ට නායක ව ඔවුන් පිරිවරා ගෙන ‘ගිජ්ඣකූට’ පර්වතයෙහි වාසය කෙළේය. මේ බෝසත් ගිජු ලිහිණියාගේ පුතා ‘මිගාලෝප’ නම් වූ තහඹු ගිජු ලිහිණියෙකි. ඔහුගේ තරුණකමට යෝග්‍ය වන පරිද්දෙන්ම, ඔහු ශක්තියෙන් ද, බලයෙන් ද, යුක්ත විය. ගිජුලිහිණියෝ ස්වභාවයෙන් ම අහසේ ඉතා දුරට පියාඹති. එහෙත් මිගාලෝප අනෙක් සියලු ගිජු ලිහිණියන්ගේ සීමාව ඉක්මවා, අහසේ ඉතාමත් ඈතට පියඹා යයි. මේ දුටු සෙසු ගිජු ලිහිණියෝ සිය නායකතුමා වෙතට පැමිණ, පුත්‍රයාගේ නොමනා හපන්කම් ගැන, ඔහු හමුවේ ප්‍රකාශ කළහ. ඒ ඇසූ ගිජුලිහිණි නායකයා තම පුතා, තමා වෙත කැඳවා ‘පුත, නුඹ අහසෙහි ඉතා උස්තැන් බලා පියාඹන්නෙහිද? සීමාව ඉක්මවා යන උදවිය ජීවිත හානියට පැමිණෙන්නාහු යැ’යි කියා, ඔහුට අවවාද වශයෙන් මෙසේ කරුණු දැක්වීය.
පුත මිගාලෝප, ඔබ ඉතා ඉහළට යෙහිද? නොයා යුතු තැන් ඇසුරු කරෙහිද? ඔබේ එවැනි ගමන් මට රුචි නොවේ.
2. පුත, යම්කලෙක පොළොව සතරැස් කුඹුරක් මෙන් පෙනේ ද? එතැනින් නවතුව. ඉන් එයා නොයව.
3. පියාපත් යානා කොට ඇති, අහසේ ගමන් කරන, අන් පක්‍ෂීහු වෙති. වාත වේගයට යටත් නොවූ, ජීවිතය සදාකාලිකය යන හැඟීම් ඇති අය පවා නැසුනාහුය.
මෙහි **‘මිගාලෝප’** යනුවෙන් ‘නම කියා පුතාට අමතයි’. ‘**අතුච්චං තාත පතසි’** යනු ‘පුත, ඔබ අන් ගිජු ලිහිණියන්ගේ සීමාව ඉක්මවා ඉතා ඉහළට යෙහිද?’ යන අර්ථයි. **‘චතුක්කණ්ණංව’** යන ‘මෙයින් ඔහුට සීමාව කියයි’ යන අර්ථයි. මින් කියන ලද අර්ථය මෙසේය. එනම්, පුත, ‘ඔබට මේ මහපොළොව සතරැස් කුඹුරක් මෙන් පෙනේද? එසේ කුඩාවට පෙනී යා ද? එවිට ඔබ ඒ මට්ටමින් නවතින්න. ඉන් ඔබ්බට නොයන්න.’ යන අර්ථයි. **‘සන්ති අඤ්ඤෙපි’** යනු ‘ඔබ පමණක් නොවේ, වෙනත් ගිජු ලිහිණියෝ ද එසේ කළහ යි’ දක්වයි. **‘අක්ඛිත්තා’** යනු ‘ඔවුහු ද, අපගේ සීමාව ඉක්මවා ගියාහුය. එහෙත් වාත වේගයට හසු වී, නැසුණාහුය, යන අර්ථයි. **‘සස්සතීසමා’** යනු ජීවිතය සදාකාලිකය යන හැඟීමෙන් එනම්, මහපොළොව පර්වත ආදියට තමා සමානකොට සිතා, වර්ෂ දහසක් පමණ වන තමාගේ ආයුෂ නොපුරාම, අතරමග දී විනාශ වූවාහුය’ යන අර්ථයි.
අවවාදයට අනුව වැඩ නොකරන්නකු වන මිගාලෝප, සිය පියාගේ වචන ගණන් නොගෙන අහසට පැන, පියා කී සීමාව දැක, එයද ඉක්මවා ‘කාලවාත’ ප්‍රදේශයට පැමිණියේය. එයින් නො නැවතුණු ඔහු, එයද විනිවිද ගොස් ‘වේරම්භ’ වාතයට අභිමුඛව පැන්නේය. වේරම්භ වාතයෙන් ඔහුට ගැලවීමක් නොවුණි. වේරම්භ වාතයට හසුවූ මිගාලෝප කඩ කඩව ගොස්, සුණු-විසුණු වී, අහසෙහි ම අතුරුදහන් විය.
4. ‘අපරණ්ණ’ නම් වූ මහලු පියාගේ අනුශාසනය අනුගමනය නොකොට (මිගාලෝප) කාලවාතය ඉක්මවා ගොස්, වේරම්භ වාතයේ වසඟයට ගියේය.
5. අවවාදයට අනුව ඒ පක්‍ෂියා කටයුතු නොකළ නිසා, ඔහුගේ දරුවෝ ද, අඹුවෝ ද, ඔහුගෙන් යැපෙන අන් අයද, යන සියලු දෙනා විපතට පැමිණියෝය.
6. මෙලොව යමෙක් වැඩිහිටියන්ගේ වචන තේරුම් නොගනීද? ඔහු අනුශාසනය ගණන් නොගෙන සීමාව ඉක්මවා හැසිරුණු ආඩම්බරකාර ගිජුලිහිණියා වැනිය. එපරිද්දෙන් බුද්ධානුශාසනය ක්‍රියාත්මක නොකරන සියලු දෙනා, විපතට පැමිණෙති.
ඉහත සඳහන් ගාථා (4.5.6) තුනම බුදුරදුන් විසින් වදාළ ඒවාය. ඒවා අභිසම්බුද්ධ ගාථා නමින් හැඳින්වේ.
මෙහි **‘අනුජීවිනො’** යනු ‘ඔහුගෙන් යැපෙන්නෝ’ය යන අර්ථයි. **‘අනොවාදකරෙ දිජෙ’** යනු ඒ මිගාලෝප නම් ගිජුලිහිණියා අවවාදයට අනුව ක්‍රියා නොකරන කල්හි, ඒ සියලුදෙනා ද ඔහුත් සමග සීමාව ඉක්මවා ගොස්, විපතට පැමිණියාහුය’ යන අර්ථයි. **‘එවම්පි’** යනු ‘මහණෙනි, ඒ ගිජුලිහිණියා යම්සේද? එසේ යම් වෙනත් ගිහියෙක් හෝ පැවිද්දෙක් හෝ බුදුවරුන්ගේ හිතානුකම්පී වචන නොපිළිගනී ද? ඔහුද, මේ සීමාව ඉක්මවා හැසුරුණු ආඩම්බරකාර, දර්පයෙන් යුතු, ගිජුලිහිණියා මෙන්, විපතට පැමිණේ’ යන අර්ථයි.
බුදුරජාණන් වහන්සේ මේ ධර්මදේශනාව ගෙනහැර දක්වා, සත්‍යය ප්‍රකාශකොට ජාතකය නිමවා වදාළ සේක. එදා මිගාලෝප නම්, අද මේ අකීකරු භික්‍ෂුවයි. **‘අපරණ්ණ’** නම් වූ ගිජුලිහිණි නායකයා වූ කලී, ‘මම ම යැ’ යි බුදුරජාණන් වහන්සේ තමන් වහන්සේ දක්වා වදාළ සේක.
**‘කානු කාළෙන වණ්ණෙන’** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර වැඩ වෙසෙන සේක්, අනේපිඬු සිටුතුමා අරබයා වදාළ සේක. මේ සිටුතුමා සෝවාන් ඵලයෙහි පිහිටි තැන් පටන්, නොකඩවා පන්සිල් රකියි. එතුමාගේ බිරිය ද, දූ දරුවෝ ද, දාසයෝ ද, වැටුපට වැඩ කරන කම්කරුවෝ ද යන මේ සියලුදෙනා, අඛණ්ඩව පන්සිල් රැක්කෝය. එක් දවසක දම්සභාවට රැස්වූ, භික්‍ෂූහු ‘ඇවැත්නි, අනාථ පිණ්ඩික සිටුතුමා තමා පිරිසිදු චරිත ඇත්තෙක්ව, එබඳුම පිරිසක් පිරිවරාගෙන වෙසේ යැ’යි, ඒ ගැන කථා කරමින් හුන්හ. එවේලෙහි එතැනට වැඩි බුදුරජාණන් වහන්සේ භික්‍ෂූන් කථා කරමින් හුන් කරුණු ගැන ඔවුගෙන්ම අසා දැන, ‘මහණෙනි, දැන් මෙකල පමණක් නොව, පෙර විසූ පඬිවරු පවා, තමනුත් පිරිසිදු චරිත ඇතිව, එවැනිම අය පිරිවර කොටගෙන විසූහ’යි වදාරා, ඒ භික්‍ෂූන්ගේ අයැදුමෙන් මේ අතීත කථාපුවත ගෙනහැර දැක්වූ සේක.
පෙර බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ සිටුවරයෙක්ව ඉපිද නිරතුරු දන් දෙයි. සිල් රකියි. පොහෝ කටයුතු කරයි. එතුමාගේ බිරිඳ ද, දූ දරුවෝ ද, දාස-කම්කරු පිරිස ද, පන්සිල් රකිති. පිරිසිදු ජීවිත ගත කරති. එබැවින් මේ සිටුවරයා ‘සුචි පරිවාර’ සිටුතුමා යැයි ප්‍රකට විය. ඉක්බිති එක් දවසක් ඒ සිටුතුමා ‘ඉදින් යම්කිසි පිරිසිදු චරිත ඇති, එවැනි අයම පිරිවර කොටගත් යම් කිසිවෙක් මා වෙතට පැමිණෙත් ද, කවරකු පැමිණියත් ඔහුට මම, මා හිඳින ආසනය හෝ නිදන ඇඳ හෝ, පරිත්‍යාග කිරීමට නුසුදුසුය. මක්නිසාද යත්, ඒවා මා පරිභෝග කළ භාණ්ඩ නිසාය. යමක් දිය යුතු නම්, නොඉඳුල් දෙයක් ම දීමට සුදුසුය. මෙසේ සිතූ එතුමා තමාගේ සමීපයෙහි එක් පැත්තකින්, පරිභෝග නොකරන ලද ආසනයක් ද, යහනාවක් ද, පනවන්නට සැලැස්වීය. මේ කාලයේ චාතුර්මහා රාජික දිව්‍ය ලෝකයෙහි ‘විරූපාක්‍ෂ’ මහරජතුමාට ‘කාලකණ්ණි’ නම් දියණියක් වූවාය. එම දෙව්ලොවම ධෘතරාෂ්ට්‍ර මහරජුට ‘සිරි’ නම් දියණියක් වූවාය. මේ දූ කුමාරිකාවෝ දෙදෙනා, බොහෝ සුවඳ වර්ග, මල්මාලා ගෙන ‘අනෝතත්ත විලෙහි දිය කෙළින්නෙමු’යි කියා, විලෙහි ඉවුරට පැමිණියහ. මේ අනෝතත්ත විලට තොටපළවල් කිහිපයක් විය. ඒවා අතුරෙන් බුදුවරුන්ගේ තොටුපළෙහි බුදුවරු පමණක්ම ස්නානය කරති. පසේ බුදුවරුන්ගේ තොටුපළෙහි පසේ බුදුවරු පමණක්ම නාති. භික්‍ෂූන්ගේ තොටුපළවල භික්‍ෂූන් පමණක් නාති. එහි තවුස් කොටසෙහි තවුසෝ පමණක් නාති. චාතුර්මහා රාජිකය මුල්කොට ඇති, දිව්‍ය ලෝක හයේම දිව්‍ය පුත්‍රයෝ ඔවුන්ට අයත් තොටෙහි ජල ස්නානය කෙරෙති. එකී දෙව්ලෝවල දෙව්දූවරු, ඒ අයටම වෙන්වුණු තොටුපළෙහි දිය නාති.
තම නාන තොටුපළට පැමිණි එකී දෙව් දූවරු දෙදෙනා, ‘මුලින් නාන්නේ මම යැ’යි කියමින් තොටුපළ වෙනුවෙන් කලහ කරන්නට පටන් ගත්හ. මෙහිදී කාලකණ්ණි කථා කරමින් ‘මම ලෝකය පාලනය කරමි. විචාරමි. එබැවින් මුලින් නාන්නට සුදුසුකම් ඇත්තේ මට යැ’යි කීවාය. සිරි දෙව්දුව ඊට පිළිතුරු දෙමින් ‘මම මහජනයාට ඉසුරු ලබා දෙන්නෙමි. යහපත් ප්‍රතිපදාවක පිහිටා කවදත් කටයුතු කරමි. එබැවින් මුලින් නෑමට සුදුසුකම් ඇත්තේ මට යැ’යි, කීවාය. මොවුන්ගේ මේ කෝලාහලය නිමාවට පත්කර ගැනීමට නොහුණු තැන’ අප දෙදෙනා අතුරෙන් මුලින් නෑමට සුදුසු තැනැත්තිය හෝ, නුසුදුසු තැනැත්තිය සතරවරම් රජවරු දනිති. එබැවින් ඔවුන් ළඟට ගොස් ‘අප දෙදෙනා අතුරෙන් පළමුව අනෝතත්ත විලට බැස දියනෑමට කවරියක් සුදුසුදැ’යි ඔවුන්ගෙන් විචාරා දැනගන්නෙමු’යි තීරණය කළ දෙව් දූවරු දෙදෙනා, පළමුකොට ධෘතරාෂ්ට්‍ර හා විරූපාක්‍ෂ යන සිය පිය රජවරුන් දෙදෙනාගෙන් ඉහත කී ප්‍රශ්නයට විසඳුමක් බලාපොරොත්තු වූහ. ඒ රජවරු දෙදෙනාම ‘මෙය අප විසින් විනිශ්චය නොකළ යුතුයැ’යි තීරණය කොට, එය විසඳීම සඳහා වෛශ්‍රවණ-විරූඪ යන රජවරු දෙදෙනාට භාර කළහ. ඔවුහු දෙදෙනාද එය නො විසඳාම සක්රජුට භාර දුන්හ. සක්දෙව් රජු වෙත එළඹුණු දෙව් දූවරු දෙදෙනා, එතුමාට සිය නඩුව ඉදිරිපත් කළහ. ශක්‍රයා ඈලාගේ වචන අසා ‘මේ දෙදෙනා ම මා යටතේ කටයුතු කරන ප්‍රධානීන් දෙපලකගේ දියනිවරු වෙති. එබැවින් මෙය මා විසින් විසඳීමට නුසුදුසු නඩුවකි’යි, තීරණය කොට ‘දියණිවරුනි, බරණැස් නුවර ‘සුචිපරිවාර’ නම් සිටුවරයෙක් ඇත. ඔහුගේ ගෙදර පරිභෝග නොකළ ආසනයක් ද, යහනාවක් ද, පනවා ඇත. ඔබ දෙදෙනාගෙන් කවරියක් හෝ ඒ අසුනේ හිඳ ගැනීමටත්, යහනෙහි සැතපීමටත් අවස්ථාව ලබාද? ඇය අනෝතත්ත විලෙහි පළමුව දිය නෑමට අවසර ලබනු ඇතැ’යි කියා, ඒ දෙදෙනා පිටත්කොට හැරියේය. සක්දෙවිඳුගේ කථාව ඇසූ සැණින්, කාලකණ්ණි නම් දෙව්දුව නිල් වතක් හැඳ, නිල් පැහැති විලවුන් තවරාගෙන, නිල් මැණික් ඔබ්බන ලද පළඳනා පැළඳ, යන්ත්‍ර පාෂාණයක් මෙන්, වහා දෙව්ලොවින් බැස, මධ්‍යම රාත්‍රියට සමාන්තරව සිටුවරයාගේ ප්‍රාසාදයට පැමිණ, එතුමාගේ යහන්ගැබ දොරටුවෙහි, ඔහු නිදා සිටි ඇඳට නුදුරු තැනක සිට, නිල් පැහැති රශ්මිය විහිදුවමින් පොළොවට මඳක් ඉහළින්, අහසෙහි රැඳී සිටියාය. නින්දෙන් ඇහැරුණු සිටුවරයාට ඇය ඇස ගැසිණි. ඇයගේ දර්ශනයෙන්ම, සිටුවරයාට ඇය අප්‍රිය විය. කෙසේ වෙතත් ඇය සමග කථා කරමින්, සිටුවරයා මෙසේ කීය.
කළු පැහැය නිසා, දැකීම ප්‍රිය උපදවන්නේ නැත. ඔබ කවරියක්ද? කවරකුගේ දියණියක්ද? ඔබ ගැන අපි කෙසේ දනිමුද?
මෙහි **‘කාළෙන’** යු ‘නිල් (කළු) පැහැති යන අර්ථයි. **‘වණ්ණෙන’** යනු ‘සිරුරු පැහැයෙන්ද, ආභරණවල වර්ණයෙන් ද,’ යන අර්ථයි. **‘න චාසි පියදස්සනා’** යනු ‘මහණෙනි, සත්ත්වයෝ ධාතු වශයෙන් සැසඳෙති’යි කියන ලදි. මේ දෙව්දුව ද අනාචාරීය. දුශ්ශීලය. එබැවින් ඇය දර්ශන මාත්‍රයෙන් ම මට අප්‍රිය වූවාය. එනිසා මෙසේ කී ය’ යන අර්ථයි. **‘කාවාත්‍වං’** යනු ‘ඔබ කවරියක්ද?’ යන අර්ථයි. **‘කා ච ත්‍වං’** යනු ද පාඨයකි.
කාලකණ්ණියා ඊට පිළිතුරු දෙමින්, මෙසේ පැවසුවාය.
2. මම විරූපාක්‍ෂ මහරජුගේ දුව වෙමි. මම ‘චණ්ඩී’ නම් ද, ‘කාලී’ නම් ද වෙමි. ‘අලක්‍ෂමී’ යැ යි ද ‘කාලකණ්ණි’ යැයි ද මට කියති. ඉල්ලන මට අවසර දුන මැනවි. අපි ඔබ සමීපයෙහි වසමු.
මෙහි **‘චණ්ඩියා’** යනු ‘කිපෙනසුලු බැවින් ද, ක්‍රෝධ භාවය නිසාද, මට ‘චණ්ඩී’ යැයි, නම් කළහ’ යන අර්ථයි. **‘අලක්ඛියා’** යනු ‘පින් නැති’ යන අර්ථයි. **‘මං විදූ’** යන මේ අයුරින් මා ගැන චාතුර්මහා රාජික දෙව් ලෝ වැස්සෝ දනිති’ යන අර්ථයි. **‘වසෙමු’** යනු ‘අපි අද එක් රැයක් ඔබ සමීපයෙහි වසන්නෙමු, මට මේ නොඉඳුල් අසුනෙහි හා සයනයෙහි වසන්නට ඉඩදෙනු මැනවි’ යන අර්ථයි.
ඇයගේ කථාවෙන් පසු බෝසත්තුමා, මේ ප්‍රකාශය කෙළේය.
3. කිනම් සිල් ඇති, කිනම් සමාචාර ඇති පුරුෂයකු කෙරෙහි විසීමට ඔබ කැමතිද? කාලිය, විචාරණ ලද මට එය කියව. අපි එය ඒ වූ පරිද්දෙන් දනිමු.
මෙහි **‘නිවිසසෙ’** යනු ‘ඔබේ සිතේ වෙසෙහිද? පිහිටියෙහිද? යන අර්ථයි.
ඉක්බිති ඇය ඇසුරට කැමති අයගේ ලක්‍ෂණ ඉදිරිපත් කරමින් මෙසේ කීවාය.
4. ගුණමකු වූ, අනුන්ගේ දොස් දකින, එකටෙක කරන, ඊර්ෂ්‍යා ගති ඇති, මසුරු වූ, කපටි ගති ඇති, අනුන්ගේ දේපල විනාශ කරන යම් පුරුෂයෙක් වේ නම්, ඔහු මට ප්‍රිය ය.
යම් පුරුෂයෙක් තමාට කළ උපකාර අමතක කෙරේද? ගුණමකු වේද? තමාට කිසියම් කරුණක් කියූ කල්හි, ‘කිමෙක්ද? මම එය නො දනිමිදැ’යි තරගයට ඉදිරිපත් ව එකටෙක කියයිද? අනුන් විසින් කළ කිසිවක් දැක, ඊට ඉහළින් කරන්නට පෙළඹේද? අනුන්ට ලාභ ලැබෙන කල්හි, තුටු නොවේද? ‘මගේ ඉසුරුමත් බව අනුන්ට නොවේවා! මටම වේවා’යි, සිය සම්පත් සඟවා ගෙන, අනුන්ට තණ අගින් තෙල් බින්දුවක්වත් නොදෙයිද? කපටි ලක්‍ෂණවලින් යුතුව, තමා සතු දේ අනුන්ට නො දී, යම් යම් උපා යොදමින් අනුන්ගේ දේම, පරිභෝග කරයිද? යමකුගේ උපයාගත් ධන ධාන්‍ය විනාශ කෙරේද? ඒවාට හානි පමුණුවාද? ස්ත්‍රී-සුරා-සූදු යන මේවාට ලොල් වී, ලැබූ ලැබූ දේ විනාශ කෙරේද? ඉහත කී ලක්‍ෂණවලින් යුතු පුරුෂයා මට ප්‍රියය. මනාපය. ප්‍රීතිය ඇති කෙරේ. එවැනි අයගේ සිත්හි, මෙබඳු වූ මම වසමි යන අර්ථයි.
ඉක්බිති ඇය විසින් ම, මේ ගාථා ද කියන ලදි.
5. කිපෙනසුලු වූ, වෛරී වූ, කේලාම් කියන, අනුන් බිඳවන, සදොස් වචන කියන, පරුෂ වචන කියන එබඳු පුද්ගලයා, ඊටත් වඩා මට අතිශයින් ප්‍රියය.
6. අද කළ යුතුය, හෙට කළ යුතු යැයි, පුරුෂයෙක් හොඳ දේ තේරුම් නොගනියිද? අවවාද කරනු ලබනවිට කිපේද? ඔහු උතුම් අය පහත්කොට සිතාද? (එබඳු අය මට ප්‍රියය)
7. පස්කම් ගුණයෙහි ලොල් වූ පුරුෂයා, සියලු මිතුරන්ගෙන් පිරිහේද? ඒ පුරුෂයා මට ප්‍රියය. ඔහු කෙරෙහි දුක් නොවෙමි.
මේ ගාථාවන් ද පහත දැක්වෙන අයුරෙන් විස්තර කළ යුතුය. එහි අර්ථය සැකෙවින් මෙසේ විස්තර කළ හැකිය. මෙහි **‘කොධනො’** යනු ‘සුලු දේටත් කිපෙන’ යන අර්ථයි. **‘උපනාහී’** යනු ‘අනුන්ට හානි කිරීමේ අදහස හිතේ තබාගෙන කොයි කාලෙක හෝ අනර්ථය සිදුකරන යන අර්ථයි. **‘පිසුණො’** යනු ‘කේලාම් කියන’ යන අර්ථයි. **‘විභෙදකො’** යනු සුලු දෙයට පවා මිතුරන් කොටවන’ යන අර්ථයි. **‘කණ්ටකවාචො’** යනු ‘සදොස් වචන කියන’ යන අර්ථයි. **‘ඵරුසො’** යනු ‘නපුරු වචන කියන’ යන අර්ථයි. **‘කන්තතරො’** යනු ‘ඒ පුරුෂයා මට කලින් කෙනාටත් වඩා අතිශයින් ප්‍රිය ය’ යන අර්ථයි. **‘අජ්ජ සුවෙ’** යනු ‘මේ ක්‍රියාව අද කළ යුතුය. මෙය හෙට කළ යුතුය. මෙය අනිද්දා යැයි, මෙසේ තමාගේ යහපත් කටයුතු අවබෝධ කොට නො ගනීද? නො දනීද? යන අර්ථයි. **‘ඔවජ්ජමානො’** යනු ‘අවවාද කරනු ලබන්නේ’ යන අර්ථයි. **‘සෙය්‍යසො අතිමඤ්ඤති’** යනු ජාතිය-කුලය-ගෝත්‍රය-කාරණය-ශීලාචාරකම යන මෙකී ගුණයන් කරණ කොටගෙන උත්තරීතර වූ උතුම් පුද්ගලයාට කිමෙක්ද? තෝ මට තරම් වෙහිදැ’යි, ඉක්මවා සිතයි’ යන අර්ථයි. **‘දවප්පලුද්ධො’** යනු ‘රූපාදි පංචකාම ගුණයන්හි නිරන්තර ආශාවෙන් ලොල්ව, එයින් මඩනා ලදුව, එහි වසඟයට පත් වූයේ’ යන අර්ථයි. **‘ධංසති’** යනු ‘තා විසින් මට කුමක් කරන ලද දැ’යි මේ ආදිය කියා සියලුම මිතුරන්ගෙන් පිරිහේ. දුරස් වේ’ යන අර්ථයි. **‘අනාමයා’** යනු ‘මම එකී ගුණයන්ගෙන් යුතු පුද්ගලයා කෙරෙහි දුක් නොවෙමි. ශෝක නොවමෙි. ඔහුට ඇලී අන් තැනෙක සිත් නොඅලවා වසමි’ යන අර්ථයි.
ඇයගේ මේ ප්‍රකාශයට ගරහමින්, බෝසත් සිටුවරයා මේ ගාථාව කීවේය.
8. කාලිය, මෙතැනින් ඉවත් වන්න. එකී කරුණු (ඔබට රුචි දෑ) අප කෙරෙහි නැත. වෙනත් දනව්වකට, නියම්ගමකට, අගනුවරකට යන්න.
මෙහි **‘අපෙහි’** යනු ‘ඉවත් වන්න’ යන අර්ථයි. **‘නෙතං අම්හෙසු’** යනු ‘මකුකම ආදි වූ ඔබ ප්‍රිය කරන ඒ කරුණ, අප කෙරෙහි නැත’ යන අර්ථයි. **‘නිගමෙ රාජධානියො’** යනු ‘වෙනත් නියම්ගම් - රාජධානි වෙත යන්න. අපි යම්තැනෙක දක්නට නොලැබෙමුද? එබඳු තැනකට යන්න යැ’යි කියයි’ යන අර්ථයි.
බෝසතුන්ගේ කථාව ඇසූ කාලකණ්ණිය, මහත් පීඩාවට පත්ව, මේ ගාථාව කීවාය.
9. එකී කරුණ ඔබ කෙරෙහි නැතැ යි, මම ද දනිමි. ලොව බොහෝ ධනය රැස්කරන, පින් නැති අය වෙති. මම ද මගේ සොයුරු වූ දේවපුත්‍රයා ද යන අපි දෙදෙනා එක්ව, ඔවුන් විනාශ කරමු.
මෙහි **‘නෙතං තුම්හෙසු’** යනු ‘මට ප්‍රිය භාවය ඇතිකරන, මා තුළත් ඇති ගුණමකු බව ආදි වූ දුර්ගුණ ඔබ කෙරෙහි නැතැයි, මම ද දනිමි’ යන අර්ථයි. **‘සන්ති ලොකෙ අලක්ඛිකා’** යනු ‘මෙලොව වනාහි, වෙනත් සිල් නැති, පින් නැති අය වෙසෙති’ යන අර්ථයි. **‘සංඝරන්ති’** යනු ‘දුසිල්, පින් නැති ඒ අය, ඒ ගුණමකුකම් ආදිය යොදාගෙන බොහෝ ධනය රැස් කරති, ගොඩ ගසති’ යන අර්ථයි. **‘උභො නං’** යනු ‘ඔවුන් විසින් රැස්කොට තබන ලද, ඒ ධනය මම ද, මගේ සොයුරු දේව පුත්‍රයාද, යන අපි දෙදෙනා එකතුව විනාශ කරමු, වනසමු’ යන අර්ථයි. මෙසේ කී ඇය ‘අපේ දෙව්ලොව වනාහි, බොහෝ දිව්‍යමය පරිභෝගයන් ඇත. දිවයහන් ඔබ මට දුන්නත් නැතත්, මට ඔබෙන් කවර ප්‍රයෝජනයක්දැ’යි කියා, එතැනින් පිටත්ව යන්නට ගියාය.
ඇය පිටත් ව ගියපසු ‘සිරි දෙව්දුව’ රන්වන් පැහැයෙන් බබළමින්, සුවඳ විලවුන් තවරාගෙන, රන් අභරණින් ගත දිලිසෙමින් සිටුවරයාගේ යහන්ගැබ දොරටුව වෙත පැමිණ, රන්වන් රැස් විහිදුවා සමව පාද තබා පොළොවෙහි පිහිටා, ගෞරව සහිතව සිටුතුමා ඉදිරියෙහි සිටියාය. ඇය දුටු බෝසත් සිටුතුමා ඇය අමතා, මෙසේ කීවේය.
10. දිව්‍යමය වර්ණයෙන් සැරසී පොළොවෙහි මනාව පිහිටා සිටින මැය කවරියක්ද? ඔබ කවර තැනැත්තියක්ද? කවරකුගේ දියණියක්ද? ඔබ ගැන අපි කෙසේ දනිමුද?
මෙහි **‘දිබ්බෙන’** යනු ‘විශිෂ්ට වූ, උතුම් වූ’ යන අර්ථයි.
ඒ අසා සිටි සිරි දෙව්දුව මෙසේ උත්තර දුන්නාය.
11. මම ශ්‍රීමත් ධෘතරාෂ්ට්‍ර නම් වූ මහරජුගේ දියණිය වෙමි. ශ්‍රී කාන්තාව ද මම වෙමි. මම ලක්‍ෂ්මී වෙමි. මහත් නුවණැත්තියෙකැයි, මා ගැන දනිති. ඉල්ලන මට අවසර දුන මැනවි. අපි ඔබ ළඟ වසමු.
මෙහි **‘සිරී ච ලක්ඛී ච’** යනු ‘ශ්‍රියා ද, ලක්‍ෂ්මී ද, මම ම වෙමි. අනෙකියක් නොවේ’ යන අර්ථයි. **‘භූරිපඤ්ඤාති මං විදූ’** යනු ‘චාතුර්මහා රාජික දෙව්ලොව අය, මා පොළොව හා සමාන නුවණැත්තියකැයි, දනිති’යි අර්ථයි. **‘වසෙමු තව සන්තිකෙ’** යනු ‘ඔබේ නොඉඳුල් අසුනෙහිත්, සයනෙහිත්, එක් රැයක් විසීමට, මට අවසර දුන මැනව’ යන අර්ථයි.
ඉක්බිති බෝසත්තුමා, ඇය අමතා මෙසේ කීය.
12. කිනම් සිල් ඇති, කිනම් සමාචාර ඇති, පුරුෂයකු කෙරෙහි ඔබ වෙසෙහිද? ලක්‍ෂ්මිය, විචාරන ලද මට එය කියව. අපි එය ඒ වූ පරිද්දෙන් දනිමු.
13. යමෙක් සීතලද, නැතහොත් උෂ්ණය ද, අව්-සුළං-ඩැහැ ලේ බොන මැසි-මදුරුවන් ද, සර්පයන් ද, බඩගින්න හා පිපාසය ද යන මේ සියල්ල මැඩගෙන දිවා රෑ නිරතුරු සිය කටයුතුවල නිරත වේද? යමෙක් කාලානුරූප ව පැමිණි යහපත් කටයුතු අත් නොහරියිද? ඔහු මා සිත් ගනී. එවැන්නකු ළඟ, ඒකාන්තයෙන් මම වසමි.
14. යමෙක් නො කිපෙන සුලු ද, මිතුරන් ඇත්තේ ද? ත්‍යාගවත්ද? ශීලයෙන් යුක්තද? කපටි නොවේද? සෘජු ගුණ ඇත්තේද? සංග්‍රහශීලී ද? මෘදු වචන ඇත්තේද? සිලුටු වචන ඇත්තේද? මහත් ඉසුරට පත්වුවද, උඩඟු නොවූ පැවතුම් ඇත්තේද?
15. යමෙක් මිතුරා කෙරෙහි ද, නැතහොත් සතුරා කෙරෙහිද, උතුමා කෙරෙහිද, සමානයා කෛරහිද, නැතහොත් හීනයා කෙරෙහිද, සංග්‍රහ කෙරේද, ඔහුගේ වර්ණය බලන්නකුට තරඟ වැල ම මහත් ව යම්සේ පෙනේද? එබැවින් මම ඒ පුද්ගලයා ගැන, විපුල වූ හැඟුම් ඇත්තේ වෙමි.
16. තමාට යහපත සිදු කරන්නාටත්, අවැඩ කරන්නාටත්, ප්‍රකට වත්, අප්‍රකටවත්, සංග්‍රහය ම සිදු කෙරේද? කිසිකලෙක පරුෂ වචන නොකියාද? මළත් ජීවත් වුවත් ඔහුට මම ළංවෙමි.
17. මඳ නුවණැති යමෙක්, ශ්‍රියා කාන්තාව ලැබ, ගුණයන්හි පමා වේද? දිලෙන ස්වරූප (බොරු සෝබන) ඇති, විෂම හැසිරීම් ඇති, අසූචි වළක් වැනි, ඒ පුරුෂයා දුරු කරමි.
18. දියුණුව හෝ හානිය තමා විසින් ම, කරගන්නකි. කිසිවෙක් කිසිවකුට වාසනාව හෝ, අවාසනාව හෝ ගෙන දෙන්නේ නැත.
ඉහත සඳහන් ගාථා අතුරේ 12 වැන්න සිටුවරයා විසින් අසන ලද ප්‍රශ්න ඇතුළත් ගාථාවයි. සෙසු ගාථා ශ්‍රියා කාන්තාව විසින් ඊට දෙන ලද පිළිතුරුය.
මෙහි **‘ඩංසසිරිංසපෙ ච’** යන්නෙහි ‘ඩංස’ යනු ඇට මැස්සෝය. ඩැහැ ලේ බොන සියලු මැසි වර්ග මීට ඇතුළත් ය. ‘සිරිංසප’ යනු සර්පයෝ ය. ඩංසා ච සිරිංස පා ච ඩංසසිරිංසපා, තස්මිං ඩංසසිරිංසපෙ යනු (ද්වන්ද සමාස) යි. මින් කියන ලද්දේ මේ අදහසයි. එනම් මහ සිටුතුමනි, යම් පුරුෂයෙක් ශීතයෙන් හෝ, උෂ්ණයෙන් හෝ, අව්වෙන් හෝ, සුළඟෙන් හෝ, ඩැහැ ලේ බොන මැස්සන්ගෙන් හෝ, සර්පයන්ගෙන් හෝ, යන මොවුන්ගෙන් පීඩාවක් ඇති කල්හි, ඒ සියල්ලත්, සා පිපාසාදි සියලු කරදරත් මැඩපවත්වා, ඒවා අභිබවා ගෙන, ඒ සියල්ල තණසුලක් පමණවත් ගණන් නොගෙන, දිවා රෑ කෘෂි-වණික් ආදී කටයුතුවල ද, දාන-ශීලාදී පින්කම්වල ද, තමාගේ පෞද්ගලික කටයුතුවල ද, නියුතු වේද? නිරතුරුව ක්‍රියා කෙරේද? යන අර්ථයි.
**‘කාලාගතඤ්ච’** යනු ‘කෘෂි කර්මාන්ත කරන කාල වකවානුවලදී, එම කටයුතුවලත් ධන පරිත්‍යාග - සිල් රැකීම් - බණ ඇසීම් ආදී සුදුසු කල්හි, කළයුතු දේත් සිදුකරන’ යන අර්ථයි. ධන පරිත්‍යාග ආදී වූ ප්‍රභේදයන් මේ භවයේ සහ යුතු වූ ම කාලයෙහි යෙදේ’ යන අර්ථයි. **‘අත්‍ථ න හාපෙති’** යනු යෝග්‍ය, එනම් යෙදිය යුතු වූ ම කාලයෙහි යෙදේ, යන අර්ථයි. **‘මනාපො’** යනු මට එබඳු පුද්ගලයා ප්‍රියමනාපය. මම නිතර ඒ පුරුෂයා සමීපයෙහි වසමි’ යන අර්ථයි. **‘අක්කොධනො’** යනු ඉවසීම නමැති ක්‍ෂාන්තියෙන් යුක්ත බව’යි. **‘මිත්තවා’** යනු කලණ මිතුරන්ගෙන් සමන්විත වූ’ යන අර්ථයි. ‘චාගවා’ යනු ‘ධන පරිත්‍යාග කිරීමෙන් යුක්ත’ යන අර්ථයි.
**‘සංගාහකො’** යනු මිත්‍ර සංග්‍රහ - ආමිස සංග්‍රහ - ධර්ම සංග්‍රහ යන සංග්‍රහයන් සිදුකරන’ යන අර්ථයි. **‘සඛිලො’** යනු මෘදු වචන ඇති’ යන අර්ථයි. **‘සණ්හවාචො’** යනු ‘විශ්වසනීය වචන කථාකරන යන අර්ථයි. **‘මහත්තපත්තො පි නිවාතවුත්ති’ **යනු ‘උසස් තනතුරු හා මහත් වූ යස ඉසුරට පත් වුවත්, එයින් උඩඟු නොවී, යටහත් පැවතුම් ඇතිව, කටයුතු කරන පුද්ගලයා පඬි ජනයාට ද අවවාද දෙන්නෙක් වේ’ යන අර්ථයි. **‘තස්මාහං පොසෙ’** යනු ‘මම ඒ පුරුෂයා කෙරෙහි’ යන අර්ථයි. **‘විපුලා භවාමි’** යනු ‘විපුලත්වයට පත් වූයේ වෙමි’, යන අර්ථයි. ‘එයම මහත් වූ සම්පත්තියට හේතුව යි’, යන අදහසයි. **‘උම්මි සමුද්දස්ස යථාපි වණ්ණං’ **යනු ‘යම් සේ මුහුදේ ස්වරූපය බලන්නවුන්ට, මතු වෙවී එන තරග වැල මහත් සේ වැටහී යා ද? එසේ මම ඒ පුද්ගලයා ඇසුරෙහි විපුලත්වයට පත් වූවෙමි යි දක්වයි’ යන අර්ථයි.
**‘ආවී රහො’** යනු ඉදිරිපිටත් නැති තැනත්’ යන අර්ථයි. **‘සංගහමෙව වත්තෙ’** යනු ‘ඒ මිත්‍රාදීන් විෂයෙහි සිව් වැදෑරුම් සංග්‍රහම පවත්වයි, වෙසෙසින් පවත්වයි’ යන අර්ථයි.
‘**න වජ්ජා’** යනු යමෙක් කවදාවත්, කිසි කලෙකවත්, ඵරුෂ වචන නො කියන්නේද? ඔහු මිහිරි වචන කියන්නේම වෙයි’ යන අර්ථයි. **‘මතස්ස ජීවස්ස ච’** යනු ‘මළත් ජීවත් වුවත් මම ඒ පුද්ගලයාට භක්ති ඇත්තේ වෙමි’ යන අර්ථයි. මෙලොවදීත්, පරලොවදීත් එබන්දකුම ඇසුරු කරමි යි, දක්වයි’ යන අර්ථයි. **‘එතෙස යො’** යනු ‘යම් පුද්ගලයෙක් ශීතය අභිබවා යාම ආදි වූ, යට කියන ලද ඒ ගුණයන් අතුරෙන්, එක් ගුණයක් ගැන හෝ, පමා වේද? අමතක කෙරේද? නැවත නැවත නො යෙදේද? යන අර්ථයි. **‘කන්තාසිරී-කන්තසිරිං-කන්තංසිරිං’ **යනුවෙන් ‘මෙහි පාඨාන්තර තුනෙකි. ඒ ඒ පාඨය අනුව අර්ථ යෙදේ. යම් පුද්ගලයෙක් සම්පත් ලැබ, ‘මාගේ ශ්‍රිියා කාන්තාව සුදුසුම තැන පිහිටියා යැ’යි, ඉහත කී ගුණයන් අතුරෙන් එකෙක හෝ පමා වේද? අමතක කෙරේද? යම් පුද්ගලයෙක් ‘ශ්‍රියාව යහපත්ය, ශ්‍රියාව ප්‍රිය යැ’යි ඊට කැමති වෙමින් යට කී ගුණයන් අතුරෙන් එකෙක හෝ පමා වේද? යම් පුද්ගලයෙක් කැමති වූ ද, මනාප වූ ද, සම්පත් ලැබ, ‘ශ්‍රියාව මට කාන්ත ය, මනාප යැ’යි යට කී ගුණයන් අතුරෙන් එකෙක හෝ පමා වේද? යන අර්ථයි. **‘අප්පපඤ්ඤො’** යනු ‘අනුවණයා’ය. **‘තං දිත්තරූපං විසමෙ චරන්තං’** යනු පිරිසිදු පැවතුම් ඇත්තෙක් අසූචි වළක් දුරු කරන්නාක් මෙන්, මම ඒ දිලෙන ස්වභාව (බොරු සෝභන) ඇති, උඩඟු ස්වභාව ඇති, කාය දුශ්චරිතාදි විෂම ගති පැවතුම් ඇත්තා, දුරින්ම දුරු කෙරෙමි. බැහැර කරන්නෙමි’ යන අර්ථයි.
**‘අඤ්ඤො අඤ්ඤස්ස කාරකො’** යනු ‘එසේ ඇති කල්හි, එක් පුරුෂයෙක් තවෙකෙකුට වාසනාව හෝ, අවාසනාව සාදන්නේ නැත. යම්කිසි පුද්ගලයෙක් දියුණුව හෝ හානිය හෝ, තමා ම කරගනී යන අර්ථයි.
මෙසේ බෝසත් තෙමේ ශ්‍රී දේවියගේ වචන අසා, එයින් වෙසෙසින් සතුටුව ‘කුමරිය, මේ නොඉඳුල් ආසනයත්, පලඟත්, ඔබට ම සුදුසු යැ’යි, කියා ‘ඒ ආසනයෙහි ඔබතුමිය හිඳනගු මැනව, ඒ සයනයෙහි වැදහෙව මැනවැ’යි කීය. ශ්‍රී දේවිය ද, එදා එහි වැස, පසුදා අලුයම් කාලයෙහි, එතැනින් නික්ම චාතුර්මහාරාජික දෙව්ලොවට ගොස්, අනෝතත්ත විල්හි පළමුකොට ස්නානය කළාය. සිරි දෙව්දුව සයනය කළ ඉහත කී යහන, එදා සිට ‘සිරියහන’ නම් විය. මේ සිරියහනේ ඉතිහාසයයි. එසේම එහි ආරම්භය යි. මේ කාරණය නිසා අද දක්වාත් ‘සිරියහ’ යන වචනය ව්‍යවහාරයේ පවතී.
බුදුරජාණන් වහන්සේ මේ ධර්මදේශනාව ගෙනහැර දක්වා, ජාතකය නිමවා වදාළ සේක. එදා සිරිදේවය නම්, උප්පලවණ්ණා ය. සුචි පරිවාර සිටුවරයා නම්, බුදු වූ ‘මම ම යැ’යි බුදුරජාණන් වහන්සේ තමන් වහන්සේ දක්වා වදාළ සේක.
**‘සුචිත්ත පත්තච්ඡදන’** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර වැඩවාසය කරන සේක්, කලකිරුණු සිත් ඇති එක් භික්‍ෂුවක අරබයා වදාළ සේක. ඒ භික්‍ෂුව තමන් වහන්සේ වෙතට කැඳවූ බුදුරජාණන් වහන්සේ ‘මහණ, ඔබ කලකිරුණු බව සැබෑවක් දැ’යි ඇසූ සේක. ‘ස්වාමීනි, එසේය.’ ‘මහණ, ඔබ කුමක් නිසා කලකිරුණෙහිද?’ ‘ස්වාමීනි, අබරණින් සැරසුණු එක් ස්ත්‍රියක දැක, ඈ කෙරෙහි ලොල් සිතක් ඇති වීමෙනි.’ ‘මහණ, ස්ත්‍රීහු නම් රැවටීමෙන්, නැලවීමෙන්, චාටුවෙන් පුරුෂයන් වසඟයට ගෙන, පසු කලෙක ‘ලෝබ බැළලිය මෙන්, ‘ඔවුන් විනාශයට පමුණුවන සත්ත්ව විශේෂයකි’යි, වදාළ බුදුරජාණන් වහන්සේ එතැනින් නිශ්ශබ්ද වූ නමුත්, ඒ භික්‍ෂුවගේම ඇරයුමෙන්, මේ අතීත කථා පුවත ද මෙසේ වදාළ සේක.
පෙර බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ කැලයෙහි කුකුළු ජාතියෙහි ඉපිද, නොයෙක් සිය ගණන් කුකුළන්ට නායකව ඔවුන් පිරිවරාගෙන වාසය කරයි. බෝසත් කුකුළාගේ නවාතැනට නුදුරෙන් එක් බැළලියක් ද, වාසය කරයි. ඇය ඉතා කපටිය. බෝසතුන් හැර, සෙසු කුකුළන් හා කිකිළියන් උපායෙන් රවටාගත් ඈ, උන් සියලු දෙනාම මරා කෑවාය. බෝසත් කුකුළා ඇයගේ වසඟයට හසු නොවීය. එක්තරා දිනෙක ඒ කපටි බැළලිය, ‘මේ කුකුළා මහ කපටියෙකි. මගේ කපටි වැඩත්, උපායශීලී භාවයත්, ඔහු දැනගෙන ඇති බව පෙනේ. එබැවින් ‘කුකුළාණෙනි, මම ඔබට බිරිඳ වන්නෙමි’යි කියා, ඔහු නළවා මාගේ වසඟයට ගෙන, ඌ ද කා දමන්නෙමි’යි සිතා කුකුළා වසන ගසමුලට ගියාය. ගස මුල වාඩි වී කුකුළා දෙස බැලූ බැළලිය, වර්ණනා මුඛයෙන් කුකුළාට යදිමින් මෙසේ කීවාය.
විසිතුරු පියාපත්වලින් වැසුණු, රතු කරමලක් ඇති, අහසෙහි පියාසර කරන කුකුළාණෙනි, ගසේ අත්තෙන් බසිනු මැනවි. කිසිදු අපේක්‍ෂාවකින් තොරවම, මම ඔබට බිරිඳ වෙමි.
මෙහි **‘සුචිත්තපත්තච්ඡදන’** යනු ‘විසිතුරු පියාපත්වලින් වැසුණු’ යන අර්ථයි. **‘මුධා’** යනු මුදලකින් තොරව, කිසිවක් නොගෙන, මම ඔබට බිරිඳ වෙමි යන අර්ථයි.
ඇයගේ මේ කථාව ඇසූ කුකුළා, ‘මෑ විසින් මගේ සියලු නෑයෝ කන ලදහ. දැන් ඇය මා ද කනු කැමැත්තීය. එබැවින් ඇය මෙතැනින් පලවා හරින්නෙමි’යි සිතා, මෙසේ කීවේය.
2. සිත්කලු කල්‍යාණිය, තී සිව්පා ඇත්තියකි. මම දෙපාවෙක්මි. මෘගපක්‍ෂි දෙවගය නොගැලපේ. එබැවින් අන් සැමියකු සොයාගන්න.
මෙහි **‘මිගී’** යනු බැළලිය සඳහා කියන ලද්දකි. **‘අසංයුත්තා’** යනු ‘අඹු-සැමියන් වන්නට නුසුදුසුය. නොගැලපේ. ඔවුන්ගේ එබඳු සම්බන්ධයක් නැතැයි දක්වයි’ යන අර්ථයි.
ඉක්බිති බැළලිය ‘මූ මහා කපටියෙකි. ඒ නිසා කුමන හෝ උපායකින් රවටා, මූ ද කෑ යුතු යැ’යි, සිතා මෙසේ කීවාය.
3. මම ඔබට පිවිතුරු බිරිඳක් වන්නෙමි. මිහිරි වචන, ප්‍රිය වචන කියන්නක් වන්නෙමි. මගෙන් උසස් ආශ්වාදයක් ලබනු මැනවි. ඉදින් ඔබ කැමති නම්, සොයා බලා මා ගැන දැනගන්න.
මෙහි **‘කොමාරිකා’** යනු ‘මෙතුවක් කලකට මම අන් පුරුෂයකු ගැන නො දනිමි. එබැවින් ඔබට මම පිවිතුරු බිරිඳක් වන්නෙමියි කියයි’ යන අර්ථයි. **‘මඤ්ජුකා පියභාණිනී’** යනු ‘ඔබට මිහිරි කතා කියන්නියක්, ප්‍රිය වචන කියන්නියක්ම වන්නෙමි’ යන අර්ථයි. **‘වින්‍ද මං’** යනු ‘මා ලබාගන්න’ යන අර්ථයි. **‘අරියෙන වෙදෙන’** යනු ‘සුන්දර වූ ප්‍රතිලාභයකින් යන අර්ථයි. එනම් මම ද මීට පෙර පුරුෂයකුගේ පහසක් ගැන නො දනිමි. ඔබ ස්ත්‍රී පහසක් ගැන නො දනිහි, මෙසේ ස්වභාවයෙන් ම බ්‍රහ්මචාරී වූ ඔබ, නිකැලැල් බ්‍රහ්මචාරිණියක වන මා, ප්‍රතිලාභයක් ලෙසින් ලබාගන්න, යන අර්ථයි. **‘යදි මං ඉච්ඡසි’** යනු ‘තවද ඔබ මගේ වචන විශ්වාස නොකෙරේ නම්, බරණැස් නුවර දොළොස් යොදුනක් තැන් බෙර හසුරුවා ‘මැය මාගේ දාසිය යැ’යි ප්‍රසිද්ධ කොට, මා ඔබේ දාසිය ලෙස, බාර ගන්නැ’යි කියයි’ යන අර්ථයි.
ඉක්බිති බෝසත් කුකුළා ‘මැයට දැන් තර්ජනය කොට මෙතැනින් පලවා හරින්නට සුදුසු යැ’යි, සිතා මෙසේ පැවසීය.
4. මළකුණු කන, ලේ බොන, කුකුළන් මරන හෙර, තී උසස් ආශ්වාදය හේතු කොටගෙන, මා සැමියා ලෙස ගන්නට නො සිතව.
මෙහි **‘න ත්‍වං අරියෙන’** යනු ‘තී උතුම් වූ බඹසර විසීම නිසා, මා සැමියා කොට ගන්නට නොසිතව’ යන අර්ථයි.
මෙසේ පැවසූ බෝසත් කුකුළා ‘කිමෙක් ද? තී මා රවටා කන්නට කැමැත්තෙහිද? පව්කාරිය, තී භංග වේවා’යි කියා, බැළලිය එතැනින් පලවා හැරියේය. ඇය ද එතැනින් පලා ගියා, ගියා ම ය. නැවත කිසිදිනෙක ඇය කුකුළා සිටි දෙස බලන්නටවත් උත්සාහ නොකළාය. මෙහි පහත දැක්වෙන ගාථා බුදුරජාණන් වහන්සේ විසින් වදාරන ලද ඒවාය.
5. මෙසේ චතුර වූ ස්ත්‍රීහු උතුම් මිනිසකු දැක, කුකුළකු වසඟ කර ගන්නට උත්සාහ ගත් බැළලිය මෙන්, සිලිටි වචනවලින් වසඟයට පමුණුවති.
6. යමෙක් එළඹි කාරණය වහා අවබෝධ කොට නො ගනී ද? ඔහු සතුරන්ගේ වසඟයට පත් වේ. වූ දේ ගැන පසුව තැවේ.
7. යමෙක් එළඹි කාරණය වහා අවබෝධ කොට ගනීද? කුකුළා බැළලියගෙන් මිදුනාක් මෙන්, ඔහු සතුරු කරදරයෙන් මිදේ.
මෙහි **‘චතුරා’** යනු ‘දක්‍ෂබවින් යුතු’, යන අර්ථයි. **‘නාරී’** යනු ‘ස්ත්‍රීහු’ය. **‘නෙන්ති’** යනු තමාගේ වසඟයට පමුණුවති යන අර්ථයි. **‘බිළාරි විය’** යනු යම්සේ ඒ බැළලිය, ඒ කුකුළා ගෙන යන්නට වෑයම් කළාද? අන් ස්ත්‍රීහු ද, එපරිද්දෙන්ම කරති, යන අර්ථයි. **‘උප්පතිතං අත්‍ථං’** යනු එළඹි කිසියම් කාරණයක් යන අර්ථයි. **‘න අනුබුජ්ඣති’** යනු ඇති සැටියෙන් තේරුම් නොගනීද?’ යන අර්ථයි. **‘පච්ඡා ච මනුතප්පති’** යනු ‘පසුවද, ඒ ගැන තැවේ’ යන අර්ථයි. **‘කුක්කුටොව’** යනු ‘ඒ නුවණැති කුකුළා යනු ‘පසුවද, ඒ ගැන තැවේ’ යන අර්ථයි. **‘කුක්කුටොව’** යනු ඒ නුවණැති කුකුළා බැළලියගෙන්, යම් සේ මිදුනේද? එසේ සතුරු කරදරයෙන් මිදේ’ය, යන අර්ථයි.
බුදුරජාණන් වහන්සේ මේ ධර්ම දේශනාව මෙසේ ගෙනහැර දක්වා, සත්‍යය ප්‍රකාශකොට, ජාතකය නිමවා වදාළ සේක. දේශනාව අවසානයේදී, කලකිරුණු භික්‍ෂුව සෝවාන් ඵලයෙහි පිහිටියේය. එදා කුකුළු රාජයා වූයේ ‘මම ම යැ’යි බුදුරජාණන් වහන්සේ තමන්වහන්සේ දක්වා වදාළ සේක.
**‘ධම්මං චරථ ඤාතයො’** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර වැඩවාසය කරන සේක්, එක් කුහක භික්‍ෂුවක අරබයා වදාළ සේක. එහිදී බුදුරජාණන් වහන්සේ භික්‍ෂූන් අමතා ‘මහණෙනි, මොහු දැන් පමණක් නොව, පෙර ද කුහකයෙක් ම වී යැ’යි වදාරා මේ අතීත කථා ප්‍රවෘත්තිය දේශනා කොට වදාළ සේක.
පෙර බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ කුරුලු ජාතියෙහි ඉපිද, නිසි වියට පත් වූයේ, කුරුලු සමූහයාට නායක වී ඔවුන් පිරිවරාගෙන, සමුදුර මැද පිහිටා තිබූ එක් කුඩා දිවයිනෙක වාසය කෙළේය. මේ අතර කසීරට වැසි එක්තරා වෙළෙඳ පිරිසක් දිසා කපුටකු ද, ගෙන වෙළෙඳාම සඳහා නැව් නැග සමුදුර තරණය කළහ. අවාසනාවකට මෙන්, සමුදුර මැද දී නැව කුණාටුවකට හසුව බිඳුණි. එහි සිටි දිසා කපුටා වහා ඉන් ඉවතට පැන ගත්තේය. තෙරක් නො දැන, ඉබාගාතේ පියඹා යන කපුටා, ඉහත සඳහන් කළ කුරුල්ලන්ගෙන් පිරි කුඩා දිවයින දුටුවේය. ඒ දිවයිනට ගොඩබැස්සා වූ කපුටා, එහි සිටි මහා කුරුලු සමූහයා දැක, ‘මා විසින් කුහකකමින් මොවුන් රවටා, මොවුන්ගේ බිත්තර ද, පැටවුන් ද, තෝර-තෝරා කෑමට සුදුසු යැ’යි සිතුවේය. මෙසේ සිතූ කපුටා දිවයින මැද පිහිටි කිසියම් පිට්ටනියක් වැනි ඉඩ ඇති තැනෙක, වටපිටාවේ හුන් කුරුල් සමූහයා මැදට වන්නට, මුව විවර කොටගෙන, තනි පයින් පොළොවෙහි පිහිටා සිටියේය. මේ අසිරිමත් ක්‍රියාව දුටු කුරුලු සමූහයා, කපුටා වට කොටගෙන, ‘ස්වාමීනි, ඔබ කවරෙක්දැ’යි විමසූහ. ‘හිතවතුනි, මම ‘ධම්මික’ නමි.’ ‘කුමක් නිසා ඔබ තනි පයින් සිටගෙන සිටීද?’ ‘හිතවතුනි, මගේ අනෙක් පාදය පොළොවෙහි තැබුවහොත්, එය පොළොවට දරාගත නොහැකිය.’ ‘ඔබ කට ඇරගෙන සිටින්නේ මන්ද? ‘මම අන් ආහාරයක් නො ගනිමි. සුළං පමණක් බී ජීවත් වෙමි’යි කපුටා පිළිතුරු දුන්නේය. අනතුරුව සියලු පක්‍ෂීන් ළඟට කැඳවූ කපුටා, ‘පින්වතුනි, මම ඔබ සැමට අවවාද දෙන්නෙමි. එය මැනවින් ශ්‍රවණය කරවු යැ’යි කියා, පක්‍ෂීන්ට අවවාද වශයෙන් මෙසේ කීය.
නෑයිනි, දහම්හි හැසිරෙවු. එය තොපට යහපතකි. දහම්හි හැසිරෙන්නා, මෙලොවත් පරලොවත් සුව සේ කල් හරියි.
මෙහි **‘ධම්මං චරථ’** යනු ‘කාය සුචරිතාදි ප්‍රභේදගත ධර්මයන් අනුගමනය කරවු’ යන අර්ථයි. **‘ඤාතයො’** යනුවෙන් පක්‍ෂීන් අමතයි. **‘ධම්මං චරථ භද්දං වො’** යනු ‘එක්වරක් දහම්හි හැසිර නො පසුපසිවු, නැවත-නැවතත් දහම්හි හැසිරෙවු. එය තොපට යහපතක් වන්නේය’ යන අර්ථයි. **‘සුඛං සෙති’** යන ‘මෙය ප්‍රකට දේශනාවකි. එනම් දහම්හි හැසිරෙන්නා වූ කලී සැපසේ හිඳියි - සිටියි - යයි - නිදයි - සියලු ඉරියව්හි සැපසේම කටයුතු කරයි, යනුවෙන් දක්වයි’ යන අර්ථයි.
දිවයිනේ වැසි පක්‍ෂීහු ‘මේ කපුටා කුහක කමින්, බිත්තර කෑමට මෙසේ කියා යැ’යි නොදැන, ඒ දුස්සීල කපුටා වර්ණනා කරමින් මෙසේ කීහ.
2. ඒකාන්තයෙන් ම මොහු යහපත් කුරුල්ලෙකි. පරම ධාර්මික පක්‍ෂියෙකි. එකපයින් සිටගෙන ධර්මයම අනුශාසනා කරයි.
මෙහි **‘ධම්මමෙව’** යනු ‘සත්‍යය ම’ යන අර්ථයි. **‘අනුසාසති’** යනු ‘ප්‍රකාශ කරයි’ යන අර්ථයි.
මේ දුස්සීල කපුටා විශ්වාස කළ පක්‍ෂීහු ‘ස්වාමීනි, ඔබතුමා වෙනත් ගොදුරු නොගෙන සුළං පමණක් අනුභව කරන්නෙකි. එබැවින් අපේ බිත්තර ද, පැටවුන් ද, බලාගනු මැනවැ’යි කියා, ගොදුරු ගැනීම පිණිස නික්ම යති. ඒ අතර මේ පව්කාර කපුටා, පක්‍ෂීන් නික්ම යන බලා සිට, ඔවුන්ගේ බිත්තර ද, පැටවුන් ද, කුස පුරා කා, පක්‍ෂීන් ආපසු පැමිණෙන වේලාව බලා, උපශාන්ත පුද්ගලයකු මෙන් කට ද ඇරගෙන, තනි පයින් සිටගෙන සිටියි. කුරුල්ලෝ පැමින තම-තමන්ගේ කූඩුවල බිත්තර හා පැටවුන් නො දැක, ‘කවරෙක් අපේ දරුවන් කෑවේ දැ’යි, කියමින් මහ හඬින් හඬති. වැලපෙති. එහෙත් ‘කපුටා දැහැමියෙකි’යි සිතූ, ඔවුහු කපුටා කෙරෙහි මඳ වශයෙන්වත් සැකයක් නොකළහ. කිසියම් දවසක බෝසත් තෙමේ, ‘මේ අපේ දිවයිනෙහි මීට පෙර කිසිදු කරදරයක් තිබුණේ නැත. මේ කපුටා පැමිණිදා පටන්, අවුල ඇතිවිය. එබැවින් මූ ගැන පරීක්‍ෂා කොට බැලීමට සුදුසු යැ’යි සිතා, සෙසු කුරුල්ලන් සමග සුපුරුදු ලෙස ගොදුරු ගන්නට පිටත්ව යන ආකාරයක් දක්වා, තනිවම ආපහු හැරී අවුත්, කිසියම් තැනෙකට වී, සැඟව බලා සිටියේය. කාක්කා ද සෙසු කුරුල්ලන් ගොදුරු පිණිස නික්ම ගිය බව ඉඳුරා ම දැන, නිසැකව සිටි තැනින් නික්ම ගොස්, පෙර පරිද්දෙන් ම බිත්තර ද, කුරුලු පැටවුන් ද කා, ආපසු සිටි තැනට ම පැමිණ, කට ඇරගෙන තනි පයින් සිටියේය. සෙසු කුරුල්ලන් ගොදුරු ගෙන පෙරළා පැමිණි කල්හි,
බෝසත් කුරුලු රාජයා ඒ සියලු දෙනා එක් තැනකට රැස්කොට, ‘හිතවතුනි, මම අද ඔබ සැමදෙනාගේ දරුවන්ට ‘උවදුරු සිදුවන්නේ කාගෙන්දැ’යි පරීක්‍ෂා කරමින්, බලා සිටියෙමි. එවිට මේ පවිටු කපුටා, ඔවුන් කා දැමූ දුටුවෙමි. එබැවින් වහා එක් වවු. අද මේ දැන්මම ඌ අල්ලා ගනිමු’යි කියා, කපුටා වටකොට ගත යුතු පිළිවෙළත්, පලා යාමට උත්සාහ කළොත්, එය වළක්වා ගතයුතු අන්දමත්, පක්‍ෂීන්ට කියා දී, තවදුරටත් මෙසේ ද කීය.
3. මොහුට ශීලයක් නැති බව දැන ගනිවු. (හරිහැටි) නො දැන, ප්‍රශංසා නොකරවු, බිත්තර ද, පැටවුන් ද, කා ‘ධර්මය-ධර්මය’ යැයි කියයි.
4. වචනයෙන් එකක් කරයි, කයින් අනෙකක් කරයි. වචනයෙන් කියන දේ ක්‍රියාවේ නැත. ඔහු ධර්මයෙහි පිහිටියෙක් නොවේ.
5. වදනින් සිලුටුය. මනසින් විෂමය. බිලයන සැඟවී නිදන කළු සර්පයකු බඳුය. ගම් නියම්ගම්හි ‘ධර්මයට කොඩියක් වැනි යැ’යි සම්භාවනාවට පාත්‍ර වූ, මොහු අඥාන පුරුෂයකු විසින්, හඳුනාගත නොහැකිය.
6. මොහුට හොටවලින් ද, පියාපත්වලින් ද, පා වලින් ද, පහර දෙවු, මේ නීචයා විනාශ කරවු, මොහු ජීවත්වීමට නුසුදුස්සෙකි.
මෙහි **‘තාස්ස සීලං’** යනු ‘මොහුට ශීලයක් නැත’ යන අර්ථයි. **‘අනඤ්ඤාය’** යනු ‘නොදැන’ යන අර්ථයි. **‘භුත්‍වා’** යනු ‘කා දමා’, යන අර්ථයි. **‘වාචාය නො ච කායෙන’** යනු ‘මොහු වචනයෙන් පමණක් ධර්මයෙහි හැසිරෙයි, එහෙත් කයින් නැත’ යන අර්ථයි. **‘න තං ධම්මං අධිට්ඨිතො’** යනු ‘එහෙයින් මොහු ධර්මය කියයි. එහෙත් ඔහු එම ධර්මයෙහි පිහිටා නැතැ’යි තේරුම් ගත යුතුය’ යන අර්ථයි. **‘වාචාය සඛිලො’** යනු ‘වචනයෙන් මෘදුය’ යන අර්ථයි. **‘මනො විදුග්ගො’** යනු ‘මනසින් විෂමය. තේරුම් ගැනීමට දුෂ්කර ය’ යන අර්ථයි. **‘ඡන්නො’** යනු යම් බිලයක නිදා ද? එයින් සැඟවිණි’ යන අර්ථයි. **‘කුපසයො’** යනු ‘බිලයක නිදන්නා’ යන අර්ථයි. **‘ධම්මධජො’** යනු ‘සුචරිත ධර්මය කේතුවක් කොට, හැසිරෙන බැවින් **‘ධම්මද්ධජ’** නම් වීය’ යන අර්ථයි. **‘ගාමතිගමාසු’** යනු ‘ගම්වල ද නියම්ගම්වල ද’ යන අර්ථයි. **‘සාධු සම්මතො’** යනු ‘යහපත් පුද්ගලයෙක් යැයි, සම්භාවනාවට පාත්‍ර විය’ යන අර්ථයි. **‘දුජ්ජානො’** යනු ‘මොහු මෙබඳු දුස්සීලයෙකි. සැඟවුණු කටයුතු ඇත්තෙකි’, යන අර්ථයි. **‘බාලිසෙන’** යනු ‘අනුවණ පුරුෂයකු විසින්, දැනගැනීමට අපහසුය.’ යන අර්ථයි. **‘පාදාචිමං’** යනු ‘තම-තමන්ගේ පාවලින් මොහුට’ යන අර්ථයි. **‘විහෙඨථ’** යනු ‘පහර දෙවු’ යන අර්ථයි. **‘ඡවං’** යනු ‘හීනයා’, යන අර්ථයි. **‘නායං’** යනු ‘මොහු අප සමග එක තැන එකට වසන්නට නුසුදුසුය යන අර්ථයි.
කුරුල්ලන්ට නායක වූ බෝසත් කුරුල්ලා මෙසේ කියා, පිරිවර සමග කාක්කා සිටි තැනට ගොස්, එක්වරම උගේ හිසට හොටෙන් පහර දුන්නේය. සෙසු කුරුල්ලෝ ද, හොටවලින්, නියවලින්, පාවලින් හා පියාපත්වලින් නොකඩවා කපුටාට පහර දෙන්නට පටන් ගත්හ. පවිටු කපුටා එතැනම ජීවිතක්‍ෂයට පත්විය.
බුදුරජාණන් වහන්සේ මේ ධර්ම දේශනාව ගෙනහැර දක්වා, ජාතකය නිමවා වදාළ සේක. එදා කුහක කපුටා නම්, මෙදා මේ කුහක භික්‍ෂුවයි. කුරුලුරාජයා වූ කලී, ‘මම ම යැ’යි, බුදුරජාණන් වහන්සේ තමන්වහන්සේ දක්වා වදාළ සේක.
**‘සචෙ බ්‍රාහ්මණ ගච්ඡසි’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ දෙව්රම් වෙහෙර වැඩවසන සේක්, එක් මාතුපෝසක භික්‍ෂුවක අරබයා වදාළ සේක. එහිදී බුදුරජාණන් වහන්සේ ඒ භික්‍ෂුව ළඟට කැඳවා ‘මහණ, ඔබ ගිහියන් පෝෂණය කෙරේය, යනු සැබෑවක් දැ’යි විචාළ සේක. ‘ස්වාමීනි, එය සැබෑවකි’ ‘ඒ ගිහියන් ඔබගේ කවුරුන්ද?’ ‘ස්වාමීනි, ඔවුහු මාගේ දෙමාපියෝ ය.’ ‘මහණ, මැනවි, මැනවි, ඔබ පැරණි පඬිවරුන්ගේ වංශය රකින්නෙකි’යි වදාළ බුදුහු ‘මහණ, පුරාණ පඬිවරු තිරිසන් ජාතියෙහි ඉපිද සිටියදීත් තම මවුපියන්ට ජීවිතය පූජා කළහ’යි වදාරා, මේ අතීත කථා පුවත ගෙනහැර දැක්වූහ.
පෙර කොසොල් රට සාකේත නුවර කොසොල් රජු රාජ්‍යය කරවන කල්හි, අප බෝසත් තෙමේ මුව ජාතියෙහි ඉපිද නිසි වියට පත් වූයේ ‘නන්දිය’ නමින් ප්‍රකටව, සිය මවුපියන් පෝෂණය කරමින් ශීලාචාර සම්පන්න ජීවිතයක් ගත කෙළේය. එකල කොසොල් රජතුමා මුව දඩයමෙහි ලොල් වූවෙක් විය. ඔහු මිනිසුන්ගේ කෘෂිකර්මාන්ත කටයුතු පවා නවත්වා ඔවුන්ගේ වැඩ කරගන්නට ඉඩ නො දී, ඔවුන් ද කැටුව මහ පිරිවර සමග දිනපතාම මුව දඩයමේ යයි. මෙය මහත් කරදරයක් කොට සැලකූ මිනිස්සු, එක්රැස් වී ‘පින්වතුනි, මේ රජා අපගේ වැඩ කටයුතු අඩාල කොට, ගෙදරදොරේ පැවැත්ම ද විනාශ කරයි. යම් විදියකින් අපි සියලුදෙනා එකතුව, රජුට අයත් ‘අංජන වන’ උයන වටකොට, වැට බැඳ එහි පොකුණක් ද සාරා, ඒ අවට තෘණ වර්ග රෝපණය කොට, උයනට ගේට්ටුවක්ද සකස්කොට, දඬුමුගුරු ගත් අත් ඇතිව කැලයට පිවිස, වනලැහැබ්වලට දඬුවලින් පහර දෙමින්, මුවන් දක්කාගෙන අවුත්, ඔවුන් උයනට ඇතුළුකොට, හරකුන් මෙන්, ඇති දැඩි කරමු. තවද මුවන්ට එතැනින් පැන යන්නට නොදී, දොරවල් වසා වැටවල් තරකොට තබා, රජුට ඒ බව දැනුම් දෙමු. එවිට ඔහුට කැමති විටෙක අවුත්, මුවකු දඩයම් කොටගෙන, රිසි සේ යා හැකිය. ඉන්පසු අපි කැමති ආකාරයට අපේ වැඩ කරගනිමු’යි, කතිකා කොට ගත්හ. ‘එය කදිම උපායකැ’යි කියූ සියලු දෙනා එක්වන්ව, ඊට කැමැත්ත පළකොට, උයන ඉහත කී පරිද්දෙන් සකසා, සැවොම එක්ව කැලයට පිවිස, යොදුනක් පමණ කැලෑ ප්‍රදේශයක් වටකොට ගත්හ.
මේ අවස්ථාව වනවිට ‘නන්දිය’ සිය දෙමාපියන් සමග කිසියම් කුඩා වන ලැහැබක වැදහොත්තේය. ඒ අතර මිනිස්සු, නොයෙක් කඩු පලිහ ආදි විවිධ ආයුධ ගත් අත් ඇතිව, එකිනෙකා අතේ දුරින් සිටිමින්, බෝසත් මුවා හුන් ලැහැබද, වට කළහ. මුවන් සොයමින් ලැහැබට ඇතුළු වූ, ඒ මිනිසුන් දුටු නන්දිය ‘අද මාගේ ජීවිතය පරිත්‍යාග කොට හෝ, මවුපියන්ට ජීවිත දානය දිය යුතු යැ’යි, සිතා හුන් තැනින් නැගිට ගොස්, මවුපියන්ට වැඳ, ‘මෑණියනි, පියාණෙනි, මේ මිනිස්සු අප සිටි තැනට පැමිණියහොත්, අප තිදෙනාම දකිති. එබැවින් ඔබ දෙපළ කෙසේ හෝ, ජීවත්වනු මැනවි. ඔබ දෙදෙනාගේම ජීවිත උතුම්ය. මම ඔබට ජීවිත දානය දී මිනිසුන් ලැහැබ කෙළවර සිට ලැහැබට දඬුවලින් පහර දෙනවාත් සමගම, මම මෙතැනින් ඉවතට පැන දුවන්නෙමි. එවිට ඔවුහු ‘මේ කුඩා වන ලැහැබෙහි සිටියේ, එකම මුවකි’යි කියා, ලැහැබට ඇතුළු නො වන්නාහුය. එයින් ඔබ දෙදෙනා රැකෙති. එබැවින් දෙමාපියනි, අප්‍රමාදව කටයුතු කරනු මැනව’යි කියා සිය මවුපියන් සමා කරවාගෙන, ගමනට සූදානම් විය. මේ අතර මිනිසුන් ලැබැහ කෙළවර සිට මහ හඬින් ඝෝෂා කොට, ලැහැබට දඬුවලින් පහර දෙන්නට පටන් ගන්නවාත් සමගම, නන්දිය හුන් තැනින් නැගිට පලා දිව්වේය. ඒ දුටු මිනිස්සු ‘මෙහි සිටියේ එකම මුවෙකැ’යි කියා ලැහැබට ඇතුළු නොවූහ. ඉක්බිති පැනගිය නන්දිය මුවා, දක්කාගෙන යන මුව රංචුවට එකතු විය. මිනිස්සු දක්කාගෙන ගිය සියලු මුවන් උයනට ඇතුළුකොට දොරටු වසා, රජු හමුවට ගොස්, සියලු විස්තර රජුට කියා, තම-තමන්ගේ ගෙවල්වලට ගියහ.
එතැන් පටන් රජතුමා දිනපතා උයනට ගොස්, එක් මුවා බැගින් විද, සේවකයකු ලවා ඌ රජමැදුරට ගෙන්වා ගනියි. පසුව උයනේ සිටි සියලු මුවෝ එකතු වී, ‘වාර ගමනයක්’ තීරණය කොටගත්හ. ඒ අනුව සෑම මුවකුටම මරණ වාරය කෙදිනක හෝ පැමිණෙයි. වාරය පැමිණි මුවා ප්‍රධාන දොරටුව සමීපයෙහි රජු පැමිණෙන තෙක් සිටියි. එතැනට පැමිණෙන රජා, ළඟම සිටි මුවා විද ගනියි. තවම සිය වාරය නොපැමිණි නන්දිය, පොකුණෙහි පැන් බී තණ කා වාරය ගැන සිතමින් කල් ගෙවයි. මේ අතර සිය පුතාගෙන් වෙන්ව කල්ගෙවන, මුව දෙමහල්ලන්ට නන්දිය සිහිපත් විය. බොහෝ දවසකට පසු නන්දිය දැකීමට දැඩි ආශාවකින් පෙළුණු නන්දියගේ දෙමාපියෝ, ‘අපේ පුතා වන නන්දිය මුව රාජයෙකි. ඇතකු මෙන් ශක්ති සම්පන්නය. ඉදින් ඔහු ජීවත්ව සිටීනම්, ආරක්ෂා වැටට උඩින් පැන, අප දැකීමට නිත්‍ය වශයෙන් ම එන්නේය. කෙසේ වෙතත්, ඔහුට පණිවුඩයක් යවමුදැ’යි, සාකච්ඡා කොට කැලෑබද මාවතක් සමීපයට පැමිණ, සාකේත නුවර දෙසට ගමන් කරන අයකු අපේක්‍ෂා කරමින්, මඟ බලමින් හුන්හ. එවිට සාකේතය බලා ගමන් ගන්නා එක් බ්‍රාහ්මණයකු දැක, ‘උතුමාණෙනි, ඔබ කොහි යන්නෙහිදැ’යි විමසූහ. මිනිස් කටහඬින්, කදිමට කථාකරන මුවන් දෙස, පුදුමයෙන් බැලූ බමුණා තමා සාකේතයට යන බව පැවසීය. එවිට මුවෝ දෙදෙනා ‘අපේ පුතා සාකේතයේ වෙසෙයි. ඉන්නා තැන් සොයා බලා ඔහුට මේ පණිවුඩය කියනු මැනව’යි කියා, මෙසේ පැවසූහ.
බමුණ, ඉදින් සාකේත නුවර අංජන වනයට යෙහි නම්, අපේ නන්දිය නම් වූ ඖරස පුතුට ‘ඔබේ මහලු දෙමව්පියෝ, ඔබ දැකීමට කැමැත්තෙන් සිටිති’යි, කියනු මැනවි.
බමුණ, ඉදින් ඔබ සාකේතයට යෙහි නම්, සාකේතයෙහි අංජන වන නම් වූ උයනක් ඇත. එහි අපේ පුතා වන ‘නන්‍දිය’ නම් මුවෙක් ඇත. ඔහුට මෙසේ ‘ඔබේ මහලු මවුපියෝ තමන් මැරෙන්නට පෙර පුත්‍ර දැකීමට කැමැත්තෙන් හිඳිති’යි කියන්න, යනුවෙනි.
බ්‍රාහ්මණයා ‘යහපතැ’යි, කියා පිළිගෙන සාකේතයට ගොස්, පසුදින උයනට පිවිස ‘නන්‍දිය මුවා යනු කවරෙක්දැ’යි විමසා බලා නන්දිය හමුවට ගොස්, ඌට පණිවුඩය නොවළහා කීවේය. එවිට නන්දිය කථා කරමින් ‘බමුණ, මම කෙදිනක හෝ, ඔවුන් බලන්නට යන්නෙමි. එහෙත් වැටෙන් පැන, හොරෙන් නොයන්නෙමි. මක්නිසාද යත්, මා විසින් රජුට අයත් කෑම-බීම-බොජුන් ආදිය, පරිභෝග කරන ලදි. එබැවින් රජුට ගෙන්වන්නට ණයක් ඇත. තවද, මේ මුවන් මැද බොහෝ කලක් විසුවෙමි. ඔවුන්ට ද යුතුකම් වශයෙන්, යහපතක් කළ යුතුව ඇත. ඒවා සියල්ල ඉටු නොකොට, මගේ බලය ඔවුන්ට නොපෙන්වා, මෙහෙන් පිටව යාම අයුතුය. මාගේ මරණ වාරය පැමිණි කල්හි, ඒ සියලු යුතුකම් කරන්නෙමි. එසේ කොට තවදුරටත් ජීවත්වීමට ඉඩ ලදහොත්, සැපසේ මවුපියන් බලන්නයට යන්නෙමි’යි කී නන්දිය මෙසේ ද පැවසීය.
2. බමුණ, රජුගේ ආහාර ද, කෑම-බීම ද, මා විසින් පරිභෝග කරන ලදි. ඒ රාජ පිණ්ඩය වැරදි ලෙස පරිහරණය කරන්නට උත්සාහ නොකරමි.
3. ඊතලය අතේ දරාගත් රජුට, මම ඇලපත පාන්නෙමි’යි , එකල (මම එසේ කියා) මිදී, සැපසේ මෑණියන් දකින්නෙමි.
මෙහි **‘නිවාපානි’** යනු ‘ඒ ඒ තන්හි වගා කරන ලද තෘණ ආදිය’යි. **‘පාණභෝජනං’** යනු ‘පැන් හා සෙසු තණකොළ’යි. **‘තං රාජපිණ්ඩං’** යනු ‘රජු සන්තක වූ ආහාර-පානාදිය එකතුකොට රැස් කරන ලද ස්ථානය ය’ යන අර්ථයෙන් ‘පිණ්ඩ’ යැයි කියන ලදි. **‘අවභොත්තුං’** යනු ‘වැරදි ක්‍රමයට අනුභව කිරීමට’ යන අර්ථයි. එනම්, රජුට සේවයක් නොකර, රජුගේ දේ අනුභව කිරීම **‘අවභුක්ත’** නම් වේ’ ඒ මම ඊට උත්සාහ නොකරමි’යි කියයි’ යන අර්ථයි. ‘බ්‍රාහ්මණමුස්සහේ’ යනු ‘බ්‍රාහ්මණයා ඇමතීමයි’. මෙහි ‘ම’ කාරය වනාහි පද සම්බන්ධ කිරීමට කියන ලද්දකි.
**‘ඔදභිස්සාමහං පස්සං ඛුරප්පාණිස්සරාජිනො’** යනු ‘බමුණ, මම මගේ වාරය පැමිණි කල්හි, මුව රංචුවෙන් වෙන්ව පැත්තක සිට දුන්නට ඊතලය තබාගෙන පැමිණෙන රජුට, ‘මහරජතුමනි, මා විදිනු මැනවැ’යි, කියා මගේ නිරෝගී ඇලපත පාන්නෙමි’ යන අර්ථයි. **‘සුඛිතො මුත්තො’** යනු ‘එකල මම මරණ බියෙන් මිදී, සැපසේ නිදුක්ව රජුගේ අනුමැතිය ලැබතොත්, මෑණියන් දැක ගන්නෙමි’ යන අර්ථයි.
නන්දියගේ මේ කතාව ඇසූ බමුණා එතැනින් නික්ම, යන්නට ගියේය. පසුකලෙක නන්දියගේ මරණ වාරය පැමිණියේය. එදින රජතුමා මහත් පිරිවරින් උයනට පැමිණියේය. බෝසත් මුවා පැත්තකට වී බලා සිටියේය. රජතුමා මුවා විද හෙළන්නෙමි’යි, දුනු දියට ඊතලයක් තබා සැකසීය. මෙවැනි අවස්ථාවලදී, අන් මුවෝ මරණ බියෙන් බියපත්ව පලා දුවති. එහෙත් නන්දිය කිසිත් බියක් නැතිව පැන නොගොස්, මෛත්‍රිය පෙරදැරිව සිය ඇලපත රජු සිටි දෙසට පාගෙන, ඊතලයට ඉලක්කව, නිශ්චලව සිටියේය. බෝසතුන්ගේ මෛත්‍රියෙහි ආනුභාවයෙන් රජුට, ඊතලය මුදාහැරීමට නොහැකි විය. එවිට බෝසත් මුවා ‘මහරජතුමනි, කිමෙක්ද? ඊතලය නො මුදන්නෙහි දැ’යි අසා ‘පමා නොවී විදිනු මැනවැ’යි කීවේය. ‘මුව රජුනි, ඔබට විදීමට මම අපොහොසත් වෙමි.’ ‘එසේ නම් මහරජතුමනි, ගුණවතුන්ගේ ගුණ බලය තේරුම්ගත මැනවැ’යි, මුව රාජයා කීවේය. එවිට රජතුමා බෝසතුන් කෙරෙහි පැහැදී, දුනු ඊතල පසෙකට විසිකොට, ‘මේ අචේතනික ලී දුන්නත්, ඊ තලයත්, ඔබේ ගුණ හඳුනා ගත්තේය. එහෙත් සචේතනික මිනිසෙක් වන මම, එය තේරුම් ගන්නට අපොහොසත් වූයෙමි’යි, කී රජතුමා මුව රාජය, මට සමාවුව මැනව. මම ඔබට අභය දානය දෙමි’යි කීවේය. එවිට මුවා ‘මෙසේ මේ රජතුමා මට අභය දානය දුන් කල්හි, මේ උයනේ වෙසෙන මුව සමූහයා කුමක් නම් කරන්නාහුද? එබැවින් රජතුමා ලවා ඔවුන්ටද අභය දානය ලබා දෙන්නෙමි’යි සිතූ මුව රාජයා ‘මිගරාජ’ ජාතකයෙහි දැක්වෙන පරිද්දෙන්ම සියලු වන සතුන්ට ද, අහසෙහි පියාඹන පක්‍ෂීන්ට ද, ජලයෙහි හැසිරෙන මාලුවන්ට ද, අභය දානය දෙවා රජු ද, පන්සිල්හි පිහිටුවා ‘මහරජතුමනි, සතර අගතියෙන් තොරව, දසරාජ ධර්මයන් නොඉක්මවා, දැහැමෙන් සෙමෙන් රාජ්‍යය විචාරීම රජකුගේ යුතුකම වන අතර, රජකුට එය සුදුසුකමක් වන බවත් පවසමින්ද මෙසේද කීය.

මෙසේ රාජ ධර්මයන් ගාථා වලින් ද, දක්වා තවත් දින කිහිපයක් රජු සමීපයෙහි විසූ බෝසත් මුවා, රටේ සියලු සතුන්ට අභය දානය දෙන බව නුවර පුරා රන්බෙර හසුරුවා, ‘මහරජතුමනි, ඔබතුමා නොපමාව කටයුතු කරනු මැනවැ’යි, රජුට උපදෙස් දී, සිය මවුපියන් බැලීම සඳහා යන්නට පිටත් විය.
පෙර මම කොසොල් රජුට අයත් වාස භූමියක විශිෂ්ට රූ ඇති සිවුපාවකු වශයෙන් ‘නන්දිය’ නමින් මුව රාජයෙක් වීමි.
වෙන් කොට දෙන ලද අංජන වනයෙහි දී, කොසොල් රජ දුන්නක් රැගෙන, ඊතලය දුනුදියෙහි පිහිටුවාගෙන, මා මැරීමට මා වෙත පැමිණියේය.
ඊතලය අතේ දරාගත් රජුට මම ඇලපත පෑවෙමි. එදා එයින් මිදුණු මම සුවසේ, මෑණියන් දැකීමට පැමිණියෙමි.
මෙහි ඉහත සඳහන් 6-7-8 යන ගාථා බුදුරජාණන් වහන්සේ විසින් වදාළ ඒවා වේ.
මෙහි **‘කොසලස්ස නිකෙතවෙ’** යනු ‘කොසොල් රජුට අයත් වාසස්ථානයට රජ මාලිගයට සමීප වනයෙක’ යන අර්ථයි. **‘දායස්මිං’** යනු ‘මුවන්ට විසීමට වෙන් කළ වනයෙක’ යන අර්ථයි. ‘**අදෙජ්ඣං කත්‍වාන’** යනු ‘දුනුදිය සමග එක් කොට නංවා’ යන අර්ථයි. **‘සන්‍ධාය’** යනු ‘සන්නද්ධව, යොදා’ යන අර්ථයි. **‘ඔදහි’** යනු ‘යොමු කෙළෙමි’ යන අර්ථයි. **‘මාතරං දට්ඨුමාගතො’ **යන මෙය ප්‍රකට කියමනකි. ප්‍රකට දේශනාවකි. ‘රජුට බණ කියා, සියලු සතුන්ට අභය දානය සඳහා රන්බෙර හසුරුවා, මවුපියන් දැකීමට පැමිණියෙමි’ යන අර්ථයි.
බුදුරජාණන් වහන්සේ මේ ධර්ම දේශනාව ගෙනහැර දක්වා, සත්‍යය ප්‍රකාශකොට ජාතකය නිමවා වදාළ සේක. දේශනාව අවසානයේ දී, මාතුපෝෂක භික්‍ෂුව සෝවාන් ඵලයෙහි පිහිටියේය. එදා මුව දෙමහල්ලෝ නම්, මෙදා සුද්ධෝදන රජතුමා හා මහාමායා දේවිය යි. බමුණා නම්, සැරියුත් තෙරුන් වහන්සේය. රජතුමා නම්, ආනන්ද තෙරණුවෝය. නන්දිය මුවරාජයා වූ කලී, ‘මම ම යැ’යි බුදුරජාණන් වහන්සේ, තමන් වහන්සේ දක්වා වදාළ සේක.
2. සේනක වර්‍ගය
**‘සච්චං කිරෙවමාහංසු’** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර වැඩවාසය කරන සේක්, ගිහිකල බිරිය විසින් පොළඹවන ලද භික්‍ෂුවක නිමිති කොටගෙන වදාළ සේක. ඒ භික්‍ෂුව ළඟට කැඳවූ බුදුරජාණන් වහන්සේ ‘මහණ, තොප කලකිරුණු බව සැබෑවක් දැ’යි විමසූ සේක. ‘ස්වාමීනි, එසේය.’ ‘මහණ, ඔබ කුමක් කරණ කොටගෙන කලකිරුණෙහිද?’ ‘ස්වාමීනි, මාගේ ගිහිකල බිරිය නිසාය.’ ‘මහණ, මේ තැනැත්තිය තොපට අවැඩ කෙළේ දැන් පමණක් නොවේ, මීට පෙර ද ඔබ මෑ නිසා ගින්නට පැන මැරෙන්නට ගොස්, පඬිවරුන් නිසා දිවි ගලවා ගත්තෙහි යැ’යි වදාළ බුදුරජාණන් වහන්සේ, මේ අතීත කථාව මෙසේ දේශනා කළ සේක.
පෙර බරණැස් නුවර ‘සේනක’ නමින් රජෙක් රාජ්‍යය කෙළේය. එකල අප බෝසත් තෙමේ, දෙව්ලොව ශක්‍රයා වී ඉපිද සිටියේය. එකල මේ සේනක රජතුමා කිසියම් නාග රාජයකු සමග මිත්‍රභාවයක් ඇති කොටගෙන සිටියේය. මේ මිත්‍රභාවය ඇති වූයේ අහම්බෙනි. දිනක් ඒ නා රජතුමා සිය නාග භවනයෙන් නික්ම අවුත්, සේනක රජතුමාගේ රාජකීය උයන සමීපයෙහි ගොදුරු සොයමින් සැරි සරයි. මේ දුටු ගම්දරුවෝ පිරිසක් ‘මෙන්න නයෙක් යැ’යි, කියමින් ගල්කැට, කෝටු ආදියෙන් නාග රාජයාට පහර දෙන්නට පටන් ගත්හ. මෙවේලෙහි සේනක රජතුමා උයන් කෙළියට යමින් මේ මාර්ගය දිගේ එමින් සිටියේය. දරුවන් එක් තැනකට රංචු ගැසෙමින්, ඒ මේ අත දුවමින් දඟලනු දුටු රජතුමා රාජ පුරුෂයන් අමතා ‘පුරුෂයෙනි, අර ගම්දරුවෝ කුමක් කෙරෙත්ද, යනු සොයා බලවු යැ’යි අණ කෙළේය. දරුවන් සිටි තැනට ගිය රාජ පුරුෂයෝ, සොයා බලා, කරුණු වටහාගෙන, රජු සමීපයට අවුත් දේවයන් වහන්ස, ඔවුහු එක් නයෙකුට හිංසා කෙරෙති’යි, පැවසූහ. එවිට රජතුමා රාජ පුරුෂයන් ලවා ගම්දරුවන් පලවා හැර, නාග රාජයා මුදවා ගත්තේය. ඉන් අනතුරුව රජතුමා යන්නට ගිය ගමන නැවත ආරම්භ කෙළේය. ඉහත සඳහන් සිද්ධිය සිදුවූ දා මැදියම් රැයේ, සේනක රජතුමාගේ සිරියහන් ගබඩාවට අමුත්තෙක් පැමිණියේය. ඒ බලසම්පන්න නාග රාජයෙකි. නාගරාජයා ඉතා වටිනා මැණික් පොදියක් සේනක රජතුමාට පිළිගන්වා ‘රජතුමනි, අද මම ඔබතුමා නිසා, ජීවිතය ලැබුවෙමි. ඔබතුමා නොඑන්නට අද මා මළවුන් අතරය. එබැවින් ඊට තුටුපඬුරු වශයෙන් මේවා ගනු මැනවැ’යි කීය. සේනක රජතුමා නාග රාජයාගේ කථාවට අතිශයින් පැහැදුනේය. මිනිස් වෙසින් නාගරාජයා පැමිණ සිටි බැවින්, මුලදී නාගරාජයාගේ කථාව තේරුම් ගැනීමට සේනක රජතුමාට මදක් දුෂ්කර විය. මේ සිද්ධියෙන් පසු රජවරු දෙදෙනාම, ප්‍රාණසම මිත්‍රයෝ වූහ. දැන් නාගරාජයා නිතර නිතර සේනක රජුගේ රාජ මාලිගයට පැමිණෙයි. කිසියම් දිනෙක නාගරාජයා සිය මිතුරා වන සේනක රජු බැහැදැකීමට පිටත් වන්නට සූදානම් වී, තමාට අයත් නාග මානවිකාවන් අතරෙහි හුන් තෘප්තියට නොපැමිණෙන, කාමයෙහි ගිජු වූ, එක් නාග මානවිකාවක් ද කැටුව, සේනක රජු හමුවට පැමිණියේය. නාග මානවිකාව සේනක රජුගේ රැකවරණය යටතට පත්කළ නාගරාජයා, රජුට ඈ ගැන සියලු තොරතුරු කියා, ඇය හික්මවා ගැනීම සඳහා ටික කලකට මෙහි ගෙන ආ බව පැවසීය. එසේ නාග මානවිකාව සේනක රජුට භාර කළ නාගරාජයා, ‘ප්‍රිය රජතුමනි, ඔබට පෙනෙන මානයේ මෑ තබාගත මැනව. යම් විටෙක ඇය වෙස්වළා ගතහොත්, ඔබට ඇය දැකගත නොහැකිය. එවිට ඔබ මේ මන්ත්‍රය මතුරනු මැනවි. ඒත් සමගම ඇය සිටින තැන ඔබට පෙනී යනු ඇතැ’යි, කියා කිසියම් මන්ත්‍රයක් රජුට ඉගැන්වීය.
එක් දවසක් ජල ක්‍රීඩාවට යනු සඳහා සූදානම් වූ රජතුමා, ඊට ඉහත කී නාග මානවිකාව ද, එකතුකොට ගත්තේය. උයනට ගිය මේ රාජකීය පිරිස එහි මඟුල් පොකුණට බැස නාන්නට පටන් ගත්හ. රජතුමාත් නාග මානවිකාවත් පොකුණ තුළ ජල ක්‍රීඩා කරමින් නාන අතරතුරේ සෙසු අය පොකුණ අවට ආරක්ෂාව පිණිස රැඳී සිටියහ. මේ අතර අහම්බෙන් මෙන් පොකුණෙහි සිටි දිය නයකු දුටු නාග මානවිකාව ඌ කෙරෙහි පිළිබඳ සිත් ඇතිව, වහා සිය මිනිස් වෙස් අතහැර නාග වෙස් ගෙන, ඒ දිය නයා සමග වරදෙහි යෙදුනාය. රජතුමා ඇය නොදැක ‘කොහි අතුරුදහන් වූවාදැ’යි සොයන්නට විය. පසුව ඇය සොයාගත නොහැකි වූ තැන රජතුමා මන්ත්‍රය මතුරා, අවට විමසා බැලීය. ඇය හුන් ආකාරය දුටු රජතුමා ඉන් කිපී, පොකුණ ළඟ තිබූ උණ පතුරක් ගෙන, ඇයට තැලුවේය. එයින් කෝපයට පත් හැපින්න, වහා නාග ලෝකයට ගියාය. ඈ දුටු නා රජතුමා ‘තී කුමක් නිසා හදිසියේ මෙහි පැමිණියෙහිදැ’යි ප්‍රශ්න කෙළේය. ‘දේවයිනි, ඔබතුමාගේ මිත්‍රයා ඔහුගේ වචනය මා ගණනකට නොගත්තා යැ’යි මා කෙරෙහි කෝපව පිටට පහර දුන්නේයැ’යි කී නාග මානවිකාව තමාගේ පිට රජතුමාට පෙන්නුවාය. ඇත්ත ඇති සැටියෙන් නොදත්, නා රජතුමා එවේලේම නාග මානවකයන් සතර දෙනකුන් ළඟට කැඳවා, ‘මානවකයෙනි, තෙපි වහා පිටත්ව යවු, සේනකයාගේ යහන්ගැබට පිවිස, එකවිට විෂ දුම් නිකුත් කොට ඔහුට හානි පමුණුවවු යැ’යි, ඔවුන්ට කළයුත්ත කියා දී, නාග ලොවින් පිටත්කොට එවීය. එදා රාත්‍රී සේනක රජතුමා සැතපීම සඳහා, සිය සිරියහන් ගැබට ගියේය. සිරි සයනයෙහි වැදහොත් රජතුමා, දහවල් මඟුල් පොකුණේ දී සිදුවූ සිද්ධිය ගැන, කණගාටු වෙමින් හුන්නේය. මේ මොහොතේ විශාල නාග රාජයෝ සතර දෙනෙක් යහන් ගැබේ සතර පැත්තෙන් සැඟවී, අපේක්‍ෂා සහගතව බලා හුන්හ. එවිටම රාජදේවිය රජුගේ යහන වෙත පැමිණියාය. දේවිය දුටු රජතුමා, සොඳුර, කාරණයක් දන්නෙහිදැ’යි ඇගෙන් ඇසුවේය. ‘නො දනිමි, දේවයන් වහන්ස’ ‘සොඳුර, නාග මානවිකාව මා සමග අමනාපව මෙහෙන් පැන ගියාය. අද මා සමග දියකෙළියට මඟල් පොකුණට ගිය ඇය, එහි හුන් දිය නයකු සමග සම්බන්ධයක් ඇතිකොට ගෙන, මගේ අතටම හසු වූවාය. මම එතැනදී ම ඇයට නිසි දඬුවම් දුන්නෙමි. ඉන් කිපුණු ඇය, නාග භවනයට පෙරළා යන්නට ඇතැයි මම සිතමි. එය මට ප්‍රශ්නයක් නොවේ. එහෙත් ඇය මා මිත්‍ර නා රජතුමාට කුමක් කියා ඇත්දැ’යි මම නොදනිමි. මට බිය ඈ විසින් අප දෙදෙනාගේ මිත්‍ර භාවය සිඳ දමනු ලැබේද, යන මේ කාරණය ගැන යැ’යි, රජතුමා දේවිය සමග කීවේය.
රජතුමා වෙහෙසන්නට සූදානමින් හුන් නාග මානවකයෝ රජුගේ මුළු කථාවම ශ්‍රවණය කොට, ස්වකීය අදහස මොහොතකින් වෙනස් කොට, වහ-වහා නාග භවනයට පිටත්ව ගොස්, නා රජු හමුවේ සේනක රජතුමා කී සියල්ල අකුරක් නෑර පැවසූහ. තම ප්‍රාණප්‍රිය මිතුරාට තමාගෙන් සිදුවන්නට ගිය අනර්ථය ගැන, නා රජතුමා මහත් සංවේගයට පැමිණියේය. එය ඉවසිය නොහුණු තැන, එවේලේම තීරණයකට ආ නා රජතුමා තෑගිබෝග ද ගෙන, සැණෙකින් නාග ලෝකයෙන් පිටත් වී සේනක රජතුමාගේ සිරියහන් ගබඩාවෙහි පෙනී සිටියේය. දේවිය යහන් ගැබෙන් පිටමං කළ සේනක රජතුමා ඉමහත් භක්තියෙන් සිය මිතුරා පිළිගත්තේය. එවිට වරදකට හසුවූවකු මෙන් කථාකළ නා රජතුමා, නාග මානවිකාව තමාට කී දෑත්, තමා සේනක රජුට එරෙහිව ගන්නට යෙදුණු දැඩි පියවරත්, ඒ නිසා ම සිද්ධියේ යථා තත්ත්වය දැන ගන්නට ලැබුණු ආකාරයත්, යන මේ සියල්ල ම සිය මිතුරා වන සේනක රජුට පැහැදිලි කෙළේය. මෙයින් නොනැවතුණු නා රජතුමා, සේනක රජු සමා කරවාගෙන, ‘සබ්බරුත ජානන’ නම් වූ බලසම්පන්න මන්ත්‍රයක් සේනක රජුට දී, ‘මා මිත්‍ර සේනක රජතුමනි, මගෙන් සිදුවූ වරදට දඬුවම් වශයෙන් මේ මන්ත්‍රය ගනු මැනවි. මෙය ඉතා වටිනා මන්ත්‍රයකි. මෙය සිහි කළ පමණින් ඔබට ලොව සියලුම සතුන් කථා කරන භාෂාව වහා වැටහේ. එහෙත් මේ වටිනා මන්ත්‍රය කිසිවකුට නොදිය යුතුය. යම් විදියකින් ඔබ මේ මන්ත්‍රය කාට හෝ කියන්නට යෙදුනොත්, ඒ නිසා ම ඔබට එදාම ගින්නකට පැන, දිවි නහ ගන්නට සිදුවනු ඒකාන්තය. එබැවින් රජතුමනි, පණට ආදරය ඇතොත්, මේ මන්ත්‍රය කිසිවෙකුට නොදෙනු මැනවැ’යි කීවේය. ‘යහපති නා රජතුමනි’යි කී සේනක රජතුමා රජු කී සියල්ල ඒ අයුරින්ම පිළිගත්තේය. සේනක රජතුමා **‘සබ්බරුත ජානන’** මන්ත්‍රය උගත් දා පටන් කුහුඹුවන්ගේ භාෂාව පවා, මැනවින් තේරුම් ගනී. එය රජුට විනෝදයක් ද, මහත් අස්වැසිල්ලක් ද විය.
එක් දවසක් උඩුමහල්තලයට වී සේනක රජතුමා කැවිලි ආදී වූ, අතුරුපස භෝජනයක් ගනිමින් හුන්නේය. කැවිලි කන රජුගේ ඇඟිලි අතරින් මීපැණි බිඳක් ද, පැණි බින්දුවක් ද, කැවුම් කැබැල්ලක් ද බිම වැටුණි. එතැනට පැමිණි කූඹියෙක් ඒ දැක, ‘යහලුවනි, රජුගේ මේ උඩුමහලෙහි මීපැණි කළයක් බිඳී ඉහිරී ඇත. ඒ හැර පැණි සහ කැවුම් කරත්තයක් ද පෙරළී ඇත. වරෙවු, පැණි-කැවුම් ඇති තාක් අනුභව කරවුයැ’යි කියමින් මහ හඬින් කෑගසමින්, ඒ මේ අතර දුවන්නට පටන් ගත්තේය. මේ අසා සිටි රජුට මහ හඬින් සිනහ පහළ විය. රජු සමීපයෙහි හුන් දේවිය අන්ද-මන්ද වී ‘මේ රජතුමා කුමක් දැක සිනාසේදැ’යි, සිතූමුත් ඒ ගැන තම සැමියාගෙන් අසන්නට තරම් ධෛර්යවත් නොවූවාය. කැවිලි කා අවසන් වූ රජතුමා එතැනින් නැගිට ගොස්, ස්නානය කෙළේය. රජවරුන් ස්නානය කොට පැමිණි කල්හි, අදාල රාජකාරියෙහි නියුතු රාජ සේවකයෝ, ඒ රජුන් වෙත පැමිණ, තෙත මාත්තු කිරීම්, සුවඳ ගැල්වීම්, සුවඳ සුණු තැවරීම්, විලවුන් ආලේප කිරීම් යන මේ ආදිය සිරිත් වශයෙන් කෙරෙති. ඒ අනුව සේනක රජතුමා ද, ස්නානයෙන් පසු මාලිගය තුළට පැමිණ නියමිත ස්ථානයෙහි, සෙසු රාජකාරිවලට සේවකයන් හෝ, සේවිකාවන් හෝ පැමිණෙන තෙක්, සෝපාවක හිඳගෙන බලා හුන්නේය. එවිට එතැනට පැමිණි මැසි ජෝඩුවක් අතුරින් මැස්සා රජුගේ පිට මත වැසුවේය. මැස්සිය අසුන කෙළවරෙහි හුන්නාය. රජුගේ පිට මත හුන් මැස්සා, සිය බිරිඳ වන මැස්සියට කථා කොට ‘සොඳුර, මෙහි එනු මැනව. අපි දෙදෙනා රජුගේ පිට මත හිඳ කම්සුව විඳිමුදැ’යි මැස්සියට යෝජනා කෙළේය. එවිට මැස්සිය කථා කරමින්, ‘හිමියනි, මඳක් ඉවසුව මැනව. දැන් සේවිකාවෝ රජුට සුවඳ වර්ග රැගෙන එති. ඔවුන් රජුගේ සිරුරෙහි තවරන සුවඳ වර්ග බිමටද වැටේ. මම එහි ලැග, සුවඳ ද තවරා ගෙන, සුවඳවත්වම පැමිණෙන්නෙමි, එවිට රජුගේ පිට මත වැද හෙව, අපට රිසි සේ සතුටු වන්නට හැකි නොවේදැ’යි කීවාය. මැස්සාගේ සහ මැස්සියගේ සංවාදයට කන් දුන් රජතුමා, හඬ නගා සිනාසෙන්නට පටන් ගත්තේය. මේ අතර රජු හුන් තැනට එමින් සිටි රාජ දේවිය, ‘මේ රජතුමා කුමක් දැක, මෙසේ හඬ නගා සිනාසේදැ’යි සිතූ මුත් රජුගෙන් ඒ ගැන කිසිවක් නොඅසන්නට වගබලා ගත්තාය. රාත්‍රී ආහාර ගැනීම සඳහා භෝජනාගාරයට ගිය රජතුමා බොජුන් අනුභව කරමින් හුන් කල්හි, එක් බත් ඇටයක් බිම වැටුණි. එතැනට රැස් වූ කුහුඹුවෝ ‘රජගෙයි බත් කරත්තයක් පෙරළී ඇත. වහා අවුත් බත් අනුභව කරවු යැ’යි කියමින් මහ හඬින් කෑ ගැසූහ. එවිට ද, රජුට සිනා ගියේය. රන් හැන්දකින් රජුට බත් බෙදමින් සිටි රාජ දේවිය, ‘රජතුමා මේ සිනාසෙන්නේ මාගේ අඩුපාඩුවක් දැකීමෙන්දැ’යි, කල්පනා කළමුත්, ඒ ගැන රජුගෙන් ප්‍රශ්න නොකළාය.
ආහාරයෙන් පසු රාත්‍රී සිරියහන් ගතවූ රජතුමා වෙත පැමිණි රාජදේවිය, එතෙක් සිතේ තදකොට ගෙන තිබූ සියලු ප්‍රශ්නවලට, රජුගෙන් විසඳුම් ලබාගන්නට තීරණය කළාය. අනතුරුව රජුට කථා කළ දේවිය, ‘රජතුමනි, ඔබතුමා මේ මේ අවස්ථාවල, පෙනෙන කිසිදු හේතුවක් නැතත්, සිනාසුණෙහිය. ඒ කුමන කාරණයක් නිසාදැ’යි කියනු මැනවි. මම එය දැනගන්නට කැමැත්තෙමි’යි කීවාය. ‘මගේ සිනාසීමෙන් ඔබට කුමන ප්‍රයෝජනයක්ද? එබැවින් නිහඬවනු මැනවැ’යි, රජතුමා කීවේය. එයින් නොනැවතුණු දේවිය, නැවත නැවත රජුගෙන් ප්‍රශ්න කරන්නට පටන් ගත්තාය. දේවියගේ ඇවිටිල්ලෙන් බේරෙන්නට නොහැකි වූ තැන, මන්ත්‍රය ගැන තොරතුරු දේවියට කියන්නට, රජතුමා තීරණය කෙළේය. මන්ත්‍රය ගැන ඇසූ දේවිය ‘රජතුමනි, ඔබ දත් ඒ මන්ත්‍රය මට දෙනු මැනවැ’යි කීවාය. ‘එය කෙසේවත් කළ නොහැක්කකි’යි රජතුමා කී නමුත්, දේවිය මන්ත්‍රය තමාට අවශ්‍යම බව කියමින්, ඇවිටිලි කරන්නට පටන් ගත්තාය. අවසානයේදී, රජතුමා දේවිය අමතා ‘දේවිය, මේ මන්ත්‍රය තවත් කෙනෙකුට දුනහොත්, එයින්ම මාගේ ජීවන කාලය අවසන් වේ. එපමණක් නොව මේ රජය ද, එතැනින්ම අරාජික වේ. මේ නිසා මට ඇවිටිලි නොකොට නිශ්ශබ්දවනු මැනවැ’යි කීවේය. එවිට රාජදේවිය ‘රජතුමනි, ඔබේ ජීවත්වීම හෝ, මරණය මට ප්‍රශ්නයක් නොවේ, එබැවින් මන්ත්‍රය හේතුවෙන් ඔබ මළත් මට එය අවශ්‍යම යැ’යි, තරයේ කීවාය. බිසවගේ වසඟයට දැඩිව නතු වී හුන්, රජතුමා දේවියට මන්ත්‍රය දානය කොට, දිවි හරින්නට තීරණය කෙළේය. අනතුරුව දේවිය ඇමතූ ඔහු ‘දේවිය, හෙට උදෑසනම අපි දෙදෙනා පමණක් මඟුල් උයනට යමු, එහිදී, මම ඔබට මන්ත්‍රය උගන්වා, ගිනි ගොඩක් ගසා, එයට පැන දිවි තොර කරගන්නෙමි’යි කීවේය. පසුදා මන්ත්‍රය දේවියට දී, ගින්නට පනින්නට තීරණය කොටගත් රජතුමා, ඇයද රථයෙහි නංවාගෙන, තමාම රථය පදවාගෙන, උයනට යන්නට පිටත් විය.
මෙවේලෙහි ලෝකය බලන සක්දෙව් රජුට, සේනක රජු කරන්නට යන මේ අනුවණ ක්‍රියාව පෙනී ගියේය. ‘මේ මෝඩ රජා ගැහැණියක නිසා, ගින්නට පනින්නට යයි, එබැවින් මොහුට ජීවිත දානය කළයුතු යැ’යි, තීරණය කළ සක්දෙව් රජතුමා අසුර කන්‍යාවක් වන ‘සුජා’ නම් වූ සිය බිරිය ද කැටුව, බරණැසට අවුත් රජතුමාගේ ගමන් මගෙහි ඉදිරියට පැමිණියේය. සක්දෙව් රජ සිය බිරිඳ සමග කතිකා කොටගෙන, සුජා දෙවඟන එළු දෙනක් බවට පත්කොට, තෙමේ එළුවකුගේ වෙස් ගත්තේය. අනතුරුව ‘මහජනයා අප නොදකීවා! රජුටත් අසුන්ටත් පමණක් අප පෙනේවා’යැයි, අදිටන් කොටගත් ශක්‍රයා, එළුදෙන සමග රථයට ඉදිරියෙන් ගමන් කරන්නට පටන් ගත්තේය. මේ එළු ජෝඩුව රජුටත් අසුන්ටත් හැර, අන් කිසිවකුට නොපෙනිණි. රථයේ කිසිවකු සංවාදයට අල්ලා ගනු රිසින්, එළුවා එළුදෙන සමග, කම්සුව විඳීමට උත්සාහ ගන්නා බවක් පෙන්නුම් කෙළේය. ඒ දුටු රථයෙහි බැඳි අශ්වයන්ගෙන් එකෙක් කථාකොට ‘යහලු එළුවාණෙනි, අපි මීට පෙර ‘එළුවෝ ලජ්ජා නැති මෝඩ සත්ත්ව විශේෂයකැ’යි, අසා ඇත්තෙමු. එහෙත් අද වනතෙක් ඒ බව දෑසින් නොදැක්කෙමු. තෝ වනාහි රහසිගතව, රහස් තැනකදී, කළ යුතු දෑ අප මෙපමණ දෙනෙක් බලා සිටිද්දීම, කරන්නෙහිය. තොට ලජ්ජා නැද්දැ’යි ප්‍රශ්න කෙළේය. තවදුරටත් කථා කළ ඒ අශ්වයා ‘මේ එළුවා අප කලින් අසා තිබූ දේ අප ඉදිරියේදී ම, ඔප්පු කෙළේ යැ’යි කියා, මේ ගාථාව පැවසුවේය.
එළුවා මෝඩයෙකැයි (පැරණි) පඬිවරු ඇත්තක්ම කීහ. රහසිගතව කළ යුතු දේ, ප්‍රසිද්ධියේ කරන සැටි බලන්න. මේ මෝඩයා එය තේරුම් නොගනියි.
මෙහි **‘භස්තං’** යනු ‘එළුවා’ය. **‘පණ්ඩිතා’** යනු ‘නුවණැත්තෝ වූ මෝඩයෙකැ’යි ඇත්තක් ම කියති’ යන අර්ථයි. **‘පස්ස’** යනු ‘ඇමතීම’යි. ‘බලවු.’ යන අර්ථයි. **‘න බුජ්ඣති’** යනු ‘මෙසේ කිරීම නො හොබී යැ’යි තේරුම් නොගනී’ යන අර්ථයි.
අශ්වයාගේ ප්‍රකාශය ඇසූ එළුවා, පිළිතුරු වශයෙන් මෙසේ පැවසීය.
2. යහලු කොටළු පුත්‍රය, රැහැණින් වට කරන ලද, ආවරණය කරන ලද මුව ඇති, වක් වූ තොල් ඇති, තෝ මට වඩා මෝඩයෙකැ’යි දනුව.
3. යහලුව, මිදීමක් ලැබුණු විගස පලා නො යාම, තගේ අනෙක් මෝඩකම යි. තා විසින් උසුලා ගෙන යන, ඔය සේනකයා ද නුඹටත් වඩා මෝඩයෙකි.
මෙහි **‘ත්‍වං නු ඛො සම්ම’** යනු ‘යහලු සෛන්‍ධවය, මටත් වඩා තෝ මෝඩයෙකි’ යන අර්ථයි. **‘ඛරපුත්ත’** යනු ‘මෙයින් කියැවෙන සතා කොටළුවකුට ජාතක වූවෙකි, එබැවින් ඌට එසේ කීය’ යන අර්ථයි. **‘විජානහි’** යනු ‘මම ම මෝඩයෙක් මි’යි, මෙසේ දනුව’, යන අර්ථයි. **‘පරික්ඛිත්තො’** යනු ‘වියගස සමග ගෙල වටකොට බඳිනා ලද’ යන අර්ථයි. **‘වංකොට්ඨො’** යනු ‘වක් වූ තොල් ඇති’ යන අර්ථයි. **‘ඔහිතො මුඛො’** යනු ‘මුඛ බන්‍ධනයෙන් ආවරණය කරන ලද මුව ඇති’, යන අර්ථයි. **‘මුත්තො’** [missing trans]
[missing trans]
[missing trans]
[missing trans]
[missing trans]
5. යමෙක් උතුම් වූ දෙයක් ලැබ, එය බිරියට පිරිනමන්නේද? තෙමේ ද එයින් පිරිහේ. බිරිඳ ද තමාට අහිමි වේ.
මෙහි **‘උත්තමත්‍ථං’** යනු ‘සියලු සතුන්ගේ හඬ තේරුම් ගැනීමේ මන්ත්‍රය’ යි. **‘තෙන’** යනු ‘ඇයට මන්ත්‍රය ප්‍රදානය කිරීම නම් වූ කාරණය නිසා, එනම් ඇයට එය ලබාදීම නිසා, ගින්නට පිවිසෙන්නට සිදුවේ. එවිට තමාට තමා ද අහිමි වේ. ඔහු තම බිරිඳ ද, අහිමි කර ගනී. එබැවින් මොහු නුඹටත් වඩා, වැඩි තරම් වූ මෝඩයෙකි. ලැබුණු යසස රැක ගැනීමට නොහැකි වන බැවිනි.’
එළුවාගේ කථාව ඇසූ රජතුමා වහා රථය නවත්වා, එළුවාට ළංවී ‘එළු රාජය, අපට යහපතක් කරන්නට කල්පනා කෙළේ ඔබ පමණකි. දැන් අපට කියනු මැනවි, මා කුමක් කළ යුතුදැ’යි ඇසීය. ඉක්බිති ‘මහරජතුමනි, මෙලොව සත්ත්වයන්ට තමාට වඩා වැඩි තරම් වූ, අන් ප්‍රිය වස්තුවක් නැත. එබැවින් ප්‍රිය වූ එක් දෙයක් නිසා, තමා විනාශකොට ගැනීමටත්, ලැබූ යසඉසුරු පහකොට දැමීමටත්, නුසුදුසු යැ’යි කී එළු රාජයා, තවදුරටත් මෙසේද පැවසුවේය.
6. රජතුමනි, ඔබ වැන්නෙක් ජීවිතය හැරපියා, ප්‍රිය වස්තූන් සේවනය කරයිද? ‘මට ප්‍රිය යැ’යි දෙයක් ඒකාන්තයෙන් නැත. ලොව උතුම් ශ්‍රේෂ්ඨ වස්තු ඇතත්, තමා ම ශ්‍රේෂ්ඨය. ජීවිතය වර්ධනය කරගත් පුද්ගලයා, පසුව ප්‍රිය වස්තු ලබා ගන්නේය.
මෙහි **‘පියම්මෙ’** යනු ‘මට ප්‍රිය යි’ යන අර්ථයි. **‘පියං මෙ’** යනු ද පාඨයකි. මින් කියන ලද අර්ථය නම්, ‘රජතුමනි, ඔබ වැනි මහත් යසස් ඇති පුද්ගලයෙක් ප්‍රිය වූ එක් දෙයක් නිසා, ‘මෙය මට ප්‍රිය යැ’යි ජීවිතය හැරපියා, ආත්මය අත්හැර, ඒ ප්‍රිය වස්තූන් සේවනය කරයි නම්, එය නොකළ යුතුමය. මක් නිසා ද යත්? **‘අත්තාවසෙය්‍යො පරමාවසෙය්‍යො’ **යනු ‘යම් හෙයකින්ද? ලොව කෙතරම් උතුම්, ශ්‍රේෂ්ඨ වූ ප්‍රිය වස්තූන් ඇතත්, ඒ හැමට වඩා සිය ගුණයෙන්, දහස් ගුණයෙන්, තමා ම ශ්‍රේෂ්ඨය. උතුම්ය. මහාර්ඝය. එනිසාය’ යන අර්ථයි. මෙහි ඇති ‘ව’ කාරය, ‘ද’ කාරාර්ථයෙහි නිපාතයකැ’යි දත යුතුය. **‘ලබ්භා පියා ඔචිතත්‍ථෙන පච්ඡා’** යනු ‘සුදුසු තත්ත්වයට දියුණු වූ මිනිසකු විසින්, ‘පසුව ප්‍රිය වස්තු ලැබීමට හැකි යැ’යි සිතා, එක් දෙයක් වෙනුවෙන් සිය ජීවිතය නො නැසිය යුතුය.
මෙසේ බෝසත් එළුවා රජුට ඔවදන් දුන්නේය. ඉතා සතුටට පත් වූ රජතුමා, ‘එළු රාජය, ඔබ කොතැනක සිට පැමිණියෙක්දැ’යි ඇසීය. ‘මහරජතුමනි, මම වනාහි ශක්‍රයා වෙමි, ඔබට අනුකම්පාවෙන්, ඔබ මරණයෙන් මුදාගැනීම සඳහා මෙහි පැමිණියෙමි’. ‘සක්දෙව් රජුනි, මම මැයට මන්ත්‍රය දෙන බව කීවෙමි. ඉතින් දැන් කුමක් කරම්ද?’ ‘මහරජතුමනි, ඔබ කරන්නට යන දෙයින් පාඩු දෙකක් සිදුවේ. විනාශ දෙකෙකින් කාටවත් සිදුවන ප්‍රයෝජනයක් නැත. එබැවින් මන්ත්‍රය ඉගෙනීමට පෙර, ඒ සඳහා කළයුතු උපචාර විධියක් ඇතැ’යි, බිරිඳට කියා, ඇයට පහර කිහිපයක් ගසනු මැනවි, එවිට එය මන්ත්‍ර ඉගෙනීම ප්‍රතික්‍ෂේප කරනු ඇතැ’යි, එළුවා පැහැදිලි කෙළේය. ‘යහපතැ’යි කියා එළුවාගේ උපදෙස් පිළිගත් රජතුමා, ‘උපචාර විධියට’ සූදානම් විය. රජුට ඔවදන් දුන් සක්දෙවිඳු සිය බිරිය ද, කැටුව පෙරළා දෙව්ලොවට ගියේය. සිය දේවිය සමග උයනට ගිය රජතුමා, දේවිය ළඟට කැඳවා ‘සොඳුර, මන්ත්‍රය ඉගෙන ගන්නට කැමතිදැ’යි ඇසීය. ‘එසේය, දේවයන් වහන්ස.’ එසේ නම් ඊට අවශ්‍ය උපචාර දැක්විය යුතුය.’ ‘දේවයන් වහන්ස, කුමන උපචාරයක්ද?’ ‘දේවිය, මන්ත්‍රය ඉගෙන ගැනීමට පෙර එය ඉගෙන ගන්නා තැනැත්තා හෝ තැනැත්තිය සිට ගන්නට සලස්වා පිට ප්‍රදේශයට පහර සියයක් ගැසිය යුතුය. එසේම පහර දෙද්දී, කෙඳිරියක්වත් නො නැගිය යුතු යැ’යි, රජතුමා උපචාර විධිය විස්තර කෙළේය. මන්ත්‍ර ලෝභයෙන් යුතු දේවිය, ඊට එකඟ විය. වහා වධකයන් කැඳවූ රජතුමා දේවියගේ වම්පසින් සහ දකුණුපසින් සිට, එක්කෙනා පහර පනහක් බැගින් කස පහර සියයක් තැළීමට රජතුමා අණ කෙළේය. වධකයෝ ද දෙපසින් සිට, දේවියට කස පහර එල්ල කරන්නට පටන් ගත්හ. පහර දෙක තුනක් ඉවසා සිටි දේවිය ‘මීට වඩා මට නොගසනු මැනවි, මට ඔය මන්ත්‍රයෙන් කම් නැතැ’යි, කියා මහ හඬින් කෑ ගැසුවාය. ඉක්බිති රජතුමා ‘නුඹ මා මරවා මන්ත්‍රය ලබාගන්නට සිතූ එකියකැ’යි, කියා පිට පැළෙන තෙක්, තවත් පහර කීපයක් ගසා අත්හැරියේය. එදා පටන් ඇය රජුගෙන් කවදාවත් කිසිවක් නොඉල්ලුවාය.
බුදුරජාණන් වහන්සේ මේ ධර්ම දේශනාව ගෙනහැර දක්වා, සත්‍යය ප්‍රකාශකොට ජාතකය නිමවා වදාළ සේක. දේශනාව අවසානයේදී, කලකිරුණු භික්‍ෂුව, සෝවාන් ඵලයෙහි පිහිටියේය. එදා රජතුමා නම්, මේ කලකිරුණු භික්‍ෂු නමයි. දේවිය නම්, ඒ භික්‍ෂුවගේ ගිහි කල බිරියයි. අශ්වයා නම්, සැරියුත් තෙරණුවෝය. සක්දෙව් රජ වූ කලී, ‘මම ම යැ’යි බුදුරජාණන් වහන්සේ වදාළ සේක.
**‘අකක්කසං’** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර වැඩවෙසෙන සේක්, ප්‍රඥා පාරමිතාව නිමිති කොටගනෙ වදාළ සේක. මෙහි වර්තමාන කථා වස්තුව ‘මහා උම්මග්ග’ ජාතකයෙහි විස්තර වේ. කිසියම් දවසක බුදුරජාණන් වහන්සේ භික්‍ෂූන් අමතා ‘මහණෙනි, තථාගතයන් වහන්සේ දැන් පමණක් නොව පෙර ද නුවණැත්තෙක් ව, උපායෙහි දක්‍ෂයෙක්ව, කටයුතු කළාහු යැ’යි, වදාරා මේ අතීත කථාව දේශනා කළ සේක.
පෙර බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ කසී රට කර්මාර කුලයෙහි ඉපිද තරුණ වියට පත්වූයේ, තම ශිල්පයෙහි අති දක්ෂයෙක් විය. ඔහුගේ මවුපියෝ ඉතා දිළිඳුය. ඔවුන්ගේ ගමට නුදුරෙහි පවුල් දහසකින් යුතු වෙනත් කර්මාර ගමක් විය. ඒ ගම කර්මාන්ත සඳහා චිර ප්‍රසිද්ධියක් ඉසුලුවේය. ඒ කර්මාර ගමෙහි ගම්දෙටු නායකතුමා රජුට ඉතා හිතවත්ය. සියලු වස්තූන්ගෙන් ආඪ්‍ය වූ ඔහු, මහා ධනවතෙක් ද විය. ඔහුට උතුම් වූ රූ සිරියෙන් යුතු දිව්‍ය අප්සරාවක් බඳු ජනපද කල්‍යාණියකට සුදුසු සියලු ලක්‍ෂණවලින් සමන්විත එකම දියණියක් වූවාය. අසල්වැසි ගම්වල මිනිසුන් වෑ, පොරෝ, නගුල් තල ආදිය සාදවා ගැනීම පිණිස, නිතර මේ ගමට පැමිණෙති. මිනිසුන් වැඩිමනත් එසේ පැමිණෙන්නේ තම කටයුතු කරවා ගැනීමටත් වඩා, බෙහෙවින් ඒ කුමරිය දැක ගැනීමේ අපේක්‍ෂාවෙනි. තම-තමන්ගේ කටයුතු කරවා ගත් මිනිස්සු පෙරළා ගම්වලට ගොස්, ඒ ඒ තැන්වලදී තමන් සාදවා ගත් බඩු ගැන නොව කුමරිය ගැන ම, ඇගේ රූසිරි ගැන ම කතා කළහ. වර්ණනා කළහ. ඒ ඒ තන්හිදී මේ කතා ඇසූ බෝසත් තෙමේ, ඇසීම් පමණකින් ම ඈ කෙරෙහි බැඳී ‘මම කෙදිනක හෝ ඇයම පාදපරිචාරිකා කොට ගන්නෙමි’යි සිතුවේය. මෙසේ අදිටන් කොටගත් බෝසත් තරුණයා, උසස් වර්ගයේ යකඩ කෑල්ලක් ගෙන, ඉතාම සියුම්, ඉතාම ඝන වූ ඉදිකටුවක් තනා, එහි මලයද විද, එය ජලයෙහි ගිල්වීය. අනතුරුව තවත් එබඳුම යකඩ කැබැල්ලකින් ඉහත කී ඉඳිකටුවට, ඉතාම සියුම් ලෙස කොපුවක් තැනුවේය. එම කොපුවෙහි ද මලයක් සාදා, බැලු බැල්මට ඉඳිකට්ටක් මෙන් පෙනෙන ආකාරයට සකස් කෙළේය. මේ ආකාරයට එකම ස්වරූපයෙන් පෙනෙන පරිද්දෙන් කොපු සතක් තැනුවේය. මේ කොපු එකින් එකට විශාල වූයේ ඉතාම ඉතා සියුම් අයුරෙනි. ඒවා කෙසේ කෙළේදැ’යි, විස්තර කළ නොහැකිය. බෝසතුන්ගේම මහත් වූ නුවණින් කළ දේවල් නිසා, ඉතා උසස් තත්ත්වයේ නිමැවුම් ලෙස මේවා හැඳින්විය හැකිය. ඉඳිකටුව පළමුකොට ප්‍රථම කොපුවේ දමයි. කොපුව වසා ඉන්පසු, එය දෙවන කොපුවේ තැන්පත් කරයි. මෙපරිද්දෙන් අවසානයේදී, දක්නට ලැබෙන සත්වැනි කොපුවද, පෙනෙනුයේ ඉඳිකට්ටක ම ස්වරූපයෙනි. බෝසත් තරුණයා කොපු තුළ බහාලන ලද, ඉහත කී ඉඳිකටුව කිසියම් නළයක දමා, එම නළය වසා ඉනෙහි රුවාගෙන, කලින් කියන ලද ප්‍රසිද්ධ කර්මාර ගමට ගියේය. ඔහු එගමට ගිය නමුත්, ගම්දෙටු නායකතුමාගේ ගෙය හෝ, ගේ පිහිටි වීථිය හෝ, නො දත්තේය. එබැවින් අනුන්ගේ තොරතුරු අසමින් නායකතුමාගේ මැදුර වෙත පැමිණි. බෝසත් තරුණයා එහි ඉදිරිපස සිට, ‘මාගේ අත්ලෙහි ඉතා මහාර්ඝ ඉඳිකටුවක් ඇත. කවරෙක් නම්, එය මුදල් දී ගන්නට කැමැත්තෙහිදැ’යි ශබ්ද නගා ඉඳිකටුව ගැන වර්ණනා මුඛයෙන් කථා කෙළේය. එසේ කළ ඔහු තවදුරටත් තම නිර්මාණය අගය කරමින්, මෙසේද පැවසීය.
කර්කශ නොවූ, සිලුටු වූ, පීරෙන් මට්ටම් කළ, කදිම ඉඳිකටු මලයක් සහිත තියුණු වූ තුඩක් ඇති, මේ ඉඳිකටුව කවරෙක් මිලදී ගන්නට කැමැත්තේද?
මා තැනූ ඉඳිකටුවේ මහත් වූ (ගෙඩි ගැසුණු) තැන් හෝ, කැළැල් ඇති තැන් හෝ, ඉරි තැන් හෝ නොමැති බැවින් **‘අකක්කස’** නම් වූ ද, මටසිලුටු බැවින් **‘අඵරුස’** නම් වූද, පීරෙන් හා කුරුඳු ගලෙන් පිරිසිදු කළ බැවින් **‘ඛරධොත’** නම් වූ ද, මනාව විදින ලද ඉඳිකටු මලින් යුතු බැවින් **‘සුපාසිය’** නම් වූ ද, සියුම් බැවින් **‘සුඛුම’** නම් වූ ද, තුඩග තියුණු බැවින් **‘තිඛිණග්ග’** නම් වූ ද, ඉඳිකටුව මාගේ අතින් කවරෙක් නම්, මිලදී ගන්නට කැමති වේද? යන අර්ථයි.
මෙසේ කී බෝසත් තරුණයා තවදුරටත් සිය නිමැවුම වර්ණනා කරමින්, මෙසේ ද පැවසීය.
2. මැනවින් මදින ලද, සොඳින් ඉඳිකටු මලය සාදන ලද, අනුක්‍රමයෙන් සිහින් කරන ලද, ඝන වූ දෙයක් නමුත් විනිවිද යන ඉතා ශක්තිමත් වූ, මේ ඉඳිකටුව කවරෙක් නම් මිලදී ගන්නට කැමති වේද?
මෙහි **‘සුමජ්ජං’** යනු ‘කුරුඳු පාෂාණයේ කුඩුවලින් මැනවින් මදින ලද’ යන අර්ථ යි. **‘සුපාසං’** යනු ‘සිදුරු විදින කටුවෙන් සියුම් ලෙස විදින ලද බැවින් ඉතා හොඳ ඉඳිකටු මලයක් ඇති’ යන අර්ථ යි. **‘ඝනඝාතිමං’** යනු ‘යම් පහර දීමකින් කිණිහිරක් පසා කරගෙන යා ද? ඒ ඉඳිකටුව ‘ඝනඝාතිම’ යැ’යි, කියනු ලැබේ. මේ ඉඳිකටුව එබන්දකි’ යන අර්ථයි. **‘පටිත්‍ථද්ධං’** යනු ‘මෘදු නොවූ තද එකකි’ යන අර්ථයි.
මේ අතර උදේ ආහාර අනුභව කළ නායකතුමා වෙහෙස දුරුකර ගැනීම සඳහා කුඩා ඇඳක හාන්සි වී හුන්නේය. එවේලෙහි ඔහුගේ දූ කුමරිය සිය පියාට පවන් සලමින් තල් වටක් අතින් ගෙන, ඇද ළඟ වාඩි වී හුන්නාය. බෝසතුන්ගේ මිහිරි කටහඬ ඇයට ඇසුනේ මෙවිට ය. ඒ කටහඬ ඇසූ කල්හි, සිනිඳු අමු මස් පිඩකින් සිය හදවතට ගැසුවාක් මෙන්ද, ග්‍රීෂ්මයෙන් පීඩාවට පත් වී හුන් කලකෙ, සිසිල් දිය කළගෙඩි දහසකින් නෑව්වාක් මෙන් ද, ඇයට දැනුණි. ‘මිහිරි හඬින් මධුර නාදයෙන් යුතු කටහඬින් කම්මල්කරුවන් වසන මේ ගමේ ඉඳිකටු වෙළෙඳාම් කරන මේ තැනැත්තා කවරෙක්ද? කුමන කරුණකට ඔහු මෙහි පැමිණියේ දැ’යි, නිසැකව එය දැනගන්නෙමැ’යි, අදිටන් කොටගත් තරුණ කුමාරිකාව, තල්වට පසෙකින් තබා ගෙයින් එලියට බැස්සාය. සිය නිවසේ ආලින්දයේ සිට ඇය ඔහු සමග කථා කරන්නට පටන් ගත්තාය. බෝසත්වරුන්ගේ ප්‍රාර්ථනා වූ කලී කෙසේ නමුත් ඉටුවේ. බෝසත් තෙමේ කර්මාර ගමට පැමිණියේ ම ඈ ගැන බලාපොරොත්තුවෙන් ය. ඇයම දැන් ඇවිත් ඔහු සමග කතා කරයි. කුමරිය කතාව අරඹමින්, ‘තරුණය, මේ මුළු රටේම වැසියෝ ඉඳිකටු ආදී උපකරණ සඳහා මේ ගමට පැමිණෙති. ඔබ වනාහි, ලාබාලකම නිසාදෝ මේ ගමේ ඉඳිකටු විකුණන්නට සිතූ දෙයක් පෙනේ. එසේ වුවද, ඔබ මුළු දවස පුරාම ඔබ තැනූ ඉඳිකටුව ගැන වර්ණනා කළත්, ඔබේ අතින් එය මිලදී ගන්නට කෙනකු මේ ගමේ නැත. එබැවින් ඔබට අවශ්‍ය වන්නේ මුදල් නම්, වෙනත් ගමකට යනු මැනවැ’යි කියා වැඩිදුරටත් මෙසේ ද පැවසුවාය.
3. මෙකල ඉඳිකටු, බිලී කොකු (යනාදිය) මෙහෙන් (මේ ගමෙන්) බෙදා හරිති. ලෝකුරු ගමක ඉඳිකටු විකුණන්නට හදන, මේ ඔබ කවරෙක්ද?
4. විවිධ වූ කර්මාන්ත බොහෝ ය. (ඒවාට) ආයුධ මෙහෙන්ම යයි. (එසේ වූ) ලෝකුරු ගමක ඉඳිකටු විකුණන්නට කවරෙක් නම්, සුදුසු වේද?
අටුවාව : මෙහි **‘ඉතොදානි’** යනු ‘දැන් මේ රටේ’ යන අර්ථයි. **‘සූචියො ච බලිසානි ච’** යනු ‘ඉඳිකටුත්, බිලීකටුත්, වෙනත් උපකරණත්, මේ ලෝකුරු ගමෙන් ම’ යන අර්ථයි. **‘පතායන්ති’** යනු ‘නික්මෙත්, ඒ ඒ දිසාවට පැතිර යති’ යන අර්ථයි. **‘කොයං’** යනු ‘මෙසේ ඇති කල්හි මේ ලෝකුරු ගමේ ඉඳිකටු විකුණන්නට හදන මොහු කවුද?’ යන අර්ථයි. **‘සත්‍ථානි’** යනු ‘බරණැසට යන විවිධ ආයුධ මෙහෙන් ම යයි’ යන අර්ථයි. **‘විවිධා පුථු’** යනු ‘සියලු රටවැසියන්ගේ නානාප්‍රකාර වූ බොහෝ කර්මාන්ත මෙහෙන් ගත් උපකරණවලින් ම පවතී’ යන අර්ථයි.
ඇයගේ වචන ශ්‍රවණය කළ බෝසත් තරුණයා ඇය අමතා ‘සොඳුර, ඔබ නො දන්නාකම නිසත්, නුවණ මඳ නිසාත්, එසේ කියන බව පෙනේ. මෙය ද අසනු මැනවැ’යි කී ඔහු මේ ගාථා පැවසීය.
5. නුවණැත්තකු විසින් (මේ) ඉඳිකටුව ලෝකුරු ගමේ ම විකිණිය යුතුය. නිර්මාණයේ හොඳ-නරක ආචාර්යවරු ම දනිති
6. සුන්දර තැනැත්තිය, ඔබේ පියා මා විසින් නිර්මාණය කළ මේ ඉඳිකටුව තේරුම් ගත්තොත් ඔබ ද, ගෙදර යම් ධනයක් වෙතොත් එය ද මට පවරා දෙන්නේය.
මෙහි **‘සූචිං’** යනු ‘විභක්ති විපර්යාසයක් කළ තැනකි. මින් කියන ලද අර්ථය නම් පණ්ඩිත පුරුෂයකු විසින් නම් මේ ඉඳිකටුව ලෝකුරු ගමේම විකිණිය යුතුය.’ යන අර්ථයි. මක්නිසාද යත්? **‘ආචරියාව ජානන්ති’** යනු ‘ඒ ඒ ශිල්පය දත් ආචාර්යවරුම, ඒ ඒ ශිල්පයේ හොඳ-නරක තත්ත්වය දනිති. ඒ මම ලෝකුරු කර්මාන්තයක තත්ත්වය නොදන්නා, ගෘහපතියන්ගේ ගමකට ගොස්, මා තැනූ ඉඳිකටුවේ හොඳ-නරක තත්ත්වය කෙසේ නම්, අවබෝධ කරවන්නෙම්ද? මේ ගමෙහි උදවියට මගේ ශක්තිය අවබෝධ කරවන්නෙමැ’යි, මෙසේ බෝසත් තෙමේ මේ ගාථාවෙන් තමාගේ හැකියාව වර්ණනා කෙළේය’ යන අර්ථයි.
**‘තයා ච මං නිමන්තෙය්‍ය’** යනු ‘සුන්දරිය, ඉදින් ඔබේ පියා මා විසින් නිමවන ලද මේ ඉඳිකටුව ගැන ‘මෙය මෙබඳුය, නිමවන ලද්දේ මෙසේ යැ’යි තේරුම් ගත්තේ නම්, ‘මම ඔබට මේ දියණිය පාදපරිචාරිකා කොට දෙමි, හැර ගනුව’යි කියා මෙසේ ඔබ ද මට පිරිනමන්නේය’ යන අර්ථයි. **‘යඤ්චත්‍ථඤ්ඤං ඝරෙ ධනං’** යනු ‘සවිඤ්ඤාණක හෝ අවිඤ්ඤානක හෝ යමක් වෙතොත්, එනම් වෙනත් කිසියම් ධනයක් ගෙදර වේනම්, එයින් ද මට සලකන්නේය’ යන අර්ථයි. **‘යඤ්චස්සඤ්ඤං’** යනු ද පාඨයකි. මොහුගේ ගෙදර යම් වෙනත් ධනයක් වේද? යන අර්ථයි.
මේ අතර ගේ ඇතුළේ හාන්සි වී හුන්, ගම්පතියා ඔවුන් දෙදෙනාගේ මුළු කතාව ම අසා සිට, සිය දුවට කතා කොට ‘දියණියනි, නුඹ කා සමග කතා කළෙහි දැ’යි විමසුවේය. ‘පියාණෙනි, ඉඳිකටු විකුණන්නට මෙහි පැමිණි එක් පුරුෂයකු සමග ය.’ ‘එසේ වී නම්, ඔහු මෙහි කැඳවව යි’ පියා තම දියණියට අණ කෙළේය. වහා මිදුලට දිවූ ඇය තරුණා ගෙතුලට කැඳවූවාය. ගෙට පිවිසි බෝසත් තෙමේ, ගම්පතියාට නමස්කාර කෙළේය. එවිට ගම්පතියා ‘තරුණය, ඔබ කවර ගමෙක වැසියෙක් දැ’යි, ඇසීය. ‘ගම්පතිතුමනි, මම අසවල් ගමෙහි අසවල් ලෝකුරුවාගේ පුතා වෙමි.’ ‘තරුණය, කුමක් සඳහා ඔබ මෙහි පැමිණියෙහිද?’ ‘නායකතුමනි, ඉඳිකටුවක් විකිණීම පිණිස මෙහි පැමිණියෙමි.’ ‘තරුණය, ඔබ තැනූ ඉඳිකටුව මෙහාට ගන්න. මම එය බලන්නෙමි’යි, ලෝකුරු නායකයා බෝසතුන්ට පැවසීය. ස්වකීය කුසලතාව හැමදෙනා ම ඉදිරියේ දැක්වීමට තීරණය කළ බෝසත් තරුණයා ‘නායකතුමනි, ඔබ තනියෙන් මෙය පරීක්‍ෂා කරනවාට වඩා, ගමේ සියලුම කම්මල්කරුවන් මෙහි රැස්කොට, විමසා බලතොත් වඩාත් හොඳ නොවේදැ’යි ඇසීය. නායකතුමා ද ‘මැනව දරුව’යි කියා සියලු ලෝකුරුවන් සිය නිවෙසට කැඳවා, ඔවුන් වටකොට ගෙන, ඒ මැද්දෙහි වාඩි වී ‘පුත, ඔබේ නිර්මාණය අපට පෙන්වව’යි කීය. ‘ඇදුරුතුමනි, පළමුකොට මෙතැනට කිණිහිරක් ද, ජලය පුරවන ලද ලෝහ බඳුනක් ද ගෙන්වනු මැනව’යි තරුණයා කීය. ඔහු කී සියල්ල ගම්පතිතුමා එතැනට ගෙන්වීය. එවිට බෝසත් තෙමේ සිය ඉණ අත ගා, එහි තිබූ ඉඳිකටුව බහාලන ලද නළය මෑත්කොට, නායකතුමාගේ අත්ල මත එය තැබීය. ඒ දුටු නායකයා නළයෙන් ඉඳිකටුව ඉවතට ගෙන ‘පුතණුවනි, මේ ඉඳිකටුවදැ’යි විචාළේය. ‘නායකතුමනි, ඔය ඉඳිකටුව නොව එහි කොපුව යැ’යි තරුණයා කීය. අනතුරුව එය ඒ මේ අත හරවමින් පරීක්‍ෂා කොට බැලූ මුත්, නායකතුමාට එහි විවෘත කෙරෙන කෙළවර සොයාගත නොහැකි විය. එය අතට ගත් තරුණයා සිය නියගින් කොපුව විවරකොට ‘හිතවතුනි, මේ කොපුව ය. මේ ඉඳිකටුව යැ’යි සභාවට පෙන්වා, එය නායකතුමාගේ අතෙහි තැබීය. නායකතුමා ඉඳිකටුව පිරික්සා බලා පුත, මේ ඉඳිකටුව නොවේදැ’යි කීය. එවිට ද ‘නායකතුමනි, ඔය ඉඳිකටුව නොව කොපුවයි, ඉඳිකටුව ඇත්තේ කොපුව ඇතුළේ යැ’යි තරුණයා පිළිතුරු දුන්නේය. එය ද විවරකොට ගැනීමට ගම්දෙටුවා අසමත් විය. නැවත ඔහුගේ අතින්, ඉඳිකටුව තමා වෙතට ගත් තරුණයා නියගින් එය විවරකොට, පිළිවෙළින් තවත් කොපු හයක් මෑත්කොට, ඒවා නායකතුමා ඇතුළු සභාවට පෙන්වා, සියලු කොපු ගම් දෙටුවාගේ පාමුල තබා, ‘නායකතුමනි, මේ ඉඳිකටුව යැ’යි එය ඔහුගේ අත්ල මත තැබීය. මේ අසිරිය දුටු දහස් ගණන් ලෝකුරුවෝ අත්පොළසන් දෙන්නට ද, හිස්වටා සළු කරකවන්නට ද පටන් ගත්හ.
ඉක්බිති ලෝකුරු නායකතුමා, තරුණයා අමතා, ‘පුත, මේ ඉඳිකටුවේ ශක්තිය කෙසේදැ’යි විමසීය. ‘ඇදුරුතුමනි, ශක්තිමත් පුරුෂයකු ලවා, මේ කිණිහිර ඔසවන්ට සලස්වා ඊට යටින් ජලය පුරවන ලද ලෝහ පාත්‍රය තබා, මේ කිණිහිර මැද ඉඳිකටුව සිරස් අතට තුඩ කිණිහිර මැදට සිටින සේ තබා, පහර දෙනු මැනවැ’යි තරුණයා කීය. නායකතුමා පුරුෂයකු ලවා ඒ කටයුත්ත, කියන ලද පරිද්දෙන් ම සිදු කෙළේය. එවිට ඒ ඉඳිකටුව කිණිහිර විනිවිද ගොස් යට තිබූ බඳුනේ ජලය මත තිරස් අතට පිහිටියේය. එය කෙස් අගත් පමණවත් දියෙන් මතුවීමක් හෝ යටට නැඹුරු වීමක් හෝ නොවී සමාන්තරව දිය මත පිහිටා තිබුණි. මේ දුටු ලෝකුරු පිරිස අපිදු මෙපමණ කලක් ලෝකුරුවෝ වෙමු. එහෙත් මෙවැනි දෙයක් ආරංචියක්වත්, නො ඇසූ විරූ යැ’යි, කියමින් අත්පොළසන් දෙමින් තම-තමන්ගේ හිස් වටා සළු වනමින්, ප්‍රීති ඝෝෂා පවත්වන්නට පටන් ගත්හ. ගම්දෙටු නායකතුමා ඒ පිරිස මැද දී ම, සිය දියණිය ළඟට කැඳවා, තරුණයා අමතා ‘පුත, මේ මාගේ දූ කුමරිය සුදුසු ඔබට ම යැ’යි පවසා අත පැන් වත්කොට ඇය තරුණයාට පාවා දුන්නේය. තරුණයා ද පසුකලෙක නායකතුමාගේ අභාවයෙන්, ලෝකුරු ගමේ ගම්පති පදවියට පත්විය.
බුදුරජාණන් වහන්සේ මේ ධර්ම දේශනාව ගෙනහැර දක්වා සත්‍යය ප්‍රකාශ කොට ජාතකය නිමවා වදාළ සේක. එදා කර්මාර දියණිය නම්, මෙදා රාහුල මාතාවය. නුවණැති තරුණයා වූ කලී, ‘මම ම යැ’යි, බුදුරජාණන් වහන්සේ තමන්වහන්සේ දක්වා වදාළ සේක.
**‘නවජන්‍දකෙ’** යන මේ ගාථා කොටස අයත් ජාතක කථාවස්තුව බුදුරජාණන් වහන්සේ දෙව්රම් වෙහෙර වැඩවෙසෙන සේක්, මරණයට බියවන එක් භික්‍ෂු කෙනකුන් අරබයා වදාළ සේක. ඒ භික්‍ෂුව සැවැත් නුවර වැසි කුල පුත්‍රයෙකි. සසුනෙහි පැවිද්ද ලැබූ මුත් ඔහු මරණයට නිතර බියෙන් පසුවේ. ඉතා සුලු දෙයකට පවා එනම්, ගසක අත්තක් සෙලවීම, දඬු කැබැල්ලක් බිමට වැටීම, කුරුල්ලකුගේ හෝ සිව්පාවකුගේ හඬක් ඇසීම හා එවැනි අන් කිසියම් ශබ්දයකදී වුවද, ඔහු බියෙන් සැලේ. එසේ බිය වූ අවස්ථාවලදී ඔහු බඩට පහරක් වැදුණු සාවකු මෙන්, බියෙන් ගැහෙමින් වෙවුලමින් ඒ මේ අත ඇවිදී. දිනක් දම්සභාවෙහි රැස්වූ භික්‍ෂූන් ‘ඇවැත්නි, අසවල් භික්‍ෂුව සෑම විටම මරණ බියෙන් තැතිගෙන සුලු ශබ්දයක් ඇසුණ විට පවා, බියෙන් ගැහෙමින් පලා යයි. ලොව සියලු සතුන්ට මරණයම ස්ථිරය. ජීවිතය අස්ථිරය. භික්‍ෂුවක විසින් එය ම සිහි කළ යුතු නොවේදැ’යි කථා කරමින්, හිඳින අතරතුරේදී, ඒ භික්‍ෂූන් අතරට බුදුරජාණන් වහන්සේ වැඩි සේක. භික්‍ෂූන් සාකච්ඡා කළ කරුණු ඔවුන්ගෙන්ම අසා දැනගත්, බුදුරජාණන් වහන්සේ ‘මහණෙනි, ඒ භික්‍ෂුව මෙහි කැඳවවු යැ’යි වදාළ සේක. අදාළ භික්‍ෂුව ළඟට කැඳවා ගත් බුදුරජාණන් වහන්සේ ‘මහණ, ඔබ මරණය ගැන නිතර බියෙන් පසුවේ ය, යනු සැබෑවක්දැ’යි ඇසූ සේක. එය සැබෑවක් බව භික්‍ෂුව විසින් පිළිගන්නා ලදි. එවිට සෙසු භික්‍ෂූන් ඇමතූ බුදුරජාණන් වහන්සේ ‘මහණෙනි, මොහු මරණයට තැති ගත්තේ, එයින් බියපත් වූයේ දැන් පමණක් නොවේ. පෙරද ඔහු එසේම යැ’යි වදාරා, මේ අතීත කථා පුවත දේශනා කළ සේක.
පෙර බරණැස් නුවර බඹදත් රජු රාජ්‍යය කරවන කල්හි, බෝසත් තෙමේ එක් ඊරියකගේ කුසෙහි පිළිසිඳ ගත්තේය. මේරූ ගැබ ඇති ඊරිය පැටවුන් දෙදෙනකු වැදුවාය. ඇය එක් දිනක් සිය පැටවුන් රැගෙන ගොස්, එක් වළෙක වැද හොත්තීය. ඉක්බිති බරණැස් නුවර වාසල් දොරටු සමීපයෙහි ජීවත්වන එක් මහලු ස්ත්‍රියක් කපු හේනකින් කූඩයකට පුළුන් පුරවාගෙන, කූඩය හිස මත තබාගෙන, එක් අතෙකින් සැරමිටියක් බිමට අනිමින්, ඉහත කී ඌරු පැටවුන් නිදා හුන් වළ සමීපයෙන් පැමිණියාය. හැරමිටි ශබ්දයෙන් බියපත් වූ ඊරිය, පැටවුන් එහි දමා පැන දිව්වාය. ඒ ශබ්දය ඇසූ මැහැල්ල වළට එබී බලා, ඌරු පැටවුන් දෙදෙනා දැක දරු සෙනෙහස ඉපදී, වහා වළට බැස පැටවුන් දෙදෙනා රැගෙන, පුළුන් කූඩය මත තබාගෙන, ගෙදර පැමිණියාය. ඌරු පැටවුන් ගෙදර ගෙනවුත් හොඳින් සැලකූ මැහැල්ල පැටවුන් දෙදෙනා අතුරෙන් මඳක් තර වූ වැඩිමහල් පැටියාට ‘මහා තුණ්ඩිල’ යැයි ද, කුඩා පැටියාට ‘චුල්ල තුණ්ඩිල’ යැයි ද, නම්කොට තමාගේ ම දරුවන් මෙන්, මැනවින් පෝෂණය කළාය. පසු කලෙක ඌරු පැටවු දෙදෙනා සිරුරුවලින් ඉතා විශාල වූහ. විවිධ උදවිය මැහැල්ල හමුවට පැමිණ මුදල් දී, ඌරු පැටවුන් ඉල්ලා සිටි මුත්, ‘මේ මගේ දරුවෝ යැ’යි, කී මැහැල්ල ඒ සියලු ඉල්ලීම් තරයේ ප්‍රතික්‍ෂේප කළාය. මේ අතර නුවර පුරා මහත් සැණකෙළියක් ආරම්භ විය. එය නුවරුන්ට ඉතා ප්‍රීතිමත් සමයක් විය. බේබදු මිනිසුන් පිරිසක් සැණකෙළි භූමියෙහි සුරා බොමින්, මස් කමින්, විනෝදයෙන් කල් යැවූහ. ටික වේලාවකින් ඔවුන්ගේ මස් අවසන් විය. ‘කොහෙන් නමුත් මස් ටිකක් සොයාගත යුතුයැ’යි, සිතූ බේබද්දෝ මස් මිලදී ගත හැකි තැනක් ආරංචි කරන්නට පටන් ගත්හ. මෙසේ විමසමින් ඒ මේ අත යන ඔවුන්ට, මැහැල්ලගේ ගෙදර තර ඌරන් සිටින බව, දැනගන්නට ලැබුණි. සුරා කළ ද රැගෙන වහා එහි ගිය බේබදු පිරිස, මැහැල්ල හමු වී ‘මෑණියෙනි, මුදල් ගෙන අපට එක් ඌරකු දෙනු මැනවැ’යි කීහ. ‘දරුවනි, ඔය ඉල්ලීමෙන් වැඩක් නැත. තම දරුවන් මස් පිණිස විකුණන රටක් ඇත්දැ’යි ඇසූ ඇය මේ ගනුදෙනුවට කිසිසේත් කැමති නොවූවාය. එවිට ඉන් නතර නොවුණු බේබදු පිරිස, ‘මෑණියෙනි, මනුෂ්‍යයන්ට ඌරු දරුවන් ඇති බවක්, අපි මෙතෙක් අසා නැත්තෙමු, එබැවින් අපට එකකු දෙනු මැනවැ’යි කියමින්, නැවත නැවත ඇවිටිලි කළ නමුත් මැහැල්ල ඊට එකඟ නොවූවාය. කොපමණ මුදල් දුන්නත්, අන් කුමන තෑගිභෝග පිරිනැමුවත්, මොනවා කීවත්, මැහැල්ලගෙන් ඌරු පැටියෙකු ලබාගත නොහැකි බව, තේරුම් ගත් බේබදු පිරිස කෙසේ හෝ ඇයට සුරා පෙවූහ. සුරාවෙන් හොඳටම මත්වූ, මැහැල්ලගේ අතෙහි මුදල් පොදියක් තැබූ ඔහුවු ‘මෑණියනි, මේ ඌරන්ගෙන් ඔබ මොනවා නම් කරන්නද? එබැවින් මේ මුදල් ගෙන, ඒවා ඔබේ එදිනෙදා වියදමට තබාගෙන අපට එක් ඌරකු දෙනු මැනවැ’යි කීහ.
මත්වී සිටි ඇය කහවණු පොදිය දැක, පෙර නොවූ උනන්දුවකින් පිරිස දෙස බලා ‘දරුවනි, මහා තුණ්ඩිලයා නම් කොහොමවත් දිය නොහැකිය. අවශ්‍යම නම්, චුල්ල තුණ්ඩිලයා ගනිවු’ යැයි කීවාය. ‘මෑණියනි, ඌ දැන් කොහිද?’ ‘දරුවනි, නිතර ඌ සිටින්නේ අර පඳුරු අතරය. ‘මෑණියනි, ඌට කථා කරනු මැනවි’. ‘දරුවනි, ඌ කැඳවිය හැක්කේ ආහාර පෙන්වීමෙනි. දැනට මා ළඟ ආහාර කිසිවක් නැතැ’යි මැහැල්ල කීවාය. එවිට ඒ ධූර්තයෝ ඔවුන් අතුරෙන් එකකු, අසල පිහිටි කඩයකට යවා, බත් භාජනයක් මිලදී ගෙන්වාගෙන, එය මැහැල්ල අතට පත් කළහ. අහර බඳුන අතට ගත් මැහැල්ල දොරකඩ තබන ලද ඌරන්ට කෑම දෙන භාජනයෙහි ඒ බත් පුරවා, එතැනම හිස් බඳුන අත තබාගෙන සිටියාය. තිහක් පමණ වූ බේබදු පිරිස ඌරා අල්ලා ගැනීමට සූදානම්ව, මළපුඬු සහිත රැහැන් අත්හි දරා, ඌරා පැමිණෙන තෙක් නොඉවසිල්ලෙන් වටේට සිටියහ. මැහැලිය ‘පුත, චුල්ල තුණ්ඩිල, මෙහි වර බොල’ යැයි හඬ ගෑවාය. ඒ ඇසූ මහා තුණ්ඩිල නම් වූ බෝසත් ඌරු පැටියා, ‘මෙපමණ කලක් මගේ අම්මා අපට කෑම දෙනවිට, මුලින් මට කතා කිරීම සිරිතකි. කවදාවත් මගේ මලණුවන්ගේ නම කියා කථා කළ බවක්, මම නො දනිමි. එබැවින් නිසැකව ම මෙය අපට බිය ගෙනදෙන කරුණක් විය යුතු යැ’යි, ඉවෙන් මෙන් තේරුම් ගත්තේය. අනතුරුව සිය මලණුවන් දෙසට හැරුණු, මහා තුණ්ඩිල ‘මලණුවෙනි, අපේ අම්මා ඔබ කැඳවයි. එබැවින් වහා ගොස් කරුණු දැන එව’යි කීය. එසැණින් පඳුරු අතරින් නික්මුණු චුල්ල තුණ්ඩිලයා මඳක් තැන් ගොස්, බත් භාජනය සමීපයෙහි සූදානමින් සිටි මහ පිරිස දැක, ‘අද මාගේ මරණය ස්ථිර යැ’යි, මරණ බියෙන් බියපත්ව ආපසු හැරී වෙවුලමින් සිය සොයුරා වෙත පැමිණි නමුත්, පියෙවි ස්වභාවයෙන් සිට ගත නොහැකිව, ගැහෙමින් කරකැවෙන්නට පටන් ගත්තේය. ඒ දුටු මහා තුණ්ඩිල ‘මලණුවෙනි, ඔබ ගැහෙයි, කැරකෙයි, සැඟවීමට තැනක් සොයයි, ඔබ මේ කරන්නේ කුමක්දැ’යි විචාළේය. ඊට පිළිතුරු වශයෙන් චුල්ල තුණ්ඩිල තමා දුටු කරුණ පැහැදිලි කරමින් මෙසේ කීය.
අලුත් තාලේ දානයක් දෙනු ලැබේ. මේ කෑම දෙන ඔරුව බතින් පිරී ඇත. ස්වාමි දුව ද එතැන සිටියා ය. මළපුඬු ගත් අත් ඇති බොහෝ ජනයෝ ද, වෙති. (අඬ ගසන්නේ) කෑමට දැයි, මට නොවැටහේ.
මෙහි **‘නවඡන්‍දකෙදානි දිය්‍යති’** යනු ‘සොඳුර‍, පෙර අපට (සහල්) කුඩු කැඳ හෝ, දන්කුඩ හෝ දෙනු ලැබේ. අද වනාහි අලුත් තාලේ, අලුත් ආකාරයේ දානයක් දෙනු ලැබේ’ යන අර්ථයි. **‘පුණ්ණායං දොණි’** යනු ‘අපගේ මේ බත් ඔරුව පිරිසිදු බතින් පිරී ඇත’, යන අර්ථයි. **‘සුවාමිනී ඨීතා’** යනු ‘අපගේ උත්තමාවිය ද, ඒ සමීපයේ සිටියා ය’ යන අර්ථයි. **‘බහුකෙ ජනෙ’** යනු උත්තමාව පමණක් නොව, වෙනත් බොහෝ ජනයෝ ද, මළපුඬු ගත් අත් ඇතිව සිටියහ’ යන අර්ථයි. **‘නො ච ඛො මො පටිභාතී’** යනු මෙසේ මේ අය මෙහි සිටින කාරණයත්, මේ බත් කෑමට කථා කිරීමත්, මට නො වැටහේ. එය මට රුචි නොවේ’ යන අර්ථයි.
මේ ඇසූ බෝසත් තෙමේ මහා තුණ්ඩිල, ‘මලණුවෙනි, අපේ අම්මා මේ ගෙදර ඌරු පැටවුන් ඇති කෙළේ යම් ප්‍රයෝජනයකටද? අද ඇයගේ ඒ අදහස ඉටුවන දිනයයි. එබැවින් අමුත්තක් නොසිතනු මැනවැ’යි, කියා මිහිරි හඬින් ප්‍රබුද්ධ ලීලාවෙන් දහම් දෙසමින් මෙසේ කීය.
2. ‘තුණ්ඩිලය, (නුඹ) ත්‍රස්ත වෙහිද? භ්‍රමණය වෙහිද? පිහිටක් බලාපොරොත්තු වන්නෙහිද? අසරණ වූවෙහිද? කොහි යන්නෙහිද? නිරුත්සාහීව කෑම කන්න. අපි වනාහි මස් පිණිස පෝෂණය කරන ලද්දෝ වෙමු.
3. මඩ නැති විලට බසින්න. සියලු දහදිය-කුණු සෝදා හරින්න. යමකුගේ සුවඳ කිසි කලෙක නොසිඳේද? ඒ අලුත් විලවුන් තවරා ගන්න.
මෙහි **‘තස්සි භමසි’** යනු ‘මරණ බියෙන් ත්‍රස්ත වෙහිද? ඒ හේතුවෙන් ම වෙහෙසට පත්ව භ්‍රමණය වෙහිද?’ යන අර්ථයි. **‘ලෙණමිච්ඡසි’** යනු ‘දරුව, මුලදී අපේ මේ මව අපට පිහිට වූවාය. දැන් ඇය අප කෙරෙහි අපේක්‍ෂා රහිතය. එබැවින් අප ඉවත දමා ඇත, දැන් කොහි කියා යන්නද?’ යන අර්ථයි. ‘ඔගහ’ යනු ‘බසින්න’, යන අර්ථයි. **‘ඔගාහ’** යන මෙයම පාඨය විය හැකිය. **‘පවාහය’** යනු බැහැර කරව’ යන අර්ථයි. **‘න ජිජ්ජති’** යනු ‘නොනැසේද?’ යන අර්ථයි. මින් කියන ලද්දේ මේ අර්ථය යි. එනම්, ඉදින් මරණයට බිය නම්, මඩ නැති පොකුණකට බැස ඔබේ සිරුරෙහි සියලු ඩාදිය ද, කුණු ද සෝදා, නිතර මිහිරි සුවඳ ඇති විලවුන් තවරා ගන්න’ යන අර්ථයි.
මෙසේ දස පාරමිතාවන් ආවර්ජනා කොට, මෛත්‍රී පාරමිතාව පෙරදැරිව ගෙන, පළමු පදය කියනවාත් සමගම, බෝසතුන්ගේ ඒ කටහඬ දොළොස් යොදුනක් පුරා මුළු බරණැස පැතිර ගියේය. ඒ ශබ්දය ශ්‍රවණය කළ රාජ-උපරාජ ආදීහු ප්‍රධාන කොට, බොහෝ බරණැස් වැසියෝ, බෝසතුන් සිටි තැනට රැස්වූහ. එහි නොපැමිණි උදවිය තම-තමන්ගේ ගෙවල්වල සිට, ඒ ශබ්දය ශ්‍රවණය කළහ. රාජ පුරුෂයෝ එහි පැමිණ වනලැහැබ් සිඳ බිඳ දමා, ඒ ස්ථානයෙහි භූමිය සමකොට වැලි ඇතිරූහ. එපමණකින් ම බේබද්දන්ගේ වෙරි සිඳුණේය. මළපුඬු ඉවත දැමූ ඔවුහු, බණ ඇසුමට හිඳ ගත්හ. මැහැල්ලගේ ද වෙරි සිඳුණි. බෝසත් තෙමේ අනතුරුව මහජනකාය මැද හිඳ, චුල්ල තුණ්ඩිලයාට ධර්මය දේශනා කිරීමට පටන් ගත්තේය. මේ අසා චුල්ල තුණ්ඩිල ‘මගේ සොයුරා මට මෙසේ කියයි. අපේ පරපුරේ අය පොකුණුවල බැස නාන සිරිතක්වත්, ඩාදිය-කුණු සෝදා හරින සිරිතක්වත්, කලින් තවරා ගත් දෑ බැහැරකොට, අලුත් විලවුන් වර්ග ගල්වා ගැනීමක්වත්, කිසිදින සිදු නොකෙරෙති. එසේ ඇති කල්හි, මගේ සොයුරා මේ කියන ලද්දේ කුමක්දැ’යි, විමසමින් මෙසේ ප්‍රශ්න කෙළේය.
4. (සොයුර) මඩ නැති විල යනු කුමක්ද? ඩාදිය-කුණු යනුවෙන් කුමක් අදහස් කෙරේද? අලුත් විලවුන් යනු කවරේද? කවරකුගේ සුවඳක් කිසි දා නොසිඳේද?
මීට පිළිතුරු දෙන බෝසත් තෙමේ ‘සොයුර, එසේ නම් කන් යොමුකොට මෙය අසව’යි කියා, ප්‍රබුද්ධ ලීලාවෙන් දහම් දෙසමින් මෙසේ කීයේය.
5. මඩ නැති විල නම් ධර්මය යි. පාපය, ඩාදිය හා කුණු යැ යි, කියනු ලැබේ. අලුත් විලවුන් නම් සීලය යි. ඒ ශීලයේ සුවඳ කිසිදා නොසිඳේ.
6. පරපණ නසන්නෝ (එයින්) සතුටු වෙති. (ඊට කැපවූ) සිරුරු දරන්නෝ සතුටු නොවෙති. සතුටු සිත් ඇති අය, පිරුණු සඳ ඇති පුණු පෝදා වුවත්, දිවි අත් හරිති.
මෙහි **‘ධම්මො’** යනු ‘පන්සිල් - දස සිල් - ත්‍රිවිධ සුචරිතය - සත් තිස් බෝධිපාක්‍ෂික ධර්ම - අමාමහ නිවන යන මේ සියලු ධර්මයෝ ය. **‘අකද්දමො’** යනු ‘රාග - දෝස - මෝහ - මාන - දිට්ඨි යන මේ කෙලෙස් මඩ නොමැති බැවින් ‘අකද්දම’ නම් වේ. සෙසු ධර්මයන්ගෙන් වෙන්කොට මෙයින් නිර්වාණය ම දක්වයි’ යන අර්ථයි. ‘මහණෙනි, සංඛත වූත් අසංඛත වූත් යම්තාක් ධර්ම වේ නම්, එම ධර්මයන් අතුරෙන් විරාගය ම අග්‍ර යැ’යි, කියනු ලැබේ. මක්නිසාද? මල නැති කරන බැවින් ද, ආශාව හික්මවන බැවින්ද, ආලය උදුරා දමන බැවින් ද, කෙලෙස් වට සිඳ දමන බැවින් ද, තෘෂ්ණාව ක්‍ෂය කරන බැවින් ද විරාගය - නිරෝධය - නිර්වාණය යැයි කියන ලදි. මොහු එයම ප්‍රකට කරමින් ‘දරුව, චුල්ල තුණ්ඩිලය, මම නිවන නමැති තඩාගයට ‘විල’ යැයි කීවෙමි. ජාති-ජරා-ව්‍යාධි-මරණ එහි නැත. ඉදින් මරණයෙන් මිදෙනු කැමති නම්, නිර්වාණගාමී ප්‍රතිපදාව අනුගමනය කරව’යි. උපනිශ්‍රය ප්‍රත්‍යය වශයෙන් බෝසත් තෙමේ මෙසේ කීවේය.’ යන අර්ථයි.
**‘පාපං සෙදමලං’** යනු ‘දරුව, චුල්ල තුණ්ඩිලය, පාපය, ඩාදිය-කුණු හා සමානය. එබැවින් පැරණි පඬිවරුන් විසින් එය ‘සෙදමල’ යැයි කියන ලදි. සිත දූෂ්‍ය කරන බැවින් එය එක් අයුරකින් පාපයකි. පවිටු ශීලයත්, පවිටු දෘෂ්ටියත් අනුව දෙ ආකාරයකින් ද, එය පාපයකි. සිතට කරදර පමුණුවන කරුණු පහ අනුව, පස්වැදෑරුම් පාපයකි. අගරු වශයෙන්, සවැදෑරුම් පාපයකි. අසත්ධර්ම වශයෙන්, සත් වැදෑරුම් පාපයකි. සම්මා දිට්ඨි ආදී වූ කරුණු අටට සමාන්තරව, මිච්ඡා දිට්ඨි ආදී වශයෙන් ඇති කරුණු අට අනුව පාපය අට වැදෑරුම්ය. වෛර බැඳීමට හේතුවන කරුණු අනුව, පාපය නව වැදෑරුම්ය. අකුසල කර්ම පථ වශයෙන් පාපය, දස වැදෑරුම්ය. රාග-දෝස-මෝහ වශයෙන් ඒකවිධ-ද්විධ-ත්‍රිවිධ වශයෙන් ගත් කල, පාපය විවිධාකාරයෙන් බෙදා දැක්විය හැකි අකුසල ධර්මයකි. මෙසේ මේ සියලු පාපය සිරුරු ඇසුරුකොට ඇති ඩාදිය හා කුණු වැනියැ’යි, පඬිවරුන් විසින් දක්වන ලදි’ යන අර්ථයි.
**‘සීලං’** යනු ‘පන්සිල් - දසසිල් - සිව් පිරිසිදු සිල් යන මේවාය. දරුව, මේ සීලය කොකුම් - යොන් මල් - තුවරලා - තුරුක් තෙල් යන ‘සිව් වැදෑරුම් සුවඳ විලවුන්’ වැනි යැ’යි කියති’ යන අර්ථයි. **‘තස්ස’** යනු ‘ඒ සීලයේ සුවඳ කිසි කලෙක නොසිඳේ, මුළු ලොව පුරා පැතිර යයි’ යන අර්ථයි.
7. සඳුන් - තුවරලා - දෑසමන් යන මල් සුවඳ, උඩු සුළඟට නොයයි. එහෙත් සත්පුරුෂයාගේ (සිල්) සුවඳ, උඩු සුළඟටත් යයි. සත්පුරුෂ (සිල්) සුවද සියලු දිසාවන්හි හමයි.
8-9. සඳුන් - තුවරලා - උපුල් - ඉද්ද යන මේ සුවඳ වර්ග අතුරෙන්, සිල් සුවඳම උතුම්ය. තුවරලා - සඳුන් යන මේවායේ සුවඳ, ඉතාම අල්පමාත්‍ර වේ. එහෙත් සිල්වතුන්ගේ ඒ උතුම් සිල් සුවඳ දෙව්ලෝහි පවා හමා යයි.

**‘නන්‍දන්ති සරීරඝාතිනො’** යනු ‘දරුව, තුණ්ඩිලය, මේ අනුවණ මිනිස්සු ‘රසැති මස් කන්නෙමු’යි ද, ‘ඒවා අඹුදරුවන්ට කවන්නෙමු’යි ද, කියා පරපණ නසමින් තුටු වෙති. සතුටට පත් වෙති. පාණාතිපාතය සේවනය කිරීමෙන්, භාවිත කිරීමෙන් එහි බහුලව යෙදීමෙන් නිරයගාමී වෙති. තිරිසන් හා ප්‍රේත ලෝකවල උපදිති. ‘පරපණ නැසීමේ අවම විපාක විඳින මිනිසාට ද අල්පායුෂ ඇතිවේ’යැයි, පරපණ නැසීමේ ආදීනව නොදත්, අනුවණයෝ නොදනිති. එසේ නොදත් අය ‘විපාක නොදෙන තාක් මෝඩයා පවා මිහිරි දෙයක් කොට සිතයි’ යන කියමනට අනුව ඒ මිහිරි හැඟුමෙන් යුතුව, පහත දැක්වෙන මේ උපදේශයවත්, තේරුම් නොගනී.
10. මෝඩ අනුවණයෝ නපුරු විපාක ඇති, පව්කම් කරමින් සතුරකු වැනි වූ තමා සමග හැසිරෙති.

11. යම් ක්‍රියාවක් කොට පසුතැවීමට සිදුවේද? යමකුට එහි විපාකය කඳුළු පිරි මුහුණින් යුතුව විඳින්නට සිදුවේ නම්, කරන ලද ඒ ක්‍රියාව යහපත් එකක් නොවේ.

[missing trans]
**‘න ච නන්‍දන්ති’** යනු ‘දරුව තුණ්ඩිලය, (මරණයට කැප වූ) ඒ සිරුරු දරන සතුන් අතරින්, ඉදිරියේ පැමිණෙන මරණය දැකීමෙන් නොව මෘගරාජ වූ සිංහයකු - ආජානීය හස්තියකු - ආජානීය අශ්වයකු - රහතන් වහන්සේ නමක පමණක් නොව, යටත් පිරිසෙයින් බෝසතුන් දැකීමෙන් පවා, බිය නොවන සතෙක් නම් නැත’ යන අර්ථයි.
12. සියල්ලෝ දඬුවමට බිය වෙති. ජීවිතය හැමෝටම ප්‍රියය. එබැවින් තමාට තමා උපමා කොටගෙන, නැසීම නො කරන්න. ඝාතනය නොකරවන්න.
**‘පුණ්ණාය’** යනු ‘ගුණ පිරුණු’ යන අර්ථයි. **‘පුණ්ණමාසියා’** යනු ‘පුන්සඳින් යුතු, මසක් පුරා පිරෙමින් අවුත් ‘පුන්සඳ උදාවන දවස, පොහෝ දිනය නම් වේ’ යන අර්ථයි. **‘රම්මානාව ජහන්ති ජීවිතං’** යනු ‘දරුව තුණ්ඩිලය, ශෝක නො කරව. නො වැලපෙව. යම් කෙනකුන්ට ශීලාදී ගුණධර්ම නැත්තේ ද, ඔහු මරණයට බිය වෙති. අපි වූ කලී ශීලාචාර සම්පන්න නුවණැත්තෝ වෙමු. එබැවින් අප වැනි සත්ත්වයෝ සතුටු සිත් ඇතිවම ජීවිත අත්හරිති’ යන අර්ථයි.
මෙසේ බෝසත් තෙමේ මිහිරි සරින් ප්‍රබුද්ධ විලාශයෙන් දහම් දෙසීය. එහි රැස්ව සිටි මහජනතාව සියදහස් ගණනින් අත්පොළසන් දෙන්නට පටන් ගත්හ. සමහරු හිස වටා රෙදි කරකවන්නට පටන් ගත්හ. අවට අහස සාධුකාරයෙන් ගිගුම් දුන්නේය. බෝසතුන් කෙරෙහි අතිශයින් පැහැදුණු බරණැස් රජතුමා, සිය රජයෙන් බෝසතුන් පිදීය. මැහැලියට ද යස-ඉසුරු දෙවීය. මහා තුණ්ඩිල, චුල්ල තුණ්ඩිල යන දෙදෙනා ම, සුවඳ පැනින් නැහැ වූ රජතුමා ඔවුන්ට වස්ත්‍ර අන්දව, ගෙලවල මාණික්‍ය රත්න පළඳවා නගරයට රැගෙන ගොස්, ඔවුන් පුත් තනතුරෙහි තබා, මහත් වූ යස-පිරිවරින් පෝෂණය කෙළේය.
බෝසත්තුමා රජුට පන්සිල් දුන්නේය. සියලු බරණැස් වැසියෝ ද, මුළු කසීරට වැසියෝ ද, පන්සිල් රැකීමට පටන් ගත්හ. බෝසත් මහා තුණ්ඩිල පසළොස්වක හා අමාවක යන පොහෝ දිනවල ඔවුන්ට ධර්මය දෙසීය. එපමණක් නොව, නඩු ශාලාවෙහි නඩු විසඳුවේද, ඔහුමය. ඔහු එහි රාජකාරි කළ තාක් කල් බොරු නඩු අටවන්නෝ නොවූහ. පසුකලෙක රජතුමා මිය ගියේය. එවිට බෝසත් තෙමේ, ඔහුට අදහසට අනුව රජුගේ ආදාහන කටයුතු ආදි සියල්ල කරවීය. පසුව නීති පොතක් ද, සම්පාදනය කරවූ මහා තුණ්ඩිල, නිලධාරීන් කැඳවා ‘මින්පසු මේ පොත බලා පොතේ හැටියට නඩු විසඳවු’ යැයි කියා මහජනයාටද දහම් දෙසා ‘නොපමාව කටයුතු කරවු’ යැයි ඔවදන් දී, ඒ සියලුම දෙනා හඬද්දී වැලපෙද්දී, සිය මලණුවන් වන චුල්ල තුණ්ඩිලයා ද සමග, වනගත විය. එදා ඒ බෝසතුන්ගේ අවවාද වසර සැටදහසක් කල් නොකඩවා පැවතුණි.
බුදුරජාණන් වහන්සේ මේ ධර්ම දේශනාව ගෙනහැර දක්වා, සත්‍යය ප්‍රකාශකොට ජාතකය නිමවා වදාළ සේක. දේශනාව කෙළවර මරණ බියෙන් තැති ගන්නා භික්‍ෂුව සෝවාන් ඵලයෙහි පිහිටියේය. එදා රජතුමා නම්, ආනන්ද තෙරණුවෝය. චුල්ල තුණ්ඩිලයා නම්, මරණ බියෙන් යුතු භික්‍ෂුවය. එකල හුන් පිරිස, අද මේ බුදුපිරිසය. මහා තුණ්ඩිලයා වූ කලී, ‘මම ම යැ’යි, බුදුරජාණන් වහන්සේ තමන් වහන්සේ දක්වා වදාළ සේක.
**‘සිංගීමිගො’** යන මේ ගාථා කොටස අයත් ජාතක කථාව බුදුරජාණන් වහන්සේ වේළුවනයෙහි වැඩවෙසෙන සේක්, තමන් වහන්සේ වෙනුවෙන් ආනන්ද තෙරුන් සිදුකළ ජීවිත පරිත්‍යාගයක් නිමිති කොටගෙන වදාළ සේක. මෙහි වර්තමාන කථා වස්තුව, බුදුරදුන්ට විරුද්ධව දුනුවායන් යෙදවීමේ සිද්ධිය දැක්වෙන ‘ඛණ්ඩහාල’ ජාතකයෙහි ද, ‘ධනපාල’ හස්තිරාජයාගේ ගර්ජනය දැක්වෙන ‘චුල්ල හංස’ ජාතකයෙහි ද, විස්තර කරන ලදි. එක්දිනක් දම් සභාවහෙි රැස්වුණු භික්‍ෂූහු ‘ඇවැත්නි, ධර්ම භාණ්ඩාගාරික ආනන්ද තෙරණුවෝ, සේඛ-සිව්පිළිසිඹියා පත් උතුමෙක්ව ධනපාල හස්තියා බුදුරදුන් ඉදිරියට පැමිණෙද්දී, සිය ජීවිතය බුදුරදුන් වෙනුවෙන් පරිත්‍යාග කළාහු නොවේදැ’යි, ඒ ගැන කථා කරමින් හුන්හ. ඒ අතර එතැනට වැඩි බුදුරජාණන් වහන්සේ, භික්‍ෂූන් සාකච්ඡා කළ කරුණු ඔවුන්ගෙන්ම අසා දැන, ‘මහණෙනි, දැන් පමණක් නොව පෙර ද ආනන්ද, මා වෙනුවෙන් දිවි අත් හළේ යැ’යි, වදාරා මේ අතීත කථා පුවත දේශනා කළ සේක.
අතීතයෙහි රජගහ නුවර පෙරදිග ශාලාවෙහි ‘සාලින්දය’ නමින් ප්‍රකට බමුණු ගමක් විය. අප බෝසත් තෙමේ, එදා ඒ ගමේ ගොවි කටයුතු කරන බමුණු කුලයක ඉපිද, තරුණ වියට පත් වූයේ, මුළු පවුලේම බර කරට ගෙන, කටයුතු කෙළේය. ඔහු ඒ ගමට ඊසාන දෙසින් පිහිටි මගධ කෙතෙහි, වී අමුණු දහසක පමණ කුඹුරක් අස්වැද්දීමේ කටයුතුවල නිරතව සිටියේය. මේ තරුණ බ්‍රාහ්මණයා, එක්දිනක් තම මිනිසුන් සමග කෙතට ගොස්, සීසෑම් ආදී ඒ ඒ කටයුතුවලට කම්කරුවන්ට අණකොට, මුහුණ සෝදා ගැනීම පිණිස කෙතෙහි කෙළවර පිහිටා තිබූ විලක් වෙත එළඹියේය. ඒ විලෙහි රන්වන් වූ එක් කකුළුවෙක් වාසය කරයි. ඉතා ලස්සන සතකු වූ, මේ කකුළුවා දුටුවන්ට ප්‍රසාදය එළවයි. දැහැට්ටක් හපමින් පැමිණි බෝසත් බමුණා, විලට බැස්සේය. ඔහු මුව දෝවනය කරන කල්හි, කකුළුවා සෙමින් සෙමින් එතුමා වෙතට ළං වූයේය. ඒ දුටු බෝසත් තෙමේ, ඌ අතින් ගෙන තමාගේ උතුරු සලුවෙහි හොවා, ඌත් රැගෙන ගොස් කෙතෙහි සියලු කටයුතු, අත් නොහැර සිදුකොට, ආපසු නිවෙස බලා යන්නට සූදානම් වී, පෙර පරිද්දෙන්ම විලට ගොස්, කකුළුවා එහි දියට දමා, ගෙදර ගියේය. එතැන් පටන් කෙතට පැමිණෙන බෝසත්තුමා, පළමුකොට විලට යයි. එතැනින් කකුලුවා අතට ගන්නා ඔහු, ඌ උතුරුසළුව අතරත තබා ගෙන, වැඩ කරන්නට පටන් ගන්නේ ඉන් අනතුරුවය. මෙසේ මේ දෙදෙනාගේ මිත්‍රත්වය කලක් යනවිට, නොබිඳිය හැකි එකක් බවට පත්විය.
බෝසත්තුමා නිබඳව කෙතට පැමිණෙයි. ඔහුගේ දෑසෙහි ප්‍රසාද පහකි. මණ්ඩල තුනකි. එබැවින් අතිශය දීප්තිමත් වූ ඒ ඇස්වලට හැමදේම ඉතා පිරිසිදුව පෙනෙයි. මේ කෙතේ කෙළවරක එක් තල්ගසක් ඇත. එහි කපුටු කූඩුවකි. කූඩුවෙහි කපුටු ජෝඩුවක් වෙසෙති. බෝසතුන්ගේ ඇස් දැකීමෙන් පසු, කපුටියට ඒවා කෑමට තදබල ආශාවක් ඇතිවිය. ඒ නිසා සිය සැමියා වන කපුටාට කථා කළ ඇය ‘හිමියනි, මට දොළදුකක් ඇතිවී යැ’යි කීවා යි. ‘සොඳුර, ඒ කිනම් දොළදුකක්ද?’ ‘හිමියනි, අර බමුණාගේ ඇස් භක්‍ෂණය කිරීමට, මට ආශාවක් ඇතිවිය.’ ‘සොඳුර, ඔබට ඇතිවූයේ ඉටුකොට ගැනීමට ඉතා අමාරු දොළදුකකි. එය ගෙන එන්නට කවුරු නම්, සමත් වෙත්ද?’ ‘ස්වාමීනි, ඔබට එය කළ නොහැකි නම්, මම ඊට කදිම උපායක් කියන්නෙමි. අප වෙසෙන මේ තල්ගසට නුදුරෙහි, අර පෙනෙන තුඹසෙහි. කළු නයෙක් වෙසේ. ඔබ ඌට උදව් කළ යුතුය. පසුව ඌ ලවා බමුණා මරවා, බමුණාගේ ඇස් උපුටාගෙන ඒමට ඔබ සමත් නොවේදැ’යි කපුටිය ඇසුවාය. ‘මැනව සොඳුර, මම එසේ කරන්නෙමි’යි, පැවසූ කපුටා එතැන් පටන්, කළු නයාට උපස්ථාන කරයි. මේ අතර බෝසත් තෙමේ. කුඹුරෙහි බණ්ඩි ගොයම් හටගන්නා කාලය වනවිට, දවසට කීපවිටක් කුඹුරට පැමිණීනම පුරුද්දක් කොටගත්තේය. මේ වනවිට රන් කකුළුවා ද, ශරීරයෙන් ඉතා විශාලත්වයට පැමිණ සිටියේය. එක් දිනක් නයා කපුටාට කථා කොට, ‘යහලුව, ඔබ නිරතුරු මට උදව් කරයි. මම ඔබ වෙනුවෙන් කල යුත්තේ කුමක්දැ’යි ඇසීය. ‘ස්වාමීනි, ඔබේ දාසියට, අර කෙත් හිමියා වන බමුණාගේ ඇස් උපුටා කන්නට දොළදුකක් ඇතිවිය. ඒ නිසා එය ඔබතුමාගේ උදව් ඇතිව, ඉටුකර ගැනීමේ බලාපොරොත්තුවෙන්, ඔබට මෙතෙක් උපස්ථාන කෙළෙමි. ඉතින් ඔබ මට ඊට උදව් වෙනවා නොවේදැ’යි කපුටා ඇසීය. ‘කපුට, එසේම වේවා! මෙය මට එතරම් ලොකු වැඩක් නොවේ. ස්ථිරවම ඔබට බමුණාගේ ඇස් ලැබෙන්නේයැ’යි කී කළු නයා කපුටා අස්වසා, පසුදා බමුණා කුඹුරට පැමිණෙන ගමන් මගෙහි, කෙත පටන් ගන්නා සීමාවෙහි, ඒ සමීපයේ වූ තණකොළ ගොමුවක සැඟවී, බමුණාගේ ආගමනය බලාපොරොත්තුවෙන්, ඒ මේ අත බලමින්, නො ඉවසිල්ලෙන් හුන්නේය.
මේ අතර කුඹුරට පැමිණෙන බෝසත්තුමා, ප්‍රථමයෙන් සුපුරුදු ලෙස විලට ගොස්, එහි බැස මුහුණ සෝදා, සෙනෙහස පෙරදැරිව රන් කකුළුවා වැළඳගෙන, උතුරු සළුව අතරත කකුළුවා රුවාගෙන කෙතට පිවිසියේය. බමුණා කෙතට පැමිණෙනු දුටු නයා, ඉතා වේගයෙන් පැන බමුණාගේ කකුල වෙලාගෙන, බමුණාගේ තට්ටම් ප්‍රදේශයට දෂ්ට කෙළේය. බමුණා එතැනම ඇද වැටුණි. ඒ දුටු සර්පයා, වහා ගොස් තුඹසට වැදුණි. බෝසතුන් බිම ඇද වැටෙනවාත් සමගම, රන් කකුළුවා සාටකය තුළින් ඉවතට පැන ගත්තේය. අනතුරුව එතැනට පියඹා ආ කපුටා, බෝසතුන්ගේ පපුව මත වැසුවේය. මේ කාරණා තුනම එනම්, බෝසතුන්ගේ සිරුර බිමට ඇද වැටීමත්, කකුළුවා ඉවතට පැන ගැනීමත්, කපුටා බෝසතුන්ගේ පපුව වෙත ළංවීමත්, එකම අවස්ථාවක සිදුවිය. කපුටා බමුණාගේ මුහුණට නැඹුරු වී සිය තුඩග, බමුණාගේ ඇස් දෙකට දිගු කෙළේය. එවිටම කකුළුවා, ‘මේ කපුටා නිසා මගේ මිතුරාට, හානියක් සිදුවන්නට යනබව පෙනේ. එබැවින් මූ අල්වා ගතහොත්, ඒ මාර්ගයෙන් සර්පයා මෙතැනට ගෙන්වාගත හැකි වන්නේ යැ’යි සැණෙකින් සිතා තීරණයකට එළඹ, යකඩ අඬුවකින් යමක් තරයේ ගන්නාක් මෙන්, පැනපු ගමන් කපුටාගේ බෙල්ල, සිය අඬුවෙන් දැඩිව අල්ලාගෙන, මඳක් තද කිරීමෙන් කපුටා මහත් බියට පත්කොට, අනතුරුව අඬුව තරමක් ලිහිල් කෙළේය. එවිට කපුටා ඉතා අපහසුවෙන් කථා කරමින්, නාගයා අමතා ‘මිතුරු නාගයාණෙනි, ඔබ මා හැර දමා, මෙසේ පලා යන්නේ ඇයි? මේ කකුළුවා මට හිංසා කරයි. මා මැරෙන්නට පෙර, මෙහි එනු මැනවැ’යි සර්පයා කැඳවමින් මෙසේ කීය.
අනේ මිත්‍රය, පිටට නෙරූ ඇස් ඇති, ඇටකටු ම හම කොට ඇති, ලොම් නැති, දියෙහි ජීවත්වන, රන්වන් මෘගයෙක් මෙහි සිටී. ඔහු විසින් මඩනා ලද මම අසරණව හඬමි. කුමක් හෙයින් මා අතහැර ගියෙහිද?
මෙහි **‘සිංගීමිගො’** යනු ‘රන්වන් පැහැ ඇති බැවින් හෝ, අඬු නමැති අං ඇති බැවින් හෝ, කකුළුවාට ඒ නම කියන ලදි’ යන අර්ථයි. **‘ආයත චක්ඛු නෙත්තො’** යනු ‘දීර්ඝ වූ ඇස් සංඛ්‍යාත, නෙත්වලින් සමන්විත’ යන අර්ථයි. **‘අට්ඨිතචො’** යනු ‘කකුළුවාගේ ඇට ද, හම ද, එකක් ම වේ’ යන අර්ථයි. **‘හරෙසඛා’** යනු ඇමතුමකි. පින්වත් යහලුව, යන අර්ථයි.
සිය මිතුරා වන කපුටාගේ මර හඬ ඇසූ නාගයා මහත් වූ පෙණය පුම්බා ගෙන කාක්කා අස්වසමින්, වහා ඌ සිටි තැනට පැමිණියේය. එතැන දී සිදුවූ සිදුවීම් කුළුගන්වමින්, බුදුරජාණන් වහන්සේ පසුකලෙක දේශනාකොට වදාළ ගාථාවක් පහත දැක්වේ.
2. කපුටාගේ මිතුරා වූ ඒ නාගයා මහත්කොට පෙණය පුම්බාගෙන, පිඹිමින් මිතුරා රැකගනු වස්, කකුළුවා සමීපයට පැමිණියේය. (එවිට) කකුළුවා, ඒ නයා ද සිය ග්‍රහණයට ගත්තේය.
මෙහි **‘කක්කටමජ්ඣපත්තො’** යනු ‘කකුළුවා ළඟටම පැමිණියේය’ යන අර්ථයි. **‘සඛා සංඛාරං’** යනු ‘මිතුරෙක් මිතුරකුට’, යන අර්ථයි. **‘සකංසඛාරං’** යනු ද පාඨයකි. ‘තමාගේ මිතුරා’ යන අර්ථයි. **‘පරිතායමානො’** යනු ‘ආරක්‍ෂා කරමින්’ යන අර්ථයි. **‘ගහෙසි’** යනු අනෙක් අඬුවෙන් දැඩි ලෙස, බෙල්ලෙන් අල්ලා ගත්තේය’ යන අර්ථයි.
ඉක්බිති නාගයාගේ බෙල්ල ද, අල්ලා ගත් කකුළුවා එය ද, තදකොට මදක් බුරුල් කෙළේය. එවිට නයා ‘කකුළුවෝ නම්, කවදාවත් කපුටු මස් නොකති. සර්ප මස්ද, නොකති. එසේ නම්, කුමන කරුණක් නිසා, මොහු අප දෙදෙනා අල්ලා ගත්තේදැ’යි, සිතා එය විචාරමින් මෙසේ කීය.
3. කකුළුවෙක් ආහාර සඳහා කපුටකු හෝ, සර්ප රාජයකු හෝ අල්ලා නොගන්නේය. ඉදිරියට නෙරා ගිය ඇස් ඇති තැනැත්තාණෙනි, මම ඔබෙන් විචාරමි. කුමන හේතුවක් නිසා අපි දෙදෙනා, අල්ලා ගන්නා ලද්දෝ වෙමුද?
මෙහි **‘සාසත්‍ථිකො’** යනු ‘ආහාර අවශ්‍ය වී’ යන අර්ථයි. **‘අදෙය්‍ය’** යනු ‘ගන්නේය’, යන අර්ථයි. මෙය ‘න’ කාරය සහිතව ගත්විට නොගන්නේය, යන අර්ථයි.
මෙය ඇසූ කකුළුවා, තමා ඔවුන් අල්ලා ගත් කාරණය ප්‍රකාශ කරමින්, මෙසේ පැවසුවේය.
4. මේ පුරුෂයා මගේ දියුණුව කැමැත්තෙකි. ඔහු මා ගෙන ගොස්, දියට දමයි. ඔහු මළ කල්හි, එය මට අතිවිශාල දුකකි. මමත් ඔහුත් දෙදෙනෙක් නොවෙමු.
5. වැඩුණු කය ඇති, මිහිරි වූ ද, මහත් වූද, මෘදු වූ ද මස් ඇති, මා දැක සියලු ජනයා, හිංසා කිරීමට කැමති වන්නේය. කපුටෝ ද මා දැක, වෙහෙසට පත් කරන්නාහ.
මෙහි **‘අයං’** යනුවෙන් බෝසතුන් පෙන්වයි’ යන අර්ථයි. **‘අත්‍ථකාමො’** යනු ‘හිත කැමති’ යන අර්ථයි. **‘දකාය නෙති’** යනු ‘යමෙක් මට ප්‍රියතාවය දක්වමින්, උතුරුසළුව මත තබාගෙන ගොස්, ජලයට අත්හරියිද? තමා වාසය කරන දියවළට පමුණුවයි’, යන අර්ථයි. **‘තස්මිං මතෙ’** යනු ‘ඉදින් ඔහු මෙතැන මැරෙන්නේද? එසේ ඔහු මළ කල්හි, එය මට කායික, චෛතසික වශයෙන් මහත් දුකක් වන්නේය’, යන අර්ථයි. **‘උභො න හොම’** යනු ‘අපි දෙදෙනෙක් නොවන්නෙමු’ යන අර්ථයි. **‘මමඤ්ච දිස්වා’** යන මේ ගාථාවෙහි මේ අර්ථය ද ඇත. මෙය අමතර අදහසකි. එනම්, මොහු මළ කල්හි, අනාථ වූ සහායකයා රහිත වූ, වැඩුණු කයක් ඇති මා දැක, ‘මේ කකුළුවාට මිහිරි වූ ද, මහත් වූද, මෘදු වූ ද, මස් ඇතැ’යි, මා මැරීමට කැමති වන්නේය. හුදෙක් මිනිසුන් පමණක් නොව තිරිසනුන් වූ කපුටෝ පවා, මා දැක හිංසා කරන්නාහුය. මරන්නාහුය යන අර්ථයි.
ඒ අසා සර්පයා ‘මේ කකුළුවා කිසියම් උපායකින් රැවටිය යුතුය. එසේ කොට, මගේ මිතුරා වන කපුටාත් යන අප දෙදෙනා ම මුගෙන් මිදිය යුතු යැ’යි, සිතා කකුළුවා රැවටීමේ අදහසින්, මෙසේ කීවේය.
6. ඉදින් මොහු වෙනුවෙන්, අපි දෙදනොම අල්වා ගන්නා ලද්දෙමු. මම (මොහුගේ) විෂ ඇද ගනිමි. එවිට මේ පුරුෂයා නැගිටිනු ඇත. එබැවින් මේ තැනැත්තේ විෂ, දැඩි සේ වැඩි වෙන්නට පෙර, මාත් කපුටාත් වහා මුදනු මැනවි.
මෙහි **‘සචෙතස්ස හෙතු’** යනු ‘ඉදින් මොහු වෙනුවෙන්’ යන අර්ථයි. ‘උට්ඨාතු’ යනු ‘විෂ නැති වේවා!’ යන අර්ථයි. **‘විසමාචමාමි’** යනු ‘මම මොහුගේ විෂ ඇදගනිමි, ඔහු විෂ රහිතයකු කරමි’ යන අර්ථයි. **‘පුරෙ විසං ගාළ්හමුපෙති මච්චං’** යනු ‘මා විසින් විෂ නොඇද්දොත්, මේ තැනැත්තාගේ විෂ බලවත් වේ. විෂ වැඩිවී මරණයට පත් වන්නේය. ඔහුට එසේ නොවන්නට වහාම, අප දෙදෙනා මුදනු මැනවි’ යන අර්ථයි.
නාගයාගේ කථාව අසා සිටි කකුළුවා ‘මොහු කිසියම් උපායකින් මාගෙන් මිදී, සිය මිතුරාත් මා ලවා මුදවාගෙන, පැන යන්නට උත්සාහ කරන බව පෙනේ. මේ අය මෙසේ කරනුයේ, මාගේ උපාය කෞෂල්‍යය හැරිහැටි නොදැනයි. මම මේ සර්පයා මුදා, ඌ ලවා මගේ මිතුරාගේ විෂ උරවන්නෙමි. එහෙත් කපුටා නම්, නො මුදන්නෙමි’යි සිතා, මෙසේ කීවේය.
7. (මම) කවුඩා නොව පළමුකොට සර්පයා මුදා හරිමි. ඒ තාක් කවුඩා ඇපයට හිඳිනු ඇත. මේ පුරුෂයා සුව අතට හැරෙනු, නිරෝගි වනු දැක, සර්පයා මෙන්ම, කපුටා ද මුදා හරිමි.
මෙහි **‘පටිබද්ධකො’** යනු ‘ඇපය’යි. **‘යථෙව සප්පං’** යනු ‘පින්වත් සර්පයා මිදුවේ, යම්සේද, එසේ කපුටා ද, මුදා හරිමි’ යන අර්ථයි. හුදෙක් නුඹ මේ බමුණාගේ සිරුරෙන්, වහා විෂ ඇද ගනුව’ යන අර්ථයි.
මෙසේ කී කකුළුවා නයාට සුවසේ ඇදී යනු පිණිස තම අඬුව ලිහිල් කෙළේය. නයා ද බෝසතුන්ගේ විෂ ඇද, සුවපත් කෙළේය. බෝසත් බමුණා කිසිවක් නොවූවාක් මෙන්, පියෙවි ස්වභාවයෙන් නැගී සිටියේය. මේ අතර කකුළුවා ‘යම් විදියකින් මුන් දෙන්නා ජීවතුන් අතර සිටියහොත්, මාගේ මිතුරාට යහපතක් නම් නොවන්නේය. එබැවින් මුන් විනාශ කළ යුතුම යැ’යි සිතා, කතුරකින් පුල් පොහොට්ටුවක් කපා දමන්නාක් මෙන්, සිය අඬුවලින් උන් දෙදෙනාගේ ම හිස් කපා දමා, ජීවිතක්‍ෂයට පැමිණවීය. ඒ දුටු කැවිඩිය, වහා එතැනින් පලා ගියාය. බෝසත් බමුණා සර්පයාගේ කඳ දඬුවක වෙළා පඳුරක් මතට දැමීය. අනතුරුව කකුළුවා ඔසවා ගත් ඔහු, උගේ නවාතැන වන විලට මුදාහැර, විලෙන්ම වතුර ද නා, සාලින්දය ගමට ගියේය. එතැන් පටන් බමුණාගේ ද, කකුළුවාගේ ද, මිත්‍රත්වය පැවතියාටත් වඩා, ඉතා අධිකතර විය.
බුදුරජාණන් වහන්සේ මේ ධර්ම දේශනාව ගෙනහැර දක්වා, සත්‍යය ප්‍රකාශ කොට ජාතකය නිමවමින් මේ අවසාන ගාථාව වදාළ සේක.
8. එදා කපුටා නම්, දේවදත්තය. කළු නයා නම්, මාරයා ය. කකුළුවා නම්, ආනන්ද තෙරණුවෝය. එදා එහි බ්‍රාහ්මණ ව ඉපිද සිටියේ මම ම ය.
මේ දේශනාව අවසානයේ දී, බොහෝ අය සෝවාන් ආදී මාර්ගඵලවලට පත්වූහ. ඉහත සඳහන් ගාථාවෙහි කැවිඩිය ගැන නො කියැවේ. ඇය චිංචි මාණවිකාව වූවාය.
**‘සකුණො මය්හකො නාම’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ දෙව්රම් වෙහෙර වැඩ වෙසෙන සේක්, ‘ආගන්තුක’ සිටුවරයා අරබයා වදාළ සේක. සැවැත් නුවර ආගන්තුක සිටුවරයා නමින් ප්‍රසිද්ධ, සම්පතින් ආඪ්‍ය, ඉතා ධනවත් සිටුතුමෙක් විය. කෙතරම් ධනය තිබුණත්, ඒ සම්පත් තෙමේ ද, පරිහරණය නොකරයි. අනුන්ට ද නොදෙයි. විවිධ රස ඇති ප්‍රණීත භෝජනයක් ඔහුට ලැබුණත්, එය අනුභව නොකරන ඔහු, ඒ වෙනුවට කාඩි හොදි සමග සුණුසහල් බත් ම කයි. සුවඳ කවන ලද කසී සළු ලැබුණුවිට, ඔහු ඒවා සඟවා තබා, දළ රෙදි සාටක ම හඳයි. ආජානීය අසුන් යොදන ලද, මැණික් හා රනින් විසිතුරු කරන ලද, වාහන ලැබුණු කල්හි, ඒවා ඉවත්කොට තබා, කොළ අතුවලින් වහලය ආවරණය කරන ලද ඉතා කුඩා කරත්තයකින් ගමන් කරයි. ජීවත්ව සිටි තාක් කල්, දානාදී පින්කම් අතුරෙන් එකකුදු නො කළ ඔහු මරණින් මතු, රෞරව නරකයේ උපන්නේය. අඹුදරුවන් නොසිටි, ඔහුගේ සියලු සම්පත් රාජ සන්තක වූ බැවින්, රජුගේ ඇනවුමෙන් රාජපුරුෂයෝ දිවා රාත්‍රී දින හතක් මුළුල්ලේ ඒවා, රාජ භාණ්ඩාගාරයට ඇද්දාහුය. මේ කටයුතු සියල්ල හමාර කළ රජතුමා, පසුදා උදයේ ආහාරයෙන් පසු දෙව්රමට ගොස්, බුදුරදුන් වැඳ එකත්පසෙක හිඳ ගත්තේය. අනතුරුව බුදුරජාණන් වහන්සේ රජු අමතා ‘කිමෙක් ද? මහරජතුමනි, ඔබ දින කිහිපයකින් බුද්ධෝපස්ථානය සඳහා පැමිණියේ නැහැ නොවේදැ’යි, ඇසූහ. ‘ස්වාමීනි, මේ සැවැත්නුවර විසූ ආගන්තුක සිටුවරයා කලුරිය කෙළේය. අස්වාමික වූ ඔහුගේ සියලු ධනය රාජකීය භාණ්ඩාගාරයට බැර කිරීමේ කටයුත්තෙහි යෙදීමෙන්ම, දින හතක් ගතවිය. ස්වාමීනි, ඔහු මෙපමණ විශාල ධනයක් ඇතිව සිටියත්, හරිහැටි කෑම වේලක් අනුභව කෙළේවත්, කිසිවක් අනුන්ට දුන්නේවත් නැත. ඔහුගේ ධනය රකුසකු අරක් ගත් පොකුණක් වැනි විය. ස්වාමීනි, එක් දිනක්වත් ප්‍රණීත රස බොජුනක් අනුභව නොකරම ඔහු මිය ගියේය. මෙවැනි මසුරු පව්කාරයෙක් කුමක් නම් සිදුකොට, මෙපමණ ධනයක් ලැබුවේ ද? කුමක් නිසා තම සම්පත් භුක්ති විඳීමට, ඔහුගේ සිත නොනැමුණේ දැ’යි, රජතුමා බුදුරදුන්ගෙන් විමසා සිටියේය. ‘මහරජතුමනි, ධන ලාභයට හේතු වූ කාරණයත්, ලැබූ ධනය පරිභෝග කරන්නට තරම් වාසනාවක් නොමැති වූ කාරණයත්, ඔහු විසින් ම සිදුකොට ගත්තකි’යි, වදාළ බුදුරජාණන් වහන්සේ, රජුගේ අයැදුමෙන් මේ අතීත කථාව, මෙසේ වදාළ සේක.
පෙර බරණැස් නුවර බඹදත් රජු රාජ්‍යය කරවන කල්හි, බරණැස් සිටුතුමා ශ්‍රද්ධාවක් නැති මසුරෙක් විය. ඔහු කිසිවක් කිසිවකුට නොදෙන සුලුය. එබැවින් කිසිම සංග්‍රහයක් කා වෙනුවෙන්වත් නො කරයි. ඔහු කිසියම් දවසක රජුට උපස්ථාන පිණිස රජ මැදුරට යද්දී ‘තගරසිඛී’ නම් පසේ බුදුරදුන් පිඬු පිණිස චාරිකාවේ යෙදෙනු දැක, උන්වහන්සේ වෙත ගොස් නමස්කාර කොට, ‘ස්වාමීනි, පිණ්ඩපාතය ලැබුණු සේක් දැ’යි විචාළේය. එවිට පසේබුදුරදහු ‘සිටුතුමනි, තවම නැත, මේ පිඬුසිඟා යන ගමන් යැ’යි වදාළහ. ඒ ඇසූ සිටුතුමා තම පුරුෂයකු කැඳවා ‘පුරුෂය, වහා අප නිවසට මේ පසේ බුදුරදුන් වඩම්මා ගෙන ගොස්, මාගේ අසුනෙහි උන්වහන්සේ වැඩහිඳුවා, මා වෙනුවෙන් පිළියෙල කරන ලද භෝජනය පාත්‍රයෙහි පුරවා, උන්වහන්සේට පිළිගන්වව’යි, අණ කෙළේය. ඒ මිනිසා ද පසේ බුදුරදුන් සිටු මාලිගයට කැඳවා ගෙන ගොස්, සිටුතුමාගේ අසුනෙහි වඩා හිඳුවා, ඊළඟට කළයුතු කාරිය, සිටු බිරියට දැනුම් දුන්නේය. ඇය ද නා නා රසයෙන් යුත් ව්‍යඤ්ජන සහිතව දානය පාත්‍රය පුරවා, පසේ බුදුරදුන්ට පූජා කළාය. බත් පාත්‍රය අතට ගත් පසේ බුදුරජාණන් වහන්සේ, සිටු නිවසින් නික්ම වීදියට පිළිපන් සේක. රජගෙදර සිට පෙරළා පැමිණෙන සිටුවරයාට පසේ බුදුරදුන් මුණගැසුණි. උන්වහන්සේ දුටු සිටුතුමා වහා ගොස්, උන්වහන්සේට නමස්කාර කොට ‘ස්වාමීනි, දානය ලැබුණු සේක්දැ’යි ඇසීය. ‘ලදිමි, සිටුතුමනි’ යි, පසේ බුදුරදහු වදාළහ. උන්වහන්සේගේ පාත්‍රය වෙතට නැඹුරු වී බැලූ සිටුතුමාට සිත පහදවා ගැනීමට නොහැකි විය. ‘මාගේ මේ භෝජනය දාසයන්ට හෝ කම්කරුවන්ට හෝ දුන්නේ නම්, දුෂ්කර වැඩක් වුවද, පහසුවෙන් කරගත හැකිව තිබුණා නොවේද? අහෝ මට වූ හානියක තරමැ’යි, සිතූ ඔහුගේ අපර චේතනාව ද පරිපූරණය කරගැනීමට නොහැකි විය. ‘දානයක් නම්, ත්‍රිවිධ චේතනා පරිපූරණය කරගැනීමෙන් පමණක්ම මහත් ඵල වේ.’
අපි දානයට පෙරම සතුටු වෙමු. ඒකාන්තයෙන් දන් දෙන විටද, සතුටු සිතින් යුක්ත වෙමු. දීමෙන් අනතුරුව පසුතැවිලි නොවෙමු. මේ හේතුවෙන් අපේ අය කුඩා කල නො මියෙති.
දානයට පෙර සතුටු සිත් ඇතිකොට ගැනීමත්, දන් දෙන අවස්ථාවේ සිත පහදවා ගැනීමත්, දීමෙන් පසු ඒ ගැන සතුටු වීමත් යන මේවා දානයේ පරිපූර්ණත්වයට අදාල කරුණු වේ.
‘මහරජතුමනි, මෙසේ මේ ආගන්තුක සිටුවරයා තගරසිඛී පසේ බුදුරජාණන් වහන්සේට දුන් දානය කරණ කොටගෙන, බොහෝ ධනය ලැබීය. දන් දීමෙන් පසු අපර චේතනාව පරිපූර්ණය කරගැනීමට බැරිවීම නිසා, ඇති සම්පත් පරිභෝග කිරීමට අපොහොසත් වී යැ’යි, බුදුරජාණන් වහන්සේ වදාළ සේක. ‘ස්වාමීනි, කුමක් නිසා ඔහුට දරුඵල අහිමිවී දැ’යි රජතුමා පෙරළා විමසුවේය. ඊට පිළිතුරු දෙන බුදුරජාණන් වහන්සේ, ‘මහරජතුමනි, පුත්‍ර ලාභය අහිමි කරගන්නා ලද්දේ ද, ඔහු විසින්ම යැ’යි වදාරා, රජුගේ අයැදුමෙන් මේ අතීත කථා පුවත ද දේශනා කළ සේක.
පෙර බරණැස් නුවර බඹදත් රජු රාජ්‍යය කරවන කල්හි, බෝසත් තෙමේ අසූ කෙළක් ධනය ඇති මහත් සම්පත්තියෙන් හෙබි සිටු කුලයක ඉපදුණේය. තරුණ වියට පත් ඔහු සිය මවුපියන්ගේ ඇවෑමෙන්, තම කණිටු මලණුවන් ද රැකගෙන පවුලේ සියලු කටයුතු මැනවින් විචාරමින්, සොයා බලමින් සිටු මාලිගය ඉදිරිපිට දන්සැල් කරවා, මහ දන් පවත්වමින්, ගිහිගෙයි ජීවිතය මැනවින් ගත කෙළේය. නිසි කල විවාපත් වූ ඔහුට එකම පුතෙක් විය. ඒ දරුවාට පයින් ඇවිද යා හැකි සමය වනවිට, කාමයන්හි ආදීනව හොඳින් තේරුම් ගත්, එසේ ම නෙක්ඛම්මයෙහි ආනිසංස ද මැනවින් වටහා ගත් බෝසත් සිටුතුමා, තම අඹු දරුවන් ද, සියලු සම්පත් හා සෙසු වස්තූන් ද, සිය මලණුවන්ට පවරා දී ‘මලණුවනි, නොපමා ව සියලු කටයුතු කරව. මේ දන් වැට ද නොකඩවා පවත්වාගෙන යන්නට කටයුතු යොදව’යි, අවවාද දී සෘෂි පැවිද්දෙන් පැවිදි වී, අභිඥාවන් ද, සමාපත්ති ද, උපදවා ගෙන හිමවත් පෙදෙසෙහි වාසය කෙළේය. සිිය අයියණ්ඩිය නිවසින් පිටත්ව ගොස් ටික කලකට පසු, බාල සොයුරා විවාහ දිවියට ඇතුළත් විය. කලෙකදී ඔහුගේ ඇඹේණියට ද පුතකු ලැබිණි. සිය වැඩිමල් සොහොයුරාගේ කදිමට වැඩෙන පුත්‍රයා දුටු කණිටු සොයුරා ‘මාගේ අයියණ්ඩියගේ මේ පුත්‍රයා තවදුරටත් ජීවත් වුවහොත්, අපගේ පවුලේ සියලු වස්තුව කොටස් දෙකකට බෙදන්නට සිදුවනු, නිසැකය. එබැවින් මොහු දැන් දැන් ම, මරා දමන්නේ නම්, මැනවැ’යි සිතුවේය. එක් දවසක් බෝසතුන්ගේ බාල සොයුරා සිය ඤාති පුත්‍රයා සමග නෑම පිණිස නදියට ගියේය. ඔහු දරුවා නාවන විලාශයෙන් ළඟට කැඳවා, හුස්ම යනතුරු දිය යට ඔබාගෙන සිටියේය. අනතුරුව වතුර නා සිය නිවෙසට පැමිණි ඔහුගෙන්, වැඩිමල් සොහොයුරාගේ බිරිය, ‘සොයුර, ඔබ කැටුව ගිය මගේ පුතා කොහිද? ඔහුට කුමක් විණිදැ’යි ඇසුවාය. ‘සොයුරිය, මා දියෙහි ගිලෙමින් නාන අතර, ඔහු ජල ක්‍රීඩා කළේය. නෑමෙන් පසු සොයා බලනවිට, ඔහු පෙනෙන්නට සිටියේ නැත. කොහි ගියාදැ’යි, සොයා බැලූමුත් ඔහු සොයාගත නොහැකි වීයැ’යි, බාල සොයුරා පිළිතුරු දුන්නේය. දරුවාගේ මෑණියෝ තම පුතා සිහි කරමින්, කඳුළු බොමින් කල්ගත කළහ.
මේ අතර මේ සිද්ධිය සියැසින් දුටුවාක් මෙන්, අවබෝධ කරගත් බෝසත් තෙමේ, ‘සිය මලණුවන්ගේ ක්‍රියාපිළිවෙත ප්‍රකට කළයුතු යැ’යි සිතා, අහසින් අවුත් බරණැස් නුවර බැස, මැනවින් හැඳ පොරවා මලණුවන්ගේ නිවෙස අසලට අවුත්, පෙර තිබූ දන්සැල් එහි නොදැක, ‘මේ අසත්පුරුෂයා විසින් දන්සැල් පවා විනාශ කරන ලදැ’යි, කල්පනා කොට, තමා එහි පැමිණ සිටින බව මලණුවන්ට දන්වා, සේවකයකු පිටත්කොට යැවීය. සිය අයියණ්ඩිය වන තාපසතුමා පැමිණි බව අසා මහත් කලබලයට පත් කණිටු සොයුරා, වහා අවුත් බෝසතුන් වැඳ අල්ලාප-සල්ලාපයේ යෙදුණු තාපසතුමා, ‘මලණුවනි, සියලුදෙනා මෙහි ඇතත්, දරුවා පෙනෙන්නට නැත. ඔහු කොහි ගියේදැ’යි ඇසීය. ‘ස්වාමීනි, ඔහු අකාලයේ මිය ගියේය’ ‘කවර කරුණෙකින් ඔහු මිය ගියේද?’ ‘ස්වාමීනි, අසවල් කරුණෙන් මිය ගියේයැ’යි, කිය නොහැකිය. එහෙත් ජලක්‍රීඩා කරමින් සිටි විට, නදියේ දී ඔහු අතුරුදහන් වී යැ’යි කණිටු සොයුරා පිළිතුරු දුන්නේය. එවිට බෝසත්තුමා ‘කිමෙක්ද? අසත්පුරුෂය, තමා කළ ක්‍රියාව, තෝ නොදන්නෙහි ද? එය මැනවින් ම, හොඳින් ම දන්නේ නුඹ නොවේද? නුඹ එසේ කෙළේ, මේ හේතු නිසා නොවේදැ’යි, කියා තවදුරටත් කථා කරමින්, ‘නුඹේ පව්කම් නිසා, රාජසන්තක වීම් ආදී වශයෙන් විනාශ මුඛයට යන, මේ නිවසේ ධනය රැක ගැනීමට කෙසේ නම්, නුඹ සමත් වන්නෙහිද? නුඹෙත් ‘මය්හක’ නම්, කුරුල්ලාගේත් කිසිදු වෙනසක් මට නොපෙනේ යැ’යි, කියා ප්‍රබුද්ධ ලීලාවෙන් දහම් දෙසමින් මෙසේ පැවසීය.
3. පර්වතවල, කඳුමත ඇති සම බිම්වල - පර්වත විවරවල හැසිරෙන ‘මය්හක’ නම් වූ කුරුල්ලා, පැසුණු ගෙඩි ඇති පුලිල ගසකට නැග, මගේ-මගේ කියමින් හඬයි.
4. ඌ එසේ වැලපෙන අතර එහි පැමිණි වෙනත් කුරුල්ලෝ, පුලිල ගෙඩි කා, නික්ම යති. ඒත් ‘මය්හක’ පක්‍ෂියා දිගටම හඬයි.
5. මෙසේම මෙලොව ඇතැම් අය බොහෝ ධනය රැස්කොට, තමා ද පරිභෝග නොකරයි. නෑයින්ට ද සුදුසු අයුරින් නොදෙයි.
6. ඔහු කෑම-හැඳීම-මල් හා විලවුන් දැරීම නිසි සේ නොකරයි. නෑයින්ට ද එක් වරක්වත්, කිසිදු සංග්‍රහයක් නොකරයි.
7. මෙසේ වස්තුව රකින, මගේ-මගේ යයි කියමින් වැලපෙන, ඔහුගේ ඒ ධනය, රජුන් ද නැතහොත් සොරුන් ද, අප්‍රිය නෑයින් ද රැගෙන යද්දී, ඒ මිනිසා දිගටම හඬයි.
8. නුවණැති පුරුෂයා සම්පත් ලැබ, නෑයින්ට ද සංග්‍රහ කරයි. ඔහු ඒ ධනයෙන්ම, කීර්තියට ද පැමිණෙයි. මරණින් මතු, දෙව්ලොව දී ද සතුටු වේ.
මෙහි **‘මය්හකො’** යනු ‘මගේ - මගේ කියමින් සැරිසරන බැවින් ලැබූ නමකි. **‘හිරිසානුදරීචරො’** යනු ‘පර්වත - සානු - දැදුරුවල හැසිරෙන’ යන අර්ථයි. **‘පක්කං පිප්ඵලිං’ **යනු ‘හිමාල පෙදෙසෙහි පල බරින් යුතු, එක් පුලිල ගසක්’ යන අර්ථයි. **‘කන්‍දති’** යනු ‘පක්‍ෂි සමූහයා ඒ ගස වට කරගෙන ගෙඩි කන කල්හි, එය වැළැක්වීමට ‘මගේ - මගේ’ කියමින් වැලපෙමින් හැසිරෙයි’ යන අර්ථයි. **‘තස්සෙවං විලපන්තස්ස’** යනු ‘ඔහු මෙසේ වැලපෙද්දීම’ යන අර්ථයි. **‘භුත්‍වාන පිප්ඵලිං යන්ති’** යනු ‘ඒ පුලිල ගසේ ගෙඩි අනුභව කොට, වෙනත් ගෙඩි ඇති රුකක් කරා යති’ යන අර්ථයි. **‘විලපිත්‍වෙව’** යනු ‘ඒ කුරුල්ලා දිගටම හඬයි’ යන අර්ථයි. **‘යථොධිං’** යනු ‘කොටස් වශයෙන් එනම් මවුපියන්ට - සොයුරු - සොයුරියන්ට, දූ දරුවන්ට උපභෝග - පරිභෝග වශයෙන්, යම් යම් කොටසක් දිය යුතු නම්, ඒවා නොදෙයි’ යන අර්ථයි.
**‘සකිං’** යනු ‘එක් වරක් වත්, අනුභව නොකරයි’ යන අර්ථයි. **‘සකං’** යනු ද පාඨයකි. ‘තමා සන්තක වූ’ යන අර්ථයි. **‘න සංගණ්හාති’** යනු ආහාර - ඇඳුම් - බීජ වර්ග - නගුල් ආදී වූ පරිත්‍යාගයන්ගෙන් සංග්‍රහ නොකරයි’ යන අර්ථයි. **‘විලපිත්‍වෙ සො නරො’** යනු ‘රජවරුන් ආදී වූ ඒ ඒ අය විසින් ධනය ගෙන යන කල්හි, ඒ පුරුෂයා දිගටම හඬයි’ යන අර්ථයි. **‘ධීරො’** යනු ‘පණ්ඩිතයා’ ය. **‘සංගණ්හාති’** යනු ‘තමා වෙත පැමිණි දුප්පත් ඤාතීන්ට ආහාර - වස්ත්‍ර - බීජවර්ග - නගුල් ආදිය දීමෙන්, සංග්‍රහ කරයි’ යන අර්ථයි. ‘තෙන’ යනු ‘ඒ සත්පුරුෂයා ඒ ඤාති සංග්‍රහය නිසා, සිවු පිරිස් මැද කීර්තියට ද ආත්ම වර්ණනාවට ද පාත්‍ර වෙයි’ යන අර්ථයි. ‘**පෙච්ච සග්ගෙ ච මොදති’** යනු දෙව්ලොවදීත් ඔහු සතුටු වේ’ යන අර්ථයි.
බෝසත් තෙමේ මෙසේ ඔහුට දහම් දෙසා, දන්සැල් නැවත ප්‍රතිසංස්කරණය කොට, මහදන් පැවැත්වීම පිණිස අනුශාසනා කොට, පෙරළා හිමවතටම ගොස්, නොපිරිහුණු ධ්‍යාන ඇතිව ජීවත් වී, මරණින් මතු බඹලොව උපන්නේය.
බුදුරජාණන් වහන්සේ මේ ධර්ම දේශනාව ගෙනහැර දක්වා, ‘මහරජතුමනි, මෙසේ මේ ආගන්තුක සිටු තෙමේ, සිය සොයුරාගේ පුතු මරණයට පත්කළ බැවින්, මේ සා විශාල කාලයක් තුළ පුතකු හෝ දුවක නොලැබුවේ යැ’යි, වදාරා මේ ජාතක කථාව නිමවා වදාළ සේක. එදා කණිටු සොයුරා නම්, මේ ආගන්තුක සිටුවරයාය. වැඩිමල් සොයුරා නම්, ‘මම ම යැ’යි බුදුරජාණන් වහන්සේ, තමන් වහන්සේ දක්වා වදාළ සේක.
**‘දුබ්බණ්ණා රූපං’** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර වැඩවෙසෙන සේක්, ලෝකාර්ථ චර්යාව නිමිති කොටගෙන වදාළ සේක. මෙහි වර්තමාන කථාවස්තුව ‘මහාකණ්හ’ ජාතකයෙහි දක්නට ලැබේ. කිසියම් දවසක බුදුරජාණන් වහන්සේ භික්‍ෂූන් අමතා ‘මහණෙනි, තථාගත තෙමේ දැන් පමණක් නොව, පෙර ද ලෝකයාට යහපත පිණිස ක්‍රියා කෙළේ ම යැ’යි වදාරා, මේ අතීත කථාපුවත දේශනා කළ සේක.
පෙර බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ සක්දෙව් රජව ඉපිද සිටියේය. එකල බරණැස් නුවර විසූ එක් විද්‍යාධරයෙක් රෑ මැදියමේ දී මන්ත්‍ර මතුරා, අහසින් බරණැස් රජුගේ මාලිගාවට අවුත් රජුගේ අන්තඃපුරයේ, අග බිසව නිදන යහන් ගැබවට රහසේ ඇතුළු වී, ඇය සමග රහස් ජීවිතයක් ගත කරයි. අග බිසවගේ පරිවාර ස්ත්‍රීහු, කෙසේ හෝ මේ රහස දැන ගත්හ. ඉන්පසු අග මෙහෙසියම රජු වෙත එළඹ ‘දේවයන් වහන්ස, එක් පුරුෂයක් රෑ මැදියමේ සිරියහන් ගැබට පිවිස, මා දූෂණය කෙළේ යැ’යි කීවාය. ‘දේවිය ඒ පුරුෂයා නැවත ඔබ වෙත පැමිණියහොත්, ඔහුගේ සිරුරේ කිසියම් සලකුණක් තැබීමට හැකිද?’ ‘ස්වාමීනි, එය මට අසීරු කාරණයක් නොවේ යැ’යි කී රාජදේවිය රත්හිරියල් කුඩු භාජනයක්, සේවිකාවක් ලවා සිය යහන් ගැබට ගෙන්වා ගත්තාය. එදා රෑ මැදියමේ දී ද, ඉහත කී විද්‍යාධර පුරුෂයා දේවියගේ යහන්ගැබට පැමිණ, ඇය සමග රාත්‍රිය එහි ගතකොට, ආපසු යන්නට සූදානම් විය. එවිට දේවිය රත්සිරියල් බඳුනෙහි අත තබා, ඒ පුරුෂයාගේ පිට මත ඇගේ අතේ ඇඟලි පසම සිටින සේ සලකුණක් තැබුවාය. පසුදා ඒ සලකුණේ විස්තර, දේවිය රජතුමා හමුවෙහි පැහැදිලි කළාය. රාජපුරුෂයන් කැඳවූ රජතුමා ‘පුරුෂයෙනි, සියලු දිසාවන්හි ගොස් සොයා බලා පිටෙහි සිරියල්වලින් කරන ලද අත් සලකුණක් ඇති, මිනිසකු වී නම්, ඔහු අල්වාගෙන මෙහි ගෙනෙවු යැ’යි අණ කෙළේය. ඉහත කී විද්‍යාධරයා ද රෑට රෑට අනාචාරයේ හැසිර, දිවා කාලයෙහි සුසාන භූමියකට ගොස්, එක් පයින් සිට සූර්ය නමස්කාරයෙහි යෙදෙයි. පරීක්‍ෂණයෙහි යෙදී සිටි රාජපුරුෂයන් අතුරෙන් කිසියම් පිරිසකට, සූර්ය වන්දනා කරන විද්‍යාධරයා දක්නට ලැබුණි. රාජපුරුෂයෝ වහා ඔහු වටකර ගත්හ. රාජපුරුෂයන් තමා ළඟට ළංවෙනු දුටු විද්‍යාධරයා ‘මාගේ කෙරුවාව රජු දැනගෙන ඇති බව පෙනේ යැ’යි තේරුම්ගෙන, කිසියම් මන්ත්‍රයක් මතුරා, අහසට නැගී පලා ගියේය.
කිසිවක් කරකියා ගත නොහුණු රාජ පුරුෂයෝ, රජ වාසලට පැමිණ සිදුවූ සියල්ල රජුට දැනුම් දුන්හ. එවිට රජතුමා ‘රාජපුරුෂයෙනි, තෙපි ඒ පුරුෂයා හොඳින් දැක ගත්තහු දැ’යි ඇසීය. ‘එසේය දේවයන් වහන්ස, අපි ඔහු මැනවින් දැක ගත්තෙමු. රාජපුරුෂයෙනි, ඔහු කවරෙක්ද?’ ‘දේවයන් වහන්ස, ඔහු තවුසෙකි. ඔහු රාත්‍රී කාලයෙහි අනාචාරයේ යෙදෙමින් දිවා කාලයෙහි තවුස් වෙස්ගෙන හැසිරෙන්නෙකි’යි, රාජපුරුෂයෝ උත්තර දුන්හ. මින් කිපුණු රජතුමා ‘මේ රටේ වෙසෙන සියලු තවුසෝ, මෙබඳු වූ ම චරිත ඇත්තෝ වෙති’යි, යන මිථ්‍යා විශ්වාසයක් ඇතිකොටගෙන, සියලු රාජපුරුෂයන් කැඳවා ‘පුරුෂයෙනි, මාගේ විජිතයෙහි වෙසෙන සියලු තවුසන් රටින් පිටුවහල් කරව. දුටු දුටු තවුසන්ට එසේ කළ යුතු බවට රටවැසියන්ට ද, මා රාජාඥා නිකුත් කළ බව දැනුම් දෙවු, ඒ වෙනුවෙන් අණබෙර ද, හසුරවවු යැ’යි නියෝග කෙළේය. මේ ව්‍යසනය නිමිති කොටගෙන රටෙහි විසූ සියලු තපස්වීවරු, යොදුන් තුන්සියයක් වූ කසී රටින් පලා ගොස්, වෙන වෙන රාජධානිවල ලැගුම් ගත්හ. මුළු කසී රට වැසියන්ට අවවාදයක් දීමට පමණවත් එකදු දැහැමි මහණ බමුණෙක්, රට තුළ නොවීය. අවවාද - අනුශාසනාවලින් බැහැර වූ මිනිස්සු, ටිකෙන් ටික පරුෂ වචන කථා කරන්නට, රළු පැවතුම් ඇතිකර ගන්නට පටන් ගත්හ. දාන-ශීල-ආදියෙන් තොර මිනිස්සු, මැරී ගොස් බෙහෙවින් අපායවල උපන්හ. දෙව්ලොවට යන කිසිදු කෙනෙක් එරට නොවූහ.
‘දෙව්ලොවට පැමිණෙන සත්ත්වයන් මෙපමණ හිඟ වූයේ, කුමන හේතුවක් නිසාදැ’යි, සිතා බැලූ සක්දෙව් රජ සියලු හේතූන් පරීක්‍ෂා කර බලා, සියල්ල තත්ත්වාකාරයෙන් දැන ‘බරණැස් රජුගේ මේ මිථ්‍යා දෘෂ්ටිය බිදීමට, මා හැර අන් කවරෙක් ඊට සමත් වේදැ’යි කල්පනා කොට බලා, ‘මේ රජුටත් රට වැසියන්ටත් පිහිට වන්නෙමි’යි, අදිටන් කර ගත්තේය. මෙසේ තීරණයකට බැසගත් ශක්‍රයා ‘නන්‍දමූලක’ පර්වත ප්‍රාන්තයට ගොස්, එහි වැඩවෙසෙන පසේබුදුවරුන් හමු වී, උන්වහන්සේට නමස්කාර කොට කසී රටට සිදුවී ඇති විපත උන්වහන්සේ හමුවෙහි පැහැදිලි කොට, ‘ස්වාමීනි, මට එක් මහලු පසේ බුදුරජාණන් වහන්සේ නමක් ලබාදෙනු මැනව, මම උන්වහන්සේගේ මාර්ගයෙන් කසී රටට යහපතක්, ශාන්තියක් කරන්නෙමි. කසී රට පහදවන්නෙමි’යි කීය. උතුම් පරමාර්ථයක් පෙරදැරි කොටගත්, සක්දෙව් රජුට, තම කාර්යය ඉෂ්ට සිද්ධ කරගැනීම සඳහා සංඝත්‍ථෙර (පැවිද්දෙන් හා උපසම්පදාවෙන් සියලු දෙනා වහන්සේට වැඩිමහලු වූ) පසේ බුදුරජාණන් වහන්සේ නමක්ම ලැබුණි. පසේ බුදුරජාණන් වහන්සේ පෙරටු කොටගත්, ශක්‍රයා උන්වහන්සේගේ පාසිවුරු ගෙන, දොහොත් මුදුන් දී වැඳගෙන, පසුපසින් ඉතා සන්සුන් ලීලාවෙන් අහසින් ගමන් කෙළේය. බරණැස් නුවර පුරා අහසෙහි, ඉතා පහළ මට්ටමකින් ගමන් කරන මේ පසේ බුදුරජාණන් වහන්සේ හා උසස් රූපශ්‍රීයෙන් යුත්, මේ තරුණ මානවකයා දුටු බොහෝ අය පුදුමයට පත්වූහ. වට තුනක් නුවර පුරා මෙසේ ගමන් කළ ශක්‍රයා, ඉන්පසු පසේ බුදුරදුන් කැටුව රාජ මාලිගාවට ගොස්, රජ දොරටුව සමීපයෙහි බුදුරදුන් පෙරටු කොටගෙන නමස්කාර කරමින් සිටියේය. ඒ දුටු රාජ පුරුෂයෝ රජු වෙත ‘දේවයන් වහන්ස, අභිරූපී වූ එක් මානවකයෙක් තවත් ශ්‍රමණයකු සමග මෙහි අවුත්, රාජකීය දොරටුව අබියස අහසෙහි සිටී යැ’යි, දැනුම් දුන්හ. වහා අසුනින් නැගිට ගත් රජතුමා, සීමැදුරු කවුළුව සමීපයට පැමිණ, ‘මානවකය, ඔබ විශිෂ්ට රූපශ්‍රී ඇත්තෙකි. එතකුදු වුවත් මේ විරූපී මහණකුගේ, පාසිවුරු ගෙන වඳිමින් කුමට නම් සැරිසරාදැ’යි, ශක්‍රයා සමග කථා කරමින් මෙසේ කීය.
සුන්දර රූ සිරි ඇති ඔබ, දුර්වර්ණ ස්වරූප ඇති තැනැත්තකු පෙරටු කොට ගෙන දොහොත් මුදුනේ තබා වඳින්නෙහිය. ඔබ තැනැත්තා ඔබතුමාට වඩා උතුමෙක්ද? නැතිනම් ඔබ හා සමානයෙක්ද? ඔහුගේත්, ඔබේත් නම කියනු මැනව.
මෙහි **‘අරියවණ්ණි’** යනු ‘සුන්දර රූසිරි ඇති’ යන අර්ථයි. **‘සෙය්‍යොනුතෙ තො’** යනු ‘මේ විරූපී පැවිද්දා කවරෙක්ද? ඔබට වඩා උතුම් කෙනෙක්ද? නැතහොත් ඔබ හා සමාන කෙනෙක්ද?’ යන අර්ථයි. **‘පරස්සත්තනො ච’** යනු ‘ඒ ඔහුගේ ද, ඔබගේ ද නම කියව යි, කියා ප්‍රශ්න කෙළේය’ යන අර්ථයි.
ඉක්බිති ශක්‍රයා රජු අමතා ‘මහරජතුමනි, ශ්‍රමණයෝ නම්, ගරු කටයුත්තෝය. එබැවින් මාගෙන් උන්වහන්සේගේ නාමය නො කියැවේ. එහෙත් මගේ නම මම ඔබට කියන්නෙමි’යි පවසා මේ ගාථාව කීය.
2. රජතුමනි, රහත්ව නිවනට පත් උතුමන්ගේ නාම-ගෝත්‍ර දෙවිවරු උච්චාරණය නොකෙරෙති. මම ඔබට මගේ නම කියමි. මම වූ කලී තිදස පුර දෙවියන්ට ප්‍රධාන වූ ශක්‍රයා වෙමි.
මෙහි **‘සම්මග්ගතානුජ්ජුගතාන දෙවා’** යනු ‘මහරජ, සියලු සංස්කාර ධර්මයන් ඇති සැටියෙන් සිහිකිරීම් වශයෙන් මෙනෙහිකොට, අග්‍රඵලය වූ රහත් භාවයට පත් බැවින් **‘සම්මග්ගත’** නම් වූ ද, සෘජු වූ ආර්ය අෂ්ටාංගික මාර්ගයෙන් නිවනට පැමිණි බැවින්, ඒ නිවන් පත් මහරහතුන්ගේ, උත්පත්ති දෙවියන්ට වඩා උත්තරීතර වූ, **‘විසුද්ධි දේව’** නම් වූ රහතන් වහන්සේගේ නාම-ගෝත්‍ර උත්පත්ති දෙවිවරු උච්චාරණය නොකෙරෙති’ යන අර්ථයි. **‘අහං ච තෙ නාමධෙය්‍යං’** යනු ‘එසේ වුවත් මම ඔබට මගේ නම කියමි’ යන අර්ථයි.
මෙය අසා සිටි රජතුමා භික්‍ෂූන්ට නමස්කාර කිරීමෙහි, ආනිසංස ශක්‍රයාගෙන් විමසමින් මෙසේ ප්‍රශ්න කෙළේය.
3. දේවරාජය, මේ කාරණය මම ඔබෙන් විචාරමි. යමෙක් චරණයෙන් යුතු භික්‍ෂුවක් දැක, උන්වහන්සේ පෙරටු කොටගෙන, දොහොත් මුදුන් දී නමස්කාර කරන්නේද? ඔහු මෙලොවින් චුත වූ පසු, කිනම් සැපයක් ලබාද?
රජුගේ ප්‍රශ්නයට පිළිතුරු දෙමින් ශක්‍රයා මෙසේ කීය.
4. යමෙක් චරණයෙන් යුතු භික්‍ෂුවක් දැක, උන්වහන්සේ පෙරටු කොට ගෙන, දොහොත් මුදුන් දී නමස්කාර කරන්නේද? ඔහු මෙලොව දීම, ප්‍රශංසා ලබයි. මරණින් මතු දෙව්ලොව යයි.
මෙහි **‘භික්ඛුං’** යනු ‘බිඳ දැමූ කෙලෙස් ඇති පිරිසිදු පුද්ගලයා ය. **‘චරණුපපන්නං’** යනු ‘ශීල-චරණ යන මෙයින් යුතු’ යන අර්ථයි. **‘දිට්ඨෙවධම්මෙ’** යනු ‘හුදෙක් මෙයින් චුත වූ පසු පමණක් නොව, මේ ආත්ම භාවයේදීම ඔහු ප්‍රශංසා ලබයි. පැසසුම් සුවයද විඳියි’ යන අර්ථයි.
රජතුමා ශක්‍රයාගේ කථාව අසා, තමා ගත් මිථ්‍යා දෘෂ්ටිය සිඳ දමා, සතුටු සිතින් මෙසේ පැවසීය.
5. අද දෙවියන්ට ප්‍රධාන වූ ‘වාසව’ නම් වූ, යම් ශක්‍රයෙක් දුටුවෙම්ද? ඒකාන්තයෙන් ම එයින් මට සම්පත්තියක් පහළ විය. ‘සක්දෙවිඳුනි, අද මේ භික්‍ෂුවත්, ඔබත් දැකීමෙන් අනල්ප වූ පින් කරගනිමි.
මෙහි **‘ලක්ඛි’** යනු සම්පත්තියයි. ප්‍රඥාව ගැන ද මෙසේ කියති. මින් කියන ලද්දේ මේ අදහසයි. එනම් අද ඔබේ වචනයට ඇහුම්කන් දුන් මට කුශලාකුශල විපාක තේරුම් ගන්නා නුවණ පහළ විය’ යන අර්ථයි. **‘යං’** යනු ‘නිපාතයක් පමණි.’ **‘භූතපතද්දසාම’** යනු ‘ශක්‍රයා දුටුවෙමු’ යන අර්ථයි.
ඒ ඇසූ ශක්‍රයා නුවණ පාදා ගත් රජුට, ස්තුති කරමින් මෙසේ පැවසීය.
6. බහුශ්‍රැත වූ, බොහෝ කරුණු ගැන චින්තනය මෙහෙයවිය හැකි ප්‍රාඥ වූ, යම් කෙනෙක් වෙත්ද? ඒකාන්තයෙන් ඔවුහු ඇසුරු කළ යුතු වෙති. රජතුමනි, මේ භික්‍ෂුවත් මාත් දැකීමෙන්, අනල්ප වූ පින් රැස්කර ගනුව.
මෙහි **‘බහුට්ඨානචින්තිනො’** යනු ‘බොහෝ කරුණු ගැන සිතා බැලීමට සමත්’ යන අර්ථයි.
ශක්‍රයාගේ එම ප්‍රකාශයෙන් පසු, රජතුමා අවසාන වශයෙන් මෙසේ කීය.
7. දේවේන්‍ද්‍රය, ඔබේ සුභාෂිතයන් අසා ක්‍රෝධ නැත්තෙක් වෙමි. නිති ප්‍රසන්න සිත් ඇත්තෙක් වෙමි. සියලු ආගන්තුකයන්ගේ ඉල්ලීම්වලට සුදුස්සෙක් වී, මානය දුරුකොට (උතුමන්ට) නමස්කාර කරන්නෙක් වෙමි.
මෙහි **‘සබ්බාතිථියාචයොගො භවිත්‍ථා’** යනු ‘සියලු ආගන්තුකයන්ට එනම්, පැමිණි-නොපැමිණි ආගන්තුකයන් අතුරෙන්, යම්කිසි කෙනෙක්, යම්-යම් දෙයක් ඉල්ලත්ද? ඒ ඒ දේ දීමට යෝග්‍ය වූ, සුදුසු පුද්ගලයෙක් වී ඔවුන් විසින් ඉල්ලන ලද, ආයාචනා කරන ලද සියල්ල ලබාදෙන්නෙක් වී’ යන අර්ථයි. **‘සුත්‍වාන දෙවින්‍ද සුභාසිතානි’** යනු ‘ඔබේ සුභාෂිතයන් අසා, ‘මම එවැනි පුද්ගලයෙක් වන්නෙමි’යි කියයි’ යන අර්ථයි.
මෙසේ කී රජතුමා වහා මාලිගාවෙන් බැස, පසේ බුදුරදුන්ට නමස්කාර කොට, එකත්පසෙක සිටියේය. පසේ බුදුරජාණන් වහන්සේ අහසෙහි පලක් බැඳ වැඩ හිඳ, ‘මහරජතුමනි, ඔය කියන ලද විද්‍යාධරයා ශ්‍රමණයෙක් නොවේ. මේ ලෝකය දැහැමි මහණ බමුණන්ගෙන් හිස් වූවක් නොවේ. එබැවින් දන් දෙන්න. සිල් රකින්න. පොහෝ කටයුතු නිති සිදු කරන්නැ’යි රජුට අවවාද කළ සේක. ශක්‍රයා ද ස්වකීය ශක්‍ර ලීලාවෙන් අහසෙහි ම සිට, ‘මෙතැන් පටන් අප්‍රමාදී ව කටයුතු කරවු යැ’යි නුවර වැසියන්ට අවවාද දී, එම රටින් පිටුවහල් කරන ලද මහණ බමුණන්ට, නැවත රටට පැමිණෙන්නට ආරාධනා කරමින්, බෙර හසුරුවන ලෙස රජුට දැනුම් දී, පසේ බුදුරජාණන් වහන්සේ ද කැටුව, තම-තමන්ගේ වාසස්ථාන කරා යන්නට පිටත් විය. රජතුමා ඒ අවවාදවල පිහිටා බොහෝ පින්කම් කෙළේය.
බුදුරජාණන් වහන්සේ මේ ධර්ම දේශනාව ගෙනහැර දක්වා, සත්‍යය ප්‍රකාශකොට, ජාතකය නිමවා වදාළ සේක. එදා ඒ පසේ බුදුරජාණන් වහන්සේ, පසුකලෙක පිරිනිවන් පෑ සේක. රජතුමා නම් ආනන්ද තෙරණුවෝය. සක්දෙව් රජ වූ කලී, ‘මම ම යැ’යි බුදුරජාණන් වහන්සේ, තමන් වහන්සේ දක්වා වදාළ සේක.
**‘යමෙතං’** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර වැඩ වෙසෙන සේක්, එක්තරා භික්‍ෂුවක අරබයා වදාළ සේක. ඉහත කී භික්‍ෂුව ජේතවනාරාමයෙන් නික්ම කොසොල් රටේ එක්තරා කැලෑබද ප්‍රදේශයක් ඇසුරුකොට වාසය කෙළේය. එක්දිනක් ඒ කැලෑවෙහිම පිහිටි පියුම් විලක් දැක එහි බැසගත් ඔහු, මුහුණ කට සෝදන අතරේදී, සමීපයෙහි තිබූ පිපුණු පියුමක් දැක, ඊට ළංව පියුමට යටි සුළඟෙහි සිට පහත් වී, එහි සුවඳ ආඝ්‍රාණය කෙළේය. ඒ කැලයෙහි එම වනපියසෙහි ම අධිගෘහිත ව ජීවත් වූ දේවතාවෙක් භික්‍ෂුවගේ ඒ ක්‍රියාව දැක ‘නිදුකාණෙනි, ඔබ සුවඳ සොරෙකි. ඔබ කළ ක්‍රියාව සොරකමේ එක් අංගයකැ’යි කියා, භික්‍ෂුව සංවේගයට පත් කෙළේය. දේවතාවා විසින් සංවේගයට පත්කරන ලද, භික්‍ෂුව පෙරළා ජේතවනයට ගියේය. එහිදී බුදුරදුන් බැහැදුටු, ඔහු උන්වහන්සේට වැඳ එකත්පසෙක වාඩි විය. එවිට බුදුරජාණන් වහන්සේ ‘මහණ, ඔබ මෙතෙක් කොහි විසුවෙහිදැ’යි, විචාළ සේක. ‘ස්වාමීනි, මම පසුගිය දිනවල අසවල් වනලැහැබෙහි විසුවෙමි. එහිදී මාගේ ක්‍රියාවක් දුටු දේවතාවෙක් මේ මේ අයුරින් මා, සංවේගයට පත් කෙළේ යැ’යි, එහිදී වූ සියලු සිදුවීම්, පැහැදිලි කරමින් ඒ භික්‍ෂුව බුදුරජාණන් වහන්සේට, කරුණු කීවේය. එවිට බුදුරජාණන් වහන්සේ ‘මහණ, ඔය වැනි අවස්ථාවන්ට මුහුණපාන්නට සිදුවූයේ, ඔබට පමණක් නොවේ. පෙර විසූ පඬිවරු පවා යම් යම් අය විසින් එසේ සංවේගයට පත් කරන ලදහ’යි වදාරා, ඒ භික්‍ෂුවගේ ඇරයුමින් මේ අතීත කථාව මෙසේ වදාළ සේක.
පෙර බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ එක්තරා නියම්ගමක බමුණු පවුලක ඉපිද තරුණවියට පත් වූයේ. නිසිකාලයේ දී තක්‍ෂිලාවට ගොස් ශිල්ප-ශාස්ත්‍ර ඉගෙන ගත් ඔහු පසුකලෙක ගිහිගෙය කලකිරී සෘෂි පැවිද්දෙන් පැවිදි ව, විශාල කැලෑ ප්‍රදේශයක පියුම් විලක් සමීපයේ ජීවත් විය. එක් දිනක් හිමිදිරි උදයේ, විලට බැසගත් ඔහු, සුපිපුණු පියුම් දෙස බලමින් සිටියේය. ළඟම තිබූ පිපුණු පියුමකට නැඹුරු වූ මේ තරුණ තාපසයා, මහත් අභිරුචියෙන් එය සිප ගත්තේය. ඒ අසල තිබූ රූස්ස විවරයක හුන්, එක් දෙව්දුවක් තවුසාගේ ඒ ක්‍රියාව දැක, ඔහු සංවේගයට පත් කරමින් මෙසේ කීවාය.
නිදුකාණෙනි, යම් ඒ ජලයෙහි හටගත්, නොදුන් නෙලුම් මලක් සිම්ඹෙහි ද, එය සොරකමේ එක් අංගයකි. (එබැවින්) ඔබ සුවඳ සොරෙකි.
මෙහි **‘එකංගමෙතං’** යනු ‘එය එක් කොටසකි’ යන අර්ථයි.
දේවතාවියට පිළිතුරු දෙමින්, බෝසත් තවුසා මෙසේ පැවසුවේය.
2. (මම) නෙලුම සොරකම් නොකෙළෙමි. නොකැඩුවෙමි. දුර තියා ආඝ්‍රාණය පමණක් කෙළෙමි. එසේ ඇතිකල්හි, කවර කාරණයක් නිසා (මට) ‘සුවඳ සොරා’ යැයි කියනු ලැබේද?
මෙහි **‘ආරා සිංඝාමි’** යනු ‘දුර සිට සුවඳ බලමි’ යන අර්ථයි. **‘වණ්ණෙන’** යනු ‘කාරණයකින්’ යන අර්ථයි.
මේ දෙදෙනා මෙසේ තර්ක කරන අතරේ විලට පැමිණි එක් පුරුෂයෙක්, ඒ විලෙහි බැස නෙලුම් අල ද සාරයි. පිපුණු පියුම් ද නෙලයි. ඒ දුටු බෝසත් තවුසා, දෙව්දුව අමතා ‘දේවතාවිය, නෙලුම් මලක් සිපගත් පමණකින් ඔබ මට ‘සුවඳ සොරෙකැ’යි කියයි. අර අතන නෙලුම් අල ගලවන, නෙලුම් මල් කඩන ඒ මිනිසාට ඔබ කුමක් නිසා නොබණින්නෙහිද? ඔහුටද දොස් කියව’යි කීය. බෝසත් තවුසා ඒ අදහස දේවතාවියට පැහැදිලි කරමින් මෙසේ ද කීවේය.
3. කිසියම් තැනැත්තෙක් නෙලුම් අල සාරයි. හෙල පියුම් නෙලයි. මෙසේ විවිධ වැඩකරන ඒ මිනිසාට, කුමක් හෙයින් කිසිවක් නො කියනු ලැබේද?
මෙහි **‘ආකිණ්ණ කම්මන්තො’** යනු ‘රළු වැඩ කරන - නපුරු කටයුතු කරන’ යන අර්ථයි.
නෙලුම් මල් නෙලන පුරුෂයාට, නො බණින කාරණය පැහැදිලි කරමින් දෙව්දුව මෙසේ පැවසුවාය.
4. නපුරුකම් බහුල මිනිසා කිරිමවකගේ වස්ත්‍රයක් මෙන් කිළිටිය. එවැන්නෙකුට කීමට, මට වචන නැත. එහෙත් ඔබට කියාදීමට (මම) සුදුසු වෙමි.
5. නිතර නිවැරදි දේ සොයන, නිර්දෝෂ වූ පුද්ගලයකුට, කෙස් අගක් පමණ වූ පාපයක් වුවත්, මහා මේඝයක් මෙන් වැටහේ.
මෙහි **‘ධාතිචෙළං වා’** යනු ‘කෙළ - සොටු - මළ - මුත්‍ර තැවරුණු කිරිමව් දාසියකගේ ඇඳිවතක් මෙන්, ඔහු පවෙහි ගැලී ඇත. ඒ කාරණය නිසා ඔහුට කීමට මට වචන නැත’ යන අර්ථයි. **‘තඤ්ච අරහාමි’** යනු ‘ශ්‍රමණයෝ වනාහි අවවාද කැමැත්තෝය. ප්‍රියශීලීය. එබැවින් හිමියනි, ඔබ අල්පමාත්‍ර වූ නුසුදුසු යමක් කළොත්, එය කියාදීමට සුදුසු වෙමි’ යන අර්ථයි. **‘අනංගණස්ස’** යනු ‘නිර්දෝෂ වූ ඔබ වැනි අයට’ යන අර්ථයි. **‘අබ්භාමත්තංව ඛායති’** යනු ‘මහා මේඝයක් තරම් ම වැටහේ. දැන් කුමක් නිසා, මෙවැනි දෝෂයක් ගණන් නොගත යුතු ලෙස කටයුතු කෙරේද?’ යන අර්ථයි.
මෙසේ ඒ දෙවඟන විසින් සංවේගයට පත්කරන ලද බෝසත් තෙමේ, එම සංවේගයෙන් යුතුවම මෙසේ පැවසීය.
6. දේවතාවිය, ඒකාන්තයෙන් ඔබ මා හඳුනයි. එබැවින් ම මට අනුකම්පා දක්වයි. දෙව්දුව, නැවත යම්දිනෙක එබන්දක් දුටුවහොත්, මට එය කියා දෙන්න.
මෙහි **‘යක්ඛා’** යනුවෙන් දේවතාවිය අමතයි. **‘වජ්ජාසි’** යනු ‘කියන්නෙහිය’ යන අර්ථයි. **‘යදා පස්සසි ඵදිසං’** යනු ‘යම් දිනෙක මගේ එබඳු වූ දෝෂයක් දුටුවොත්, එකල මෙපරිද්දෙන් ම, මා වළක්වා ලන්න යැ’යි කියයි යන අර්ථයි.
බෝසතුන්ගේ මේ ඉල්ලීමට පිළිතුරු සපයන, දේවතාවිය මෙසේ පැවසුවාය.
7. තවුසාණෙනි, මම ඔබ නිසා ජීවත් වන්නියක් නොවෙමි. ඔබේ බැලමෙහෙවරෙහි යෙදුනියක් ද නොවෙමි. යමක් නිසා සුගතියට යන්නේ නම්, ඔබ ම එය තේරුම් ගන්න.
මෙහි ‘**භතකම්හසෙ’ **යනු ‘ඔබේ බැල මෙහෙවර කරන වැඩකාරියක් නොවෙමි. කුමන කරුණක් නිසා, හැමදාම ඔබ රකිමින් හැසිරෙන්නෙම් දැ’යි දක්වයි’ යන අර්ථයි. **‘යෙන ගච්ඡෙය්‍ය’** යනු ‘තවුසාණෙනි, යම් ක්‍රියාවකින් ඔබ සුගතියට යන්නෙහිද? එය ඔබ ම දැනගන්න’ යන අර්ථයි.
මෙසේ බෝසත් තවුසාට අවවාද කළ, ඒ දෙවඟන තමාගේ විමානය කරා පිටත්ව ගියාය. බෝසත් තෙමේ ද ධ්‍යාන උපදවාගෙන, නො පිරිහුණු ධ්‍යානයෙන් යුතුව දිවි ඇති තෙක් වැස, මැරී ගොස් බඹලොව උපන්නේය.
බුදුරජාණන් වහන්සේ මේ ධර්ම දේශනාව ගෙනහැර දක්වා, සත්‍යය ප්‍රකාශකොට ජාතකය නිමවා වදාළ සේක. දේශනාව අවසානයේදී, ඒ භික්‍ෂුව සෝවාන් ඵලයෙහි පිහිටියේය.
එදා දෙව්දුව නම්, උත්පලවණ්ණාය. තාපසයා වූ කලී ‘මම ම යැ’යි බුදුරජාණන් වහන්සේ, තමන් වහන්සේ දක්වා වදාළ සේක.
**‘සුසුඛං වත ජීවන්ති’** යන මේ ගාථා කොටස අයත් ජාතක කථාව බුදුරජාණන් වහන්සේ පූර්වාරාමයේ වැඩවෙසෙන සේක්, කෙළිලොල් භික්‍ෂු පිරිසක් අරබයා වදාළසේක. ඔවුන්ගේ එම හැසිරීමට ප්‍රතිචාර දැක්වූ මහ මුගලන් තෙරුන් වහන්සේ ඔවුන් විසූ පහය කම්පාකොට ඔවුන් සංවේගයට පත් කළහ. පසුදිනෙක දම්සභාවට රැස්වූ භික්‍ෂූහු ඉහත සඳහන් කළ කෙළිලොල් භික්‍ෂූන්ගේ නොහැදුණුකම් ගැන කථා කරමින් හුන්හ. එවිට එතැනට වැඩි බුදුරජාණන් වහන්සේ භික්‍ෂූන් සාකච්ඡා කළ කරුණු ගැන, ඔවුන්ගෙන් ම අසා දැන, ‘මහණෙනි, ඔවුහු දැන් පමණක් නොව අතීතයේ දදී ද කෙළිලොල් වූවාහු ම යැ’යි, වදාරා මේ අතීත කථා ප්‍රවෘත්තිය දේශනා කළ සේක.
පෙර බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ සක්දෙව් රජව ඉපිද සිටියේය. මේ අතර කසී රටට අයත් කිසියම් ගමක සහෝදරවරු සත්දෙනෙක කාමයන්හි දොස් දැක, ගිහි ගෙයින් නික්ම සෘෂි පැවිද්දෙන් පැවිදිව ‘මෙජ්ඣ’ නමින් ප්‍රසිද්ධ කැලයක වාසය කරමින්, භාවනානුයෝගීව කටයුතු නොකොට, කාය වර්ධන ක්‍රියාවන්හි නිරතව ඊට අදාල නානා ප්‍රකාර වූ ක්‍රීඩාවල යෙදෙමින් වාසය කළහ. මොවුන්ගේ මේ නොකටයුතු දේවල් දුටු සක්දෙව් රජ, ‘මම මොවුන් සංවේගයට පත් කොට, ඔවුන්ට කරුණු වටහා දී, සත් ක්‍රියාවන්හි යොදවන්නෙමි’යි කල්පනා කොට ගිරවකුගේ වේෂයක් මවාගෙන, ඒ තවුසන් වසන තැනට පැමිණ ඔවුන් අසල තිබූ ගසෙක සැඟව සිට, ඔවුන් සංවේගයට පත් කරමින් මෙසේ කීවේය.
යම් කෙනෙක් විඝාසාදි වෙද්ද? ඒකාන්තයෙන් ඔවුහු සැපසේ ජීවත් වෙති. මෙලොවදී ම පැසසුමට ලක් වෙති. පරලොව සුගතිගාමී වෙති.
මෙහි **‘විඝාසාදිනො’** යනු ‘පරිභෝග කිරීමෙන් ඉතිරි වූ දෙය අනුභව කරනුවන් සඳහා කියන ලදි’ යන අර්ථයි. **‘දිට්ඨෙවධම්මෙ’** යනු ‘යම් කෙනෙක් මෙබඳු වෙද්ද? ඔවුහු මෙලොවදීම ප්‍රශංසාවට ලක් වෙති.’ යන අර්ථයි. **‘සම්පරායේච’** යනු ‘ඔවුහු සුගතිගාමී වෙති, දෙව්ලොව උපදිති යන අදහසින් කියයි’ යන අර්ථයි.
ගිරවාගේ මේ කථාව අසා සිටි තවුස් පිරිසෙහි හුන් අය අතුරෙන් එක් තවුසෙක්, සෙසු අය අමතා මෙසේ කීවේය.
2. ප්‍රාඥයිනි, ගිරවාගේ කියමන් වරදවා තේරුම් නො ගනිවු, මේ වචනය අසවු, ඔහු සහෝදරයන් වන අපටම ප්‍රශංසා කරයි.
මෙහි **‘භාසමානස්ස’** යනු ‘මිනිස් බසින් කථා කරන’ යන අර්ථයි. **‘න නිසාමෙථ’** යනු ‘නො අසවු’ යන අර්ථයි. **‘එදං සුණාථ’** යනු ‘ඔහුගේ මේ වචනය අසවු’ යන අර්ථයි. **‘සොදරියා’** යනු ‘එකම කුසක උපන් බැවින්, ඔවුන් අමතමින් එසේ කී ය’ යන අර්ථයි.
ඉක්බිති ඒ අදහස ප්‍රතික්‍ෂේප කරමින් ගිරවා මෙසේ පැවසීය.
3. මළකුණු කන්නෙකි, මගේ වචනය අසවු. මම තොපට ප්‍රශංසා නොකරමි. තෙපි ඉඳුල් කන අය වෙති. තෙපි ‘විඝාසාදි’ අය නො වෙති.
මෙහි **‘කුණපාදා’** යනු ‘මළකුණු කන්නෙනි යි ඔවුන් අමතයි’ යන අර්ථයි.
තාපසවරු සියලු දෙනා ගිරවාගේ කීම අසා, මෙසේ පැවසූහ.
4. ‘මෙජ්ඣ’ නම් ආරණ්‍යයෙහි, හිස මුදුනේ පමණක් කෙස් ටිකක් ඇතිව වසන අපට, පැවිද්දෙන් සත් වසක් ගතවිය. ඒ අපි සිංහ, ව්‍යාඝ්‍රාදීන් විසින් කා ඉතිරි වූ දේ කමින් යැපෙමු. ඉදින් අපි ඔබගේ ගැරහුමට ලක්වෙමු නම්, ඔබේ පැසසුමට ලක්වන්නෝ කවරහුද?
මෙහි **‘සිඛණ්ඩිනො’** යනු ‘හිස මුදුනේ පමණක් කෙස් ඇති’ යන අර්ථය. **‘විසාසේන’** යනු ‘මෙපමණ කලක් එනම්, සත් වසරක් සිංහ ව්‍යාඝ්‍රයන් කා ඉතිරි වූ දැයින් යැපුනෙමු. ඉදින් අපි ඔබගේ ගැරහුමට ලක් වෙමු නම්, ඔබේ ප්‍රශංසාවට ලක්වන්නෝ කවරහුද?’ යන අර්ථයි.
අනතුරුව තවුසන් ලජ්ජාවට පත් කරමින්, බෝසත් ගිරවා මෙසේ කීවේය.
5. සිංහයන්ගේ ද, ව්‍යාඝ්‍රයන්ගේ ද, වෙනත් නපුරු සතුන්ගේ ද ආහාරවලින් ඉතිරි වූ දෑ අනුභව කිරීමෙන් යැපෙන තෙපි, එසේ **‘විඝාසාදීහු’** යැයි සිතන බව පෙනේ.
මෙහි **‘වළානඤ්චාවසිට්ඨකං’** යනු ‘වෙනත් නපුරු සතුන් කා ඉතිරි වූ දෑ එනම්, ඉඳුල් කෑම’ යන අර්ථයි.
ගිරවාගේ කථාව ඇසූ තාපසවරු ‘ඉදින් අපි විඝාසාදීහු නොවෙමු නම්, එකල්හිා කවුරු නම් විඝාසාදීහු වෙත්ද? එය අපට කියනු මැනවැ’යි ගිරවාගෙන් අයැද සිටියහ. ඉක්බිති බෝසත් ගිරවා, තාපසවරුන්ට ‘විඝාසාදීන්’ යනු කවුරුන්දැ’යි පැහැදිලි කරමින් මේ අවසාන ගාථාව පැවසුවේය.
6. යම් කෙනෙක් බමුණන්ට, ශ්‍රමණයන්ට හා වෙනත් පුලන්නන්ට දන් දී, ඉතිරි වූ දෙය අනුභව කරත්ද? ඔවුහු ‘විඝාසාද’ නම් වෙති.
මෙහි **‘වණිබ්බිනො’** යනු ‘ඒ ඒ දෑ ඉල්ලන්නාට’ යන අර්ථයි. මෙසේ තවුසන් ලජ්ජාවට පත්කළ බෝසත් ගිරවා, ස්වකීය භවනය බලා පිටත්ව ගියේය.
බුදුරජාණන් වහන්සේ මේ ධර්ම දේශනාව ගෙනහැර දක්වා, සත්‍යය ප්‍රකාශකොට ජාතකය නිමවා වදාළ සේක. එදා ඒ සහෝදරවරු සත්දෙනා නම්, මේ කෙළිලොල් භික්‍ෂු පිරිසය. ශක්‍රයා වූ කලී ‘මම ම යැ’යි බුදුරජාණන් වහන්සේ, තමන් වහන්සේ දක්වා වදාළ සේක.
**‘පණිතං’** යන මේ ගාථා කොටස අයත් ජාතක කථාව බුදුරජාණන් වහන්සේ ජේතවනාරාමයෙහි වැඩවසන සේක්, එක් ලෝල භික්‍ෂුවක අරබයා වදාළ සේක. ඒ භික්‍ෂුව තමන් වහන්සේ වෙත කැඳවූ, බුදුරජාණන් වහන්සේ ‘මහණ, ඔබ ලෝල භික්‍ෂුවක්ය, යනු සැබෑ දැ’යි විමසූ සේක. ‘ස්වාමීනි, එය එසේ යැ’යි, ඒ භික්‍ෂුව පිළිගත්තේය. ‘මහණ, ඔබ මෙසේ ලොල් වූයේ දැන් පමණක් නොවේ. පෙර ද බරණැස් නුවර ඉපදී ඇතුන්-අසුන්-ගවයන්-මිනිසුන් යන මේ සත්ත්වයන්ගේ කුණපවලින් තෘප්තියට පත් නොවී, ඊටත් වඩා වැඩිමනත් දේ ලැබීම සඳහා, වනයට පිවිසියේදැ’යි වදාළ බුදුරජාණන් වහන්සේ, මේ අතීත කථා පුවත මෙසේ දේශනා කළ සේක.
පෙර බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ වටු ජාතියෙහි ඉපිද කැලෑ ප්‍රදේශයක රළු තණකොළ ඇට ආහාරයට ගනිමින් ජීවත් විය. එකල බරණැස් නුවර විසු, එක් කෑදර කපුටෙක් ඇත් කුණප ආදියෙන් සෑහීමකට පත් නොවී, මීට වඩා වැඩිමනත් යමක් ලබන්නෙමි’යි සිතා මහ වනයට පිවිස පලවැල ආදිය කමින්, ඒ මේ අත ඇවිද යනවිට බෝසතුන් දැක, ‘මේ වටුවා විශාල සිරුරක් ඇත්තෙකි. එකත් එකටම මූ මිහිරි ආහාර වර්ග කනවා විය යුතුය. එබැවින් මුගෙන් ඒ ගැන අසා, ඒවා ම ආහාරයට ගෙන මම ද ඇඟ හදා ගන්නෙමි’යි, සිතා බෝසතුන් වසා සිටි අත්තට, උඩින් පිහිටි අත්තෙහි වසා, බෝසතුන් අමතා ‘පින්වත් වටුවාණෙනි, කුමන ප්‍රණීත වූ ආහාරයක් ඔබ අනුභව කරහිද? කෙසේ නම් සිරුර මහත් කොට ගත්තෙහිදැ’යි, විචාළේය. ඊට පිළිතුරු දෙමින්, කපුටා සමග පිළිසඳර කථාවක ලීලාවෙන් බෝසත් වටුවා මෙසේ කීවේය.
කපුටු මාමේ, ඔබ බත්-ගිතෙල්-තෙල් ආදී වූ ප්‍රණීත ආහාර අනුභව කරහිය. එහෙත් කුමන හේතුවකින් කෙට්ටු වෙහිද?
මෙහි **‘භත්තං’** යනු ‘මිනිසුන්ගේ බොජුන් සඳහා පිළියෙල කරන ලද බත්, යන අර්ථයි. **‘මාතුල’** යනුවෙන් ‘ප්‍රිය උපදවන ආකාරයට අමතයි’ යන අර්ථයි. **‘කිසො’** යනු ‘මස් ලේ අඩු’ යන අර්ථයි.
ඔහුගේ වචන ඇසූ කපුටා, මෙසේ පැවසීය.
2. සතුරන් මැද වසන, ඔවුන් අතුරෙහි කෑම සොයන, නිතර කලකිරීමෙන් යුතු හදවතක් ඇති, කපුටාට පුෂ්ටිමත් බවක් කොයින්ද?
3. ‘ධංක’ නම් වූ කපුටෝ, නිතර බියෙන් පසුවෙති. පව්කමින් ලබන ලද ආහාර, නො පිනවයි. වටුව, ඒකාන්තයෙන් ඒ නිසා මම කෙට්ටු වෙමි.
4. වටුව, ඔබ රළු වූ ද, තෙල් අඩු තෘණ බීජ අනුභව කෙරෙහි. එසේ වුවත් ඔබ කවර කරුණක් නිසා, මහත් වෙහිද?
මෙහි **‘දළ්හියං’** යනු ‘මෙබඳු ස්වරූප ඇති කපුටකු වන මගේ මහත් බවක්, පුෂ්ටිමත් බවක් කොයින්ද?’ යන අර්ථයි. **‘උබ්බෙධිනො’** යනු ‘බියෙන් පසුවන’ යන අර්ථයි. **‘ධංක’** යනු ‘කපුටන් සඳහා කියන නමකි. **‘පාපෙන කම්මුනා ලද්ධො’** යනු කාක්කකු විසින් මිනිසුන්ට අයත් දෑ පැහැර ගැනීම් වශයෙන් වූ, පව්කමින් ලබන ලද ආහාර’ යන අර්ථයි. **‘න පිණෙති’** යනු ‘සන්තර්පණය නොකෙරේ’ යන අර්ථයි. **‘තෙනස්මි’** යනු ‘ඒ කාරණය නිසා මම කෙට්ටු වෙමි’ යන අර්ථයි. **‘අප්පස්නෙහානි’** යනු ‘ඕජෝ ගුණය අඩු’, යන අර්ථයි. කපුටා බෝසතුන් ප්‍රණීත භෝජන කනු ඇතැයි යන හැඟීමෙන්, වටුවන්ට ස්වභාවයෙන් ලැබෙන ගොදුරු ගැන සලකා ගෙන එසේ කීවේය.
ඒ අසා බෝසත් තෙමේ, තමාගේ මතහ්වීමට හේතුව පැහැදිලි කරමින් මෙසේ කීවේය.
5. අල්පේච්ඡතාව නිසා ද, ලොකු ලොකු සිතිවිලි නැති බැවින් ද, වැඩිදුර ගමන් නැති නිසාද, ලද දෙයින් යැපෙමින් වසමි. කපුට, මා මහත් වූයේ එබැවිනි.
6. අල්පේච්ඡ වූ, සැප ගැන ලොකුවට නො සිතන, පමණ දැන ආහාර ගන්නා තැනැත්තාගේ ජීවිත පැවැත්ම, මැනවින් පවත්වාගෙන යා හැකිය.
මෙහි **‘අප්පිච්ඡා’** යනු ‘ආහාරයෙහි අල්පේච්ඡතා ඇති බැවින්ද, ආශා නැති බැවින්ද, හුදෙක් ශරීරයේ පැවැත්ම සඳහා ම ආහාර ගන්නා බවය’ යන අර්ථයි. **‘අප්පචින්තාය’** යනු ‘අද කොහෙන් ආහාර ලබන්නෙම්ද? හෙට කොහෙන් දැයි මෙසේ ආහාර ගැන සිතිවිල්ලක් නැති බැවින්’ යන අර්ථයි. **‘අවිදූර ගමණෙන ච’** යනු ‘අසවල් තැන මිහිරි ආහාර ඇතැ’යි සිතා ඒ වෙනුවෙන් දුර ගමන් නොයන’, යන අර්ථයි. **‘ලද්ධා ලද්ධෙන’** යනු ‘රළු හෝ වේවා, ප්‍රණීත හෝ වේවා යමක් ලැබුණි නම් එයින් ම යැපෙන’ යන අර්ථයි. **‘ථූලො තෙනස්මි’** යනු ‘ඒ කාරණා සතර නිසා තර වූයෙමි’ යන අර්ථයි. **‘වායස’** යනු ‘එනමින් කපුටා අමතයි’ යන අර්ථයි. **‘අප්පචින්ති සුඛස්ස’** යනු ‘ආහාර ගැන සිතිවිලි නැති, අල්ප වූ අදහස්, ‘උතුමන්ගේ සැපය මොහුට ඇතැ’යි යන අර්ථයෙන් **‘අප්පචින්තී සුඛ’** නම් වේ. එවැනි සැපයෙන් යුතු ඒ පුද්ගලයාගේ’ යන අර්ථයි. **‘සුසංගහිත පමාණස්ස’ **යනු ‘මෙපමණක් අනුභවකොට දිරවා ගන්නට හැකි වන්නෙමැ’යි මැනවින් ප්‍රමාණවත් කොට ආහාර ගන්නා පුද්ගලයාට’ යන අර්ථයි. **‘වුත්තී සුසමුදානියා’** යනු ‘එබඳු පුද්ගලයාගේ ජීවිත පැවැත්ම සැපසේ පවත්වා ගෙන යන්නට, මැනවින් පාලනය කරගන්නට හැකිය’ යන අර්ථයි.
බුදුරජාණන් වහන්සේ මේ ධර්ම දේශනාව ගෙනහැර දක්වා, සත්‍යය ප්‍රකාශකොට ජාතකය නිමවා වදාළ සේක. දේශනාව අවසානයේදී ඉහත කී ලෝක භික්‍ෂුව සෝවාන් ඵලයෙහි පිහිටියේය.
එදා කපුටා නම්, මේ ලෝල භික්‍ෂුවය. වටුවා වූ කලී ‘මම ම යැ’යි බුදුරජාණන් වහන්සේ තමන් වහන්සේ දක්වා වදාළ සේක.
**‘චිරස්සං වත පස්සාම’** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර වැඩවාසය කරන සේක්, එක්තරා ලෝක භික්‍ෂුවක අරබයා වදාළ සේක. මෙහි වර්තමාන කථාව මීට ඉහත ‘වට්ටක’ ජාතකයේදී විස්තර කරන ලද කථාවට සමානය. ඊට අයත් අතීත කථාව මෙසේය.
පෙර බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ පරෙවි කුලයේ ඉපිද, බරණැස් සිටුතුමාගේ මුළුතැන්ගෙයි, වෙසෙසින් සාදන ලද කූඩුවක වාසය කරයි. කපුටෙක් ද එහි පැමිණ බෝසත් පරෙවියා සමග මිතුරු වී එහිම, කල් ගෙවන්නට පටන් ගත්තේය. මේ හා සමාන ම විස්තරයක් එනම්, කපුටකු හා පරෙවියකු අතරේ පැවති මිතුරුකමක් ගැන මීට ඉහත දක්වන ලද ‘කපෝත’ ජාතකයෙහිදී විස්තර කරන ලදි. ඊට අනුව සියලු විස්තර තේරුම් ගත යුතුය. එහිදී අරක්කැමියා කපුටාගේ පිහාටු ගලවා දමා, ඔහු විසින් සාදාගන්නා ලද ඖෂධ සංයෝගය, කපුටාගේ ඇඟ පුරා තවරා කෙළවරකින් සිදුරු කරන ලද සිප්පි කටුවක් කපුටාගේ බෙල්ලෙහි මාලයක් මෙන් පළඳා, නැවත ඌ හුන් කූඩුව තුළම තැබුවේය. බෝසත් තෙමේ මේ කිසිත් නොදැන වනයේ සිට සිය කූඩුව වෙත පැමිණ, සිය මිතුරු කපුටා දැක. ඌට විහිළු කරමින් මෙසේ කීය.
ඒකාන්තයෙන්, බොහෝ කලෙකින් මැණිකක් පැළඳි මිතුරකු දුටුවෙමි. මගේ යාලුවා රැවුල බෑම නිසා, ඒකාන්තයෙන් ශෝභමානය.
මෙහි **‘මස්සුකුත්තිය’** යනු ‘මේ රැවුල කැපීමේ ක්‍රියාව නිසා’ යන අර්ථයි.
ඒ අසා සිටි කපුටා පරෙවියාට පිළිතුරු දෙමින්, මෙසේ පැවසීය.
2. වැඩ කටයුතුවල නිරතව සිටි මම, වැඩුණු ලෝම-නිය ඇත්තේ වෙමි. හුඟ කලෙකින් කරණවෑමියකු හමු වී, ඒ ලෝම ආදිය ඉවත් කරවීමි.
මෙහි **‘අහං කම්මෙසු ව්‍යාවටො’** යනු ‘මම මේ රාජකාරිවල යෙදී සිටීම හේතුවෙන් ඉඩක් නොලද නිසා, වැඩුණු කිහිලි රෝම හා නිය ඇත්තේ වීමි’යි කියයි’ යන අර්ථයි.
නැවත බෝසත් පරෙවියා මෙසේ කීවේය.
3. යම් හෙයකින් කරණවෑමියකු ඉතා කලාතුරකින් ලැබ, ලෝම බැහැර කරවූයෙහිය. තවද මිතුර, දැන් ඔබේ ගෙලෙහි කුමක් නම්, කිණි-කිණි ගායිද?
ඔබ බොහෝ කලෙකින් කපුවකු ලැබ, ලෝම ඉවත් කරවූවෙහිය. ලොම් බැහැර කරවූවෙහිය. තවද මිත්‍රය, දැන් ඔබේ ගෙලෙහි කුමක් නම් කිණි-කිණි ගායිද? යන අර්ථයි.
ඊට පිළිතුරු වශයෙන්, කපුටා මෙසේ උත්තර දුන්නේය.
4. සියුමැලි මිනිසුන්ගේ ගෙලවල මැණික් එල්ලෙයි. ඔවුන්ට අනුව මම ද ක්‍රියා කළෙමි. නුඹ එය සෙල්ලමකට කළ දෙයක් ලෙස, නො සිතව.
5. ඉදින් මාගේ මැනවින් කරන ලද රැවුල බෑම ඔබට ප්‍රිය නම්, සබඳ ඔබට ද එය කරවන්නෙමි. මැණිකක් ද ඔබට දෙමි.
මෙහි **‘මණි’** යනු ‘මිනිසුන්ගේ ගෙලවල මෙබඳු එක් මැණිකක් බැගින් එල්ලෙයි’ යන අර්ථයි. **‘තෙසාහං’** යනු ‘මම ඔවුන්ට’ යන අර්ථයි. **‘මා ත්‍වං මඤ්ඤි’** යනු ‘ඔබ වනාහි මා විසින් මෙය විහිළුවට කරන ලද්දකැ’යි නො සිතව’ යන අර්ථයි. **‘පියහසි’** යනු ඉදින් මාගේ මේ රැවුල බෑමේ ක්‍රියාවට ඔබ කැමති වෙහිද?’ යන අර්ථයි.
ඉන්පසු බෝසත් පරෙවියා අවසාන වශයෙන්, මෙසේ කීවේය.
6. මැණිකට සුදුස්සා ඔබ ම ය. මනා වූ රැවුල බෑමට ද ඔබ ම සුදුසුය. ඔබේ දර්ශනය ද, මට ප්‍රියය. ඔබ හා කථාකොට මම යන්න යමි.
මෙහි **‘මණිනා’** යනු ‘මැණිකට’ යන අර්ථයි. මෙහි **‘මණිනො’** යන මේ පදය ම නිවැරදි පාඨය විය හැකිය. මින් කියන ලද්දේ මේ අර්ථය යි. එනම් ‘සබඳ, කවුඩුව, මේ මැණිකට සුදුස්සා ඔබමය. මෙලෙස රැවුල කැපීමට ද ඔබ සුදුසුය. මට වනාහි ඔබේ නොදැක්ම ම පියය. එබැවින් ඔබ අමතා මම යමි’ යන අර්ථයි.
බෝසත් පරෙවියා මෙසේ කියා අහසට පැන, අන් තැනක් බලා පියඹා ගියේය. කපුටා වනාහි ටික වේලාවකට පසු, එතැන ම ජීවිතක්‍ෂයට පත්විය.
බුදුරජාණන් වහන්සේ මේ ධර්ම දේශනාව මෙසේ ගෙනහැර දක්වා සත්‍යය ප්‍රකාශකොට ජාතකය නිමවා වදාළ සේක. දේශනාව අවසානයේ දී ඉහත කී ලෝල භික්‍ෂුව අනාගාමි ඵලයෙහි පිහිටියේය. එදා කපුටා නම් මෙකී ලෝල භික්‍ෂුවය. පරෙවියා වූ කලී, ‘මම ම යැ’යි බුදුරජාණන් වහන්සේ, තමන් වහන්සේ දක්වා වදාළ සේක.




7. සත්තක නිපාතය
1. කුක්කු වර්‍ගය
**‘දියඩ්ඪ කුක්කු’ **යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර වැඩවෙසෙන සේක්, රජුට දුන් අවවාදයක් නිමිති කොටගෙන වදාළ සේක. මෙහි වර්තමාන කථා වස්තුව **‘තේසකුණ’** ජාතකයෙහි විස්තර වේ. එහි අතීත කථාව මෙසේය.
පෙර බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ රජුට අර්ථයෙන් ධර්මයෙන් අනුශාසනා කරන ඇමතිවරයා විය. අගතියෙහි පිහිටි රජතුමා අධර්මයෙන් රාජ්‍ය පාලනය ගෙන ගියේය. ජනපදවාසීන් පෙළා ධනය ම එකතු කිරීම, රජුගේ අභිලාෂය විය. බෝසත් ඇමතිතුමා රජුට අවවාද කරනු සඳහා ඊට අවස්ථාවක් සොයමින් සිටියේය. රජතුමාගේ මඟුල් උයනෙහි රජු විසින් අරඹන ලද විවේකාගාරයක් විය. එහි කටයුතු අඩකින් අවසන් ව තිබුණි. කුමක් හෝ හේතුවකින් හෝ එම විවේකාගාරයෙහි වහලයේ කටයුතු පමා වී තිබුණි. එහි වහලයේ දැව කර්ණිකාව සකස්කොට, පරාල යොදා තිබුණ මුත්, එකදු පරාලයක්වත්, කර්ණිකාවට සම්බන්ධකොට තිබුණේ නැත. කිසියම් දවසක උයන්කෙළි පිණිස රාජකීය උද්‍යානයට සපිරිවරින් ගිය රජතුමා, එහි දී අඩක් නිමකොට තිබූ ශාලාව වෙත ගොස්, එය විවෘතකොට ඇතුළට පිවිස වහලය පිරික්සා කොට බලා ‘වහලේ කැණිමඬල සිය හිස මත වැටේ’ය යන බියෙන් වහා ශාලාවෙන් ඉවතට පැන, එලියේ සිට එය නැවත නරඹා ‘කිමෙක්ද? කුමක ආධාරයෙන් මේ කැණිමඬල නො වැටී මෙසේ පවතීද? කුමක් නිසා පරාල ඉවතට නො ඇදී මෙසේ පවතීදැ’යි කල්පනා කරමින්, බෝසතුන්ගෙන් ඒ ගැන විමසමින් මෙසේ පැවසීය.
කැණිමඬල උසින් රියන් එකහමාරකි. එහි වටේට වියත් අටකි. එය ඵලය නැති ඇට්ටේරියා අරටුවෙන් නිමවන ලදි. එය කොහි පිහිටා ඇත්ද? උඩින් පහත් නො වී එය කෙසේ පවතීද?
මෙය **‘දියඩ්ඪකුක්කු’** යනු ‘රියන් එකහමාරය’ යන අර්ථයි. **‘උදයෙන’** යනු ‘උසින්’, යන අර්ථයි. **‘පරික්ඛිපන්ති නං’** යනු ‘එය වියත් අටකින් වටකොට ඇත’ යන අර්ථයි. වටින් අට වියතක් පමණ යැයි කියන ලද්දේ වේ. **‘කුහිංඨිතා’** යනු ‘කොතැනක පිහිටා’, යන අර්ථයි. **‘ධංසති’ **යනු ‘නොවැටේද?’ යන අර්ථයි.
මේ ඇසූ බෝසත් තෙමේ ‘රජුට අවවාද දීම සඳහා කදිම අවස්ථාවක්, සුදුසු මාතෘකාවක් මට ලැබුණේ යැ’යි, සිතා මෙසේ උත්තර දුන්නේය.
2. අරටුවෙන් නිමවන ලද, වක් වූ තිහක් පමණ වූ පරාලවලින් වටකරන ලදුව, සමව ඇති බැවින්, ඒවායේ ශක්තියෙන් තෙරපන ලදුව, මැනවින් ඒකාබද්ධව සමව පිහිටා ඇති බැවින්, එය උඩින් පහත් නොවේ.
3. එපරිද්දෙන් නුවණැත්තා දැඩි මිත්‍රශීලීත්‍වයෙන් යුතු, නොබිඳෙන සුලු වූ, පිරිසිදු චරිත ඇති මන්ත්‍රීන් සමග ඒකාබද්ධ වූ විට, පරාලවලින් බර ඔසවා සිටින කැණිමඬලක් මෙන්, සම්පත්තියෙන් නො පිරිහේ.
මෙහි **‘යා තිංසති සාරමයා’** යනු ‘ගස්වල අරටුවෙන් නිමවන ලද තිහක් පමණ වූ පරාල’, යන අර්ථයි. **‘පරිකිරිය’** යනු ‘පිරිවරා’ යන අර්ථයි. **‘සමට්ඨිතා’** යනු ‘සම ව පැවති’ යන අර්ථයි. **‘බලසා ච පීළිතා’** යනු ඒ ඒ පරාලවල ශක්තියෙන් තෙරපා, මැනවින් සම්බන්ධකොට ඒකාබද්ධ කරන ලද’ යන අර්ථයි. **‘පණ්ඩිතො’** යනු ‘නුවණැති රජතුමා’ යන අර්ථයි. **‘සුචීහි’** යනු පිරිසිදු සමාචාර ඇති කල්‍යාණ මිත්‍රයන් විසින්’ යන අර්ථයි. **‘මනතීහි’** යනු ‘මන්ත්‍රණයෙහි දක්‍ෂයන් විසින්’ යන අර්ථයි. **‘ගොපාණසීභාරවහාව කණ්ණිකා’ **යනු ‘යම් සේ පරාලවලින් බර උසුලන කැණිමඬල පහත් නොවී පවතීද? එසේ රජතුමා ද, ඉහත කී ලක්‍ෂණවලින් යුතුව හදවතින් බැඳී, මන්ත්‍රීන් සමග සුසම්බන්ධ වූයේ සම්පතින් නොපිරිහේ, ඉසුරින් නොපිරිහේ, නොවැටේ’ යන අර්ථයි.
බෝසතුන් මෙසේ කියන කල්හි, රජතුමා තමාගේ ක්‍රියාවන් ගැන නැවත සලකා බලා, ‘කැණිමඬල නැති කල්හි, පරාලවල පැවැත්මක් නැත. පරාල නොමැතිව කැණිමඬල නොපවතී. පරාල බිඳී වැටෙනවිට, කැණිමඬල ද ඇද වැටේ. මෙපරිද්දෙන් ම අධාර්මික රජෙක්, මනා වූ ඒකාබද්ධතාවක් නොමැතිකම නිසා, තමාට හිතවත් ඇමතිවරුන්ගෙන්ද, හමුදාවෙන්ද, බ්‍රාහ්මණ-ගෘහපතියන්ගෙන් ද වෙන්වූ කල්හි, ඒ නිසාම එනම්, නිලධාරීන්ගේ එකඟතාව නොමැති වීමෙන් ඉසුරුමත් බවින් පිරිහේ. එබැවින් රජකු නම්, දැහැමි විය යුතුම යැයි සිතුවේය. මේ අතර රජුට තෑගි වශයෙන් ලැබුණු නාරං කූඩයක්, රාජපුරුෂයෝ රජු වෙතට ගෙන ආහ. රජතුමා ‘මිතුර, මේ නාරං ගෙඩිය කන්න යැ’යි, කියා බෝසතුන්ට ඉන් එකක් දුන්නේය. බෝසත් තෙමේ එය අතට ගෙන ‘මහරජතුමනි, නාරං කෑමට නොදන්නා උදවිය, එය පොඩිකර ගැනීමෙන් තිත්ත රස කර ගනිති. එහි ඇඹුල් ද ඉවත හලා ගනිති. නාරං කෑමට මැනවින් දන්නා අය, නාරං රසය නො නසාම ඒවා කති’යි, කියා රජුට උපමාවකින් ධනය රැස්කරන ක්‍රමය පැහැදිලි කරමින්, මෙසේ ද කීය.
4. යම්සේ ආයුධයක් අතේ ඇත්තා තද ලෙල්ලක් ඇති නාරං ගෙඩිය ලෙලි නොගසා තිත්ත රස කරයිද? රජතුමනි, නාරං ගෙඩිය (ලෙලි ගසා) ගන්නා තැනැත්තා එය මනාව මිහිරි රස කරයි. ඇතුළත සිවිය ගලවන්නා ද එය (පොඩිකර ගැනීමෙන්) අමිහිරි කරයි.
5. රජතුමනි, මෙසේ නුවණැත්තා සැහැසි නො වී ගම්-නියම්ගම්හි ධනය රැස කරන්නේ, ධර්මයට අනුව කටයුතු කරමින්, ධර්මය පිළිපදිමින්, අනුන් නො වෙහෙසා අභිවෘද්ධිය සිදු කරන්නේය.
මෙහි **‘ඛරත්තංචං’** යනු ‘තද ලෙල්ල යි’. **‘මෙල්ලං’** යනු ‘නාරං’ය. **‘බෙල්ලං’** යනු ද පාඨයකි. අර්ථය එය ම වේ. **‘සත්‍ථවා’** යනු ‘ආයුධ ගත් අත් ඇත්තා’ ය. **‘අනාමසන්තො’** යනු ‘පිට ලෙල්ල සියුම් ලෙස ඉවත් නො කරන්නා නාරං ගෙඩිය තිත්ත රස කරයි’ යන අර්ථයි.’ **‘සමාහරං’** යනු එය මැනවින් සකස් කරන්නා පිට ලෙල්ල ඉවත්කොට ඇතුළත ඇඹුල්, පිට නොවැගිරෙන පරිද්දෙන් එය මැනවින් කරයි’ යන අර්ථයි. **‘පත්‍ථිවා’** යනුවෙන් රජුට අමතයි. **‘තනුවට්ටමුද්ධරං’** යනු ‘සියුම් කොටස් පවා ඉවත් කරන්නා මුළුමනින් තිත්ත රස බැහැර නොකළ බැවින්, එය අමිහිරි දෙයක් බවට පත් කරන්නේය’ යන අර්ථයි. **‘එවං’** යනු ‘මෙසේ පණ්ඩිත වූ රජතුමා ද සැහැසි නොවී, තණ්හාවේ වසඟයට නො ගොස්, අගතිගාමි නොවී, රට නො පෙළා, වේයන්ගේ තුඹසක් වැඩෙන අයුරින්, මීමැස්සන් රොන් ගෙන ගොස්, මීවදයක් සාදන නියායෙන් ධනය රැස් කරන්නේය’ යන අර්ථයි.
6. දානය - ශීලය - පරිත්‍යාගය - සෘජු බව - මෘදු බව - තපස - අක්‍රෝධය - අවිහිංසාව - ඉවසීම - අවිරෝධතා යනු (දසරාජ ධර්ම) යි.
මේ දසරාජ ධර්මයන්ට අනුව පවතිමින් ධර්මානුවර්තී ව එය පිළිපදිමින් ඒ රජතුමා තමන්ගේ ද අනුන්ගේ ද අභිවෘද්ධිය, දියුණුව ඇති කරන්නේය. අනුන් වෙහෙසට පත් නො කරන්නේය.
අනතුරුව බෝසතුන් සමග කථා කරමින් ම, මඟුල් පොකුණේ ඉවුරට ගිය රජතුමා එහි, ලා හිරු පැහැයෙන් යුතු, ජලයෙන් උඩට විත් දියේ නො ගැවී තිබුණු, එක් පිපුණු පියුමක් දැක ‘මිත්‍රය, මේ පියුම ජලයෙහි ම හටගත්තකි. එහෙත් එය දියෙහි නොගෑවී පවතී යැ’යි බෝසතුන්ට කීය. ‘මහරජතුමනි, රජකු විසින් ද එබඳු ම විය යුතු යැ’යි, කී බෝසත් තෙමේ රජුට අවවාද වශයෙන් මෙසේ පැවසීය.
7. මෙසේම පිරිසිදු ව්‍යවහාර ඇති, සැහැසි ක්‍රියාවලින් තොර, පිරිසිදු කර්මාන්ත ඇති, පවින් වැළකුණු එබඳු පුද්ගලයා, පොකුණුවල හටගත් පියුමක් දියෙහි නොගෑවෙන්නාක් මෙන්, කර්ම-ක්ලේශයන්හි නොගෑවේ.

මෙහි **‘ඕදාතමලං’** යනු ‘සුදු පැහැති අල ඇති’ යන අර්ථයි. ‘අම්බුජං’ යනු ‘පියුමටම කියන තවත් නමකි. **‘අග්ගිනිකාසිඵාලිමං’** යනු ‘ගිනි වැනි සූර්යයා කරණ කොටගෙන පිපෙන, විකසිත වන’ යන අර්ථයි. **‘න කද්දමො න රජො න වාරි ලිම්පති’** යනු ‘මඩ ද, දූවිලි ද, ජලය ද නො ගෑවේ, නො තැවරේ’ යන අර්ථයි. **‘ලෙපති’** යනු ද පාඨයකි. මේ ප්‍රථමා විභක්ත්‍යන්ත පද විටෙක සත්තමී විභක්තියෙහි යෙදේ. ඒ අනුව (පියුම) ඒ මඩ ආදියෙහි නොගෑවේ, නො ඇලේ’ යන අර්ථයි. ‘වොහාර-සුචිං’ යනු පැරණි දැහැමි රජුන් විසින් ලියවා තබන ලද විනිශ්චය ක්‍රමයෙහි, පිරිසිදුව අගතිගාමී නොවී දැහැමිව විනිශ්චය කරන ලද’ යන අර්ථයි. **‘අසාහසං’** යනු ‘දැහැමි විනිශ්චයෙහි පිහිටා සිටි බැවින් සැහැසි ක්‍රියා රහිත’ යන අර්ථයි. **‘විසුද්ධකම්මන්තං’** යනු ‘ඒ සැහැසි ක්‍රියා නැති බව නිසා ම, පිරිසිදු කටයුතු ඇති, සත්‍යවාදී වූ, ක්‍රෝධ රහිත වූ, ලෝකයාට මධ්‍යස්ථව, තුලාවක් මෙන් වූ’ යන අර්ථයි. **‘අපෙතපාපකං’** යනු ‘පවින් ඉවත් වූ’ යන අර්ථයි. **‘න ලිම්පති කම්මකිලෙසතාදිසො’** යනු ‘ප්‍රාණඝාතය, අදත්තාදානය, මිථ්‍යාචාරය, මුසාවාදය යන මේ කර්ම ක්ලේශයෝ රජු කෙරෙහි නො ඇලෙති. මක් නිසා ද යත්? එවැනි රජතුමා පොකුණුවල හටගත් පියුම දියෙහි නොඇලී පවතින්නාක් මෙන්, කෙලෙසුන් කෙරෙන් නොඇලෙන බැවිනි’ යන අර්ථයි.
රජතුමා මෙසේ බෝධිසත්ත්වයන්ගේ අවවාද අසා, එතැන් පටන් දැහැමින් රාජ්‍යය විචාරමින්, දානාදී විවිධ පින්කම් කරමින් ජීවත්ව සිට, පසුව මියගොස් දෙව්ලොව උපන්නේය.
බුදුරජාණන් වහන්සේ මේ ධර්ම දේශනාව ගෙනහැර දක්වා සත්‍යය ප්‍රකාශකොට, ජාතකය නිමවා වදාළ සේක. එදා රජතුමා නම්, ආනන්ද තෙරණුවෝය. පණ්ඩිත වූ ඇමතිවරයා නම්, ‘මම ම යැ’යි බුදුරජාණන් වහන්සේ තමන් වහන්සේ දක්වා වදාළ සේක.
**‘යථා චාපො නින්නමති’** යන මේ ගාථා කොටස අයත් ජාතක කථාව බුදුරජාණන් වහන්සේ වේළුවනයෙහි වාසය කරන සේක්, ප්‍රතිපක්‍ෂ උදවියට සේවා කම් කළ එක් භික්‍ෂුවක අරබයා වදාළ සේක. මෙහි වර්තමාන කථා වස්තුව මීට පෙර ‘මහිලාමුඛ’ ජාතකයෙහිදී විස්තර කරන ලදි. ඒ අනුව බුදුරජාණන් වහන්සේ සෙසු භික්‍ෂූන් අමතා, ‘මහණෙනි, මේ භික්‍ෂුව විපක්‍ෂ සේවකයකු වූයේ, දැන් පමණක් නොව, පෙර ද එසේම වූයේ යැ’යි වදාරා, මේ අතීත කථාව මෙසේ දේශනා කළ සේක.
පෙර බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ සිංහරාජයෙක්ව ස්වකීය සිංහ ධේනුවත් සමග එක්ව වාසය කෙළේය. ඔවුනට පුතෙක් හා දුවක් වශයෙන් දරුවෝ දෙදෙනෙක් වූහ. ‘මනෝජ’ යනු ඒ එකම පුතාගේ නමයි. මනෝජ ද තරුණ වියට පත්වූ පසු ගැලපෙන සිංහ ධේනුවක් සමග පවුල් විය. මෙසේ ඔවුන් විසූ ගුහාවේ මුළු පවුලේ එකතුව පස්දෙනෙකි. මනෝජ කුළු මීමුන් ආදී වන සතුන් මරා ගෙනවුත් සිය මවුපියන් ප්‍රධාන, පවුලේ උදවියට දී, ඔවුන් පෝෂණය කරයි. එක්දිනක් ගොදුරු බිම ඇවිදින මනෝජට සිවලකු දක්නට ලැබුණි. ‘ගිරිය’ නම් වූ මේ සිවලා තරුණ සිංහයා දුටු සැණින් පලා යන්නට උත්සාහ කළත්, එය නිශ්ඵල බව දැන බයාදු ලෙස ගාත් දෙපසට දමා බිම වැතිරුණේය. ඒ දුටු සිංහයා ‘මිතුර, මේ කිමදැ’යි ඇසීය. ‘ස්වාමීනි, මම ඔබතුමා දැකීමට පැමිණියේ ඔබේ ළඟ සේවාකම් කරමින්, උපස්ථාන කරමින් උදව් වීමට යැ’යි සිවලා කීවේය. එවිට සිංහයා තමා ඊට කැමති බව සිවලාට දැනුම් දී, ඌත් කැටුව තමා වසන ගුහාවට ගියේය. සිවලා දුටු බෝසත් සිංහ රාජයා ‘පුතු මනෝජ, සිවල්ලු නම් දුස්සීලයෝ ය. පාප ධර්මයෙහි ඇලුණු අය වෙති. අවැඩෙහි යොදවන්නෝ ම වෙති. එබැවින් එවැන්නකු ළංකර නොගත යුතු යැ’යි සිය පුතුට අවවාද කෙළේය. එසේ වුවත් ඒ කිසිවක් ගණන් නොගත් මනෝජ, සිවලා සමගම සියලු ගමන් බිමන් ගියේය.
කිසියම් දවසක අශ්ව මස් කෑමට ආශාවක් ඇති වූ සිවලා, මනෝජ අමතා ‘ස්වාමීනි, අප විසින් අශ්ව මස් හැර වෙනත් නො කෑ මසක් නැත. ඒ නිසා අපි අශ්වයකු අල්ලා ගනිමුදැ’යි කීවේය. ‘සබඳ, අසුන් ඇත්තේ කොහිද?’ ‘ස්වාමීනි, බරණැස් නුවර නදී තෙර ඕනෑ තරම් අශ්වයෝ සිටිති’යි සිවලා කීය. උගේ වචන පිළිගත් මනෝජ ඌත් සමග එකී නදිය වෙත ගොස්, නදියෙහි බැස නාන අශ්වයන් දැක, ඉන් එකකු අල්ලාගෙන, සිය පිට මත දමාගෙන වේගයෙන් අවුත් නැවතුණේ, සිය නවාතැන වන ගල් ගුහාව ළඟය. එදා පවුලේ සියලු දෙනා ද, සිවලා ද අශ්ව මස් හිතේ හැටියට කෑහ. කෑමෙන් පසු සිය පුතු ඇමතූ සිංහරාජයා, ‘පුතණුවනි, අශ්වයෝ නම් රජුට අයත් සත්ත්ව විශේෂයකි. රජවරු විවිධ මායා ඇති අය වෙති. එබැවින් ඔවුහු දක්ෂ දුනුවායන් යොදා සතුරන් මරවති. එබැවින් අශ්ව මස් කන සිංහයෝ වූ කලී, දීර්ඝ ආයුෂ ඇත්තෝ නොවෙති. ඒ නිසා මින් මතු අශ්වයන් අල්ලන්නට නොයව’යි, තරයේ මනෝජට අවවාද කෙළේය. පියාගේ වචනය මායිම් නොකළ, මනෝජ සිය කටයුතු සුපුරුදු ලෙසින්ම කරගෙන ගියේය. මේ අතර සිංහයකු තමාට අයත් අශ්වයන් අල්ලා මරන බව දැනගත් රජතුමා, ඇතුළු නුවර ම අශ්වයන්ට සුවසේ විසිය හැකි භූමියක් වෙන්කොට, එහි විශාල පොකුණක් ද කරවීය. සිවලා සැපයූ තොරතුරු අනුව එහි ගිය මනෝජ, එතැනින් ද අශ්වයන් අල්ලා මරාගෙන ගියේය. අනතුරුව ඒ ගැන තොරතුරු දැනගත් රජතුමා වෙනම අස්හලක් සාදවා, අශ්වයන් එහි ගාල්කොට තණකොළත් වතුරත් වෙනත් අවශ්‍ය දෑ ද, එතැනට ම සැපයීමට කටයුතු සංවිධානය කෙළේය. සිවලාගේ මඟපෙන්වීම යටතේ එහි යන්නට පවා, මනෝජ එඩිතර විය. ඒ ස්ථානය පවුරකින් වටකොට තිබුණි. එහි ගිය මනෝජ එක්වරම පවුර මත පැන, එතැනින් අස්හලට ඇතුළු වී එහි සිටි අසුන් අතරින් එකකු පැහැර ගත්තේය. මේ සිද්ධිය පසුදාම රජතුමාට ආරංචි විය.
විදුලිඑලියෙන් සතකු විද මැරිය හැකි දුනුවායකු කැඳවූ රජතුමා ‘පුත, නුඹට රාත්‍රී කාලයෙහි සිංහයකු විද මරා හෙළන්නට හැකි දැ’යි ඇසීය. ඒ හැකියාව තමාට ඇතැයි පිළිගත්, දුනුවායා රජුට පොරොන්දු වී, අස්හලේ පවුර සමීපයෙහි, සිංහයා පවුරට ගොඩවෙන ස්ථානය සලකා, ඒ අසල අටල්ලක් බැඳ, එහි සැඟව සිංහයාගේ පැමිණීම අපේක්‍ෂා කරමින් බලා සිටියේය. මේ අතර සිවලා ද කැටුව පැමිණි මනෝජ, අස්හල සමීපයෙහි වූ සුසාන භූමියක සිවලා නවත්වා, තනිවම අසකු අල්ලා ගැනීමේ අදහසින් ඇතුළු නුවරට පිවිසියේය. සිංහයා අස්හල සමීපයට පැමිණ එක්වරම, එහි තාප්පය උඩට පැන්නේය. ඒ දුටු දුනුවායා ‘ගොදුර ගැනීමට පැමිණෙන සිංහයා ඉතා වේගවත්ය. ඉතා තියුණු ස්වරූප ඇත්තේ යැ’යි සිතා, එවේලෙහි සිංහයාට විදීමට තීරණය නොකොට, අශ්වයකු මරාගෙන ඒ ගොදුර ඔසවාගෙන අපහසුවෙන් සිංහයා පැමිණෙන විට, විදීම වඩාත් ප්‍රඥාගෝචර යැ’යි, අදිටන්කොට ගෙන ඒ අවස්ථාව පැමිණෙන තෙක්, නො ඉවසිල්ලෙන් බලා සිටියේය. මේ අතර අසකු මරාගත් සිංහයා, ඒ බරත් ඔසවාගෙන, අපහසුවෙන් මඳ වේග ඇතිව ගාටමින්, පවුර සමීපයට පැමිණියේය. ඒ දුටු දුනුවායා ඉතා තියුණු ඊතලයක් ගෙන, සිංහයාගේ පසුපසට එල්ලකොට විද්දේය. සිංහයාගේ පසු පෙදෙසින් ඇතුළු වූ ඊතලය උගේ හිස සමීපයෙන් නික්ම අහසට විසි විය. ඊතල පහර කෑ සිංහයා මරහඬ තැලීය. එවිටම දුනුවායා ද හෙනහඬ නංවමින් දුනුදිය පෙළීය. පිට නුවර අස්හලට නුදුරෙහි සුසාන භූමියෙහි හුන් සිවලා සිංහයාගේ මරහඬත්, දුනුදියේ නාදයත් අසා, ‘මාගේ ස්වාමියා ස්ථිර වශයෙන් ම මරණයට පත් වූයේ යැ’යි සිතා ‘මළ අය සමග කුමන විශ්වාසයක් දැ’යි සලකා, පූර්වයේදී තමා විසූ ස්ථානය සිහිකොට, එහි යන්ට පිටත්වෙමින්, තමාට ම මෙසේ කියා ගත්තේය.
යම් සේ දුන්න නැමේද? දුනුදිය ද හඬ තළයි ද? ඒකාන්තයෙන් මාගේ මිත්‍ර මනෝජ නම් වූ සිංහරාජයා නැසුනේය.
ඒකාන්තයෙන් දැන් ආරක්‍ෂිත ස්ථානය නම් කැලයයි. සුවසේ එහි යමි. මෙබඳු (මැරුණු) අය මිතුරෝ නොවෙති. ජීවත් වුවොත්, මට යහලුවන් ලැබිය හැකිය.
මෙහි **‘යථා’** යනු ‘යම් ආකාරයකින් දුන්න නැමේද?’ යන අර්ථයි. **‘හඤ්ඤතෙ නූන’** යනු ‘ඒකාන්තයෙන් නැසේ’ යන අර්ථයි. **‘නෙතාදිසා’** යනු ‘මෙවැනි මියගිය අය නම් යාලුවෝ නොවෙති’ යන අර්ථයි. **‘ලබ්භා මෙ ජීවතො’** යනු ‘යහලුවන් ලබාගැනීම නම්, මට කළ හැකිය, යන අර්ථයි.
ඊතල පහර කෑ නමුත් සිංහයා සිය ගොදුර අත්හළේ නැත. සිය ගොදුර ඩැහැ ගත් ඌ, එකම වේගයෙන් සිය ගුහාව වෙත ගොස්, අසුගේ මළකුණ ගුහා දොරටුවෙහි හෙළනවාත් සමගම, මැරී වැටුනේය. ඒ ශබ්දය ඇසී ගුහාවෙන් බැහැරට ආ පවුලේ උදවිය ලෙයින් වැකුණු සිරුරු ඇති, ලේ වැගිරෙමින් අවසන් නින්දෙහි වැටී හුන්, පවිටු ජනයන් සේවනය කිරීමෙහි ප්‍රතිඵල වශයෙන්, සිය ජීවිතයෙන් වන්දි ගෙවූ, මනෝජ දුටහ. ඒ දුටු මනෝජගේ පියා ද, මව ද, සොයුරිය ද, බිරිඳ ද යන මේ අය පිළිවෙලින් මේ ගාථා සතර ප්‍රකාශ කළහ.
3. පවිටු ජනයා ඇසුරු කරන්නා, වැඩි කලක් සැප නොලබයි. ගිරියාගේ අනුශාසනා ලැබූ (මර නින්දේ) නිදන, මනෝජයා දෙස බලන්න.
4. පවට නැමුණු පුතකු නිසා, මවක් සතුටු නො වේ. තමාගේම ලේවල ගිලී (අවසන් නින්දේ) නිදන, මනෝජයා දෙස බලන්න.
5. ඒකාන්තයෙන් යමෙක් යහපත පෙන්වා දෙන හිතවතුන්ගේ, වචන අනුව ක්‍රියා නො කෙරේද? ඒ පුරුෂය පවිටකු බවට ද පත්වේ. මේ තත්ත්වයට ද (එනම්, මරණයට ද) පැමිණේ.
6. යම් උත්තමයෙක් නීච ජනයන් සේවනය කෙරේද? මෙසේ ඒ තැනැත්තා ඊටත් වඩා පවිටෙක් වේ. නීච ජනයන් සේවනය කරන ලදුව, උසස් තත්ත්වයේ ඊතල පහරකින් විනාශ කරන ලද, මේ උතුම් සිංහරාජයා දෙස බලන්න.
මෙහි **‘අච්චන්තං සුඛමෙධති’** යනු ‘වැඩි කලක් සැප නො ලබයි’ යන අර්ථයි. **‘ගිරියස්සානුසාසතී’** යනු ‘මෙබඳු වූ මේ ගිරියාගේ අනුශාසනා යැ’යි, යනුවෙන් ගරහමින් කීය’ යන අර්ථයි**. ‘පාපසම්පවංකෙන’** යනු ‘පවට නැමුණු, පවට සහාය වූවකු කරණ කොටගෙන,’ යන අර්ථයි. **‘අච්ඡන්නං’** යනු ‘ගිලුණු’, යන අර්ථයි. **‘පාපියො ච නිගච්ඡති’** යනු ‘පවක් ම ලබයි’ යන අර්ථයි. **‘හිතානං’** යනු ‘වැඩ කැමති අයගේ’, යන අර්ථයි. **‘අත්‍ථදස්සිනං’** යනු ‘අනාගත දියුණුව පෙන්වා දෙන්නන්ගේ’ යන අර්ථයි. **‘පාපියො’** යනු ‘පාපතරයා’ය. **‘අධමජනුපසෙවි’** යනු හීනයන් සේවනය කරයි’ යන අර්ථයි. **‘උත්තමං’** යනු කාය ශක්තියෙන් උතුම් වූ’ යන අර්ථයි.
මේ පසුකලෙක බුදුරජාණන් වහන්සේ, ඒ ගැන වදාළ ගාථාවකි.
හීනයන් සේවනය කරන පුරුෂයා පිරිහේ. සමානයකු ඇසුරු කරන්නා කවදාවත්, නො පිරිහෙන්නේය. උතුමකු වෙත එළඹෙන්නා, වහා දියුණු වේ. එබැවින් තමාට වඩා උතුම් අයකු ඇසුරු කරවු.
මෙහි **‘නිහීයති’** යනු ‘මහණෙනි, හීනයන් ඇසුරු කරන්නා මනෝජ නම් වූ සිංහයා මෙන් පිරිහේ, පරිහානියට පත් වේ, විනාශයට පැමිණේ’ යන අර්ථයි. **‘තුල්‍යසේවී’** යනු සිල් ආදියෙන් තමා හා සමාන වූවකු ඇසුරු කරන්නා නො පිරිහේ’ යන අර්ථයි. **‘සෙට්ඨමුපනමං’** යනු ‘සිල් ආදියෙන් තමාට වඩා, උත්තමයකු වෙත එළඹෙන්නා’ යන අර්ථයි. **‘උදෙති ඛිප්පං’** යනු ‘ඉක්මණින් ම ශීලාදී ගුණයන්ගෙන් වැඩේ, අභිවෘද්ධියට පැමිණේ’ යන අර්ථයි.
බුදුරජාණන් වහන්සේ මේ ධර්ම දේශනාව ගෙනහැර දක්වා, සත්‍යය ප්‍රකාශකොට, ජාතකය නිමවා වදාළ සේක. දේශනාව අවසානයේ දී, විපක්‍ෂ සේවක භික්‍ෂුව සෝවාන් ඵලයෙහි පිහිටියේය.
එදා සිවලා නම්, දේවදත්තය. මනෝජ නම්, විපක්‍ෂ සේවක භික්‍ෂුවය, සොයුරිය නම්, උප්පලවණ්ණාය. බිරිය නම්, ඛේමා භික්‍ෂුනී ය. මව නම්, රාහුල මාතාය. පියා නම්, ‘මම ම යැ’යි බුදුරජාණන් වහන්සේ, තමන් වහන්සේ දක්වා වදාළ සේක.
**‘රාජා තෙ භත්තං’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ දෙව්රම් වෙහෙර වැඩවෙසෙන සේක්, මාතුපෝෂක භික්‍ෂුවක අරබයා වදාළ සේක. මෙහි වර්තමාන කථාවස්තුව ‘සාම’ ජාතකයෙහි විස්තර කෙරේ. එහි අතීත කථාව මෙසේය.
පෙර බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ දුප්පත් පවුලක ඉපදුනේය. ඔහුගේ දෙමාපියෝ, නම් තබන දවසෙහි ඔහුට ‘සුතනු’ යන නම තැබූහ. තරුණ වියට පත් වූ එතුමා වැටුපට වැඩ කොට, සිය මව්පියන් පෝෂණය කෙළේය. පසුකලෙක ඔහුගේ පියා මිය ගියේය. එයින් අම්මත්, පුතත් යන මේ දෙදෙනා පමණක් නිවසේ තනි වූහ. දැන් ඔහුට ඇති බර, සිය මෑණියන් පෝෂණය කිරීම පමණෙකි. මෙකල බරණැස් රජතුමා මුව දඩයමෙහි ලොල් වී ක්‍රියා කෙළේය. එක් දිනක් රජතුමා මහත් වූ පිරිවරක් කැටුව, යොදුන් දෙක තුනක් පමණ කැලයේ ඈතට ගොස්, තම පරිවාර පිරිස අමතා ‘පුරුෂයෙනි, සෑම දෙනා ම මුවන් රැක්මෙහි යෙදිය යුතුය. කාගේ හෝ සමීපයෙන් මුවකු පැන ගියහොත්, ඒ මුවා ගැන, ඔහුම වගකිව යුතුය. කෙසේ හෝ ඒ මුවා අල්ලා ගැනීම, ඔහුට ම බාර යැ’යි පිරිස දැනුවත් කෙළේය. ඇමතිවරු, මුවන් නිතර ගමන් කරන අඩි පාරක් සොයා, ඒ සමීපයෙහි කොටුවක් බැඳ, මුවන්ට සැක නො සිතෙන පරිද්දෙන්, ඒ කොටුවේ වටේට කොළ අතු එල්ලා, රජතුමාට ඒ තුළ හිඳින්නට පහසුකම් සලසා දුන්හ. පසුව කැලය වටකොට ගිය මිනිසුන් කෑ ගසමින් දඬුවලින් කැලයට ගසමින් රැක සිටි පිරිස දිහාවට මුවන් දක්කන කල්හි, එක් ඒණි මුවෙක් රජුගේ ඉදිරියට පැමිණියේය. ඒ දුටු රජතුමා මුවා විද හෙළීමට සිතා, ඊතලයක් ගෙන, මුවා ඉලක්ක කොට විද්දේය. කපටිකම් මැනවින් දැන සිටි මුවා, ඊතලය තමාගේ ඇලපත දෙසට ඉලක්ක වී ඇති බව තේරුම් ගෙන, සැණෙකින්, වටයක් කැරකී, ඊපහර ලද්දකු මෙන් බිම වැටුණේය. එයින් සතුටට පත් රජතුමා ‘මා විසින් මුවා විදින ලදැ’යි, යන හැඟීමෙන් ඌ අත්පත් කරගනු සඳහා, එතැනට දිවැ ගියේය. රජු ළං වෙනවාත් සමගම වහා නැගිට ගත් මුවා, එක පිම්මේ වාත වේගයෙන් දුවන්නට පටන් ගත්තේය. ඒ දුටු ඇමතිවරු ආදි පිරිස, රජුට අපහාසයට සිනාසෙන්නට පටන් ගත්හ. රජතුමා කිසිදු පැකිලීමකින් තොරවම, මුවා ලුහුබඳින්නට පටන් ගත්තේය. කැලයේ අභ්‍යන්තරයට බොහෝ දුරක්, ලුහුබැඳ ගිය රජතුමා, දිවීමෙන් ඉතා වෙහෙසට පත් වී සිටි මුවා වෙත ළං වී එක කඩු පහරකින්ම, ඌ දෙකට කපා දැමීය. කැලයෙන් ම දණ්ඩක් කපා, එය ශුද්ධකොට ගත් රජතුමා, මුවාගේ කැපුණු කොටස් දෙක දණ්ඩෙහි දෙපස එල්ලාගෙන, එය කදක් මෙන් කර තබාගෙන, තම සගයන් සිටි දෙසට එන්නට, ගමන් ආරම්භ කෙළේය. මද දුරක් එනවිට රජතුමා බොහෝ වෙහෙසට පත්ව සිටියේය. රජු පැමිණෙන ගමන් මාර්ගයේ මඳක් නුදුරෙහි තිබූ, අතිවිශාල නුගරුකක් රජුට දක්නට ලැබුණි. ‘එහි ගොස් මඳක් විඩාහැරිය යුතු යැ’යි තීරණය කළ රජතුමා, කදත් රැගෙනම නුග ගස වෙත ගොස්, එහි සිසිල් සෙවනෙහි මඳක් සැතපුණේය.
මේ නුග ගසෙහි ‘මඛාදේව’ නම් වූ කුරිරු යක්‍ෂ රාජයෙක් අරක් ගෙන සිටියේය. නුග ගසේ සෙවන යටට පැමිණෙන ඕනෑම සතකු අල්ලා කෑමට ‘වෙසවුණු’ රජුගෙන් වරම් ලබා තිබූ, ඒ යකා දිගින් දිගටම ඒ ක්‍රියාවේ යෙදුණේය. ටික වේලාවකට පසු නින්දෙන් ඇහැරුණු රජතුමා, කදත් කරටගෙන, එතැනින් නික්ම යන්නට සැරසුණි. එවිටම මඛාදේව යක්‍ෂයා පැනපු ගමන්, රජුගේ අතින් තරයේ අල්ලා ගත්තේය. ‘පුරුෂය, දැන් තා අයිති මටය. එබැවින් මෙතැනින් අඩියක්වත් යන්නට නොසිතව. මම දැන් තා කා දමන්නෙමි’යි, යක්‍ෂයා රළු හඬින් රජුට පැවසීය. ‘එම්බල යක්‍ෂයා, තෝ කවරෙක්ද?’ ‘පුරුෂය, මම මේ නුග ගස අරක් ගත් යක්‍ෂයා වෙමි. මෙතැනට ඇතුළු වූවකුට මගෙන් බේරුමක් නැතැ, උන් හැමදෙනා ම මගේ ආහාරය යි’, මෙහිදී මනාලෙස පියෙවි සිහිය උපදවා ගත් රජතුමා මෙසේ කීවේය.’ යක්‍ෂය, කිමෙක්ද? අද පමණක් කෑම ලැබුණොත්, නුඹට ඒ ඇතිද? නැතහොත් දිනපතා කෑම ලැබුණොත්, එය වඩා හොඳ ද?’ ‘පුරුෂය, දිනපතා ආහාර ලැබෙන්නේ නම්, එය වඩාත් හොඳ ය’. ‘යක්‍ෂය, එසේ නම් අදට මේ මුවා අනුභව කරව, මා මුදා හරුව, මම තට හෙට පටන්, දිනකට එක් බත් පාත්‍රයක් අතට දී, මිනිසකු බැගින් දිනපතා තා සමීපයට එවන්නෙමි’. ‘පුරුසය, එසේ නම් අප්‍රමාදීව, මේ කාරණය සිහියේ තබා ගනුව, එසේ මා සඳහා බිල්ලක් නොඑවූ දිනෙක, මම ඇවිත් තා කා දමන්නෙමි’. ‘යක්‍ෂය, මම බරණැස් රජතුමා වෙමි. මට තේරුම් ගත නොහැකි කිසිවක් නැතැ’යි, රජතුමා උත්තර දුන්නේය. අනතුරුව රජු පොරොන්දු කරවා ගත් යක්‍ෂයා ඉන්පසු ඔහු මුදා හළේය. යක්‍ෂ ග්‍රහණයෙන් මිදී සිය මාලිගාවට පිවිසි රජතුමා, තමාට හිතවත් ම ඇමතියා ළඟට කැඳවා, සියලු තොරතුරු නො වළහා ඔහුට කියා ‘අපි දැන් මීට කුමක් කරමු දැ’යි ඇසීය. ‘දේවයන් වහන්ස, ඔබතුමා, ‘අසවල් දින පටන්, අසවල් දින දක්වා යැ’යි, බිලි පූජාවට දින වෙන්කර ගත්තේ දැ’යි, ඇමතියා රජුගෙන් ඇසීය. එවැනි දින නියම කර ගැනීමක් නො කෙළෙමැ’යි, රජතුමා උත්තර දුන්නේය. ‘දේවයන් වහන්ස, ඔබ කර තිබෙන්නේ නොකටයුත්තකි. එවැන්නක් ඔබතුමා තබා, මෙලොව කිසිවකු විසින් වත්, නොකළ යුතු වැඩෙකැ’යි කී ඇමතිවරයා, ‘දේවයිනි, දැන් කමෙක් නැත. ඒ ගැන කිසිවක් නොසිතනු මැනවි. බන්‍ධනාගාරවල මිනිස්සු ඕනෑතරම් සිටිති. අපි ඔවුන්ගෙන් බිලි පූජාව අරඹමු’යි කීය. ‘ඇමතිය, එසේ වී නම්, මගේ ජීවිතය බේරාගැනීම ඔබට ම බාරය. ඔබ මේ කටයුත්ත තමන්ගේම වැඩක් ලෙස ගෙන, එය ඉටුකරව’යි, රජතුමා ඇමතිවරයාට දැනුම් දුන්නේය.
‘යහපතැ’යි පිළිගත් ඇමතිතුමා, දා පටන් දිනපතා බන්‍ධනාගාරයෙන් මුදාගත් මිනිසකු අතට බත් පාත්‍රයක් දී, ඔහු කිසිවකුට නොදැනෙන පරිද්දෙන්, යක්‍ෂයාගේ වාසස්ථානය වෙත යැවීය. යකා පළමු කොට බත් පාත්‍රය කා, දෙවනුව මිනිසා ද ගිල දමයි. මෙසේ යනවිට ටික කලකදීම බන්‍ධනාගාර, සිරකරුවන්ගෙන් හිස් විය. මෙසේ යකාට බත් ගෙනියන මිනිසුන් හිඟ වනවිට, රජතුමා මරණ බයෙන් වෙවුලන්නට විය. එවිට රජු අස්වැසූ, ඉහත කී ඇමතිවරයා ‘දේවයන් වහන්ස, ජීවිත ආශාවට වඩා, ධනයට ඇති ආශාව ඉතා බලවත්ය. එබැවින් මඟල් ඇතුපිට රන්මසු දහසක පොදියක් තබා බැඳ, මෙනුවර කවරෙක් මේ ධනය අයත් කොටගෙන, යක්‍ෂයා සඳහා බත් පාත්‍රයක් ගෙන යන්නට සමත් වන්නේද? එවැන්නෙක් වේ නම් රජවාසලට පැමිණ ඒ බව දැනුම් දී තෑගි මුදල ලබා ගන්නැ’යි කියා, අණබෙර හසුරුවමු’යි රජුට යෝජනා කෙළේය. රජතුමා ද එය එසේම ක්‍රියාත්මක කරවීය. මේ ආරංචිය දැනගත් බෝසත් තෙමේ, ‘මම කුලී වැඩ කොට මසුරමක්, මසුරන් භාගයක් බැගින් මුදල් එකතු කොට ඉතා අපහසුවෙන් දුක සේ, මෙතෙක් මගේ මෑණියන් පෝෂණය කෙළෙමි. රජුගේ මේ තෑගි මුදල ලබාගෙන, එය මෑණියන්ට දී, මම යක්‍ෂයා වෙත යන්නෙමි. යම් විදියකින් එහිදී යක්‍ෂයා දමනය කරලන්නට හැකි වෙතොත්, නොපසුබට ව එය කරන්නෙමි. එසේ වුවහොත් එය මහා හපන්කමෙකි. එය නොහැකි වන්නේ නම්, මාගේ මෑණියන්වත් සුවසේ ජීවත් වන්නේ නොවේදැ’යි සිතුවේය. මෙසේ සිතූ බෝසත් තෙමේ, ඒ කාරණය සිය මෑණියන්ට දැනුම් දුන්නේය. ‘පුතණුවනි, ඔය ධනයෙන් මට ප්‍රයෝජනයක් නැත. එබැවින් කිසිසේත් මින් මතු එවැන්නකට උත්සාහ නොකරව’යි මෑණියෝ එය වැළකූහ. මෙසේ ඇය බෝසතුන්ගේ මේ ඉල්ලීම, දෙවරක් ම ප්‍රතික්‍ෂේප කළාය. බෝසත් තෙමේ තෙවන වර සිය මෑණියන්ට නොදන්වාම, රාජ පුරුෂයන් හමුවට ගොස්, ඔවුන් අතින් දහසක මසුරන් පොදිය ලබාගෙන, ගමනට එකඟව සිය නිවසට පැමිණ එය මෑණියන් අත තබා ‘මෑණියෙනි, බිය නොවනු මැනවි. මම යක්‍ෂයා දමනය කොට මහජනයාටද යහපතක් කොට, අද ම ඔබේ ඔය කඳුලු පිරි මුහුණ සිනාගන්වමින් ආපසු පැමිණෙන්නෙමි’ කියා මවට වැඳ රාජපුරුෂයන් සමගම රජු වෙත ගොස්, රජුට නමස්කාර කොට එකත්පස්ව සිටියේය.
ඉක්බිති රජතුමා බෝසතුන්ට කථාකොට ‘පුත, නුඹ යකුට බත් ගෙන යාමට සමත් වන්නෙහිදැ’යි ඇසීය. ‘එසේය දේවයන් වහන්ස’. ‘එසේ නම් ඒ ගමනට එබට කුමක් නම් මගෙන් ඕනෑ කෙරේද?’ ‘දේවයිනි, ඔබතුමාගේම රන් මිරිවැඩිසඟල ඊට අවශ්‍යය.’ ‘පුත, ඒ කවර කරුණක් සඳහාද?’ ‘දේවයිනි, ඒ යක්‍ෂයාට අවසර ඇත්තේ ස්වකීය රුක් සෙවන යටට පැමිණියවුන් අල්ලා කෑමට පමණි. මම ඔහු සන්තක භූමියෙහි නොසිට මිරිවැඩි සඟල මත සිටින්නෙමි. එවිට මා උනේ නිදහස්ය.’ ‘පුත, වෙනත් කුමක් මාගෙන් අවශ්‍යද?’ ‘දේවයිනි, ඔබවහන්සේගේ කුඩය ද මට ඕනෑය.’ ‘ඒ කුමටද?’ ‘දේවයිනි, යක්‍ෂයා රුක් සෙවන යට සිටි අය පමණක්, ආහාරයට ගනියි. මම එහිදී සිටිනුයේ රුක් සෙවන යට නොව, කුඩය යටය. එවිට මා ඌට යටත් නැත.’ ‘පුතනුවනි, වෙනත් කුමක් ඔබට අවශ්‍යද?’ ‘දේවයිනි, ඔබේ කඩුව ද මට අවශ්‍යය.’ ‘පුත, නුඹ එයින් කුමක් කරන්නට අදහස් කෙරේද?’ ‘දේවයිනි, අමනුෂ්‍යයෝ වුවත්, ආයුධ අතේ ඇති අයට බිය වෙති. කඩුව ඒ සඳහාය.’ ‘පුත වෙනත් යමක් මාගෙන් අවශ්‍ය වේද?’ ‘එසේය. රජතුමනි, ඔබතුමා වළඳන රන් පාත්‍රය ද, ඊට සරිලන රාජ භෝජනය ද අවශ්‍ය වේ.’ ‘ඒ කුමකටද?’ ‘දේවයිනි, මා වැනි පණ්ඩිත පුරුෂයකුට, රළු අහර පිරවූ මැටි පාත්‍රයක් ගෙන යාම, තරම් නොවේ. ඒ නිසා යැ’යි, බෝසත් තෙමේ උත්තර දුන්නේය. ‘පුත, යහපතැ’යි කී රජතුමා, ඔහු ඉල්ලා සිටි සියලු දේ ඔහුට දී, ඊට අමතරව අත් උදව්කාරයන් කිහිප දෙනෙකුන් සිය කැමැත්තෙන්ම දෙවීය.
ඉනික්බිතිව බෝසත් තෙමේ ‘රජතුමනි, බිය නොවනු මැනවි. මම අද යකා දමනය කොට, ඔබට යහපත සලසා දෙන්නෙමි’යි, රජුට වැඳ උපකරණ ද ගෙන්වාගෙන, එහි ගොස් නුග ගහට නුදුරෙහි මිනිසුන් නවත්වා තබා, තෙමේ ම රන් මිරිවැඩි පැළඳ, කඩුවෙන් ද සන්නද්ධව, සේසත ඉහලාගෙන, රත්රන් පාත්‍රය රාජ භෝජනයෙන් පුරවාගෙන, නුග ගස වෙත තනිව ම ගියේය. මගබලා සිටි යක්‍ෂයා බෝසතුන් දැක, ‘මේ පුරුෂයා එසේ මෙසේ අයකු නොවන බව පෙනේ. අන් දවස්වල ආහාර ගෙනෙන්නන් පැමිණෙන අයුරින් නොව, ඊට හාත්පසින්ම අමුතුම ස්වභාවයකින්, මොහු මෙසේ පැමිණෙන්නේ කුමණ කරුණක් නිසාදැ’යි, යක්‍ෂයා කල්පනා කරන්නට පටන් ගත්තේය. ඒ අතර ගස සමීපයට පැමිණි බෝසත් තෙමේ ගසේ ඡායාව සමීපයෙහි රන් පාත්‍රය තබා, කඩුව අතට ගෙන, එහි තුඩෙන් බත් පාත්‍රය ගස් සෙවන යටට තල්ලු කොට, ඡායාව කෙළවරෙහි සිට මෙසේ කීවේය.
මෙහි අධිගෘහිත වූ මඛාදේවය, එළියට එන්න. රජතුමා මසවුලෙන් යුතු බතක් ඔබ සඳහාම එවීය. එය අනුභව කරව.
මෙහි **‘පාහෙසි’** යනු ‘එවීය’ යන අර්ථයි. **‘මඛාදෙවස්මිං අධිවත්‍ථෙ’** යනු ‘මඛාදේව’ යැයි නුග ගසට කියනු ලැබේ. එහි අධිගෘහිත යක්‍ෂයාට එසේ අමතයි, යන අර්ථයි.
මේ ප්‍රකාශය අසා සිටි යකා ‘මේ පුරුෂයා රවටා ඡායාව යටට කෙසේ හෝ ගෙන්වාගෙන, ඉන්පසු මම ඔහු කා දමන්නෙමි’යි සිතා මෙසේ පැවසීය.
2. මානවකය, මසවුලු සහිත භෝජනය ගෙන, ඔතැනින් මෙහාට එව, මානවකය, ඔබ ද (ඔබ ගෙනා) භෝජනය ද යන දෙකම, මට අහර පිණිස වන්නේය.
මෙහි **‘භික්ඛං’** යනු ‘මට නිතර ලැබෙන භෝජනය’යි, යන අර්ථයි. **‘සූපිතං’** යනු ‘ව්‍යඤ්ජන සහිත’ යන අර්ථයි.
බෝසත් තෙමේ ඊට මෙසේ පිළිතුරු දුන්නේය.
3. මරණ බිය ඇති මිනිස්සු, තට ආහාර නොගෙනෙන්නාහ. යක්‍ෂය, තෝ සුලු දෙයක් නිසා, විශාල දෙයක් අත් හරින්නෙකි.
4. යක්‍ෂය, තට රසයෙන් යුතු ප්‍රණීත වූ ද, පිරිසිදු වූ ද නිත්‍ය භික්‍ෂාව (ආහාරය) ලැබෙන්නේය. මා මරා කෑ කල්හි, තට ආහාර ගෙනෙන මිනිසෙක් මේ රටෙහි අතිශයින් ම හිඟ වන්නේය.
මෙහි **‘ථුල්ලමත්‍ථං’** යනු ‘සුලු දෙයක් වෙනුවෙන් මහත් වූ දෙයක්, අත් හරින්නෙහි යැ’යි දක්වයි’ යන අර්ථයි. **‘නාහරිස්සන්ති’** යනු ‘මෙතැන් පටන් මරණ බිය ඇති වී ආහාර නොගෙනෙන්නාය. තවද මැලවුණු අතු ඇති ගසක් මෙන් නිරාහාරයෙන් දුර්වල වන්නෙහිය’ යන අර්ථයි. **‘ලද්ධායං’** යනු ‘ලැබෙන දේ’ යන අර්ථයි. මින් කියන ලද්දේ මෙයයි. එනම්, යහලු යක්‍ෂය, මම අද යමක් ගෙනාවෙම්ද? උතුම් රසයෙන් යුතු ප්‍රණීත වූ ද, පිරිසිදු වූ ද, තාගේ ඒ නිත්‍ය වූ ආහාරය දිනපතා ලැබෙන අයුරින් ලැබෙන්නේය’ යන අර්ථයි. **‘ආහරියො’** යනු ‘ගෙනෙන්නාය’ යන අර්ථයි. අනතුරුව සුතනු යකාට මෙසේ කීවේය. ‘යක්‍ෂය, ඉදින් නුඹ මේ ආහාර ගෙන ආ මා කන්නෙහිද? එසේ නුඹ මා කෑ කල්හි, තට කෑම ගෙනෙන වෙනත් නරයකු මේ රටින්, සොයාගත නොහැකි වන්නේය. මක් නිසාද යත්? මේ බරණැස් නුවර මා වැනි අන් නුවණැති මිනිසකු නැති බැවිනි. නුඹ මා කෑ කල්හි, ‘සුතනු ද යකා විසින් කන ලදි, අන් අය ගැන කවර කථා දැ’යි, රජතුමා ලජ්ජාවට පත් වන්නේය. මෙසේ ආහාර ගෙනෙන්නකු සොයා ගැනීමට ඉන්පසු නොහැකි වන්නේය. ඊළඟට එතැන් සිට තට ආහාර දුර්ලභ වන්නේය. අපේ රජු ද තට අල්ලා ගැනීමට නොහැකි වන්නේය. මක්නිසාද? තගේ ගස යට, ඔහු නැති බැවිනි. ඉදින් නුඹ මේ බත අනුභව කොට මා මුදා හරින්නෙහි නම්, මම රජුට කියා තට නිබඳවම ආහාර එවන්නෙමි. එසේ නැතිනම්, තට කන්නට වන්නේ මේ ගෙනා බත් පාත්‍රය පමණකි. මම තට මා ආහාර කොට ගන්නට ඉඩ නො තබමි. කුමක් නිසාද? මම තට අයත් භූමි ප්‍රදේශයෙහි නොසිටිමි. මම මිරිවැඩි සඟල මත සිටිමි. තට අයත් වෘක්‍ෂයේ සෙවනද මම නො ලබමි. මා සිටින්නේ මේ සේසත යටය. යම් විදියකින් තෝ මා සමග විරුද්ධ වන්නෙහි නම්, මේ කඩුවෙන් තා දෙකට කපන්නෙමි. මම අද මේ සඳහාම සූදානම් වී පැමිණියෙමි’යි කියා යකාට තර්ජනය කෙළේය. මඳ වේලාවක් කල්පනා කළ යක්‍ෂයා ‘මේ මානවකයා සුදුස්සක් ම කියන බව පෙනේ.
එබැවින් ඊට කැමති වන එක, වඩාත් නුවණට හුරු යැ’යි ප්‍රසන්න වූ සිත් ඇතිව, මෙසේ පැවසීය.
5. සුතනු මානවකය, ඔබ කියන දෑ, මට යහපත පිණිස පවතී. මගේ අනුමැතිය ලැබූ, ඔබ සුවසේ පිටත්ව ගොස්, මෑණියන් දකින්න.
6. මානවකය, කඩුව ද, කුඩය ද, පාත්‍රය ද අරගෙනම යන්න. ඔබේ මව සුව සේ ඔබ දකීවා! ඔබ ද සුවසේ, ඔබේ මව දකින්න.
මෙහි **‘සුතනො’** යනුවෙන් බෝසතුන් අමතයි. **‘යථා භාසසි’** යනු ‘ඔබ යමක් කියයිද? ඒ ඔබ කී දෙය අර්ථවත්ය. එය මට ම යහපත පිණිස, මගේ ම දියුණුව පිණිස පවතී’ යන අර්ථයි.
යකාගේ කථාව ඇසූ බෝසත් තෙමේ ‘මගේ කටයුත්ත දැන් අවසන්ය. මා විසින් යකා දමනය කරන ලදි. මම අද බොහෝ ධනයද ලැබුවෙමි. රජුගේ උවමනාව ද ඉටු කෙළෙමි. මාගේ බලාපොරොත්තු ද ඉටු වී යැ’යි සතුටු සිතින් යුක්තව, යකාට පින් අනුමෝදන් කරමින්, මේ අවසාන ගාථාව කීවේය.
7. යක්‍ෂය, රජු කී දේ ද, කෙළෙමි. මට ධනය ද ලැබුණි. ඒ නිසා ඔබත් ඔබේ නෑසියන් සමග සුවපත් වේවා!
බෝසත් තෙමේ මෙසේ කියා, යකා අමතා, ‘මිතුර, නුඹ පෙර අකුසල කර්ම කොට, කර්කශ, පරුෂ, අනුන්ගේ ලේ-මස් බුදින යකෙක්ව ඉපදුනේය. එබැවින් මෙතැන් පටන් පරපණ නැසීම් ආදිය නොකරව’යි දේශනා කොට, යකාට තවදුරටත් ශීලයෙහි ආනිසංස හා දුසිල් බැව්හි ආදීනව කියාදී, ඔහු පන්සිල්හි පිහිටුවා, ‘යක්‍ෂය, මේ කැලයේ වාසය කිරීමෙන් තට කවර ප්‍රයෝජනයක්ද? එබැවින් මා සමග එව, මම තට හිඳීමට නුවර දොරටුව සමීපයෙහි දෙවොලක් කොට, උසස් දන් ලැබීමට මාර්ගය සලසා දෙන්නෙමැ’යි කියා, යකුත් සමග කැලයෙන් නික්ම අවුත්, කඩුව ආදී වූ තමා ළඟ තිබූ උපකරණ යකුටම දී, බරණැසට කැඳවා ගෙන ගියේය. මේ අතර ‘සුතනු මානවකයා යකකු රැගෙන පැමිණියේ යැ’යි, රජුට ආරංචි විය. රජතුමා ඇමති ගණයා පිරිවරා බෝසතුන්ගේ පෙරමගට ගොස්, නුවර වාසල් දොරටුව සමීපයෙහි දී ඔවුන් මුණගැසී, යක්‍ෂයාට එහි නවාතැන් සකසා දී, දිනපතා උසස් ආහාර යකුට ලැබෙන්නට පිළියෙල කොට, බෝසතුන් සමග නුවරට පැමිණියේය. එහිදී අණබෙර ලවා, නුවරුන් රජවාසල වෙත කැඳවූ රජතුමා, ඔවුන් ඉදිරියෙහි බෝසතුන්ගේ ගුණ වර්ණනා කොට, ඔහුට සේනාපති තනතුරක් ද දුන්නේය. අනතුරුව බෝසතුන්ගේ අවවාදයෙහි පිිහිටි රජතුමා, දානාදී වූ බොහෝ පින් රැස් කරමින් ජීවත්ව සිට, පසු කලෙක මියගොස් දෙව්ලොව උපන්නේය.
බුදුරජාණන් වහන්සේ මේ ධර්මදේශනාව ගෙනහැර දක්වා, සත්‍යය ප්‍රකාශකොට, ජාතකය නිමවා වදාළ සේක. දේශනාව අවසානයේදී, මාතුපෝසක භික්‍ෂුව සෝවාන් ඵලයෙහි පිිහිටියේය. එදා යක්‍ෂයා නම් අංගුලිමාල තෙරණුවෝය. රජතුමා නම්, ආනන්ද තෙරණුවෝය. මානවකයා වූ කලී, ‘මම ම යැ’යි, බුදුරජාණන් වහන්සේ තමන් වහන්සේ දක්වා වදාළ සේක.
**‘තෙ කථන්නු කරිස්සන්ති’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ ජේතවනාරාමයෙහි වැඩවාසය කරන සේක්, මාතුපෝෂක එක් භික්‍ෂුවක අරබයා වදාළ සේක.
පෙර බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ ගිජුලිහිණි ජාතියෙහි ඉපිද, තරුණවියට පත්වූයේ, මහළු වූ ඇස් අන්ධ වූ දෙමාපියන් ගිජු ලිහිණි ගුහාවෙහි තබා, ගවමස් ආදිය ගෙනවුත්, ඔවුන් පෝෂණය කෙළේය. එකල බරණැස් නුවර සුසාන භූමියක එක් වැද්දෙක් නිශ්චිත භාවයකින් තොරව ගිජු ලිහිණියන්ට මළපුඬු ඇටවීය. ඉක්බිති එක් දවසක් බෝසත් ලිහිණියා ගව මස් සොයමින් සුසාන භූමියට පිවිසියේය. එහි ඇවිදින කල්හි, ලිහිණියාගේ එක් කකුලක් උගුලක හිර විය. එහෙත් එහි දී ඌ තමා ගැන නොසිතුවේය. ඌ සිතුවේ, තම මහලු දෙමාපියන් ගැනය. ‘මට මෙතැනින් බේරී යන්නට නොහැකි වුවහොත්, කෙසේ නම් මාගේ මව සහ පියා යැපෙන්නාහු ද? මා උගුලක සිරවූ බව නොදන්නා ඔවුහු අනාථව, ආහාර නැතිව, පර්වත ගුහාව තුළ ම, වියලී මිය යන්නාහ’යි ඒ ගැන කල්පනා කොට වැලපෙන්නට පටන්ගත්, ගිජු ලිහිණියා මෙසේ පැවසීය.
නීලිය වැද්දාගේ වසඟයට හසුවූ මම, මළපුඬුවේ බැඳුනෙම්, පර්වත කුහරයෙහි නිදන, ඒ මහලු මව්පියෝ කුමක්නම් කරන්නාහුද?
මෙහි **‘නීලියස්ස’** යනු ‘ඒ ම ඇති වැදි පුත්‍රයාගේ’ යන අර්ථයි.
ඉක්බිති වැදිපුත්‍රයා ගිජු ලිහිණි රාජයාගේ වැලපීම් ශබ්දය අසා මෙසේ කීවේය.
2. ගිජු ලිහිණිය, කුමට වැලපෙහි ද? කුමන වැලපුමක් ද? මිනිස් බසින් කථා කරන කුරුල්ලකු, මා මීට පෙර දැක නැත. අසා ද නැත.

3. මම පර්වත කුහරයෙහි නිදන, මහලු දෙමාපියන් පෝෂණය කරමි. මම දැන් ඔබේ වසඟයට පත් වූයෙමි. දැන් ඔවුහු (මව්පියෝ) කුමක් නම්, කරන්නාහුද?

4. ගිජු ලිහිණියෙක් යොදුන් සියයක් දුර ඇති මළ කුණු දකියි. මෙතරම් ළංවීත්, කුමක් නිසා දැලත්, මළපුඬුවත් ඇති බව තේරුම් නොගත්තේද?

5. යම්කලෙක විනාශය ළං වනවිට, ජීවිත හානිය කිට්ටු වනවිට, ඒ තැනැත්තා සමීපයේ වූ දැලත්, මළපුඬුවත් අවබෝධ කොට නොගනියි.
6. පර්වත ගුහාවෙහි සයනය කරන, මහලු දෙමාපියන් පෝෂණය කරව. එය මා විසින් අනුමත කරන ලදි. ඔබ සුව සේ ගොස් නෑයින් දකින්න.
7. වැද්දාණෙනි, එපරිද්දෙන්, ඔබත් සියලු ඥාතීන් සමග සතුටු වේවා! මම පර්වත ගුහාවෙහි නිදන, මහලු දෙමාපියන් පෝෂණය කරන්නෙමි.
මෙහි 2-4-6 යන ගාථා වැදි පුත්‍රයා විසින් ද 3-5-7 යන ගාථා ගිජු ලිහිණියා විසින්ද කියන ලද්දේය.
මෙහි **‘යන්නූ’** යනු ‘ලෝ වැස්සන් විසින් යමක් කියනු ලැබේ ද?’ යන අර්ථයි. **‘ගිජ්ඣො යෝජනසතං කුණපානි අවෙක්ඛති’ **යනු ‘යොදුන් සියයක් ඉක්මවා පැවති මළකුණු ගිජු ලිහිණියෙක් දකියි යන මෙය ඇත්තක් වුවත් නැතත්, කුමක් හෙයින් ඔබ මේ දැලත් මළපුඬුවත් මෙතරම් ළංව තිබියදීත්, අවබෝධ කොට නොගත්තෙහිද? ළඟ ඇවිල්ලත්, දැන නො ගත්තේද? යන අර්ථයි.
**‘පරාභවො’** යනු ‘විනාශය’යි. **‘භරස්සු’** යනු ‘මෙසේ ඒ වැද්දා බෝසතුන්ගේ දැහැමි කථාව අසා ‘මේ නුවණැති ගිජුලිහිණි රාජයා වැලපුනත්, එය තමා වෙනුවෙන් නොව, සිය මවුපියන් වෙනුවෙනි. එබැවින් මොහු මැරීම අයුතු යැයි, බෝසතුන් ගැන සතුටුව එසේ කීය’ යන අර්ථයි.
ඉක්බිති මරණ දුකින් මිදී සුවපත් වූ බෝසත් තෙමේ, වැද්දාට පිං අනුමෝදන් කරමින්, ඉහතින් දක්වා ඇති සත්වන ගාථාව කියා, සිය මුඛයට ගතහැකි තරම් මස් රැගෙන ගොස්, සිය මවුපියන්ට ඒවා දුන්නේය.
බුදුරජාණන් වහන්සේ මේ ධර්මදේශනාව ගෙනහැර දක්වා සත්‍යය ප්‍රකාශ කොට, ජාතකය නිමවා වදාළ සේක. දේශනාව අවසානයේදී, මාතුපෝසක භික්‍ෂුව සෝවාන් ඵලයෙහි පිිහිටියේය.
එදා වැදිපුත්‍රයා නම්, ඡන්නය. මවුපිය දෙදෙනා නම්, සුද්ධෝධන රජතුමා සහ මහාමායා දේවියයි. ගිජුලිහිණි රාජයා වූ කලී, ‘මම ම යැ’යි බුදුරජාණන් වහන්සේ, තමන් වහන්සේ දක්වා වදාළ සේක.
**‘අනුතීරචාරී භද්දන්තෙ’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ දෙව්රම් වෙහෙර වැඩවාසය කරන සේක්, ශාක්‍යපුත්‍ර වූ උපනන්ද තෙරුන් අරබයා වදාළ සේක. සසුනෙහි පැවිදි වූ ඔහු අල්පේච්ඡතා ආදී උතුම් ගුණ අත්හැර දමා, තණ්හාධිකව කල්ගෙවීය. වස් වසන අවස්ථාවන්හිදී විහාරස්ථාන දෙක-තුනක වස් වසන්නට බාර ගන්නා ඔහු, එක් විහාරස්ථානයක තමාගේ කුඩය හෝ වහන් සඟල තබයි. තවත් එකෙක හැරමිටිය හෝ ඔහුගේ වතුර සෙම්බුව තැන්පත් කරයි. අනෙකෙහි තෙමේ වස් වසයි. මෙසේ එක නගරබද වෙහෙරක වස් එළඹි උපනන්ද හිමි, එහි විසූ අනෙකුත් භික්‍ෂූන් රැස්කොට ‘ඇවැත්නි, භික්‍ෂූන් විසින් අල්පේච්ඡව ම කටයුතු සිදුකළ යුතු යැ’යි, අහසෙහි හඳ මතුකොට පෙන්වන්නාක් මෙන්, ප්‍රත්‍යයන්ගෙන් සතුටු විය යුතු ආකාරය, භික්‍ෂූන්ට පැහැදිලි කරන ‘අරියවංශ ප්‍රතිපදාව’ දේශනා කෙළේය. ඒ ඇසූ එම වෙහෙරෙහි භික්‍ෂූුහ තමන්ට ලැබී තිබූ, මනෝරම්‍ය වූ පාසිවුරු හැර දමා, මැටි පාත්‍ර හා පාංශුකූල චීවර ප්‍රයෝජනයට යොදා ගත්හ. අනතුරුව ඔවුන් බැහැර කළ ඒ වටිනා සිවුරු හා පාත්‍රා එකතු කොටගත් උපනන්ද හිමි, ඒවා තමා වසන තැන ගොඩගසා ගත්තේය. වස් අවසානයේ දී පවාරණයෙන් පසු, සියලු මඩු-මුට්ටු කරත්තයක පටවා ගත් උපනන්ද හිමි, ජේතවනය බලා පිටත් විය. අතරමගදී එක් කැලෑබද විහාරයක් දුටු ඔහු, ඒ ගැන සිය සිත්හි කිසියම් අදහසක් ඇති කොටගෙන, කකුල්වල වැලක් පැටලුනාක් මෙන්, එකපාරටම නැවතී ‘මෙහෙනුත් මොනවා හරි ලැබිය හැකි වන්නේයැ’යි සිතා, ඒ විහාරයට පිවිසියේය. ඒ වෙහෙරෙහි මහලු භික්‍ෂු දෙනමක් වස් එළඹ විසූහ. ඒ දෙනමට දායකයන්ගෙන් දළ සළු දෙකක්ද, ඉතා සියුම් ලෝම වර්ගයකින් වියන ලද එක් මහඟු කම්බිලියක් ද, ලැබී තිබුණි. ඒවා ක්‍රමවත්ව බොදාගත නොහැකිව සිටි ඒ දෙනම, උපනන්ද තෙරුන් දැක, ඔහු ලවා වස්ත්‍ර වෙන්කොට ගැනීමට සිතා, සතුටු සිත් ඇතිව ‘ස්වාමීනි, අපට මේ වස්සාවාසික සුළු බෙදාගත නොහැකිය. මේ නිසා අප අතර විවාදයක් වුවද හටගන්නට බැරි නැත. එබැවින් කරුණා පෙරදැරිව මෙය අපට බෙදා දෙනු මැනවැ’යි උපනන්ද තෙරුන් කීහ. ඒ අසා සිටි උපනන්ද හිමි ‘මැනව, මම එය සුදුසු ලෙස බෙදා දෙන්නෙමැ’යි කියා, දළ සළු දෙක ඒ දෙනමට දී, ‘මේ ප්‍රශ්නය විසඳූ විනයධරයාට මේ වස්ත්‍රය සුදුසු යැ’යි කියා, සිනිඳු කම්බිලිය ගෙන, යන්නට ගියේය.
කම්බිලිය ගැන අදහස් ඇතිව සිටි, ඒ මහලු භික්‍ෂු දෙනම උපනන්ද තෙරුන් සමගම දෙව්රම් වෙහෙරට ගොස්, එහි විසූ විනයධර භික්‍ෂූන්ට සියලු විස්තර කියා, ‘ස්වාමීනි, විනයධර භික්‍ෂූන්ට මෙවැනි පැහැර ගැනීම් කරන්නටත්, ඒවා පරිභෝග කරන්නටත් සුදුසුදැ’යි, ඇසූහ. මේ අතර උපනන්ද තෙරුන් විසින් කරත්තයක් පුරා පටවාගෙන ආ, පාත්‍ර හා සිවුරු පිරිකර රාශිය දුටු, සෙසු භික්‍ෂූහු, ‘ඇවැත්නි, උපනන්ද ඔබට බොාහෝ පා සිවුරු ලැබී ඇති බව පෙනේ. එබැවින් ඔබ මහා පුණ්‍යවන්තයෙකි’යි, පැවසූහ. එවිට උපනන්ද හිමි ‘ඇවැත්නි. මොන පිනක්ද? මේ සියලු දේවල් මම උපායෙන් ලබා ගත් ඒවා යැ’යි පැවසීය. මේ සියලු සිද්ධීන් වැඩි වේලාවක් යන්නට පෙර, සියලු භික්‍ෂූන් අතර ප්‍රකට විය. දම්සභාවෙහි රැස් වූ භික්‍ෂූහු, උපනන්ද තෙරුන්ගේ ක්‍රියා පටිපාටිය ගැන කථා කරමින් හුන්හ. එවේලෙහි එතැනට වැඩි බුදුරජාණන් වහන්සේ භික්‍ෂූන් සාකච්ඡා කළ කරුණු ගැන, ඔවුන්ගෙන්ම විමසා දැන ‘මහණෙනි, උපනන්ද භික්‍ෂුව නොගැලපෙන ප්‍රතිපදා ඇත්තෙකි. අනුන්ට භික්‍ෂු ප්‍රතිපත්ති කියාදෙන භික්‍ෂුවක විසින්, පළමුකොට තමා සුදුසුකම් ඇත්තකු ව, පසුව අනුනට අවවාද දිය යුතුය.’
පළමුකොට තමා ම සුදුසු තත්ත්වයට පත් වන්නේය. අනතුරුව නුවණැත්තෙක් නම්, නො කෙලෙසෙන්නේ යැයි අනුන්ට අනුශාසනා කරන්නේය.
යන මේ ධම්මපදයෙහි එන ගාථාවෙන් ධර්ම දේශනාකොට ‘මහණෙනි, දැන් පමණක් නොව, උපනන්ද පෙර ද මහා ලෝභයෙකි. මේ මහලු දෙනම සන්තක වූ දේ, ඔහු කොල්ලකෑ පළමු වතාව මෙය නොවේ යැ’යි වදාරා මේ අතීත කථා පුවත මෙසේ දේශනා කළහ.
පෙර බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ නදී තෙරක රුක් දෙවියෙක්ව උපන්නේය. එකල එක් සිවලෙක් ‘මායාවි’ නම් වූ සිය බිරිඳ ද රැගෙන අවුත්, එම නදී තීරයෙහි ම කිසියම් තැනෙක වාසය කෙළේය. දිනක් සිවලා ඇමතූ සිවලියා ‘ස්වාමීනි, මේ නදියෙහි වෙසෙන රතුපැහැති මාලුවකු, මරපු ගමන් කන්නට මට දොළදුකක් හටගත්තේ යැ’යි කීවාය. එවිට සිවලා ‘ඔබ සිතට කරදර නොගන්න. මම එය ඔබට කෙසේ හෝ ගෙනත් දෙන්නෙමි’යි සිවලිය අස්වැසුවේය. ඉන්පසු නදී ඉවුරට ගිය සිවලා, පාවල වැලක් පැටලුනාක් මෙන් ගංතෙර ම, එහෙට මෙහෙට ගියේය. මේ අතර ‘ගම්භීරචාරී’ (ගැඹුරු දියේ හැසිරෙන්නා) නම් වූ ද, ‘අනුතීරචාරී’ (නොගැඹුරු දියේ හැසිරෙන්නා) නම් වූ ද, දිය බල්ලෝ දෙදෙනෙක්, මාලු සොයමින් නදී තෙරට පැමිණියහ. ඒ දෙදෙනා අතුරෙන් ගම්භීරචාරියා මහත් වූ රතුපැහැති මාලුවකු දැක වේගයෙන් දියට පැන, මාලුවාගේ වලිගය ඩැහැ ගත්තේය. බලවත් මාලුවා දිය බල්ලා ද, ඇදගෙන පීනා ගියේය. එවිට ඒ ගම්භීරචාරියා මාලුවාත් සමග වතුරෙන් උඩට මතු වූ විටෙක, සිය මිතුරා වන අනෙකාට කථා කරමින් ‘මේ මාලුවා අතිවිශාලය. අප දෙදෙනාටම සෑහේ. එබැවින් වහා මෙහි එව. මට සහාය වෙව’යි, මෙසේ කීවේය.
යහලු අනුතීරිචාරිය, ඔබට යහපතක් වේවා! මා වෙත දිවැ එන්න. මා විසින් මහා මාලුවෙක් අල්ලා ගන්නා ලදි. ඌ මා වේගයෙන් ඇදගෙන යයි.
මෙහි **‘සහායමනුධාව මං’** යනු ‘යහලුව, මා වෙත දිවැ එන්න’, යන අර්ථයි. මෙහි ‘ම’ කාරය සන්ධි පිණිස යොදන ලද්දකි. මෙහි අර්ථය මෙසේය. එනම්, යම් සේ මේ මාලුවාට, මා ඇදගෙන යන්නට බැරිවන ලෙස, මෙසේ මාලුවාගේ වලගය ගදින් ඩැහැගෙන සිටින මා වෙතට, ඔබ දිවැ එන්න, යනුවෙනි.
ඒ ඇසූ අනුතීරචාරියා මෙසේ පැවසීය.
3. ගම්භීරචාරිය, ඔබට යහපතක් වේවා! ශක්ති පරිද්දෙන් දැඩිව අල්ලා ගන්න ගුරුළෙක් සර්පයකු ඩැහැ ගත්තාක් මෙන්, මම ඔබ ගොඩට ගන්නෙමි.
මෙහි **‘ථාමසා’** යනු ‘ශක්තියෙන්’ යන අර්ථයි. **‘උද්ධරිස්සාමි’** යනු ‘ඉවතට ගන්නෙමි’ යන අර්ථයි. **‘සුපණ්ණො උරගම්මිව’** යනු ‘ගුරුළෙක් උරගයකු මෙන්’ යන අර්ථයි.
ඉක්බිති දෙදෙනාම එකතු වී, රතුපැහැති මාලුවා දියෙන් ගොඩට ගෙන ඌ මරා, ‘ඔබ බෙදන්න, ඔබ බෙදන්නැ’යි කියමින්, එකිනෙකා කලහ කරමින්, මාලුවා බෙදාගත නොහැකිව, ඌ පසෙකින් තබා, දෙදෙනා දෙපසට වී බලා සිටියහ. එකෙණෙහි සිවලා එතැනට පැමිණියේය. ඒ දුටු දිය බල්ලෝ දෙදෙනා පෙරගමන් ගොස්, ඌ හමුවී ‘මිතුර, දබ්භපුප්ඵ’, අප දෙදෙනා එකතු වී මාලුවෙක් අල්ලා ගන්නා ලදි. ඌ බෙදාගත නොහැකිව අප දෙදෙනා අතර විවාදයක් හට ගත්තේය. එබැවින් මාලුවා සමභාග කොට අපට බෙදා දෙනු මැනවැ’යි මෙසේ පැවසූහ.
4. දබ්භපුප්ඵය, මාගේ වචනය අසන්න. අප අතර විවාදයක් ඇති විය. මිත්‍රය, මේ කලහය, මේ විවාදය සංසිඳුවනු මැනව.
මෙහි **‘දබ්භපුප්ඵ’** යනු ‘කුසතණ’වලට සමාන පැහැ ඇති බැවින් සිවලාට එනමින් අමතයි’ යන අර්ථයි. **‘මේධගං’** යනු ‘කලහය’යි.
ඒ දෙදෙනාගේ වචන අසා සිටි සිවලා තමාගේ බලය ප්‍රදර්ශනය කරමින් මෙසේ පැවසීය.
5. පෙර සිට මම ධර්මයෙහි පිහිටියෙක් වෙමි. මා විසින් බොහෝ නඩු විසඳන ලදි. මිත්‍රවරුනි, කලහය සංසිඳුවමි. විවාදය සංසිඳේවා!
මෙසේ කී සිවලා මාලුවා බෙදමින්, මේ අදහස් පළ කෙළේය.
6. නගුට අනුතීරචාරියාටය. හිස ගම්භීරචාරියාට ය. තවද (මාලුවාගේ) මේ මැද කොටස, ධර්මයෙහි පිහිටි මට ලැබිය යුතු වන්නේය.
මෙහි පස්වන ගාථාවේ අර්ථය මෙසේය. ‘මම පෙර රජවරුන්ගේ විනිශ්චයකාර ඇමැතියා වීමි. එහිදී විනිශ්චයාසනයෙහි හිඳ ගන්නා ලද මා විසින් බොහෝ නඩු විසඳන ලදි. ඒ ඒ බ්‍රාහ්මණ-ගෘහපතියන්ගේ බොහෝ නඩු ද විසඳන ලදි. ඒ මම තොප වැනි සම ජාතික සිවුපාවුන්ගේ නඩුවක් විසඳීමට, කුමක් නිසා අපොහොසත් වෙම්ද? මම තොපගේ කලහය සංසිඳවමි. මිත්‍රවරුනි, මා හේතුකොට ගෙන, තොපගේ විවාදය සංසිඳේවා!’
මෙසේ කී සිවලා මාලුවා කොටස් තුනකට වෙන්කොට ‘අනුතීරචාරිය, නුඹ වලිගය ගනුව. හිස ගම්භීරචාරියාටය. මැද කොටස මට යැ’යි කීවේය. මෙහි **‘අථායං මජ්ඣිමො ඛණ්ඩො’** යනු ‘තවද මේ මැද කොටස යි’ යන අර්ථයි. මෙහි එන **‘අථායං’** යන්න **‘අච්චායං’** යනුවෙන් ගතහොත් එහි අර්ථය ‘ඉක්මවා’ යනු යි. එනම් මේ කොටස් දෙක ඉක්මවා ඇති මේ මැද කොටස, විනිශ්චයට ස්වාමි වූ, ධර්මයෙහි පිිහිටි මට සුදුසු වන්නේය’ යන අර්ථයි.
මෙසේ සිවලා ඒ මාලුවා බෙදා, තෙපි කලහ නොකොට නගුටත් හිසත් කා දමවු යැ’යි කියා, මැද කොටස කටින් ඩැහැගෙන, දිය බල්ලන් බලා සිටිද්දීම පලා ගියේය. ඒ දුටු දිය බල්ලෝ දෙදෙනා සූදු කෙළ, දහසක් පරාද වූවන් සේ, දුර්මුඛව බලාහිඳ, මෙසේ පැවසූහ.
7. ඉදින් (අප අතර) විවාදයක් නොවූයේ නම්, බොහෝ කාලයකට කෑම ඉතිරි කරගන්නට තිබුණි. හිස නැති, වලිගය නැති, ‘රෝහිත’ නම් වූ මේ මාලුවා, සිවලා ගෙන ගියේය. (රෝහිත යනු රතු පැහැති යන තේරුමයි.)
මෙහි **‘චිරම්පි’** යනු දින දෙක-තුනක් සඳහා කියන ලදි’ යන අර්ථයි.
මේ අතර සිවලා ද ‘අද බිරියට රෝහිත මාලුවා කවන්නෙමැ’යි, සතුටු සිතින් ඈ වෙත ගියේය. සිවලා එනු දුටු සිවලිය අතිශයින් සතුටුව මෙසේ කීවාය.
8. යම් සේ ක්‍ෂත්‍රිය රජෙක් රාජ්‍යත්වය ලැබ සතුටු වන්නේද? එපරිද්දෙන් මම අද (සතුටින්) පිරුණු මුහුණ ඇති සැමියා, දැක සතුටු වෙමි.
මෙසේ කී සිවලිය මාලුවා ලැබූ ආකාරය සිය සැමියාගෙන් විමසමින් මේ ප්‍රශ්නය ඇසුවාය.
9. සබඳ, විචාරණ මට කියනු මැනවි. ගොඩබිම වෙසෙන ඔබ, ජලයෙහි වෙසෙන මාලුවා කෙසේ ඇල්ලුවෙහිද? කෙසේ නම් ඔබ විසින් ඌ ග්‍රහණය කරගන්නා ලදද?

මෙහි **‘කථන්නු’** යනු ‘සිවලා, සොඳුර, කවයි කියා මාලු කෑල්ල ඈ ඉදිරියේ තැබූ කල්හි, ගොඩබිම වෙසෙන ඔබ කෙසේ නම් දියෙහි වූ මාලුවා අල්ලා ගත්තෙහිදැ’යි සිවලිය විචාළාය’ යන අර්ථයි.
සිවලියගේ ප්‍රශ්නයට පිළිතුරු දෙන සිවලා ඈට තමා මාලු කෑල්ල ලබාගත් අයුරු පැහැදිලි කරමින් මෙසේ පැවසීය.
10. කලහ නිසා ඇති දේ නැති වේ. ඒ නිසාම ධනය ද නැතිවේ. දියබල්ලෝ කලහය නිසා පිරිහුණාහුය. ‘මායාවිය, මාලුවා අනුභව කරව’
මෙහි **‘විවාදෙන කිසා හොන්ති’** යනු ‘සොඳුර, මේ සත්ත්වයෝ දෙදෙනා විවාද කරමින්, ඒ විවාදය නිසා ම ඉතා මඳ වූ ද, ඉතා අල්ප වූ ද මස් හා ලේ ලැබූහ’ යන අර්ථයි. **‘විවාදෙන ධනක්ඛයා’** යනු ‘අමු රන්, රත්රන් ආදී වූ ධනයන්ගේ විනාශය ද, කලහ නිසා සිදුවේ. දෙදෙනෙකු කලහ කරගන්නා කල්හි, පරාජිතයා ඒ පරාජය නිසාම, ධන හානියට පැමිණෙයි. අනෙකා ජය හේතුවෙන් සංග්‍රහ කරන්නට ගොස් ධන හානියට පැමිණේ’ යන අර්ථයි. **‘ජිනා උද්දා’** යනු ‘මේ දිය බල්ලෝ දෙදෙනාම, විවාදය හේතු කොටගෙනම, මේ මාලුවා අහිමි කරගත්හ. එබැවින් ඔබ මා විසින් ගෙනෙන ලද, මේ සතාගේ උත්පත්තිය නො විචාරව. මායාවිය, මේ රෝහිත මාලුවා නුඹ තනියෙන් අනුභව කරව’ යන අර්ථයි.
මෙහි පහතින් දැක්වෙන අදහස් බුදුරජාණන් වහන්සේ වදාළ ඒවාය.
11. එපරිද්දෙන් මිනිසුන් අතර, යම්විටෙක කලහ ඇතිවේද? පසුව ඒ අය විනිශ්චය සොයා දුවති. විනිශ්චයකරු ඔවුන්ට විසඳුම ලබා දෙන්නේය. එහිදී ධනය විනාශ වේ. රජයේ ආදායම වැඩිවේ.
මෙහි **‘එවමෙවං’** යනු ‘මහණෙනි, යම් සේ මේ දිය බල්ලෝ භෝජනයෙන් පිරිහුණාහුද? එපරිද්දෙන් මිනිසුන් අතර ද කිසියම් විටෙක වාද විවාද හට ගනියි. එහිදී ඒ මිනිස්සු විනිශ්චය සොයා දුවති. නීති විශාරදයින් වෙත එළඹෙති. මක්නිසාද? ඔවුන්ට විසඳුම ලබා දෙන්නන් නීතිඥයන් වන බැවිනි. මෙහි **‘විනායක’** යනු විවාදාපන්න මිනිසුන්ගේ විවාදය සංසිඳවන්නා’ යන අර්ථයි. **‘ධනාපි තත්‍ථ’** යනු ‘එහිදී ඒ විවාදාපන්න මිනිස්සු සිය ධනයෙන් ද පිරිහෙති’ යන අර්ථයි. **‘ජීයං’** යනු ‘තමා සන්තක දෙයින් පිරිහෙති. එනම්, දඩ ගෙවීමෙන් ද, ජයග්‍රහණය නිමිත්තෙන් කරන වියදම්වලින් ද, වශයෙනි. ඊටත් අමතර ව, එයින් රජයේ භාණ්ඩාගාරයද තරවේ’ යන අර්ථයි.
බුදුරජාණන් වහන්සේ මේ ධර්ම දේශනාව ගෙනහැර දක්වා සත්‍යය ප්‍රකාශකොට, ජාතකය නිමවා වදාළ සේක. එදා සිවලා නම්, උපනන්ද තෙරණුවෝ ය. දිය බල්ලෝ දෙදෙනා නම්, මේ මහලු භික්‍ෂු දෙනමය. මේ සියලු කරුණු ප්‍රත්‍යක්‍ෂ වශයෙන් දුටු වෘක්‍ෂ දේවතාවා නම්, ‘මම ම යැ’යි, බුදුරජාණන් වහන්සේ, තමන් වහන්සේ දක්වා වදාළ සේක.
**‘දසණ්ණකං තිඛිණධාරං’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ දෙව්රම් වෙහෙර වැඩවාසය කරන සේක්, ගිහිකල බිරිය විසින් පොළඹවන ලද, භික්‍ෂුවක අරබයා වදාළ සේක. ඒ භික්‍ෂුව ළඟට කැඳවූ බුදුරජාණන් වහන්සේ ‘මහණ, ඔබ කලකිරුණෙහිය, යනු සැබෑවක් දැ’යි ඇසූ සේක. ‘එසේය ස්වාමීනි,’ ‘මහණ, කුමන කරුණක් හේතු කොටගෙන කලකිරුණෙහිද?’ ‘ස්වාමීනි, මාගේ ගිහි කල භාර්යාව හේතුකොට ගෙනය.’ ‘මහණ, ඔය ස්ත්‍රිය ඔබට අනර්ථ සිදු කෙළේ, දැන් පමණක් නොව, පෙර ද, ඔබ මැය නිසා හිතේ අමාරුවෙන් මැරෙන්නට ගොස්, පඬිවරුන් නිසා දිවි ගැලවුණේ යැ’යි වදාළ බුදුරජාණන් වහන්සේ, මේ අතීත කතා පුවත මෙසේ දේශනා කළ සේක.
පෙර බරණැස් නුවර ‘මද්දව’ මහරජතුමා රාජ්‍යය කරවන කල්හි, අප බෝසත් තෙමේ බ්‍රාහ්මණ පවුලක උපන්නේය. ඔහුගේ දෙමාපියෝ ඔහුට ‘සේනක’ කුමාරයා යැයි නම් කළහ. සේනක කුමාරයා තරුණ වියට පත්වී, තක්‍ෂිලාවට ගොස්, එහිදී සියලු ශිල්ප - ශාස්ත්‍ර උගෙන බරණැසට පෙරළා අවුත්, මද්දව රජුට අර්ථයෙන් හා ධර්මයෙන් අනුශාසනා කරන, ඇමැතිවරයා බවට පත්විය. මුළු බරණැස් නුවර ‘සේනක පඬිතුමා’ යැ යි කී කල්හි, ඉර හඳ මෙන් ප්‍රසිද්ධය. නො දන්නා කෙනකු නැත. මේ අතර රජතුමා විසින් හිටපු පුරෝහිතතුමාගේ පුත්‍රයා, පුරෝහිත තනතුරට පත් කරන ලදි. වැඩ භාරගත් අලුත් පුරෝහිතතුමා, ප්‍රථම වතාවට, රාජ සභාවට පැමිණියේය. එහිදී ඔහු, රජතුමා සමීපයෙහි හුන්, රජුගේ අග මෙහෙසිය දුටුවේය. සියලු අබරණින් සැරසුණු, අතිශයින් සුරූපී රාජ දේවිය දුටු සැණින්, ඈ කෙරෙහි පිළිබඳ සිත් ඇති කොටගත් තරුණ පුරෝහිතයා, කලින්ම සිහ නිවසට ගොස් නිරාහාරව, ඈ ගැනම සිතමින් යහනෙහි වැද හොත්තේය. ඔහු වෙත පැමිණුන ඔහුගේ හිතමිතුරන්, නො කා නොබී එසේ හිඳීමට හේතු වූ කරුණු පුරෝහිත තරුණයාගෙන් ඇසූ මුත්, ඔහු ඊට කිසිදු පිළිතුරක් නොදුන්නේය. එයින් පසුබව නොවුණු ඔවුහු, කෙසේ හෝ කාරණය ඔහුගෙන්ම, පසුව දැනගත්හ. මේ අතර රජතුමා රාජපුරුෂයන් අමතා ‘පුරුෂයනි, පුරෝහිත පුත්‍රයා දක්නට නැත. ඔහු කොහිදැ’යි විචාළේය. ඒ අතර සිටි කිසියම් රාජපුරුෂයෙක් පුරෝහිත පුත්‍රයාට සිදුවී ඇති දේ, රජුට පැහැදිලි කළේය. සියලු විස්තර මැනවින් තේරුම් ගත්, රජතුමා පුරෝහිත පුත්‍රයා රජවාසලට කැඳවා, හැම තොරතුරක්ම ඔහුගෙන් අසා නිවැරදි ව දැන, ‘පුරෝහිත තරුණය, මම ඔබට මාගේ අගබිසව සතියකට භාර කරමි. ඔබ සතියක් පුරාවට ඇය සමග සිත් සේ වැස, අටවැනි දිනයෙහි රජවාසල වෙත ඈ කැඳවාගෙන එව’යි කියා ඇය ඔහුට පාවා දුන්නේය. ‘දේවයන් වහන්ස, යහපතැ’යි කී පුරෝහිතයා රජුගේ නියෝග එලෙසින්ම පිළිගෙන, අගමෙහෙසිය සිය නිවෙසට කැඳවාගෙන ගොස්, ඇය සමග මහත් අභිරුචියෙන්, කෙළිදෙලෙන් ඒ සතිය පුරාවට කල්ගත කෙළේය. ඔවුන් දෙදෙනාගේ මේ සතියක මිතුරුදම කෙතරම් බලවත් වී ද යත්, ඔවුහු එකිනෙකාගෙන් වෙන් කරන්නට බැරි තරමට, ඔවුනොවුන් කෙරෙහි ඉතා දැඩි ලෙස බැඳී සිටියහ. එකකුගෙන් වෙන්ව විසීමට දෙදෙනාගේම ඇති අකැමැත්ත නිසා, ඔවුහු දෙදෙනා සාකච්ඡාකොට, සත්වැනි දින රෑ කිසිවකුටත් නො දන්වා, අගනුවර ප්‍රධාන වාසල් දොරටුවෙන් නික්ම, පැනගොස් වෙනත් රජකුගේ රාජධානියකට පත්ව, එහිදී අඹුසැමියන් මෙන් ජීවත් වන්නට පටන් ගත්හ. ඔවුන් දෙදෙනා ගිය තැනක්, කිසිවෙක් නොදනී. නැවක් ගිය පාරක් වැනිය. අගමෙහෙසිය පෙරළා තමා වෙතට පැමිණෙනතුරු බලා සිටි රජතුමා, බැරිම තැන ඈ ගැන සොයා බැලීය. ඔවුන් ගැන තොරතුරක් දත් කිසිවකු සොයාගැනීමට රජතුමා අපොහොසත් විය. අනතුරුව නුවර බෙර ලවා, නොයෙක් අයුරෙන් ඔවුන් ගැන සෙවූ මුත්, ඔවුන් ගිය තැනක් කිසිකෙනෙක් නො දත්හ. අගමෙහෙසිය ගැනම නිතරම කල්පනා කිරීම නිසා, රජුට බලවත් ශෝකයක් හට ගත්තේය. රජුගේ හදවත උණු විය. චිත්ත වේගය බලවත් විය. ඒ ශෝකය නිසාම රජතුමාට ලේ වමනය ගියේය. එතැන් පටන් ලේ බඩ යාමේ රෝගයද, රජතුමාට වැළඳුණේය. රාජකීය වෛද්‍යවරයෝ බොහෝ දෙනෙක් රජුට ප්‍රතිකාර කළත්, රජු සුවපත් කිරීමට නොහැකි වූහ.
බෝසත් තෙමේ රජතුමාගේ හදිසි අසනීපය ගැන ගැඹුරින් කල්පනා කොට බැලුවේය. ‘අපේ රජතුමාට ස්ථිර වශයෙන්ම රෝගයක් නැත. ඔහුට ඇත්තේ තම බිරිඳ නොදැකීම නිසා හටගත් චෛතසික රෝගයකි. හිතේ අමාරුවකි. එබැවින් මම කිසිවක් උපායකින් ඔහුට ප්‍රතිකාර කොට සුවපත් කරන්නෙමැ’යි කල්පනා කළ බෝසත් සේනක පඬිතුමා, සිය මිතුරන් වන ‘ආයුර’ හ‍ා ‘පුක්කුස’ යන රජුගේ පණ්ඩිත ඇමැතිවරුන් දෙදෙනා හමු වී, රජුගේ බරපතල අසනීපය ගැන සාකච්ඡාවක් කෙළේය. එහිදී මිතුරන් ඇමතූ සේනක පඬිතුමා, ‘හිතවතුනි, රජතුමාට චෛතසික රෝගයක් හැර, අන්කිසි අමාරුවක් නැත. අපේ රජතුමා අපට බොහෝ උපකාර වූවෙකි. එබැවින් මම ඔහුට යම්කිසි උපායකින් ප්‍රතිකාර කිරීමට තීරණය කෙළෙමි. මේ රජමිදුලෙහි විවිධ ප්‍රසංගයක් ආරම්භකොට, කඩු ගිලීමට දන්නා අයකු ඒ ප්‍රසංගයට ගෙන්වා, කඩුවක් ගිලින අයුරු, කෙසේ හෝ අපේ රජතුමාට පෙන්වමු. එදින රජතුමා සී මැදුරු කවුළුව වෙත කැඳවාගෙන අවුත්, ප්‍රසංගය බලන්නට අවස්ථාව සලසමු. කඩුව ගිලිණු දුටු රජතුමා, සිකුරටම පුදුමවනු ඒකාන්තය. ඉන්පසු ඔහු ඔබ දෙදෙනා අතුරෙන් එකකුගෙන් ‘මේ කඩු ගිලීමට වඩා වෙනත් අමාරු දෙයක් ඇත්දැ’යි ප්‍රශ්න කරනු ඇත. ‘ආයුර ඇමතිතුමනි, රජතුමා ඒ ප්‍රශ්නය ඔබෙන් ඇසුවහොත්, දේවයන් වහන්ස, ඔය කඩු ගිලීමට වඩා ‘මම අසවල් දෙය ඔබට දෙමි’ යි කියා, කෙනෙකුට කීම, පොරොන්දු වීම ඉතා අමාරු දෙයකැ’යි, රජුට කියන්න. ‘මිතුරු පුක්කුස ඇමතිතුමනි, අපේ රජතුමා ‘මීටත් වඩා එනම්, මම ඔබට අසවල් දෙය දෙමි’යි කීමටත් වඩා, අමාරු අපහසු වෙනත් යමක් ඇද්දැ’යි, ඔබෙන් ඇසුවහොත්, දේවයන් වහන්ස, යමක් දෙමැයි කියා එය නොදුනහොත්, ඒ කීම නිෂ්ප්‍රයෝජනය. එබඳු වචනයකින් පමණක් කිසිවෙකුට ප්‍රයෝජනයක්, ලාභයක් නැත. ඒ වචනයෙන් කිසිවෙක් ජීවත් නොවේ. එවැනි වචනයකින් කිසිවකුට, කෑමක් බීමක්වත් නො ලැබේ. එබැවින් යමෙක් කී වචනයට අනුව ක්‍රියා කෙරේද? එනම් පොරොන්දු වූ දේ, ඒ අයුරින්ම ප්‍රදානය කෙරේද? එය පොරොන්දු වීමට වඩා අමාරු අපහසු දෙයකැ’යි කියන්න. ඉන්පසු කළයුතු දේ කුමක්දැයි කියා, මම දන්නෙමැ’යි ප්‍රකාශකොට විවිධ ප්‍රසංගය ආරම්භ කිරීම සඳහා එතැනට ගියේය.
ඉක්බිති මේ පඬිවරු තිදෙනා රජු සමීපයට ගොස්, ‘මහරජතුමනි, රාජාංගනයෙහි විවිධ ප්‍රසංගයක් පවතී. එය බලන්නන්ගේ දුක් පහව යයි. එන්න රජතුමනි, අපි එය බලමු’යි කියා රජතුමා රැගෙන විත් සීමැදුරු කවුළුව විවරකොට, ප්‍රසංගය රජුට පෙන්වූහ. එහි සිටි බොහෝ ශිල්පීහු තම තමන් දත් ශිල්ප, සියල්ලන් ඉදිරිපිට පෙන්වූහ. ඒ අතර සිටි එක් මිනිසෙක් අඟල් තිස්තුනක් දිග, තියුණු මුවහතක් ඇති වටිනා කඩුවක් ගිල්ලේය. ඒ දුටු රජතුමා ‘අර මිනිහා ඒ කඩුව ගිල්ලේය. මීටත් වඩා අමාරු කාරියක් ඇත්දැ’යි, ‘මම මේ පණ්ඩිත ඇමතියන්ගෙන් විචාරන්නෙමැ’යි සිතා ‘ආයුර’ ඇමැතිතුමාගෙන් මෙසේ විමසීය.
මිනිසෙක් ‘දසණ්ණක’ රටේ නිෂ්පාදිත තියුණු මුවහතක් ඇති අනුන්ගේ රුධිරය පානය කරන කඩුවක් පිරිස් මැද සිට ගිලී, මීට වඩා අමාරු වැඩක් තවත් ඇත්ද? මීටත් වඩා දුෂ්කර යමක් ඇත්නම්, විචාරණ ලද මට එය කියව.
මෙහි **‘දසණ්ණකං’** යනු ‘දසණ්ණක රටේ නිෂ්පාදිත’ යන අර්ථයි. **‘සම්පන්නපායිනං’** යනු ‘අනුන්ගේ ලේ බොන’ යන අර්ථයි. **‘පරිසායං’** යනු ‘ධන ලෝභය නිසා, මේ මිනිසා පිරිස මැද සිට කඩුවක් ගිලියි යන අර්ථයි. **‘යදඤ්ඤං’ **යනු ‘මේ කඩු ගිලීමටත් වඩා දුෂ්කර වූ අන් යමක් වේ නම්, ඒ කරුණ ඔබ විචාරණ ලද මට කියව’ යන අර්ථයි.
ආයුර ඇමැතිවරයා රජුට පිළිතුරු දෙමින් මෙසේ කීවේය.
2. මගධාධිපති රජතුමනි, පුරුෂයෙක් ලෝභය හේතු කොටගෙන, අනුන්ගේ රුධිරය බොන, කඩුවක් ගිලින්නේය. අන් සියලු දේ කිරීම පහසුය. එහෙත් යමෙක් ‘දෙමැ’යි කියා, යම් වචනයක් කියන්නේද? එය ඊටත් වඩා දුෂ්කර යැයි, මෙසේ දත මැනව.
මෙහි **‘වජ්ජා’** යනු ‘කියන්නේ ය’ යන අර්ථයි. **‘තං දුක්කරතරං’** යනු ‘දෙමි’ යන ඒ වචනය, ඒ කඩුව ගිලීමටත් වඩා දුෂ්කරය’ යන අර්ථයි. **‘සබ්බඤ්ඤං’** යනු ‘අසවල් දේ ඔබට දෙමි’ යන වචනය හැර අන් සියලු කරුණු කිරීම පහසුය’ යන අර්ථයි. **‘මාගධා’** යනුවෙන් රජුට ගෝත්‍ර නාමයෙන් අමතයි.
රජතුමා ආයුර පඬිතුමාගේ වචනය අසා ‘කඩුවක් ගිලීමටත් වඩා ‘මම නුඹට මෙය දෙමැ’යි කියා පොරොන්දු වීම දුෂ්කරය. මම ද පුරෝහිත පුත්‍රයාට ‘අගමෙහෙසිය දෙමැ’යි කීවෙමි. ඒ අනුව මා විසින් කරන ලද්දේ ඉතා දුෂ්කර කටයුත්තකි. ‘මෙසේ මේ ගැන සිතන්නට රජුගේ හදවතෙහි වූ ශෝකය, ටිකෙන් ටික තුනී වී ගියේය. ඊළඟට ‘දෙමි’යි කියන වචනයටත් වඩා, වෙනත් දුෂ්කර යමක් ඇත්දැ’යි සිතූ රජතුමා පුක්කුස පඬිතුමා දෙසට හැරී, ඔහු සමග කථා කරමින් මෙසේ ප්‍රශ්න කෙළේය.
3. අර්ථ - ධර්ම දෙක්හි දක්‍ෂයෙක් වන ආයුර, ප්‍රශ්නය විසඳුවේය. දැන් මම ඊටත් වඩා දුෂ්කර වූ යමක් ඇත්දැ’යි පුක්කුසගෙන් විචාරමි. වෙනත් දුෂ්කර වූ යමක් ඇත්නම්, එය විචාරන ලද මට කියව.
මෙහි **‘පඤ්හං අත්‍ථං’** යනු ‘ප්‍රශ්නයට විසඳුම ප්‍රකාශ කරව’ යි කියන ලද්දේ වේ’ යන අර්ථයි. **‘ධම්මස්ස කොවිදො’** යනු ‘ඒ අරුත් පැහැදිලි කිරීමේ, අර්ථ ගැලපීමේ දක්‍ෂ වූ’ යන අර්ථයි. **‘තතො’** යනු ඒ වචනයටත් වඩා වැඩියෙන් කුමක් දුෂ්කර දැ’යි, යන අර්ථයි.
රජුගේ ප්‍රශ්නයට උත්තර දෙමින්, කරුණු පැහැදිලි කරමින්, පුක්කුස පඬිතුමා මෙසේ කීය.
4. මගධාධිපති රජතුමනි, වචනයෙන් ප්‍රයෝජනයක් නො වේ නම්, කියන ලද ඒ වචනය නිශ්ඵලය. යමෙක් කී දේ ප්‍රදානය කොට, ආශාව සිඳින්නේද? එය ඊටත් වඩා දුෂ්කරය. එයින් අන්‍ය වූ සියල්ල පහසු යැයි, මෙසේ දත මැනව.
මෙහි **‘දත්‍වා’** යනු ‘අසවල් දේ දෙමැ’යි කියා පොරොන්දු වී’ යන අර්ථයි. **‘අවාකයිරා’** යනු ‘ඒ පොරොන්දු වූ දේ දෙමින්, එහි ලෝභය දුරු කරන්නේය, සිඳින්නේය, ඒ කී දේ දෙන්නේ යැයි, කියන ලද්දේ වේ’ යන අර්ථයි. **‘තතො’** යනු ‘ඒ කඩු ගිලීමටත් වඩා, ‘ඔබට අසවල් දේ දෙමැ’යි යන වචනයටත් වඩා, වැඩියෙන් එය දීම ම දුෂ්කරය’ යන අර්ථයි.
පුක්කුසගේ වචනය ඇසූ රජතුමා ‘මම පුරෝහිත පුත්‍රයාට දේවිය දෙමැ’යි පළමුව කියා, එකී වචනයට අනුව, ඔහුට ඇය පාවා දුන්නෙමි. මා විසින් කරන ලද්දේ, ඉතා අමාරු ක්‍රියාවක් නේ දැ’යි, කල්පනා කෙළේය. එසේ සිතත් ම, රජුගේ ශෝකය වඩාත් තුනී වී ගියේය. ඉක්බිති රජුට, ‘සේනක පණ්ඩිතයාට වඩා වැඩිතරම් වූ පඬිවරයෙක් නැත. ඒ නිසා මම ඔහුගෙන් මේ ප්‍රශ්නය විචාරන්නෙමැ’යි සිතුණි. අනතුරුව සේනක පඬිතුමා දෙසට හැරුණු රජතුමා, ඔහුගෙන් මෙසේ විමසීය.
5. අර්ථ-ධර්ම දෙක්හි පණ්ඩිත වූ පුක්කුස, ඒ ප්‍රශ්නය විසඳුවේය. දැන මම සේනක විචාරමි. මීටත් වඩා දුෂ්කර වූ යමක් ඇත්ද? අන්‍ය වූ දුෂ්කර යමක් වේ නම්, එය විචාරන ලද මට කියව.
රජුගේ මේ ප්‍රශ්නයට පිළිතුරු සපයමින්, සේනක පඬිතුමා මෙසේ කීය.
6. මගධාධිපති රජතුමනි, ඉදින් මිනිසෙක් මඳ වශයෙන් හෝ, විශාල වශයෙන් හෝ, දන් දෙන්නේය. යමෙක් එසේ දුන් පසු, පසුතැවිලි නොවන්නේ නම්, එය ඊටත් වඩා ඉතාමත් දුෂ්කරය. එයින් අන්‍ය වූ සියල්ල පහසු යැ’යි, මෙසේ දත මැනව.
මෙහි **‘නානුතපෙ’** යනු ‘තමාට අතිශයින් සතුට ගෙනදෙන, ඉතා මනාප වූ ප්‍රිය වස්තුවක් අනුන්ට දී ‘මා විසින් එය කුමට දෙන ලද දැ’යි, මෙසේ ඔහු ඒ ප්‍රිය වස්තුව අරබයා, පසුතැවිලි නොවේද? ශෝක නොකෙරේද? එය කඩුවක් ගිලීමටත් වඩා, අසවල් දේ දෙමි’ යන වචනයටත් වඩා, පොරොන්දු වූ තැනැත්තාට ‘එය දීමටත් වඩා, අතිශයින්ම දුෂ්කර යැයි, බෝසත් තෙමේ, රජුට කරුණු අවබෝධ කරවමින් කීවේය. දානයක් දී අපර චේතනාව දරා ගැනීමම අපහසුය. එහි දුෂ්කරතාව වෙස්සන්තර ජාතකයෙහි මෙසේ දක්වා ඇත.
7. වම් අතෙහි කඩුව හෝ, වම් උරයේ දුන්න හෝ, එල්ලාගෙන ගොස්, මගේ දරුවන් ගෙන එන්නෙම් ද? දරුවන්ට දෙන වධ දුකෙකි.
8. යම්හෙයකින් දරුවෝ වෙහෙසෙත්ද? එය නොවිය යුත්තකි. එය මට දුක් ඇතිකරයි. උතුමන්ගේ ධර්මය දැන, කවරෙක් නම් දන් දී, පසුතැවිලි වේද?
රජතුමා බෝසතුන්ගේ මේ වචන අසා, මෙසේ සලකා බැලීය. ‘මම මගේ සිතැඟි පරිදි, පුරෝහිත පුත්‍රයාට දේවිය පාවා දුන්නෙමි. එසේ කොට ඒ හිතම පාලනය කරගැනීමට අපොහොසත් වීමි. ශෝක කෙළෙමි. මහත් වෙහෙසට පත් වූයෙමි. එසේ කිරීම කිසිසේත් සුදුසු නොවේ. ඉදින් ඇය මා කෙරෙහි සෙනෙහස ඇත්තියක් වූවා නම්, මේ ඉසුරු හැර දමා ඇය පලා නො යන්නීය. මට ආදරයක් නොදක්වා, පැන ගිය ඇගෙන්, මට කවර ප්‍රයෝජනයක්ද? මෙසේ සිතන්නා වූ රජතුමාගේ සියලු ශෝකය, පියුම් පතෙක දිය බිඳක් මෙන් පෙරැළී ගියේය. එකෙණෙහිම රජුගේ බඩේ අමාරුව සුව විය. නිරෝගී වූ සුවපත් වූ රජතුමා, බෝසතුන්ට ස්තුති කරමින් මෙසේ කීවේය.
9. ආයුර ද, ප්‍රශ්නයක් විසඳුවේය. පුක්කුස නම් පුරුෂයා ද ප්‍රශ්නයක් විසඳුවේය. තවද සේනක ප්‍රශ්නය විසඳුවේ යම් සේද? එය සියලු ප්‍රශ්න විසඳීම් අභිබවා යන්නකි.
මෙහි **‘යථා භාසති’** යනු ‘පඬිතුමා යම් සේ කියයිද? එය එසේමය. එනම් ‘දානය නම් දීමෙන් පසු ශෝක නොකළ යුත්තකි’ යන අර්ථයි. රජතුමා මෙසේ සේනක පඬිතුමාට ස්තුතිකොට ඔහු කෙරෙහි සන්තෝෂයට පත්වී, ඔහුට බොහෝ ධනය ප්‍රදානය කෙළේය.
බුදුරජාණන් වහන්සේ මේ ධර්ම දේශනාව ගෙනහැර දක්වා, සත්‍යය ප්‍රකාශකොට, ජාතකය නිමවා වදාළ සේක. දේශනාව අවසානයේදී කලකිරී සිටි භික්‍ෂුව, සෝවාන් ඵලයෙහි පිිහිටියේය. එදා රජ මෙහෙසිය නම්, මේ භික්‍ෂුවගේ ගිහි කල බිරියයි. රජතුමා නම්, මේ කලකිරුණු භික්‍ෂුවයි. ආයුර පඬිතුමා නම්, මුගලන් තෙරණුවෝය. පුක්කුස පඬිතුමා නම්, සැරියුත් තෙරණුවෝය. සේනක පඬිතුමා වූ කලී, ‘මම ම යැ’යි බුදුරජාණන් වහන්සේ, තමන් වහන්සේ දක්වා වදාළ සේක.
**‘විබ්භන්ත චිත්තො’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ දෙව්රම් වෙහෙර වැඩවාසය කරන සේක්, තමන් වහන්සේගේ ‘ප්‍රඥා පාරමිතාව’ අරබයා වදාළ සේක. මෙහි වර්තමාන කථාවස්තුව ‘උම්මග්ග ජාතකයෙහි’ විස්තර වේ. මේ එහි අතීත කථාවයි.
පෙර බරණැස් නුවර ‘ජනක’ නම් රජෙක් රාජ්‍යය කරවීය. එදා අප බෝසත් තෙමේ කිසියම් බ්‍රාහ්මණ පවුලක ඉපිද සිටියේය. ඔහුගේ දෙමාපියෝ ඔහුට ‘සේනක’ කුමාරයා යැයි නම් තැබූහ. තරුණවියට පත් වූ සේනක කුමරා තක්‍ෂිලාවට ගොස්, එහිදී සියලු ශිල්ප-ශාස්ත්‍ර උගෙන බරණැසට පෙරළා අවුත්, රජු මුණ ගැසුණේය. රජතුමා සේනක කුමරාට ඇමැති තනතුරක් දී, ඊට අමතරව මහත් වූ යසස් සම්පත් ද පිරිනැමීය. ඔහු රජුට අර්ථයෙන් ධර්මයෙන් අනුශාසනා කෙළේය. මෙසේ ක්‍රමයෙන්, මිහිරිකථා ඇති ධර්ම කථිකයෙක් වූ සේනක ඇමැතිතුමා, රජු පන්සිල්හි පිහිටුවා, දානයෙහි ද පොහෝ කටයුතුවල ද දස කුසල කර්ම පථයන්හිද යන මේ යහපත් පිළිවෙත්හි රජු මෙහෙයවීය. මුළු රටම බුද්ධෝත්පාද කාලයක් වැනි විය. පසළොස්වක හා අමාවක පොහෝ දිනවල රජතුමා ද, යුවරජ ආදීහුද, සියලු නිලධාරීහුද, සෙසු සියල්ලෝ ද එකතු වී, ධර්මශාලාව පිළියෙල කරති. බෝසත් පඬිතුමා, සකසන ලද ධර්ම සභාවෙහි සරභ මුවකුගේ හැඩය ඇති පළඟ මත වාඩි වී, බුද්ධිමත් ලීලාවෙන් දහම් දෙසයි. ඔහුගේ දහම් කථා බුද්ධාදීන්ගේ දහම් කථා හා සමානය.
මේ අතර එනුවර විසූ කිසියම් මහලු බමුණෙක්, ධන භික්‍ෂාවෙහි යෙදී කහවණු දහසක් එකතුකොට ගෙන, එය ආරක්‍ෂාව සඳහා කිසියම් බමුණු පවුලක භාරයේ තබා, තවදුරටත් ධන භික්‍ෂාව සඳහා පිටත්ව ගියේ ය. ඔහු එසේ ගිය පසු, ඔහුගේ ධනය රැකීමට භාරගත් පවුලේ උදවියට, ඒ ධනය ටිකෙන් ටික වියදම් විය. පසුකලෙක, එහි පැමිණි බමුණා තමා තැබූ කහවණු ආපසු ඉල්ලා සිටියේය. ඒ මුදල බමුණාට දීමට අපොහොසත් වූ ගෙදර අය, ඒ වෙනුවට තමන්ගේ දියණියක බමුණාට පාදපරිචාරිකා කොට දුන්හ. බමුණා ද ඈ කැටුව ගොස්, බරණැසට නුදුරෙහි වූ, කිසියම් බමුණු ගමෙක වාසය කරන්නට පටන් ගත්තේය. බමුණාගේ මේ තරුණ බිරිය, ලාබාල නිසාම කාමයන්හි තෘප්තියට නොපැමිණ, වෙනත් තරුණ බ්‍රාහ්මණයකු සමග, රහසිගතව මිථ්‍යාචාරයෙහි හැසිරුණාය. ලෝකයෙහි කිසිදා තෘප්තියට පත් නොවන වස්තු දහසයක් ඇත. ඒ වස්තු සොළස මෙසේය. (1) කෙතරම් ඇල-දොල-ගංගා ගලා පැමිණියමුත්, එයින් සාගරය තෘප්තියට පත්නොවේ. (2) දර-තෘණ-පරඬැල් මේ ආදිය කෙතරම් දැමූමුත්, එයින් ගින්නක් තෘප්තියට පත් නොවේ. (3) කෙතරම් රාජ්‍ය ලැබුණත්, රජෙක් ඉන් සෑහීමට පත් නොවේ. (4) මෝඩයෙක් පව්කම්වලින් තෘප්තියට පත් නොවේ. (5) ස්ත්‍රියක් මෛථුන ධර්මයෙන් ද, ආභරණ ලැබීමෙන් ද, දරුවන් වැදීමෙන් ද යන මේ කරුණු තුනෙන් තෘප්තියට පත් නොවේ. (6) බමුණෙක් වේද මන්ත්‍රයන්ගෙන් තෘප්තියට පත් නොවේ. (7) ධ්‍යාන වඩන්නෙක් විහරණ හා සමාපත්තිවලින් සෑහීමට පත් නොවේ. (8) සේඛ පුද්ගලයෙක් (සෝවාන් මාර්ගයේ පටන් අරහන්ත මාර්ගය දක්වා කිනම් තත්ත්වයකට හෝ පැමිණ සිටි අයෙක්) රැස්කළ දෙය දන් දීමෙන් තෘප්තියකට පත් නොවේ. (9) අල්පේච්ඡ පුද්ගලයෙක් ධුතාංග ගුණයන්ගෙන් සෑහීමට පත් නොවේ. (10) අරඹන ලද වීර්යය ඇත්තෙක් වීර්යාරම්භනයන්ගෙන් තෘප්තියට පත් නොවේ. (11) ධර්ම කථිකයෙක් ධර්ම සාකච්ඡාවලින් සෑහීමට පත් නොවේ. (12) විශාරදයෙක් පිරිස්වලින් තෘප්තියට පත් නොවේ. (13) සැදැහැවතෙක් සංඝ උපස්ථානයෙන් සෑහීමට පත් නොවේ. (14) දායකයෙක් පරිත්‍යාගයෙන් සෑහීමට පත් නොවේ. (15) පණ්ඩිතයෙක් ධර්ම ශ්‍රවණයෙන් සෑහීමට පත් නොවේ. (16) සිවුවණක් පිරිස තථාගත දර්ශනයෙන් සෑහීමට පත් නොවේ.
මෙසේ ඒ බැමිණිය ද, සිය තරුණකම නිසා මෛථුන ධර්මයෙහි තෘප්තියට පත් නොවූවාය. එබැවින් ම බමුණා ගෙදරින් බැහැර කොට, හිතේ විශ්වාසයෙන් යුතුව, පව්කම් කිරීමට කැමැත්තක් ඇති වී, දිනක් හිතේ දුකින් මෙන් වැද හොත්තීය. එතැනට පැමිණි බමුණා, ‘පින්වතිය, කිමෙක්ද? ඔබට ඇති ප්‍රශ්නය මට කියනු මැනවැ’යි කීය. ‘බමුණ, මට මේ ගෙදර කටයුතු කළ නොහැකිය. එබැවින් දාසියක ගෙනෙව’. ‘පින්වතිය, ඒ සඳහා මට මුදල් නැත. කුමක් දී ගෙනෙම්ද?’ ‘පෙර මෙන් භික්‍ෂාවෙහි හැසිර ධනය සොයා, එයින් දාසියක ගෙනෙව’ ‘පින්වතිය, එසේ වී නම් මට, මගට අවශ්‍ය දෑ පිළියෙල කොට දෙනු මැනවැ’යි බමුණා තම තරුණ බිරියට කීවේය. ඇය ඔහුට බැදපු පිටිවලින් අග්ගලා සකසා, ඒවා හම් පසුම්බියක පුරවා දුන්නාය. එය උරයේ එල්ලාගත් බමුණා ගම්-නියම්ගම්-රාජධානිවල හැසිර, කහවණු සත් සියයක් එකතු කොටගෙන, ‘දාසයකු හෝ දාසියක හෝ ලබාගැනීමට මට මේ ධනය ප්‍රමාණවත් යැ’යි එතැනින් ආපසු හැරී, ස්වකීය ගමට එන්නට පිටත් විය. අතරමගදී පහසුවෙන් ජලය ලබා ගතහැකි තැනක් දැක, එතැන නැවතී අග්ගලා පසිම්බුව ලිහා එයින් අග්ගලා අනුභව කොට, මල්ලෙහි කට නොබැඳ ම, පැන් බීම සඳහා දියට බැස්සේය. ඒ ස්ථානයෙහි පිහිටි ගසෙක, රුක් බිලයක විසූ, එක් කළු නයෙක් අග්ගලා සුවඳ ආඝ්‍රාණය කොට, මල්ල වෙත අවුත් ඊට පිවිස, දරණ ගසාගෙන අග්ගලා කමින්, එහි ම හොත්තේය. දියෙන් ගොඩට ආ බමුණා. මල්ලෙහි ඇතුළත පරීක්‍ෂා නොකොට ම මල්ල බැඳ, එය උරයේ එල්ලාගෙන ගමන පිටත් විය. ඒ එන ගමනේ දී අතරමග, එක් ගසෙක හුන් රුක් දෙවියෙක් ගසේ කඳෙහි වූ විවරයක සිට, ‘බමුණ, ඉදින් නුඹ අතරමග නවාතැන් ගතහොත්, මරණයට පත් වන්නේය. ඉදින් අද ම ගෙදර ගියහොත්, ඔබේ බිරිඳ මරණයට පත් වන්නී යැ’යි කියා අතුරුදන් විය. කලබල වී වටපිට බැලූ, බමුණා කිසිවකු නො දැක බියට පත්ව, මරණ බයෙන් තර්ජිත ව, හඬමින්, වැළපෙමින්, බරණැස් නුවර වාසල් දොරටුව වෙත පැමිණුනේය.
හරියට ම එදා පසළොස්වක පොහෝ දිනය යි. අලංකාර කරන ලද ධර්මාසනයක වැඩහිඳ, බෝසතුන් බණ කියන දවසකි. මේ අතර මහජනයා සුවඳ-මල් ආදිය ගත් අත් ඇතිව කාණ්ඩ-කාණ්ඩ වශයෙන්, බණ ඇසීම සඳහා ශාලාව වෙත පැමිණෙති. ඒ දුටු බමුණා ‘පින්වතුනි, තෙපි කොහි යවුදැ’යි විචාරා සිටියේය. ‘බමුණ, අද සේනක පඬිතුමා, මිහිරි සරින් ප්‍රබුද්ධ ලීලාවෙන් දහම් දෙසයි. ඒ බව ඔබ නො දන්නෙහි දැ’යි පිරිස කී කල්හි, බමුණා කල්පනා කරන්නට පටන් ගත්තේය. ‘මේ සේනක පඬිතුමා වනාහි, ධර්ම කථිකයෙකි. මම දැන් බියෙන් පීඩිතව, මරණ බියෙන් බියපත්ව හිඳිමි. පඬිවරු නම් මහත් වූ ශෝකයක් වුවත්, බැහැර කරලන්නට සමත් වූවෝ වෙති. එබැවින් ධර්ම ශාලාවට ගොස් බණ අසන්නට ඇත්නම්, එය මට බෙහෙවින් ම වටී යැ’යි මෙසේ කල්පනා කළ බමුණා සෙසු මිනිසුන් සමග එහි ගොස්, රජු සහිත ඔහු පිරිස වටකොට ගෙන, බෝසතුන් අසුනෙහි හිඳිනු දැක, අග්ගලා මල්ලක් එල්ලා ගෙන, ධර්මාසනයට නුදුරෙහි මරණ බියෙන් බියපත්ව, හඬමින් ම වාඩිවිය. බෝසත් තෙමේ අහස් ගඟින් ගලා හැලෙන අමා වැස්සක් වස්සන්නාක් මෙන්, දහම් දෙසයි. මහජනයා ද හටගත් සොම්නසින් සාධුකාර දෙමින් බණ ඇසීය.
‘පඬිවරුන්ට හැම පැත්තටම ඇස් ඇතැ’යි කථාවක් තිබේ. ඒ මොහොතෙහි බෝසත් තෙමේ, ප්‍රසන්න වූ පංච ප්‍රසාද ඇති ඇස් දල්වා, අවට පිරිස දෙස බලමින් දම් දෙසනවිට, ඒ බමුණා හඬනු දුටුවේය. එසේ දැක ‘මොහු, මෙතෙක් පිරිස සොම්නසට පත්ව සාධුකාර දෙමින්, බණ අසන අතුරතුරේ, මේ බමුණා තනිවම දොම්නසට පත්ව හඬයි. එබැවින් මොහුගේ සිත තුළ කඳුලු ඉපදවීමට තරම් වූ ශෝකයක් තිබිය යුතුමය. එබැවින් ඇඹුල් ඇතිල්ලීමෙන් තඹ භාජනයකින් බැහැර කළ පැල්ලම් සේ, පියුම් පතෙකින් ඉවත් වූ දිය බිඳුවක් සේ, මොහුගේ එම ශෝකය බැහැරකොට මෙතනදීම ඔහු ශෝක නැත්තකු, සතුටු සිත් ඇත්තකු, බවක් පත්කොට දහම් දෙසන්නෙමැ’යි සිතූ, බෝසත් තෙමේ බමුණා අමතා ‘බමුණ, මම සේනක පඬිතුමා වෙමි. එබැවින් මේ දැන් ම ම ඔබේ ශෝකය දුරු කරන්නෙමි. විශ්වාසවන්තව ඔබේ ගැටළුව මට කියව’යි, බමුණා සමග කථා කරමින් මෙසේ පැවසීය.
බමුණ, ඔබ අවුල් වූ සිත් ඇත්තෙහිය. සසල වූ ඉඳුරන් ඇත්තෙහිය. ඔබේ දෑසින් කඳුළු ගලයි. ඔබේ කුමක් අහිමි වී ද? කුමක් බලාපොරොත්තුවෙන් මෙහි පැමිණියෙහි දැ’යි කියව.
මෙහි **‘කුපිතින්‍ද්‍රියොසි’** යනු චක්ඛු ඉන්‍ද්‍රිය සඳහා ම මේ වචනය කීය යන අර්ථයි. **‘වාරිගණා’** යනු ‘කඳුලු බිඳුය. **‘ඉංඝ’** යනු චෝදනා අර්ථයෙහි නිපාතයෙකි. බෝසත් තෙමේ ඔහුට චෝදනා කරමින් මෙසේ කීය. ‘බමුණ, සත්ත්වයෝ නම්, කරුණු දෙකකට ශෝක කෙරෙති. වැලපෙති. සත්ත්වයෝ තමන් රැස්කොට ගත් වස්තූන් අතුරෙන්, කුමන හෝ ප්‍රිය වස්තුවක් විනාශ වූ කල්හි, හෝ එබන්දක් ප්‍රාර්ථනා කොට නොලද කල්හි, හෝ ශෝක කෙරෙති’ යනුවෙනි. ඔබගේ කුමක් නැතිවීද? ඔබ කුමක් ප්‍රාර්ථනා කරමින් මෙහි පැමිණියෙහිද? එය මට වහා කියව’ යන අර්ථයි.
ඉක්බිති බෝසතුන්ගේ වචනය ඇසූ බමුණා, තමාගේ ශෝකයට හේතුභූත වූ කරුණු පැහැදිලි කරමින්, මෙසේ පැවසීය.
2. අද ගෙදර ගියොත් මගේ අඹුව මියැදෙන්නීය. නො ගියොත් මට මරණය වන්නේ යැයි, දෙවියෙක් කීවේය. මම ඒ දුකෙන් වෙවුලන්නේ වෙමි. සේනක පඬිතුමනි, මෙහි අර්ථය මට කියා දෙනු මැනව.
මෙහි **‘වජතො’** යනු ‘ගෙදර යන්නාගේ’ යන අර්ථයි. ‘අගච්ඡතො’ යනු ‘නොයන්නාගේ’ යන අර්ථයි. **‘යක්ඛො’** යනු ‘අතරමගදී එක් රුක් දෙවියෙක් මෙසේ පැවසී යැයි කියයි යන අර්ථයි. ‘ඒ දෙවියා වනාහි බමුණ, ඔබේ ඔලගුවෙහි කළු සර්පයෙකැ’යි නොකියා හැරියේ, බෝසතුන්ගේ ඥානයේ ආනුභාවය ප්‍රකට කිරීම සඳහා ය’ යන අර්ථයි. **‘එතෙන දුක්ඛෙන’** යනු ගෙදර ගියොත් බිරියගේ මරණය දුකෙන් ද, නොගියොත් තමාගේ මරණ දුකෙන් ද යන අර්ථයි. ‘එබැවින් මම කම්පා වන්නේ, වෙවුලන්නේ, ගැහෙන්නේ වෙමි’ යන අදහසයි. **‘එතමත්‍ථං’** යනු ‘ගෙදර ගියොත් අඹුවගේ මරණයත්, නොගියොත් මගේ මරණයත් සිදුවන්නේ යම් කාරණයකින් ද? ඒ මේ කාරණය මට කියනු මැනවි’ යන අර්ථයි.
බෝසත් තෙමේ බමුණාගේ වචන අසා මුහුද මත දැලක් එලන්නාක් මෙන් ස්වකීය ඤාණ ජාලය මෙහෙයවා ‘මෙලොව සතුන්ට මරණයට කාරණා බොහෝය. මුහුදේ ගිලී මැරෙති. එහි වැටී නපුරු මාලුන් විසින් කන ලදුව මැරෙති. නදීන්හි වැටී ද මැරෙති. කිඹුලන් විසින් අල්ලා ගන්නා ලදුව ද මැරෙති. ගස්වලින් වැටී ද මැරෙති. කටුවලින් විදීම නිසා ද මැරෙති. විවිධ ආයුධවලින් පහර කෑමෙන් ද මැරෙති. වස-විස කා-බී මැරෙති. බෙල්ලේ වැල් ලා ගැනීමෙන් ද මැරෙති. ප්‍රපාතයෙන් පැනීම නිසා ද මැරෙති. අධික ශීතල නිසා ද මැරෙති. විවිධ රෝග කරණ කොටගෙන ද, විවිධ උවදුරු නිසා ද මැරෙති. මෙසේ බොහෝ අය විවිධ කාරණා නිසා මිය යති. අද ඒ කාරණා අතුරෙන් ‘කුමන කාරණයක් නිසා, ‘මේ බමුණාට අතරමග සිටියොත් මැරෙන්නට සිදු වේ යැ’යි කියා ද, ‘ගෙදර ගියොත් ඔහුගේ බිරිඳට මැරෙන්නට සිදු වේ යැ’යි කියා ද යන මේ ප්‍රකාශ කියන ලද්දේ දැ’යි, ඒ ගැන දැඩි ලෙස තර්ක කරන්නට පටන් ගත්තේය. මෙසේ සිතමින් හුන් බෝසත්තුමා එක් වරම බමුණාගේ උරෙහි එල්ලෙමින් තිබූ මල්ල දැක, ‘ස්ථිර වශයෙන් ම මේ මල්ල තුළට කිසියම් සර්පයකු පිවිස ඇතුවාට සැකයක් නැත. එකත් එකටම මේ බමුණා උදේ ආහාරය සඳහා මල්ලෙහි ඇති දෑ කන්නට ඇත. එසේ කෑ ඔහු මල්ලෙහි කට නොබැඳ, පැන් බීම සඳහා ඉව්තව යන්නට ඇත. කෑම සුවඳින් පිබිදුණු නයා මල්ලට පිවිසෙන්නට ඇත. නැවත මල්ල වෙත පැමිණි බමුණා. මල්ලට සර්පයකු පිවිසි බව නොදැනම, එහි කටබැඳ එයත් රැගෙන පිටත් වූයේ විය යුතු යැ’යි කල්පනා කෙළේය. තවද ‘මේ බමුණා අතරමග නවාතැන් ගතහොත්, රෑ කෑම පිණිස මල්ලට අත දැමීමෙන්, සර්පයා ලවා දෂ්ට කරවාගෙන, මැරෙන්නේය’ ‘මග සිටියොත් නුඹ මරණයට පත් වන්නේය’ යන කීමෙහි අර්ථය මෙය විය යුතුය. ‘යම් විදියකින් බුමණාට ගෙදර යන්නට ලැබුණොත්, මල්ල බිරිඳගේ අතට පත් වන්නේය. ඇය මල්ලට අත දැමූ සැණෙකින්, සර්පයා දෂ්ට කොට ජීවිතක්‍ෂයට පත් වන්නීය.’ මේ කාරණය නිසා ‘ගෙදර ගියොත් අඹුව මිය යන්නේය’ යන ප්‍රකාශය කළා විය යුතු යැයි මෙසේ මේ සියලු විස්තර, බෝසත් තෙමේ තම උපාය-කෞශල්‍ය ඤාණයෙන් ම තේරුම් ගත්තේය.
ඉක්බිති බෝසතුන්ට මෙසේ සිතුණි. ‘බමුණාගේ මල්ලෙහි හිඳින මේ සර්පයා සූරයකු විය යුතුය. භය නැති එකකු විය යුතුය. මේ මල්ල බමුණාගේ ඇලපතෙහි කී වරක් නම්, වදින්ට ඇත්ද? එවිට ඌ දැඟලුවා නම්, පිම්බා නම්, එය බමුණාට දැනේ. දැන් මෙතැනදීත් මෙතරම් පිරිසක් මැද වුවත්, මේ සර්පයා, තමා මල්ලෙහි ඇති බවක් වත්, නොපෙන්වයි. එබැවින් ස්ථිර වශයෙන්ම, මූ ශූරයකු, බිය නැති එකකු විය යුතුය’ යනුවෙනි. බෝසත්තුමා මේ කාරණය ද, ස්වකීය උපාය කෞශල්‍ය ඤාණයෙන්ම, දිවැසින් දකින්නාක් මෙන්, තේරුම් ගත්තේය. ඊළඟට රජු සහිත පිරිස මැද දී බෝසත් තෙමේ, මල්ලට සර්පයකු පිවිසෙනු ඇසින් දුටු කෙනකු මෙන්, ස්වකීය උපාය කෞශල්‍ය ඤාණයෙන්ම, සියල්ල පිරිසිඳ දැන, බමුණාගෙන් ප්‍රශ්න කෙරෙමින් මෙසේ කීය.
3. මම බොහෝ කරුණු සලකා බලා මෙහිදී, යමක් කියම් ද? එය සත්‍යයක්මය. බමුණ, ඔබගේ අග්ගලා මල්ලට ඔබ නොදැනුවත්, කළු සර්පයෙක් පිවිසියේ යැයි සිතමි.
මෙහි **‘බහූනි ඨානානි’** යනු ‘බොහෝ කරුණු’, යන අර්ථයි. **‘විචින්තයිත්‍වා’** යන අර්ථයි. **‘යමෙත්‍ථ වක්ඛාමි’** යනු ‘මේ කරුණු අතරින් මම ඔබට කිසියම් එක් කරුණක් ගැන කියමි’ යන අර්ථයි. **‘තදෙව සච්චං’** යනු ‘එයම සත්‍යය, ‘දිවැසින් දැක කියන ලද්දක් වැනි යැ’යි දක්වයි’ යන අර්ථයි. **‘මඤ්ඤාමි’** යනු ‘සලකමි’ යන අර්ථයි. **‘සත්තුභස්තං’** යනු ‘අග්ගලා ඔලගුව’යි. **‘අජානතො’** යනු ‘ඔබට නොදැනෙන්ට, ‘එක් කළු සර්පයෙක් එහි පිවිසුණේ යැ’යි හඟිමි’ යන අර්ථයි.
මෙසේ කී බෝසත් පඬිතුමා ‘බමුණ, ඔබේ ඔය අල්ලෙහි අග්ගලා ඇද්දැ’යි ඇසීය. ‘එසේය, පඬිතුමනි, එහි අග්ගලා ඇත.’ ‘බමුණ, ඔබ අද උදයේ අග්ගලා කෑවෙහිද?’ ‘එසේය, පඬිතුමනි,’ ‘බමුණ, ‘කොහි දී කෑවෙහිද?’ ‘පඬිතුමනි, කැලයේ ගසක් මුල තබාගෙන කෑවෙමි.’ ‘බමුණ, අග්ගලා අනුභවකොට ඔබ පැන් බොන්නට යද්දී, මල්ලේ කට බැඳ තබා ගියෙහිද?’ ‘පඬිතුමනි, මල්ලෙහි කට බැඳීමට මට අමතක විය.’ ‘බමුණ, පැන් බී ආපසු පැමිණ, ඔලගුව පරීක්‍ෂා කොට බලා, එහි කට බැන්දේද?’ ‘පඬිතුමනි, පරීක්‍ෂා නොකොටම, මල්ලේ කට බැන්දෙමි’ ‘එසේ නම් බමුණ, ඔබ පැන් බොන්නට ගිය කල්හි, ඔබට නොදැනෙන්නට අග්ගලාවල සුවඳට ‘මල්ල වෙත පැමිණි සර්පයෙක්, එහි පිවිසියේ යැ’යි සිතමි. ඒ අනුව ඔබ මෙහි පැමිණියේ, ඌත් සමග විය යුතුය. එබැවින් දැන් ඔබ ඔය මල්ල, මේ පිරිස මැද තබා එය ලිහා, එතැනින් ඉවත්ව, එක් දණ්ඩක් ගෙන මල්ලට තට්ටු කරව, එවිට ‘සූ සූ’ යැයි පිඹිමින් එලියට පැමිණෙන සර්පයා දැක, සැක දුරු කරගත හැකියැ’යි, බෝසත් පඬිතුමා බමුණාට ප්‍රකාශ කරමින්, තවදුරටත් මෙසේ ද කීයේය.
4. අද සැකයන්, විචිකිච්ඡාවන් නැති කරගනුව. මල්ල ලිහා සර්පයා දැකගන්න. දණ්ඩක් ගෙන මල්ලට තට්ටු කරන්න. කෙළ වැගිරෙන කටක් ඇති, දිව දෙකක් ඇති සර්පයා දැක ගන්න.
මෙහි **‘පරිසුම්හ’** යනු ‘ගසන්න’ යන අර්ථයි. **‘පස්සෙලමූගං’** යනු ‘කෙළ වැගිරෙන කටින් යුතුව මල්ලෙන් නික්මෙන. දිව් දෙකක් ඇති සර්පයා දෙස බලන්න’ යන අර්ථයි. **‘ඡින්‍දජ්ජ කංඛං විචිකිච්ඡිතානි’** යනු මගේ මල්ලේ සර්පයා ඇත්තේද? නැති නම් නැත්තේ දැ’යි, යන සැකය ද, නැවත නැවත ඇතිවන විචිකිච්ඡාවන් ද, අද සිඳ ගනුව. මා විශ්වාස කරන්න. මා විසින් පැහැදිලි කරන ලද්දේ සත්‍යයකි. දැන් මල්ල ලිහන්න. එළියට එන සර්පයා දෙස බලන්න’ යන අර්ථයි.
ඉක්බිති බමුණා බෝසතුන්ගේ කථාව අසා, සංවේගයට ද, බියටද පත්ව, බෝසතුන් කී කටයුත්ත කෙසේ හෝ ඉටු කෙළේය. දණ්ඩෙන් පහර ලද සර්පයා ද, මල්ලෙහි කටෙන් එළියට පැමිණ, මහජනයා දෙස බලමින් සිටියේය. මේ කාරණය පැහැදිලි කරමින්, බුදුරදුන් වදාළ කථාවකි මේ.
5. සංවේග ස්වරූප ඇති, ඒ බ්‍රාහ්මණයා පිරිස මැද දී, අග්ගලා මල්ල ලිහීය. ඉක්බිති උග්‍ර තේජස් ඇති, වහා පැතිර යන විෂ ඇති, උරගයකු වන ඒ කළු නයා පෙණය පුප්ඵාගෙන, එළියට ආවේය.
සර්පයා පෙනය කරගෙන මල්ලෙන් එළියට ආ කල්හි, බෝසතුන්ගේ මේ පැහැදිලි කිරීම, බුදුරදුන්ගේ පැහැදිලි කිරීමක් මෙන්, බලා සිටි අයට ඒත්තු ගියේය. මේ දුටු මහජනයා, දහස් ගණන් සළු හිස වටා කරකවමින්, දහස් ගණනින් අත්පොළසන් දෙමින් නටන්නට පටන් ගත්හ. ඝන මේඝ වර්ෂාවක් මේ, සත්රුවන් වැසි වසින්නට විය. ලක්‍ෂ ගණනින් පැවැත්වූ සාධුකාරය, අවට ගිගුම් දුන්නේය. පොළොව කම්පා වෙන්නාක් මෙන්, මහත් ශබ්දයක් ඇතිවිය. මෙසේ ප්‍රබුද්ධ ලීලාවෙන්, මෙබඳු ගැටලුවක් විසඳීම නම් වූ, මේ කාරණය උත්පත්ති බලයකින් කළ දෙයක් නොවේ. කුල-ගෝත්‍ර-ප්‍රදේශ-යශස-ධනය ආදී වූ වෙනත් කිසියම් ශක්තියකින්, කළ දෙයක් ද නොවේ. එසේ නම් මෙය කුමන බලයක්ද? ප්‍රඥාවේ බලයයි. ප්‍රඥා සම්පන්න පුද්ගලයෙක් විදර්ශනා වඩා, ආර්ය මාර්ගයේ දොරටුව විවරකොට, අමා මහ නිවනට පිවිසෙයි. ශ්‍රාවක පාරමිතාව ද, පසේබුදු බව ද, සම්මා සම්බුද්ධත්වය ද, ප්‍රඥාව කරණකොටගෙනම අවබෝධ කෙරේ. අමා මහ නිවනට පමුණුවන ධර්මයන් අතුරෙන්, ප්‍රඥාව ම ශ්‍රේෂ්ඨය. සෙසු සියල්ල ඊට පරිවාර වේ. එහෙයින් ම මෙසේ දක්වන ලදි.
6. කුසල් ඇත්තෝ, ‘ප්‍රඥාව ශ්‍රේෂ්ඨ යැ’යි කියති. එය තරු මඬුල්ලට සඳ වැනි ය. සත්පුරුෂ ධර්මයද, ශීලයද, සම්පත්තියද, යන මේ ධර්මයෝ ප්‍රඥාවන්තයා අනුගමනය කරන්නාහු වෙති.
මහ බෝසතුන් විසින් මේ ගැටලුව මෙසේ විසඳූ කල්හි, රජුගේ අණින් එහි පැමිණි, එක් අහිගුණ්ඨිකයෙක් සර්පයාගේ මුඛ බන්‍ධනය කොට, සර්පයා ගෙනගොස් කැලයට මුදා හැරියේය. ඉන් පසු බමුණා රජුවෙත එළඹ, රජුට ජය ප්‍රාර්ථනා කොට, ඇඳිලි බැඳගෙන රජුට ස්තුති කරමින්, මේ ගාථා අර්ථය පැවසීය.
7. යමෙක් උතුම් ප්‍රඥාවක් ඇති සේනක පඬිතුමා දකීද? එය ජනතාවගේ පියා වන රජුට මනා වූ ලාභයකි.
මෙහි **‘සාධුපඤ්ඤං’** යනු ‘උතුම් ප්‍රඥා ඇති’, යන අර්ථයි. එබඳු වූ සේනක පඬිතුමා දෙස. ඇස් දල්වා කැමති කැමති අවස්ථාවල ප්‍රිය ඇස්වලින් බල-බලා ඉන්නට ඉඩ ලැබේද? ජනතාවගේ පියා වන, ඒ රජුට එකී සිතු-සිතූ විට බැලීමේ දර්ශන ලාභය වනාහි, ඒකාන්තයෙන්ම මනා වූ ලාභයකි. ඔහු විසින් ලබන ලද, සියලු ලාභයන් අතුරෙන්, මේ ලාභය ම, උතුම් ලාභය ම නම් වේ’ යන අර්ථයි.
මෙසේ රජුට ස්තුති කළ බමුණා, සිය ඔලගුව අත ගා කහවණු සත්සියයක් ඉන් ඉවතට ගෙන, පළමුව බෝසතුන්ට ස්තුතිකොට, එකී මුදල තුටු පඬුරක් ලෙසින් බෝසතුන්ට පිරිනැමීමට කැමතිව, මෙසේ මේ ගාථා එකහමාර කීවේය.
8. බ්‍රාහ්මණ සේනක පඬිතුමනි, ඔබ විසින් අද මට ජීවිතය ලබාදෙන ලදි. තවද මගේ බිරිඳට ද, යහපතක් කෙළේය. ඔබ සියල්ල විවෘත කොට ප්‍රදර්ශනය කෙළෙහිය. ඔබ සියල්ල දකින්නෙකි. ඔබේ ඤාණයද, ඉතා බලවත් ස්වරූප ඇත්තේය. සත්සියයක ධනයක් මා සතුව ඇත. ඒ සියල්ල මම ඔබට දෙමි. එය පිළිගනු මැනවි.

[missing trans]
මෙසේ කී බමුණා තවදුරටත් කථා කරමින් ‘පඬිතුමනි, මා වෙත ලක්‍ෂයක් විණි නම්, ඒ මුදල ඔබට දෙන්නෙමි. මා ළඟ ඇත්තේ මෙපමණක්මය. එබැවින් සත්සියයක් වූ මේ ධනය පිළිගනු මැනවැ’යි පුන පුනා බෝසතුන්ට යාඥා කෙළේය. ඒ අසා බෝසත් තෙමේ මෙසේ කීයේය.
9. මැනවින් දේශිත වූ විසිතුරු ගාථා කරණකොටගෙන, පඬිවරු (ඒ සඳහා) වැටුප් නොගනිති. බමුණ, මෙතැනින් (මා වෙතින්) ද, ඔබට ධනය ලැබෙනු ඇත. එය ද රැගෙන සිය නිවෙසට යව.
මෙහි **‘වෙත්තනං’** යනු ‘වැටුප’යි. **‘වේතන’** යන මෙය ම පාඨය හෝ විය හැකිය. **‘ඉතොපි තෙ බ්‍රහ්මෙ’** යනු ‘බමුණ, මාගේ පාද මූලයෙන්ද, ඔබට ධනය ලැබේ’ යන අර්ථයි. **‘දදන්තු විත්තං ආදාය තං ගච්ඡ’** යනු ‘මෙතැනින් තවත් තුන්සියයක් මුදල් ගෙන, දහසක පොදියක් කොට, එයත් රැගෙන සිය නිවෙසට යන්න’ යන අර්ථයි.
මෙසේ කී බෝසත් තෙමේ තමාගේ අතින් කහවණු තුන්සියයක් ද, එක් කොට කහවණු දහසක පොදියක් සකසා, බමුණාට එය දී ‘බමුණ, ඔබ මේ ධන භික්‍ෂාවෙහි කවරකු විසින් යොදවන ලද්දෙහිද?’ ‘පඬිතුමනි, මා ගියේ මාගේ බිරිඳගේ මෙහෙයවීමෙනි’ ‘බමුණ, ඔබේ බිරිඳ මහලුද? නැතිනම් තරුණද?’ ‘පඬිතුමනි, ඈ තරුණය’ බමුණාගේ මේ පිළිතුරෙන් පඬිතුමා, ‘බමුණාගේ බිරිඳ අනාචාරයේ යෙදෙන්නියකැ’යි තේරුම් ගෙන, ‘මම මේ බමුණා මේ ප්‍රශ්නයෙන් ද, මුදවා ගන්නෙමැ’යි සිතා, බමුණාට කථා කොට, ‘බමුණ, ඔබේ බිරිඳ අනාචාරී තැනැත්තියකි. එබැවින් ඔබ මේ ධනය ගෙදර රැගෙන ගියහොත්, ඔබ දුක සේ සපයා ගත් මේ මුදල, ඇය ඇගේ සොර සැමියාට දෙන්නීය. එබැවින් ඔබ සෘජුව ම ගෙදර නොගොස්, ගමෙන් පිට කිසියම් ගසක් මුල හෝ වෙනත් යම්කිසි තැනෙක ධනය සඟවා තබා, ගෙදර යනු මැනවැ’යි කියා, බමුණා පිටත් කොට හැරියේය. ගම කිට්ටුවට ගිය බමුණා, කිසියම් ගසක් මුල කහවණු පොදිය සඟවා තබා, සැන්දෑ වූ පසු ගෙදර ගියේය. මේ අවස්ථාව වනවිට, බමුණාගේ බිරිඳ සිය සොර සැමියා සමග වැද හොත්තීය. නිවසේ දොර ළඟට ගිය බමුණා ‘පින්වතිය යැ’යි කියමින් සිය බිරිඳට අඬ ගෑවේය. ඒ ශබ්දය ඇසූ තරු බැමිණිය, මඳක් කල්පනා කොට පළමුව, දැල්වෙන පහන නිවා දැමුවාය. දෙවනුව තම සොර සැමියා දොර මුල්ලට සිටින සේ, දොර විවෘත කළ ඈ, බමුණා ඇතුළට ගෙන සොර සැමියා දොර ළඟ එළියෙන් තබා, ගෙට පිවිස බමුණා වෙතින් මල්ල අතට ගෙන, එහි කිසිදු වස්තුවක් නොමැති බව දැන, ‘කිමෙක්ද බමුණ? ඔබ භික්‍ෂාවෙන් කිසිවක් නොලද්දෙහි දැ’යි ඇසුවාය. ‘සොඳුර, කහවණු දහසක් ලැබුවෙමි.’ ‘ඒවා කොහිද?’ ‘අසවල් තැන සැඟවූයෙමි. උදෙන්ම එහි ගොස් ගෙනැවිත් දෙන්නෙමි. එනිසා සිත නරක් කර නොගන්නැ’යි බමුණා බැමිණියට කීවේය. වහා එතැනින් එළියට ගිය බැමිණිය, සොර සැමියාට සියලු විස්තර නොවළහා කීවාය. රෑම එතැනට ගිය සොර සැමියා, තමා තැබූ දෙයක් ගන්නාක් මෙන්, බමුණාගේ මුදල් පොදිය ගත්තේය.
පසුදා උදයේම නිවසින් පිටවූ බමුණා, ගස මුලට ගොස් සාරා බලා කහවණු නොදැක, ඒ ගමන් ම බෝසතුන් වෙත ගොස්, පසෙකින් දුක්මුසුව හිඳ ගත්තේය. ඒ දුටු සේනක පඬිතුමා ‘බමුණා, කිමෙක්දැ’යි ඇසුවේය. ‘පඬිතුමනි, මගේ කහවණු පොදිය තිබූ තැන නැත.’ ‘කිමෙක්ද? බමුණ ඔබ ඒ ගැන ඔබේ බැමිණියට කීවෙහිද?’ ‘එසේය, පඬිතුමනි,’ ‘බමුණාගේ මේ උත්තරයෙන්ම, බැමිණිය සොර සැමියාට මුදල් ගැන ආරංචිය දුන් බව, තේරුම් ගත් පඬිතුමා. ‘බමුණ ඔබේ බිරිඳට හිතවත් වූ කිසියම් බ්‍රාහ්මණයෙක් ඇත්දැ’යි ඇසීය. ‘පඬිතුමනි, එවැන්නෙක් සිටී.’ ‘කිමෙක්ද? බමුණ, ඔබටත් එවැන්නෙක් සිටීද?’ ‘පඬිතුමනි, එසේ යැ’යි බමුණා පිළිතුරු දුන්නේය. ඉක්බිති බමුණා ඇමතූ සේනක පඬිතුමා, ‘බමුණ, ඔබගේ නිවසෙහි සතියක් පුරාවට දානයක් පිළියෙල කරන්න. ඒ සියල්ලට අවශ්‍ය මුළු ධනය මම ඔබට දෙන්නෙමි. එම දානයට ප්‍රතිග්‍රාහකයෙක් වශයෙන්, ඔබ නමින් බමුණන් සත් දෙනකුන් ද, ඔබේ බිරිඳ නමින් සත් දෙනකුන් දැයි වශයෙන්, දහහතර දෙනෙකුන් වනසේ කැඳවා ගන්න. දිනපතා ඔබෙන් එක් කෙනකු ද, බිරිඳගෙන් එක් කෙනකුද වශයෙන් බමුණන් ගණන අඩු කරගෙන යන්න. එසේ කරන විට සත්වැනි දින දානයට ඉතිරි වන්නේ, බමුණන් දෙදෙනකු පමණි. ඒ ඔබෙන් එක් කෙනකුත් බිරිඳගෙන් එක් කෙනකුත් වශයෙනි. බිරිඳ නමින් දින හතේම පැමිණි බමුණා හොඳින් හඳුනාගෙන, මට ඇවිත් කියව’ යි බමුණාට උපදෙස් දුන්නේය. දානයට අවශ්‍ය මුදල් ද දුන්නේය. ගෙදර ගිය බමුණා ද, එදා සිට පඬිතුමා කී අයුරින් සතියක් පුරා බමුණන්ට දන් දුන්නේය. සතිය අවසානයේ පඬිතුමා හමුවට පැමිණි බමුණා, ‘පඬිතුමනි, මගේ ගෙදරින් සතියක් ම කෑ බමුණා මොහු යැ’යි කියා කිසියම් බමුණකු ගැන තොරතුරු විස්තර කෙළේය.
ඉන්පසු සේනක පඬිතුමා රාජ පුරුෂයන් කිහිප දෙනකුන් කැඳවා, ඔවුන් බමුණා සමග පිටත්කොට යවා, ඉහත කී ‘සොර බමුණා’ රාජාඥා යටතේ ගෙන්වා ගත්තේ ය. ඒ බමුණා තමාගේ ඉදිරියට කැඳවා ගත් පඬිතුමා, ‘බමුණ, අසවල් ගස මුල තිබූ මුදල් පොදිය, මේ බමුණාගේය. මේ බමුණා සන්තක ඒ කහවණු දහස, නුඹ ගත්තෙහිදැ’යි ඇසුවේය. ‘පඬිතුමනි, මම එය නො ගත්තෙමි.’ ‘එම්බල බමුණ, නුඹ මා සේනක පණ්ඩිතයා බව නො දන්නෙහිද? මම මේ දැන් ඒ මුදල්, මේ රාජ පුරුෂයන් ලවා ගෙන්වන්නෙම්ද?’ සේනක පඬිතුමාගේ මේ තර්ජනයෙන් අතිශයින් බියට පත් වූ, සොර බමුණා ‘පඬිතුමනි, මම එය ගත්තෙමැ’යි කීයේය. වරද ද පිළිගත්තේය. ‘බමුණ, තා විසින් ඒ මුදල් කොහි තබන ලදද?’ ‘පඬිතුමනි, පසුව එය මම එතැන ම වැළලුවෙමැ’යි සොර බමුණා උත්තර දුන්නේය. එවිට බෝසත් පඬිතුමා, මහලු බමුණා අමතා මෙසේ කීය. බමුණ, කිමෙක්ද? ඔබට ඒ බැමිණියම බිරිඳ වශයෙන් අවශ්‍ය ද? නැතහොත් වෙනත් එකියක පාවා ගන්නෙහිද?’ ‘පඬිතුමා මට ඇයම හොඳ යැ’යි බමුණා කීය. ඉන්පසු සේනක පඬිතුමා රාජපුරුෂයන් පිටත් කොට යවා, ‘බමුණාගේ මුදල් බමුණා අතටම ලබා දිය යුතුයැ’යි සිතා රාජ පුරුෂයන්ට අණකොට, බැමිණිය ද එතැනට ම ගෙන්වා ගත්තේය. මේ අතර රාජපුරුෂයන් රැගෙන ආ කහවණු, සොර බ්‍රාහ්මණයා අතට දී, ඔහු ලවා ම මහලු බමුණාට එය පිළිගැන්වීය. අනතුරුව සොර බමුණාට රාජාඥා නිකුත් කරවා, ඔහු නුවරින් පිටුවහල් කරවීය. නැවත බැමිණිය දෙසට හැරුණු පඬිතුමා ඇයට තදින් අවවාද කොට, නැවත වැරදි නොකරන ලෙස තරවටු කොට, බමුණාට මහත් යශස් සම්පත් දී, තමා වෙසෙන සමීපයෙහි ම වාසය කරන්නට ඉඩ සලසා දුන්නේය.
බුදුරජාණන් වහන්සේ මේ ධර්ම දේශනාව ගෙනහැර දක්වා, සත්‍යය ප්‍රකාශකොට, ජාතකය නිමවා වදාළ සේක. දේශනාව අවසානයේදී, බොහෝ අය සෝවාන් ආදී මාර්ග-ඵලවලට පත්වූහ. එදා බමුණා නම්, ආනන්ද තෙරණුවෝය. දේවතාවා නම්, සැරියුත් තෙරණුවෝය. පිරිස වනාහි බුද්ධ පිරිසය. සේනක පඬිතුමා වූ කලී, ‘මම ම යැ’යි බුදුරජාණන් වහන්සේ, තමන් වහන්සේ දක්වා වදාළ සේක.
**‘යෙ මෙ අහං ජානාමි’** යන මේ ගාථා කොටස අයත් ජාතක කථාව බුදුරජාණන් වහන්සේ, අලවු නුවර ‘අග්ගාලව’ චෛත්‍ය ස්ථානයේ දී කුටිකාර ශික්‍ෂාපදය නිමිති කොටගෙන, වදාළ සේක. මෙහි වර්තමාන කථාවස්තුව, මීට ඉහතින් ‘මණිකණ්ඨ’ ජාතකයෙහි දක්වන ලදි. බුදුරජාණන් වහන්සේ එම භික්‍ෂූන් අමතා, ‘මහණෙනි, පෙර අබුද්ධෝත්පාද කාලයෙහි, බාහිර පැවිදි භාවයන් ලැබූ පැවිද්දෝ පවා, රජවරුන් විසින් සිය කැමැත්තෙන් යම් යම් දේ පැවරූ නමුත් ‘ඉල්ලීම්’ නම් අනුන්ට අප්‍රිය අමනාප ඇති කරන දෙයක් බැවින්, කිසිදා කිසිවක් කාගෙන්වත් නොඉල්ලූහ’යි වදාරා, මේ අතීත කථා පුවත දේශනා කළ සේක.
පෙර බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ, කිසියම් නියම්ගමෙක බ්‍රාහ්මණ පවුලක ඉපදුණේය. දෙමාපියෝ ඔහුට ‘අට්ඨිසේන’ කුමාරයා යැයි නම් කළහ. තරුණ වියට පත් වූ ඔහු, තක්‍ෂිලාවට ගොස් එහිදී සියලු ශිල්ප-ශාස්ත්‍ර ඉගෙන, පසුකලෙක කාමයන්හි ආදීනව මැනවින් තේරුම් ගෙන, සෘෂි පැවිද්දෙන් පැවිදි බිමට පත්විය. අභිඥාවන් ද, සමාපත්ති ද, උපදවා ගත් එතුමා හිමාල වනයෙහි බොහෝ කලක් වැස, ලුණු-ඇඹුල් සේවනය කිරීම සඳහා මිනිස් පියසට බැස, බරණැසට අවුත් රජතුමාගේ උයනෙහි නවාතැන් ගෙන, පසුදා භික්‍ෂාවෙහි හැසිරෙමින් රජ මිදුලට පැමිණියේය. එතුමාගේ හැසිරීම් ආදි විහරණයන්හි පැහැදුණු රජතුමා, එතුමා කැඳවාගෙන රජමැදුරේ උඩුමහල් තලයට කැටුව ගොස්, එහි මාහැඟි අසුනක වඩා හිඳුවා රාජ භෝජන වළඳවා, දානයෙන් පසු අනුමෝදනා බණ අසා, එතුමා කෙරෙහි අතිශයින් පැහැදී, සිය උයනෙහි රඳන මෙන් පොරොන්දු කරවාගෙන, බෝසතුන් එහි නවත්වා ගත්තේය. එදා පටන් රජතුමා දවසට දෙතුන් වරක්, තවුසාට උවටැන් පිණිස උයනට යයි. එක්දිනක් තවුසාගේ ධර්ම දේශනාවකට පැහැදුණු රජතුමා, එතුමාට ‘ස්වකීය රාජ්‍යය ප්‍රධානකොට, ඕනෑම දෙයක් ඔබතුමාට අවශ්‍ය වී නම්, එය මට කියනු මැනවැ’යි බලය පැවරුවේය. බෝසත් තෙමේ ‘මෙය මට අවශ්‍යය. එය මට දෙනු මැනවැ’යි කිසිදා රජුට නො කියයි. වෙනත් යාචකයෝ ‘අපට මේ මේ දෑ දෙනු මැනවැ’යි කැමති කැමති දෑ රජුගෙන් ඉල්ලති. රජතුමා ද කිසිදු පැකිලීමකින් තොරවම, ඒ ඒ දෑ ඔවුන්ට දෙයි. දිනක් රජතුමා ‘වෙනත් යාචකයෝ ද, වණිබ්බකයෝ ද, ‘මේ මේ දෑ අපට දෙනු මැනවැ’යි කියමින් ඉල්ලීම් ඉල්ලති. එහෙත් අපේ මේ අට්ඨිසේන උත්තමයා ‘ඕනෑ දෙයක් ඉල්ලන්න’ යැයි කියා තිබියදීත්, කිසිවක් නො ඉල්ලයි. ඔහු ඒකාන්තයෙන් උපායෙහි දක්ෂ නුවණැත්තෙකි. එබැවින් ඔහුගෙන් මේ ගැන විමසා බැලිය යුතුයැ’යි රජතුමා තරයේ සිතා ගත්තේය. පසුදා උදේ ආහාරය නිම කළ රජතුමා, තවුසා වෙත ගොස්, එතුමාට වැඳ එකත්පසෙක හිඳ, අන් අයගේ ඉල්ලීම් ගැන ද, තවුසාගේ නො ඉල්ලීම ගැන ද, ප්‍රශ්න විචාරමින් මෙසේ කීවේය.
අට්ඨිසේන තවුසාණෙනි, යම් යම් යාචකයෝ මා වෙත පැමිණ, ඒ ඒ දෑ ඉල්ලති. මම ඔවුන් නො හඳුනමි. ඔබතුමා මගෙන් කිසිවක් නො ඉල්ලන්නේ ඇයි?
මෙහි **‘වණිබ්බකෙ’** යනු ‘යාචකයෝ ය’ **‘සංගම්ම’** යනු ‘වෙත පැමිණි’ යන අර්ථයි. මින් කියන ලද්දේ මේ අර්ථය යි. එනම්, ‘අට්ඨිසේන උතුමාණෙනි, අන් යාචකයන් ගැන ජාති-ගෝත්‍ර-කුල-ප්‍රදේශ වශයෙන්, මේ මේ උදවිය යැයි මම නො හඳුනමි. ඔවුහු මා වෙත අවුත් කැමති කැමති දෑ මගෙන් ඉල්ලති. ඉතින් ඔබ කුමක් නිසා මගෙන් කිසිවක් නොඉල්ලන්නෙහිද?’ යන අර්ථයි.
ඒ අසා බෝසත් තවුසා, රජුට මෙසේ උත්තර දුන්නේය.
2. ඉල්ලන්නා අප්‍රිය වේ. ඉල්ලූ දේ නො දෙන්නා ද අප්‍රිය ය. තරහවට මම අකැමැති වෙමි. එබැවින් මම නො ඉල්ලමි.
මෙහි **‘යාචකො අප්පියො හොත’** යනු ‘මහරජතුමනි, යම් පුද්ගලයෙක් ‘මෙය මට දෙන්නැ’යි කියා යමක් ඉල්ලයි ද? ඒ යාචකයා මවුපියන්ට ද මිත්‍රයන්ටද අප්‍රිය හා අමනාප වේ’ යන අර්ථයි. ඒ අප්‍රිය භාවය ගැන මණිකණ්ඨ ජාතකයෙහි ද දක්වා ඇත. **‘යාචං’** යනු ‘ඉල්ලිය යුතු දේ’ ය. **‘අදදං’** යනු නො දෙන්නාය. මින් කියන ලද්දේ මේ අර්ථය යි. එනම් ‘යමෙක් ඉල්ලපු දේ නො දේ ද? ඒ නො දෙන අය මවුපියන් වුවත්, ඔවුන් ඉල්ලූ තැනැත්තාට අප්‍රිය වේ’ යන අර්ථයි. **‘තස්මා’** යනු ‘යම් හෙයකින් යාචකයා දායකයාටත්, ඉල්ලූ දේ නො දෙන දායකයා, යාචකයාටත් අප්‍රිය වේද? එබැවින් මම නො ඉල්ලමි’ යන අර්ථයි. **‘මා මෙ විද්දෙසනා අහු’** යනු ඉදින් මම යමක් ඉල්ලන්නෙම් නම්, ඔබත් එය දෙන්නෙහි නම්, එවිට ඔබට ඉන් අමනාපයක් ඇතිවිය හැකිය. ඔබට ඇති වූ ඒ අමනාපය මා නිසා වූවකි. ඉදින් ඔබ, ඉල්ලූ දේ මට නොදෙන්නේ නම්, ඒ අමනාපය මට ඇති වූවකි. ඉදින් ඔබ, ඉල්ලූ දේ මට නොදෙන්නේ නම්, ඒ අමනාපය මට ඇතිවිය හැකිය. මගේ ඒ අමනාපය ඔබ නිසා වූවකි. එබැවින් ඒ අමනාපයට මම මුළුමනින් අකැමැති වෙමි. එවිට අප දෙදෙනාගේම මෛත්‍රිය නොබිඳේ. මේ කාරණය දන්නා නිසා, මම ඔබෙන් කිසිවක් නො ඉල්ලමි’ යන අර්ථයි.
මෙසේ තවුස්තුමාගේ වචනය ඇසූ, රජතුමා මේ අදහස් ප්‍රකාශ කෙළේය.
3. ඉදින් ඉල්ලීමෙන් ජීවත්වන යමෙක්, සුදුසුවිට නොඉල්ලයි නම්, ඔහු අනෙකා පිනෙන් බැහැර කරයි. ඔහු ද (යහතින්) ජීවත් නොවේ.
4. ඉල්ලීමෙන් ජීවත්වන යමෙක්, ඔහුගේ ඉල්ලීම සුදුසු කල්හි කරයි නම්, ඔහු අනෙකාට ද, පින් ලබා දෙන්නේය. ඔහු ද (යහතින්) ජීවත් වේ.
5. නුවණැත්තෝ තමන් වෙත පැමිණි යාචකයන් දැක, ඒකාන්තයෙන් නො කිපෙති. බ්‍රහ්මචාරිය, ඔබ මට ප්‍රිය ය. එබැවින් කැමති දෙයක් කියා, මගෙන් ඉල්ලනු මැනවි.
මෙහි **‘යාවනජීවානො’** යනු ‘ඉල්ලීමෙන් ජීවත් වන’ යන අර්ථයි. **‘යාචනජීවමානො’** යන මෙයම පාඨය හෝ විය හැකිය. මින් කියන ලද්දේ මේ අර්ථය යි. එනම්, ‘අට්ඨසේන උතුමාණෙනි, සිඟීමෙන් ජීවත්වන දැහැමි වූ යම් ශ්‍රමණයෙක් හෝ බ්‍රාහ්මණයෙක් හෝ, ඉල්විය යුතු අවස්ථාවේ, ඉල්විය යුතු කිසිවක් නොඉල්ලයි ද? ඔහු දායකයා පිනෙන් බැහැර කරයි. පිරිහෙලයි. තමා ද සැපසේ ජීවත් නොවේ’ යන අර්ථයි. **‘පුඤ්ඤං ලබ්භෙති’** යනු ඉල්ලන්නට සුදුසු කල ඉල්ලන්නා, අනුන්ට පින් පමුණුවයි. තමා ද සැප සේ ජීවත් වේ’ යන අර්ථයි. **‘න වෙ දිස්සන්ති’** යනු ‘මම ද්වේෂයට අකැමැති වෙමි යි, ඔබ යමක් කීවෙහිද? එය කුමක් නිසා කී වෙහිද? දානයත්, එහි විපාකයත් දන්නා වූ බුද්ධිමත් පඬිවරු යාචකයන් එනු දැක, ද්වේෂ නො කෙරෙති. නො කිපෙති. ඒකාන්තයෙන්ම මුදිතාවෙන් යුතු වෙතැ’යි දක්වයි’ යන අර්ථයි. **‘යාචකමාගතෙ’** යන්නෙහි ‘ම’ කාරය ව්‍යඤ්ජන සන්ධි වශයෙන් යොදන ලදි. ‘යාචකයන් පැමිණි කල්හි’ යන අර්ථයි. ‘**බ්‍රහ්මචාරි පියෝ මේසී’** යනු ‘අට්ඨිසේන උතුමාණෙනි, පිරිසිදු හැසිරීම් ඇති, මහා ප්‍රඥාවෙන් යුතු ඔබ මට අතිශයින් ම ප්‍රියය. එබැවින් මගෙන් ඕනෑ දෙයක් ඉල්ලනු මැනවි’ යන අර්ථයි. **‘භඤ්ඤමිච්ඡසි’** යනු ‘ඔබ යමක් ඉල්ලනු කැමැත්තෙහි නම්, ඒ සියල්ල මට කියන්න, මගේ රාජ්‍යය වුවද, මම ඔබට දෙන්නෙමි’ යන අර්ථයි.
මෙසේ රජතුමා විසින් තම රාජ්‍යයෙන් පැවරූ නමුත්, බෝසත් තෙමේ ඔහුගෙන් කිසිවක් නොඉල්ලීය. රජතුමා තම අදහස තවුසා ඉදිරියෙහි දී පැහැදිලි කළ කල්හි, බෝසත් තවුසා රජතුමාට ප්‍රවෘජිත ප්‍රතිපදාව පැහැදිලි කරමින්, ‘මහරජතුමනි, ඉල්ලීම් යන මේ කාරණය කාමභෝගී ගිහියන්ගේ පුරුද්දකි. එය කිසිසේත් පැවිද්දන්ගේ පුරුද්දක් නොවේ. පැවිද්දකු විසින් පැවිදි වූ දා පටන්, ගිහියන්ගේ වෙනස් වූ, පිරිසිදු ආජීවයකින් යුක්ත විය යුතු යැ’යි මෙසේ පැවිදි ආකල්ප තවදුරටත් පැහැදිලි කරමින් මෙසේ ද කීයේය.
6. නුවණැත්තෝ ඒකාන්තයෙන් නොඉල්ලති. පණ්ඩිතයා අවබෝධයට සුදුසු ය. ආර්යයෝ ‘උදෙසා’ සිටිති. මෙය වූ කලී උතුමන්ගේ යාචනා ක්‍රමයයි.
මෙහි **‘සප්පඤ්ඤා’** යනු ‘බුදුවරු ද, බුද්ධ ශ්‍රාවකයෝ ද, බෝධිය සඳහා සෘෂි පැවිද්දෙන් පැවිදි වූ බෝධිසත්ත්වවරු ද, යන මේ ප්‍රාඥයෝ එනම්, නුවණැති, සිල්වත් එවැනි පඬිවරු, අපට මේ මේ දේ දෙවු යැ’යි, නො ඉල්ලති’ යන අර්ථයි. **‘ධීරො වෙදිතුමරහති’** යනු ‘ධෛර්යය සම්පන්න වූ නුවණැති උපස්ථායකයා ද, රෝගියෙකුට වුවත්, නිරෝගියකුට වුවත්, යම් යම් දෙයක් අවශ්‍ය නම්, ඒ සියල්ල තමාම තම සිතින් ම, අවබෝධ කරගැනීමට සමත් වෙයි’ යන අර්ථයි. **‘උද්දිස්ස අරියා තිට්ඨන්ති’** යනු ‘උතුමෝ වනාහි වචන කථා නොකොට’ යමක් බලාපොරොත්තු වෙත් නම්, පිණ්ඩපාතාකාරයෙන් උදෙසා සිටිති. කයින් හෝ වචනයෙන් හෝ, සිතැඟි නොපෙන්වති. කය හැසිරවීමෙන් හෝ, වචන හැසිරවීමෙන් හෝ, අවැසි දේ හැඟවීම ‘සිතැඟි පෙන්වීම’ නම් වේ. බුද්ධාදී උතුමෝ ඒවා නො කෙරෙති’ යන අර්ථයි. **‘එසා අරියාන යාචනා’** යනු ‘එසේ කයින්-වචනයෙන් සිතැඟි නොපෙන්වා, පිඬු පිණිස සිටීම, උතුමන්ගේ යාචනා ක්‍රමය නම් වේ’ යන අර්ථයි.
රජතුමා බෝසත් තවුසාගේ මේ වචන අසා, ‘ස්වාමීනි, ඉදින් නුවණැති උපස්ථායකයෙක්, තමා විසින්ම තේරුම් ගෙන, කුලුපග උතුමකුට දිය යුත්තක් දෙයි නම්, එය යහපත්ය. ‘මම ද ඔබතුමාට මේ මේ දේ දෙමි’යි මේ ගාථාව කීවේය.
7. බමුණුතුමනි, උතුමකු වන ඔබගේ දැහැමි ගාථා අසා, උතුමෙක් කෙසේ නම්, (යමක්) නො දෙන්නේද? (මම) ඔබට වෘෂභ රාජයකු සමග රතු පැහැති ගවයන් දහසක් දෙන්නෙමි.
මෙහි **‘රෝහිණීනං’** යනු ‘රතු පැහැති’ යන අර්ථයි. **‘ගවං සහස්සං’** යනු ‘කිරි-දී කිරි ආදී මිහිරි පස් ගෝ රස සඳහා, මෙබඳු ගවයන් දහසක් ඔබට දෙමි. මාගේ ඒ පූජාව පිළිගනු මැනවි’ යන අර්ථයි. **‘අරියො’** යනු ‘ආචාර සම්පන්න උත්තමයා’ය. **‘අරියස්ස’** යනු ආචාර සම්පන්න උත්තමයකුට’ යන අර්ථයි. **‘කථං න දජ්ජා’** යනු ‘කුමන කරුණක් නිසා, නොදෙන්නේද?’ යන අර්ථයි.
රජතුමා මෙසේ කී කල්හි, බෝසත් තවුසා ‘මහරජතුමනි, මම සියල්ල අත්හළ කිසිවක් නැති පැවිද්දෙක්මි. එබැවින් මට දෙනුන්ගෙන් කම් නැතැ’යි, එය ප්‍රතික්‍ෂෙප කෙළේය. රජතුමා ඉන්පසු බෝසතුන්ගේ අවවාදයෙහි පිහිටා, දානාදී වූ පින්කම් කොට, පසුකලෙක මියගොස්, දෙව්ලොව උපන්නේය. නො පිරිහුණු ධ්‍යාන ඇති, බෝසත් තවුසා ද, පසුකලෙක මියගොස්, බඹලොව උපන්නේය.
බුදුරජාණන් වහන්සේ මේ ධර්මදේශනාව ගෙනහැර දක්වා, සත්‍යය ප්‍රකාශකොට, ජාතකය නිමවා වදාළ සේක. දේශනාව අවසානයේදී, බොහෝ අය සෝවාන් ආදි මාර්ගඵලවලට පත්වූහ. එදා රජතුමා නම්, ආනන්ද තෙරණුවෝය. අට්ඨිසේන තවුසා නම්, ‘මම ම යැ’යි බුදුරජාණන් වහන්සේ තමන් වහන්සේ දක්වා වදාළ සේක.
**‘යත්‍ථ වෙරී නිවසති’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ දෙව්රම් වෙහෙර වැඩවාසය කරන කල්හි, දෙව්දත් තෙරුන්ගේ පොළොව පලා යාම නිමිති කොටගෙන, වදාළ සේක. දම් සභාවෙහි රැස්වූ භික්‍ෂූහු, ඒ ගැන සාකච්ඡා කරමින් හුන්හ. එවිට එතැනට වැඩි බුදුරජාණන් වහන්සේ භික්‍ෂූන් සාකච්ඡා කළ කරුණු, ඔවුන්ගෙන්ම අසා දැන, ‘මහණෙනි, තම පිරිසත් සමගම දෙව්දතුන් විනාශ වූයේ දැන් පමණක් නොවේ. පෙරද ඔහු සිය පිරිවර සමගම විනාශ වී යැ’යි වදාරා, මේ අතීත කථා පුවත මෙසේ දේශනා කළ සේක.
පෙර බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ වඳුරු කුලයෙක ඉපිද, පන්සියයක් වඳුරන් පිරිවරාගෙන රාජකීය උයනෙහි වාසය කෙළේය. වඳුරු යෝනියෙහි ඉපිද සිටි දේවදත්ත ද පන්සියයක් වඳුරන් පිරිවරාගෙන, බෝසතුන් විසූ උයනෙහි ම, එක් පැත්තක විසුවේය. මේ අතර කිසියම් දවසක, රජතුමාගේ පුරෝහිත බමුණා ජල ස්නානය සඳහා, රජුට අයත් මේ උයනට පිවිසියේය. පොකුණට බැස වතුර නෑ බමුණා වස්ත්‍ර හැඳ අලංකාර වී, උයනෙන් නික්මෙන කල්හි, එක් කෑදර වඳුරෙක් බමුණාට පෙර උයන් දොරටුව වෙත ගොස්, එහි තොරණ මතට නැගී, එහි වාඩි වී, උගේ නොහික්මුණුකම ප්‍රකට කරමින්, තොරණ යටින් ගමන් කරමින් සිටි, පුරෝහිත බමුණාගේ හිස මතට වර්චස් කෙළේය. බමුණා ‘තම ඔලුව උඩට වැටුණේ කුමක්දැ’යි විමසනු වස් උඩ බැලුවේය. එවිටම වඳුරා බමුණාගේ මූණ පුරා නැවත වරක් වර්චස් හෙළීය. සිය ගමන නවතා ආපසු හැරුණු පුරෝහිත බමුණා, ‘හොඳයි, තොපට කළ යුතු කාරිය මම දන්නෙමැ’යි කියා, වඳුරන්ට තර්ජනය කොට, නැවත පොකුණට පැමිණ, දෙවන වරටත් වතුර නා ගත්තේය. මෙසේ වඳුරන් සමග වෛර බැඳගෙන, පුරෝහිත බමුණා උයනින් පිටව ගිය බව, සිය වඳුරු සහචරයන්ගෙන්, බෝසත් වඳුරා දැන ගත්තේය. ඒ සම්බන්ධව සියලු තොරතුරු දැනගත් බෝසත් තෙමේ, ‘සතුරන් වෙසෙන තැනෙක නම්, විසීම නුසුදුසුය. එබැවින් සියලු වඳුරෝ මෙතැනින් පලා ගොස්, අන් තැනකට පිවිස ජීවත් වෙත්වා’යි සියලුම වඳුරන්ට එනම්, පක්‍ෂ දෙකේ වඳුරන් දහසටම, දැනුම් දුන්නේය. මේ අතර බෝසතුන්ගේ කථාව ගණන් නොගත් අකීකරු වඳුරා, තමාගේ සහචර වඳුරු සමූහයාට ‘අපි පසුව ඒ ගැන බලා ගමු’යි කියා, පලා නොගියේය. බෝසත් වඳුරා තම පිරිස ගෙන, නොපමාව මහ වනයට පිවිසියේය. කිසියම් දවසක රජගෙදර එක් දාසියක් අව්වෙහි වී වනා, පසෙක සිට වී කොටන්නට පටන් ගත්තාය. එතැනට පැමිණි එක් එළුවෙක්, වනා තිබූ වී කන්නට සූදානම් විය. ඒ දුටු දාසිය ගිනි පෙනෙල්ලක් අතට ගෙන වී කන එළුවාට දමා ගැසුවාය. එළුවාගේ ලෝමවලට ගිනි ඇවිලුණි. එයින් වේදනාවට පත් එළුවා, පලා දුවන්නට පටන් ගත්තේය. එසේ දිවැ ගිය ඌ එක් ඇත්හලක සමීපයේ තිබූ තණකොළ සෙවිලි කරන ලද කුටියක බිත්තියෙහි ගිනි ඇවිල ගත් සිය පිට ඇතිල්ලුවේය. එහිදී කෙසේ හෝ තණකොළවලට ගිනි ඇවිලුණි. කුටියේ පියස්සට ඇවිලුණු ගින්න, එයින් උඩට නැගී අත්හලට ඇවිල ගත්තේය. ඇත්හලේ පියස්සෙහි ගිනි ගත් කොටස්, ගින්දරත් සමග ඇතුන්ගේ සිරුරු මත ඇද හැලුණි. රජුගේ නියමයෙන්, ඇත් වෙදවරු ඇතුන්ට ප්‍රතිකාර කළහ. එහෙත් ඇතුන්ට ඒ හැටි සුවයක් නොවීය.
මේ අතර වඳුරන්ගේ පලිගැනීම සඳහා උපායක් කල්පනා කරමින් සිටි පුරෝහිත බමුණා, රාජ්‍ය සේවය පිණිස රජවාසලට පැමිණියේය. ඔහු දුටු රජතුමා, ‘ආචාර්යතුමනි, තුවාල වූ බොහෝ ඇතුන්ගේ සිරුරුවල, පිළිස්සීමෙන් ගෙඩි හටගෙන ඇත. ඇත් වෙද්දු එවැනි දේට ප්‍රතිකාර නො දනිති. ඔබ ඊට කිසියම් බෙහෙතක් දන්නෙහිදැ’යි ප්‍රශ්න කෙළේය. වඳුරන්ගෙන් පළිගැනීමට මේ සුදුසු ම අවස්ථාව මේ යැයි, කල්පනා කළ පුරෝහිතයා ‘දනිමි දේවයන් වහන්සැ’යි උත්තර දුන්නේය. ‘ඒ කිනම් බෙහෙතක්ද?’ ‘රජතුමනි, වඳුරන්ගේ ‘චුරුණු තෙල්’ ඊට කදිම බෙහෙතකි.’ ‘ආචාර්යය, චුරුණු තෙල් කෙසේ ලබම්ද?’ ‘රජතුමනි, ඔබතුමාගේ උයනෙහි බොහෝ වඳුරෝ වෙති. පුරුෂයන් යොදවා වඳුරන් මරවා, චුරුණු තෙල් ගෙන්වාගත මැනවැ’යි, පුරෝහිතයා රජුට කීය. අනතුරුව රජතුමා දුනුවායන් පිටත් කොට යවා, පන්සියයක් වඳුරන් විද මැරවීය. වඳුරු රැළේ නායක වඳුරා ඊ පහර කා, එතැන නොවැටී තනිවම පලා ගොස්, බෝසත් වඳුරා වෙසෙන ස්ථානයට පිවිස එහි ඇද වැටුනේය. ඒ දුටු එතැන සිටි වඳුරෝ, වහා ඌ ළඟට කිට්ටු වී බලා ඌ මියගොස් ඇති බව දැන, තම නායකයා වන බෝසත් වඳුරු රාජයා වෙත වහා ගොස්, ඒ බව ඔහුට දැන්වූහ. ඉක්මණින් මළ වඳුරා වෙත පැමිණි බෝසත් වඳුරා, වඳුරු ගණයා පිරිවරා, ඒ මැද හිඳිමින් ‘නුවණැත්තන්ගේ අවවාද ක්‍රියාත්මක නොකොට සතුරන්ගේ ඇසුරෙහි වසන අය, මෙසේ වැනසෙන්නා හ’යි පිරිසට අවවාද වශයෙන් කියා, තවදුරටත් මෙසේ ද කීවේය.
යම් තැනෙක වෛරක්කාරයෙක් වෙසේ ද? එහි පණ්ඩිතයෙක් නොවසන්නේය. රැයක් - දෙකක් වුවද, වෛරක්කාරයන් අතර විසීම දුකකි.
2. ලඝු සිත් ඇත්තා, අනුවර්තී පුද්ගලයාට, ඒකාන්තයෙන් සතුරු වන්නේය. එක් වඳුරකු නිසා, වඳුරු රංචුවටම හානියක් විය.
3. සේනාව පරිහරණය කරන්නා වූ ‘මම නුවණැත්තෙක්මි’යි, සිතන අනුවණයා, තම සිතට වහල් වී, මේ වඳුරා මේ විපතට පත් වන්නේය.
4. පිරිස පරිහරණය කරන අනුවණයා බලවතකු වුවත්, යහපත් නොවේ. එවැන්නා කුරුල්ලන්ට ‘සේ වටුවා’ මෙන්, නෑයන්ට සතුරු වේ.
5. පිරිස පරිහරණය කරන නුවණැති බලවතා යහපත්ය. එවැන්නා ‘තව්තිසා වැසියන්ට ශක්‍රයා මෙන්’ නෑයන්ට හිතවැඩ සලසයි.
6. යමෙක් ශීලයත්, ප්‍රඥාවත්, උගත්කමත්, තමා කෙරෙහි දකී ද? ඔහු තමාට ද අනුන්ට ද යන දෙකොටසට ම හිතවැඩ සලසයි.
7. එබැවින් තමා තුළ ඇති ශීලය-ප්‍රඥාව-උගත්කම යන මේවා තුලනය කර බලන්නේ නම්, ඒ නුවණැත්තා පිරිසක් පරිහරණය කළත්, තනිව ජීවත් වුවත් කම් නැත.
මෙහි **‘ලහුචිත්තස්ස’** යනු ‘ලඝු සිත් ඇත්තෙක් වන්නේය’ යන අර්ථයි. මින් කියන ලද්දේ මේ අර්ථයි. ‘එනම්, යම් මිනිසෙක් ලඝු සිත් ඇති මිතුරකුට හෝ නෑයින්ට හෝ අනුගතව පවතීද? ලඝු සිත් ඇති ඒ පුද්ගලයා, ඒ මිනිසාට සතුරු වන්නේය. විරුද්ධව කටයුතු කෙරෙයි’ යන අර්ථයි. **‘ඒකස්ස කපිනො’** යනු ‘බලවු, ලඝු සිත් ඇති එක් අඳබාල වඳුරකුගේ ක්‍රියා කලාපය හේතුවෙන්, මුළු වඳුරු රංචුවට ම මේ විපත සිදුවුණි. මහා විනාශයක් කරන ලදි’ යන අර්ථයි. **‘පණ්ඩිතමානි’** යනු ‘යමෙක් තෙමේ ම බාලයෙක් ව, ‘මම පණ්ඩිතයෙක්මි’යි මෙසේ තමා ගැන ම සිතමින් පඬිවරුන්ගේ අවවාද නොතකා, තම සිතට වසඟව කටයුතු කෙරේද? තම සිතට වහල් වූ මේ අකීකරු වඳුරා මෙන්, මරණ මංචකයේ හෝනේ වේ. මෙසේ සයනය කරන්නට වන්නේය, යන අර්ථයි.
**‘න සාධු’** යනු ‘රංචුවේ ආරක්ෂකයා බලසම්පන්නයකු වුවත්, ඔහු මෝඩයේක නම්, නුසුදුස්සෙකි. මක්නිසාද යත්, එවැන්නෙක් සිය ඥාතීන්ට පවා අහිත කරන්නෙකි. විනාශයක් ම ළඟා කරන්නෙකි. කුරුල්ලන්ට සේවටුවකු වැනිය සේ වටුවෙක් එක්තැනෙක දවසක් වාසය කළොත්, ඌ උගේ නාදයෙන් වටුවන් පමණක් එනම්, තම ඥාතීන් පමණක් කැඳවා මරණයට පමුණුවයි. ඌ වටුවන් හැර අනෙක් සතුන්ට හානියක් නොකරයි. මේ වඳුරා ද එසේය’ යන අර්ථයි. **‘හිතො භවති’** යනු ‘සිත-කය-වචන යන තුන් දොරින්ම හිත-වැඩ සලසන්නේ වේ’ යන අර්ථයි. **‘උභින්නමත්‍ථං චරති’** යනු ‘මෙලොව යම් පුද්ගලයෙක් මෙකී ශීලාදී ගුණ තමා කෙරෙහි දකීද? ඔහු මා ළඟ ආචාරශීලී භාවය ඇත. ප්‍රඥාව ද උගත්කම ද ඇතැ’යි ඇති සැටියෙන් දැන, පිරිස පරිහරණය කරන්නේ, තමා ද, තමා වටේ හැසිරෙන අය ද යන දෙගොල්ලටම යහපත සලසයි යන අර්ථයි.
**‘තුලෙය්‍යමත්තානං’** යනු ‘තමා ගැන තුලනය කොට බලා’ යන අර්ථයි. **‘සීලපඤ්ඤා සුතාමිච’** යනු ‘මේ ශීලාදිය මෙහිදී යන අර්ථයි. මින් කියන ලද්දේ මේ අර්ථයයි. එනම්, තමා ළඟ ඇති සිල් ගැන සොයා බලා, දෙගොල්ලටම යහපත සලසයි. එබැවින් පණ්ඩිතයෙක් මේ සිල් ආදිය ගැන මෙන්, තමා තුළ ඇති ගුණධර්ම ගැන තුලනය කොට බලා, තමා ශීලයෙහි මැනවින් පිහිටා, ප්‍රඥාවෙන් හා උගත්කමෙන් යුතුව, ඒ සියලු ගුණයන් තමා තුළ ඇත්දැ’යි බලා, ප්‍රත්‍යක්‍ෂ වශයෙන් දැන, ධෛර්යය සම්පන්නව පිරිස පරිහරණය කරන්නේය. සිවු ඉරියව්හි එක්වන්ව සැරි සරන්නේය. ඒ අනුව පවතින්නේය. පිරිස් හසුරුවන්නකු විසින් වුවත්, තනිව හැසිරෙන්නකු විසින් වුවත්, මේ ත්‍රිවිධ ධර්මයන්ගෙන් යුක්ත වූවන් විය යුතු යැ’යි, යන අර්ථයි. මෙසේ බෝසත් තෙමේ වඳුරු රජෙක්ව ඉපිද සිටියත්, විනය පර්යාප්තියේ කටයුතු මෙසේ පැහැදිලි කෙළේය.
බුදුරජාණන් වහන්සේ, මේ ධර්ම දේශනාව ගෙනහැර දක්වා, සත්‍යය ප්‍රකාශකොට, ජාතකය නිමවා වදාළ සේක. එදා අකීකරු වඳුරා නම්, දේවදත්තය. ඒ වඳුරාගේ සහාය වඳුරු පිරිස, දේවදත්තගේ පිරිසයි. නුවණැති වඳුරු රජා වූ කලී, ‘මම ම යැ’යි, බුදුරජාණන් වහන්සේ, තමන් වහන්සේ දක්වා වදාළ සේක.
**‘ද්වාසත්තති’** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර වැඩවෙසෙන සේක්, බක බ්‍රහ්මයා අරබයා දේශනා කළ සේක. ඒ බ්‍රහ්මයාට ඔහුගේ ‘බ්‍රහ්මත්වය නිත්‍යය, ස්ථිරය, ශාස්වත චුතවීමක් නැති ධර්මයක් යැ’යි හැඟීමක් ඇති විය. එපමණක් නොව එම බ්‍රහ්මත්වයෙන් තොර අන්‍ය වූ ලෝකයාට මිදීමක්, නිවනක් නම්, නැතැ’යි යන මේ දෘෂ්ටිය ඇති විය. බ්‍රහ්මත්වයෙන් පහළ ලෝකවල ඉපිද සිටියදී, ඒ බ්‍රහ්මයා ධ්‍යාන උපදවාගෙන ‘වේහප්ඵල’ බඹලොව ඉපදුණේය. ඔහු එහි කල්ප පන්සියයක් ආයු වින්දනය කොට එම ආයු ප්‍රමාණය ගෙවා දමා, ‘සුභකිණ්හ’ බ්‍රහ්ම ලෝකයෙහි උපන්නේය. එහිද කල්ප හැටහතරක් ආයු වින්දනය කළ ඔහු, එයින් චුතව කල්ප අටක් ආයුෂ ඇති, ‘ආභස්සර’ බ්‍රහ්ම ලෝකයෙහි උපත ලැබුවේය. බක බ්‍රහ්මයාට ඉහත කී දෘෂ්ටිය ඇති වූයේ, එහිදී ය. ඔහු මේ ආභස්සර බඹලොවින් චුත වීමක් ඇති බව, තේරුම් නොගත්තේය. එහි උපතක් ඇති බවද, ඔහුට සිහි නොවීය. මේ කාරණා දෙකම තේරුම්ගත නොහැකිවීම නිසා, ඔහු මේ දෘෂ්ටියේ එල්බ ගත්තේය. ඔහුගේ සිතේ ඇති වූ මේ පරිවිතර්කය, සිය සිතින් අවබෝධ කරගත් භාග්‍යවතුන් වහන්සේ ‘ශක්තිමත් පුරුෂයෙක් හැකිලූ අතක් දිගු කරන්නේ යම් සේද? දිගු කළ අතක් හකුලන්නේ යම් සේද?’ එපමණ වේලාවක් තුළදී, දෙවරම් වෙහෙර ඉදිරිපිට අතුරුදන්ව, ආභස්සර බඹලොව පහළ වූ සේක. භාග්‍යවතුන් වහන්සේ දුටු බ්‍රහ්මයා, ‘නිදුකාණෙනි, එනු මැනව. ඔබ වහන්සේගේ පැමිණීම ඉතා යෙහෙකි. ඔබවහන්සේ මේ බ්‍රහ්ම ලෝකයට බොහෝ කලකින් පැමිණි සේක. නිදුකාණෙනි, මේ බ්‍රහ්ම ලෝකය වූ කලී නිත්‍යය. ස්ථිරය. ශාස්වතය. කිසිදා මෙතැනින් චුත නොවන සුලුය. ලොව ඇති ‘කේවලත්වය’ ද මෙය මය. මෙහි ඉපදීමක් නැත. වයසට යාමක් ද නැත. මරණයක් නැත. චුත වීමක් ද, ඉපදීමක් ද මෙහි නැත. මෙයින් අන්‍ය වූ, වඩා උසස් වූ, ‘මිදීමක්’ කොහේවත් නැතැ’යි කීය.
බ්‍රහ්මයා මෙසේ කී කල්හි, භාග්‍යවතුන් වහන්සේ ‘බක බ්‍රහ්මය, ඔබ අවිද්‍යාව නිසා මෙසේ කියයි. පින්වත් බක බ්‍රහ්මයා ඒකාන්තයෙන් අවිද්‍යා ග්‍රහණයට හසුවී ඇත. පින්වත් බක බ්‍රහ්මය, ඔබ යම්තැනෙක ඇති, අනිත්‍ය භාවය ම නිත්‍ය යැයි කියහි. එසේම යම්තැනෙක ඇති, අස්ථිර භාවය, අශාස්වත භාවය, චුත වන ස්වභාවය, ඊට විරුද්ධව දකියි. මීට වඩා උසස්, මෙයින් අන්‍ය වූ ‘මිදීමක්’ ඇති කල්හි, එවැන්නක් ලොව තුළ නැතැයි කියහි. එය එසේ නොවේ දැ’යි වදාළ සේක. බුදුරදුන්ගේ මේ ප්‍රකාශය අසා සිටි බ්‍රහ්මයා, ‘මේ බුදුරජාණන් වහන්සේ යම් යම් ප්‍රකාශ කරමින් මා පසුපස ම ලුහුබඳින සේකැ’යි සිතා, ‘යම් සේ පහර කීපයක් ලැබූ, එයින් අඩපණ වූ, දුබල සොරෙක් ‘කිමෙක්ද? සොරා මං විතරක්ද? අසවලාත්, සොරෙකි. අසවල් තැනැත්තාත්, සොරෙකැ’යි කියමින්, සියලු සහායකයන් ගැන තොරතුරු කියන්නාක් මෙන්, ‘භාග්‍යවතුන් වහන්සේගේ ඉදිරියේදී, ‘කරුණු පැහැදිලි කරන්නට කී දේ ඔප්පු කරන්නට වේය’ යන බියෙන් තමාගේ සහායක වූ අන් අය ගැන ද, පැහැදිලි කරමින් මෙසේ කීවේය.
ගෞතමයන් වහන්ස, ජාති-ජරා ඉක්ම වූ, ස්වීයත්වය ඇති, පින් කළ උදවිය සැත්තෑ දෙදෙනෙකි. ප්‍රඥාවෙන් අගතැන් පැමිණි, මේ ‘නිෂ්ඨාව’ උතුම් ම ප්‍රාප්තිය වේ. අප හා එක්වන්නට, බොහෝ ජනයෝ ප්‍රාර්ථනා කෙරෙති.
මෙහි **‘ද්වාසත්තති’** යනු ‘ගෞතමයන් වහන්ස, තවද මේ බඹලොව හුදෙක් මා පමණක් නොව, පුණ්‍යකාමී වූ අපි සැත්තෑ දෙදෙනෙක් වෙමු’ යන අර්ථයි. **‘වසවත්තිනො’** යනු ‘අනුන් කෙරෙහි බලය පැවැත්විය හැකි බැවින්, එනම් වේ’ යන අර්ථයි. අපගේ ප්‍රඥාව කරණ කොටගෙන, ජාති-ජරා ඉක්මවා ගිය බැවින්, මේ **‘වේදගූ’** යන වචනය යෙදේ. ගෞතමයන් වහන්ස, මේ **‘අන්තිමා බ්‍රහ්මපත්ති’** යනු කෙළවරේ ම ඇති, අන්තිමට ම ඇති ‘ප්‍රාප්තිය’යි. එනම්, උතුම් ම තත්ත්වයට පැමිණීමයි. **‘අස්මාභිජප්පන්ති’** යනු ‘අප ගැන අන් බොහෝ ජනයෝ ඇඳිලි බැඳ, ‘මේ තෙමේ පින්වත් බ්‍රහ්මයෙකි. මේ මහා බ්‍රහ්මයා යැ’යි කියමින් නමස්කාර කෙරෙති. ප්‍රාර්ථනා කෙරෙති. ආශා කෙරෙති. ‘අහෝ! ඒකාන්තයෙන් අපිදු මෙබඳු උතුමෝ වන්නෙමු’යි, කැමැත්ත පළ කෙරෙති’ යන අර්ථයි.
බ්‍රහ්මයාගේ මේ කථාව අසා, බුදුරජාණන් වහන්සේ මෙසේ පැවසූ සේක.
2. බක බ්‍රහ්මය, මම ඔබේ ආයු ප්‍රමාණය දනිමි. ඔබ දීර්ඝායු සේ සිතන, ආයු ප්‍රමාණය දීර්ඝායුෂක් නොවේ. එය ‘නිරබ්බුද’ ගණනින් කියතොත්, නිරබ්බුද ලක්‍ෂයකි. එය මඳ ආයු ප්‍රමාණයකි.
මෙහි **‘සතං සහස්සානං නිරබ්බුදානං’** යනු ‘නිරබ්බුද ගණනින් ලක්‍ෂයකි’ යන අර්ථයි. වර්ෂයන්ගේ දහයේ ඒවා දහයක්, සියයකි. සියයේ ඒවා දහයක්, දහසකි. දහසේ ඒවා සියයක්, ලක්‍ෂයකි. ලක්‍ෂ සියයක් කෝටියකි. කෝටි ලක්‍ෂයේ සියයක්, ප්‍රකෝටියකි. ප්‍රකෝටි ලක්‍ෂයේ සියයක්, කෝටි ප්‍රකෝටියකි. කෝටිප්‍රකෝටි ලක්‍ෂයේ සියයක්, නහුතයකි. නහුත ලක්‍ෂ සියයක් නින්නහුතයකි. දක්‍ෂ ගණිතඥයෙක් මෙපමණක් ගණන් කරයි. එය ඉක්මවා යාම බුද්ධ විෂයකි. ඒ අනුව නින්නහුත ලක්‍ෂ සියයක්, ‘අබ්බුද’ නම් වේ. අබ්බුද විස්සක් ‘නිරබ්බුද’ නම් වේ. නිරබ්බුද ලක්‍ෂ සියයක්, ‘අහහ’ නම් වේ. බක බ්‍රහ්මයාගේ එම භවයෙහි, ඉතිරි ආයු ප්‍රමාණය සලකා, ‘නිරබ්බුද ලක්‍ෂයකැ’යි බුදුරජාණන් වහන්සේ වදාළ සේක.
බුදුරජාණන් වහන්සේගේ මේ විවරණය ඇසූ බක බ්‍රහ්මයා මෙසේ කීවේය.
3. භාග්‍යවතුන් වහන්ස, ඔබවහන්සේ ‘මම අනන්තය දක්නේ වෙමි. ජාති-ජරා-ශෝක ඉක්මවා සිටියෙමැ’යි කියන සේක. (එසේ නම්) ‘පෙර මාගේ ශීලයන් හා වෘත සමාදානයන් කෙබඳු දැ’යි, මාගේ දැනීම සඳහා කියනු මැනවි.
මෙහි **‘භගවා’** යනු ‘භාග්‍යවතුන් වහන්ස, ඔබවහන්සේ ‘මම ඔබේ ආයු ප්‍රමාණය දනිමියි ද, මම අනන්තය දක්නේ වෙමි කියා ද, ජාති-ජරා-ශෝක ඉක්මවා සිටියේ වෙමැ’යි කියා ද පවසන සේක’ යන අර්ථයි. **‘වත සීලවත්තං’** යනු ‘ව්‍රත සමාදානය ද, සිල්වත්කම් ද’ යන අර්ථයි. මින් කියන ලද්දේ මේ අර්ථයයි. එනම් ‘ඉදින් ඔබවහන්සේ සර්වඥ වූ බුදුවරයෙක් නම්, එසේ වූ කල්හි, පෙර මාගේ ශීලයන් හා චරණයන් ද, ව්‍රත සමාදානයන්ද, කෙසේදැයි මට කියනු මැනව. ඔබවහන්සේ කියන දේ යමක්ද? මම එය අවසර ලත් පරිද්දෙන් දැන ගන්නෙමි’ යන අර්ථයි.
ඉක්බිති බුදුරජාණන් වහන්සේ ඔහුගේ අතීත කතා පුවත් ගෙනහැර දක්වමින් ඔහුට ඒවා පැහැදිලි කරමින් ගාථා හතරක් වදාළ සේක.
4. ඔබ ග්‍රීෂ්ම කාලයෙහි දාහයෙන් පීඩිත වූ, පිපාසිත වූ, බොහෝ මිනිසුන්ට යමක් (පානීය ජලය) පෙවුයෙහිද? ඔබේ ඒ පුරාණ ශීල හා ව්‍රත සමාදානයන් (මම) නිදා පිබිදියාක් මෙන්, සිහිපත් කරමි.

5. බිහිසුණු නාගයකු විසින් මිනිසුන් නසනු කැමති වූ (ඔවුන්ගේ) නැව ‘ගංගා’ නදියේ සැර පහර මැදදී, අල්ලා ගත් කල්හි, ඔබ ඔබේ ශීලය යොදා, එය මැඩ පවත්වා මිනිසුන් මුදා ගත්තෙහිද? ඒ ඔබගේ පුරාණ ශීල හා ව්‍රත සමාදානයන් (මම) නිදා පිබිදියාක් මෙන් සිහිපත් කරමි.
7. (පෙර) ‘කප්ප’ නමින් (මම) ඔබේ අතවැසියෙක් වීමි. මනා බුද්ධිය හා ව්‍රත ඇත්තකු කොට (ඔබ ගැන) සිතුවෙමි. ඒ ඔබගේ පුරාණ ශීල හා ව්‍රත සමාදානයන්, (මම) නිදා පිබිදියාක් මෙන්, සිහිපත් කරමි.
මෙහි **‘අපායෙසී’ **යනු ‘පෙවී’ය යන අර්ථයි. **‘ඝම්මනි සම්පරේත’** යනු ‘ග්‍රීෂ්මයෙන් අතිශය පීඩාවට පත් වී, එයින් ක්ලාන්ත වූවන්’ යන අර්ථයි. **‘සුත්තප්පබුද්ධො’** යනු ‘නිදා හුන් කල්හි, අලුයම් කාලයේදී සිහිනයක් දැක ඇහැරී, එය සිහිපත් කරන්නාක් මෙන්, සිහි කරමි’ යන අර්ථයි. ඒ බක බ්‍රහ්මයා එක් කල්පයක තවුසෙක් වී මරු කතර වසමින්, ඒ කතරෙහි පටන් ගන්නා, බොහෝ අයට පැන් ලබා දුන්නේය. ඉක්බිති එක් දිනක් පන්සියයක් ගැල් සහිත එක් ගැල් සාත්තුවක්, ඒ මරු කතරට පැමිණියේය. දිසාවන් තීරණය කරගැනීමට අපහසු වූ මිනිස්සු, දින හතක් ඒ මේ අත ඇවිද, දර හා දිය අවසන් වූ පසු, නිරාහාරව පිපාසිතව ‘දැන් අපට ජීවිතයක් නැතැ’යි ගොනුන් මුදා හැර, ගැල් අනෙක් අතට පෙරළා දමා, එම ගැල යට වැද හොත්තාහුය. එදා ආවර්ජනා කිරීමෙන් ඔවුන් දුටු තවුසා, ‘මා බලා සිටියදී ඔවුන්ට මිය යන්නට ඉඩ දිය නොහැකි යැ’යි සිතා තම සෘද්ධි ආනුභාවයෙන් ‘ගංගා’ නදියේ ජලකඳ ඔසවා, ගැල් සාත්තුව දෙසට යොමු කෙළේය. ගැල් සාත්තුව නුදුරෙන්, එක් වන ලැහැබක් ද මැවීය. එවිට ඒ ගැල්කරුවෝ පැන් බී, දිය නා, ගොනුන් ද සන්තර්පණය කොටගෙන, වන ලැහැබින්, තණකොළ කපාගෙන, දර කඩාගෙන වුත් අහර සකසාගෙන, පසුව දිසාව ද සොයාගෙන, සුවසේ කාන්තාරය තරණය කළහ. ඉහතින් සඳහන් කළ සිව්වන ගාථාව ඒ ගැන කියන ලද්දකි.
**‘ඒණි කුලස්මිං’** යනු ‘ඒණි නම් වූ නදී තෙරදී’ යන අර්ථයි. **‘ගය්හක නිය්‍යමානං’** යනු ‘බලහත්කාරයෙන් අල්ලාගෙන යනු ලබන’ යන අර්ථයි. ඉහත කී තවුසාම පසුකාලයකදී, එක් පසල් ගමක් ඇසුරුකොට නදී තෙරක තිබූ, වන ලැහැබක වාසය කරයි. කිසියම් දිනක ඒ අසල තිබූ, පර්වතයක විසූ සොර පිරිසක් පර්වතයෙන් බැස, ඒ ගමට අවුත්, ගමේ වස්තුව පැහැරගෙන, ගමේ විසූ මහජනයාද අත්අඩංගුවට ගෙන, එකී පර්වතයට නගින අවස්ථාවේදී, අතරමග චර පුරුෂයන් යොදවා තබා, මදක් තැන් ගොස් නැවතී, දිවා ආහාරය සකසන්නට පටන් ගත්හ. මේ කටයුතු සිදුකරන ලද්දේ, ඔවුන් නවාතැන් ගත් ස්ථානයේ පිහිටි, ගල් ගුහාවක් තුළදී ය. ඔවුහු එහිදී ආහාර පිසමින් තැනින් තැන වාඩිගෙන හුන්හ. මේ අතර තවුසා ඉහත කී පිරිස අතරේ හුන් දරු දැරියන්ගේද, ඒ පිරිසටම අයත් ඵල හරක්, මී හරක් ආදී සතුන්ගේ ද, මහත් වූ බැගෑ හඬ අසා, ‘මා බලා හිඳිද්දී මොවුන්ට නැසෙන්නට ඉඩ දිය නොහැකැ’යි කල්පනා කොට, ස්වකීය සෘද්ධියේ ආනුභාවයෙන්, සිය ස්වභාවය වෙනස් කොටගෙන, සිවුරඟ සෙනඟ පිරිවරා ගත් රජකුගේ විලාසයෙන්, යුද බෙර වයමින්, ඇතුන් අසුන්ගේ ශබ්ද නංවමින්, ඉහත කී සොරුන් ඇතුළු පිරිස වෙත හඹා ගියේය. විශාල රාජකීය හමුදාවක් එනු දුටු චර පුරුෂයෝ, වහා දිවැ ගොස්, සොරුන්ට ඒ බව දැන්වූහ. මහත් බියට පත්වූ සොරු, ‘රජකු සමග මොන සටනක් දැයි කියා, පැහැරගත් සියලු භාණ්ඩ සහ ගම්වැසි මිනිසුන් ද හැර දමා, කෑම ද, නො කාම පලා ගියහ. තවුසා එහි සිටි සියලු පිරිස් කැඳවාගෙන අවුත්, ඔවුන්ගේ ගමටම ඇරලුවේය. මේ විස්තරය පස්වන ගාථාව සඳහා කියන ලද්දකි.
**‘ගහීතනාවං’** යනු ‘අල්වා ගත් නැව’ යන අර්ථයි. **‘ලුද්දෙන’** යනු ‘බිහිසුණු වූ’ යන අර්ථයි. **‘මනුස්සකප්පා’** යනු ‘මිනිසුන් විනාශ කරනු කැමතිව’ යන අර්ථයි. **‘බලසා’** යනු ‘බලයෙන්’ යන අර්ථයි. **‘පසය්හ’** යනු ‘මැඩ පවත්වා’ යන අර්ථයි. ‘ඒ තාපසයාම පසුකලෙකදී, ගංගා නදියේ තීරයෙහි වාසය කෙළේය. එකල්හි මිනිස්සු නැව් දෙක තුනක් එකට සම්බන්ධ කොට බැඳ, ඒ මැද පුෂ්ප මණ්ඩපයක් සකස් කරවා, ඒ තුළ වාඩි වී, ඒ ඒ පවුල්වල උදවිය එකතු කොටගෙන කමින්, බොමින්, විනෝද වෙමින් ගමන් කරති. මෙසේ යන අතර ඔවුන් විසින් පානය කිරීමෙන් ඉතිරි වූ සුරා ආදිය ද, කෑමෙන් ඉතිරි වූ බත්-මස්-මාලු-සහල් ආදියද, ගඟටම හෙළති. මේ ගංගා නදියෙහි මහා බලසම්පන්න නාගරාජයෙක් වෙසේ. නැව තුළ වූ මිනිසුන්ගේ මේ ක්‍රියාදාමය ගැන කල්පනා කළ නාගරාජයා, ‘මොවුහු උන්ගේ ඉඳුල් මාගේ වාසස්ථානයෙහි හෙළති. එබැවින් මුන් සියලු දෙනා අල්ලා ගඟේ ගිල්වන්නෙමි’යි, කෝපයෙන් මහත් වූ ඔරුකඳක් පමණ වූ විශාල ශරීරයක් මවාගෙන, ජලය දෙබෑ කරගෙන, අති විශාල පෙණය පුප්පාගෙන, මිනිසුන් හිඳින නැවට මුහුණලා, ඒ දෙසට ඉතා වේගයෙන් ඇදී ගියේය. තමන් ලුහුබැඳ එන නාගරාජයා දුටු මිනිස්සු මරණ බියෙන් බියපත්ව, එක හඬින් ඝෝෂා කරන්නට පටන් ගත්හ. සමහරු හැඬූහ. තවත් සමහරු මහ හඬින් වැලපුනහ. ඔවුන්ගේ ඒ වැලපීම් ශබ්දයත්, නාගරාජයාගේ කෝපයත්, මැනවින් තේරුම් ගත් තාපසතුමා, ‘මා බලා සිටිද්දී මොවුන්ට මේ විනාශය සිදු කිරීමට ඉඩදිය නොහැකැ’යි සිතා, ස්වකීය සෘද්ධියේ ආනුභාවයෙන්, වහා මහත් වූ ගුරුළු වෙසක් මවාගෙන, නැව දෙසට පියඹා ගියේය. දැවැන්ත ගුරුළා දුටු නාගරාජයා මරණ බියෙන් බියපත්ව, දිය යට සැඟවුනේය. විපතින් මිදුණු මිනිස්සු සුවපත් භාවයට පත්ව, ඔවුන්ගේ ගමන ගියහ. මෙය සවැනි ගාථාව සඳහා කියන ලද්දකි.
**‘බද්ධචරො’** යනු ‘අතවැසියා’ය. **‘සම්බුද්ධිවන්තං වතිනං අමඤ්ඤං’** යනු ‘ඔබ බුද්ධි සම්පන්න හා ව්‍රත සම්පන්න තවුසෙක් ය යන හැඟීමෙන් යුක්තව’ යන අර්ථයි. මින් කුමක් නම් දක්වයිද? ‘මහා බ්‍රහ්මය, පෙර ඔබ කේශව තාපසයාව සිටි කාලයේ දී මම නමින් ‘කප්ප’ නම් වූයෙමි. එසේ ම ඔබට වතාවත් කරන අන්තේවාසිකයා ද වූයෙමි. එකල ‘නාරද’ නම් වූ ඇමැතියා විසින් අසනීපයෙන් පසුවූ ඔබ, බරණැස් පුරයෙන් හිමවතට එනම්, මා විසූ තැනට කැඳවාගෙන එන ලදි. එහිදී මම ඔබගේ ඒ රෝගය සංසිඳවූයෙමි. ඔබ හිමවතට ඇරලා, පෙරළා බරණැසට ගිය නාරද ඇමැතියා දෙවන වර ඔබගේ සුවදුක් බලන්නට හිමාලයට පැමිණියේය. එහිදී ඔබ නිරෝගී ව හිඳනු බලා, නාරද මේ ගාථාව කීවේය.
8. තමා කැමති සියලු ම දැයින් සපිරි රජු අතහැර, කෙසේ නම් පින්වත් කේශව තවුසා, කප්ප තවුසාගේ අසපුවෙහි සිත් අලවා වෙසේද?
නාරද ඇමතියාගේ මේ ප්‍රශ්නයට පිළිතුරු දෙමින් ඔබ එදා මෙසේ කීවෙහිය.
9. නාරදය, කප්ප තවුසාගේ රමණීය වූ සුභාෂිත වචන මිහිරිය. වනපෙත ද සිත්කලුය. මේ හැම දෙයක් ම මා සතුටු කරයි.
මෙසේ භාග්‍යවතුන් වහන්සේ ‘තමා ඔහුගේ අතවැසියා වී ඔහුගේ රෝගය සුව කළ හැකි බව’ පැහැදිලි කරමින්, මේ සත්වෙනි ගාථාව වදාළ සේක. මෙය ද ‘ඒ බ්‍රහ්මයා විසින් මිනිසත් බව ලැබ සිටි කාලයේදී කරන ලද්දකැ’යි යනුවෙන්, බුදුරජාණන් වහන්සේ වදාළ සේක. මේ සියල්ල එසේ වදාළේ මහා බ්‍රහ්මයා දැනුවත් කිරීම සඳහාමය.
මෙවිට බක බ්‍රහ්මයා, බුදුරජාණන් වහන්සේගේ දේශනයෙන් අනතුරුව, පෙර තමා විසින් කළ කටයුතු සිහිකොට, තථාගතයන් වහන්සේට ස්තුති කරමින්, මේ අවසන ගාථාව කීවේය.
10. ඔබ මාගේ ආයු ප්‍රමාණය ඒකාන්තයෙන්ම දන්නේය. වෙනත් දේවල් ද දන්නේය. ඒ නිසාම ඔබ ‘බුද්ධ’ය. ඒ නිසා ම (ඔබගේ) මේ දිලිසෙන, (තේජස් සම්පන්න) ආනුභාවය බඹලොව බබුළුවමින් සිටී.
මෙහි **‘තථා හි බුද්ධො’** යනු ‘ඒ නිසා ඔබ බුද්ධ ය. බුදුවරුන්ට තේරුම් නො ගත හැකි කිසිවක් නැත. සියලු ධර්මයන් අවබෝධ කළ බැවින් ම, ඔවුහු ‘බුද්ධ’ නම් වූවාහු වෙතැ’යි, දක්වයි. යන අර්ථයි. **‘තථා හි තායං’** යනු ‘බුදු වූ බැවින් ම ඔබගේ මේ දිලිසෙන ශරීර ප්‍රභාව’, යන අර්ථයි. **‘ඔභාසයං තිට්ඨති’** යනු ‘මේ මුළු මහත් බඹලොව බබුළුවමින් සිටී’ යන අර්ථයි.
මෙසේ බුදුරජාණන් වහන්සේ තමන් වහන්සේගේ බුදුගුණ ප්‍රකට කරමින්, දහම් දෙසා සත්‍යය ම ප්‍රකාශ කළ සේක. මේ දේශනාව අවසානයේ දී බ්‍රහ්මයා දස දහසක් පමණ, ආශ්‍රවයන්ගේ සිත් මුදාගෙන නිවන් දුටහ. මෙසේ භාග්‍යවතුන් වහන්සේ බොහෝ වූ බ්‍රහ්මයන්ට පිළිසරණ වී, බඹලොවින් හැරී ජේතවනාරාමයට වැඩ, බඹලොව දී දේශනා කළ ආකාරයෙන් ම දෙව්රම දී ද, එම දේශනාව ම භික්‍ෂූන්ට දෙසා, ජාතකය නිමවා වදාළ සේක. එදා ‘කේශව’ තාපසයා නම්, බක බ්‍රහ්මයා විය. ‘කප්ප’ මානවකයා නම්, ‘මම ම යැ’යි බුදුරජාණන් වහන්සේ තමන් වහන්සේ දක්වා වදාළ සේක.
2. ගන්‍ධාර වර්‍ගය
**‘හිත්‍වා ගාමසහස්සානි’** යන මේ ගාථා කොටස අයත් ජාතක කථා වස්තුව, බුදුරජාණන් වහන්සේ දෙව්රම් වෙහෙර වැඩවෙසෙන සේක්, ‘භෙසජ්ජසන්නිධිකාර’ ශික්‍ෂාපදය නිමිති කොටගෙන වදාළ සේක. මෙහි වර්තමාන කථා වස්තුව රජගහ නුවරදී සිදු වූවකි. ඒ අනුව ආයුෂ්මත් ‘පිලින්‍දිවච්ඡ’ තෙරුන් වහන්සේගේ ආරාමය සකස් කරගැනීම සඳහා, අත් උදව් දුන් පවුල් අතරින්, කිසියම් පවුලක් රජු විසින් අත්අඩංගුවට ගත් කල්හි, ඒ දායක පවුල රජුගෙන් මුදාගැනීම සඳහා, පිලින්‍දිවච්ඡ තෙරුන් වහන්සේ රජමැදුරට වැඩි සේක. එහිදී රජතුමා සමග සංවාදයක යෙදුණු තෙරුන් වහන්සේ ස්වකීය සෘද්ධි බලයෙන්, මුළු මාලිගාව ම ස්වර්ණමය මන්දිරයක් බවට පත් කළහ. මේ සිද්ධිය මුළු නුවර පුරා පැතිර ගියේය. මෙයින් පසු මිනිසුන්ගේ සිත් තුළ, පිලින්‍දිවච්ඡ තෙරුන් ගැන අතිශය ප්‍රසාදයක් ඇති විය. එසේ පැහැදුණු මිනිස්සු, තෙරුන් වහන්සේට පඤ්චභෙසජ්ජ (ගිතෙල්-වෙඬරු-තලතෙල්-මීපැණි-සකුරු) රැගෙන ගොස් පිදූහ. උන්වහන්සේ ඒ පස් බෙහෙත් සෙසු භික්‍ෂූන් අතර බෙදාහැරි සේක. මෙසේ නිතර නිතර එකී පස් බෙහෙත්, විහාරස්ථානයට නොකඩවා ලැබෙන්නට විය. තෙරණුවෝ ද ඒවා බෙදා හරිති. මෙසේ එම වෙහෙර භික්‍ෂූහු එම පිරිකරවලින් බහුලත්වයට පත් වූහ. ලැබෙන ලැබෙන ගිතෙල් ආදී ද්‍රව්‍ය, විශාල සැලිවල ද, කළවල ද, පාත්‍රා කවරවලද, පුරව පුරවා ඒ ඒ තන්හි තැන්පත් කරති. මේ අතර පන්සලට පැමිණෙන මිනිස්සු, ඉහත කී පස් බෙහෙත් සමූහය දැක, ‘මෙහි වෙසෙන භික්‍ෂූහු බොහෝ අපේක්‍ෂා ඇත්තෝය. ඇතුළත කොටු පුරවා, ඒවා රකින්නෝ යැ’යි භික්‍ෂූන්ට දොස් නැගූහ. කෙසේ හෝ මේ පුවත බුදුරදුන්ට ආරංචි විය. අනතුරුව බුදුරජාණන් වහන්සේ **‘යානි ඛො පන තානි ගිලානානං භික්ඛුනං පටිසායනීයානි භෙසජ්ජා නි’** (වි.පි. මහාවග්ගපාලි, භෙසජ්ජක ඛන්‍ධකය) යන ශික්‍ෂාපදය පනවා, ‘මහණෙනි, පෙර අබුද්ධෝත්පාද කාලයෙහි බාහිර පැවිද්දෙන් පැවිදි වූ (තවුස් පැවිදි ආදී වූ කිසියම් පැවිද්දකින් ශ්‍රමණ භාවයට පත්වූ (පඬිවරු පවා, පන්සිල් පමණක් රකිමින් වුව ද, ලුණු කැටයක් පමණවත් පසුදිනට ගැනීම සඳහා සඟවා තබා ගන්නා අයට, ගර්හා කළහ’යි වදාරා, ‘මෙබඳු වූ නෛර්යානික (නිවනට පමුණුවන) ශාසනයෙහි පැවිදි වූ තොප දින දෙක තුනක් සඳහාන මෙසේ බඩු රැස් කිරීමෙන්, අයුත්තක් ම කරන්නහු යැ’යි දේශනා කොට, ඊට අනුගත ව මේ අතීත කථාව මෙසේ වදාළ සේක.
පෙර ‘ගන්‍ධාර’ රටේ ගන්ධාර රජතුමා රාජ්‍යය කරවන කල්හි, අප බෝසත් තෙමේ, ඒ රජුට පුත් ව උපන්නේය. පියාගේ ඇවෑමෙන් රජකමට පැමිණි එතුමා, දැහැමින් රාජ්‍යය කරවීය. මේ අතර මධ්‍යම දේශයෙහි ‘විදේහ’ රටේ, විදේහ රජතුමා මනා වූ පාලකයෙක් ව, රාජ්‍යය විචාළේය. මේ රජවරු දෙපලම නොදුටු මිතුරෝ වූහ. ඔවුනොවුන් කෙරෙහි ස්ථිර විශ්වාසයෙන් දෙදෙනා ම කටයුතු කළහ. මෙකල මනුෂ්‍යයෝ ඉතා දීර්ඝ ආයුෂ ඇත්තෝ වූහ. එකල ඔවුන්ගේ පරමායුෂ වසර තිස්දහසකි. කිසියම් දිනෙක බෝසත් ගන්ධාර රජතුමා, පසළොස්වක් පොහොය උදා වූ බැවින්, සිල් සමාදන් ව උඩුමහල් තලයෙහි පනවන ලද උතුම් පළඟක වාඩි වී, විවර කළ සීමැදුරු කවුළුවෙන් පෙරදිග ලෝකය දිහා බලාගෙන ඇමතියන්ට අර්ථ-ධර්ම දෙකින් යුතු දේශනාවක් පවත්වමින් හුන්නේය. එකෙණෙහි ගගන තලයට පැන නැගී තිබුණු, පිරිපුන් සඳමඬල රාහු ගිල ගත්තේය. සඳකිරණ අතුරුදන් විය. ඒ දුටු ඇමැතිවරු සඳ, රාහු ගිලගත් බව රජුට දැනුම් දුන්හ. රජතුමා සඳ දෙස බලා, ‘මේ සඳ ආගන්තුකව පැමිණි කෙලෙසුන්ගෙන් (උවදුරු වලින්) කිලිටි විය. එයින්ම නිෂ්ප්‍රභා විය. එසේ ම මාගේ පරිවාර සම්පත්තිය ද, ආගන්තුක ව පැමිණෙන කිසියම් උවදුරකින් කිලුටට පත් වුවහොත්, එය අයුත්තකි. යම් විදියකින් එසේ වුවහොත්, මම ද රාහු ග්‍රහණයට ගත් චන්ද්‍රයාගේ තත්ත්වයට වැටී, නිෂ්ප්‍රභා වන්නේ නම්, එය නුසුදුස්සකි. එබැවින් පිරිසිදු අහස්තලයෙහි බබළන සඳමඬල වැනි මේ රාජ්‍යය, හැරදමා පැවිදි වන්නෙමි. ඒ සඳහා අනුන්ගේ අවවාදයෙන් මට කවර ප්‍රයෝජනයක්දැ’යි කල්පනා කළ රජතුමා, ස්වකීය රාජ කුලය (රජ පවුල) ද, රාජකීය පිරිස ද, නො සලකා ඔවුන් කෙරෙහි නොඇලී, ‘තෙමේ තමාට ම අවවාද කර ගනිමින් වසන්නෙමි. එය මට ඉතාම සුදුසු යැ’යි කල්පනා කොට, සිය ඇමැතිවරුන් ළඟට කැඳවා ‘මේ රජය භාරගෙන තෙපි, යමක් සුදුසු නම්, එය කරවු යැ’යි, ඔවුන්ට රජය පවරා දුන්නේය. මෙසේ රජය අත්හළ ඔහු සෘෂි පැවිද්දෙන් පැවිදි ව, ධ්‍යාන හා අභිඥා උපදවාගෙන, ධ්‍යාන රතියෙන් යුතු ව සතුටින්, හිමවත් පෙදෙසෙහි වාසය කෙළේය.
මේ අතර ගන්ධාර නුවර සිට විදේහ රාජ්‍යයට පැමිණි වෙළඳ පිරිසක් හමු වූ විදේහ රජතුමා, ඔවුන්ගෙන් තම යහලුවාගේ සැප දුක් ගැන විචාරා, ඔහු රජකම අත්හැර පැවිදි වූ බව, ඒ වෙළෙඳුන්ගෙන් දැන, ‘මගේ මිතුරා පැවිදි වූ කල්හි, මම මේ රජය බදාගෙන කුමක් නම් කරන්නෙම් දැ’යි සිතා, සත් යොදුනක් දිග පළල ඇති ‘මිථිලා’ අගනුවර ද, යොදුන් තුන්සියයක් දිග-පළල ඇති මුළු විදේහ රට ද, සොළොස් දහසක් ගම්වල පුරවන ලද කෝෂ්ඨාගාර ද, සොළොස් දහසක් නාටිකාංගනාවන් ද, හැරදමා, දූ පුතුන් ගැන මෙනෙහි නොකොට ම හිමවතට පිවිස, සෘෂි පැවිද්දෙන් පැවිදිව, පවත්තඵල භෝජන (වැටුණු ගෙඩි පමණක් අනුභව කරන්නෙක්) ව, සමාන වත් ඇති ව, සැරිසරමින් වාසය කරන්නට පටන් ගත්තේය. හිමාලයේ වෙසෙන ගන්ධාර තවුසා ද, විදේහ තවුසා ද යන මේ දෙදෙනා ම සම වත් ඇතිව, සම ආචාර ඇතිව, මෙසේ සැරිසරන කල්හි, පසුකලෙක එකට මුණ ගැසුණහ. එහෙත් ඔවුනොවුන් හඳුනා නොගත්හ. එසේ වූ නමුත් දෙදෙනාම ඉතා සතුටින් එකට එකතුව, සම වූ වත් ඇතිව වාසය කළහ. මේ අතර විදේහ තවුසා, ගන්ධාර තවුසාට උවටැන් කරන්නට ද, පටන් ගත්තේය. කිසියම් පුන් පොහෝ දවසක එක්තරා ගසක් මුල වාඩි වූ ඔවුහු දැහැමි කතාවන් කතා කරමින් කල්ගත කළහ. ඒ අතර අහස් තලයේ බබළන සඳමඬල, එක්වරම රාහු ඩැහැ ගත්තේය. සඳේ ආලෝකය කෙසේ නැති වී දැයි, සොයා බැලූ විදේහ තාපසතුමා, එය රාහුගේ ග්‍රහණයට හසු වූ බව දැන, ‘ඇදුරුතුමනි, කවරෙක් නම්, මේ සඳ වසාගෙන, එය නිෂ්ප්‍රභා කෙළේදැ’යි විචාළේය. ‘අන්තේවාසිකය, සඳට ඇති එකම උපක්ලේශය රාහුය. ඔහු ඊට බබළන්නට ඉඩ නො දෙයි. මම ද රාහු ගිලගත් සඳමඬල දැක පැවිදි වූයෙමි’යි, ගන්ධාර තවුසා උත්තර දුන්නේය. ‘ඇදුරුතුමනි, එතකොට ඔබතුමා ගන්ධාර රජතුමා ද?’ ‘අන්තේවාසිකය, එසේය. ඒ මම වෙමි.’ ‘ඇදුරුතුමනි, එසේ නම් අසනු මැනවි. මම විදේහ රටේ මිථිලා නුවර, විදේහ රජතුමා වෙමි. එබැවින් අපි දෙදෙනා ඔවුනොවුන් නො දුටු මිතුරෝ නේදැ’යි විදේහ තවුසා කීය. ‘අන්තේවාසිකය, ඔබ කුමක් අරමුණු කොට, පැවිදි වී ද?’ ‘ඇදුරුතුමනි, ඔබ පැවිදි වූ බව ඇසූ මම, ඒකාන්තයෙන් ම ඔබ පැවිදි වූයේ, පැවිද්දෙහි වූ කිසියම් විශේෂ ගුණයක් දැකීමෙන්ම විය යුතු යැයි සිතා, ඔබ ම අරමුණු කොට ගෙන, මම රාජ්‍යය අතහැර, පැවිදි බිමට පත් වූයෙමි’යි, විදේහ තවුසා පැහැදිලි කෙළේය. එතැන් පටන් ඔවුහු පෙරටත් වඩා, අතිශයින් සතුටු සිතින් යුතුව සමගිව, වැටුණු ගෙඩි පමණක් අනුභව කරමින් වාසය කළහ. මෙසේ හිමාල අඩවියේ දිගුකලක් විසූ ඔවුහු, ලුණුඇඹුල් සේවනය පිණිස, පසුකලෙක හිමවතින් බැස, එක් පසල්ගමකට පැමිණියහ.
ඒ ගමේ මිනිස්සු තවුසන් දෙදෙනාගේ ඉරියව්හි පැහැද, ඔවුන්ට පිණ්ඩපාතය දෙමින්, එගම සමීපයෙහි නවතින්ට ඔවුන් පොරොන්දු කරවාගෙන, ගම අසල කැලෑබද පෙදෙසක, රාත්‍රී ස්ථාන - දිවා ස්ථාන ආදිය සකසා දී, එහිම නවත්වා ගත්හ. එම ආරණ්‍යයට යන පාරෙහි අතරමග, තවුසන්ට දානය වැළඳීම සඳහා ජල පහසුව ඇති තැනෙක, පන්සලක් ද, ඉදිකොට දුන්හ. තාපසවරු පසල් ගමේ පිඬුසිඟා ගොස්, එකී පන්සලට පැමිණ, එහි වැඩහිඳ දන් වළඳා, තමන් වෙසෙන කැලයට පිටත්ව යති. තවුසන්ට දානය පිරිනමන මිනිස්සු, ඇතැම් දවසක වෙනම ලුණු ටිකක් පාත්‍රයට දමා දෙති. සමහර දිනෙක නෙලුම් කොළයක ලුණු මුලක් බැඳ, පූජා කෙරෙති. සමහර දිනෙක, ලැබෙන දානයෙහි ලුණු නැත. එදාට, කලින් දා ලැබුණු, අමතර ලුණු ප්‍රයෝජනවත් වේ. කිසියම් දිනෙක විදේහ තවුසාට ලුණු ගොඩක් ලැබුණි. එය රැගෙන ගිය ඔහු, බෝසතුන් දන් වළඳන වේලාවෙහි, ඔහුට සෑහෙන ප්‍රමාණයක් ලුණු දී, තමා ද ඇතිතාක් ගෙන ඉතිරිය, ඒ කොළයේ ම බැඳ, ලුණු නැති දිනෙක ගන්නෙමැ’යි සිතා එය තණ වැටියක් අතර සඟවා තැබුවේය. පසුදිනෙක ලුණු නැති අහර, තවුසන් දෙදෙනාට ම ලැබුණි. එකල්හි විදේහ තවුසා තණවැටිය අතුරෙන් ලුණු මුල ගෙන, ගන්ධාර තවුසා වෙත ගොස්, ‘ඇදුරුතුමනි, ලුණු ගනු මැනවැ’යි කීය. ‘අන්තේවාසිකය, අද මිනිසුන්ගෙන් ලුණු ලැබුණේ නැත. එසේ ඇති කල්හි, ඔබට ලුණු කොයින්ද?’ ‘ඇදුරුතුමනි, කලින්ද, මිනිස්සු අපට බොහෝ ලුණු දුන්හ. එවිට මම ලුණු නැති දවසට ප්‍රයෝජනයත් වේ යැයි සිතා, ඒවා සඟවා තැබුවෙමි.’ ‘හිස් මිනිස, යොදුන් තුන්සියයක් දිග-පළල ඇති, මුළු විදේහ රට අතැර දමා, පැවිදි වී, කිසිත් නැති තත්ත්වයට පත් වී, දැන් ඔබ ලුණු කැටයකට තෘෂ්ණාව උපදවන්නෙහි දැ’යි විදේහ තවුසාට තර්ජනය කළ බෝසත් තවුසා, ඔහුට අවවාද වශයෙන් මෙසේ ද කීය.
(සියලු දැයින්) පිරිපුන් සොළොස් දහසක් ගම් ද, පිරුණු කෝෂ්ඨාගාර ද, අතහැර දැන් (නැවත) රැස්කිරීම් පටන් ගත්තේ ද?
මෙහි **‘කොට්ඨාගාරානි’** යනු ‘රන්-රිදී-මිණි-මුතු ආදී රත්නයන්ගෙන් යුතු කෝෂ්ඨාගාර ද, රෙදි හා ධාන්‍ය කෝෂ්ඨාගාර ද’ යන අර්ථයි. **‘පීතානි’** යනු ‘පිරුණු’ යන අර්ථයි. **‘සන්නිධිංදානි කුබ්බසි’** යනු ‘දැන්, හෙට අනිද්දා ප්‍රයෝජන වන්නේ යැයි ලුණු ටිකක් අරන් තියන්නෙහිද?’ යන අර්ථයි.
මෙසේ බෝසතුන් විසින් ගරහනු ලැබූ විදේහ තවුසා, එම ගැරහීම නොඉවසමින් ඊට විරුද්ධව ‘ඇදුරුතුමනි, ඔබ ඔබගේ දොස් නො බලා, මගේ ම දොස් ගැන බලන්නෙහිද? මට අනුන්ගේ අවවාදයෙන් කවර ප්‍රයෝජනයක්ද? එබැවින් මම මට ම අවවාද කර ගන්නෙමැ’යි කියා, පැවිදි වූ ඔබතුමා දැන් මට කුමට අවවාද කරහි දැ’යි කියා, මේ ගාථාව පැවසීය.
2. බොහෝ ධන-ධාන්‍ය ඇති, ගන්ධාර රට හැරදමා, (තමා ම) අවවාද කර ගනිමින් නික්මුණු (ඔබ) දැන් මෙහිදී (මට) අවවාද දෙන්නෙහි ද?
මෙහි **‘පසාසනිතො’** යනු ‘අවවාද අනුශාසනා දීම් වශයෙන්’, යන අර්ථයි. **‘ඉධදානි’** යනු ‘දැන් මේ කැලයේ දී කුමක් හෙයින් මට අවවාද කරහිද?’ යන අර්ථයි.
මේ ඇසූ බෝසත් තවුසා පිළිතුරු වශයෙන් මෙසේ කීවේය.
3. විදේහ තවුස, මම ධර්මය කියමි. අධර්මය මට රුචි නො වේ. බණ කියන මා කෙරෙහි පාපය නො ඇලේ.
මෙහි **‘ධම්මං’** යනු ‘ස්වභාව’ යි. බුද්ධාදී උතුමන් විසින් වර්ණනා කරන ලද උසස් කාරණා ම’ යන අර්ථයි. **‘අධම්මො මෙ න රුච්චති’** යන මෙහි ‘අධම්මො’ යනු ‘අස්වභාව’ යි. ‘එය මට කවදාවත් රුචි නැත’ යන අර්ථයි. **‘න පාපමුපලිප්පති’** යනු ‘ස්වභාව ම, කාරණ ම, කියන මගේ හදවතෙහි, පාපය නො ඇලේ. අවවාද දීම නම් වූ මේ කාරණය, බුදු-පසේබුදු-බුද්ධශ්‍රාවක-බෝධිසත්ත්ව යන උතුමන්ගේ ප්‍රවේණිය යි. ඔවුන් විසින් දෙන ලද අවවාද අනුවණයෝ නො ගනිති. අවවාද දෙන්නාට ඉන් වන පාපයක් නැත’ යන අර්ථයි.
4. නිධානයක් පෙන්වන්නාක් මෙන්, යමෙක් තමා තුළ ඇති වරද පෙන්වා දේ ද? නිග්‍රහ කෙරේද? එබඳු වූ නුවණැත්තකු, පඬිවරයකු ඇසුරු කරන්න. එබන්දකු ඇසුරු කරන්නා උතුමෙක් වේ. පවිටකු නොවේ. (ධම්මපදය)
5. අවවාද අනුශාසනා කරන, පවින් වළකන, ඒ පුද්ගලයා සත්පුරුෂයන්ට ප්‍රිය වන අතර, අසත්පුරුෂයන්ට අප්‍රිය වේ. (ධම්මපදය)
විදේහ තාපසයා බෝසත් තවුසාගේ මේ කතාව අසා ‘ඇදුරුතුමනි, අර්ථ සහිත යමක් කියනවිට, අනුන් හා ගටා, තරහින් කීම නො වටියි. ධර්මය වුවත් ඔබ මට කියා දුන්නේ, මොට්ට ආයුධයකින් හිස මුඩු කරන්නාක් මෙන්, ඉතාමත් පරුෂ ආකාරයකිනි’යි කියා මේ ගාථාව පැවසීය.
6. යම්කිසි කාරණයකින් අනෙකා ගටනු ලබයි ද? ඉදින් මහත් අර්ථයක් ඇති වචනයක් වුවත්, පණ්ඩිතයෙක් එවැන්නක් නො කියන්නේ ය.
මෙහි **‘යෙන කෙනචි’** යනු ‘දහමින් යුතු කරුණෙකින්’ යන අර්ථයි. **‘ලභති රුප්පනං’** යනු ‘ගැටුමක්, දූෂණයක්, තරහක් ලබාම ය’ යන අර්ථයි. **‘න තං භාසෙය්‍ය’** යනු ‘එබැවින් ඔහු ඒ අන්‍ය පුද්ගලයා යම් වචනයකින් තරහ ගන්වාද? එය මහත් වූ අර්ථයක් සලසන වචනයක් වුවත්, නො කියන්නේය’ යන අර්ථයි.
ඉක්බිති බෝසත් තවුසා, විදේහ තවුසා අමතා මෙසේ කීවේය.
7. ඒකාන්තයෙන් ගැටුනත්, නො ගැටුනත්, බොල් මෙන් විසිර ගියත්, ධර්මය ම කියන්නා වූ මට පව් සිදු නොවේ.
මෙහි **‘කාමං’** යනු ‘ඒකාන්තයෙන්’ යන අර්ථයි. මින් කියන ලද්දේ මේ අර්ථය යි. එනම්, නුසුදුසු යමක් කරන කෙනෙකුට ඔබ විසින් නුසුදුස්සක් කරන ලදැ’යි අවවාද දෙන විට, ඒකාන්තයෙන් කිපුණත් නැතත්, නැති නම් බොල් මිටක් මෙන් විසිර ගියත්, ධර්මය ම කියන මට පවක් නැත’ යන අර්ථයි.
මෙසේ ද කියා තවදුරටත් කරුණු දක්වමින් (බුදුරජාණන් වහන්සේ, ‘ආනන්දය, කිසියම් කුඹලෙක් අමු මැටිවල ඇති රොඩු, ගල් බොරලු තෝර තෝරා ඉවත් කරන්නාක් මෙන්, මම එසේ අනුන් හික්මවනු පිණිස වීර්යය නො කරන්නෙමි. ආනන්දය. මම නිග්‍රහ කරමින්, දොස් කියමින් කරුණු දක්වන්නෙමි. යමෙක් නුවණැත්තේ නම්, ඔහු එහි පිහිටන්නේය යන මේ බුදුරදුන්ගේ අවවාදයට අනුරූප වූ ප්‍රතිපත්තියක පිහිටා, යම් සේ කුඹලෙක් පිළිස්සූ භාජනවලට අතින් තට්ටු කරමින් බලා, නො පිළිස්සුණු වළං ඉවත් කරමින්, පිළිස්සුණු ඒවා ම ගනියි ද? එසේ නැවත නැවත අවවාද කොට, නිග්‍රහකොට මැනවින් පිළිස්සුණු වළඳක් වැනි, පුද්ගලයාම ගත යුතු යැ’යි දැක්වීම සඳහා)* නැවතත් ඔහුට අවවාද කරමින් මෙසේ කීය.
8. ඉදින් ස්වකීය වූ බුද්ධියක් නැතිනම්, හික්මීමක් හෝ පුහුණුවක් හෝ නැතිනම්, ඒ බොහෝ වූ ජනයා, වනයෙහි වෙසෙන අන්ධ මීමකු මෙන්, හැසිරෙන්නේය.
9. යම් හෙයකින් මෙලොව සමහර අය, ගුරුවරුන් කෙරෙහි මැනවින් හික්මුණාහුද, ශික්‍ෂිත විනය ඇති, ඒ නුවණැත්තෝ සාමාහිත සිත් ඇතිව හැසිරෙති.
යහලු වේදේහය, මේ සත්ත්වයන් අතුරෙන් යමෙක්, ඉදින් තමාගේ බුද්ධියෙන් හෝ, අවවාද දෙන පඬිවරුන් නිසා හෝ ගුරුවරුන්ගේ පැණවීම් සංඛ්‍යාත විනයෙන් හික්මුණු තැනැත්තෙක් නො වන්නේ නම්, එසේ ඇති කල්හි, ඔහු තෘණ-ලතාදියෙන් ගහණ වනයෙක, අන්ධ මීමකු වැනිය. යෝග්‍ය කෑම හෝ අයෝග්‍ය කෑම හෝ, සැක සහිත ස්ථාන හෝ, සැක රහිත ස්ථාන හෝ, යන මේ කිසිවක් ඌ නො දනියි. ඔබ වැන්නෝ ද, එසේ වෙති. එවැනි බොහෝ අය මෙලොව වෙති. මෙලොව ස්වකීය බුද්ධියෙන් තොර ඇතැම් උදවිය, ගුරුවරුන් සමීපයෙහි දී ආචාර-ප්‍රඥප්තීන්ගෙන් මොනවට හික්මුණාහු වෙති. එබැවින් ගුරුවරුන් විසින් තම-තමාට සුදුසු වූ විනයෙන් හික්මවන ලද බැවින්, ඔවුහු ‘විනීත විනයා’ නම් වෙති. ඔවුහු සුසමාහිතව, එනම් එකඟ වූ සිත් ඇතිව, හැසිරෙති.
මෙයින් දක්වනුයේ මේ කරුණයි. එනම්, මේ පුද්ගලයා විසින් ගිහියකු වශයෙන් නම්, සිය පවුලට අනුරූප වූ ද, පැවිද්දකු වශයෙන් නම්, මහණකමට අනුරූප වූ ද, ශික්‍ෂාවන්ගෙන් හික්මිය යුතුය. ගිහියෝ පවා, තම පවුලට සුදුසු වූ කෘෂි කර්මාන්ත, ගව පාලනය ආදී වූ දේවල් ඉගෙන, යහපත් ජීවිකාවෙන් සම්පූර්ණව, සමාහිත සිත් ඇතිව කටයුතු කරති. පැවිද්දෝ ද, මහණකමට අනුරූප වූ, පැහැදීම්වලට තුඩු දෙන ලක්‍ෂණවලින් යුතු යෑම්-ඊම් ආදියෙහි ද, අධිශීල-අධිචිත්ත-අධිප්‍රඥා යන ශික්‍ෂාවන්හිද, මැනවින් හික්මී, කලබල හා අවුල් ස්වභාවයන් දුරුකොට, සමාහිත සිත් ඇතිව, හැසිරෙති. ලෝකයෙහි,
10. බහුශ්‍රැත තාවයත්, ශිලප ඤාණයත්, විනයෙන් ලද හික්මුණු බවත්, සුභාෂිත වචන කතා කිරීමත්, යන මේවා මංගල කරුණු වේ. (මහාමංගල සූත්‍රය, සුත්ත නිපාත)
මේ අසා විදේහ තාපසයා, ‘ඇදුරුතුමනි, මෙතැන්පටන් මට අවවාද කරනු මැනව. නොඉවසන්නකු වන මම ඔබ සමග විරුදු ව කතා කෙළෙමි. ඊට මට සමා වුව මැනවැ’යි කියා, බෝසතුන් සමා කරවා ගත්තේය. අනතුරුව ඔවුහු ඉතා සමගියෙන් බොහෝ කලක් වැස, ඒ ගමෙන් නික්ම පෙරළා හිමවතට ම ගියහ. එහිදී බෝසත් තවුසා, විදේහ තාපසයාට කසිණ පරිකර්මය ඉගැන්වීය. ඔහු ද, එය අනුගමනය කොට අභිඥාවන් ද, සමාපත්ති ද, ඉපදවීය. මෙසේ ඔවුහු දෙදෙනා ම, නොපිරිහුණු ධ්‍යාන ඇතිව ජීවත් වී, පසුකලෙක දිවි කෙළවර මියගොස්, බඹලොව උපන්හ.
බුදුරජාණන් වහන්සේ මේ ධර්ම දේශනාව ගෙනහැර දක්වා, ජාතකය නිමවා වදාළ සේක. එදා විදේහ තාපසයා නම්, ආනන්ද තෙරණුවෝය. ගන්ධාර රජතුමා වූ කලී, ‘මම ම යැ’යි, බුදුරජාණන් වහන්සේ තමන් වහන්සේ දක්වා වදාළ සේක.
**‘අත්තානං සංකමං කත්‍වා’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ දෙව්රම් වෙහෙර වැඩවසන සේක්, ඥාතීන්ට සැලකීමක් නිමිති කොටගෙන වදාළ සේක. මෙහි වර්තමාන කථා වස්තුව ‘භද්දසාල’ ජාතකයෙහි දැක්වේ. ඒ අනුව දම්සභාවට රැස්වූ භික්‍ෂූහු ‘ඇවැත්නි, බුදුරජාණන් වහන්සේ ඥාතීන් විෂයෙහි අර්ථ චර්යාවෙහි හැසිරුණු සේකැ’යි ඒ ගැන කථා කරමින් හුන්හ. ඒ අතර එතැනට වැඩි බුදුරජාණන් වහන්සේ භික්‍ෂූන් සාකච්ඡා කළ කරුණු ඔවුන්ගෙන්ම අසා දැන, ‘මහණෙනි, තථාගත තෙමේ ඥාතීන්ට සංග්‍රහ කෙළේ දැන් පමණක් නොවේ. පෙර ද සංග්‍රහ කෙළේ ම යැ’යි වදාරා, මේ අතීත කථාව මෙසේ වදාළ සේක.
පෙර බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ වඳුරු ජාතියෙහි උපත ලැබ, නිසි වියට පත්ව ආරෝහ පරිණාහ දේහ විලාශයෙන් යුතුව, ශක්ති සම්පන්නව, ඇතුන් පස් දෙනෙකුගේ ජවයෙන් යුතුව, අසූදහසක් වඳුරන් පිරිවරන ලදුව හිමාල වනයෙහි වෙසේ. එහි ගංගා නදිය ඉවුරෙහි අතු-පතර විහිදුණු, පැතිරුණු සෙවන ඇති, කොළවලින් වැසුණු, පර්වත කූටයක් මෙන්, ඉහළට නැගුණු අඹ ගසක් විය. ඇතැමෙක් මෙය ‘නුග ගසෙකැ’යි කියති. ඒ කෙසේ වෙතත්ත මේ අඹ ගසේ මිහිරි රසැති ගෙඩි, දිව්‍යමය රසයෙන් හා සුවඳින් යුක්තය. එක ගෙඩියක් කළයක් තරම් වේ. ඒ අඹ ගසේ එක් අත්තක ගෙඩි ගොඩබිමට වැටේ. තවත් එකෙක ගෙඩි නදී ජලය මත වැටේ. අතු දෙකක ගෙඩි හරි මැද්දට එනම්, ගස මුලට වැටේ. බෝසත් තෙමේ වඳුරු රංචුවක් රැගෙන විත්, ඒ අඹ ගසේ ගෙඩි කමින් හුන් එක් දිනෙක ‘කවදා මුත් මේ ගසෙන් දියට වැටෙන අඹ ගෙඩියක් නිසා, අප හැමෝටම බියක් ඇතිවන්නේ යැ’යි කල්පනා කොට බලා. ගඟ දෙසට නැමුණු අත්තේ එකදු ගෙඩියක් වත් ඉතිරි නොකොට මල් කාලයේදී ම වඳුරන් ලවා විනාශ කරවයි. කඩල ඇටයක් තරම් වූ අඹ ගැටයක් වත් ඉතිරි නො කරවයි. කන්නට නොහැකි අඹගැට කඩා බිම හෙළන්නට සලස්වයි. මෙසේ ඇති කල්හි ද, දහස් ගණනක් වඳුරන්ට දැකගත නොහැකිව, දිමි ගොටුවලින් වැසී පැවති, එක් අඹ ගෙඩියක් ඉදී ජලයට වැටුණි. රටේ රජතුමා ඉඳහිට ගංගා දියේ ජල ස්නානය පිණිස පැමිණේ. එදා රජු එසේ නෑමට පැමිණි දවසකි. සිරිතක් වශයෙන් රජු නාන ස්ථානයට ඉහළින් හා පහළින් කෙවුළෝ (ධීවරයෝ) දැල් බඳිති. ඒ දියේ පා වී එන අපද්‍රව්‍ය රජුගේ සිරුර ස්පර්ශ කිරීම වළකාලීම සඳහාය. මෙසේ රජතුමා මුළු දවස පුරා ම ජලක්‍රීඩා කොට, සවස් කාලයෙහි පෙරළා නුවර බලා යන්නට සූදානම් විය. දැල් මුදන කෙවුළෝ දැලේ රැඳුණු විශාල අඹ ගෙඩිය දැක පුදුමට පත්වී, ‘එය කිනම් ඵලයක් දැ’යි නොදැන රජුට පෙන්වූහ.
එවිට රජතුමා ‘මේ ගෙඩිය කුමක්දැ’යි කෙවුළන්ගෙන් ඇසුවේය. ‘දේවයන් වහන්ස, අපි නො දනිමු’ ‘කවුරු නම් මේ ගැන දනිත් ද?’ දේවයිනි, වැද්දෝ දනිති.’ ‘එසේනම් වැද්දන් මෙහි කැඳවවු යැ’යි රජතුමා නියෝග කෙළේය. වැද්දන් රජු වෙතට පැමිණි කල්හි, ඔවුන්ගෙන් අසා එය අඹ ගෙඩියක් බව දැනගත් රජතුමා වහා පිහියක් අතට ගෙන, අඹ ගෙඩිය කපා, පළමු කෑල්ල වැද්දන්ට කන්නට දුන්නේය. පසුව අඹ රසය විඳි රජතුමා අන්තඃපුර කාන්තාවන්ටද, ඇමතියන්ට ද, අඹ කන්නට දුන්නේය. ඒ අඹ ගෙඩියේ රසය, රජුගේ මුලු සිරුර පුරා පැතිර ගියේය. රස තෘෂ්ණාවෙහි බැඳුණු රජතුමා, ඒ අඹ ගස පිහිටි ස්ථානය වැද්දන්ගෙන් අසා, එය හිමාල පෙදෙසෙහි, මේ ගංගා නදියේ ම ඉවුරෙහි පිහිටි එකක් බව දැන, නැව් කිහිපයක් එකට සම්බන්ධ කොට, බැඳ, වැද්දන් මාර්ගෝපදේශකයන් කොටගෙන, ඔවුන් විස්තර කළ මගින් ගංදියේ උඩුගං බලා ගියේය. ගස පිහිටි තැන සම්බන්ධයෙන් විස්තර කිරීමේ දී, ‘මේ ගමනට මෙතෙක් දවස් ගත වේ යැ’යි වැද්දෝ රජුට නො කීහ. එහෙත් ගමනට දවස් කීපයක් ගතවිය. කෙසේ වුවත් අනුපිළිවෙලින් ගස ඇති තැනට පැමිණි පසු, වැද්දෝ, දේවයිනි, මේ ඒ අඹ ගස යැ’යි රජුට දැනුම් දුන්හ. නැවත එතැනම රැඳවූ රජතුමා මහජනයා පිරිවරාගෙන පයින්ම ගස ඇති තැනට ගොස්, ගස මුල යහනාවක් සකසවාගෙන, එහි හිඳ ඉදුණු අඹ ඇති තාක් අනුභව කොට, නොයෙක් රස ඇති වෙනත් බොජුන් ද වළඳා, එහිම වැද හොත්තේය. සියලු දිසාවන්හි ආරක්‍ෂක පුරුෂයන් රැකවල්හි යොදා තිබුණි. රාත්‍රී කාලයේ ආරක්ෂාව සඳහා විශාල ගිනිමැලයක් ද, ආරක්‍ෂක පුරුෂයෝ දැල්වූහ.
මෙසේ රජු ඇතුළු පිරිස නින්දට වැටුණු කල්හි, බෝසත් වඳුරු රාජයා සිය පිරිවරත් සමග මැදියම් රෑ අඹ ගස වෙත පැමිණියේය. අසූදහසක් වඳුරෝ අත්තෙන් අත්තට පනිමින් සිත් සේ, අඹ කන්නට පටන් ගත්හ. උන්ගේ ශබ්දයෙන් පිබිදුණු රජතුමා සඳඑළියෙන් වඳුරන් දැක, වහා මිනිසුන් නැගිටුවා දුනුවායන් කැඳවා ‘මිනිසුනි, මේ ගෙඩි කන වඳුරන් අතුරෙන් එකදු වඳුරෙකුටවත් පැන යන්නට බැරි වන ලෙසින් වට කොට විදිවු. හෙට අපි අඹත් සමග වඳුරු මස් කන්නෙමු’යි කීය. දුනුවායෝ ද ‘යහපතැ’යි පිළිගෙන, ගස වටකොට දුනුවලට ඊතල යොදා බලා සිටියහ. මේ දුටු වඳුරෝ මරණ බියෙන් බියපත්ව පලා යාමට මගක් නොදැක බෝසතුන් වෙත ගොස් ‘දේවයිනි, පලා යන වඳුරන් විද හෙළන්නෙමු’යි කියා දුනුවායෝ ගස පිරිවරා සිටිති. අපි දැන් කුමක් නම් කරමුදැ’යි අසා වෙවුලමින් බලා සිටියහ. උදා වී ඇති තත්ත්වය සැලකිල්ලට ගත්, බෝසත් වඳුරු රාජයා සෙසු වඳුරන් අමතා, ‘තෙපි කිසිසේත් බිය නො වවු. මම තොපට ජීවිත දානය ලබාදෙන්නෙමැ’යි, වඳුරන් අස්වසා, ගසේ මුදුනට විහිදුනු උසම අත්තට නැග, එතැනින් ගඟට නැමී තිබුණු අත්තට පැන ගත්තේය. එම අත්තෙහි කෙළවරටම ගිය වඳුරු රාජයා, දුන්නක උසින් දුනු සියයක් පමණ ඈතින් වූ ගඟෙන් එගොඩ පිහිටි ගස් ගොන්නක් මත්තට පැන, එතැනින් බිමට බැස, කල්පනා කරන්නට පටන් ගත්තේය. ‘අඹ අත්තේ සිට මේ ස්ථානයට පැමිණි දුර මෙපමණෙකි’යි, මෙසේ අහසේ ඇති දුර ප්‍රමාණය, තම සිතෙන් තීරණය කොටගත් වඳුරු රාජයා, එක් වේවැලක් මුලින් සිඳ එය මැනවින් පිරිසිදු කොටගෙන, ‘මේ වේවැලෙන් මෙතරම් ප්‍රමාණයක්, ගසේ බැඳීම සඳහා යන්නේය. අහසේ දුර ප්‍රමාණයට මෙතරම් ප්‍රමාණයක් සෑහෙන්නේ යැ’යි කියා, මේ ස්ථාන දෙක ගැන පමණක් සිතූ නමුත්, තමාගේ ඉඟටියෙහි බැඳීම සඳහා යන වේවැල් ප්‍රමාණය ගැන අමතක කෙළේය.
අනතුරුව වේවැල අතට ගත් වඳුරා, එහි එක් කෙළවරක් නදියේ ඔබ්බෙන් පිහිටි කිසියම් ගසක බැඳ, අනෙක් කෙළවර තම ඉඟටියෙහි බැඳගෙන, මහත් වූ ජවයක් උපදවාගෙන, සුළඟින් වෙන් වුණු වලාකුළක් මෙන්, හුන් අත්තෙන් පැන, අඹ අත්ත අල්ලා ගත්තේය. වේවැලේ ඉඟටියෙහි බැඳීමට යන වේවැල් ප්‍රමාණය නො සලකා හැරි බැවින්, අඹ අත්තට ගොඩනැගීමට නොහැකි වූ වඳුරු රාජයා, අත්දෙකින් පමණක් අත්තෙහි එල්ලී සිටියේය. අනතුරුව සෙසු වඳුරන්ට සංඥා කොට ළඟට ගෙන්වා ගත් වඳුරු රාජයා, තමාගේ පිට පාගමින් ගොස්, වේවැල දිගේ එගොඩට යන ලෙස ඔවුනට දැනුම් දුන්නේය. අසූදහසක් වඳුරෝ බෝසතුන්ට වැඳ සමා කරවාගෙන, සැපසේ එගොඩ වූහ. එකල දේවදත්ත ද වඳුරෙක් ව වඳුරු රංචුවෙහි සිටියේය. මේ අවස්ථාව තදින් සිතට ගත් ඒ වඳුරා ‘මේ මාගේ පසමිතුරා පිටුදකින්නට සුදුසු වේලාව යැ’යි කල්පනා කොට, තමා සිටි අත්තෙන් ඉතා උඩින් පිහිටි අත්තක් මුදුනට නැග, මහත් වූ ජවය උපදවාගෙන, බෝසත් වඳුරාගේ පිට මැද්දට පැන්නේය. එම පහරින් බෝසතුන්ගේ හදවත දැදුරු විය. වේදනාව ඉතා බලවත් විය. පවිටු වඳුරා බෝසතුන්ට වේදනාව ඉතිරිකොට එගොඩට පැන ගත්තේය. බෝසත් වඳුරා එතැනම තනි විය. නොනිදා සියල්ල ගිනිමැලයෝ එළියෙන් ද, සඳඑළියෙන් ද, මැනවින් බලා සිටි රජතුමා, බෝසතුන් ගැන කල්පනා කොට ‘මේ වඳුරු රාජයා තිරිසන් සතෙක් වීත්, තමාගේ ජීවිතය ගණන් නොගෙන, තම පිරිසට යහපතක් ම කෙළේ නොවේ දැ’යි, සිතමින් වැද හොත්තේය.
රාත්‍රිය පහන් වූ කල්හි, හිමිදිරි උදෑසන පිබිදුණු රජතුමා, බෝසතුන් ගැන අතිශයින් පැහැදී, ‘මේ වඳුරු රාජයාට මෙසේ මැරෙන්නට ඉඩ හැරීම අයුතු ය. එබැවින් කිසියම් උපායකින් ඔහු බස්සවාගෙන, පෝෂණය කරන්නෙමි’යි කල්පනා කොට, එකට බැඳි නැව් සමූහය, වඳුරා එල්ලී සිටි තැනට පහළින් නවත්වා, නැව මත අට්ටාලයක් බන්දවා, සෙමෙන් සෙමෙන් වඳුරා සිටි තැනින් මුදා පහතට ගෙන්වා ගත්තේය. කිසියම් සයනයක කසාවතක් එළා, ඒ මත තැබූ වඳුරාගේ ශරීරය, ගංගා ජලයෙන් පිරිසිදුකොට, වඳුරාට හකුරු පැන් පොවා, මුළු සිරුර පුරා, දහස් වතාවක් සිඳින ලද තෙල්වලින් පිරිමැද, යහන මත එළු සමක් එළා, ඒ මත වඳුරා හොවා, කිසියම් කුඩා ආසනයක් ගෙන්වාගෙන එහි වාඩි වූ රජතුමා වඳුරාට මෙසේ කීවේය.
මහා වඳුරාණෙනි, යමෙක් ජීවිත පරිත්‍යාගයෙන් (වඳුරු රංචුව) සුවසේ එතෙර කරවීද? ඒ ඔබ උන්ගේ කවුද? ඔවුහු ඔබේ කවුරු වෙත්ද?
පින්වත් මහා වඳුරාණෙනි, ඒ ඔබ තම ජීවිතය ගණන් නොගෙන එනම්, තුලනය කොට බලා, ජීවිතය පරිත්‍යාග කොට, මේ වඳුරන් සුවසේ එතෙර කරවූයෙහිය. කිමෙක්ද? ඔබ ඔවුන්ගේ කවුද? ඔවුහු ඔබේ කවුරු වෙත්ද? යන අර්ථයි.
රජතුමාගේ ප්‍රශ්නයට පිළිතුරු දෙමින් බෝසත් වඳුරු රාජයා රජුට අවවාද වශයෙනුත් සමග මේ ගාථා ප්‍රකාශ කෙළේය.
2. රජතුමනි, ඔබට බිය වූ, ශෝකයෙන් පීඩාවට පත් වූ, ඒ (වඳුරු) රංචුව පරිහරණය කරන මම, උන්ගේ ප්‍රධානියා වන රජතුමා වෙමි.
3-4 ඒ මම තෙමේ ම දුනු සියයක් පමණ ඈතට පැන, පසුපස දෙපා සමීපයෙහි, (ඉඟටියෙහි) අඹරන ලද වැලක් දැඩි ව බැඳ එතැන් සිට, සුළඟින් වෙන්වුණු වලාකුළක් සේ නික්මුණේ (අඹ) ගසට පැන්නෙමි. (ගස අල්ලා ගන්නට) නොහැකි වූ මම, අත්වලින් එහි අත්තක් අල්ලා ගත්තෙමි.

5. අත්තෙන් හා වැලෙන් ඇදී සිටින ඒ මා, කකුල්වලින් පාගමින් වඳුරෝ සුවසේ නික්ම ගියහ.
6. (වැලෙන් කළ) බැඳීම මා නො තවයි. මෙයින් සිදුවන මරණ වදය ද මා නො තවන්නේය. යම් පිරිසකට මම රජ කෙළෙමි ද? මා විසින් ඔවුහු සුවසේ මුදා හරින ලදහ.
7. සතුරන් දමනය කරන රජතුමනි, මෙය ඔබට උපමාවකි. එය අසනු මැනවි. මනා අවබෝධයක් ඇති ක්‍ෂත්‍රිය රජකු විසින් රටට ද, යෝග්‍ය හැමට ද, බල සේනාවන්ට ද, නියම් ගම්වලට ද, සියලු දෙනාට ද සැප සැලසිය යුතුය.
මෙහි **‘තෙසං’** යනු ‘ඒ අසූදහසක් වඳුරන්ට’ යන අර්ථයි. **භීතානං තෙ** යනු ‘විදීමට අනකොට සිටි ඔබට බිය වූ’ යන අර්ථයි. ‘අරිදම’ යනුවෙන් රජු අමතයි. සොරුන් ආදී වූ සතුරන් දමනය කරන බැවින් රජුට අරින්දම යැයි කියනු ලැබේ. **‘විස්සට්ඨයිනූනෝ සතං’** යනු ‘නො නඟන ලද දුනු සියයක් පමණ දුර අහසෙහි, තෙමේ ම පැන, මිදී ගොස්, යන අර්ථයි. **‘තතො’** යනු ‘මේ ගසින් පැන, පිටත්ව ගිය තැනින්’, යන අර්ථයි. **‘අපරපාදෙසු’** යනු ‘පසුපස දෙපාවල, මෙය ඉඟටිය සඳහා කියන ලද්දකි’ යන අර්ථයි. බෝසත් තෙමේ ඒ අඹරන ලද වේවැල සිය කටී පෙදෙසෙහි දැඩිව බැඳ පසුපස පාවලින් පොළවට ඇන, එතැනින් මිදී වාත වේගයෙන් අහසට පැන්නේය’ යන අර්ථයි. **‘නුණ්ණො රුක්ඛං උපාගමිං’** යනු සුළඟන් කැඩුණු වලාකුළක් මෙන්, තමාගේ ජව වේගයෙන් වෙන්ව ගොස්, එනම්, සුළං පහරින් වෙන් කරන ලද වලාකැටියක් මෙන්, ඒ අඹගසට පැමිණියෙමි’ යන අර්ථයි. **‘අප්පභවං’** යනු ඒ මම ඒ අහස් පෙදෙසෙහි, ගසට පැන ගැනීමට නොහැකිව, ඒ ගසේ අත්තක් දෑතින් අල්ලා ගත්තෙමි’ යන අර්ථයි.
**‘වියායතං’** යනු වීණාවක බමර තත මෙන්, ගසේ අත්තෙන් ද, මේ වැලෙන් ද දෙපසට අදින ලද ශරීර ඇතිව’ යන අර්ථයි. **‘සමනුක්කමන්තා’** යනු ‘මා විසින් අනුදන්නා ලදුව, මට වැඳ සමා කරවාගෙන, පාවලින් මගේ ඇඟ පාගා ගෙන, නිරතුරුව පාගමින් සුව සේ ගියාහු ය.’ යන අර්ථයි. ‘තං මං න නපතෙ බන්‍ධො’ යනු ‘ඒ වේවැල් බැඳුම මා නොතවයි. දැන් මේ මරණයත් මා නොතවන්නේය. කුමක් නිසාද? මම යම් කෙනෙකුන්ට රජකම් කෙළෙම්ද? මා විසින් ඔවුහු සුව සේ එතෙර කරන ලදහ. ඒ නිසාය. මහරජතුමනි, මේ තැනැත්තා අපට ඇති වූ දුක දුරුකොට, සැප ගෙන දෙන්නේ යැ’යි, ඔවුහු මා ඔවුන්ගේ රජතුමා බවට පත් කළහ. මමද ‘තොපට උපන් දුක දුරු කරන්නෙමි’යි යන හැඟීමෙන්ම, ඔවුන්ගේ රජතුමා බවට පත් වූයෙමි. අද මා විසින් ඔවුන්ගේ මරණ දුක මගහරවා ජීවිත සුවය ඔවුන්ට ලබාදෙන ලදි. එබැවින් මේ බන්‍ධනය මා නොතවයි. මේ මරණ වධය ද මා නොතවන්නේය’ යන අර්ථයි.
**‘එසා තෙ උපමා’** යනු ‘මහරජතුමනි, මේ මා විසින් කළ ක්‍රියාව ඔබට කදිම උපමාවකි.’ යන අර්ථයි. **‘තං සුණොහි’** යනු ‘එබැවින් මේ උපමාව සසඳා බලා තමාට දෙනු ලබන අවවාද අසනු මැනව’ යන අර්ථයි. **‘රඤ්ඤා රට්ඨස්ස’** යනු ‘මහරජතුමනි, රජකු විසින් උක් යන්ත්‍රයක උක් අඹරන්නාක් මෙන්, රුට නොපෙළා, සතර අගතියෙන් වෙන්ව, සතර සංග්‍රහ වස්තුවෙන් ජනයාට සංග්‍රහ කරමින්, දසරාජ ධර්මයන්හි පිහිටා, මා මෙන් ස්වකීය ජීවිතය පරිත්‍යාග කොට හෝ, ‘කිමෙක්ද? මාගේ රටවැස්සෝ බියෙන් තොරව, ග්‍රීෂ්ම කාලයෙහි විවර කරන ලද දොරවල් ඇතිව, නෑයින්ගෙන් හා පිරිවර ජනයාගෙන් පිරිවරන ලදුව, සිය පපුව මත තම දරුවන් නළවමින්, සිසිල් සුළං පවන් සලමින්, හිතේ හැටියට තමා සන්තක දේ පරිභෝග කරමින්, කායික හා චෛතසික සුවය විඳිමින් ජීවත් වන්නාහුදැ’යි මුළු රට ගැන ද රථ-වාහන-ගැල් ආදියෙහි යොදන සතුන් ගැන ද, පාබල සේනා ආදි වූ බලසේනා ගැන ද, ගම්-නියම්ගම්-ජනපද ආදිය ගැනද, සියලු දෙනාගේ ම, සැප ගැන සෙවිය යුතුයු. පරීක්‍ෂා කර බැලිය යුතුය’ යන අර්ථයි. **‘ඛත්තියෙන පජානතා’** යනු කෙත්වලට අධිපති බැවින්, ක්‍ෂත්‍රිය යන නම ලැබූ රජු විසින්, සෙසු ජනයා ඉක්මවා අවබෝධයෙන්, පරිපූර්ණ ඥානයෙන් යුක්ත විය යුතුය’, යන අර්ථයි.
මෙසේ බෝසත් තෙමේ රජුට ඔවදන් දී, අනුශාසනා කරමින්ම කලුරිය කෙළේය. රජතුමා ඇමැතියන් කැඳවා, ‘පුරුෂයෙනි, මේ වඳුරු රාජයාට රජකුට මෙන්, ආදාහන කටයුතු කරවු’යැයි, නියෝග කොට අන්තඃපුර ස්ත්‍රීන්ට ද කථාකොට ‘තෙපි රතු වත් හැඳ, කෙස් විසුරුවාගෙන අත්වල පන්දම් දරා, වඳුරු රාජයා පිරිවරා ආදාහන මලුවට යවු’යැයි, අණ කෙළේය. ඇමැතිවරු ගැල් සියයක් පමණ දර එකතුකොට, මහත් වූ චිතකයක් සාදා රජකුමට කරන ආකාරයෙන් බෝසතුන්ගේ ආදාහන කටයුතු සිදුකොට, හිස් කබල වෙන් කොටගෙන, රජු සමීපයට ගියහ. රජතුමා බෝසතුන් වෙනුවෙන්, ඒ ආදාහන මලුවෙහි සෑයක් ද කරවා, එහි පහන් දල්වා තබා, සුවඳ මල් ආදියෙන් පුදා හිස්කබල රනින් ආලේප කරවා, එය කුන්තායුධයෙහි රඳවා, එය පෙරටුකොට ගෙන, සුවඳ-මල්වලින් පුද සත්කාර කරමින්, බරණැසට ගෙන ගොස්, රාජකීය ද්වාරයෙහි ඇතුල් පැත්තෙහි කුන්තායුධය සිටුවා තබා, මුළු නුවරම සරසවා සතියක් පුරා පූජා පැවැත්වීය. ඉක්බිති ඒ හිස් කබල ගෙන චෛත්‍යයක් කරවා, දිවි ඇති තෙක්, සුවඳ-මල් ආදියෙන් පුදමින්, කටයුතු කළ රජතුමා බෝසතුන්ගේ අවවාදයෙහි පිහිටා, දානාදී පින්කම් කොට, දැහැමින් රාජ්‍යය විචාරා ජීවත්වය සිට, දිවි කෙළවර මියගොස් දෙව්ලොව උපන්නේය.
බුදුරජාණන් වහන්සේ මේ ධර්ම දේශනාව ගෙනහැර දක්වා, සත්‍යය ප්‍රකාශකොට, ජාතකය නිමවා වදාළ සේක. එදා රජතුමා නම්, ආනන්ද තෙරණුවෝය. දුෂ්ට වඳුරා නම් දේවදත්තය. පිරිස බුදු පිරිසය. වඳුරු රාජයා වූ කලී, ‘මම ම යැ’යි බුදුරජාණන් වහන්සේ, තමන් වහන්සේ දක්වා වදාළ සේක.
**‘අම්බාහමද්දං වනමන්තරස්මි’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ දෙව්රම් වෙහෙර වැඩවෙසෙන සේක, ක්ලේශ නිග්‍රහයක් නිමිති කොටගෙන වදාළ සේක. මෙහි වර්තමාන කථාවස්තුව ‘පාණීය’ ජාතකයෙහි දැක්වේ. ඒ අනුව සැවැත්නුවර විසූ පන්සියයක යහලු පිරිසක් සසුනෙහි පැවිදි වී දෙව්රම් වෙහෙර විශ්‍රාම ශාලාව තුළ කෙළවරෙහි වාසය කළහ. නොනිදා හුන් කිසියම් දවසක රෑ මැදියමේ දී ඔවුන්ට කාම විතර්කයක් ඇතිවිය. බුදුරජාණන් වහන්සේ තම ශ්‍රාවකයන් ගැන දවල්ට තුන්වරක් බැගින් ද, රෑට තුන්වරක් බැගින් ද, සය වරක් සොයා බලන සේක. කිරල් දෙනක් තම බිත්තර රකින්නාක් මෙන් ද, සෙමර මුවකු වලිගය රකින්නාක් මෙන් ද, මවක ස්වකීය ප්‍රිය පුත්‍රයා රකින්නාක් මෙන් ද, කණකු තම එකම ඇස රකින්නාක් මෙන් ද, බුදුරජාණන් වහන්සේ තම සව්වන් රකින සේක. ඒ ඒ අවස්ථාවල උපන් ක්ලේශයන්ට නිග්‍රහ කරන බුදුරජාණන් වහන්සේ, එම කෙලෙසුන්ගෙන් මිදෙන අයුරු, භික්‍ෂූන්ට උගන්වන සේක. එදා ද බුදුරජාණන් වහන්සේ රෑ මැදියම් වේලෙහි භික්‍ෂූන් ගැන සොයා බලද්දී, මුළු ජේතවනයම පිරික්සද්දී, එකී භික්‍ෂූන්ට ඇති වූ විතර්කය දැක, ‘මේ භික්‍ෂූන්ගේ සිත් තුළ, මේ කාම විතර්කය වැඩුණහොත්, එය මොවුන්ගේ රහත්වීමට ඇති හේතුව සිඳ දමන්නේය. එබැවින් දැන්ම ම ඔවුන්ගේ ක්ලේශ, නිගරු කොට බැහැර කිරීමෙන්, ඔවුන්ට රහත් බව ලබා දෙන්නෙමි’යි, ගඳකිළියෙන් නික්ම ආනන්ද තෙරුන් කැඳවා, ‘ආනන්දය, සන්ථාගාරයෙහි කෙළවර වෙසෙන සියලු භික්‍ෂූන් මෙතැනට රැස් කරවන්නැ’යි වදාරා, ඔවුන් එතැනට රැස් කොට, තමන් වහන්සේ, පනවන ලද බුද්ධාසනයෙහි වැඩ හිඳ, ‘මහණෙනි, සිත තුළ ඇතිවන කෙලෙසුන්ට වසඟ වීම, කිසිසේත් නොවටී, වැඩෙන කෙලෙස් වනාහි සතුරකු වැනිය. ක්ලේශයෙන් යුත් භික්‍ෂුව මහා විපතකට පැමිණෙයි. එබැවින් භික්‍ෂූන්ට නම් අල්පමාත්‍ර වූ ද ක්ලේශයක් ඇති වූ කල්හි, එයට නිග්‍රහකොට බැහැර කරන්නට වටී. පැරණි පඬිවරු අල්පමාත්‍ර වූ ද අරමුණක් දැක, තම සිතේ පැවති කෙලෙසුන් බැහැරකොට, පසේ බුදු බව උපදවා ගත්හ’යි කියා මේ අතීත කථාව මෙසේ වදාළ සේක.
පෙර බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ බරණැස් නුවර ප්‍රධාන වාසල් දොරටුව සමීපයෙහි කිසියම් කුඹල් පවුලක උපත ලැබ, නිසි වියට පත්ව පවුල් බර කරට ගෙන එක් පුතකු ද එක් දියණියක ද ලැබ, වළං සාදා විකිණීමෙන් අඹු දරුවන් පෝෂණය කරයි. මෙකල කළිඟු රටේ දන්ත පුරයෙහි ‘කරණ්ඩු’ නම් රජතුමා මහත් වූ පිරිවරින් උයනට යන කල්හි, උයන් දොරටුව සමීපයෙහි ගෙඩිවලින් පිරී අතු බරවුණු, මිහිරි රසැති ගෙඩි ඇති, අඹ ගසක් දැක ඇතුපිට ම හිඳගෙන, අත දිගුකොට ඉදුණු එක් අඹගෙඩියක් කඩාගෙන, උයනට පිවිස මඟුල් ගල්තලාවෙහි වාඩි වී, දිය යුතු අයට ද දී, අඹගෙඩිය අනුභව කෙළේය. එතෙක් කිසිවකු විසින් අතක් නොතැබූ, අඹගසට රජු අත තැබීමෙන් පසු, මහත් අපල කාලයක් උදා විය. රජු ගෙඩියක් කඩා ගනු දුටු ඇමතිවරු ද, බ්‍රාහ්මණ-ගෘහපති ආදීහුද, සෙසු පරිවාර ජනයෝ ද, අඹ කඩාගෙන කන්නට පටන් ගත්හ. පසුව එතැනට පැමිණි පැමිණි අය, පොලු මුගුරුවලින් ගසා ද, ගසට නැග අතු පිටින් බිඳගෙන ද අඹ කෑහ. අන්තිමේ දී ගසේ අමු අඹ ගෙඩියක්වත් ඉතිරි නොවීය.
මුළු දවස පුරාම උයන් ක්‍රීඩාවෙහි නිරත වූ රජතුමා, සැඳෑ කාලයේ, අලංකාර කරන ලද ඇතුපිට නැගී, පෙරළා වාසල වෙත යන්නට පිටත් විය. උයන් දොරටුව ළඟට පැමිණි රජතුමා ඉහත කී අඹ ගස දැක, එක්වරම ඇතුපිටින් බිමට බැස්සේය. තනිව ම අඹගස වෙතට ගිය රජතුමා අඹ ගස දෙස බලා, ‘මේ අඹ ගස උදෑසන දුටු අයට කෙතෙක් බලා සිටියත්, සෑහීමකට පත් නොවන අයුරින් තිබුණේය. ගෙඩිවලින් පිරී, අතු බර වී, ශෝභමානව තිබුණේය. දැන් වනාහි ගෙඩි කඩා ගැනීමෙන් අතු සුණු විසුණු වී, විනාශ වූ අඹ ගසක්ව අශෝභමානව පවතී යැ’යි සිතුවේය. මෙසේ සිතන රජතුමා වටපිට බලන අතර, වෙනත් ගෙඩි නැති අඹ ගසක් දැක, ‘මේ අඹගස මේ විපතට මුහුණ දුන්නේ, තමාගේ ගෙඩි නිසාමය. මේ ගිහි ජීවිතයද, ගෙඩි ඇති අඹ ගසක් වැනිය. පැවිද්ද වූ කලී ගෙඩි නැති ගසක් වැනිය. කරදර එනුයේ ගෙඩි ඇති ගසටය. බිය ඇති වන්නේ යමක්-කමක් ඇති පුද්ගලයාටමය. ධනය නැත්තකුට බියක් ද නැත. මා ද, ගෙඩි නැති ගසක තත්ත්වයට පත්විය යුතු යැ’යි සිතා, ගෙඩි ඇති ගස අරමුණු කොටගෙන, ගස මුලදීම හිටගෙන ම තිලකුණු මෙනෙහි කොට, විදර්ශනා වඩා, ‘පච්චේක බෝධි ඥානය’ උපදවා ගත්තේය. අනතුරුව ‘මම මාගේ මව්කුස නමැති කුටිය සිඳ-බිඳ දැමුවෙමි. භව තුනම සින්දෙමි. ප්‍රතිසන්ධිය බැහැර කෙළෙමි. සසර නමැති නිසරු භූමිය පිරිසිදු කෙළෙමි. කඳුළු සමුදුර වියලා දැම්මෙමි. ඇටසැකිල්ල නමැති පවුර බිඳ දැම්මෙමි. මට නැවත පිළිසිඳ ගැනීමක් කැල ම නැතැ’යි මෙසේ ආවර්ජනා කළ රජතුමා සර්වාභරණයෙන් ම සැරසී, ගස ළඟ හිටිවනම සිටියේය.
මේ දුටු ඇමැතිවරු ‘මහරජතුමනි, ඔතැන බොහෝ වේලාවක් සිටගෙන සිටියේ නොවේදැ’යි කීහ. ‘ඇමැතිවරුනි, මම රජෙක් නොවෙමි. මම වූ කලී පසේ බුදුවරයෙක්මි’යි එතුමා කීය. ‘රජතුමනි, පසේ බුදුවරු නම් ඔබ වැන්නෝ නොවෙති.’ ‘ඇමැතිවරුනි, ඔවුහු කෙබඳු වෙත්ද?’ ‘රජතුමනි, උන්වහන්සේ කෙස්රවුලු බහා, කසාවතින් වැසී, කුලයෙහි හෝ පිරිස් හි නො ඇලී, සුළඟින් වෙන්වුණු වලාකුළක් මෙන්, රාහුගෙන් මිදුණු සඳමඬල මෙන්, බබළමින් හිමාල වනයෙහි ‘නන්‍දමූලක’ පර්වත ප්‍රාන්තයෙහි වාසය කෙරෙති. දේවයිනි, පසේ බුදුවරු නම්, එබඳු ස්වරූප ඇත්තෝ යැ’යි ඇමැතිවරු උත්තර දුන්හ. එකෙණෙහි ම එතුමා සිය දකුණු අත ඔසවා, තම හිස පිරිමැද්දේය. ඒත් සමගම ගිහි බව අතුරුදන් විය. ශ්‍රමණ භාවය පහළ විය.
1. තුන් සිවුර ද, පාත්‍රය ද, දැලි පිහිය ද, ඉඳිකටුව හා නූල් ද, පටිය ද, පෙරහන්කඩ ද, යෝගී භික්‍ෂුවට සුදුසුය.
මෙසේ දක්වන ලද, මේ සියලු ශ්‍රමණ පිරිකර, එතුමාගේ කය හා සම්බන්ධ විය. මොහොතකින් අහසට නැගුණු මේ පසේ බුදුරජ තෙමේ අහසෙහි සිට මහජනයාට අවවාද දී, අහසින් ම උතුරු හිමාලයෙහි පිහිටි නන්‍දමූලක පර්වත ප්‍රාන්තයට වැඩියේය.
ගන්ධාර රටේ තක්‍ෂිලා නුවර ‘නග්ගජි’ නම් රජතුමා ස්වකීය ප්‍රාසාදයෙහි උඩුමහල් තලයට නැග, එහි පනවා තිබුණු මාහැඟි ආසනය මත වැඩ හුන්නේය. ඒ සමීපයෙහි බිම හිඳගත් එක් වනිතාවක්, අවට සුවඳ ගැන්වීම සඳහා, සුවඳ කුඩු අඹරමින් හුන්නාය. ඇගේ එක් අතෙක එක් මැණික් වළල්ලක් බැගින් තිබුණි. දෑතින් ම මඳ වේලාවක් සුවඳ කුඩු ඇඹරූ ඈ එක් අතෙක තිබූ වළල්ල ගලවා අනෙකෙහි පැළඳ ගෙන වළල්ල නැති අතින් සුවඳ කුඩු එක්තැන් කරමින් ද, අලුත් කොටස් එකතු කරමින් ද, නැවත අරඹන්නට පටන් ගත්තාය. ඒ දුටු රජතුමා ‘මේ තැනැත්තියගේ අතෙහි වළලු දෙකක් එක් වූ පමණින්, ගැටෙන්නට පටන් ගත්තේය. නාදය පටන් ගත්තේය. වළලු දෙක වෙන්ව දෑතේ පවතිද්දී, කිසිදු ගැටීමක් නැත. එකතුවෙන්ම ගැටුමත්, ශබ්දයත් ඇතිවිය. මෙපරිද්දෙන් ම මෙලොව සත්ත්වයෝ ද වෙන් වෙන්ව සිටින කල්හි නො ගැටෙති. ශබ්ද නො කරති. එකට එකතු වූ කල්හිම එනම්, දෙන්නෙක් තුන්දෙනේක එක් වුවත්, ඔවුනොවුන් හා ගැටෙති. කලහ කෙරෙති. මම වනාහි කාශ්මීර-ගන්ධාර යන රාජ්‍ය දෙකෙහිම රටවැසියන්ට රජකම් කරමි. මේ සියල්ලම අත්හැර දමා තනිව වාසය කරන්නට වටී. එවිට මෙතෙක් පැවති කිසිදු ගැටුමක් මා ඉදිරියට නොපැමිණේ යැ’යි හිඳගෙනම වළලුවල ගැටීම අරමුණට ගෙන තිලකුණු මෙනෙහි කොට, විදර්ශනා වඩා, පච්චේක බෝධි ඥානය’ උපදවා ගත්තේය. සෙසු විස්තර මීට මුලින් කී කථාවට සමානය.
විදේහ රටේ මියුලු නුවර ‘නිමි’ රජතුමා උදේ ආහාරය නිමවා ඇමැති ගණයා පිරිවරාගෙන, උඩුමහල් තලයේ සීමැදුරු කවුළුව විවරකොට ගෙන, වීථිය දෙස බලාගෙන සිටියේය. ඒ අතර කිසියම් මස් කඩයකින් මස් පෙත්තක් ඩැහැගත්, උකුස්සෙක් අහසට පියඹා ගියේය. ඒ දුටු එහෙන් මෙහෙන් පියඹා ආ ගිජු ලිහිණි ආදි වෙනත් පක්‍ෂීහු ඒ උකුස්සාට, මස් කැබැල්ල හේතු කොටගෙන, ඌ වටකොට හොටවලින් කොටන්නටත්, පියාපත්වලින් පහර දෙන්නටත්, පාවලින් පාගන්නටත් පටන් ගත්හ. තමාට ඇති වූ වධය ඉවසාගත නොහුණු, උකුස්සා මස් පෙත්ත බිම හෙළීය. බිම වැටෙන්නට පෙරාතුවම එය වෙනත් කුරුල්ලෙක් ඩැහැ ගත්තේය. සැණෙකින් උකුස්සා අත්හළ පක්‍ෂීහු, මස් පෙත්ත ඩැහැගත් කුරුල්ලා පසුපස එලවමින් පහර දෙන්නට, ලුහුබඳින්නට පටන් ගත්හ. ඌ ද එය අත් හළේය. වෙනෙකෙක් එය ඩැහැ ගත්තේය. මේ දුටු රජතුමා ‘යම් යම් පක්‍ෂියෙක් මස් පෙත්ත ගත්තේ ද? ඔහුට ම දුක ඇතිවිය. ඔහුම පීඩාවට පත්විය. යමෙක් එය අත්හළේ ද, ඒ ඒ අයට සැනසීම ලැබුණි. මේ පංචකාම සම්පත්තිය එසේමය. යමෙක් යමෙක් එය ගනීද? ඔහුට ම දුක ලැබේ. අනෙකාට එනම්, එයින් මිදුණු තැනැත්තාට සැපය. මෙය හැමෝට ම සාධාරණ දහමකි. මට ස්ත්‍රීන් පමණක් සොළොස් දහසකි. එබැවින් උකුස්සා අත්හළ මස් කැබැල්ල මෙන්, මේ සියලු පස්කම් ගුණයන් බැහැරකොට, සැපවත් වන්නට මේ සුදුසු කාලයයි. මෙසේ කල්පනා කළ ඔහු, ඒ ගැන නුවණින් මෙනෙහි කොට බලා, තිලකුණු මෙනෙහිකොට, විදසුන් වඩා හිටිවන ම ‘පච්චේක බෝධි ඥානය උපදවා ගත්තේය. ඉතිරි විස්තරය මීට මුලින් කී කථාවට සමානය.
උත්තර පංචාල රටේ කම්පිල්ල නුවර ‘දුම්මුඛ’ නම් රජෙක් රාජ්‍යය විචාළේය. උදෑසන ආහාරය වැළඳූ රජතුමා සියලු අලංකාරයෙන් සැරසුනේ, ඇමැති ගණයා විසින් පිරිවරන ලදුව, විවර කළ සීමැදුරු කවුළුවෙන් රජමිදුල දෙස බලමින් සිටියේය. එවිට ම රජගෙදර ගොපල්ලෝ හරක් ගාල් විවෘත කළහ. ගාලෙන් නික්මෙන හරක් අතර සිටි ගොන්නු කිහිප දෙනෙක්, එක් වැස්සියක කෙරෙහි හැඟීම් ඇතිකොට ගෙන, ඈ පසුපස ලුහුබැන්දාහ. එහි සිටි ඉතා සියුම් උල් සහිත අං යුවලක් ඇති, විශාල ගොනෙක් වැස්සියගේ ළඟින් ම යන කල්හි, තවත් ශක්තිමත් ගොනකු එතැනට පැමිණෙනු දැක, වහා නැවතී ඌ දෙස තරහින් බැලුවේය. ලිංගික ඊර්ෂ්‍යාවෙන් මැඩුණු (උල් සහිත අං යුවලක් ඇති) ඒ ගොනා ඔහු හා තරගයට පැමිණි ගොනාගේ පිටුපසින් ගොස්, උගේ දෙකලවා අතරට වැරෙන් පහර දුන්නේය. තුවාලය බරපතල විය. සිරුරෙහි ඇතුළත කොටස් තුවාලයෙන් එළියට පැන්නේය. පහර කෑ ගොනා එතැනම මරණයට පත්විය. ඒ දුටු රජතුමා ‘තිරිසනුන්ගේ පටන් මේ සත්ත්වයෝ ඇල්ම නිසා දුකට පත්වෙති. කාමයෙන් වැනසෙති. මේ ගොනා කාමය වෙනුවෙන් දිවි පිදුවේය. කාමයෙන් මුළාවට පත් සත්ත්වයෝ, ඒ නිසාම කම්පනයට පත්වෙති. එබැවින් සත්ත්වයන් කම්පනයට පත් කරන, මේ කාමයන් දුරු කිරීම ම වටී යැ’යි, කල්පනා කෙළේය. මෙසේ හිටිවනම බොහෝ වේලාවක් කල්පනා කළ රජතුමා තිලකුණු මෙනෙහි කොට විදසුන් වඩා, ‘පච්චේක බෝධි ඥානය’ ඉපදවීය. සෙසු සියලු විස්තර පෙර පරිදිමය.
ඉක්බිති කිසියම් දවසක මේ පසේ බුදුරජාණන් වහන්සේ සතර නම, පිඬු සිඟා යන වේලාව සලකා, නන්‍දමූලක පර්වත ප්‍රාන්තයෙන් නික්ම ‘අනෝතත්ත’ විලට පැමිණ, එහි දී නාලිය දැහැටි වළඳා, සිරුරු පිළිදැගුම් (අත-පය-මුහුණ-කට සෝදා) කොට, ඒ සමීපයෙහි වූ හිරියල් පර්වත තලාවෙහි සිට, සිවුරු හැඳ පොරවා පා සිවුරු ගෙන, සෘද්ධියෙන් අහසට පැන නැගී, පංච වර්ණ වලාකුළු මඩිමින් අහසින්ම ගොස්, බරණැස් නුවර වාසල් දොරටු සමීපයෙහි වූ ගමකට නුදුරෙන් බැස, කිසියම් සුවපහසු තැනකදී සිවුරු පොරවා පාත්‍රා ගෙන, එකී ගමේ පිඬු පිණිස හැසිරෙමින් අනුක්‍රමයෙන් බෝසතුන්ගේ නිවෙස වෙත පැමිණි සේක. පසේ බුදුවරුන් දුටු බෝසත් තෙමේ සතුටු සිතින්, උන්වහන්සේ ගේ තුළට වැඩමවා පනවන ලද අසුන්හි වඩා හිඳුවා, පැන් පිළිගන්වා ප්‍රණීත වූ කෑම හා භෝජනයන්ගෙන් ද, පාන වර්ගයන්ගෙන් ද, සංග්‍රහ කොට, එකත්පසෙක හිඳ ඒ පසේබුදුවරුන් අතුරෙන් සංඝත්‍ථෙර (වැඩිමහලු ම) තෙරුන්ට වැඳ, ‘ස්වාමීනි, ඔබේ පැවිදි ස්වරූපය අතිශයින් බබළයි. ඉතා ප්‍රසන්න ඉඳුරන් ඇත. සමේ වර්ණය පිරිසිදුය. පැහැපත්ය. ඔබවහන්සේ කුමක් නම් අරමුණු කොටගෙන, මේ භික්‍ෂාවෙන් යැපෙන පැවිද්දට එළඹුනාහු දැ’යි විචාළේය. එයින් නො නැවතුනු බෝසත් තෙමේ සෙසු පසේ බුදුවරුන් වෙත ද එළඹ, ඒ ප්‍රශ්නයම විචාළේය. අනතුරුව ඒ පසේ බුදුරජාණන් වහන්සේ සතර නම අතුරෙන් එක් එක් නම වශයෙන් ‘මම අසවල් රටේ, අසවල් නුවර, අසවල් රජතුමා වී, ආදි වශයෙන් තම-තමන්ගේ අභිනිෂ්ක්‍රමණයන්ට හේතුභූත වූ කරුණු පැහැදිලි කරමින්, එක් එක් ගාථාව බැගින්, අනුපිළිවෙලට මෙසේ ප්‍රකාශ කළහ.
වනය ඇතුළෙහි, මනාව වැඩුණු නිල් පැහැයෙන් පල ගත් අඹගසක් දුටුවෙමි. ඒ අඹගස, ගෙඩි හේතු කොටගෙන, කැඩී, බිඳී තිබෙනු ද දුටුවෙමි. ඒ දැක භික්‍ෂු චර්යාවෙහි හැසිරෙමි.
3. කාන්තාවක්, දක්‍ෂ ශිල්පීන් විසින් නිමවන ලද, මටසිලිටි, හඬ නැගීමකින් තොර, වළලු දෙකක් දැරුවාය. එක් වළල්ලක් අනෙක වෙත එකතු වූ කල්හි, නාද විය. ඒ දැක භික්‍ෂු චර්යාවෙහි හැසිරෙමි.
4. කුණපයක් රැගෙන එන තනි වූ කුරුල්ලකුට, බොහෝ කුරුල්ලෝ එකතු වී, ආහාර හේතු කොටගෙන, වටකොට පහර දෙන්නට පටන් ගත්හ. ඒ දැක භික්‍ෂු චර්යාවෙහි හැසිරෙමි.
5. (ගව) රංචුව මැද, සැලෙන මොල්ලියක් ඇති, වර්ණයෙන් හා බලයෙන් යුක්ත ගොනකු මම දුටුවෙමි. ඌ කාම හේතුවෙන් ඇණුම් කනු ද දුටුවෙමි. ඒ දැක භික්‍ෂු චර්යාවෙහි හැසිරෙමි.
මෙහි **‘අම්බාහමද්දං’** යනු ‘මම අඹගසක් දුටුවෙමි’ යන අර්ථයි. **‘වනමන්තරස්මිං’** යනු ‘වනය අතරේ එනම්, වනය මැද’ යන අර්ථයි. **‘සංවිරූළ්හං’** යනු ‘මනාව වැඩුණු’ යන අර්ථයි. **‘තමද්දසං’** යනු ‘උයනින් නික්මෙන මම, ‘ඒ ගස ගෙඩි හේතුවෙන් කඩාබිඳ දමනු’ දුටුවෙමි’, යන අර්ථයි. **‘තං දිස්වා’** යනු ‘ගෙඩි හේතුවෙන් කඩා බිඳ දමන ලද, ඒ ගස දැක, හටගත් සංවේග ඇති මම, ‘පච්චේක බෝධි ඥානය’ උපදවා ගෙන, මේ භික්‍ෂාචාර පැවිද්දට, ඒ හේතුවෙන් පැමිණියේ වෙමි’ යන අර්ථයි. **‘භික්ඛාචරියං චරාමි’** යනු ‘ඒ මේ ඵල හේතුවෙන් හානියට පත් අඹ ගස, දුටු තැන් පටන් සිත තුළ ඇති වූ සියලු අදහස් කීවේය’ යන අර්ථයි. සෙසු ගාථා පැහැදිලි කිරීමේ න්‍යාය මෙයම වේ. මේ දක්වනුයේ මෙතෙක් නොකියන ලද පදයන්හි වර්ණනා ය. **‘සේලං’** යනු ‘මැණික් වළල්ල’ය. **‘නරවීරනිට්ඨිතං’** යනු ‘වීර මිනිසුන් විසින් නිමවන ලද, පණ්ඩිත පුරුෂයන් විසින් කරන ලද’ යන අර්ථයි. **‘යුගං’** යනු ‘එක් අතෙක එක බැගින් වන පරිද්දෙන් තිබූ, එක් වළලු ජෝඩුවක්’ යන අර්ථයි. **‘දිජා දිජං’** යනු ‘සෙසු කුරුල්ලෝ, මස් කැබැල්ල ගත් කුරුල්ලාට’ යන අර්ථයි. **‘කුණපමාහරන්තං’** යනු ‘ඒ මස් පිඬ රැගෙන යන්නා වූ’ යන අර්ථයි. **‘සමෙච්ච’** යනු ‘එක් වී, රැස් වී’ යන අර්ථයි. **‘පරිපාතයිංසු’** යනු ‘කොටමින් ලුහුබැන්දාහ’ යන අර්ථයි. **‘උසභාහමද්දං’** යනු මම ගොනකු දුටුවෙමි’ යන අර්ථයි. **‘චලක්කකුං’** යනු ‘සෙලවෙන මොල්ලියක් ඇති’ යන අර්ථයි.
බෝසත් තෙමේ මේ එක් එක් ගාථාවක් අසා ‘මැනව ස්වාමීනි, ඒ අරමුණු ඔබවහන්සේට ම අනුරූප ඒවා යැ’යි, එක් එක් පසේ බුදුරජාණන් වහන්සේට ස්තුති කෙළේය. ඒ සතරදෙනා වහන්සේ විසින් දේශිත වූ දහම් කථා අසා, ගිහිගෙයි කලකිරුණු බෝසත් තෙමේ, උන්වහන්සේ වැඩි පසු උදේ ආහාරය නිමවා, සුවපහසු ලෙස වාඩි වී, සිය බිරිය ළඟට කැඳවා, ‘සොඳුර, ඒ පසේ බුදුවරු සතර නම ස්වකීය රාජ්‍යයන් අත්හැර පැවිදි වී, දැන් කිසිදු බරක් නැතිව, කිසිදු කරදරයකින් තොරව, පැවිදි සුවයෙන් කල් ගෙවති. මම වනාහි කුලී වැඩ කිරීමෙන් දිවි ගෙවන්නෙක්මි. මේ ගිහි ජීවිතයෙන් කවර නම් ප්‍රයෝජනයක්ද? එබැවින් ඔබ දරුවන් බලාගෙන ගෙදර වෙසෙනු මැනවැ’යි මේ ගාථා දෙක කීවේය.
6. කළිඟු රටේ ‘කරණ්ඩු’ නම් රජ ද, ගන්ධාරයේ ‘නග්ගජි’ නම් රජ ද, විදේහ රටේ ‘නිමි’ රජ ද, පංචාලයේ ‘දුම්මුඛ’ රජ ද, යන මොවුහු සිය රටවල් ද, අන් සියල්ල ද, අත්හැර පැවිදි වූහ.
7. මෙහි වැඩි ‘විසුද්ධි දේව’ නම් වූ මේ සියලු දෙනා, දිලිසෙන ගිනි වැනිය. භාර්ගවිය, අධික වූ මේ කාමයන් හැර දමා, මම ද තනිව ම (භික්‍ෂා චර්යාවෙහි) හැසිරෙන්නෙමි.
‘සොඳුර, මේ සංඝත්‍ථෙර වූ පසේ බුදුරජාණන් වහන්සේ දන්තපුර නම් නුවර කළිඟු ජනපදයේ කරණ්ඩු නම් වූ රජතුමාය. දෙවැනි පසේ බුදුරදහු තක්‍ෂිලා නුවර ගන්ධාර ජනපදයේ නග්ගජි නම් රජතුමාය. තෙවැනි පසේ බුදුරදහු මියුලු නුවර විදේහ ජනපදයේ නිමි නම් වූ රජතුමාය. සිව්වෙනි පසේ බුදුරදහු කම්පිල්ල නුවර උත්තර පංචාල ජනපදයේ දුම්මුඛ නම් රජතුමාය. උන්වහන්සේ සතර නම එවැනි රටවල් අත්හැර, සියල්ලෙන් මිදී පැවිදි වූහ. මෙහි **‘සබ්බෙපි මෙ’** යනු ‘මේ සියලු දෙනා ‘විසුද්ධි දේව’ නම් වූ පූර්ව පසේ බුදුවරුන් හා සමාන වෙති. එකම තත්ත්වයට පැමිණියාහු වෙති.’ යන අර්ථයි. **‘අග්ගි යථා’** යනු ‘ඒ සියලු දෙනා වහන්සේ දිලෙන ගිනි මෙන් බබළති’ යන අර්ථයි. **‘තථෙවිමෙ’** යනු ‘එසේම උන්වහන්සේ ශීලාදී වූ පංචවිධ ගුණයන්ගෙන් ද බබළති’ යන අර්ථයි. **‘එකො චරිස්සාමි’** යනු ‘උන්වහන්සේ යම් සේ ද? මම ද එසේම පැවිදි වී හුදකලා ව හැසිරෙන්නෙමි’ යන අර්ථයි. **‘භග්ගවි’** යනුවෙන් සිය බිරිය අමතයි. **‘හිත්‍වාන කාමානි’** යනු ‘රූපාදී වූ වස්තු කාමයන් අත්හැර’ යන අර්ථයි. **‘යථොධිකානි’** යනු ‘සීමාසහිත ව තමාට අයත්ව තිබුණු’ යන අර්ථයි. මින් කියන ලද්දේ මේ අර්ථයයි. එනම් රූපාදී වශයෙන් සීමාසහිතව තිබූ, වස්තුකාමයන් අතහැර මම ද පැවිදි වී, එකලාව හැසිරෙන්නෙමි’ යන අර්ථයි. **‘යථො’** යනු ද පාඨයකි. එහි අර්ථය මෙසේය. යමෙකින් වෙන් වී ද, එහි සීමාව **‘යථොධිකානි’** නම් වේ. එනම්, වෙන් වූ කොටසයි. ‘පැවිදි වන්නෙමි’යි සිතූ තැන් පටන්, ක්ලේශ කාමයන්ගෙන් එක් කොටසක් නිමා වූයේ, නිරුද්ධ වූයේ වෙයි. ඔහුගේ ‘වස්තු කාම’ නම් වූ කොටස ද නිමා වූයේ වේ’ යන අර්ථයි.
ස්වාමි පුරුෂයාගේ මේ කථාව ඇසූ ඇය ‘ස්වාමීනි, පසේ බුදුවරුන්ගේ බණ ඇසූ තැන් පටන්, මගේ සිත ද ගිහිගෙයි නො ඇලේ’ යැයි කියා මේ ගාථාව පැවසුවාය.
8. භාර්ගවය, කාලය මෙයයි. වෙනත් අවස්ථාවක් නැත. පසුව මට අනුශාසනාවක් නොලැබෙන්නේය. මිනිසකුගේ අතින් මිදුණු කිරිල්ලක මෙන්, මම ද තනිවම (තපස් චර්යාවෙහි) හැසිරෙන්නෙමි.
මෙහි **‘අනුසාසිතා මෙ න භවෙය්‍ය පච්ඡා’** යනු ‘අනුශාසකයෙක්, අවවාද දෙන්නෙක් නො වන්නේ නම්, අවවාද දෙන්නන් දුර්ලභ බැවින්, ඒ නිසා මෙයම පැවිද්දට සුදුසු කාලයයි. වෙනත් අවස්ථාවක් නැතැයි දක්වයි’ යන අර්ථයි. **‘සකුණීව මුත්තා’** යනු ‘යම් සේ කුරුලු වැද්දකු විසින් අල්ලා ගෙන, කුරුලු කූඩුවක දමන ලද කිරිල්ලන් අතුරෙන්, ඔහුගේ අතින් මිදුණු එක් කිරිල්ලක් අහසට පැන, කැමති තැනකට ගොස් තනිවම හැසිරෙන්නේ ද, එසේ මම ද ඔබේ අතින් මිදී, හුදෙකලා වී හැසිරෙන්නෙමැයි තමා ද පැවිද්දට කැමති ව මෙසේ කීවාය’ යන අර්ථයි.
බෝසත් තෙමේ ඇයගේ කථාව අසා නිශ්ශබ්ද විය. ඇය වනාහි බෝසතුන් රවටා, ඔහුට කලින් පැවිදි වනු කැමතිව ‘ස්වාමීනි, මම දැන් පැන් තොටට යන්නෙමි. දරුවන් බලා ගනු මැනවැ’යි කියා, කළයද අතට ගෙන දිය ගෙන ඒමට යන්නියක මෙන්, ගෙදරින් පලාගොස් නුවර කෙළවර පිහිටි තාපසාරාමයකට ගොස් තවුස් පැවිද්දෙන් පැවිදි වූවාය. බෝසත් තෙමේ ඇය පෙරළා නොඑන බව දැන, තෙමේ ම දරුවන් පෝෂණය කරන්නට පටන් ගත්තේය. පසුකලෙක දරුවන් ටික ටික වැඩෙද්දී ඔවුන් හොඳ නරක තේරෙන වයසට පත්වූ කල්හි, දරුවන් පරීක්‍ෂා කිරීමට සිතූ බෝසත් තෙමේ, එදා බත පිසනවිට, නොපැසුණු බතක් සැකසීය. තවත් දිනෙක, කැඳ සහිත බතක් ද, වෙනත් දිනෙක මැනවින් පැසුණු බතක් ද, තවත් දිනෙක කැඳ ඉතා වැඩි බතක් ද, තවත් දවසෙක, ලුණු නැති ආහාරද ද, එක් දවසක, ලුණු වැඩි ආහාර ද වශයෙන් විවිධ අයුරෙන් කෑම සකස් කෙළේය. ඒ සෑම දිනකම ආහාරවල අඩුපාඩු, දරුවෝ සිය පියාට පෙන්වා දුන්හ. එවිට බෝසත් තෙමේ, දැන් මේ දරුවන්ට යමක් කමක් තේරෙන බව පෙනේ. ඔවුහු දැන් හොඳ නරක දනිති. එබැවින් කාරණා මැනවින් දැන ජීවත්වීම, මේ දරුවන්ට ගැටළුවක් නොවන නිසා, මේ මට පැවිදිවීමට සුදුසු කාලය යැ’යි කල්පනා කෙළේය. ඉක්බිති ඒ දරුවන් තම ඥාතීන්ට පවරා දුන් බෝසත්තුමා වැඩිහිටි ඥාතීන් අමතා ‘මෑණියෙනි, පියාණෙනි, මේ දරුවන් මැනවින් රැක බලාගෙන, පෝෂණය කරනු මැනවැ’යි කියා, ඔවුන්ගෙන් සමුගෙන නෑයන් වැලපෙද්දී ම නුවරින් නික්ම, සෘෂි පැවිද්දෙන් පැවිදිව, නගරය කෙළවරෙහි අසපුවක වාසය කෙළේය.
කිසියම් දවසක ඔහු බරණස් නුවර පිඬු පිණිස හැසිරුණේය. ඒ දුටු පරිබ්‍රාජිකාව වහා ඔහු වෙත ගොස්, ඔහුට නමස්කාර කොට, ‘උතුමාණෙනි, ඔබතුමා දරුවන් අත්හැර දැමුවේ යැ’යි සිතමි’යි කීවාය. එවිට බෝසත් තවුසා ‘මම දරුවන් අත්හැර නො දැම්මෙමි. ඔවුන්ට හොඳ නරක තේරෙන අවදියේදී, ඒ සියලු දෙනා අපගේ ඥාතීන්ට පවරා දී, මම පැවිදි වූයෙමි.’ එබැවින් ඔබ ඔවුන් ගැන නොසිතා, පැවිද්දෙහි ඇලී කටයුතු කරනු මැනවැ’යි මේ ගාථාව පැවසුවේය.
9. (බතේ) අමු බව, පැසුණු බව (ඔවුහු) දනිති. තව ද ලුණු මඳ බව, ලුණු ඇති බවද දනිති. ඒ දුටු මම පැවිදි වීමි. ඔබද පැවිද්දෙහි හැසිරෙව. මම ද හැසිරෙමි.
මෙහි **‘තමහං’** යනු ‘මම දරුවන්ගේ ඒ ක්‍රියාව දැක පැවිදි වූයෙමි’, යන අර්ථයි. **‘චරෙව ත්‍වං චරාමහං’** යනු ‘ඔබ ද භික්‍ෂාචර්යාවෙහිම හැසිරෙව. මම ද භික්‍ෂාචර්යාවෙහිම හැසිරෙමි’, යන අර්ථයි.
බෝසත් තවුසා මෙසේ ඒ පරිබ්‍රාජිකාවට ඔවදන් දී, පිටත්කොට හැරියේය. ඇය ද, ඒ අවවාද පිළිගෙන බෝසතුන්ට වැඳ, ඈ කැමති තැනකට පිටත්ව ගියාය. එදා පටන් ඒ දෙදෙනා නැවත කිසිදා හමු නොවූහ. බෝසත් තෙමේ ධ්‍යාන හා අභිඥා උපදවා, දිගුකලක් ජීවත්ව සිට, පසුකලෙක මිය ගොස්, බඹලොව උපන්නේය.
බුදුරජාණන් වහන්සේ මේ ධර්ම දේශනාව ගෙනහැර දක්වා, සත්‍යය ප්‍රකාශ කොට, ජාතකය නිමවා වදාළ සේක. දේශනාව අවසානයේ දී, පන්සියයක් භික්‍ෂූහු රහත් ඵලයෙහි පිහිටියහ. එදා දියණිය නම්, උප්පලවණ්ණා ය. පුතා නම්, රාහුල කුමාරයා ය. පරිබ්‍රාජිකාව නම්, රාහුල මාතාවය. තාපසයා වූ කලී, ‘මම ම යැ’යි බුදුරජාණන් වහන්සේ තමන් වහන්සේ දක්වා වදාළ සේක.
**‘අහඤ්චෙ දළ්හධම්මාය’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ කොසඹෑ නුවර ඝෝෂිතාරාමයෙහි වැඩ වෙසෙන සේක්, ‘උදේනි’ රජුගේ ‘භද්‍රවතී’ ඇතින්න නිමිතිකොට ගෙන වදාළ සේක. ඒ ඇතින්න විසින් ලබන ලද විවිධ වූ විධානයන් ගැන ද, උදේනි රජුගේ රාජ වංශය සම්බන්ධ විස්තර ද, ‘මාතංග’ ජාතකයෙහි විස්තර කෙරේ. කිසියම් දිනෙක ඉහත කී භද්‍රවතී ඇතින්න නුවරින් නික්මී යනවිට ආර්ය සංඝයා පිරිවරා ගත් බුදුරජාණන් වහන්සේ, උදෑසනම අප්‍රමාණ වූ බුද්ධශ්‍රීයෙන්, පිඬු පිණිස නුවරට ඇතුල්වනු දැක, වහා ගොස් බුදුරදුන්ගේ පාමුල වැද හෙව, ‘සියල්ලන් ලෝකයෙන් එතෙර කරන, සියල්ල දත්, භාග්‍යවතුන් වහන්ස, උදේනි වංශික මේ රජතුමා, මා තරුණ කාලයේ දී, නියම කළ කටයුතු වහා නිම කළ හැකි කාලයේ දී, ‘මැය නිසා මගේ ජීවිතය බේරුණි. මේ රාජ්‍යයත්, මාගේ අග මෙහෙසියත් ලැබුණේ මෑ නිසාම යැ’යි කල්පනා කොට, මා කෙරෙහි ප්‍රියභාවය උපදවා, මහත් වූ රැකවරණ හා සම්පත් මට දුන්නේය. සියලු අලංකාරයන්ගෙන් මාගේ සිරුර සැරසුවේය. එපමණක් නොව, මා වෙසෙන තැන සරසා, සුවඳ පිරිබඩ ගල්වා, හිස ඉහළින් රන්තරු වලින් වැඩ දමන ලද වියන් බන්දවා, අවට විසිතුරු වටතිරවලින් සරසා, සුවඳ තෙල් යොදා පහන් දල්වා, සුවද දුම් තැටි තැන තැන තබ්බවා, මළපහ කරන තැන විශාල ස්වර්ණමය භාජනයක් පිහිටුවා, මා නිදාගන්නා ස්ථානයෙහි, විසිතුරු ඇතිරිල්ලක් එලා, ඒ මත මා සැතපවීය. රාජභෝජන හා සම වූ නොයෙක් රසයෙන් යුතු ආහාර කන්නට දෙවීය. එහෙත් දැන් වනාහී, මා මෙසේ මහලු බවට පත්වූ කල්හි වැඩක් පලක් කරගැනීමට නොහැකි කල්හි, මට දුන් ඒ සියලු රැකවරණ හා සැප සම්පත් සිඳ දැමුවේය. අනාථව පිහිටක් නැතිව ආහාර පවා හිඟව, දැන් මම කැලයට වැදි, වැටකේ කොළ කා ජීවත් වෙමි. එබැවින් ස්වාමීනි, ඔබවහන්සේ හැර අන් පිළිසරණක් මට නැත. මා කෙරෙහි අනුකම්පාකොට උදේනි රජුට මාගේ ගුණ සිහිපත් කරවා, අහිමි වූ පැරණි සැලකිලි හා රැකවරණ මට නැවත සලසා දෙනු මැනවැ’යි වැලපෙමින් තථාගතයන් වහන්සේට යැද්දාය.
බුදුරජාණන් වහන්සේ, ‘ඇතින්න, ඔබ යන්නට ආ ගමන යන්න. මම ඔබ ගැන රජුට කියා, නැති වූ සම්පත් යසස් පෙරළා ලබා දෙන්නට කටයුතු කරන්නෙමැ’යි වදාරා රජුගේ මාලිගාව වෙත වැඩි සේක. බුදුරදුන් දුටු රජතුමා උන්වහන්සේ මාලිගාව තුළට වඩම්මා, රජගෙයි දී, බුද්ධප්‍රමුඛ මහා දන් පැවැත්වීය. දානයෙන් පසු අනුමෝදනා බණ දෙසන බුදුරජාණන් වහන්සේ, දේශනාවෙන් අනතුරුව, ‘මහරජතුමනි, භද්‍රවතිකා ඇතින්න කොහි දැ’යි ඇසූ සේක. ‘ස්වාමීනි, ඈ ගැන මම නො දනිමි’යි රජතුමා උත්තර දුන්නේය. ‘මහරජ, තමාට උපකාර කළ අයට යසස් සම්පත් දී, ඔවුන්ගේ මහලු කාලයේ දී, දුන් සම්පත් ආපසු ලබාගැනීම නො වටී. කළගුණ සැලකීම, කෘතවේදී වීම, වටිනා දහමකි. භද්‍රවතිකා දැන් මහලුය. ජරාජීර්ණ වූ ඇය අනාථ කිරීම, ඔබට තරම් වූවක් නොවේ. එය අයුතු යැ’යි වදාළ බුදුරජාණන් වහන්සේ, ‘මහරජ, ඔබ නො දන්නවාට, ඇය දැන් කැලයට වැදී වැටකේ කොළ කා ජීවත් වන්නීය. එබැවින් මහලු කල, පිහිටක් නැති කල, ඇය රැකගැනීම ඔබේ යුතුකමකි. පැරණි සම්පත් ඇයට නැවතත් ලබාදීමට කටයුතු යොදනු මැනවැ’යි භද්‍රවතිකා ඇතින්නගේ ගුණ කී, බුදුරජාණන් වහන්සේ රජගෙදරින් නික්ම වැඩියේය. අනතුරුව රජතුමා ද, බුදුරදුන් කී අයුරෙන් ම ඇතින්න වෙනුවෙන්, කටයුතු සම්පාදනය කෙළේය. මේ සිද්ධිය මුළු නුවර පුරා කටින් කට පැතිර ගියේය. භික්‍ෂු සංඝයා අතරද, මේ පුවත ප්‍රචලිත විය. දම්සභාවට රැස් වූ භික්‍ෂූහු, ඒ ගැන කථා කරමින් හුන්හ. එවේලෙහි, එතැනට වැඩි බුදුරජාණන් වහන්සේ භික්‍ෂූන් සාකච්ඡා කළ කරුණු, ඔවුන්ගෙන් ම අසා දැන, ‘මහණෙනි, දැන් පමණක් නොව පෙර ද මම භද්‍රවතිකාගේ නැති වූ සම්පත් නැවත ලබා දෙන්නට, කටයුතු කෙළෙමැ’යි වදාරා, මේ අතීත කථා පුවත මෙසේ වදාළ සේක.
පෙර බරණැස් නුවර ‘දළ්හධම්ම’ නමින් රජෙක් රාජ්‍යය කෙළේය. එකල අප බෝසත් තෙමේ ඇමැති පවුලක උපත ලැබ, නිසිවියට පත්ව, රජුට රාජකාරිය කෛළ්ය. ඔහු ටික කලකදීම රජුගේ සිත් දිනාගෙන මහත් වූ යසඉසුරු ලැබ ඉහළම තලයේ ඇමැති පදවියක් හෙබවීය. එකල රජුට ‘ඔට්ඨිව්‍යාධි’ නමින් යුතු, ශක්තියෙන් හා බලයෙන් ඉතාමත් ශක්ති සම්පන්න වූ, ජවාධික ඇතින්නක් වූවාය. ඈ එක් දිනකට යොදුන් සියයක් ගමන් කරයි. ඇගේ ප්‍රධාන රාජකාරිය රජුගේ දූත මෙහෙවරෙහි යෙදීමයි. එහෙත් යුධමය අවස්ථාවක් එළඹුණු කල්හිද, ඈ නො පිරිහෙළා සතුරන් මැඩීමෙහි යෙදේ. රජතුමා ඇයගෙන් ලද, බොහෝ උපකාර සැලකිල්ලට ගෙන, ඇයට සර්වාභරණ ලබාදී, උදේනි රජු විසින් භද්‍රවතිකා ඇතින්නට ලබාදුන් ආකාරයේ සියලුම සම්පත් හා රැකවරණ දෙවීය. එහෙත් ඇය ජරාජීර්ණ වී දුබල වූ කල්හි, රජතුමා ඇයට දුන් සම්පත් නැවත ආපසු ගත්තේය. එතැන් පටන් අනාථ අසරණ භාවයට පත් ඔට්ඨිව්‍යාධි ඇතින්න කැලයට වැදී තණකොළ කමින්, ජීවත් වන්නට පටන් ගත්තාය. කිසියම් දිනෙක රජපවුලෙහි වළං හිඟ වූ අවස්ථාවක, රජතුමා කුඹලා කැඳවා, රජමැදුරට වැඩිපුර භාජන අවශ්‍ය බව දැනුම් දුන්නේය. එවිට කුඹලා රජුට වැඳ ‘ස්වාමීනි, වළං පිළිස්සීම සඳහා ගොමරිටි අත්‍යාවශ්‍යය. ගොම රිටි පටවා ගෙනෙන කරත්තයට යෙදීම සඳහා ගොනකු ලබාදෙනු මැනවැ’යි කීය. කුඹලාගේ කථාව ඇසූ රජතුමා, ළඟ සිටි පුරුෂයන් අමතා ‘අපේ ඔට්ඨිව්‍යාධි ඇතින්න කොහිදැ’යි ඇසීය. ‘දේවයිනි, ඇය ඉබාගාතේ ඇවිදිමින් සිටීයැ’යි පුරුෂයෝ පිළිතුරු දුන්හ. කුඹලා ඇමතූ රජතුමා, ‘අද පටන් නුඹේ රථයෙහි, ඒ ඇතින්න යොදා ගොමරිටි ඇද ගනුව’යි කියා කුඹලාට ඇය භාර කෙළේය. කුඹලා ද සතුටින් යුතුව ‘දේවයිනි, යහපතැ’යි කියා, කී ලෙසින්ම කටයුතු කෙළේය.
කිසියම් දවසක නගරයෙන් නික්මෙමින් සිටි ඈ, නගරයට පිවිසෙන බෝසත් ඇමතිතුමන් දැක, ඔහුගේ පාමුල වැතිර, හඬා වැලපෙමින් ‘ස්වාමීනි, මා තරුණ කාලයේ දී ‘බොහෝ උපකාර වූ සතෙකැ’යි සලකා, රජතුමා මට මහත් යස ඉසුරු දෙවීය. එහෙත් දැන් මා මහලු කල්හි, දුන් සියලු වස්තුව ආපසු ගෙන මා අමතක කොට දමා ඇත. දැන් ඔහු මා සිටින බවක්වත් සිහිපත් නොකරයි. එයින් අනාථ අසරණ භාවයට පත්වූ, මම දැන් කැලයට වැදී තණකොළ කා ජීවත් වෙමි. මෙසේ දුකට පත් මා විඳින කරදර මදිවාට, කරත්තයකින් ගොම ඇදීම සඳහා මා කුඹලාට භාර කෙළේය. එබැවින් ස්වාමීනි, මට දැන් ඔබ හැර අන් පිළිසරණක් නැත. මා විසින් රජුට කළ උපකාරය ඔබ දනී. එබැවින් මාගේ ඒ අහිමි වූ සම්පත්, නැවත ප්‍රකෘතිමත් කොට දෙනු මැනවැ’යි, කී ඇතින්න තවදුරටත් කථා කරමින් මෙසේ ද කීවාය.
ඉදින් මම සංග්‍රාමයේ දී (සතුරන්ගේ) පපුවලට ආයුධ විසිකරමින්, වික්‍රමාන්විත ක්‍රියා කෙරෙමින්, දළ්හධම්ම රජු ඔසවාගෙන යමින්, (ඔහු) සතුටු නො කෙළෙම්ද?
2. ඒකාන්තයෙන් රජතුමා මාගේ පෞරුෂය ද, වික්‍රමයන් ද, යුද්ධයේදී කළ ක්‍රියාවන් ද, දූත මෙහෙවර ද නො දනියි.
3. ගොමරිටි ඇදීම සඳහා කුඹලාට දෙන ලද්දා වූ, නෑයින්ගෙන් තොර, අසරණ වූ, ඒ මම ඒකාන්තයෙන් මරණයට පත් වන්නෙමි.
මෙහි **‘වහන්තී’** යනු ‘පණිවිඩ පනත් ගෙන යාම, යුද්ධයේදී බලකොටු බිඳීම ආදි වූ ඒ ඒ කටයුතු කරමින්, නිරත වූ කටයුතු නිමා කරමින්’, යන අර්ථයි. **‘නුදන්තී උරසි සල්ලං’** යනු ‘යුධබිමේදී පපු පෙදෙසෙහි බඳින ලද ඊයක් හෝ, කඩුවක් හෝ, ආයුධයක් හෝ, සතුරන් මතට පමුණුවමින්’ යන අර්ථයි. **‘වික්කන්තචාරිණී’** යනු ‘වික්‍රම කොට සතුරු බලයන් දිනීමෙන්, සංග්‍රාමයේදී විවිධ වික්‍රමයන් කරමින්’, යන අර්ථයි. මින් කියන ලද්දේ මේ අර්ථයයි. එනම්, ‘ස්වාමීනි, ඔබ මේ කටයුතු කරමින් දළ්හධම්ම රජුගේ සිත් නො ගත්තෙන් නම්, ඔහු සතුටු නො කෙළෙම් නම්, එකල අන් කවරෙක් ඔහුගේ සිත් සතුටු කරන්නේද?’ යන අර්ථයි.
**‘සුකතන්තානි’** යන මෙහි ‘කම්මානි’ යන පදය ‘කම්මන්තානි’ වන්නා සේ, ‘වනානි’ යන්න ‘වනන්තානි’ වන්නා සේ, ‘සුකතානි’ යන පදයම ‘සුකන්තානි’ යැය කියන ලදි. එහි අර්ථය ඉතා මැනවින් කටයුතු කරන ලදි’ යන්නයි. **‘දූතවිප්පහිතානි ච’** යනු ‘ගෙලෙහි පණිවුඩපත් එල්ලාගෙන, ‘අසවල් රජුට මෙය දෙන්නැ’යි කියා පිටත් කළ කල්හි, මා විසින් එක් දිනකින් ම යොදුන් සියයක් ගොස්, දූත මෙහෙවර කරන ලදි’ යන අර්ථයි. **‘නහනූන රාජා ජානානි’** යනු ‘ඔබතුමාගේ ඔය රජතුමා මා විසින් කරන ලද මේ සියලු කටයුතු, ඒකාන්තයෙන් නොදී’ යන අර්ථයි. **‘අපරායිණී’** යනු ‘පිහිටක්, පිළිසරණක් නැති’ යන අර්ථයි. **‘තදා හි’** යනු **‘තථාහි’** යන්නයි. පාඨය මෙය ම හෝ විය හැකිය. ‘එසේම’ යන අර්ථයි. **‘දින්නා’** යනු ‘රජු විසින් වළං තනන්නාට ගොමරිටි ඇදීම පිණිස මම දෙනු ලැබීමි’ යන අර්ථයි.
බෝසත් තෙමේ ඇගේ කථාව අසා, ‘ඔබ දුක් නොවන්න. මම රජුට කියා ඔබගේ නැති වූ සම්පත්, නැවත ලබාදීමට කටයුතු කරන්නෙමැ’යි, ඈ අස්වසා නගරයට පිවිස උදේ ආහාරය ගෙන, ඉන්පසු රජු වෙත ගොස්, රජු සමග කථාවකට මුලපුරා ‘මහරජතුමනි, ඔබතුමාගේ ඔට්ඨිව්‍යාධි ඇතින්න, අසවල් යුද්ධයේ දී, අසවල් සංග්‍රාමයේදී, පපුවෙහි ආයුධ බැඳගෙන, යුධ කටයුතු නිමාකොට ජයග්‍රහණය ලැබුවා නොවේදැ’යි මතක් කෙළේය. තවද අසවල් දින ඇය, තම ගෙලෙහි පණිවිඩ බැඳි යව ලදුව, යොදුන් සිය ගණන් දුර ගියා නොවේදැ’යි, මතක් කෙළේය. එකල ඔබෙන් මහත් යසඉසුරු ලැබූ ඇය දැන් කොහිදැ’යි, රජුගෙන් ප්‍රශ්න කෙළේය. ‘ඇමතිය, මම ඈ කුඹලාට ගොම ඇදීම සඳහා දුන්නෙමි’යි, රජතුමා පිළිතුරු දුන්නේ ය. එවිට බෝසත් තෙමේ ‘මහරජතුමනි, මෙතරම් ඔබට උදව් කළ ඇතින්න, කරත්තයක බැඳීමට දීම අයුතු නොවේදැ’යි, කියා රජුට අවවාද වශයෙන් මේ ගාථා සතර ප්‍රකාශ කෙළේය.
4. පුරුෂයා (යමකු) යම්තාක් බලාපොරොත්තු වේද? ඒතාක් කල්ම ඇසුර පවත්වයි. ඔහු (ඇය) ගෙන් ප්‍රයෝජනයක් නැති කල්හි, ‘රජතුමා ඔට්ඨිව්‍යාධි ඇතින්න මෙන්’ අත්හැර දමයි.
5. යමෙක් පෙර කළ යහපත් දේවල්, දියුණුව සඳහා කළ උදව් උපකාර (පසුව) අමතක කෙරේද? ඔහු බලාපොරොත්තු වන යම් දියුණුවක් වේනම්, එය විනාශ වේ.
6. යමෙක් පෙර කළ යහපත් දේවල්, දියුණුව සඳහා කළ යුතු උදව් උපකාර තේරුම් ගනීද? ඔහු බලාපොරොත්තු වන යම් දියුණුවක් වේ නම්, එය මැනවින් වර්ධනය වේ.
7. මෙහි රැස්වූ, යම්තාක් ඔබ හැමට යහපතක් කියමි. සියලු දෙනා කළගුණ දන්නා අය වවු. දෙව්ලොව බොහෝ කලක් වාසය කරවු.
මෙහි දැක්වූ ගාථා අතුරෙන් පළමුවැන්නේ අර්ථය මුලින් දැක්වේ. **‘පොසො යාවතාසිංස’** යනු ‘මෙලොව කිසියම් අනුවණ පුරුෂයෙක්’ මොහු මේ මේ දේ කිරීමට හැකියාව ඇත්තෙකැ’යි, ඔහුගෙන් යම් ප්‍රයෝජනයක් බලාපොරොත්තු වේද? එය ඉටුකර ගන්නා තෙක්, ඒ පුරුෂයා සේවනය කරයි. ඇසුරු කරයි. ඔහුගෙන් ප්‍රයෝජනයක් ගත නොහැකි කල්හි, මහලු බවට පත්වූ කල්හි, ක්‍රියාකාරිත්වයෙන් පිරිහුණු කල්හි, නොයෙක් කටයුතුවල යෙදුණු ඒ පුද්ගලයා, ඇතැම් මෝඩ උදවිය ‘මේ ඔට්ඨිව්‍යාධි ඇතින්න නොසලකා හළ මේ රජතුමා මෙන් ‘අත්හැර දමති’ යන අර්ථයි.
**‘කතකල්‍යාණො’** යනු ‘අනෙකා විසින් තමාට කළ, යහපත් උදව්-උපකාර යන අර්ථයි. **‘කතත්‍ථො’** යනු ‘නිම කළ කටයුතු’ යන අර්ථයි. **‘නාවබුජ්ඣති’** යනු ‘අනෙකා විසින් කළ ඒ උපකාර, පසුකලෙක එනම්, ඔහුගේ ජරා-ජීර්ණ කාලයේ දී, වැඩක් කරගත නොහැකි කාලයේ දී අමතක කර දමයි. තමා විසින් ඔහුට දෙන ලද යසස් ද ආපසු ගනියි’ යන අර්ථයි. **‘පලුජ්ජන්ති’** යනු ‘බිඳෙති, නැසෙති’ යන අර්ථයි. **‘යෙ හොන්ති අභිපත්‍ථිතා’** යනු ‘යම් කෙනෙක් කිසියම් දියුණුවක් බලාපොරොත්තු වෙත් නම්, ඒ සියල්ල වැනසේ යැයි දක්වයි. මිත්‍රද්‍රෝහී පුද්ගලයාගේ පැතු-පැතු ප්‍රාර්ථනා ගින්නෙහි හෙලූ බිජුවට මෙන් නැසේ’ යන අර්ථයි. **‘කතත්‍ථො මනුබුජ්ඣති’** යනු ‘කළගුණ තේරුම් ගනීද?’ යන අර්ථයි. මෙහි ‘ම’ කාරය ව්‍යඤ්ජන සන්ධි වශයෙන් යොදන ලද්දකි. **‘තං වෝ වදාමි’** යනු ‘ඒ හේතුව නිසා තොපට කියමි’ යන අර්ථයි. **‘ඨස්සථ’** යනු ‘කළගුණ දක්නා අය වී, බොහෝ කලක් දෙව්ලොව ‘**සග්ගම්හි’** දෙව් සැප විඳිමින් එහි වසවු’ යන අර්ථයි.
බෝසත් තෙමේ මේ ආකාරයෙන් රජතුමා ප්‍රධානකොට එතැනට රැස්ව සිටි සියලු දෙනාට ම, අවවාද දුන්නේය. ඒ අවවාදවලට කන් දුන් රජතුමා, ඔට්ඨිව්‍යාධි ඇතින්නට කලින් ලබාදී තිබූ පරිද්දෙන් ම සියලු සම්පත් හා ආරක්‍ෂාව ප්‍රකෘතිමත් කෙළේය. අනතුරුව බෝසතුන්ගේ අවවාදයෙහි පිහිටි, රජතුමා දානාදී වූ පින්දහම් සිදුකොට, පසුකලෙක මැරී දෙව්ලොව උපන්නේය.
බුදුරජාණන් වහන්සේ මේ ධර්මදේශනාව ගෙනහැර දක්වා, ජාතකය නිමවා වදාළ සේක. එදා ඔට්ඨිව්‍යාධි ඇතින්න නම්, මෙදා භද්‍රවතිකා ඇතින්න ය. රජතුමා නම්, ආනන්ද තෙරණුවෝය. ඇමැතිතුමා වූ කලී, ‘මම ම යැ’යි බුදුරජාණන් වහන්සේ, තමන් වහන්සේ දක්වා වදාළ සේක.
**‘යො මං පූරෙ පච්චුදෙති’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ දෙව්රම් වෙහෙර වැඩවාසය කරන සේක්, එක්තරා මහලු භික්‍සු නමක අරබයා වදාළ සේක. ඒ භික්‍ෂුව කිසියම් දරුවකු පැවිදි කොට ගත්තේය. ඒ සාමණේර නම සිය ගුරුවරයාට මහත් උපකාරිකයෙක් විය. පසුකලෙක දැඩි රෝගයකින් පීඩාවට පත් සාමණේර නම, ඒ රෝගයෙන් ම කලුරිය කෙළේය. ඔහු මළ කල්හි, මහලු භික්‍ෂුවට එය දරාගත නොහැකි විය. එබැවින් උන්වහන්සේ අඬමින් වැලපෙමින් කල්ගත කරන්නට පටන් ගත්හ. මේ දුටු භික්‍ෂූහු දම්සභාවේදී ඒ ගැන කතා කරමින් හුන්හ. ඒ අතර එතැනට වැඩි බුදුරජාණන් වහන්සේ භික්‍ෂූන් සාකච්ඡා කළ කරුණු ඔවුන්ගෙන්ම විමසා දැන, ‘මහණෙනි, මොහු මෙසේ වැලපුනේ, හැඬුවේ දැන් පමණක් නොවේ. පෙර ද එසේ කෙළේ ම යැ’යි වදාරා, මේ අතීත කතාව මෙසේ වදාළ සේක.
පෙර බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ ශක්‍රයා ව ඉපිද සිටියේය. මේ අතර කසී රටට අයත් කිසියම් නියම්ගමෙක එක පොහොසත් බ්‍රාහ්මණයෙක් කම්සුව අතහැර හිමවතට පිවිස, සෘෂි පැවිද්දෙන් පැවිදිව, භික්‍ෂා චර්යාවෙන් හා වනමුල් පලවැලවලින් යැපෙමින් දිවි ගෙව්වේය. පලවැල සොයාගනු සඳහා අසපුවෙන් පිටවුණු තවුස්තුමා කැලයෙහි ඇවිදිනවිට, අතරමං වූ එක් ඇත් පැටවකු දැක, ඌ තමාගේ අසපුව වෙත ගොනවුත් පුත් තනතුරෙහි තබා, ‘සෝමදත්ත’ යන නම ද යොදා, ඇතිදැඩි කෙළේය. තණකොළ අතුඉති ආදිය කවමින්, තවුසා මැනවින් ඇත්පැටියා පෝෂණය කරන්නට වගබලා ගත්තේය. ටික කලකදී ම සෝමදත්ත නම් වූ මේ ඇත්පැටියා, විශාල සිරුරක් ඇතිව වැඩුනේය. කිසියම් දවසක පමණට වඩා ආහාර ගත් ඇත් පැටවාට ඒ ආහාර දිරවාගත නොහැකි විය. අජීර්ණය හේතු කොටගෙන ඇත් සිරුර දුබල විය. මේ ගැන කිසිත් නොදත් තවුසා ඇත් පැටවා අසපුවෙහි තනිකොට දමා, පලවැල සඳහා වනාන්තරයට ගියේය. තවුසා පෙරළා අසපුවට එන්නට පෙරාතුවම ඇත්පැටවා මිය ගියේය. පලවැල රැගෙන අසපුවට එන තවුසා ඇත්පැටවා කොහිදැ’යි විමසා බලා, ‘මගේ සෝමදත්ත පුතා අන් දිනවල මා අසපුවට එන කල්හි, මගේ ඉදිරියට පෙරගමන් එයි. අද ඔහු පෙනෙන්නට නැත්තේ කොහි ගිහින්දැයි වැලපෙමින් මෙසේ කීවේය.
පෙරදී යමෙක් කැලයේ ඈත තියා, දුර සිටින මා ඉදිරියට පැමිණේද? ඒ මහත් සිරුරක් ඇති සෝමදත්ත පෙනෙන්නට නැත. කොහි ගියේද?
මෙහි **‘පුරෙ’** යනු ‘මින් පෙර’ යන අර්ථයි. **‘පච්චුදෙති’** යනු ‘ඉදිරියට පැමිණෙයි’ න අර්ථයි. **‘අරඤ්ඤෙ දූරං’** යනු ‘මේ මිනිසුන් නැති කැලයෙහි, දුර සිටිනාම ඉදිරියට පැමිණෙයි’ යන අර්ථයි. **‘ආයති’** යනු ‘දිගින් යුතු’ යන අර්ථයි.
බොහෝ වැලපෙමින් අසපුවට පැමිණි තවුසා, සක්මන්මලුවේ කෙළවර වැටී සිටි ඇත්පැටවා දැක, උගේ බෙල්ල බදාගෙන විලාපදෙමින් මෙසේ කීවේය.
2. ඒ මේ ඇතා ‘මාලුවා’ වැලකින් සිඳ දැමූ දළුවක් මෙන් අවසන් නින්දේ නිදයි. බිම වැතිරී නිදන මේ ඇතා ඒකාන්තයෙන් මළේය.
මෙහි **‘අයංවා’** යන්නෙහි ‘වා’ ශම්බදය විස්තර කිරීම් අර්ථයෙහි වැටේ. ‘අනෙකකු නොව මේ ඔහු ම යැ’යි පැහැදිලි කරමින් මෙසේ කීය’ යන අර්ථයි. **‘අල්ලපිංකං’** යනු ‘මාලුවා වැලේ අග දළුව’යි. **‘ඡිජ්ජිතො’** යනු ‘සිඳ දැමූ’ යන අර්ථයි. ‘ග්‍රීෂ්ම සමයේ මධ්‍යාහ්න වේලෙහි රත් වූ වැලි මත නියෙන් සිඳ හෙලූ අංකුරයක් වැනි යැ’යි කියන ලද්දේ වේ. **‘භූමසා’** යනු ‘පොළොවෙහි’ යන අර්ථයි. **‘අමරා වත’** යනු ‘ඒකාන්තයෙන් මළේය’ යන අර්ථයි. **‘අමරි’** යනු ද පාඨයකි.
එකෙණෙහි ලො බලන ශක්‍රයා, හඬන තවුසා දැක, ‘මේ තාපසයා අඹුදරුවන් අතහැර පැවිදි වූවෙකි. එසේ වූ ඔහු දැන් ඇත් පැටවකු කෙරෙහි පුත්‍ර ප්‍රේමය උපදවා ගෙන වැලපේ. එබැවින් ඔහු සංවේගයට පත්කොට මනා සිහියෙහි පිහිටුවන්නෙමැ’යි කල්පනා කොට තවුසාගේ අසපුව වෙත පැමිණ, අහසෙහි සිට ඔහු අමතා මෙසේ කීවේය.
3. ‘මළවුන් වෙනුවෙන් ශෝක කෙරෙයි’ යන යමක් වේ නම්, එය අනගාරික භාවයෙන් යුතු, මිදුණු සිත් ඇති, පැවිද්දකුට තරම් නොවේ.
ශක්‍රයාගේ මේ කියමන අසා හුන් තවුසා, ඔහුට පිළිතුරු වශයෙන් මෙසේ කීයේය.
4. ශක්‍රය, එකට විසීම නිසා මිනිසකුගේ වුවත්, තිරිසනකුගේ වුවත් හදවතෙහි ප්‍රේමයක් හටගනී. (එබැවින්) ඔහු ගැන ශෝක නො කිරීමට නොහැකිය.
මෙහි **‘මිගස්ස වා’** යන මෙහි ‘මිගා’ යන්නෙන් සියලු තිරිසනුන් ගැන කියන ලදි යන අර්ථයි. **‘තං’** යනු ‘ප්‍රිය කළ සතා’ යන අර්ථයි.
තවුසාගේ පිළිතුර අසා සිටි, සක්දෙව් රජ ඔහුට අවවාද වශයෙන් මෙසේ කීය.
5. යම් කෙනෙක් මියගිය තැනැත්තා වෙනුවෙන් හඬත් ද? ‘මැරෙමි’යි කියා වැලපෙත් ද? ඒ හැඬීම හිස් දෙයකැ’යි සත්පුරුෂයෝ කියති. සෘෂිය, එබැවින් ඔබ නොහඬනු මැනව.
6. බමුණ, ඒකාන්තයෙන් මියගිය තැනැත්තා, ‘හැඬීම’ නිසා මළවුන්ගෙන් නැගිටියි නම්, සියලු දෙනා එකතු වී ඔවුනොවුන්ගේ මිය ගිය නෑයින් වෙනුවෙන් හඬමු.
මෙහි **‘යෙ රුදන්ති ලපන්ති ච’** යනු ‘බමුණ, යම් සත්ත්ව කෙනෙක් හඬත් ද? වැලපෙත් ද? ඔවුහු මළ කෙනකු වෙනුවෙන් ම එසේ කෙරෙති. යමෙක් මැරේ ද? ඔවුහු ඒ මළ තැනැත්තා ගැන හඬති. එසේ හඬන ඔවුන්ගේ ඇස්වල කඳුළු වියැලෙන දවසක් නැත’ යන අර්ථයි. **‘තස්මා ත්‍වං ඉසි මා රොදි’** එබැවින් සෘෂිය, ඔබ නො හඬනු මැනව. කුමක් නිසාද?’ යන අර්ථයි. **‘රොදිතං මොඝාමාහුසන්තො’** යනු ‘පඬිවරු වනාහි හැඬීම නිශ්ඵල වැඩෙකැ’යි කියති’ යන අර්ථයි. **‘මතො පෙතො’** යනු ‘මේ මියගිය කෙනා ප්‍රේත යන සංඛ්‍යාවට වැටේ. ඉදින් හැඬීම නිසා, මියගිය කෙනා නැගිටින්නේ නම්, එසේ ඇති කල්හි, අපි සියලු දෙනා එක්ව ඔවුනොවුන්ගේ නෑයින් වෙනුවෙන් හඬමු. එයින් ඉවත්ව කුමට හිඳිමුද?’ යන අර්ථයි.
තවුස්තුමා ශක්‍රයාගේ මේ වචන අසා, සිහි එළවා, ශෝකය දුරුකොට කඳුළු පිස, ශක්‍රයාට ස්තුති කරමින් මේ ගාථා ප්‍රකාශ කෙළේය.
7. ගිතෙල් ඉසින ලද ගින්නක් මෙන්, රත් වී හුන් මට ජලය ඉස්සාක් වැනි විය. සියලු පීඩා නිව්වෙහිය.
8. යමකේ ශෝකයෙන් පීඩාවට පත් වූ මගේ, ඒ පුත්‍ර ශෝකය දුරු කෙළේ ද?’ (ඔහු) මාගේ හදවතෙහි වූ ශෝක නමැති හුල ඒකාන්තයෙන් උදුරා දැමීය.
9. පහ වූ ශෝක ඇති, එකඟ වූ සිත් ඇති, ඒ මම ඉදිරූ හුල් ඇත්තේ වෙමි. ශක්‍රය, ඔබේ දෙසුමන් අසා ශෝක නොකරමි. නො හඬමි.
මෙහි එන වචන ගැන විස්තර මීට ඉහතින් දක්වන ලදි. මෙසේ ශක්‍රයා තවුසාට අවවාද කොට ස්වකීය දෙව්ලොව බලා ගියේය.
බුදුරජාණන් වහන්සේ මේ ධර්ම දේශනාව ගෙනහැර දක්වා, ජාතකය නිමවා වදාළ සේක. එදා ඇත් පැටවා නම්, මෙදා සාමණේරයා ය. එදා තාපසා නම්, මෙදා මේ මහලු භික්‍ෂුව යි. සක්දෙව් රජ වූ කලී ‘මම ම යැ’යි බුදුරජාණන් වහන්සේ, තමන් වහන්සේ දක්වා වදාළ සේක.
**‘කාළානි කෙසානි පුරෙ අහෙසුං’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ දෙව්රම් වෙ‍ෙහර වැඩවාසය කරන සේක්, මහබිනික්මන් අරබයා වදාළ සේක. එකල දම්සභාවෙහි රැස්වූ භික්‍ෂු පිරිසක් බුදුරදුන්ගෙන් අබිනික්මන් සම්බන්ධයෙන් වර්ණනා මුඛයෙන් කථා කරමින් හුන්හ. එවේලෙහි එතැනට වැඩි බුදුරජාණන් වහන්සේ, භික්‍ෂූන් සාකච්ඡා කළ කරුණු ඔවුන්ගෙන්ම අසා දැන, ‘මහණෙනි, නොයෙක් කල්ප කෝටි ගණනක් පෙරුම්දම් පිරූ මා විසින් මහාභිනිෂ්ක්‍රමණය කිරීම මහා ආශ්චර්යයක් නොවේ. පෙරදී ද, මම දිග පළලින් යොදුන් තුන්සියයක් වූ ‘කාසි’ රට රාජ්‍යය අතහැර දමා, ගිහිගෙයින් නික්මී ගියෙමැ’යි වදාරා, මේ අතීත කථා පුවත මෙසේ වදාළ සේක.
පෙර බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ රජුගේ පුරෝහිත බමුණාට පුත්ව උපන්නේය. ඒ වනවිට රජුගේ අග මෙහෙසිය ද ගැබ්ගෙන සිටියාය. බෝසතුන් ඉපදුනු දා ම අගමෙහෙසිය ද පුත් කුමරුවකු බිහි කළාය. ඒ කුමාරවරුන්ට නම් තබන දිනයේ දී බෝසතුන්ට ‘සුසීම’ කුමාරයා යැයි ද, රාජ කුමාරයාට ‘බ්‍රහ්මදත්ත’ කුමාරයා යැයි ද, නම් තැබූහ. බරණැස් රජතුමා තම පුතණුවන් උපන්දින ම පුරෝහිත පුත්‍රයා ද උපන් බැවින්, මේ කුමාරවරුන් දෙදෙනා ම, එකට වැඩිය යුතු යැයි කල්පනා කෙළේය. අනතුරුව ඒ ගැන පුරෝහිතතුමා සමග සාකච්ඡා කළ රජතුමා, සුසීම කුමාරයා ද රජවාසලට ගෙනවුත්, කුමාරවරුන් දෙපලම එකට තබා, දෙදෙනාටම රජුගේ අණින් වෙන වෙන ම කිරි මවුවරුන් යොදා, සම ව වැඩුවේය. මේ දෙදෙනා ම නිසිවියට පත්වූ කල්හි, විශිෂ්ට රූපයෙන් යුතු දිව්‍ය කුමාර විලාශයෙන් ද දුටුවන් සිත් බැඳගන්නා වර්ණ සම්පත්තියෙන් ද හා තේජාන්විත භාවයෙන් ද යුක්ත වූවාහු වෙති. රජුගේ අනුදැනීමෙන් තක්‍ෂිලාවට ගිය කුමාරවරු දෙදෙනා, එහි දී සියලු ශිල්ප උගෙන පෙරළා සිය රට බලා පැමිණියහ. කුමාරවරුන්ගේ උගත්කම් ගැන සලකා බැලූ රජතුමා රාජපුත්‍රයාට යුවරජ තනතුර පිරිනැමීය. බෝසතුන්ට කිසිදු තනතුරක් නොලැබුණත් ඔහු තම මිත්‍රයා වන යුවරජු සමග. එකට කමින්-බොමින්-හිඳිමින්-නිදමින් කාලය ගත කෙළේය. ටික කලෙකින් අගරජතුමා මිය ගියේය. පියරජුගේ අභාවයෙන් අග රජ බවට පත්වූ යුවරජතුමා බෝසතුන්ට මහත් යසස් සම්පත් දී, ඊට අමතරව පුරෝහිත තනතුර ද පිරිනැමුවේය. එක් දවක් නුවර සරසවා, ‘අලංකාර කරන ලද ඓරාවණ හස්තිරාජයා මතට නැගි සක්දෙව් රජු’ මෙන්, බරණස් රජතුමා සර්වාභරණයෙන් සැරසී, උතුම් වූ මංගල හස්තිරාජයා පිටට නැගී, බෝසත් පුරෝහිතතුමා තම අසුනට පිටුපස අසුනෙහි හිඳුවාගෙන, නුවර පැදකුනු කෙළේය. රජුත් පුරෝහිතතුමාත් දිව්‍ය රාජයන් මෙන් පෙනුණි. මේ අතර රජතුමාගේ මවු බිසව තම ‘පුතා බලන්නෙමැ’යි සීමැදුරු කවුළුව ළඟට වී, නගරය දෙස බලා සිටියාය. නුවර පැදකුණු කොට සහපිරිවරින් මාලිගයට එන රාජකීය පිරිස දෙස බලා සිටි, මවු බිසව ස්වකීය පුත් වූ, රජතුමා ඉක්මවා පසුපස අසුනෙහි හුන් ආරෝහ-පරිණාහ දේහ විලාශයෙන් යුතු පුරෝහිතතුමා දැක, ඔහු කෙරෙහි පිළිබඳ සිතක් ඇතිකොට ගත්තාය. බොහෝ වේලාවක් ඔහු දෙස බලාගත් වන ම සිටි ඈ, එතැනින් ඉවත්ව තම යහන් ගැබට ගොස්, ‘මේ පුරෝහිත තුරුණයා මට නො ලැබෙන්නේ නම් මෙහිම මිය යන්නෙමැ’යි අධිෂ්ඨාන කොටගෙන, සියලු ආහාර ප්‍රතික්‍ෂේප කරමින් යහනෙහි වැද හොත්තීය.
මැදුරට පිවිසි රජතුමා ටික වේලාවකින් සිය මෑණියන් දක්නට නොමැති බැවින්, ‘මාගේ මෑණියන් කොහිදැ’යි සේවිකාවගෙන් අසා, ඇය ගිලන් ව ඇති බව ඔවුන්ගෙන් දැන, වහා මෑණියන්ගේ යහන් ගැබට පිවිස, පළමුකොට ඇයට වැඳ ‘මෑණියනි, ඔබට ඇති අසනීපය කුමක්දැ’යි විචාළේය. ලජ්ජාවෙන් මිරිකුණු ඇය වචනයක්වත් නොකීවාය. මඳ වේලාවකින් ආපසු පැමිණි රජතුමා සිංහාසනයෙහි වාඩි වී කල්පනා කරන්නට පටන් ගත්තේය. අනතුරුව සිය අගමෙහෙසිය ළඟට කැඳවා ගත් රජතුමා, ‘සොඳුර, ඔබ අප මෑණියන්ගේ යහන්ගැබට යන්න. ඈට ඇති අසනීපය කෙසේ හෝ දැනගෙනම ආපසු එන්නැ’යි කියා මෙහෙසිය පිටත්කොට හැරියේය. අගමෙහෙසිය ද, මවු බිසව වෙත ගොස් ඇගේ පිට පිරිමදිමින් අසනීපය ගැන ප්‍රශ්න කළාය. ස්ත්‍රීහු නම් ස්වකීය රහස් ස්ත්‍රීන්ගෙන් නො සඟවති. එබැවින් මවු බිසව තම සිතේ ඇති වූ ආශාව ස්වකීය ලේලියට රහසිගතව කීවාය. ඇයද ඒ සියලු විස්තර නොවළහා රජුට සැල කළාය. ටික වේලාවක් කල්පනා කළ රජතුමා, ‘සොඳුර, කමෙක් නැත. පුරෝහිතතුමා අගරජු බවට පත්කොට, මෑණියන් ඔහුට අගමෙහෙසිය කොට දෙන්නෙමැ’යි, මා කී බව මෑණියන්ට කියා ඇය අස්වසනු මැනවැ’යි නැවත වරක් අගමෙහෙසිය සිය මෑණියන් වෙත පිටත්කොට හැරියේය. අගමෙහෙසිය ද, රජුගේ පණිවුඩය මවු බිසවට කියා, ඈ අස්වැසුවාය. පසුදා රාජකාරි සඳහා රජමැදුරට පැමිණි පුරෝහිතතුමාට කථා කළ රජතුමා, මේ සියලු කාරණා ඔහුට පවසා ‘මගේ හිතවත් මිත්‍රය, මගේ මැණියන්ගේ ජීවිතය බේරාදෙනු මැනවි. ඔබතුමා අගරජු වන්න. මාගේ මෑණියන් අගමෙහෙසිය කොට පිළිගන්න. මම යුවරජු වන්නෙමි’යි කීයේය. ‘මට මෙය කිසිසේත් කළ නොහැක්කකැ’යි කියා ගැනීමට නොහැකිවූ පුරෝහිතතුමා, වචනයකින්වත් විරෝධයක් පෑමට තරම් ශක්තියක් නැතිව, බලාගත් අත බලාගෙන, නිශ්ශබ්දවම හුන්නේය. පසුව ඉතාමත් අපහසුවෙන් වචන ගොතා, ඒ යෝජනාවට තමා අකමැති බව පුරෝහිතතුමා, රජුට කෙසේ හෝ කියා ගත්තේය. එයින් දුර්මුඛ නොවුණු රජතුමා, නැවත නැවත යාඥා කොට, එකී යෝජනාවට පුරෝහිතතුමා, මහත් අපහසුවෙන් කැමති කරවා ගත්තේය. මහත් උත්සවාකාරයෙන් පුරෝහිතතුමා අගරජු බවට පත් කළ රජතුමා, සිය මෑණියන් අගමෙහෙසිය කොට, අලුත් රජතුමාට පාවා දී තෙමේ යුවරජ තනතුරට පත් විය.
මෙසේ යුගදිවියට එළඹුණු අලුත් රජතුමා වැඩි දවසක් යන්නට මත්තෙන් ගිහිගෙයි කළකිරුණේය. සියලු දේ අතහැර මහණවීම සඳහා සිත නැමුණේය. තමාගේ සිත නිතර නිතර, ඒ සඳහාම බල කරන්නට පටන් ගත්තේය. රතියෙහි අල්පමාත්‍ර වූ ද ඇල්මක් නැති ඔහු, තනිව සිටින්නටත්, තනිව හිඳින්නටත්, තනිව නිදන්නටත් හුරු විය. මේ රජ සැප කෙතෙක් අධිකව තිබුණත් රජුට දැනුණේ ‘තමා සිරගෙදර, සිරමැදිරියකු කොටු වූවකු’ ලෙසිනි. ‘කූඩුවක දමන ලද කුකුළකු වැනි යැ’යි ඔහුට තමා ගැනම සිතුණි. මේ අතර අගමෙහෙසිය රජු ගැන, නිතර නිතර සිතන්නට පටන් ගත්තාය. මාගේ ස්වාමි වූ මේ රජතුමා මා කෙරෙහි ඇලුම් නොදක්වයි. තනිවම සිටී. තනිවම හිඳී. තනිවම නිදයි. මොහු වනාහි ලාබාල තරුණයෙක්මි. මම මැහැල්ලක්මි. ඔහුගේ හිසකෙස් කළුය. මාගේ හිසකෙස් සුදු වී ඇත. දැන් කරන්නට ඇත්තේ එකම දෙයකි. එනම් කිසියම් උපායකින් රජු රවටා මා කෙරෙහි නතුකොට ගැනීම යි’. මෙසේ සිතූ ඇය කිසියම් දිනෙක රජුගේ හිස පරීක්‍ෂා කරන ආකාරයක් බොරුවට පෙන්වමින්, හිස අතගාමින් සිට, ‘දේවයිනි, ඔබතුමා මහලු වූ සෙයක් පෙනේ. ඔබේ හිසේ ඉදුණු කෙස්ගසක් ඇතැ’යි කීවාය. මෙයින් කිසිදු වෙනසකට පත් නොවූ රජතුමා, ‘සොඳුර, එසේ වී නම් ඒ ඉදුණු කෙස් ගස ගලවා මාගේ අත්ල මත තබනු මැනවැ’යි කීවේය. එවිට ඇය තම හිසින් එක් කෙස්ගසක් ගලවා, ‘දේවයන් වහන්ස, මේ ඔබේ කෙස් ගස යැ’යි කියා, එය රජුගේ අත්ල මත තැබුවාය. මුලදී බිසවගේ කථාව විශ්වාසයට නොගත් රජතුමා, මෙය දුටු මතින් බියෙන් ත්‍රස්ත විය. රත්රන් පටියක් වැනි සිය නළල් තලයෙන් ඩාදිය වැගිරෙන්නට විය.
රජතුමා තමාටම අවවාද කරගනිමින්, ‘සුසීම, නුඹ තරුණයකු ලෙස සිතා සිටියත්, දැන් නුඹ මහල්ලෙකි. නුඹ මෙතෙක් කල් අසූචි වළක ගිලුණු, ගම් ඌරකු මෙන්, කාම මඩෙහි එරී, ඒ මඩින් මිදෙන්නට නොහැකිව, සිටියෙහිය. දැන් මේ උදා වී ඇත්තේ, කාමයන් අත්හැර හිමවතට පිවිස පැවිදිව, බඹසර රැකීමට සුදුසු කාලය නොවේදැ’යි සිතා, මෙසේ කීවේය.
සුසීම, හිසේ කෙස් ඇති ප්‍රදේශයෙහි හටගත් කෙස්, පෙර කළුපාට විය. ඒවා අද සුදුපාට වී ඇති බව දැක, ධර්මයෙහි හැසිරෙව. මේ බඹසර රැකීමට කාලය යි.
මෙහි **‘යථා පදෙසෙ’** යනු ‘ඔබේ හිසේ කෙස් හටගැනීමට සුදුසු, ඒ ඒ ප්‍රදේශයෙහි, මින් පෙර බමර වර්ණයෙන් යුතු, කළු කෙස් හටගෙන පැවතිණි යැයි කියයි’ යන අර්ථයි. **‘ධම්මං චර’** යනු ‘දස කුසල කර්මපථ ධර්මයෙහි හැසිරෙවැයි තමාට ම අණ කරයි’ යන අර්ථයි. **‘බ්‍රහ්මචරියස්ස’** යනු ‘ඔබට මේ කාම සේවනයෙන් බැහැර වීමට සුදුසු කාලය යි’ යන අර්ථයි.
මෙසේ බෝසත්තුමා විසින් බ්‍රහ්මචර්ය ජීවිතයෙහි ගුණ වර්ණනා කළ කල්හි, ඒ අසා සිටි අගබිසව, ‘මම රජුට මා කෙරෙහි ලෝභ උපදවන්නෙමැ’යි ඒ සඳහා කටයුතු කිරීමට ගොස්, සියල්ල අත්හැර දමා යාමට කටයුතු යෙදුවේ නොවේ දැ’යි, බියෙන් ත්‍රස්තව ‘දැන් මම මොහු පැවිද්දෙන් වළක්වා ගැනීම සඳහා ඔහුගේ ම දේහ විලාශය වර්ණනා කරන්නෙමැ’යි කල්පනාකොට මෙසේ කීවාය.
2. දේවයිනි, මේ පැසුණු කෙස් ගස මගේ ම ය. එය ඔබේ නොවේ. (පැසුණු කෙස් ඇති) හිස හෙවත් උත්තමාංගය මගේ ම ය. (මට) යහපතක් කර ගන්නෙමැ’යි බොරු කීවෙමි. උතුම් රජතුමනි, (මාගේ) එකම අපරාධයට සමාවුව මැනව.
3. රජතුමනි, ඔබ තරුණයෙකි. ලස්සන ය. ළපටි ගොබයක් මෙන් පළමු වයසේ සිටින්නෙකි. ජනේන්‍ද්‍රය, රාජ්‍යයත් විචාරන්න. මා ගැන ද බලන්න. බ්‍රහ්මචර්යාවට නො දුවන්න.
මෙහි **‘මමෙව සීසං’** යනු ‘මගේ ම හිසේ හට ගත් පැසුණු කෙස් යැ’යි දක්වයි යන අර්ථයි. **‘උත්තමංග’** යන වචනයේ ද තේරුම එයම වේ. **‘අත්‍ථං’** යනු ‘මට ම යහපතක් කර ගන්නෙමැ’යි බොරු කීමි’ යන අර්ථයි. **‘ඒකාපරාධං’** යනු ‘මේ මගේ එක් අපරාධයකි.’ යන අර්ථයි. **‘පඨමුග්ගතො’** යනු ‘පළමු වයසේ පසුවන්නෙකි’ යන අර්ථයි. **‘හොහී’** යනු ‘වෙහි’ යන අර්ථයි. එනම්, පළමු වයසේ පිහිටා සිටින්නෙකි යන අර්ථයි. **‘හෝසි’** යනු ද පාඨයකි. **‘යථා කළිරො’** යනු ‘සිනිඳු වූ මනා පැහැ ඇති ළපටි දළුවක්, මඳ සුළඟින් සැලෙන කල්හි, අතිශයින් සුන්දරය. ඔබත් එසේ පෙනේ’ යන අර්ථයි. **‘පඨමුග්ගතොහොති’** යනු ද පාඨයකි. එහි අර්ථය මෙසේ ය. එනම්, පළමුවෙන් ඉහළට නැගී ආ ළා ගොබයක්, ළපටි දළුවක් කෙතරම් ලස්සන ද? ඔබ ද එසේ ලස්සනය’ යන අර්ථයි. **‘මමඤ්ච පස්ස’** යනු ‘මැ ගැනද බලනු මැනව, අනාථ වූ වැන්දඹුවක් නො කරනු මැනව’ යන අර්ථයි. **‘කාලිකං’** යනු බඹසර වැස මරණයට පත්වීම වනාහි, දෙවන, තෙවන ආත්ම භාවයන්හි විපාක දෙන බැවින් **‘කාලික’** නම් වේ. රජ සැප වනාහි, මේ ආත්මයේ දී ම කම්සුව ලබාදෙන බැවින්, **‘අකාලික’** නම් වේ. ‘ඒ ඔබ මේ අකාලික සුව හැර දමා කාලික සුවය සොයා නො දුවනු මැනවැ’යි කියයි’ යන අර්ථයි.
බෝසත් තෙමේ ඇයගේ වචන අසා ‘සොඳුර, ඔබ විය යුතු ම විය හැකි ම දෙයක් කීවෙහිය. වයසට යනවිට මේ කළු කෙස් වෙනස් වී, හම වැරළි මෙන් සුදුපැහැ ගැන් වේ. මම වනාහි, නුලුපුල් ආදී වූ මල්දම් වැනි සුකුමාල වූ, රන්පිළිම වැනි, උතුම් වූ යොවුන් විලාශයෙන් පිරිපුන්, රාජ කුමාරිකාවන් දැක ඇත්තෙමි. එසේම ඔවුන් වයසට පත් වී, ජරාපත් සිරුරු ඇතිව, දුර්වර්ණ වී වකුටු ගැසුණු සිරුරු ඇතිව, මැරී වැටී ඇති අයුරු ද දැක ඇත්තෙමි. මෙබඳු වූ විපත්ති කෙළවර කොට ඇති, මේ ජීව ලෝකය සදාකල් එක් අයුරින් නො පවතී. එබැවින් සොඳුර, මෙය වටහා ගැනීම ඉතා යහපත් ය. මෙසේ කී බෝසත් තෙමේ ඉන්පසු ප්‍රබුද්ධ ලීලාවෙන් දහම් දෙසමින් මෙසේ පැවසීය.
4. මම සිනිඳු පහස දනවන සුන්දර සිරුරක් ඇති, මනා වූ මැද පෙදෙසක් ඇති, සැලෙන කළුවැල් දළුවක් වැනි, තරුණ කුමාරිකාවක දුටිමි. ඇය මිනිසුන් සමීපයෙන් පොළඹවන්නට මෙන්, ගමන් කරයි.
5. පසුකලෙක ඒ කාන්තාව ම, වයසින් අසූවෙහි දී හෝ, අනූවෙහි දී හෝ, හැරමිටියක් අතින් ගෙන, වෙවුලමින් (නැමි පියසිවලට යොදන) නැමි පරාලයක් මෙන්, වී ඇවිදිනු දුටිමි.
මෙහි **‘වො’** යනු නිපාතයක් පමණි. **‘සාමට්ඨපස්සං’** යනු ‘සිනිඳු පහස් ඇති’ යන අර්ථයි. **‘සම්මට්ඨපස්සං’** යන මෙය ම පාඨය හෝ විය හැකිය. ‘හැම පැත්තෙහි ම සුමුදු ඡවි වර්ණය ඇති’ යන අර්ථයි. **‘සුතනුං’** යනු ‘සුන්දර සිරුරක් ඇති’ යන අර්ථයි. **‘සුමජ්ඣං’** යනු ‘මනාව පිහිටි මැද පෙදෙසක් (ඉඟටියක්) ඇති’ යන අර්ථයි. **‘කාළාපවාළාව පවෙල්ලමානා’** යනු ‘තරුණ කාලයෙහි යම් සේ මැනවින් උඩට නැගි කළුවැල් දළුවක් මෙන්, මඳ සුළඟින් ඒ මේ අතර වැනේ ද? එසේ ලෙළෙන ස්ත්‍රී විලාශ දක්වමින්, ඒ කුමාරිකාව මිනිසුන් සමීපයෙන්, පොළඹවන්නට මෙන්, ගමන් කරයි’ යන අර්ථයි. **‘නරෙසු’ **යන්න සමීප අර්ථයෙහි සත්තමී විභක්තිය යි. පුරුෂයන්ගේ සමීපයෙහි, ඒ පුරුෂයන් ආශාවෙන් පොළඹවන්නට මෙන්, ගමන් කරයි’ යන අර්ථයි.
**‘තමෙනසපස්සාමි පරෙන නාරිං’** යනු ‘පසුකලෙක ඒ කාන්තාව ම, රූප ශෝභාව වැහැරී ගොස්, ජරාවට පත්ව සිටිනු දුටිමි. මෙසේ බෝසත් තෙමේ, සිවුවන ගාථාවෙන් රූපයෙහි ආශ්වාදය පැහැදිලි කොට, දැන් එහි ආදීනව දක්වමින් මෙසේ කීය’ යන අර්ථයි. **‘ආසීතිකං නාවුතිකංච ජච්චා’** යනු ‘උපතින් වසර අසූවක් හෝ අනූවක් හෝ’ යන අර්ථයි. **‘ගොපාණසීභොග්ගස්මං’** යනු ‘නැමි පරාලයක් මෙන්, ඇදවුණු යන අර්ථයි. ඒ ආකාරයෙන් ශරීරයෙන් නැමී, නැති වූ කාසියක් සොයන්නාක් මෙන්, හැසිරෙන’ යන අර්ථයි. මෙය බෝසතුන් විසින් ඒකාන්තයෙන් කුඩා කල දක්නට ලැබී, නැවත වසර අනූවේ දී දැකීමෙන් කියන ලද්දක් නොවේ. ඤාණයෙන් දුටු බව පැහැදිලි කිරීම සඳහා, මෙසේ කියන ලදී’ යන අර්ථයි.
මෙසේ බෝසත් තෙමේ මේ ගාථාවෙන් රූපයේ ආදීනව දක්වා, නැවත මේ වනවිට තමා තුළ ගිහිගෙයි ඇල්මක් කැල ම නැති බව, පැහැදිලි කරමින්, මේ ගාථා දෙක ප්‍රකාශ කෙළේය.
6. ඒ මම, ඒ ගැනම සිතමින්, යහන මැද තනිව නිදමි. මම ද මෙසේ (ජරාවට පත් වේ) යැයි බලමින් ගිහිගෙයි නොඇලෙමි. මේ බ්‍රහ්මචර්යාවට කාලයයි.
7. ඉදින් ගිහිගෙයි වසන්නාගේ යම් ඇල්මක් වේද? එය එල්ලෙන රැහැනක් වැනිය. අපේක්‍ෂාවක් නැති ධෛර්යය සම්පන්න පුද්ගලයෝ, එය ද සිඳ දමා, කම්සැප අත්හැර පිටව යති.
මෙහි **‘සොභං’** යනු ‘ඒ මම’ යන අර්ථයි. **‘තමේවානුවිචින්තයන්තො’** යනු ‘රූපයන්ගේ ඒ ආශ්වාදය ද, ආදීනවය ද සිතමින්’ යන අර්ථයි. **‘එවං ඉති පෙක්ඛමානො’** යනු ‘යම් සේ ඇය මහලු ද? මම ද එසේ ජරාවට පත් ව, බිඳුන ශරීර ඇත්තෙක් වන්නෙමැ’යි බලමින්’ යන අර්ථයි. **‘බ්‍රහ්මචරියස්ස කාලො’** යනු ‘සොඳුර, මේ මට බ්‍රහ්මචර්යාවට කාලයයි. එබැවින් පැවිදි වන්නෙමැ’යි දක්වයි’ යන අර්ථයි.
**‘රජ්ජුවාලම්බනී චේසා’** යන මෙහි ‘ච’ කාරය නිපාතයක් පමණි. එය (සිරුරේ) එල්ලෙන රැහැනක් වැනි ය’ යන අර්ථයි. එය කුමක්ද? **‘යා ගේහෙ වසතො රතී’** යනු ‘ගිහිගෙයි වසන්නාගේ රූපාදී අරමුණුවල යම් කාම රතියක් වේද? එයයි’ යන අර්ථයි. මෙයින් කාමයන්ගේ ‘අල්පාස්වාදී බව’ දක්වයි. එහි අදහස මෙයයි. එනම් ස්වශක්තියෙන් නැගී සිටින්නට බැරි, රෝගී මිනිසකුට ‘මෙහි එල්ලී නැගී සිටුව’යි, කියා යම්සේ එල්ලීමට රැහැනක් බඳින්නාහු නම්, එහි එල්ලී නැගී සිටින්නාට, අල්ප වූ කායික-චෛතසික සුවයක් එයින් ලැබෙන්නේය. එසේ විවේක සුව වශයෙන් නැගී සිටින්නට බැරි, කෙලෙසුන්ගෙන් රෝගී වූ, සත්ත්වයන්ට ගිහිගෙයි මැද තබන ලද, කම්සුව දෙන, රූපාදී අරමුණු ආශාවන් වශයෙන්, ඔවුන්ගේ සිරුරු දවන කල්හි, ඒ නිමිති කොටගෙන, මෙවුන්දම් සෙවීම් වශයෙන් ඇතිවන කායික-චෛතසික සුඛ සංඛ්‍යාත වෙනස්වීම්, ‘කාම-රති’ නම් වේ. මොහොතක් තුළ ඇතිවන ඒ සැප ඉතා අල්පය. මෙසේ ‘කාම’ අල්පාස්වාද ඇත්තේය’ යන අර්ථයි. **‘ඒතම්පි ජෙත්‍වාන’** යනු ‘යම් හෙයකින් ‘කාම’ බොහෝ දුක් ඇත්තේද? බොහෝ කරදර ඇත්තේද? බොහෝ ආදීනව ඇත්තේද? එහෙයින් ඒ ආදීනව දක්වා වූ පඬිවරු මේ රැහැන ද, සිඳ දමා, අසූචි වළක ගිලුණු පුරුෂයකු ඉන් බැහැර වන්නාක් මෙන්’, යන අර්ථයි. **‘අනපෙක්ඛිනො’** යනු බොහෝ දුක් ඇති, මේ අල්පමාත්‍ර වූ කම්සුව බැහැර කොට යති. එසේ නික්ම ගොස්, මනෝරම්‍ය වූ පැවිද්දට පිවිසෙති’ යන අර්ථයි.
මෙසේ බෝසත් තෙමේ කාමයන්හි ආස්වාද ද, ආදීනව ද, ප්‍රකාශ කොට ප්‍රබුද්ධ ලීලාවෙන් දම් දෙසා, සිය මිතුරා වන යුවරජු කැඳවා, රාජ්‍යය ඔහුට පවරා දී, ඤාතීන්, මිතුරන්, හිතවතුන් හඬද්දී ම, වැලපෙද්දීම, සියලු සම්පත් හැර දමා, හිමවතට පිවිස සෘෂි පැවිද්දෙන් පැවිදිව, ධ්‍යාන හා අභිඥා උපදවාගෙන, දිගුකලක් එහි වැස, පසුකලෙක මියගොස්, බඹලොව උපන්නේය.
බුදුරජාණන් වහන්සේ මේ ජාතකය මෙසේ වදාරා, සත්‍යය ප්‍රකාශ කොට, බොහෝ දෙනාට අමා පැන් පොවා දේශනාව නිමවා වදාළ සේක. එදා අගමෙහෙසිය නම්, රාහුල මාතාවය. යුවරජතුමා නම්, ආනන්ද තෙරණුවෝය. සුසීම රජු වූ කලී, ‘මම ම යැ’යි බුදුරජාණන් වහන්සේ තමන් වහන්සේ දක්වා වදාළ සේක.
**‘අහං දසසතං ව්‍යාමං’** යන මේ ගාථා කොටස අයත් ජාතක කතා වස්තුව බුදුරජාණන් වහන්සේ දෙව්රම් වෙහෙර වැඩවාසය කරන සේක්, ක්ලේශ නිග්‍රහයක් නිමිති කොටගෙන වදාළ සේක. මෙහි වර්තමාන කතාවස්තුව ‘පාණීය’ ජාතකයෙහි දැක්වේ. ඊට අනුව බුදුරජාණන් වහන්සේ සන්තාගාරයෙහි ඇතුල් කෙළවරේ විසූ පන්සියයක් භික්‍ෂූන් කාම විතර්කයකින් පීඩා විඳිනු දැක, ඔවුන් තමන්වහන්සේ වෙත කැඳවා, ‘මහණෙනි, සැක කළ යුතු යමක් වේ නම්, එය සැක කිරීම ම වටී. ක්ලේශයෝ නම් වනයෙහි ගස්වල හටගත් නුග පැල වැනි වෙති. නුග පැලය කිසියම් ගසක් අල්ලාගෙන වැඩී, ටික දිනකින් ම ඒ ගස විනාශ කරයි. මිනිසා තුළ වැඩෙන ක්ලේශය ද, ටික කලකින් ම විශාලත්වයට පත්වී, ඒ මිනිසා විනාශයට පමුණුවයි. මේ නිසාම අතීතයේ දී, කොළ ඉඹුල් ගසකට අරක් ගෙන සිටි දේවතාවෙක්, නුග ගෙඩි අනුභව කළ එක් කිරිල්ලක් කොළ ඉඹුල් ගස වෙත පැමිණ, එහි අතුපතර වැසූ එක් අත්තෙක වර්චස් පිඩක් හෙළනු දැක, ‘මේ හේතුවෙන් මාගේ මේ විමානයට මහත් විනාශයක් වන්නේ යැ’යි අතිශයින් බියට පත් වී යැ’යි වදාරා, මේ අතීත කතාව මෙසේ වදාළ සේක.
පෙර බරණැස් නුවර බඹදත් රජු රාජ්‍යය කරවන කල්හි, බෝසත් තෙමේ කොළ ඉඹුල් ගසක රුක් දෙවියෙක් ව උපන්නේය. එකල එක් ගුරුළු රාජයෙක් යොදුන් එකසිය පනහක් පමණ වූ, දැවැන්ත ආත්ම භාවයක් මවාගෙන, ස්වකීය පියාපත්වල වාත වේගයෙන් මහා සමුද්‍රයේ ජලය දෙබෑ කරගෙන ගොස්, බඹ දහසක් පමණ දික් වූ, එක් නාගරාජයකු නගුටෙන් ඩැහැගෙන, මුහුදු ජලයෙන් මතුපිටට පැමිණියේය. නාග රාජයාගේ මුව තුළ තිබූ ගොදුරු, මුහුදු ජලය මතට ඇදවැටිණි. මෙසේ නාගයකු ඩැහැගත් ගුරුළා, ඉහත කී කොළ ඉඹුල් ගස වෙත, වනපෙතට ඉහළින් පියඹා ගියේය. විශාල සිරුරක් ඇති මේ නාගරාජයා, ගුරුළාගේ ග්‍රහණයට හසු වී සිටි නමුත්, උගෙන් මිදීම සඳහා මහත් වෙහෙසක් ගනිමින් සිටියේය. ඒ අනුව ගුරුළා ඩැහැගෙන යද්දී ම නාගරාජයා, ඒ යන ගමන්මගෙහි පිහිටි කිසියම් නුග ගසක් දැක, ක්‍ෂණිකව සිය දරණවැල නුග ගසෙහි පටලවා ගත්තේය. නාගරාජයාගේ සිරුර කෙතරම් දීර්ඝ එකක් වුවද, ගුරුළාට එයින් වූ බලපෑම මඳ විය. එබැවින් අධික ශක්තියකින් යුතු දැවැන්ත ගුරුළු රාජයා, නා රජු වෙළී සිටි නුග ගසත් ගලවාගෙන ම, තම ගමන ගියේය. නාගරාජයා ද, නුග ගස මුදා හැරියේ නැත. මෙසේ අනුක්‍රමයෙන් කොළ ඉඹුල් ගස වෙත පැමිණි ගුරුළා, නුග ගසින් මුදා ගත්, නාග ශරීරය කොළ ඉඹුල් ගස මත හෙළා, නාගයාගේ බඩ පලා නාග මේදය අනුභව කෙළේය. ඉන්පසු නාගයාගේ මළකඳ ඔසවා ගත් ගුරුළා නැවතත් සමුදුර වෙත ගොස්, එය මුහුදු ජලපිට හෙළුවේය. නාගරාජයාගෙන් මුදා ඉවත දමන ලද නුග ගසෙහි කූඩුවක එක කිරිල්ලක් වාසය කළාය. ඇය කූඩුවෙන් එළියට පැමිණ, නුග ගෙඩි කමින් සිටියාය. මඳ වේලාවකට පසු නුග ගසින් නික්මුණු කිරිල්ල, කොළ ඉඹුල් ගසට පියඹා විත්, එහි අත්තක වැසුවාය. කොළ ඉඹුල් ගස සිය විමානය කොටගත් දේවතාවා, ඒ කිරිල්ලගේ ක්‍රියාව දැක, ‘මේ කිරිල්ල මගේ මේ ගස මත වර්චස් හෙළන්නී නම්, එයින් මේ ගසේ නුග පැලයක් හෝ, පිලිල පැලයක් හෝ, පැල වුවහෝත ටික කලකින් ම එය මේ ගස වසා පැතිරෙන්නේය. එවිට මාගේ මේ විමානය විනාශ වන්නේ යැ’යි, බියෙන් ත්‍රස්තව වෙවුලන්ට පටන් ගත්තේය. දේවතාවාගේ එම වෙව්ලීමෙන් කොළ ඉඹුල් ගසේ මුල දක්වාම හෙල්ලෙන්නට පටන් ගත්තේය. මේ වෙව්ලීම දුටු ගුරුළු රාජයා, ඒ ගැන විමසමින් මෙසේ කීවේය.
කටු ඉඹුල් වෘක්‍ෂය, මම බඹ දහසක් දිග උරගයකු ගෙන (මෙහි) පැමිණියෙමි. මහා ශරීර ඇති, අප දෙදෙනා උසුලමින් (නුඹ) කම්පා නොවූයෙහිය. එසේ ඇතිකල්හි, මට වඩා ඉතාමත් මඳ වූ මස් ඇති, මේ කුඩා කිරිල්ල උසුලමින් කුමක් නිසා බියට පත්ව වෙවුලහිද?
මෙහි **‘දසසතං ව්‍යාමං’** යනු ‘බඹ දහසක්’ යන අර්ථයි. **‘උරගමාදාය මාගතො’** යනු ‘මෙබඳු මහත් වූ උරගයකු ගෙන මෙහි පැමිණියෙමි’ යන අර්ථයි. **‘තඤ්ච මඤ්ච’** යනු ‘ඒ උරගයා ද මා ද’ යන අර්ථයි. **‘ධාරයං’** යනු ‘උසුලමින්’ යන අර්ථයි. **‘ව්‍යාධසෙ’** යනු කම්පා වෙහිද? යන අර්ථයි. **‘කමත්‍ථං’** යනු ‘කුමටද? කුමන කාරණයක් නිසා දැ’යි විචාරයි’ යන අර්ථයි. ‘කුමන කාරණයක් දැක දැ’යි යන අර්ථයි. **‘කොටිසිම්බලි’** යනු ‘ගසේ නාමයෙන් දෙවියාට අමතයි’ යන අර්ථයි. ‘ඒ කටු ඉඹුල් ගස මහත් වූ කඳන් හා අතු ඇති බැවින් ඒ නම ලැබීය. එහි අධිගෘහිත දිව්‍ය පුත්‍රයාට ද ඒ නම ම කියයි’ යන අර්ථයි.
ගුරුළාගේ මේ ප්‍රශ්නයට පිළිතුරු සපයමින් දිව්‍ය පුත්‍රයා ගාථා සතරක් පැවසීය.
3. ගුරුළු රාජය, ඔබ මස් කන්නෙකි. මේ කුරුල්ලා ගෙඩි කන්නෙකි. මූ නුගබීජ හෝ, පුලිල බීජ හෝ, දිඹුල් බීජ හෝ, ඇසතු බීජ හෝ අනුභව කොට මගේ (රුක්) කඳ මත හෙළන්නේය.
4. මගේ පැත්තෙක, සුළං නැති තැනෙක, පැලවුණු ඒ ගස් වර්ධනය වේ. ඒවා මා හාත්පසින් වෙළා ගනියි. මා ගසක් නැත්තකු බවට පත් කරන්නේය. (මට ගසක් නැති කරන්නේය)
5. මේ කුරුලු ජාතිය විසින් බීජ ගෙනැවිත් දමා, නසන ලද (මනා වූ) මුල් ඇති, කඳන් ඇති, ‘ද්‍රැම’ නම් වූ වෙනත් ගස් ද ඇත.
6. රාජය, විශාල වූ මේ වනස්පති වෘක්‍ෂය අභිබවා (ඒවා) වැඩෙයි. එබැවින් මේ අනාගත භය දකිමින් වෙවුලමි.
මෙහි **‘ඔදහිස්සති’** යනු ‘වර්චස්’ හෙළන්නේය’ යන අර්ථයි. **‘තෙ රුක්ඛා’** යනු ඒ බීජවලින් හටගත් නුග ආදී ගස් යන අර්ථයි. **‘සංවිරූහන්ති’** යනු ‘මැනවින් වැඩෙන්නාහ. වර්ධනය වන්නාහ’ යන අර්ථයි. **‘මම පස්සෙ’** යනු ‘මාගෙ අතු පතර ආදියෙහි’ යන අර්ථයි. **‘නිවාතජා’** යනු ‘මගේ අතුවලින් වළක්වන ලදුව, වාතය නැති තැන්වල හටගත්’ යන අර්ථයි. **‘පරියොනන්‍ධිස්සන්ති’** යනු ‘එසේ වැඩුණු ඒවා මා හාත්පසින් වෙළා ගන්නේය’ යන අර්ථයි. මෙය ම පාඨය හෝ විය හැකිය. **‘කරිස්සරෙ’** යනු ‘තව ද මෙසේ වෙළාගෙන, මා ගසක් නැත්තකු කරන්නේය. මුළුමනින් විනාශ කරන්නේය’ යන අර්ථයි. **‘රුක්ඛාසෙ’** යනු ‘ගස්’ය. **‘මූලිනො බන්‍ධිනො’** යනු ‘වැඩුණු මුල් හා කඳ ඇති’ යන අර්ථයි. ‘දුමා’ යනු ගසට කියන තවත් නමෙකි. **‘බීජමාහරිත්‍වා’** යනු ‘බීජ ගෙනවුත්’ යන අර්ථයි. ‘හතා’ යනු ‘මේ වනයෙහි විනාශ කරන ලද වෙනත් ගස් ද වේ’ යන අර්ථයි. **‘අජ්ඣාරූළ්හා භිවඩ්ඪන්ති’** යනු ‘නුග ආදී ගස්, ඒවා අභිබවා ගොස් එනම්, වෙනත් විශාල වනස්පති වෘක්‍ෂ ඉක්මවා වැඩේ යැයි දක්වයි, යන අර්ථයි. මෙහි **‘වනෙපති වනස්සපති, වනස්පති’** යනුවෙන් පාඨ තුනෙකි. **‘රාජා’** යනුවෙන් ගුරුළාට අමතයි.
වෘක්‍ෂ දේවතාවාගේ කියමන් අසා සිටි ගුරුළු රාජයා මේ අවසාන ගාථාව කීවේය.
7. සැක කළ යුතු දේ සැක කරන්නේය. අනාගත බියෙන් ආරක්‍ෂා වන්නේය. අනාගත බිය හේතු කොටගෙන, නුවණැත්තා දෙලොවම බලන්නේය.
මෙහි **‘අනාගත භයං’** යනු ‘පරපණ නැසීම් ආදියෙන් වැළකෙන්නා, මෙලොව ද පරලොව ද, අනාගත භයෙන් රැකෙන්නකි. පවිටු මිතුරන්, වෛරක්කාරයන් වෙත, නොඑළඹෙන්නා ද අනාගත බියෙන් රැකෙන්නකි. මෙසේ අනාගත බියෙන් ආරක්ෂා වන්නේ ය’ යන අර්ථයි. **‘අනාගතභයා’ **යනු ‘අනාගත බිය හේතු කොටගෙන, ඒ බිය දක්නා වූ නුවණැත්තා, මෙලොවත් පරලොවත් දකින්නෙකි’ යන අර්ථයි.
මෙසේ කී ගුරුළු රාජයා තමාගේ ආනුභාවයෙන් ඒ කිරිල්ලිය, එම ගසින් එළවා දැමීය.
බුදුරජාණන් වහන්සේ මේ ධර්මදේශනාව ගෙනහැර දක්වා, ‘සැක කළයුතු දෑ සැක කිරීම ම වටී යැ’යි, වදාරා සත්‍යය ප්‍රකාශ කොට, ජාතකය නිමවා වදාළ සේක. දේශනාව අවසානයේ දී, පන්සියයක් භික්‍ෂූහු රහත් බවට පත්වූහ.
එදා ගුරුළු රජු නම්, සැරියුත් තෙරණුවෝය. වෘක්‍ෂ දේවතාවා වූ කලී ‘මම ම යැ’යි බුදුරජාණන් වහන්සේ, තමන් වහන්සේ දක්වා වදාළ සේක.
**‘රාජා අපුච්ඡි විධුරං’** යන මේ ගාථා කොටස අයත් ජාතක කථාව බුදුරජාණන් වහන්සේ දෙව්රම් වෙහෙර වැඩවෙසෙන සේක්, කොසොල් රජුගේ ‘ආගන්තුක සංග්‍රහයක්’ නිමිති කොටගෙන වදාළ සේක. කිසියම් දවසක කොසොල් රජතුමා ප්‍රවේණිගත ව පැමිණි, පැරණි යුධ භටයන්ට විශේෂ සැලකිලි නොකොට, අලුතින් පැමිණි, ආගන්තුක භටයන්ට සත්කාර සම්මාන කෙළේය. ඉන් ටික කලකට පසු රජුට අයත් කිසියම් පසල් දනව්වක මහත් වූ කලබලයක් හටගත්තේය. අතිවිශාල සොරු කණ්ඩායමක් ඒ පසල් දනව්වෙහි බලය අල්ලා ගන්නට උත්සාහ දැරූහ. මෙය දැනගත් රජතුමා සේනා පිරිසක් ගෙන, යුධ පිණිස එකී දනව්වට ළඟා විය. මේ යුද්ධ සේනාවට පැරණි අය මෙන් ම අලුතින් පැමිණි ආගන්තුක භටයන් ද ඇතුළත් විය. සංග්‍රාම භූමියේ දී ‘රජුගේ සත්කාර ලැබූ අය යුද්ධ කෙරෙති’යි, පැරණි යුධ භටයෝ යුද්ධයෙන් මගහැර සිටියෝය. අලුත් භට පිරිස ද, පලපුරුදු උදවිය යුද්ධය ගැන වගබලා ගනිති’යි සිතා, යුද්ධ නොකළහ. මෙයින් ප්‍රයෝජන ගත් සොරු රජු පරදවා ජය ගත්හ. පරාජයට පත් වූ රජතුමා තමාගේ පරාජයට මූල හේතුව ආගන්තුක භට පිරිසට කළ සංග්‍රහය විය යුතුයැ’යි, කල්පනා කොට ස්වකීය පරාජය පිළිගෙන සැවතට පසුබැස, ‘කිමෙක්ද? මේ හේතුව උඩ පරාජයට පත් වූ පළමුවැන්නා මම වෙම් ද? නැතහොත් අන් රජවරුන් ද, මීට පෙර එසේ පරාජයට පත් වී ඇත්දැ’යි කල්පනා කොට ඒ ගැන බුදුරදුන්ගෙන් විමසා බලා දැනගැනීමේ අටියෙන්, උදේ ආහාරය ගැනීමෙන් අනතුරුව ජේතවනය බලා ගොස්, බුදුරදුන් වැඳ උන්වහන්සේගෙන් එම ප්‍රශ්නය විචාළේය. එවිට බුදුරජාණන් වහන්සේ ‘මහරජතුමනි, එසේ පරාජය වූ පළමුවැන්නා ඔබ නොවේ. පැරණි රජවරුද ආගන්තුකයන්ට සංග්‍රහ සම්මාන සැලකිලි දක්වන්නට ගොස්, පරාජයට පත් වූවාහු යැ’යි වදාරා, රජුගේ අයැදුමෙන් මේ අතීත කථාපුවත මෙසේ වදාළ සේක.
පෙර කුරු රට ඉඳිපත් නුවර ‘යුධීෂ්ඨිර’ ගෝත්‍රයෙහි ධනංජය නම් කෝරව්‍ය රජෙක් රාජ්‍යය කරවීය. එකල අප බෝසත් තෙමේ රජුගේ පුරෝහිත මැදුරෙහි උපත ලැබ, නිසි වියට පත්ව තක්‍ෂිලාවට ගොස්, සියලු ශිල්ප උගෙන පෙරළා ඉඳිපත් නුවරට පැමිණ, සිය පියාගේ ඇවෑමෙන් පුරෝහිත තනතුරට පත්විය. එතුමා රජතුමාට ‘අර්ථයෙන් හා ධර්මයෙන් අනුශාසනා කරන්නා’ විය. මහත් ප්‍රඥාවන්තයෙක් වූ එතුමා ‘විධුර’ පඬිතුමා යැයි රටේ ප්‍රසිද්ධියට පත්විය. එකල ධනංජය රජතුමා පැරණි යුධ භටයන් ගණන් නොගෙන, ආගන්තුක භටයන්ට ම සංග්‍රහ කෙළේය. එකල පසල් දනව්වක කෝලාහලයක් ඇතිවිය. රජතුමා සේනාව රැගෙන එය මැඩලීමට ගිය නමුත්, ඉන් ලැබූ ප්‍රතිඵලය කොසොල් රජතුමාට අත්වූ ප්‍රතිඵලයම විය. පරාජයට පත්වූ රජතුමා පෙරළා ඉඳිපත් නුවරට ම පැමිණ, ආගන්තුකයන්ට කළ සංග්‍රහය පරාජයට හේතු වී යැ’යි කල්පනා කෙළේය. මෙසේ සිතන ඔහුට ‘මේ අයුරින් පරාජයට පත් වූ පළමුවැන්නා මම වෙම්ද? නැතහොත් එවැනි පරාජයන් ලද වෙන අයත්, මීට පෙර සිටියාහුදැ’යි කල්පනා කොට, ඒ ගැන විධුර පඬිතුමාගෙන් විචාළේය. රජුගේ එම ප්‍රශ්න විචාරය පැහැදිලි කරමින්, බුදුරජාණන් වහන්සේ එක් ගාථාවක් අර්ධය බැගින් මෙසේ වදාළ සේක.
දහමට කැමැති යුධීෂ්ඨිර ගෝත්‍ර රජතුමා, විධුර පඬිතුමාගෙන් විචාළේය.
මෙහි **‘ධම්මකාමො’** යනු ‘සුචරිත ධර්මයට ප්‍රිය’, යන අර්ථයි.
බමුණ, කවරෙක් තනිව බොහෝ ශෝක කෙරේ දැ’යි, දන්නෙහිද?
මෙහි දෙවන අර්ධයේ අදහස මෙසේය. එනම්, මෙලොව කවරෙක් තනිව බොහෝ ශෝක කෙරේද? නොයෙක් අයුරෙන් ශෝක වේද?’ යන අර්ථයි.
ඒ අසා බෝසත් තෙමේ ‘මහරජතුමනි, ඔබේ ශෝකය කිනම් ශෝකයක් ද? පෙර එළුවන් රකින ‘ධූමකාරි’ නමින් යුත් එක් බමුණෙක් මහත් වූ එළු රංචුවක් ගෙන කැලයට ගොස්, එහි ගාලක් සකසා එළුවන්ට ඒ තුළ පහසුවෙන් හිඳින්නට සලස්වා, රෑට උන්ගේ ආරක්‍ෂාවට ගිනිමැල දල්වමින්, මැසි මදුරුවන් එළවීම සඳහා දුම් ගසමින්, එළු රැළ මැනවින් පෝෂණය කෙළේය. ඔහු ද එළුකිරි ආදිය පරිභෝග කරමින් සැප සේ වාසය කෙළේය. කලෙක දී රන්වන් සිරුරු ඇති සරභ මුව රංචුවක් එතැනට පැමිණියහ. ඒ දුටු බමුණා ඒ සරභ මුවන් කෙරෙහි තදින් සිත් බැඳ ගත්තේය. ඒ මුවන්ට දැඩි ආදරයක් දැක්වූ ධූමකාරි බමුණා එළුවන් ගණනකට නොගෙන, ඔවුන් වෙනුවෙන් කළ සියලු සත්කාර රන්වන් මුවන්ට දක්වන්නට පටන් ගත්තේය. මාස කීපයකට පසු ‘ශරත් සෘතුව’ පැමිණියේය. ශරත් සෘතුව එළඹෙනවාත් සමගම සරභ මුවෝ බමුණා වෙතින් පලා ගොස්, හිමාල වනයට වන්හ. මේ වනවිට එළුවන් නොතකා හළ බැවින්, උන් ආ ගිය අතක් දැනගත නොහැකි විය. උදෑසන අවදි වී වටපිට බලන බමුණාට, සරභ මුවන් පැන ගොස් ඇති බව දැනුණි. එළුවන් ද දක්නට නැත. මුවන් නොදැකීමේ ශෝකයෙන් ම පාණ්ඩු රෝගියකු බවට පත්වූ බමුණා, ඒ දුකෙන්ම ජීවිතක්‍ෂයට පත්විය. රජතුමනි, ඒ බමුණා මෙසේ ආගන්තුකව පැමිණි පිරිසකට සංග්‍රහ කරන්නට ගොස්, ඔබතුමාට වඩා සිය දහස් ගුණයෙන් ශෝක කොට, වෙහෙසට පත්ව, විනාශ වී යැ’යි යන මේ උදාහරණය දක්වමින් මේ ගාථා ප්‍රකාශ කෙළේය.
2. වාසෙට්ඨ බමුණා එළු රැළත් සමග, බොහේ දර ද රැස්කොට ගෙන, වනයෙහි වෙසෙමින්, දිවා-රෑ දෙක්හි නොමැලිව දුම් ගැසීය.
3. ඔහුගේ ඒ දුම් ගඳින්, මදුරුවන්ගෙන් පීඩා ලැබූ සරභ මුවෝ, දුම් දෙන බමුණා ළඟට, වැසි කාලයේ විසීම සඳහා පැමිණියහ.
4. සරභ මුවන් කෙරෙහි හිත ගිය ඔහු, පැමිණෙන හෝ පිටත්ව යන හෝ, ඒ එළුදෙනුන් ගැන තේරුම් නොගත්තේය. (මෙසේ) ඔහුගේ ඒ එළුවෝ විනාශ වූහ.
5. සරභ මුවෝ ද, ශරත් කාලයෙහි, වනය මදුරුවන්ගෙන් තොර වූ කල්හි, නදීන් හට ගන්නා ගිරි-දුර්ග කරා ගියහ.
6. එළුවෝ ද විනාශ වූහ. සරභ මුවන් පැන ගිය බව දුටු බ්‍රාහ්මණයා කෙට්ටු වී, දුර්වර්ණ වූ පාණ්ඩු රෝගියෙක් බවට පත්විය.
7. මෙසේ යමෙක් ස්වකීය අය පිටමං කොට, ආගන්තුකයින් ප්‍රිය කෙරේ ද? ඔහු ධූමකාරි බමුණා මෙන් තනිව ම බොහෝ සෙයින් ශෝක කෙරේ.
මෙහි **‘බහුතෙධො’** යනු ‘බොහෝ දර ඇති’ යන අර්ථයි. **‘ධූමං අකාසි’** යනු ‘මැසි උවදුර දුරු කරනු සඳහා ගිනි ද, දුම ද ඇති කෙළේය’ යන අර්ථයි. **‘වාසෙට්ඨා’** යනු ‘ඔහුගේ ගෝත්‍රය යි. **‘අතන්‍දිනො’** යනු ‘නොමැලිව’ යන අර්ථයි. **‘තං ධූම ගන්‍ධෙනා’** යනු ‘ඒ දුම්ගඳින් යන අර්ථයි. **‘සරභා’** යනු ‘සරභ මුවෝ’ ය යන අර්ථයි. **‘මකසද්දිතා’** යනු ‘මදුරු උවදුරෙන් පෙළුණු’ යන අර්ථයි. ‘මකස’ යන්නෙන් සෙසු මැස්සන් ද අර්ථවත් වේ. **‘වස්සාවාසං’** යනු ‘වැසි කල ඇලී විසූහ’ යන අර්ථයි. **‘මනං කත්‍වා’** යනු ‘සෙනෙහස උපදවා’ යන අර්ථයි. **‘නාවබුජ්ඣථ’** යනු ‘කැලයේ හැසිර, ඉන් ගාලට පැමිණෙන්නා වූ ද, ගාලෙන් කැලයට යන්නා වූ ද (එළුවන් ගැන) ‘මෙපමණක් ආවාහු යැ’යි ද, ‘මෙපමණක් නාවාහු යැ’යි ද නොදනී’ යන අර්ථයි. **‘තස්ස තා විනස්සුං’** යනු ‘මෙසේ සිහියෙන් කටයුතු නොකරන, ඔහුගේ එළු දෙනුන් සිංහ උවදුරු ආදියෙන් නොරැකීමෙන්, එම උවදුර නිසා, එළුවෝ විනාශ වූහ. සියලු දෙනා නැසුණාහ’, යන අර්ථයි.
**‘නදීනං පභවානි ච’** යනු ‘පර්වතවල නදීන් හටගන්නා තැන්වලට පිවිසුණාහුය’ යන අර්ථයි. **‘විභවං’** යනු ‘අභාවය’යි. ‘එළුවෝ විනාශයට පැමිණියාහු යැ’යි දැක, හා දැන’, යන අර්ථයි. **‘කිසෝ ච** **විවණ්ණො’** යනු ‘කිරිදෙන එළු දෙනුන් හැර, සරභ මුවන්ට සංග්‍රහ කොට, ඔවුන් ද දක්නට නැතිවිට, දෙවර්ගයම පිරිහුණු කල්හි, බමුණා ශෝකයෙන් මඩනා ලදුව, කෙට්ටු වී දුර්වර්ණ විය’ යන අර්ථයි. **‘එවං යො සං නිරං’** යනු ‘මහරජතුමනි, මෙසේ යමෙක් ස්වකීය වූ ද, පැරණි වූ ද, තම ජනයන් බැහැරකොට, කිසිවක් ගණන් නොගෙන, ආගන්තුකයන් ප්‍රිය කෙරේ ද? ඔහු ඔබ වැනි ව, තනිව ම බොහෝ ශෝක කෙරේ. මා විසින් ඔබට පැහැදිලි කරන ලද මේ ධූමකාරී බමුණා මෙන් බොහෝ සේ ශෝක කෙරේ’ යන අර්ථයි.
මෙසේ බෝසත් තෙමේ රජු දැනුම්වත් කරමින් කරුණු පැහැදිලි කෙළේය. රජතුමා ද එය මැනවින් තේරුම් ගෙන බෝසතුන් කෙරෙහි පැහැදී, ඔහුට බොහෝ ධනය පරිත්‍යාග කෙළේය. එතැන් පටන් ස්වකීය පැරණි ජනයාටම සංග්‍රහ කරන්නට පටන් ගත් රජතුමා දානාදි වූ බොහෝ පින්කම්කොට, දිගුකලක් ජීවත් වී, පසුව මියගොස් දෙව්ලොව උපන්නේය.
බුදුරජාණන් වහන්සේ මේ ධර්ම දේශනාව මෙසේ ගෙනහැර දක්වා, ජාතකය නිමවා වදාළ සේක. එදා කෝරව්‍ය රජතුමා නම්, ආනන්ද තෙරණුවෝය. ධූමකාරි තවුසා නම්, මේ පසේනදී කොසොල් රජතුමාය. විධුර පඬිතුමා නම්, ‘මම ම යැ’යි බුදුරජාණන් වහන්සේ, තමන් වහන්සේ දක්වා වදාළ සේක.
**‘කෝධ ජාගරතං සුත්තො’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ දෙව්රම් වෙහෙර වැඩවෙසෙන සේක්, කිසියම් උපාසකයකු අරබයා වදාළ සේක. ඔහු වනාහි සෝවාන් වූ ආර්ය ශ්‍රාවකයෙකි. කිසියම් දිනෙක ගැල් සාත්තුවත් සමග, වෙනත් ගමනක් යනු පිණිස සැවතින් පිටත් වූ, ඒ උපාසකතුමා කාන්තාර මාර්ගයකට පිවිසුණේය. එහි ජල පහසුව ඇති කිසියම් තැනක ගැල් කණ්ඩායම නැවතුණි. පන්සියයක් ගැල්වලින් ගොනුන් මුදාහළ ගැල්කරුවෝ කෑම-බීම ආදී භෝජන සකසමින් එහි නවාතැන් ගත්හ. රෑට කෑම කෑ ඒ මිනිස්සු ඒ ඒ තැන්වල වැදහෙව නිදාගත්හ. උපාසකයා ගැල් සමූහයට නුදුරෙන් කිසියම් ගසක් මුල සක්මන් කරමින් කාලය ගත කෙළේය. මේ අතර කිසියම් සොර මුලක් ගැල් සමූහය වටකොට ගෙන, සැඟව සිටියහ. පන්සියයක් වූ මේ සොරු කණ්ඩායම උපාසකයා සක්මන් කරනු දැක, ‘මොහු නින්දට ගියකල්හි ගැල් සමූහය කොල්ල කන්නෙමු’යි, කතිකා කොටගෙන බලා සිටියහ. උපාසකයා ද රාත්‍රියෙහි තුන්යම මුළුල්ලෙහි සක්මන් කෙළේමය. සොරු අලුයම් සමය වනතෙක් බලාසිට, තම-තමන් විසින් ගත්-ගත් ගල්ගෙඩි, මුගුරු ආදිය ඉවත දමා, ගැල්කරුවන්ට කථාකොට, ‘පින්වත් ගැල්කරුවෙනි, නුඹලා අප්‍රමාදීව කටයුතු කරන, ආරක්ෂාවෙහි නිරත වූ මේ පුරුෂයා නිසා දිවි ලැබුවාහුය. වස්තුවට ද හිමිකම් කීමට තවදුරටත් අවස්ථාව සලසා ගත්තාහුය. එබැවින් මොහුට සත්කාර කරවු යැ’යි කියා යන්නට ගියහ. මිනිස්සු මෙයින් කලබලයට පත්ව, කලින් ම නැගිට, අවට ඇවිද පරීක්‍ෂාකොට බලා, සොරුන් විසින් දමා යන ලද ගල්, මුගුරු ආදිය දැක, මේ උපාසකයා නිසා අපේ ජීවිත බේරුණේ යැ’යි සිතා, උපාසකයාට මහත් වූ සත්කාර කළහ. උපාසකයාද තමා යන්නට ආ ගමන ගොස්, කරගත යුතු කටයුතු ද ඉටුකොට ගෙන, පෙරළා සැවතට අවුත් දෙව්රම් වෙහෙරට ගියේය. එහිදී බුදුරදුන්ට නමස්කාර කොට පූජා පැවැත්වූ ඔහු, එකත්පසෙක හිඳ ගත්තේය. එවිට බුදුරජාණන් වහන්සේ ‘උපාසකය, ඔබ පසුගිය දිනවල පෙනෙන්නට නො සිටියෙහි යැ’යි වදාළහ. එවිට උපාසකයා තමාගේ ගමන ගැනත්, ගමනේ දී සිදු වූ සියල්ලත් බුදුරදුන් හමුවෙහි විස්තර කෙළේය. ‘උපාසකය, මෙසේ නොනිදා රැකවල්හි යෙදී අනුන්ගේ සත්කාරයට පාත්‍ර වූයේ ඔබ පමණක් නොවේ. පෙර විසූ පඬිවරු ද එසේ තමා රැකීමෙන් අනුන් ද රැක, විශේෂ වූ ප්‍රතිලාභ ඔවුන්ගෙන් ලැබූහ’යි වදාරා උපාසකයාගේ අයැදුමෙන් බුදුරජාණන් වහන්සේ මේ අතීත කථාව මෙසේ වදාළ සේක.
පෙර බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ බමුණු කුලයක ඉපිද, නිසිවියට පත්ව තක්‍ෂිලාවට ගොස්, එහි දී සියලු ශිල්ප උගෙන, පෙරළා සියරට පැමිණ මඳ කලක් ගිහිගෙයි වැස, පසුකලෙක එයින් ද නික්ම, සෘෂි පැවිද්දෙන් පැවිදිව නොබෝ කලෙකින්ම ධ්‍යාන හා අභිඥා උපදවාගෙන, හිමාල පෙදෙසෙහි කිසියම් ස්ථානයක සක්මන් මලුවක් සකසාගෙන, සක්මන් ඉරියව්වෙන් ම භාවනා කරමින් නින්දට නොගොසින් මුළු රැයම පහන් කෙළේය. මේ අතර ඔහුගේ සක්මන කෙළවරෙහි කිසියම් ගසෙක ජීවත් වූ දෙවඟනක් තවුසා කෙරෙහි සතුටට පත්ව, ගසේ අතු අතර සිට, තවුසාගෙන් ප්‍රශ්න විචාරමින් මෙසේ කීවාය.
මෙලොව නිදිවරන්නන් අතුරෙන් කවරෙක් නිදා ද? මෙලොව නිදන්නන් අතුරෙන් කවරෙක් නිදිවරාද? කවරෙක් මගේ මේ ප්‍රශ්නය තේරුම් ගනීද? කවරෙක් එය මට පැහැදිලි කොට දේ ද?
මෙහි **‘කෝධ’** යනු ‘මෙලොව කවරෙක්’, යන අර්ථයි. **‘කෝමමේතං’** යනු ‘කවරෙක් මගේ මේ ප්‍රශ්නය තේරුම් ගනී ද?’ යන අර්ථයි. **‘කෝ තං පටිභණාති මෙ’** යනු ‘මා විසින් අසන ලද, ඒ මේ ප්‍රශ්නයට, මට කවරෙක් උත්තර දේද? කවරෙක් එය මට පැහැදිලි කරන්නට සමත් වේදැ’යි විචාරයි’
බෝසත් තවුසා ඇයගේ ප්‍රශ්නය අසා, මෙසේ ඊට පිළිතුරු දුන්නේය.
2. මම නිදි වරන්නන් අතුරෙන් නිදන්නා වෙමි. මම නිදනවුන් අතුරෙන් නිදිවරන්නා වෙමි. මේ කාරණය මම දනිමි. මම එය ඔබට පැහැදිලි කරමි.
මේ අසා සිටි දෙවඟන නැවත තවුසාගෙන්, මෙසේ ප්‍රශ්න කළාය.
3. කෙසේ නිදි වරනවුන් අතුරෙන් නිදන්නා වේද? කෙසේ නිදන්නන් අතුරෙන් නිදි වරන්නා වේද? කෙසේ මේ කරුණ තේරුම් ගන්නෙහිද? කෙසේ එය මට පැහැදිලි කරන්නෙහිද?
ඇගේ ඒ ප්‍රශ්නයට අරුත් පැහැදිලි කරමින්, තවුසා මෙසේ පැවසීය.
4. දෙවඟන, යම් කෙනෙක් ‘සංයමය’ කියාත්. (ඉන්‍ද්‍රිය) ‘දමනය’ කියාත්, ධර්මය නො දනිත්ද? ඒ (කෙලෙස් නින්දෙන්) නිදන්නවුන් අතුරෙන් මම ආරක්‍ෂා වන්නෙක් වෙමි.
5. දේවතාවිය, යම් කෙනෙකුන්ගේ රාගය, ද්වේෂය, අවිද්‍යාව ප්‍රහීණද, ඒ නිදිවරන්නන් අතුරෙන් මම නිදන්නෙක් වෙමි.
6. මෙසේ නිදිවරන්නන් අතුරෙන් නිදන්නෙක් වෙමි. මෙසේ නිදනවුන් අතුරෙන් නිදිවරන්නෙක් වෙමි. මෙසේ මේ කාරණය තේරුම් ගනිමි. මෙසේ එය ඔබට ප්‍රකාශ කරමි.
මෙහි **‘කථං ජාගරතං සුත්තො’** යනු ‘ඔබ, කෙසේ නිදිවරන සත්ත්වයන් අතුරෙන් නිදන්නා නම් වෙහිද? යන අර්ථයි. සෙසු තන්හිද මේ ක්‍රමය යි. **‘යෙ ධම්මං’** යනු ‘යම් සත්ත්ව කෙනෙක් නවවිධ ලෝකෝත්තර ධර්මයන් නො දනිත්ද?’ යන අර්ථයි. **‘සඤ්ඤමෝති දමොති ච’** යනු ‘මොහු සංයම පුද්ගලයෙකි. මොහු ඉන්‍ද්‍රිය දමනය කළ තැනැත්තෙකි’යි මෙසේ යම් කෙනෙක්, ‘මාර්ගයෙන් පැමිණි ශීලයත්, ඉන්‍ද්‍රිය සංවරයත් නො දනිත්ද? ඉන්‍ද්‍රිය සංවර පුද්ගලයා වනාහි, මනස සහිත ඉන්‍ද්‍රිය සය දමනය කිරීම් වශයෙන් ‘දම’ යැයි කියනු ලැබේ’ යන අර්ථයි. **‘තේසු සුප්පමානෙසු’** යනු ‘ක්ලේශ නිද්‍රා වශයෙන් නිදිගත් ඔවුන් අතුරෙන්, මම අප්‍රමාදී වශයෙන් රැකෙමි’ යන අර්ථයි.
**‘යෙසං රාගො ච’ **යන ගාථාවෙන් යම්බඳු මහරහතන් වහන්සේ නමකගේ පද සියයෙන් නිර්දේශ කරන ලද තණ්හා-ලෝභ සංඛ්‍යාත වූ කෙලෙස් එක්දහස් පන්සියයක් වූ රාගය ද, නව ආඝාත වස්තුවෙන් හටගත් ද්වේෂය ද, දුක්ඛාදී වූ වස්තු අට නොදැනීමෙන් හටගත් අවිද්‍යාව ද යන මේ කෙලෙස් බැහැර කරන ලද, ප්‍රහීණ කරන ලද, සියලු ආකාරයෙන් නිදිවර්ජිත වූ, ඒ ආර්යයන් අතුරෙන් ඊට සාපේක්‍ෂව, මම නිදන්නෙක් වෙමි’ යන අර්ථයි. **‘ඒවං ජාගරතං’ **යනු ‘දේවතාවිය, මම මේ කරුණින් නිදි වරන්නන් අතුරෙන් නිදන්නා වෙමි’ යන අර්ථයි. සියලු පදයන්හි විස්තර කිරීමේ ක්‍රමය මෙය ම වේ.
මෙසේ බෝසතුන් විසින් ප්‍රශ්නය විසඳා උත්තර කී කල්හි, ඉන් සතුටට පත් දෙවඟන ස්තුති කරමින් මේ ගාථාව කීවාය.
7. නිදිවරන්නන් අතුරෙන් නිදීම ද මැනවි. නිදන්නන් අතුරෙන් නිදි වැරීම ද මැනවි. මගේ ඒ ප්‍රශ්නය (ඔබ) මැනවින් තේරුම් ගත්තෙහිය. මට එය පැහැදිලි කළ ආකාරය ද මැනවි.
මෙහි **‘සාධු’** යනු ‘මැනවි, වැල්මී දඬුවක් කොට මේ ප්‍රශ්නය විසඳුවෙහිය.’ යන අර්ථයි. අපිදු ‘එය ඔය විදියට ම කියමු’යි ප්‍රකාශ කළ, ඒ දෙවඟන බෝසතුන්ට ස්තුති කොට, තමාගේ විමානයට ම පිවිසියාය.
බුදුරජාණන් වහන්සේ මේ ධර්ම දේශනාව ගෙනහැර දක්වා ජාතකය නිමවා වදාළ සේක. එදා දෙවඟන නම් උප්පලවණ්ණා ය. තාපසයා වූ කලී ‘මම ම යැ’යි බුදුරජාණන් වහන්සේ වදාළ සේක.
**‘න කිරත්‍ථි’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ දෙව්රම් වෙහෙර වැඩ වෙසෙන සේක්, ‘මල්ලිකා’ දේවිය අරබයා වදාළ සේක. ඇය සැවැත් නුවර කිසියම් ප්‍රධාන මල්කරුවෙකුගේ දියණියකි. අතිශය සුරූපී ඇය මහා පින්වන්තියකි. වයස දහසයේ දී ඇය තම මිතුරියන් වන තරුණ ගෑණු ළමයින් කිහිප දෙනකු සමග මල් උයනට යන්නට පිටත් වී, පිට්ටු කෑලි තුනක් ගෙන එය ද, මල්කූඩය තුළ රුවාගෙන ගමන ආරම්භ කළාය. ඈ නගරයෙන් නික්මෙනවාත් සමගම, භික්‍ෂු සංඝයා පිරිවරා ගත් බුදුරජාණන් වහන්සේ, රශ්මි විහිදුවමින් නගරයට පිවිසෙනු දැක, උණ්වහන්සේ වෙත ගොස් කූඩයෙහි තිබූ පිට්ටු කෑලි තුන ගෙන, බුදුරදුන්ට පූජා කළාය. බුදුරජාණන් වහන්සේ, සතරවරම් රජදරුවන් විසින් දෙන ලද පාත්‍රයට, මල්ලිකාවගේ පූජාව පිළිගත් සේක. ඇය ද බුදුරදුන්ට නමස්කාර කොට, බුද්ධාලම්භන ප්‍රීතියෙන් පිනා ගොස්, එකත්පස්ව බලා සිටියාය. බුදුරජාණන් වහන්සේ ඈ දෙස බලා, සිනහ පහළ කළ සේක. ඒ දුටු ආයුෂ්මත් ආනන්ද තෙරණුවෝ ‘කවර හේතුවක් නිසා, කවර ප්‍රත්‍යයක් නිසා, තථාගතයන් වහන්සේ සිනා පහළ කළ සේක්දැ’යි කල්පනා කොට ඒ ගැන බුදුරදුන්ගෙන් විමසූහ. අනතුරුව බුදුරජාණන් වහන්සේ ආනන්ද තෙරුන් අමතා ‘ආනන්දය, මේ කුමාරිකාව මේ පිට්ටු පූජාවේ ආනිසංසයෙන්, අද ම කොසොල් රජුගේ අගමෙහෙසිය වන්නී යැයි දැන, සිනා පහළ කෙළෙමැ’යි වදාළ සේක. බුදුරදුන් එතැනින් වැඩි පසු, කුමරිය ද මල් උයන බලා ගියාය.
එදිනම කොසොල් රජතුමා අජාසත්ත රජු සමග යුද කොට, ඉන් පැරදී පලා ගියේය. මෙසේ පැන ආ රජතුමා සිය රාජ්‍යයට පැමිණ, නගරයට ළඟා විය. අසුපිටින් පැමිණෙන රජතුමා මල්ලිකා කුමරිය මල් නෙලන මල් උයන සමීපයෙන් වැටී ඇති මාවත දිගේ පැමිණියේය. මල් උයනෙහි ගී ගයමින් මල් නෙලන මල්ලිකාවගේ, ඒ ගීත නාදය රජුගේ සවන් වැකුණි. එපමණකින් ම ගී හඬේ අයිතිකාරිය කෙරෙහි, ‘පිළිබඳ සිත්’ ඇති කොටගත් රජතුමා, සිය අසු මල් උයන දෙසට මෙහෙයවීය. රජු දුටු පින්වත් මල්ලිකා කුමරිය, සිටි තැනින් පැන නොගොස්, රජු ඉදිරියට පැමිණ, අසුගේ නාස් ලනුව අල්ලා ගත්තීය. රජතුමා අසුපිට හිඳගෙනම, ‘කුමරිය, ඔබ අස්වාමික ද, සස්වාමික දැ’යි විමසීය. ඇය තවම අස්වාමික බව දැනගත් ඔහු, අසුපිටින් බැස, කිසියම් සෙවනක් යටට ඈ කැඳවාගෙන ගොස්, උණුසුම් සුළඟින් හා අව්වෙන් තමා වෙහෙසට පත් වී සිටි බැවින්, ඇගේ ඇකයේ හිස තබා වැදහෙව, මොහොතක් විඩා හැර ගත්තේය. අනතුරුව එතැනින් නැගිටි ඔහු, ඇය තම අසුපිට හිඳුවා ගෙන, එතෙක් අවට රැඳී සිටි බලකායද පිරිවරාගෙන, නුවරට පිවිස එහි දී, මල්ලිකාව අසුපිටින් බස්වා, සවස් කාලයේ දී රථය්ක එවා ඇයව මාලිගාවට ගෙන්වා ගන්නා බවට පොරොන්දු දී, ඈ ඇගේ නිවෙස වෙත පිටත්කොට හැරියේය. අනතුරුව මාලිගාවට ගිය රජතුමා සවස් කාලයෙහි, මල්ලිකාවට පොරොන්දු වූ නියායෙන් ම, රථයක් යොදවා මහත් වූ සත්කාර සම්මාන සහිතව, පෙරහැරකින් ඈ කුලගෙදරින් කැඳවාගෙන අවුත් මැණික් ගොඩක් මත සිටුවා, අභිෂේක කොට අගමෙහෙසිය බවට පත් කරවීය. එදා පටන් ඈ රජුට ප්‍රියමනාපව විසුවාය. උදෑසනින් පිබිදී ම ආදි වූ, පස්වැදෑරුම් කලණ දහම්වලින් සමන්විත වූ ඇය, සිය සැමියා දේවත්වයෙහි ලා සැලකුවාය. එපමණක් නොව ඇය බුදුරදුන් කෙරෙහි ද අතිශය භක්තිමත් තැනැත්තියක් වූවාය. බුදුරජාණන් වහන්සේට පිට්ටු කෑලි තුනක් පූජා කොට, මල්ලිකාව මේ සියලු සම්පත් ලබාගත් බව, මුළු නුවර පුරා පැතිරී ගියේය.
දිනක් දම්සභාවෙහි රැස් වූ භික්‍ෂූහු, මල්ලිකා දේවියගේ ඒ පිට්ටු පූජාව ගැන කතා කරමින් හුන්හ. එවේලෙහි එතැනට වැඩි බුදුරජාණන් වහන්සේ භික්‍ෂූන් සාකච්ඡා කළ කරුණු, ඔවුන්ගෙන්ම අසා දැන, ‘මහණෙනි, මල්ලිකාව සාකච්ඡා කළ කරුණු, ඔවුන්ගෙන්ම අසා දැන, ‘මහණෙනි, මල්ලිකාව විසින් සර්වඥ වූ එක් සම්බුදුවරයෙකුට පිට්ටු කෑලි තුනක් දන් දී, කොසොල් රජුගේ අගමෙහෙසිය බවට පත්වීම, මහා ආශ්චර්යයක් නොවේ. මක්නිසාද? බුදුවරුන්ගේ ගුණ අතිවිශාල බැවිනි. පැරණි පඬිවරු පවා පසේ බුදුවරුන්ට ලුණු නැති, තෙල් නැති, පැණිවලින් තොර පිට්ටු දන් දී, එහි විපාක වශයෙන් දෙවන ආත්ම භාවයේ දී, දිග පළලින් යොදුන් තුන්සියයක් වූ කසී රට රාජ්‍යශ්‍රීයට පත්වූහ යි, වදාරා මේ අතීත කථාව මෙසේ දේශනා කළ සේක.
පෙර බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ කිසියම් දිළිඳු පවුලක උපත ලැබ, නිසි වියට පත්ව, එක් සිටුවරයකු ළඟ කුලී වැඩ කරමින් ජීවිකාව ගෙන ගියේය. දිනක් ඔහු පාන්දර වැඩට යන්නට පිටත් වී, ස්වකීය උදය ආහාරය සඳහා කිසියම් කඩයකින් පිට්ටු කෑලි සතරක් මිලට ගෙන, එයත් රැගෙන වැඩට ගියේය. මේ අතර පසේ බුදුවරු සිව් නමක් පිඬු පිණිස බරණැස් නුවර බලා වඩිනු දැක, මේ භික්‍ෂූහු පිඬු පිණිස බරණැසට යති. මා ළඟ ද පිට්ටු කෑලි සතරක් ඇත. මම මේ පිට්ටු කෑලි සතර මේ භික්‍ෂූන්ට දෙන්නෙම් නම්, ඉතා යෙහෙකැ’යි කල්පනා කොට, උන්වහන්සේ වෙත එළඹ, පළමුව නමස්කාර කොට ‘ස්වාමීනි, මාගේ මේ පිට්ටු කෑලි හතර, මම ඔබවහන්සේට පූජා කරමි. එය පිළිගන්නාහු නම්, ඉතා යහපති, මෙසේ මේ පින, මට බොහෝ කාලයක් හිතසුව පිණිස පවතින්නේ යැ’යි කියා, නිශ්ශබ්දතාවයෙන් උන්වහන්සේගේ කැමැත්ත අවබෝධ කොටගත්, ඔහු වහා වැලි එකතුකොට, වැලි ගොඩවල් හතරක් ගසා, අවට ගස්වලින් කොළ අතු කඩ ගෙනවුත්, ඒවා වැලි ගොඩවල් මත අතුරා, අසුන් පනවා, පසේ බුදුවරුන් සිව්නම එක් එක් වැලිගොඩ මත වඩා හිඳුවා, කොළ ගොට්ටකට වතුර ගෙනැවිත් දක්‍ෂිණෝදකය (අත් සේදීමට පැන්) දී, පිළිවෙලින් පාත්‍රා සතර තුළට පිට්ටු කෑල්ල බැගින් බෙදා, පළමුකොට උන්වහන්සේට වැඳ, ‘ස්වාමීනි, මේ පිනෙන් කිසිදා මා දිළිඳු ගෙයක නූපදීවා. සර්වඥතා ඥානය උපදවා ගැනීම සඳහා මේ පින ප්‍රත්‍ය වේවා’යි ප්‍රාර්ථනා කොට, දානය පිළිගැන්වීය. පසේ බුදුවරු දානය වළඳා අවසානයේදී, අනුමෝදනා බණ වදාරා, එතැනින් සතර නම ම ‘නන්දමූල’ පර්වත ප්‍රාන්තය බලා අහසින් වැඩියහ.
බෝසත් තෙමේ ඇඳිලි බැඳගෙන, පසේ බුදුවරුන් කෙරෙහි හටගත් ප්‍රීතියෙන් යුතුව, උන්වහන්සේ ඇස් හමුවෙන් නොපෙනී යනතුරු බලා සිට, වැඩට ගියේය. ඔහු පසේ බුදුවරුන් විෂයෙහි දුන් මේ දානය දිවි ඇති තෙක්ම සිහිපත් කෙළේය. මෙසේ බොහෝ කලක් ජීවත් වූ ඔහු, මියගොස් පසේ බුදුවරුන්ට දුන් දානයේ අනුහසින්, බරණැස් රජුගේ අගමෙහෙසිය කුස පිළිසිඳ ගත්තේය. නිසි කාලයේ දී උපත ලැබූ ඔහුට, ඔහුගේ මව්පියෝ ‘බ්‍රහ්මදත්ත’ කුමාරයා යැයි නම් කළහ. මේ කුමරුවා පයින් ඇවිද යා හැකි කාලයේ පටන් ‘මම මේ නගරයෙහි ම කුලීකාරයෙක් වී වැඩට යමින්, පසේ බුදුවරුන් සතර නමකට පිට්ටු කෑලි සතරක් දන් දුන්නෙමි. එම දානයේ විපාක වශයෙන්, මෙහි උපන්නෙමි’යි, ඉතා පිරිසිදු කණ්ණාඩියකින් මුහුණ බලන්නාක් මෙන්, මුළුමනින් පෙර ජාතියේ කළ ක්‍රියාව ජාතිස්මරණ ඥානයෙන් ප්‍රකට ලෙස දැක්කේය. හෙතෙම නිසි වියට පත්ව තක්‍ෂිලාවට ගොස්, එහිදී සියලු ශිල්ප උගෙන, පෙරළා සිය රටට පැමිණ, උගත් ශිල්ප තම පියා ඉදිරියෙහි දක්වා, ඉන් සතුටු වූ පියරජතුමා වෙතින් යුවරජ තනතුර දිනා ගත්තේය. පසුකලෙක පියාගේ ඇවෑමෙන්, ඔහු මහ රජතුමා බවට පත්විය. ඉක්බිති කොසොල් රජුගේ අතිශයින් රූමත් වූ දියණියක් අගමෙහෙසිය කොට පාවාගත්, මේ අග රජතුමා ඉතා සතුටින් යුතුව රාජ්‍යය විචාළේය. මේ අලුත් රජතුමාගේ ‘සේසත් සිටුවන’ මංගල දිනයේදී, මුළු නුවර දෙව් නුවරක් මෙන්, අලංකාර කිරීමට නගර වැස්සෝ වගබලා ගත්හ.
රජතුමා එදින නුවර පැදකුණු කොට අලංකාර කරන ලද ප්‍රාසාදයට නැගී, උඩු මහල් තලයෙහි ඔසවන ලද සේසත යට, පනවා තිබූ ආසනයෙහි වාඩි වී හුන් කල්හි, රජුගේ එක් පැත්තකින් ඇමතිවරුන් ද, තවත් පැත්තකින් නන් වැදෑරුම් ඇඳුම් හා ආභරණවලින් බබළන බ්‍රාහ්මණ, ගෘහපති ආදී පිරිස් ද, තවත් පැත්තකින් විවිධ පඬුරු හා තෑගිබෝග අත්වලින් ගත් නාගරික මිනිසුන්ද, තවත් පැත්තකින් අබරණින් සැරසුණු දෙවඟනන් සමූහයක් වැනි, සොළොස් දහසක් නාටිකාංගනාවන් ද රැස්කරමින් හිඳිනු දුටුවේය. මේ ඉතා සිත් ගන්නා මනහර දර්ශනයන් ද, ශ්‍රී සම්පත් ද, නෙත් පුරා දැකගත් රජතුමා තමාගේ පූර්ව කර්මය සිහිපත් කොට, ‘මේ රනින් නිමවන ලද, රන් මාලාවලින් විසිතුරු කරන ලද සේසත ද, එසේම නොයෙක් දහස් ගණන් වූ ඇත් සේනාවන් ද, අශ්ව සේනාවන්ද, රථ සේනාවන්ද, මුතු මැණික් ආදියෙන් පිරුණු සාරභාර ගබඩාවලින් ද, නන් වැදෑරුම් ධාන්‍ය හල්වලින් පිරි මේ මහා පෘථිවිය ද, දිව්‍ය අප්සරාවන් වැනි වූ නාරීන් ද, යන මේ මගේ සියලු ශ්‍රී විභූතිය අන්සතු වූවක් නොවේ. මේ සියල්ල මටම අයත්ය. මේ සියල්ල මට ලැබුණේ වෙනත් කිසිදු මාර්ගයකින් නොව, පසේ බුදුවරුන් සතර නමට පිට්ටු කෑලි හතරක් පුදා, දුන් දානයෙන් උපන් විපාක වශයෙනි. ඒ නිසා ම මම මේ සියල්ල උරුම කොට ගත්තෙමැ’යි, පසේ බුදුවරුන්ගේ ගුණ අනුස්මරණය කොට, තමාගේ එම පෙර භවයේ ක්‍රියාව ප්‍රකට කෙළේය. එය සිහිකරන රජුගේ සකල ශරීරයම, ප්‍රීතියෙන් පිරී ඉතිරී ගියේය. ප්‍රීතියෙන් තෙත් වූ හදවතක් ඇති රජතුමා මහජනයා මැද හිඳ, උදාන ගී ගයමින් මෙසේ ප්‍රකාශ කෙළේය.
පසේ බුදුවරුන් කෙරෙහි කළ සේවය මදි නැත. ලුණු නැති, වියලි පිට්ටු කෑල්ලක විපාකය බලන්න.
මට ඇත්තු ද, ගවයෝ ද, අශ්වයෝ ද, ධන ධාන්‍ය ද, මුළු පොළොව ද, අප්සරාවන් වැනි, ස්ත්‍රීහු ද බොහෝ වෙති. පිට්ටු කෑල්ලක විපාකය බලන්න.
මෙහි **‘අනොමදස්සිසු’** යනු ‘අනෝම වූ, අලාමක වූ ප්‍රත්‍යෙක බුද්ධ ඥානය දුටු බැවින්, පසේ බුදුවරු, ‘අනෝමදස්සි’ නම් වෙති’ යන අර්ථයි. **‘පාරිචරියා’** යනු ‘වැඳීම්, හුනස්නෙන් නැගී සිටීම්, ඇඳිලි බැඳීම් ආදී වූ, නිවැරදි කටයුතුවලින් ද, උතුමන් පැමිණි කල්හි, ඒ දැන තමා සන්තක වූ අල්ප වූ හෝ, බොහෝ වූ හෝ, රළු වූ හෝ, ප්‍රණීත වූ හෝ, දිය යුතු දේ, සිත පහදා ගුණ සලකා, තුන්සිත පහදවා, කර්මඵල විශ්වාස කොටගෙන, පරිත්‍යාග කිරීමෙන්’ යන අර්ථයි. **‘බුද්ධෙසු’** යනු ‘පසේ බුදුවරුන් කෙරෙහි’, යන අර්ථයි. **‘අප්පිකා’** යනු ‘අල්ප වූ ද, මඳ වූ ද, කියා දෙයක් නැත’ යන අර්ථයි. **‘සුක්ඛාය’** යනු ‘තෙල් නැති’ යන අර්ථයි. **‘අලෝණිකාය’** යනු ‘පැණි නැති’ යන අර්ථයි. පැණි නැති බැවින් ‘අලෝණිකා’ යැයි කියන ලදි. **‘කුම්මාසපිණ්ඩියා’** යනු ‘පිට්ටු කෑලි සතර එකක් වශයෙන් ගෙන, ඒ සඳහා කියන ලදි’ යන අර්ථයි. ගුණවත් මහණ බමුණන්ගේ ගුණයන් සලකා, සිත පහදවා ගෙන, ප්‍රතිඵල අපේක්‍ෂාවෙන් චේතනා තුන පිිරිසිදු කොටගෙන, දුන් දානයෙහි ‘අල්ප’ යැයි කියා දෙයක් නැත. උපනූපන් තන්හී එය මහා සම්පත් ලබා දේ, ඒ ගැන මෙසේ දක්වා ඇත.
3. තථාගත වූ සම්බුදු රදුන් කෙරෙහි හෝ, නැතහොත් බුද්ධ ශ්‍රාවකයන් කෙරෙහි හෝ, සිත පැහැදුණු කල්හි, දක්‍ෂිණාවෙහි ‘අල්ප’ යැයි කියා දෙයක් නැත.
[missing trans]

4. මම පිඬු පිණිස හැසිරෙන භික්‍ෂුවකට කිරිබතක් පූජා කෙළෙමි. එයින් මම දුටුවන් පහදවන වර්ණ සම්පත්තියෙන් යුක්ත වීමි. ඒ මාගේ විපාකය දෙස බලන්න. මම දැන් දිව්‍ය අප්සරාවක්මි. ඒ මාගේ විමානය ද බලන්න.
5. මම දැන් අප්සරාවන් දහසකට උත්තමාවක් වෙමි. පිනේ විපාකය බලන්න. මගේ මෙබඳු වර්ණ ඇත්තේ ඒ නිසාය. ඒ හේතුවෙන් ම මාගේ මෙලොව බලාපොරොත්තු ඉටු වේ. සිතට ප්‍රිය වූ යම්කිසි සම්පතක් වේ නම්, ඒ සියල්ල මට ඉබේ පහළ වේ.
6. එනිසා ම මම මේ දිළිසෙන ආනුභාව ඇත්තී වෙමි. මාගේ ශරීර වර්ණය සියලු දිසාවන් එකලු කරයි. (විමානවත්‍ථු පාළි)
මේ ආදී විමානයන් ලැබිය යුතු තත්ත්වයට පත්වේ.
‘ධනධඤ්ඤං’ යනු ‘මුතු ආදි ධනය ද, සත්වැදෑරුම් ධාන්‍ය වර්ග ද’ යන අර්ථයි. **‘පඨවි ච කෙවලා’** යනු ‘මේ මහා පොළව ද’ යන අර්ථයි. ‘මුළු මහපොළොව අත්පත් විය, යන හැඟීමෙන් කියයි’ යන අර්ථයි. **‘පස්ස ඵලං කුම්මාසපිණ්ඩියා’ **යනු ‘තමාගේ ප්‍රතිඵලය තමා විසින් ම පැහැදිලි කරමින් මෙසේ කීය. දාන ඵලය වූ කලී බෝසත් තෙමේ ද, සර්වඥ වූ බුදුවරු ද, යන මේ උතුමෝ ම දනිති. එහෙයින් ම බුදුරජාණන් වහන්සේ ‘ඉතිවුත්තක පාළියෙහි’ සූත්‍රයක් පැහැදිලි කරමින්,
‘මහණෙනි, ඉදින් සත්ත්වයෝ, දාන ප්‍රභේදයන්ගේ විවිධ වූ විපාක මා මෙන් දන්නාහු නම්, කිසිවකුට නොදී අනුභව නොකරන්නාහුය. එසේ වී නම්, මසුරු මල ඔවුන්ගේ සිත් ඉක්මවා නො පවතින්නේය. ඔවුන්ගේ බත්පතේ අවසන් බත්ගුළිය පමණක් ඉතිරිව ඇත්නම්, ඉදින් ඔවුනට ප්‍රතිග්‍රාහකයෝත් වෙත්නම්, ඒ අවසන් බත් පිඩත්, කොටස් වශයෙන් නොබෙදා, අනුභව නොකරන්නාහුය. යම් හෙයකින් මහණෙනි, සත්ත්වයෝ දාන ප්‍රභේදයන්ගේ විවිධ වූ විපාක මා මෙන්, මෙසේ නො දනිත්ද? එනිසා නොදී කති. ඒ නිසාම මසුරු මල ද ඔවුන්ගේ සිත් පවතී යැ’යි, වදාළ සේක.
බෝසත් තෙමේ මෙසේ තමාගේ, සේසත් නැංවීමේ මංගල දිනයේදී, හටගත් ප්‍රීති ප්‍රමුදිත භාවයෙන් ඉහත සඳහන් ගාථා (1,2 ගාථා) දෙකෙන් උදාන ගීත ගායනා කෙළේය. එතැන් පටන් රජුගේ ‘ප්‍රියතම ගීතය’ යැයි එතුමාගේ නාටක ස්ත්‍රීහු ද, සෙසු නළුවෝ ද, ගාන්ධර්වයෝ ද, අන්තඃපුර ජනයා ද, ඇතුල් නුවර වාසීහු ද, පිට නුවර වාසීහු ද, මත්පැන් හල්වල ජනයා ද, ඇමැති මණ්ඩලයේ උදවිය ද, රජුගේ ඒ ගීතය ගායනා කරන්නට පටන් ගත්හ. මෙසේ කල්ගත වන කල්හි, රජුගේ අග මෙහෙසිය, රජතුමාගේ ප්‍රියතම ගීතයේ අර්ථය දැනගැනීමට, ආශාවක් ඇතිකොට ගත්තාය. එහෙත් ඒ ගැන බෝසත් රජතුමාගෙන් ඇසීමට තරම් ශක්තියක් ඇයට නොවීය. ඉක්බිති අග බිසවගේ කිසියම් ගුණයක් කෙරෙහි පැහැදුණු රජතුමා, දිනක් ‘සොඳුර, මම ඔබට වරයක් දෙමි. එයින් ඔබට කැමති දෙයක් ඉල්ලා ගැනීමට අවසර ඇත. එම වරය ඔබ ගන්නවාදැ’යි ඇසීය. ‘යහපති දේවයිනි, මම එය ගනිමි.’ ‘එසේනම් සොඳුර, මම ඔබට ඇතුන් අසුන් ආදී කැමති වස්තුවක් දෙන්නෙම්ද?’ ‘දේවයිනි, ඔබතුමා නිසා මට කිසිදු අඩුවක් නැත. එබැවින් එකී දේවලින්, මට ප්‍රයෝජනයක් නැත. දේවයිනි, ඉදින් ඔබතුමා කැමතිනම්, ඔබේ ප්‍රියතම ගීතයේ අර්ථය පැහැදිලි කොට කියාදෙනු මැනවැ’යි අගබිසව රජුගෙන් ඉල්ලා සිටියාය. එවිට රජතුමා ‘සොඳුර, මේ වරයෙන් ඔබට ලැබෙන ප්‍රයෝජනය කුමක්ද? එබැවින් වෙනෙකක් ගනුව’යි කීවේය. ඒ අසා සිටි දේවිය ‘රජතුමනි, වෙනත් දෙයකින් මට ප්‍රයෝජනයක් නැත. එබැවින් මා ඉල්ලූ දෙයම දෙනු මැනවැ’යි කීවාය. ‘මැනවි සොඳුර, මම එය කියන්නෙමි. මම ඔබට පමණක් රහසින්, එය කීමට අදහස් නො කරමි. ඒ නිසා දිග පළලින් සොළොස් යොදුන් වූ මේ බරණැස් නුවර පුරා බෙර පතුරුවා, සෙනග රැස්කොට, රජ දොරටුවෙහි රුවන් මණ්ඩපයක් තනවා, එහි මැණික් පළඟක් පනවා, ඇමැතියන් බමුණන් ආදී වූ නාගරිකයන්ගෙන්ද, සොළොස් දහසක් කාන්තාවන්ගෙන්ද, පිරිවරන ලදුව, ඔවුන්ගේ මැද පිහිටුවන ලද, මැණික් පුටුවෙහි වාඩි වී, එය කියන්නෙමැ’යි රජතුමා සිය දේවිය අමතා කීවේය. ඇයද ‘දේවයිනි, යහපතැ’යි කියා, රජුගේ අදහස පිළිගත්තාය.
රජතුමා එකී සියලු කටයුතු ඒ අයුරෙන්ම කරවා, දෙවියන් පිරිවරා ගත් සක්දෙව් රජු මෙන්, මහජනයා පිරිවරන ලදුව, රුවන් පළඟෙහි හිඳ ගත්තේය. අග බිසව ද සර්වාභරණයෙන් සැරසී රනින් නිමවන ලද අසුනක් ගෙන රජුගේ ඇස් කොනට හසුවන සමීප දුරකින් අසුන තබා, ඒ මත හිඳ ‘දේවයිනි, ඔබතුමා ඉමහත් සතුටින් ගයන, මංගල ගීතයේ අර්ථය ගගන තලයෙහි සඳමඬල පෙන්වන්නාක් මෙන්, ප්‍රකට කොට මට කියාදෙනු මැනවැ’යි ප්‍රකාශකොට මෙසේ ද කීවාය.
7. කුශලාධිපති වූ ශ්‍රේෂ්ඨ රජතුමනි, ‘ඔබ, නිතර ගාථා කියන්නෙහිය. රට දියුණු කරන්නාණෙනි, එය විචාරමි. මහත් වූ සතුටු සිතින් එය පැහැදිලි කරනු මැනව.
මෙහි ‘කෝසලාධිප’ යන ප්‍රකාශය අනුව ‘ඔහු කොසොල් රටේ අධිපතියා නොවේ. කුශල ධර්මයන් ප්‍රධාන කොටගෙන ඔහු වාසය කරයි. එබැවින් එසේ අමතමින් මෙසේ කීය’ යන අර්ථයි. **‘බාළ්හං පීතිමනො පහාසසී’** යනු ‘අතිශය ප්‍රීතියෙන් යුතු සිත් ඇතිව, කියනු මැනව’ යන අර්ථයි. ‘එබැවින් පළමුකොට මට මේ ගාථාවන්ගේ අර්ථය කියනු මැනව’ යන අර්ථයි.
අනතුරුව දේවියට ගාථාවන්ගේ අර්ථයන් පැහැදිලි කරමින් බෝසත් රජතුමා, මේ ගාථා සතර ප්‍රකාශ කෙළේය.
8. මම මේ නුවර ම එක්තරා පවුලක ඉපදුනෙමි. ශීලයෙන් සංවර වූ මම, වැටුපට අනුන්ගේ වැඩ කරන්නෙක් වූයෙමි.
9. වැඩට පිටත් වූ මම, ආචාර-ශීල සම්පන්න වූ, නිවුණු නිකෙලෙස් ශ්‍රමණයන් සතර නමක් දුටුවෙමි.
10. මම උන්වහන්සේ කෙරෙහි සිත පහදවාගෙන, කොළ ඇතිරියක වඩා හිඳුවා, ප්‍රසන්න වූ සිත් ඇති මම, පසේ බුදුවරුන්ට තම දෑතින් පිට්ටු පූජා කෙළෙමි.
11. මාගේ ඒ කුශල කර්මයේ මේ විපාකය මෙබඳුය. (ඒ මම) සමෘද්ධ වූ උතුම් පෘථිවියෙන් යුක්ත වූ, මේ රාජ්‍යය පරිභෝග කරමි.
මෙහි **‘කුලෙ අඤ්ඤතරෙ’** යනු ‘නමින් හෝ ගෝත්‍රයෙන් අප්‍රකට වූ, කිසියම් වෛශ්‍ය කුලයක යන අර්ථයි. **‘අහුං’** යනු ‘ඉපදුනෙමි’ යන අර්ථයි. **‘පරක්කමකරො ආසිං’** යනු ‘ඒ කුලයෙහි උපන් මම දිළිඳුකම නිසා අනුන්ට වැඩකොට ජීවිකාව කරමින්, අනුන්ගේ වැඩකාරයෙක් වීමි’ යන අර්ථයි. **‘භතකො’** යනු ‘අනුන්ගේ වැටුපට වැඩකරන’ යන අර්ථයි. **‘සීල සංවුතො’** යනු පංචශීල සංවරයෙහි පිහිටි’ යන අර්ථයි. ‘වැටුපෙන් ජීවත් වුවත්, දුස්සීල බව දුරුකොට ශීල සම්පන්නයෙක් වීමි’යි දක්වයි යන අර්ථයි. **‘කම්මාය නික්ඛමන්තාහං’** යනු ‘එදවස කළ යුතු වැඩක් කිරීම සඳහා නික්මුණු මම’ යන අර්ථයි. **‘චතුරෝ සමණේ අද්දසං’** යනු ‘සොඳුර, මම නුවරින් නික්ම මහමගට බැස, සිය වැඩපොළට යන්නේ, භික්‍ෂා පිණිස බරණැස් නුවරට පිවිසි, පව් සංසිඳවූ පැවිද්දන් සතර දෙනෙකුන් දුටුවෙමි’ යන අර්ථයි. **‘ආචාරසීලසම්පන්න’** යනු විසිඑකක් නුසුදුසු ජීවන ක්‍රමවලින් ජීවත්වීම, ‘අනාචාර’ නම් වේ. ඊට විරුද්ධ වූ ආචාරයෙන් ද, මාර්ග-ඵලවලින් ද, පූර්ණ වූ ශීලයෙන් ද, සමන්විත වූ’ යන අර්ථයි. **‘සීතිභූතෙ’** යනු ‘රාගාදි ගිනි සංසිඳවූ බැවින් ද, එකොළොස් ගිනි නිවූ බැවින් ද, සිසිල් භාවයට පැමිණි’ යන අර්ථයි. **‘අනාසවෙ’** යනු කාම ආදී ආශ්‍රවයන් රහිත’ යන අර්ථයි. ‘නිසීදෙත්‍වා’ යනු ‘වැලිගොඩවල් මත්තෙහි අතුරන ලද, කොළ ඇතිරියෙහි වඩා හිඳුවා’ යන අර්ථයි. මෙහි ‘සන්‍ථකෙ’ යනුවෙන් දක්වා ඇත්තේ ‘සන්ථාරෝ’ යන්නයි. **‘අදාසිං’** යනු ‘උන්වහන්සේට පැන් පිළිගන්වා, සකසා සියතින් පිට්ටු පිදුවෙමි’ යන අර්ථයි. **‘කුසලස්ස’** යනු ‘ආරෝග්‍ය හා නිරවද්‍ය අර්ථයෙන් වූ කුසලයට’ යන අර්ථයි. **‘ඵලං’** යනු ‘ඒ කුසලයේ විපාකය යි. **‘ඵිතං’** යනු ‘සියලු සම්පතින් පිරුණු’ යන අර්ථයි.
මෙසේ බෝසත් රජතුමා තමාගේ කර්මයේ විපාකය විස්තරකොට ප්‍රකාශ කෙළේය. ඒ අසා සතුටින් යුතු ප්‍රසන්න මනසක් ඇති රාජදේවිය, ‘මහරජතුමනි, ඉදින් මෙසේ ප්‍රත්‍යක්‍ෂ වශයෙන් ඔබේ දානයේ විපාකය ඔබ අවබෝධ කරගත්තෙහිය. එබැවින් මෙතැන් පටන් එක බත්පිඬක් ලැබුණත්, එයින් කොටසක් මහණ බමුණන්ට පූජා කොට ම, අනුභව කරනු මැනවැ’යි රජුට ස්තුති කරමින් මෙසේ කීවාය.
12. කුශලාධිපති වූ රජතුමනි, පරිත්‍යාග කරමින් පරිභෝග කරන්න. අප්‍රමාදී වන්න. මේ ධර්ම චක්‍රය ම පවත්වන්න. අධාර්මික නොවන්න. ධර්මය ආරක්ෂා කරන්න.
මෙහි **‘දද භුඤ්ජච’** යනු ‘අනුන්ට දී, ඔබ ද පරිභෝග කරන්න’ යන අර්ථයි. **‘මා ච පමාදො’** යනු ‘දානාදි පින්කම්හි පමා නොවන්න’ යන අර්ථයි. **‘චක්කං වත්තය කෝසලාධිප’** යනු ‘කුසල් අදහස් ඇති මහරජතුමනි, සුදුසු පෙදෙසක විසීම ආදී වූ, සිවු වැදෑරුම් දම් සක පවත්වනු මැනව.’ යන අර්ථයි. ‘සාමාන්‍ය රථයක් රෝද දෙකකින් ගමන් කරයි. මේ කය වනාහි, මේ රෝද සතරින් දෙව්ලොවට යයි. එබැවින් එය ධර්ම චක්‍ර සංඛ්‍යාවෙහි ලා ගැනේ. ඔබතුමා ඒ චක්‍රය පවත්වනු මැනව’ යන අර්ථයි. ‘**මා අධම්මිකො’** යනු ‘යම් සේ අන් අය ඡන්දයෙන් අගතියට යන්නාහු, ලෝකයා උක් යන්ත්‍රයක ලා පෙළන්නාක් මෙන්, තළා ධනය ම එකතු කරමින් අධාර්මික වෙත් ද? ඔබතුමා එවැනි අධාර්මිකයකු නො වන්න’ යන අර්ථයි. **‘ධම්මං පාලය’** යනු,
13. දානය - ශීලය - පරිත්‍යාගය - සෘජුබව - මෘදුබව - තපස - අක්‍රෝධය - අවිහිංසාව - ඉවසීම - අවිරෝධතාව (දස රාජ ධර්මය) යි. (ජාතක පාළි)
‘මේ රාජ ධර්ම දහය ම ආරක්ෂා කරන්න. රකින්න. එය අත් නොහරින්න’ යන අර්ථයි.
බෝසත් රජතුමා ඇයගේ ඒ වචන පිළිගනිමින්, මේ ගාථාව ප්‍රකාශ කෙළේය.
14. සොඳුර, කෝශල දියණිය, උතුමන් හැසිරුණු, ඒ මාර්ගයේ ම, ඒ මම නැවත නැවතත් හැසිරෙන්නෙමි. රහතන් වහන්සේ, මා දැකීමට ප්‍රිය මනාප අය වෙති.
මෙහි **‘වටුමං’** යනු ‘මාර්ගය’යි. **‘අරියාචරිතං’** යනු ‘බුද්ධාදී ආර්යයන් විසින් පුරුදු කරන ලද’, යන අර්ථයි. **‘සුකෝසලේ’** යනු ‘කොසොල් රජුගේ සුන්දර වූ දියණියනි’, යන අර්ථයි. **‘අරහන්තො’** යනු ‘කෙලෙසුන්ගෙන් බැහැර වූ බැවින් ද, (සංසාර චක්‍රයේ) ‘අර’ සිඳ දැමූ හෙයින් ද (කෙලෙස්) සතුරන් නැසූ හෙයින් ද, සිවුපසයට සුදුසු වන බැවින් ද, රහත් නාමය ලැබූ පසේ බුදුවරු’, යන අර්ථයි. මින් කියන ලද අදහස නම්, මෙයයි. එනම්, සොඳුර, කෝශල ර‍ාජ දියණිය, මා විසින් දන් දෙන ලදැයි, ඒ මම එයින් තෘප්තියට පත් නොවී, ඒ උතුමන් හැසිරුණු දාන මාර්ගයෙහි ම හැසිරෙන්නෙමි. අග්‍ර දක්‍ෂිණෙය්‍ය වූ, ඒ රහතන් වහන්සේ දැකීම මට ප්‍රියමනාප ය. චීවරාදිය පූජා කිරීමට ඇති කැමැත්ත නිසා උන්වහන්සේ දැකීමට කැමැත්තෙමි’ යන අර්ථයි.
බෝසත් රජතුමා මෙසේ ද කියා, දේවියගේ සම්පත් දෙස බලා, ‘සොඳුර, මා විසින් ඔබට මාගේ පෙර භවයෙහි කුසලකර්ම විස්තර කොට කියන ලදි. මෙතැන්හි හිඳින මේ කාන්තාවන් මැද, රූපයෙන් හෝ භාවභාවලීලා විලාශයෙන් හෝ, ඔබ හා සමාන එකදු කාන්තාවක් නැත. ඒ ඔබ කිනම් කර්මයක් කොට, මේ සම්පත් ලැබුවාදැ’යි විචාරමින්, නැවත මේ ගාථාව ද කීයේය.
15. සුන්දර කොසොල් දියණිය, ඔබ අප්සරාවක් වැනිය. දෙවඟනක් වැනිය. වරඟනන් මැද එසේ බබළයි. ඔබ යහපත් වූ කුමන කර්මයක් කෙළෙහිද? කුමන කර්මයක් නිසා, වර්ණවත් තැනැත්තියක් වූයෙහිද?
සොඳුර, කොසොල් රජුගේ යහපත් දියණියෙනි, රූ සපුවෙන් ඔබ අප්සරාවක වැනිය. තවුතිසාවෙහි සක්දෙව් රජුගේ කිසියම් දෙව්දුවක මෙන්, මේ නාරි ගණයා මැද බබළයි. ඔබ පෙර කිනම් වූ යහපත් පින්කමක් කෙළෙහිද? කුමන කරුණක් නිසා මෙසේ වර්ණවත්ව ඉපදුනිද? යන අර්ථයි.
ඉක්බිති තමාගේ පෙර භවයෙහි සිදුකරන ලද පින්කම් පැහැදිලි කරන රාජ දේවිය. එම විස්තරය ජාති ස්මරණ ඥානයෙන් පිරිසිඳ දැනගෙනම, මේ ගාථා දෙක ප්‍රකාශ කළාය.
16. රජතුමනි, මම (කිසියම්) කෙළෙඹි කුලයක අනුන්ගේ මෙහෙවරෙහි යෙදුණු දාසියක් වීමි. දැහැමින් ජීවත්වන, සංයම වූ, සිල්වත්, දැකුම්කලු තැනැත්තියක් ද වීමි.
17. එකල්හි මම (මට) ලැබුණු බතක් පිඬු පිණිස හැසිරෙන භික්‍ෂු නමකට දුනිමි. ඒ මම (ඒ ගැන) මැනවින් දැන, සතුටු වූයෙමි. මගේ ඒ කර්මයේ විපාකය යි මේ.

මෙහි **‘අම්බට්ඨ කුලස්ස’** යනු ‘කෙළෙඹි කුලයක’ යන අර්ථයි. **‘දාස්‍යාහං’** යනු ‘මම දාසියක් වීමි’ යන අර්ථයි. **‘දාසාහං’** යනු ද පාඨයකි. **‘පරෙපෙස්සියා’** යනු ‘අනුන් විසින් ඒ ඒ කටයුතු කිරීම සඳහා, යවන ලද වැඩකාරියකි’ යන අර්ථයි. **‘සඤ්ඤතා’** යනු ‘දාසියෝ නම්, දුසිල් තැනැත්තියෝ වෙති. මම වනාහි තුන්දොරින් සංවර වූ සිල්වතියක් වීමි’, යන අර්ථයි. **‘ධම්මජීවිනි’** යනු ‘අනුන්ට වංචා ආදිය නොකොට දැහැමින්, සෙමෙන් දිවි පවත්වාගෙන ගියෙමි’ යන අර්ථයි. **‘සීලවතී’** යනු ‘ආචාර සම්පන්න ගුණවතියක් වීමි’ යන අර්ථයි. **‘අපාපදස්සනා’** යනු දැකුම්කලු පෙනුමක් ඇති, ප්‍රිය ස්වභාවයක් ඇති තැනැත්තියක් වීමි’ යන අර්ථයි.
**‘උද්ධටභත්තං’** යනු ‘තමන්ට කොටස් වශයෙන් ලැබුණු බත, එනම් කොටස් වශයෙන් තමන්ට වෙන්කොට දුන් බත’ යන අර්ථයි. **‘භික්ඛුනො’** යනු ‘නැසූ කෙලෙස් ඇති, පසේ බුදුවරයකුට’ යන අර්ථයි. **‘විත්තා සුමනා’** යනු ‘සතුටට, සොම්නසට පත් වූ (මම) කර්ම-ඵල විශ්වාස කරමින්’, යන අර්ථයි. **‘තස්ස කම්මස්ස’** යනු ‘එක් භික්‍ෂාවක් දන් දුන් ඒ කර්මයෙහි’ යන අර්ථයි. ‘මින් කියන ලද්දේ මේ කාරණය යි. එනම්, මහරජතුමනි, මම පෙර සැවැත්නුවර එක්තරා කෙළෙඹි කුලයක දාසියක් වී උපන්නෙමි. එහිදී මට අනුභවය සඳහා ලැබුණු කෑම කොටසත් රැගෙන නිවෙසින් නික්මුණු මම, එක් පසේ බුදුවරයකු පිඬු පිණිස හැසිරෙනු දැක, මගේ කෑම පංගුව ගැන, මා තුළ තිබූ ආශාව දුරුකොට, මාගේ සංයමය ආදී වූ ගුණවත්කම් අනුව, කර්ම-ඵල අදහමින්, උන්වහන්සේට ඒ මගේ කෑම කොටස පූජා කෙළෙමි. එසේ කළ ඒ මම, දිවි ඇති තෙක් ජීවත්ව සිට මියගොස්, ඒ සැවැත් නුවර ම කොසොල් රජතුමාගේ අග මෙහෙසිය කුස ඉපදුණෙමි. දැන් ඒ මම ඔබතුමාගේ පා ළඟ සැරිසරමින්, මෙබඳු වූ රූප සම්පත්තියක් ලැබ, මෙපමණ සැපසම්පත් විඳිමි. ඒ මගේ පුණ්‍ය කර්මයේ විපාකය මෙබඳු යැ’යි රාජදේවිය තම පූර්ව භවයේ විස්තර මෙසේ ගලපා කීවාය.’ යන අර්ථයි. මෙහි ගුණ සම්පතින් පිරුණු උතුමන්ට දුන් දැයෙහි, මහත්-ඵල භාවය පැහැදිලි කරගැනීමට,
**‘අග්ගතො වේ පසන්නානං’ **යන මේ (ඉතිවුත්තක පාළියේ - අග්ගපසාද සූත්‍රයේ එන) ගාථාව ද,
**‘ඒස දේව මනුස්සානං සබ්බකාමදද්‍රෝනිධි’** යන මේ (ඛුද්දක පාඨයේ - නිධිකණ්ඩ සූත්‍රයේ එන) ගාථාව ද,
යන මේවා විමසා බැලිය යුතුය, යන අර්ථයි.
මෙසේ රජතුමා ද, අගමෙහෙසිය ද, යන මේ දෙදෙනා ම තම-තමන්ගේ පූර්ව කර්මයන් විස්තරකොට කියමින්, පිරිස දැනුම්වත් කළහ. ඔවුහු එතැන් පටන් නුවර සතරවාසල් දොරටුවල ද, නගරය මැද ද, රජමැදුර ඉදිරිපිට ද, යන ස්ථාන හයක දානශාලා හයක් කරවා, මුළු දඹදිව වැස්සන්ගේ සියලු කටයුතු තාවකාලිකව නවත්වා, මහදන් පවත්වා, නිති පන්සිල් රකිමින්, පොහොය අටසිල් සමාදන් වෙමින්, දිවි ඇති තෙක් දැහැමි ජීවිත ගතකොට, මැරී ගොස් දෙව්ලොව උපන්හ.
බුදුරජාණන් වහන්සේ මේ ධර්ම දේශනාව ගෙනහැර දක්වා, ජාතකය නිමවා වදාළ සේක. එදා දේවිය නම්, රාහුල මාතාවය. රජතුමා වූ කලී ‘මම ම යැ’යි බුදුරජාණන් වහන්සේ, තමන් වහන්සේ දක්වා වදාළ සේක.
**‘ආගමිස්සති මෙ පාපං’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ වේළුවනාරාමයෙහි වැඩවාසය කරන සේක්, දෙව්දතුන්ගේ නපුරු ක්‍රියාවක් නිමිති කොටගෙන වදාළ සේක. එකල දම්සභාවෙහි රැස් වූ භික්‍ෂූහු, සෙසු භික්‍ෂූන් අමතා ‘ඇවැත්නි, දෙව්දත් තෙමේ තථාගතයන් වහන්සේ ඝාතනය කිරීම සඳහා ම උත්සාහ ගත්තේ ය. එක්වරක් ඒ වෙනුවෙන් දුනුවායන් යෙදවීය. තවත් විටෙක ගල් පෙරළුවේ ය. තවත් අවස්ථාවක නාලාගිරි හස්ති රාජයා ඉදිරියට මුදා හළේය. මෙසේ තථාගතයන් වහන්සේගේ විනාශය සඳහාම උපා යෙදුවේ යැ’යි සාකච්ඡා කරමින් හුන්හ. එවිට එතැනට වැඩි බුදුරජාණන් වහන්සේ භික්‍ෂූන් සාකච්ඡා කළ කරුණු ඔවුන්ගෙන්ම අසා දැන, ‘මහණෙනි, දෙව්දත් තෙමේ මට වද දීමට උත්සාහ කෙළේ දැන් පමණක් නොවේ. පෙර ද එසේ කොට, මට අල්පමාත්‍ර වූ තැති ගැනීමක්වත් ඇති කිරීමට ඔහු අපොහොසත් වූයේ යැ’යි, වදාරා ‘ඒ හේතුව නිසා ඔහුම දුක් වින්දේ යැ’යි, පැහැදිලි කරමින් ඊට සාධක වශයෙන් මේ අතීත කථාව මෙසේ වදාළ සේක.
පෙර බරණැස් නුවර බඹදත් නුවර බඹදත් රජු රාජ්‍යය කරවන කල්හි, අප බෝසත් තෙමේ රජුගේ අගමෙහෙසියගේ කුසෙහි ඉපිද නිසිවියට පත්ව තක්‍ෂිලාවට ගොස් සියලු ශිල්ප උගෙන, ඊට අමතරව සියලු සතුන්ගේ හඬ හා ශිල්ප උගෙන අවසානයේදී, සිය ගුරුවරයාගේ පරීක්‍ෂණයට ද පෙනී සිට, ඉන් අනතුරුව බරණැස් නුවර බලා පැමිණිායේය. රජතුමා සිය උගත් පුතණුවන් යුවරජ තනතුරෙහි තැබුවේය. වෙනත් අයුරකින් කියතොත්, රජුට කුමරු වෙනුවෙන් එය කරන්නට සිදුවුණි. තම පුත් කුමරා කෙරෙහි රජුට කිසිදු ප්‍රසාදයක් තිබුණේ නැත. පුතු මැරවීමට සිතා සිටි පිය රජතුමා, කුමරාගේ දර්ශනය ද පිළිකුල් කෙළේය. මේ අතර කිසියම් දිනෙක එක් සිවලියක් ස්වකීය පැටවුන් දෙදෙනා ද ගෙන, රාත්‍රියෙහි මිනිසුන් නිදි ගත් කල්හි, කිසියම් කාණුවකින් ඇතුල් නුවරට පිවිසුණාය. බෝසත් කුමරාගේ හෙවත් යුවරජතුමාගේ ප්‍රාසාදයෙහි යහන්ගැබට නුදුරෙන් කිසියම් ශාලාවක් ඇත. එහි එක් දුප්පත් මිනිසෙක්, සිය පාවහන් මුදා, පාමුල බිම තබා, කිසියම් ලෑල්ලක් මත වැද හොත්තේය. එහෙත් ඔහුට නින්ද ගියේ නැත. මේ අතර ඉහත කී සිවලියගේ පැටව් බඩගින්නෙන් කෑගැසූහ. ඒ ඇසූ සිවලිය ‘දරුවනි, ශබ්ද නොකරවු. මේ ශාලාවෙහි එක් මිනිසෙක් පාවහන් මුදා බිම තබා, ලෑල්ලක ඇල වී හිඳියි. එහෙත් ඔහුට තවමත් නින්ද ගියේ නැත. මේ මිනිසා නිදාගත් පසු, ඔහුගේ පාවහන් ගෙනවුත් තොපට කවන්නෙමි’යි, සිවල් භාෂාවෙන් කීවාය. බෝසත් තෙමේ තමා උගත් මන්ත්‍රයේ ආනුභාවයෙන් සිවලිය කී කථාව තේරුම් ගෙන, යහන්ගැබින් නික්ම ජනේලය විවෘතකොට ඔය ශාලාවේ කවරෙක් හිඳීදැ’යි ඇසීය. ‘දේවයිනි, මම - දුප්පත් මිනිසෙක්මි. මම මෙහි හිඳිමි’යි ඉහත කී පුරුෂයා උත්තර දුන්නේය. ‘පුරුෂය, නුඹේ පාවහන් යුවල කොහිද?’ ‘දේවයිනි, එය මා ළඟම බිම ඇතැ’යි, මිනිසා උත්තර දුන්නේය. ‘පුරුෂය, වහා නැගිට ඒ පාවහන් යුවල, උස්තැනෙක එල්ලා තබා නිදාගනුව’යි, බෝසත් යුවරජතුමා ඒ දුප්පත් මිනිසාට දැනුම් දුන්නේය. මේ කථාව අසා සිටි සිවලිය බෝසතුන් කෙරෙහි කිපී, වෛර බැඳගත්තාය.
නැවත වෙනත් දිනෙක, ඒ සිවලිය පෙර ක්‍රමයට ම නුවරට ඇතුළු විය. එදින එක් බීගත් මිනිසෙක් මත්ව, පිපාසය සෑදී ‘පැන් බොන්නෙමි’ යි සිතා, සමීපයෙහි තිබූ පොකුණකට බැස ගත්තේය. පය ලිස්සා ගිය ඔහු පොකුණට වැටී වතුරෙහි ගිලී, ඉන් මිදීමට උත්සාහයක් ගත නොහැකිවම එහිම මිය ගියේය. ඒ මියගිය මිනිසා සළු දෙකක් හැඳ සිටියේය. ඔහුගේ සාක්කුවක කහවණු දහසක් ද, එක් ඇඟිල්ලක මුද්දක් ද තිබුණි. එදා ද සිවල් පැටවු බඩගින්නෙන් හඬන කල්හි, සිවලිය ‘දරුවනි, ශබ්ද නොකරවු. අර පොකුණෙහි මළ මිනියක් ඇත. ඔහු ළඟ මේ මේ දේවල් ද ඇත. ඒ මිනිසා පොකුණට බසින පඩිපෙළෙහි වතුරෙන් යට වූ කොටසෙහි දී ම, මියගොස් වැතිර හිඳී. තොපට මම, ඒ මළ මිනියේ මස් කවන්නෙමි. එතෙක් නාඬා සිටිවු’ යැයි කීවාය. බෝසත් යුවරජු, සිවලියගේ කථාව අසා, සිදු වී ඇති සියල්ල මැනවින් තේරුම්ගෙන, ජනේලය විවෘත කොට බලා ‘ඔය ශාලාවෙහි කවරෙක් සිටීදැ’යි හඬ නඟා ඇසීය. එහිදී, ශාලාවේ හුන් කිසිවෙක්, ‘දේවයිනි, මම මෙහි හිඳිමි’යි කීයේය. ‘එසේ නම්, ඉදිරිපිට ඇති පොකුණ වෙත යව. එහි මළ සිරුරක් ද, සළුද, සළු අතර කහවණු දහසක් ද, මළසිරුරේ ඇඟිල්ලක එක් මුදුවක් ද ඇත. ඒ සියල්ල ගෙන, මිනිය කිසිවෙකුට ඉවතට ඇදගත නොහැකි වන පරිද්දෙන්, දියෙහි ගිල්වා තබව’යි යුවරජතුමා අණ කෙළේය. එකී පුරුෂයා ද, එය එසේ ම කෙළේය. එවිට සිවලිය යුවරජු කෙරෙහි කිපී, ‘මීට කලින් දිනෙක මගේ දරුවන්ට, හම් සෙරෙප්පුවක් කා බඩගිනි නිවා ගැනීමට, මේ මිනිසා ඉඩ නො දුන්නේය. අද මේ මළමිනිය කන එකට, ඔහු විරුද්ධ විය. කමක් නැත. තව දින තුනකින් මේ රට ආක්‍රමණය කිරීමට කිසියම් සතුරු රජෙක් පැමිණ, මේ නුවර වටලන්නේය. එවිට මහරජතුමා, මේ යුවරජු සතුරු රාජයා සමග යුධ වදිනු සඳහා, පිටත් කොට හරින්නේය. එහිදී මොහු, හිස සිඳී බිම වැටෙනු ඒකාන්තය. එවිට මම, ඒ තගේ ගලලෝහිතය (ගෙලෙන් වැගිරෙන ලේ) පානය කොට, වෛරය පිරිමසා ගන්නෙමි. මා සමග වෛර බැඳගත් තා ගැන, මම බලාගන්නෙමැ’යි කෑගසා, බෝසත් යුවරජුට මෙසේ තර්ජනය කළාය. අනතුරුව තම දරුවන් ද, කැටුව සිවලිය යන්නට ගියාය. සිවලියගේ ඒ කථාවෙන් කියවුණු තොරතුරු, යුවරජතුමා මැනවින් තේරුම් ගෙන නිශ්ශබ්ද විය.
ඉහත සඳහන් සිද්ධියෙන්, හරියට ම දින තුනකට පසු, සතුරු රජෙක් පැමිණ නුවර වටලෑවේය. රජතුමා මෙය දැනගත් වහාම, සිය පුතණුවන් වන යුවරජු වෙත පැමිණ, ‘දරුව, යව ඒ සතුරු රජා සමග යුද්ධ කරව’යි කීයේය. ‘දේවයිනි, මා වේලාසනින් දැනගත් කරුණක් ඇත. එබැවින් මට, මීට මැදිහත්වීමට පුළුවන්කමක් නැත. මාගේ ජීවිතයට අනතුරක් ඇතිබව දන්නා මම, බියට පත්වී සිටිමි. ‘මා තා මළත්, නො මළත් ඉන් ඇති කාරිය කුමක්ද? එබැවින් තෝ වහා ම මා කී දේ කරව’යි රජතුමා තදින්ම කියා සිටියේය. ‘දේවයන් වහන්ස. යහපතැ’යි කියා පිළිගත් බෝසත් යුවරජතුමා භට පිරිසක් ගෙන, සතුරු රජු මුහුණ ලා සිටින ප්‍රධාන වාසල් දොරටුව මගහැර, වෙනත් රහස් දොරටුවක් විවෘත කොට, එතැනින් පිටනුවරට පිවිස, ප්‍රධාන වාසල් දොරටුව දෙසට යන්නට නික්මුණි. යුවරජුගේ මේ ක්‍රියාව දැක, ඉන් උද්දාමයට පත් සියලු රාජකීය හමුදාවෝ ද, සාමාන්‍ය ජනතාව ද, මේ අවස්ථාවේදී යුවරජු සමගම යුද්ධයට මුහුණ දීමට තීරණය කොටගෙන, ඔහු හා එකතු වූහ. මෙසේ නික්මුණු යුවරජතුමා ඉතාම සුදුසු කිසියම් තැනෙක, කඳවුරක් බැඳ නවාතැන් ගත්තේය. මේ අතර මහරජතුමා, ‘මේ යුවරාජයා මුළු නුවරම හිස්කොට, බලසේනාව රැගෙන පලා ගියේය. සතුරු රාජයා ද, නුවර වටලා සිටියි. දැන් මට ජීවිතයක් නැත. ඒ නිසා මම දැන්, මාගේ ආරක්‍ෂාව සලසා ගන්නෙමැ’යි කල්පනාකොට, සිය අග මෙහෙසිය ද, පුරෝහිතයා ද, ‘පරන්තප’ නම් වූ හිතවත් ම සේවකයකු ද ගෙන, රෑ මැදියමේ වෙස් වළාගෙන, රහස් දොරටුවකින් පැන ගොස් කැලෑ වැදුණේය. බෝසත් යුවරාජයා තම හිතවත් සේවකයකුගේ මාර්ගයෙන් මහරජු ඇතුළු පිරිසගේ, පලායාම දැනගත්තේය. අනතුරුව සියලු පිරිවර සහිතව, නුවරට කඩාවැදුණු යුවරජතුමා, සාර්ථකව යුධකොට, සතුරු රජු පලවා හැර, රාජ්‍යය අත්පත් කොට ගත්තේය. මේ අතර මහරජතුමා, කිසියම් නදී තෙරක අසපුවක් සාදාගෙන, පලවැල වලින් යැපෙමින්, වාසය කරන්නට පටන් ගත්තේය. සිරිතක් වශයෙන් දිනපතාම, අගමෙහෙසියගේ ආරක්ෂාවට කීකරු සේවකයා යොදවා තබා, රජතුමා ද, පුරෝහිත බමුණා ද, පලවැල සඳහා කැලයට යති. පරන්තප දාසයා ද, දේවිය සමග අසපුව බලාගෙන හිඳියි. මේ වන දිවියට පැමිණි පසු, රජතුමා නිසා අග මෙහෙසියගේ කුසෙහි, ගැබක් පිළිසිඳගෙන තිබුණි. එය දේවියත්, රජතුමාත්, පුරෝහිතතුමාත් දැන සිටි කරුණකි. සේවකයා මේ බවක් දැන සිටියේ නැත. කෙසේ නමුත් දවසේ වැඩි කාලයක් අසපුවේ කල්ගත කෙළේ, දේවියත්, එම සේවකයාත් යන දෙදෙනාය. වැඩිකලක් එකට එක්ව හිඳීම නිසාත්, සේවකයා තරුණ කොල්ලකු නිසාත් ඔහු තම වසඟයට ගත් අගමෙහෙසිය ඔහු හා රහසිගත සම්බන්ධතාවක් පවත්වාගෙන ගියා ය. ටික කලෙකින් ම, මේ බැඳීම ඉතා දැඩි වූවක් විය. එබැවින් කිසියම් දිනෙක පරන්තපයාට කථා කළ අගමෙහෙසිය, ‘පරන්තප’ අපේ මේ සම්බන්ධය රජු දැනගතහොත්, ඔබෙත් මගෙත් ජීවිතය එතැනින් ම කම්මුතුය. එබැවින් හොඳම දේ රජු ඉවරයක් කිරීම යැ’යි කීවාය. ‘දේවිය, මම එය කෙසේ නම් කරම්ද?’ ‘රජුගේ සිරිත දිනපතා නදියට නාන්නට යන කල්හි, සර්වාභරණයෙන් සැරසී, නාන සළු නුඹ ලවා ගෙන්වාගෙන, නුඹත් සමග නදියට යාමයි. එහිදී ඇඳුම් මුදා තබා, රජ දියට බසියි. නුඹ ඔහුගේ ප්‍රමාදයක් බලා, ඔහුගේ ම කඩුව නෙ, රජුගේ හිස සිඳ, සිරුර කෑලි-කෑලිවලට කපා, පොළොවෙහි තැනින් තැන වළ දමව.’ ‘යහපති දේවිය, මම ඔබ කී ලෙස කරන්නෙමැ’යි, සේවකයා ඇගේ කීම පිළිගත්තේය.
කිසියම් දිනෙක පුරෝහිතයා පමණක් පලවැල සඳහා නික්ම ගියේය. රජු සේවකයා සමග නාන්නට ගිය බැවින්, පලවැල සඳහා ඈත කැලයට නොගිය පුරෝහිතතුමා, රජු නාන තොටමුණ සමීපයෙහි ගසකට නැග, එහි ගෙඩි කඩන්නට පටන් ගත්තේය. රජතුමා හෝ සේවකයා හෝ, පුරෝහිත බමුණාගේ මේ ක්‍රියාව නොදැක්කේය. පරන්තපයා සමග නාන තොටට පැමිණි රජතුමා, කඩුව හා සළු මුදා තබා, එහි ආරක්‍ෂාවට සේවකයා රැකවල්හි යොදවා, නාන්නට පටන් ගත්තේය. රජු මෙසේ නාන කල්හි, රජු ඉවත බලා සිටි අවස්ථාවක් දුටු පරන්තපයා, රජුගේ බෙල්ලෙන් අල්ලා, පහර දීම සඳහා කඩුව එසවීය. මරණ බියෙන් බියපත් වූ රජතුමා, මහ හඬින් කෑ ගැසීය. ඒ ශබ්දය සවන් වැකුණු පුරෝහිතයා, හිස ඔසවා බලා, පරන්තපයා රජුට පහර දී මරණු දැක, බියෙන් ත්‍රස්තව, අතින් අල්ලාගත් අත්ත ද අතහැරී, හුන් අත්ත ද බිඳගෙන, ගසින් ඇද වැටුණේය. ඉන් තුවාලයක් නොලත් ඔහු, අසල තිබූ කිසියම් වන ලැහැබකට රිංගා ගත්තේය. අත්ත බිඳෙන ශබ්දය පරන්තපයාට ඇසුණි. එය සතකුගෙන් වූවක් ද? නැතිනම් මිනිසකුගෙන් වූවක්දැ’යි, තේරුම් ගැනීමට නොහැකි වූ, පරන්තපයා වහ-වහා රජුගේ සිරුර පොළොවෙහි වළ දමා, තම කටයුත්ත අවසන් කෙළේය. ඉන්පසු ගසේ අත්ත බිඳීම ගැන සැක සිතූ ඔහු, ‘තමාගේ ක්‍රියාව කවරෙක් හෝ බලා සිටියේදැ’යි, යන සැකය මත ඒ ගැන සෙවීමට, ඒ ගස වෙත ගියේය. එහි ගිය ඔහු, ඒ ගසත්, බිඳී වැටුණු අත්තත් දෙස විමසුම් ඇසින් බලා, ඒ අවට ද පරීක්‍ෂා කොට, කිසිදු හෝඩුවාවක්, සැකයට තුඩුදෙන කරුණක් දක්නට නොමැති බැවින්, නාගෙන අසපුවට ගියෙය්. ඔහු එතැනින් නික්ම ගිය පසු, පුරෝහිතයා සැඟව සිටි වන ලැහැබින් එළියට ආවේය. රජුගේ සිරුර කෑලි-කෑලිවලට කපා තැනින් තැන වළ දමා ඇති බව, මැනවින් තේරුම් ගත් ඔහු, එතැනින් ම දියට බැස නා, ‘පරන්තපයාගෙන් තමාට අනතුරක් වේ’ය යන බියෙන් කිසියම් උවදුරකින් සිය දෑස අන්ධ වූ බව අඟවමින්, පෙරළා අසපුවට පැමිණියේය. අන්ධ වූ විලාශයක් හැඟ වූ ඔහු, ඊට ගැලපෙන ස්වභාවයකින් හැසුරුණේය. ඔහු දුටු පරන්තපයා ‘බ්‍රාහ්මණය, ඔබට කුමක් සිදුවීදැ’යි ඇසීය. එවිට පුරෝහිත බමුණා. දෑස නොපෙනෙන්නකු මෙන්, ‘දේවයිනි, මගේ දෑස නො පෙනේ. මම කැලයේ දී කිසියම් ****තුඹසක් සමීපයේ හුන්නෙමි. ඒ තුඹස තුළ උග්‍ර විෂ සහිත නාගරාජයෙක් විසීය. මම ඒ බව නොදත්තෙමි. උගේ විෂ ධූමයකින් මාගේ දෑස අඳ වූයේ යැයි, සිතමි’යි කීයේය. එවිට පරන්තපයා ‘සැබෑවට ම මොහු අන්ධයකු විය යුතුය. එසේ නොවී නම්, රජු අමතන අයුරින් කිසිවිටෙක මා අමතන්නේ නැත. එබැවින් මම මේ අසරණ මිනිසා සනසන්නෙමැ’යි සිතා, ‘බමුණ, සිත නරක් කොට නොගත මැනව. මම ඔබ පෝෂණය කරන්නෙමැ’යි කියා, පලවැල කන්නට දී සැනසුවේය. එතැන් පටන් පරන්තප දාසයා, පලවැල කඩා ගෙනවුත් දෙමින්, අසපුවෙහි හුන් සියලු දෙනා, පෝෂණය කරන්නට පටන් ගත්තේය. මේ අතර දේවිය ද පුතකු වැදුවාය. අනුක්‍රමයෙන් දරුවා වැඩෙන කල්හි, කිසියම් උදෑසනක, සුවසේ වාඩිවී හුන් දේවිය, හදිසියේ මෙන් පරන්තපයා කැඳවා,’ ‘පරන්තප නුඹ රජු මරා දමනු, කිසිවෙක් දුටුවේදැ’යි ඇසුවාය. ‘දේවිය, කිසිවෙක් මාගේ ක්‍රියාව නොදුටුවේය. එහෙත් ඒ මොහොතේදී ම, අත්තක් බිඳෙන ශබ්දයක් ඇසුණි. ඒ බිඳදැමූයේ මිනිසකු විසින්ද? නැතහොත් තිරිසනකු විසින්දැ’යි යන බව මම නො දනිමි’යි, පරන්තපයා කීය. ‘පරන්තපය, නුඹ ඒ ගැන, සොයා බැලුවෙහිද?’ ‘එසේය. එහෙත් සැකයට තුඩුදෙන කිසිදු කරුණක්, මට සොයාගත නොහැකි විය. නමුත් කවදා හෝ මට බියක් ඇතිවුවහොත්, ඇතිවන්නේ ඔය කියපු තැනින් යැ’යි කී පරන්තපයා දේවිය සමග කතා කරමින් මෙසේ ද කීයේය.
එදා මිනිසකු විසින් හෝ සතකු විසින් හෝ, අත්තක් සොලවන ලදි. (එයින්) මට නපුරක් වන්නේය. මට බියක් පැමිණෙන්නේය.
මෙහි **‘පාපං’** යනු ‘ලාමක වූ, අනිටු වූ නපුරක්’ යන අර්ථයි. **‘භයං’** යනු ‘සිතේ ත්‍රාසයක්, බියක්’ යන අර්ථයි. **‘මෙ ආගමිස්සති’** යනු ‘නොපැමිණෙන්නට බැරි නැත’ යන අර්ථයි. කුමන කරුණක් නිසා ද? එදා ඒ අත්ත සොලවන ලද්දේ මිනිසකු විසින් ද, සතකු විසින්දැ’යි යනු නොපෙනේ. එබැවින් එතැනින් මට බියක් පැමිණෙන්නේමය’ යන අර්ථයි.
මෙසේ සාකච්ඡා කරන පරන්තප හා දේවිය යන මේ දෙදෙනා ම, මෙවැනි සාකච්ඡාවක් කෙළේ ‘පුරෝහිතයාට නින්ද ගොස් ඇතැ’යි යන හැඟීමෙනි. එහෙත් නො නිදා හුන් පුරෝහිතයා, ඔවුන් දෙදෙනාගේ කථාව මැනවින් අසා සිටියේය. ඒ කථාවට අනුව රජුගේ විනාශය සිදුවී ඇත්තේ, දේවියගේ මෙහෙයවීමෙන් බව, ඔහු තේරුම් ගත්තේය. ටික දවසකට පසු වෙනත් දිනෙක පරන්තප දාසයා, පලවැල සඳහා කැලයට ගිය අතර, පැත්තකට වී කල්පනා කරමින් හුන්, පුරෝහිත බමුණාට සිය බිරිඳ වන බැමිණිය මතක් විය. ඈ සිහිකොට වැලපෙන්නට පටන් ගත් බමුණා මෙසේ පැවසීය.
2. නුදුරෙහි වෙසෙන බියසුලු තැනැත්තිය ගැන, ඒකාන්තයෙන් මාගේ කැමැත්තක් ඇත. පරන්තපයා අන්ද-මන්ද කළ අත්ත මෙන් ඇය මා කෙට්ටු කරයි. පඬු පැහැ ගන්වයි.
මෙහි **‘භීරුයා’** යනු ‘ස්ත්‍රිය නම් සුලු දෙයටත් බිය වෙයි. එබැවින් ඇයට ‘භීරු’ යැයි කියනු ලැබේ’ යන අර්ථයි. ‘**අවිදූරෙ’** යනු ‘නුදුරෙහි එනම්, මෙයින් යොදුන් කීපයක් නුදුරෙහි වෙසෙන ‘භීරු’ නම් වූ මාගේ බැමිණිය නිසා, මට යම් කාමයක් හටගත්තේද? එය ඒකාන්තයෙන් මා කෘශ භාවයටත්, පඬු පැහැයටත් පත් කරන්නේ යැයි දක්වයි’ යන අර්ථයි. **‘සාවසාඛා’** යන මෙයින් උපමාවක් දක්වයි. එනම්, යම් සේ පරන්තපයා චලනයට පත්කළ, අත්ත මෙන් (කාම සිතිවිල්ල) මා චලනයට පත්කරයි. කෙට්ටු කරයි. පඬුපැහැ ගන්වයි’ යන අර්ථයි.
බමුණා මේ ගාථාව නිතර කියයි. එහෙත් කිසිදා එහි අර්ථය නොකියයි. එබැවින් මේ ගාථාව කීමේ ප්‍රයෝජනය මේ යැයි, දේවියට අපැහැදිලි විය. දිනක් ඇය බමුණාට කථාකොට, ‘බමුණ, ඔබ මේ ගාථාවෙන් කුමක් අපේක්‍ෂා කෙරෙහිදැ’යි ඇසීය. එවිට බමුණා ‘මා තුළ හටගත් සිතිවිල්ලක් නිසා, මම මෙසේ කීවෙමැ’යි, දේවියට උත්තර දුන්නේය. මේ සිද්ධියෙන් දින කිහිපයකට පසු, බමුණා වෙනත් ගාථාවක් මෙසේ ප්‍රකාශ කෙළේය.
3. (මගේ) කාන්තාව ගමේ වසමින් මා ශෝකයට පත් කරන්නීය. රූ සිරින් යුතු ඇය, පරන්තපයා සසල කළ අත්ත මෙන්, මා කෘශ බවට, පාණ්ඩු රෝගියෙකු බවට පත් කරන්නීය.
මෙහි **‘සෝචයිස්සති’** යනු ‘ශෝකය ඇති කිරීමෙන්, වියැලීමට පත් කරන්නීය’ යන අර්ථයි. **‘කන්නා’** යනු ‘යහපත් බිරිය’ යි. ‘ගමේ වසං’ යනු ‘බරණැස වසමින්’ යන අර්ථයි. **‘අනින්‍දිතා’** යනු ‘අනින්‍දිත වූ රූ සිරියෙන් යුතු’ යන අර්ථයි.
තවත් දවසක පුරෝහිත බමුණා ගායනා කළ ගාථාවකි මේ.
4. කෙළවර කළු පැහැ ඇති ඇස් ඇත්තිය, මඳ සිනා ඇත්තිය, මිහිරි වචන කියන්නීය. තී විසින් වනාහි පරන්තපයා සසල කළ අත්ත මෙන්, මා කෘශ බවට, සුදුමැලි තැනැත්තකු බවට පත් කරන්නේය.
මෙහි **‘තයා මා හසිතාපංගි’** යනු ‘කෙළවර කළු පැහැති ඇස් ඇත්තිය, තී විසින් මා’ යන අර්ථයි. මින් කියන ලද්දේ මේ අර්ථයයි. එනම්, සොඳුර, අඳුන් ගෑ පින්සල ඇස් කෙළවරින් මෑත් කරමින් සකසන ලද, කෙළවර කළු පැහැති ඇස් ඇත්තිය, තී විසින් පෙන් වූ සිනා ද, තිගේ මිහිරි වදන් ද, පරන්තපයා සසල කළ, ශබ්ද නගමින් කඩා වැටුණු ඒ අත්ත මෙන්, මා කෘශ බවට, සුදුමැලි බවට පත් කරන්නේය යන අර්ථයි. මෙහි ‘ප’ යන්න ‘ව’ යන්න බවට පත් කොට **‘වංගී’** යනුවෙන් ද පාඨයක් ඇත.
පසුකලෙක දේවියගේ දරුවා, තරුණයෙක් බවට පත්විය. වයස දහසයක තරුණයකු වූ ඔහු, පුරෝහිත බමුණාට බොහෝ උදව් උපකාර කරයි. බමුණා ද ඔහුට ඉතා හිතවත්ය. බමුණාගේ හැරමිටියේ කෙළවර අල්ලාගන්නා, මේ තරුණ කුමාරයා, බමුණා නාන තොටට කැඳවාගෙන යයි. නහවා ඉන් අනතුරුව, අසපුවට ද කැටුව එයි. මෙසේ බමුණා නාන තොටට කැඳවා ගෙනගිය, එක් දිනෙක බමුණා මැනවින් ඇස් දල්වා, කුමරා දෙස බැලුවේය. ඒ දුටු කුමරා ‘බමුණ, ඔබ අන්ධයකු නොවේදැ’යි ඇසීය. ‘කුමරුවනි, මම අන්ධයකු නොවෙමි. මාගේ අන්ධභාවය ජීවිතය රැකගැනීම සඳහා යොදූ උපායකි. කුමරුනි, ඔබ ඔබේ පියා ගැන දන්නෙහිද?’ ‘එසේය බමුණ, පරන්තප යනු මාගේ පියාය.’ ‘කුමරුවනි, ඒ ඔබේ පියා නොවේ. ඔබේ පියා වූ කලී, බරණැස් රජතුමාය. මේ පරන්තපයා ඔබේ පියරජතුමාගේ දාසයාය. ඔබේ මව සමග අයුතු සම්බන්ධයක් ඇති කරගත් ඔය පරන්තපයා ඔබේ පියා මරා, අප මේ සිටින තැන වළ දැමුවේ යැ’යි කියා, වළක් හාරා රජුගේ ඇටකටු අතට ගත් බමුණා, ඒවා කුමරුට පෙන්වීය. ඒ දුටු කුමරු දැඩි ක්‍රෝධයෙන්, ගැහෙන්නට පටන් ගත්තේය. ‘බමුණ, දැන් අපි කුමක් කරමුදැ’යි කුමරා බමුණාගෙන් විචාළේය. ඊට පිළිතුරු දෙන බමුණා, ‘කුමරුවනි, පරන්තපයා මේ තොටමුණේ දී, ඔබේ පියාට යමක් කෙළේ ද, එයම ඔහුට කළ යුතුයැ’යි, සියලු දේ විස්තර කොට දී, කුමරාට දවස් කිහිපයක් තුළ දී ඉතා රහසිගතව කඩු හරඹ පුහුණු කෙළේය. දින කිහිපයකට පසු කුමාරයා කඩුවත්, නාන සළුවත් ගෙන ‘පියාණෙනි, නාන්නට යමුදැ’යි පරන්තපයාට කියා, ඔහුත් කැටුව නාන තොටට ගියේය. මේ කිසිත් නොදත්, පරන්තපයා ද ‘මැනවැ’යි කියා, කුමරු සමග නදියට ගියේය. නෑම සඳහා පරන්තපයා වතුරට බැසගත් කල්හි, තම දකුණු අතට කඩුව ගත් කුමාරයා, වම් අතින් පරන්තපයාගේ කෙස් වැටියෙන් අල්වාගෙන, ‘තෝ මෙතැනදී, මේ තොටමුණේ දී මාගේ පියතුමාගේ කෙස්වැටියෙන් අල්වාගෙන, ඔහු මොර දෙද්දී ම, මැරුවා නොවේද? මම ද තට, එය ම කරන්නෙමැ’යි කීය. මරණ භයෙන් බියපත් වූ පරන්තපයා, වැලපෙමින් මෙසේ කීය.
5. ඒ ශබ්දය ඒකාන්තයෙන් තා කරා පැමිණියේය. එය නුඹට ඒකාන්තයෙන් (කරුණු) සිහිපත් කෙළේය. යමෙක් ඒ අත්ත චංචල කෙළේ ද, ඔහු විසින්, එ්කාන්තයෙන් එය නුඹට කියන ලදි.
6. එදා ඒ අත්ත චංචල කෙළේ මිනිසකු විසින් ද, සතකු විසින් දැ’යි යන, මෝඩ මගේ ඒ සිතිවිල්ල, තා වෙත පැමිණ මෙය සිදුවිය.
මෙහි **‘ආගමා’** යනු ‘අත්තෙහි ඒ ශබ්දය ඒකාන්තයෙන් ම තා කරා ආවේය, පැමිණියේය’ යන අර්ථයි. **‘අසංසී නූන සො තව’** යනු ‘ඒ සත්ත්වයා තට කීයේ යැ’යි හඟිමි’ යන අර්ථයි. **‘අක්ඛාතං නූන තං තේන’** යනු ‘යම් සත්ත්වයෙක් එදා ඒ අත්ත චංචල කෙළේ ද? ඔහු විසින්, මෙසේ ඔබගේ පියා මරවන ලදැ’යි යන ඒ කරුණ ඒකාන්තයෙන් කියන ලදි’ යන අර්ථයි. **‘සමාගම්ම’** යනු ‘පැමිණ, ඇවිත්’ යන අර්ථයි. එනම්, එදා අත්ත සෙලවිණැයි, මෝඩ මගේ සිතිවිල්ලක් වී ද, එය තා වෙත පැමිණ’ යන අර්ථයි. **‘මනුස්සෙන මිගෙනවා’** යනු ‘එතැනින් මට බිය හටගත්තේ යැයි, සිතන ලද්දේ, කල්පනා කරන ලද්දේ විය. මෙය තා සමග පැමිණියේ යැයි, කියන ලද්දේ වෙයි’ යන අර්ථයි.
ඒ අසා සිටි කුමාරයා මෙසේ කීවේය.
7. තෝ මාගේ පියා රැවටීය. (ඔහු) මරා අතුවලින් වසමින්, මේ බිය මෙසේ ම මට ද පැමිණෙන්නේ යැයි, තේරුම් ගත්තෙහිය.
මෙහි **‘තථෙව ත්‍වං අවේදෙසි’** යනු ‘එසේ ම තෝ තේරුම් ගත්තෙහිය’ යන අර්ථයි. **‘අවඤ්චි පිතරං මම’** යනු ‘තෝ වනාහි මගේ පියා නාන්නට යමුයි, කියා විශ්වාසය ඇති කරවාගෙන, නානවිට මරා කෑලිවලට කපා වළ දමා, ඉදින් මේ ගැන කිසිවකු දැන ගත්තොත්, මට ද මෙබඳු වූම බියක් පැමිණෙන්නේ යැයි, එය සැඟවීය. දැන් ඒ මරණ බිය තා කරා පැමිණියේය’ යන අර්ථයි.
මෙසේ කී කුමරා පරන්තපයා, එහිම ජීවිතක්‍ෂයට පත්කොට වළ දමා, අතුවලින් වළ වසා තබා, කඩුව ද සෝදා ගෙන, වතුරද නා අසපුවට ගොස්, තමා පරන්තපයා ඝාතනය කල බව, පුරෝහිතයාට කියා, සිය මවට ද දොස් තබා, ‘දැන් අපි මෙහි කුමට වසන්නෙමුදැ’යි කියා, සෙසු දෙදෙනා ද කැටුව, බරණැස් නුවරට ම පැමිණියේය. බෝසත් රජතුමා තම බාල මලණුවන් හඳුනාගෙන, ඔහුට යුවරජ තනතුර භාරකොට, දානාදී පින්දම් කරමින් බොහෝ කලක් වැස, මැරී ගොස් දෙව්ලොව උපන්නේය.
බුදුරජාණන් වහන්සේ මේ ධර්ම දේශනාව ගෙනහැර දක්වා සත්‍යය ප්‍රකාශකොට, ජාතකය නිමවා වදාළ සේක. එදා පියරජතුමා නම්, දේවදත්තය. පුරෝහිතතුමා නම්, ආනන්ද තෙරණුවෝය. වැඩිමල් පුත්‍රයා වූ රජතුමා වූ කලී, ‘මම ම යැ’යි බුදුරජාණන් වහන්සේ, තමන් වහන්සේ දක්වා වදාළ සේක.



8. අට්ඨක නිපාතය
**‘ඔදාතවත්‍ථා’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ දෙව්රම් වෙහෙර වැඩවෙසෙන සේක්, සිය මෑණියන් පෝෂණය කළ, එක්තරා උපාසකයකු අරබයා වදාළ සේක. ඔහු වනාහි සැවැත් නුවර වැසි කුලපුත්‍රයෙකි. ආචාර සම්පන්න වූ ජීවිතයක් ගත කළ ඔහු, තම පියා මියගිය කල්හි, මෑණියන් දේවතාවියක කොට සලකමින්, මුව සෝදන ජලය පිළියෙල කොට දීමෙන්, දැහැටි සකස්කොට දීමෙන්, නෑවීමෙන් හා පා සේදීම් ආදී වූ වතාවත් කිරීමෙන් ද, කැඳ බත් ආදිය සකසා දීමෙන් ද, මෑණියන් පෝෂණය කෙළේය. කිසියම් දිනෙක තම එකම පුතණුවන් ඇමතූ මේ මාතාව, ‘පුතණුවනි, ගිහිගෙයි කටයුතු යනු, මෙපමණක්ම නොවේ. තවත් කළයුතු ම කටයුතු ඇත. එබැවින් සම ජාතික කුලයකින් කිසියම් කුමාරිකාවක පාවා ගනුව. එවිට ඔබට ඔබේ වැඩක් කරගැනීමට එය පහසුවක් වන්නේය. මගේ කටයුතු ඈ බලාගනියි යැයි ද, නිසැකව ම ඈ මා පෝෂණය කරනු ඇතැ’යි ද, කීවාය. ‘මෑණියනි, මම මගේ හිතසුව අපේක්‍ෂා කරමින් ඔබට උවටැන් කරමි. මා හැර අන් කවරෙක් නම්, මා මෙන් ඔබට මෙසේ උපස්ථාන කරන්නේ ද?’ ‘පුතණුවනි, පරම්පරාවේ දියුණුවට කළයුතුම වැඩ, කෙසේ හෝ කළ යුතුමය.’ ‘මෑණියනි, මේ ගිහිගෙයි විසීමෙන් මට ඇති සෙතක් නැත. එබැවින් මම කවදා නමුත්, ඔබට මෙසේ උපස්ථාන කරමින් සිට, ඔබ නැති කලෙක මින් ඉවත්ව ගොස් පැවිදි වන්නෙමැ’යි, පුතා සිය මෑණියන්ට කීවේය. මාතාව තම පුතාට කොතෙක්දුරට, විවාහය ගැන කරුණු කීවත්, ඔහුගේ සිත ඊට නතු කරගැනීමට අපොහොසත් වූවාය. පුතාගේ කැමැත්ත හා අකමැත්ත, තඹේකට ගණන් නොගත් ඇය, ඉතා හොඳින් සොයා බලා සම ජාතික පවුලකින් කුමාරියක කැන්දා ගෙන ආවාය. තම මෑණියන් තමාගේ කැමැත්ත අකමැත්ත නො විමසා, මේ කසාදය කර දුන් නමුත් ඔහු ඇයගේ සිත තැළෙන වචනයක්වත් නොකියා, සිය මනාලිය සමග යුගදිවිය, එදා පටන් ඇරඹුවේය. තරුණ කුමාරිකාව ද, ‘මගේ සැමියා මහත් උත්සාහයකින් ඔහුගේ මවට උපස්ථාන කරයි. මම ද ඇයට එසේ කළොත්, සැමියා මා වඩාත් ප්‍රිය කරනු ඒකාන්ත යැ’යි සිතා, එදා සිට සැමියාගේ මවට සකසා උවටැන් කරන්නට පටන් ගත්තාය. එය දුටු සැමියා ද, ‘මැය මගේ මෑනියන්ට ඉතා මැනවින් උපස්ථාන කරන්නී නොවේදැ’යි, එතැන් පටන් ගෙනෙන ගෙනෙන මිහිරි කෑම වර්ග සිය බිරිඳගේ අතටම දෙන්නට පුරුදු විය. ඊට පෙර ඔහු ඒ සියලු සැලකිලි දැක්වූයේ, සිය මෑණියන්ටය. මෙසේ කලක් ගතවනවිට ඔහුගේ බිරිඳ, දිනක් ‘මගේ සැමියා නිවසට ගෙනෙන ඕනෑම මිහිරි කෑමක් බීමක් මටම දෙයි. දැන් දැන් ඔහු මෑණියන් ගැන කලකිරුණු සෙයක් පෙනේ. එකත් එකටම මෑණියන් ගෙදරින් බැහැර කිරීමට ඔහු අදහස් කරනවා විය යුතුයැ’යි කල්පනා කොට, මෑණියන් නිවසින් පිටමං කරන තැනට වැඩ සලසන්නෙමැ’යි තීරණය කොට, සිය අනුවණකමින් ඉල්පුණු ඇය, එක් දවසක් සිය සැමියා අමතා, ‘ස්වාමීනි, ඔබ ගෙයින් පිටවෙනවාත් සමගම ඔබේ මව මට බැණ අඬ ගසන්නට පටන් ගනියි යැ’යි සැමියාට කේලමක් කීවාය. ඇගේ කතාවට සැමියා වචනයක්වත් නොකියා, නොඇසූ කන්ව හුන්නේය.
එවිට බිරිඳ මඳක් කල්පනා කොට බලා ‘මම මේ මැහැල්ල කෑ ගස්සවා, පුතාට පිළිකුල් කරවන්නෙමි’යි, අදිටන් කරගත්තාය. එදා පටන් මහලු මෑණියන්ට කැඳ දෙන ලේලිය, කැඳ බඳු ගිනි රස්නය පිටම ඇගේ අත මත තබයි. එසේ නැතහොත් සිසිල් දිය මෙන්, නිවුණු කැඳ ඇයට දෙයි. තවත් විටෙක ලුණු වැඩි කෑම බීම ද, තවත් විටෙක ලුණු නැති ඒවා ද දෙයි. එවැනි අවස්ථාවලදී, මහලු තැනැත්තිය සිය ලේලිය අමතා, ‘දියණියනි, මේවා උණු වැඩියි. මේවා ලුණු වැඩියැ’යි කී කල්හි, ඊට කිසිදු පිළිතුරක් නොදෙන ලේලිය, දිය බඳුනක් ගෙනැවිත් එම කෑම, දිය රස වනතුරු ඊට වත්කරයි. එවැනි අවස්ථාවල ‘දුවේ, දැන් මේවා ඉතා සීතල යැයි ද, දිය රස යැයි දැ’යි, මෑණියන් කීවොත් එකපාරට කඩා පනින ලේලිය, අවට ගෙවල්වලට ද ඇසෙන පරිද්දෙන් ‘මේ දැන් නුඹ උණු වැඩියැයි කියා, එවේලේ ම සීතල වැඩියැයි කියහිද? ලුණු නැතැයි කියා කෑ ගසා, දැන් ලුණු වැඩි යැයි කියහිද? තී සතුටු කිරීමට කාටනම් පුළුවන්දැ’යි, මහත් සේ ඝෝෂා කරයි. මෑණියන් නාවන විටදී ද, ඉතා උණු වැඩි වතුර ඇගේ පිටට හළයි. එවිට මහලු කාන්තාව ‘දුවේ, මගේ පිට පිළිස්සේ යැ’යි කී කල්හි, එවේලේ ම ඇල්වතුර පුරවා පිටට වත්කරයි. එවිට මැහැල්ල ‘දුවේ, ඒ වතුර සීතල වැඩියැ’යි කියයි. එවිට ලේලිය ‘මේ දැන් වතුර උණු වැඩි යැයි කෑ ගැසූ තී, දැන් සීතල වැඩි යැ’යි කෑ ගසහිද? කවුරු නම්, මැගේ මේ අවමන් උසුලත්දැ’යි බැණ අඬ ගසමින්, නිවසෙන් එළියට විත් අසල්වැසියන්ට ද, තම මතය ඒත්තු ගැන්වූවාය. මේ අතර තවත් දවසක මාතාව සිය ලේලියට කතාකොට ‘දුවේ, මගේ ඇඳේ මකුණෝ පිරී ඇතැ’යි කීවාය. එවිට ඇඳ එළියට දැමූ ඇය, තමාගේ ඇඳ ද, එළියට ගෙනවුත් එය ගසා දමා, එහි හුන් සියලු මකුණන් මෑණියන්ගේ ඇඳටම දමා, නැවත ඇඳ ගෙනවුත් තිබූ තැන ම සකස් කොට තබා, එහි නිදාගන්නා ලෙස මැහැල්ලට කීවාය. ඒ මහලු තැනැත්තිය ද, එදා මුළු රෑ ම මකුණන්ගෙන් කරදර විඳිමින්, හිදගෙන ම රෑ පහන් කළාය. උදේ ලේලියට කථා කළ ඈ, ගත වූ රැය පුරා මකුණන්ගෙන් පීඩා විඳි බව, ඇයට කීවාය. ඒ අසා සිටි ලේලිය ‘ඔබේ ඇඳ ඉතා හොඳින් ගසා දමා පිරිසිදු කෙළෙමි. එබැවින් ඔබේ වැඩ ඉවරකොට කෙළවරක් දැකිය හැක්කේ කාටදැ’යි, මැහැල්ලට විරුද්ධව වචන කතා කරමින්, ඉවත්ව ගියාය. එසේ ගිය ඈ ‘මැගේ පුතා ලවා ම මැයට දොස් කියවන්නෙමැ’යි, තීරණය කොටගෙන, තැන තැන කෙළ සොටු විසුරුවා, ඉදුණු කෙස් ගස් ගෙය පුරා තැනින් තැන විසුරුවා, සැමියා නිවසට එන වේලාව සලකා, පැත්තකට වී බලා සිටියාය. මේ අතර ගෙදර ආ සැමියා, ‘මේ මුළු ගෙය ම අපිරිසිදු කෙළේ කවුදැ’යි හඬ නඟා සිය බිරියගෙන් ඇසුවේය. එවිට ඇය ‘ඔබේ මව මිසක් එසේ කරනුයේ වෙන කවුද? මා ඇයට එසේ නොකරනු මැනවැ’යි කී කල්හි, ඇය මා සමග කලහ කෙරේ. එබැවින් ස්වාමි පුත්‍රය, මෙබඳු කාලකණ්ණි ගැහැනියක සමග එකගෙයි වසන්නට නොහැක්කෙමි. එක්කෝ මා මෙහි නවත්වා ගන්න. නැතහොත් ඇය මෙහි රඳවා ගන්නැ’යි සැමියාට ආඩපාලි කීවාය.
ඇගේ කතාව මුලසිට මැනවින් අසා සිටි සැමියා, ‘සොඳුර, ඔබ තවම තරුණය. ඔබට කොහේ හෝ ගොස්, ජීවත්වන්නට බැරිකමක් නැත. එහෙත් මගේ මව වයසය. ඇය ඉතා දුබලය. ඇයට මා හැර අන් පිළිසරණක් කොයින්ද? ඒ නිසා, ඔබ මෙහෙන් පිටත්වී යන්න. තමාගේ ගෙදරට ගොස් හොඳින් ජීවත් වන්නැ’යි කීවේය. ඔහුගේ මේ වචනවලින් පුදුමට මෙන්ම, ඉමහත් බියට ද පත් වූ ඇය, ‘මේ මගේ සැමියා මවගෙන් බිඳවන්නට නම්, කිසිදා බැරිය. ඒකාන්ත වශයෙන් ම ඔහුට සිය මෑණියන් ප්‍රියමනාපය. ඉදින් මම අපේ මහගෙදර යන්නෙම් නම්, ස්ථිරවම වැන්දඹුවක් වශයෙන් ජීවත්වෙමින් අපමණ දුක් විඳින්නට සිදුවනු ඇත. එබැවින් ඒ මේ දේවල්, ඔලුවෙන් ඉවත්කොට දමා පෙර පරිද්දෙන් ම නැන්දම්මාට සලකා ගෙන, ඇය පෝෂණය කරමින් ඇගේ සිත් දිනා ගැනීමට කටයුතු කිරීම, නුවණට හුරුයැ’යි කල්පනා කළාය. ඈ එදා පටන් මුල් යුගයේ දී මෙන්, සිය නැන්දණිය පෝෂණය කරන්නට පටන් ගත්තාය. මේ අතර ඇගේ සැමියා බණ ඇසීම සඳහා කිසියම් දිනෙක දෙව්රම් වෙහෙරට ගොස්, බුදුරදුන් වැඳ, එකත්පස්ව හිඳගත්තේය. ‘කිමෙක්ද? උපාසකය, නො පමා ව පින්කම්හි නිරත වෙහිද? මවගේ උපස්ථාන කටයුතු මැනවින් කරහිදැ’යි බුදුරජාණන් වහන්සේ විචාළ සේක. ‘ස්වාමීනි, එසේය. මගේ අම්මා මගේ අකමැත්ත පිට, එක් කුලකතක් ගෙදරට ගෙනාවාය. ස්වාමීනි, ඇය මෑණියන්ට ම, මේ මේ අකටයුතු කළා යැ’යි තරුණයා තම බිරිඳගේ සියලු විස්තර බුදුරදුන් හමුවෙහි ප්‍රකාශකොට, සිත සැහැල්ලු කොටගෙන තවදුරටත් ‘භාග්‍යවතුන් වහන්ස, ඒ මගේ බිරිඳ මෑණියන් කෙරෙහි මා බිඳවන්නට අපොහොසත් වූවාය. දැන් ඇය පෙර මෙන්ම, මෑණියන්ට සකසා උපස්ථාන කරන්නී යැ’යි, පැහැදිලි කෙළේය. ඔහුගේ කතාව අසා සිටි බුදුරජාණන් වහන්සේ, ‘තරුණය, ඔබ මෙදා ඇයගේ කීම ප්‍රතික්‍ෂේප කොට, තම මෑණියන් රැක ගත්තත්, පෙර ඇගේ කීම විශ්වාස කළ ඔබ, මෑණියන් ගෙදරින් එළියට ඇද දමා, නැවත මාගේ මැදිහත් වීමෙන් ආපසු කැඳවාගෙන එන්නට සමත් වූයෙහිය. එපමණක් නොව ඔබ ඇය මැනවින් රැකබලා ගත්තෙහි යැ’යි ද වදාරා, ඔහුගේ අයැදුමෙන්, මේ අතීත කතාව මෙසේ වදාළ සේක.
පෙර බරණැස් නුවර බඹදත් රජු රාජ්‍යය කරවන කල්හි, කිසියම් ගමක කුලපුත්‍රයෙක් තම පියා මළ කල්හි මව දේවතාවියක කොට, සලකා මෙහි වර්තමාන කතාවේ කී අයුරින් ම මෑණියන් පෝෂණය කෙළේය. සෙසු සියලු විස්තර ද, වර්තමාන කතාව හා සමානය. මේ කතාවට අනුවද, අලුතින් නිවෙසට කැඳවාගෙන ආ තරුණිය ද, සිය සැමියාට ඔහුගේ මෑණියන් ගැන ගතු කේලාම් කියමින්, ‘මෙබඳු කාලකණ්ණි ගැහැණියක සමග එක්ව වසන්නට මට බැරිය. එක්කෝ මා මෙහි නවත්වා ගනු මැනව. නැතහොත් ඇය නවත්වා ගනු මැනවැ’යි කී කල්හි, ඇයගේ පැත්ත ගත් තරුණයා, ‘මෙය මෑණියන්ගේම වරදෙකැ’යි කල්පනා කොට, ‘මෑණියනි, ඔබ මේ ගෙදර නිතර කලහ කරයි. ඒ නිසා මෙහෙන් නික්ම ගොස්, කැමති තැනක වාසය කරව’යි කීයේය. ඇය ද ‘යහපතැ’යි කියා, පුතුගේ කීම පිළිගත් නමුත්, ගෙයින් එළියට බැස හඬ හඬා, හිතවත් වූ එක් පවුලක් වෙත ගොස්, ඒ ගෙදර නැවතී කුලී වැඩ කරමින්, දුකසේ දිවි ගෙව්වාය. මෙසේ නැන්දම්මා ගෙදරින් පිටව ගොස් නොබෝ කලකින් ම ලේලිය ගැබ් ගත්තාය. එවිට ඒ තරුණිය ‘ඔය කාලකණ්ණිය මේ ගෙයි ඉන්නා තුරාවට මට ගැබක් පිහිටියේ නැත. ඇය ගෙයින් නික්මෙනවාත් සමගම මගේ කුසට දරුවෙක් පැමිණියේ යැ’යි යන මේ කතාව, සිය සැමියාටද, අසල්වැසියන්ටද ප්‍රචාරය කරන්නට පටන් ගත්තාය.
කෙසේ නමුත් පසුකලෙක මේ යුවලට පුතකු ලැබිණි. එදින සිය සැමියාට ළඟට කතාකොට ගත් ඇය, ‘ඔබේ අම්මා මේ ගෙයි වසද්දී, මට දරුවකු නො ලැබිණි. ඈ පිටමං වූ කල්හිම, දරුවකු පිළිසිඳුණි. මේ කාරණෙන් ම ඇගේ කාලකණ්ණිකම තේරුම් ගනුව’යි කීවාය. මේ අතර මෑණියන් හට ද, තම ලේලිය දරුවකු වැදූ බවත්, ඉන් අනතුරුව, ඈ ප්‍රචාරය කරමින් යන කතාවත්, දැනගන්නට ලැබුණි. ඒ ආරංචියෙන් පසු, කල්පනාවට වැටුණු ඈ, ‘ඒකාන්තයෙන් ම මේ ලෝකයේ ධර්මය මළා විය යුතුය. ඉදින් එසේ නොවුණා නම්, මවට තළා ගෙයින් ඇද දැමූ එවුන්ට, දරුවකු ලැබෙන්නට විදියක් නැත. සැප සේ ජීවත් වීමට ද, ඉඩක් නොලැබෙන්නේය. එබැවින් මට දැන් කරන්නට ඇත්තේ එකම වැඩෙකි. එනම්, මතක දානයක් දී, මළ ධර්මයට පින් පැමිණවීමයි. මෙසේ තීරණයක් ගත් ඈ කිසියම් දවසක, සූදානම් වී තලපිටි ද, සහල් ද, පිසීමට ගන්නා සැළියක් ද, සැන්දක් ද යන මේ බඩු පොදියක් ගසාගෙන, අමු සොහොනට ගොස්, එහි ලිපක් නොමැති බැවින්, මිනී හිස්කබල් තුනක් ළංකොට, ලිපක් බැඳ ගිනි දල්වා තබා, අසල පිිහිටි ජලාශයකට බැස, හිස සිට නහා මුහුණ පමණක් පිසදාගෙන, ලිප ළඟට පැමිණ, කෙස් මුදාහැර, බත් පිසින්නට පටන් ගත්තාය. එකල අප බෝසත් තෙමේ, සක්දෙව් රජව ඉපිද සිටියේය. බෝසත්වරු වූ කලී නිති අප්‍රමාදීව කටයුතු කෙරෙති. ඒ අනුව එවේලෙහි ලොව බලන ශක්‍රයා, ‘ධර්මය මළේ යැ’ යන හැඟීමෙන්, ධර්මය වෙනුවෙන් මතක දානයක් දෙන්නට උත්සාහ ගන්නා ඒ දුප්පත් අම්මා දැක, ‘අද මම මගේ බලය ලෝකයාට පෙන්වන්නෙමැ’යි, බමුණු වෙසක් මවාගෙන, මගියෙකුගේ විලාසයෙන්, ඇය සිටි අමු සොහොන වෙත ගොස්, ඇගේ සමීපයේ සිට ‘මෑණියනි, සොහොනක බත් උයන උදවිය ලොව කොහේවත් නැත. එහෙත් ඔබ පිසින මේ තලමුසු බතින්, කුමක් නම් කරන්නෙහිදැ’යි ඈ හා කතාවට මගක් පාදා ගනිමින්, මෙසේ ද කීයේය.
කච්චානිය, සුදුවත් හැඳ, පිරිසිදුව, තෙත් කෙස් ඇතිව, හැළියක් ලිප තබා, පිටිකර ගත් තල ද ඇතිව, හාල් සෝදහි ද? මේ තලමුසු බත කවරකුට කුමක් සඳහා ද?
මෙහි **‘කච්චානි’** යනුවෙන් ඇයට ගෝත්‍ර නාමයෙන් අමතයි. **‘කුම්භිමධිස්සයිත්‍වා’** යනු ‘පිසන සැළිය, මිනිස් හිස් උඳුන මත තබා’ යන අර්ථයි. **‘හොහිති’** යනු ‘මේ තලමුසු බත, කවර හේතුවකට වන්නේ ද? කිමෙක් ද? තමාට අනුභව කිරීමට ද? නැතිනම්, වෙනත් කරුණක් ඇත්තේද?’ යන අර්ථයි.
මේ ප්‍රශ්නයට පිළිතුරු දෙන, ඒ මහලු තැනැත්තිය මෙසේ කීවාය.
2. බමුණ, මැනවින් පිසින ලද මේ තලමුසු බත, කෑම සඳහා නොවේ. ධර්මය මළේය. මම මේ සොහොන්බිම මැද දී, ඒ වෙනුවෙන් මතක දානයක් දෙන්නෙමි.
මෙහි **‘ධම්මො’** යනු ‘වැඩිහිටියන්ට සැලකීමේ ධර්මය ද, ත්‍රිවිධ සුචරිත ධර්මය ද’ යන අර්ථයි. **‘තස්ස බහුතමජ්ජ’** යනු ‘මම ඒ ධර්මය වෙනුවෙන්, මතක දානයක් දෙන්නෙමි’ යන අර්ථයි.
ඉක්බිති සක්දෙව් රජ තවදුරටත් කතා කරමින් මෙසේ පැවසුවේය.
3. ‘මම අතුල්‍ය ආනුභාව ඇති, දහසක් නෙත් ඇති, ශක්‍රයා වෙමි. කච්චානිය, හොඳට විමසා දැන, කටයුතු කරව. කවරෙක් නම් ධර්මය මළේ යැ’යි යන මෙය, ඔබට කීවේද? උතුම් වූ ධර්මය කිසිකලෙකත් නොමැරේ.
මෙහි **‘අනුචිච්ච’** යනු ‘පරීක්‍ෂා කොට දැන’ යන අර්ථයි. **‘කොනු තවෙතසංසි’** යනු ‘කවරෙක් ඔබට මෙය කීවෙහිද?’ යන අර්ථයි. **‘සහස්සානෙත්තො’** යනු ‘ශක්‍රයා ස්වකීය ධර්මය උත්තම ධර්මය කොට ප්‍රකට කෙරෙමින්, මෙසේ කීයේය යන අර්ථයි.
ශක්‍රයාගේ ඒ වචන අසා සිටි මහලු අම්මා, මේ ගාථා දෙක ප්‍රකාශ කළාය.
4. උතුමාණෙනි, මෙහි ලා මේ අදහස මා තදින් ප්‍රමාණකොට ගත්තකි. ‘ධර්මය මළේ ය’ යන මෙහි මට සැකයක් නැත. මෙකල යම් යම් අය පවිටෝ වෙත්ද? දැන් ඒ ඒ අය සැප ඇත්තෝ වෙති.
5. මාගේ ලේලිය වඳ තැනැත්තියකි. ඇය මට වද දී, පුතකු ලැබුවාය. ඇය දැන් මුළු පවුලට අධිපතිනිය යි. මම වනාහි, හුදකලාව, අත්හල තැනැත්තියක් වෙමි.
මෙහි **‘දළ්හප්පමාණං’** යනු ‘බමුණ, මෙහිදී දැඩිසේ, ස්ථිර වශයෙන්, නිසැකව, මා ප්‍රමාණ කොට ගත්තෙකැයි කියයි’ යන අර්ථයි. **‘යෙ යෙ’** යනු ‘ධර්මය මළ බවට කරුණු දක්වමින් මෙසේ කීය’ යන අර්ථයි. මෙහි **‘වධිත්‍වා’** යනු ‘තළා ඇද දමා’, යන අර්ථයි. **‘අපවිද්ධා’** යනු ‘ඉවත දමන ලදුව, අනාථ වී තනිව වසමි’ යන අර්ථයි.
ඉන් අනතුරුව සක්දෙව් රජ, මේ ගාථාව කීය.
6. මම නො මළෙමි. මම (තව ම) ජීවත් වෙමි. ඔබ වෙනුවෙන් මෙහි පැමිණියෙමි. යම් ගැහැණියක් ඔබට කරදර කොට පුතකු බිහි කළාද? පුතත් සමගම ඇය හළු කරමි.
මෙහි **‘වො’** යනු නිපාතයක් පමණි.
මේ ඇසූ මහලු කාන්තාව මහත් කලබලයට පත්ව, ‘මම මේ කීවේ කුමක්ද? කෙසේ හෝ මාගේ මුණුබුරා මරණයෙන් මුදා ගන්නා තැනට කටයුතු කරන්නෙමැ’යි සිතා, මෙසේ කීවාය.
7. දේවරජාය, ඔබට රිසි මෙය ද, ඔබ මෙහි පැමිණියේ මා වෙනුවෙන්ද? (එසේ නම්) මම ද, පුතා ද, ලේලිය ද, මුණුබුරා ද සතුටු සිතින්, ගෙදර වෙසෙමු.
ඉක්බිති සක්දෙවිඳු ඇයට මෙසේ පැවසුවේය.
8. කච්චානිය, ඔබට රිසි මෙය ද? තැළුම් කෑ ඔබ, ධර්මය අත් නොහළෙහිය. ඔබ ද, පුතා ද, ලේලිය ද, මුණුබුරා ද එකගෙදර සතුටු සිතින් වසවු.
මෙහි **‘හතාපි සන්තා’** යනු ‘ඉදින් තළා දැමූ, ඇද දැමූ ඔබ, ඔබේ දරුවන් කෙරෙහි මෛත්‍රී ධර්මය අත් නොහරියිද? එසේ ඇතිකල්හි, ඔබේ කැමැත්ත යම් සේ ද? එසේ ම වේවා! මම ඔබේ මේ ගුණයෙහි පැහැදුනෙමි’ යන අර්ථයි.
මෙසේ කියා සක්දෙව් රජ, සියලු අබරණින් සැදි ආනුභාව සම්පන්න වූ, තමාගේ ප්‍රකෘති ස්වභාවයෙන්, අහසෙහි පෙනී සිට, ‘කච්චානිය, ඔබ බිය නොවන්න. ඔබේ පුතා ද, ලේලිය ද, මාගේ ආනුභාවයෙන් ඔබ සොයා පැමිණෙමින්, දැන් මහමඟය. ඔවුහු ඔබ සමා කරවාගෙන, ගෙදර කැටුව යන්නාහ. එබැවින් අප්‍රමාදීව කටයුතු කරව’යි, ඇයට උපදෙස් දී, ස්වකීය දෙව්ලොව බලා ගියේය. මේ අතර පුතාගේ ගෙදර උදවිය ද, ශක්‍රයාගේ ආනුභාවයෙන්, සිය මවගේ ගුණ සිහිකොට, ‘අපේ අම්මා කොහිදැ’යි, ගමේ මිනිසුන්ගෙන් ආරංචි කරමින් අවුත්, ඇය සොහොන් බිමට ගිය බව අසා, ‘අම්මා, අම්මා’ කියා කෑගසමින්, සොහොනට යන මගට පිවිස, එහි අවුත් ඇය දැකගත් හැටියේ ම, ඇගේ දෙපා ළඟ වැටී ‘මෑණියනි, අපේ වැරැද්දට සමාවනු මැනවැ’යි කියා, ඈ සමා කරවා ගත්හ. ඇය ද වහා සිය මුණුබුරා වඩා ගත්තාය. මෙසේ අතිශය සතුටට පත්, මේ සියලු දෙනා ගෙදර ගොස්, එතැන් පටන් සමගිව වාසය කළහ. මෙහි යට දැක්වෙන ගාථාව බුදුරජාණන් වහන්සේ විසින් වදාරන ලද්දකි.
9. ඒ කාතියානි (තම) ලේලිය සමග සතුටු සිතින් ගෙයි විසුවාය. ශක්‍රයා විසින් මෙහෙයවන ලද පුතත්, මුණුබුරාත් (ඇයට) උවටැන් කළහ.

මෙහි **‘සා කාතියානි’** යනු ‘මහණෙනි, ඇය කච්චායන ගෝත්‍රයේ තැනැත්තියකි’ යන අර්ථයි. **‘‍දෙවානමින්‍දෙන අධිග්ගහීතා’** යනු ‘දෙවියන්ගේ ප්‍රධානියා වූ, ශක්‍රයා විසින් අධිගෘහිත වන ලදුව, ඔහුගේ ආනුභාවයෙන් සමගිව විසූහ’ යන අර්ථයි.
බුදුරජාණන් වහන්සේ මේ ධර්ම දේශනාව ගෙනහැර දක්වා, සත්‍යය ප්‍රකාශකොට, ජාතකය නිමවා වදාළ සේක. දේශනාව අවසානයේ දී, ඒ තරුණ උපාසකයා සෝවාන් ඵලයෙහි පිිහිටියේය. එදා මව පෝෂණය කළ තැනැත්තා නම්, මෙදා ද, මව පෝෂණය කළ තැනැත්තා ම ය. ඔහුගේ එදා බිරිය නම්, මෙදා ද ඔහුගේ බිරිය ම ය. සක්දෙව් රජ වූ කලී ‘මම ම යැ’යි බුදුරජාණන් වහන්සේ, තමන් වහන්සේ දක්වා වදාළ සේක.
**‘ඉදං පුරෙ නින්නමාහූ’** යන මේ ගාථා කොටස අයත් ජාතක කතාවස්තුව බුදුරජාණන් වහන්සේ දෙව්රම් වෙහෙර වැඩවාසය කරන සේක්, මැදියම් රැයේ දී, කොසොල් රජතුමාට අසන්නට ලැබුණු ඉතා බිහිසුණු වූ, ‘මේ මේ යැ’යි වෙන් වෙන් වශයෙන් හඳුනාගත නොහැකි ශබ්දයන්, නිමිති කොටගෙන වදාළ සේක. මෙහි වර්තමාන කතාවස්තුව, මීට පෙර ‘ලෝහකුම්හි’ ජාතකයෙහි දී, කී අයුරින් ම දත යුතුය. මෙහිදී බුදුරජාණන් වහන්සේ හමුවට පැමිණි කොසොල් රජතුමා, උන්වහන්සේට වැඳ එකත්පස්ව හිඳගෙන, ‘ස්වාමීනි, මේ ශබ්දයන් ශ්‍රවණය කළ බැවින්, මට කුමක් නම් වන්නේදැ’යි ඇසීය. ‘මහරජ, මේ ශබ්දයන් ඇසීම හේතු කොටගෙන, ඔබට සිදුවන කිසිදු අනතුරක් නැත. රජතුමනි, මෙබඳු බිහිසුණු වූ, වෙන් වෙන් වශයෙන් හඳුනාගත නොහැකි වූ, ශබ්දයන් ශ්‍රවණය කළ, පළමුවැන්නා ඔබ නොවේ. පෙර විසූ රජවරු ද මෙබඳු ශබ්දයන් ශ්‍රවණය කොට, බමුණන් කැඳවා, තමාට ඇසුණු ශබ්දයන් ශ්‍රවණය කොට, බමුණන් කැඳවා, තමාට ඇසුණු ශබ්දයන් ඔවුන්ට විස්තර කොට කියා, බමුණන්ගේ උපදෙස් මත ‘සර්වචතුෂ්ක’ යාගයක් කරනු කැමතිව, පඬිවරුන්ගේ කතා අසා, එතැනින් නැවතී, යාගයට ගෙනෙන ලද සතුන් මුදාහැර, නුවර මාඝාත (ප්‍රාණඝාතයෙන් සියල්ලන් වැලකිය යුතුව යන පණිවිඩය රැගත්) බෙර හසුරුවා, පඬිවරුන්ගේ සහයෝගයෙන් නිර්භයව, කටයුතු කරන්නට පටන් ගත්හ’යි, වදාළ බුදුරජාණන් වහන්සේ රජුගේ අයැදුමෙන්, මේ අතීත කතාව මෙසේ දේශනා කළ සේක.
පෙර බරණැස් නුවර බඹදත් රජු රාජ්‍යය කරවන කල්හි, අප බෝසත් තෙමේ, අසූකෙළක් ධනය ඇති, බමුණු පවුලක ඉපිද, නිසිවියට පැමිණ තක්‍ෂිලාවට ගොස් ශිල්ප ඉගෙන, සිය මවුපියන්ගේ ඇවෑමෙන්, තමාට අයත් සියලු වස්තුව දෙස නුවණැසින් බලා, ඒ සියලු සම්පත් දාන විෂයෙහි විසුරුවා හැර, සියලු කාම සම්පත් හැර දමා, හිමවතට පිවිස සෘෂි පැවිද්දෙන් පැවිදිව, ධ්‍යාන හා අභිඥා උපදවාගෙන, පසුකලෙක ලුණු ඇඹුල් සේවනය කිරීමේ අටියෙන් මිනිස් පියසට පැමිණ, බරණැස් රජුගේ මගුල් උයනෙහි නවාතැන් ගෙන, වාසය කෙළේය. මේ අතර කිසියම් දවසක සිරියහන් ගැබේ යහන්ගත වූ රජතුමා, මැදියම් රැයේ දී ශබ්ද අටක් ශ්‍රවණය කෙළේය. නැතහොත් හඬවල් අටක් රජුට ඇසුණි. මින් පළමු ශබ්දය කොකකුගේ ය. ඌ රජමාලිගයට නුදුරු තැනෙක පිිහිටි උයනෙහි සිට, ශබ්ද කෙළේය. පළමු ශබ්දය නිමවන්නට පෙර ම, ඇත්හලේ තොරණ මත වාසය කරන කපුටියක් ශබ්ද කළාය. තෙවනුව රජුමැදුරේ කර්ණිකාවෙහි (කැණිමඬලෙහි) විසූ, කඳන් පණුවෙක් ශබ්ද කෙළේය. සිව්වැනිව, රජගෙයි ඇති දැඩි කරන කොවුලා ශබ්ද කෙළේය. පස්වනුව ද, රජගෙයි ම වෙසෙන මුවෙක් ශබ්ද කෙළේය. සයවැනිව ද, එහිම ඇති දැඩි කෙරෙන වඳුරෙක් ශබ්ද කෙළේය. සත්වැනිව ද, එහිම ඇති දැඩි කෙරෙන කිඳුරෙක් ශබ්ද කෙළේය. අටවැනිව සත්වැනි ශබ්දය අවසන් වන්නට පෙර ම, රජගෙට ඉහළ අහසින් වඩින, බුදුරජාණන් වහන්සේ නමක්, එක් උදානයක් උදන් අනමින් ශබ්ද කළ සේක.
බරණැස් රජතුමා මේ ශබ්ද අට ඇසීමෙන් බියෙන් ත්‍රස්තව, පසුදා ඒ ගැන බමුණන් ගෙන්වා ඔවුන්ගෙන් ප්‍රශ්න කෙළේය. බමුණු පඬිවරු රජු අමතා, ‘මහරජතුමනි, ඔබට අනතුරක් ඇති බව පෙනී යයි. එබැවින් අපි ඔබට ‘සර්ව චතුෂ්ක’ යාගය යදින්නෙමු’යි, කියා පැවසූහ. රජතුමාද ‘ඔබ සැමගේ කැමැත්ත අනුව, කටයුතු කරනු මැනවැ’යි බමුණන්ගේ මතයට ඉඩ දී, නිශ්ශබ්ද විය. රජුගේ අනුමැතිය ලැබූ, එයින් තුටු පහටු වූ බමුණෝ, රජගෙදරින් නික්ම ගොස් යාග කර්මයට සූදානම් වූහ. මේ අතර බමුණු පිරිස අතුරින්, ජ්‍යෙෂ්ඨතම නායක බමුණාගේ අතවැසි වූ මානවකයෙක් විය. ඔහු පණ්ඩිත ය. ව්‍යක්තය. සිය ඇදුරුතුමා වෙත ගිය ඒ මානවකයා, ‘ඇදුරුතුමනි, මෙවැනි කර්කශ, නපුරු, නොමිහිරි, බොහෝ සත්ත්වයන්ට විනාශය පමුණුවන, මේ යාග ක්‍රියාව නො කරනු මැනවැ’යි කීයේය. ‘දරුව, නුඹ කුමක්නම්, දැන මෙසේ කියහිද? අපේ මේ ක්‍රියාවෙන් අන් කිසිදු යහපතක් සිදු නොවුණත්, අපට මස් මාංස ද, වෙනත් බොහෝ දෑ ද, ඇති තරම් කන්නට ලැබෙන්නේය.’ ‘ඇදුරුතුමනි, තම බඩ වෙනුවෙන් නිරයෙහි උපදින වැඩ නොකරනු මැනව’ මානවකයාගේ කතාව අසා, සෙසු බ්‍රාහ්මණයෝ, මේ තරුණයා අපට ලැබෙන්නට යන ලාභය විනාශ කරන්නට මෙහි පැමිණි එකෙකැයි, කියා තරුණයා කෙරෙහි, විවිධාකාරයෙන් තම-තමන්ගේ කෝපය ප්‍රකාශ කළහ. බමුණන්ගේ කතාවලින් තැතිගත් මානවකයා, ‘එසේ වී නම්, තෙපි මස් මාංස කෑම සඳහා, උපායන් සෙවීමෙහි ම යෙදෙවු යැ’යි කියා, එතැනින් නික්ම නුවරින් පිටව ගොස්, ‘මේ අපරාධයෙන් රජු වළක්වාලන්නට සමත්කම් ඇති, කිසියම් දැහැමි ශ්‍රමණයෙක් ඇත්දැ’යි සොයමින් සෑමතැන ම ඇවිදින්නට පටන් ගත්තේය. අහම්බෙන් මෙන්, රජුගේ උයන වෙත ගිය මේ තරුණයාට, බෝසතුන් මුණගැසිණි. බෝසත්තුමාට නමස්කාර කළ තරුණයා, ‘ස්වාමීනි, කිමෙක්ද? අහිංසක සත්ත්වයන් කෙරෙහි, ඔබතුමා තුළ අනුකම්පාවක් නැත්තේදැ’යි කියා, ‘ස්වාමීනි, රජතුමා බොහෝ සතුන් මරා, යාගයක් කරවීමට සූදානම් වෙමින් සිටියි. ඉතින් මේ මහා සත්ත්ව ප්‍රජාව, ඒ බන්‍ධනයෙන් මුදා, ඔවුන්ට යහපතක් කිරීමට, ඔබ උත්සාහ නොගන්නේ මන්දැ’යි කීය. ‘මානවකය, මේ රටේ රජතුමා අප ගැන නො දනියි. අපි දු රජු නො හඳුනන්නෙමු’යි තවුස්තුමා කීයේය. අනතුරුව රජුට අසන්නට ලැබුණු විවිධ වූ ශබ්ද ගැන ද, ඉන්පසු වූ සියලු සිදුවීම් ද, නොවළහා තවුසාට පැවසූ මානවකයා, ‘ස්වාමීනි, අපේ රජතුමාට අසන්නට ලැබුණු මේ ශබ්දයන්ගේ නිෂ්පත්තිය, ඔබතුමා දනිහිදැ’යි ඇසුවේය. ‘එසේය මානවකය, මම එය දනිමි.’ ‘එසේ වී නම්, කුමක් නිසා රජුට එය නොකියාද?’ ‘මානවකය, මම එය කෙසේ නම්, රජුට කියම් ද? මා එය දන්නා බව, නළලෙහි හොරණෑවක් එල්ලාගෙන, එය පිඹිමින් රට පුරා ප්‍රචාරය කිරීමට, කාට නම් පුළුවන් ද? ඉදින් රජු මෙහි පැමිණ, මගෙන් විමසුවහොත්, මම එය ඔහුට කියා දෙන්නෙමැ’යි තාපසතුමා පැවසීය.
තවුසාගේ කතාව අසා සිටි, මානවකයා වේගයෙන් රජමැදුරට ගොස්, රජතුමා බැහැදැක්කේය. එවිට රජතුමා ‘කිමෙක්ද? දරුව’යි, මානවකයාගෙන් ප්‍රශ්න කෙළේය. ‘රජතුමනි, ඔබතුමාට ඇසුණු ශබ්දයන්ගේ නිෂ්පත්තිය දක්නා වූ එක් තාපසතුමෙක්, ඔබේ උයනෙහි මගුල් ගල්තලාවෙහි වැඩ හිඳියි. ඉදින් යමෙක් මාගෙන් ඒ ගැන ඇසුවොත්, මම එය කියා දෙන්නෙමැ’යි, යනු එතුමාගේ අදහසයි. එබැවින් දේවයිනි, එහි ගොස් එතුමාගෙන් මේ ගැන විමසුවොත්, හොඳ නොවේදැ’යි මානවකයා කීයේය. මානවකයාත් කැටුව වේගයෙන් එහි ගිය රජතුමා, තවුසාට වැඳ පිළිසඳර කතා නිමවා පසෙකින් වාඩි වී, ‘ස්වාමීනි, මේ මානවකයා ඔබවහන්සේ ගැන කියන කතාව සත්‍යයක්දැ’යි ඇසීය. ‘එසේය මහරජතුමනි, ඔබට ඇසුණු ඒ ශබ්දයන් ගැන, තොරතුරු මම දනිමි.’ ‘එසේනම් ස්වාමීනි, මට එය කියනු මැනවැ’යි රජතුමා කීයේය. ‘රජතුමනි, එම ශබ්දයන් ඇසීමෙන් ඔබට සිදුවන, කිසිදු අනතුරක් නැත. ඔබතුමාට අයත් පැරණි උද්‍යානයේ, එක් කොකෙක් වාසය කරයි. ගොදුරු ලබා ගැනීමට මගක් නැතිව, බඩසයින් පෙළුණු ඌ පළමු ශබ්දය කෙළේ යැ’යි පැවසූ තවුස්තුමා කොකාගේ ක්‍රියාව ගැන සිය නුවණ මෙහෙයා පිරිසිඳ දැන මෙසේ කීයේය.
මෙය (මගුල් පොකුණ) පෙර ගැඹුරු යැයි ද, මාලු බොහෝ යැයි ද, ජලය බොහෝ යැයි ද කියති. මෙය මාගේ පියා සතු භවනය යි. කොක් රජුගේ නිවහන යි. අපි අද මැඩියකුගෙන් යැපෙමු. (ඒත්) නිවහන අත් නොහරිමු.
මෙහි **‘ඉදං’** යනුවෙන් මගුල් පොකුණ සඳහා කියයි. ‘පෙර ජලමාර්ග වලින් ජලය ලැබෙන කල්හි, එය දියෙන් පිරී, බොහෝ මසුන් ඇතිව තිබුණි. දැන් වනාහි දිය සිඳී ඇති බැවින්, වැඩි ජලයක් නැත’ යන අර්ථයි. ‘**ත්‍යජ්ජ භෙකෙන’** යනු ‘ඒ අපි අද මසුන් නො ලබමින්, මැඩියකුගෙන් යැපෙමු’ යන අර්ථයි. **‘ඔකං’** යනු ‘මෙසේ බඩසයින්’ පෙළුනත්, වාසස්ථානය අත් නොහරිමු’ යන අර්ථයි.
මහරජතුමනි, මෙසේ ඒ කොකා බඩසයින් පීඩාවට පත්ව, ශබ්ද කෙළේය. ඉදින් ඌ ඒ කරදරයෙන් මුදා, ඌට ඔබතුමා පිහිටවීමට කල්පනා කරන්නේ නම්, උයන පිරිසිදු කරවා, පොකුණ ජලයෙන් පුරවනු මැනවැ’යි තාපසතුමා කීයේය. රජතුමාද, එය එපරිද්දෙන් කිරීමට එවේලේම, එක් ඇමැතියකුට අණ කෙළේය.
තවදුරටත් කතා කළ තවුස්තුමා ‘රජතුමනි, ඇත්හලේ තොරණ මත එක් කැවිඩියක් වාසය කරමින්, තමාගේ පුත්‍ර ශෝකය දෙවැනි ශබ්දයෙන් ප්‍රකාශ කළාය. එයින් ද, ඔබට වන පීඩාවක් නැතැ’යි, කී තවුසා මෙසේ ද පැවසීය.
2. කවරෙක් දුසිල් ‘බන්‍ධුරයා’ගේ ඇස අන්ධ කරන්නේද? දෙවනුව, කවරෙක් මාගේ දරුවන්ට ද, කූඩුවට ද, මටද යහපතක් කරන්නේද?
අනතුරුව රජු ඇමතූ තාපසයා ‘රජතුමනි, ඔබේ ඇත්හලේ ඇත්ගොව්වා කවරෙක්දැ’යි විචාළේය. ‘ස්වාමීනි, බන්ධුර නමැත්තෙකි.’ ‘රජතුමනි, ඔහු එකැස් කණෙක් ද?’ එසේය ස්වාමීනි, ‘දේවයිනි, ඔබේ ඇත්හලේ දොරටුව සමීපයෙහි ඇති තොරණයෙහි එක් කැවිඩියක් කූඩුවක් කොට, එහි බිත්තර දැම්මාය. ඒවා මෝරන කල්හි, පැටවුන් එළියට නික්මුණි. ඇත්ගොව්වා ඇතා පිට නැගී, ඇත්හලෙන් නික්මෙන විට ද, ඇත්හලට පිවිසෙන විටද, හෙණ්ඩුව කාක් කූඩුවේ ද, පැටවුන්ගේ සිරුරුවල ද වදියි. එයින් කූඩුව ද කැඩී යයි. කැවිඩිය ඒ දුකින් පීඩාවට පත්ව, ඇත්ගොව්වාගේ ඉතිරි ඇසට සාප කරමින්, මේ ශබ්දය කළාය. ඉදින් රජතුමනි, කැවිඩිය, කෙරෙහි මෙත් සිතක් ඔබට වේ නම්, ඔබ ඔය කී බන්‍ධුර කැඳවා, කපුටු කූඩුවට වන හානිය වළක්වනු මැනවැ’යි, තවුසා කීයේය. රජතුමා ද වහා ඔහු කැඳවා, ඔහුට දොස් කියා තනතුරෙන් ද, ඔහු පහකොට, ඇත්හලට වෙනත් ඇත්ගොව්වකු පත් කෙළේය.
‘රජතුමනි, ඔබේ මේ රජමැදුරේ එක් කඳන් පණුවෙක් වෙසේ. ඌ එහි දැවවල ඵලය කාගෙන ගොස් එය අවසන් වූ කල්හි, අරටුව හමු වූ මුත්, එය කා දමන්නට අපොහොසත් විය. දැන් ඌට ආහාර ද නැත. එතැනින් නික්මෙන්නට ද, පුළුවන්කමක් නැත. ඒ ගැන සිතා වැලපෙමින්, ඌ මේ තෙවැනි ශබ්දය කෙළේ යැ’යි, පැවසූ තාපසතුමා ‘රජතුමනි, මෙයින් ද ඔබට බියක් නැතැ’යි පවසා, කඳන් පණුවාගේ ක්‍රියාව තම නුවණැසින් විමසා බලා පිරිසිඳ දැන, මෙසේ පැවසීය.
3. ලීවල යා හැකිතාක් (ගොස්) ඵලය මුළුමනින් කා අවසන් කරන ලදි. මහරජතුමනි, කෑ හැකි දේ අවසන් කළ, කඳපණුවා අරටුවෙහි නොඇලේ.
මෙහි **‘යාව තස්සා ගතී අහූ’** යනු ‘ඒ ඵලයේ කෙළවර යම්තාක්ද? ඒ සියල්ල කන ලදි’ යන අර්ථයි. **‘න රමති’** යනු ‘නොඇලේ’ යන අර්ථයි. ‘මහරජතුමනි, ඒ පණුවා එතැනින් නික්ම යා යුතු අතක් නොදැක, වැලපෙයි.’ යන අර්ථයි.
එබැවින් රජතුමනි, ඒ පණුවා එතැනින් බැහැර කරගනු මැනවැ’යි තවුසා රජුට කීවේය. රජතුමා ද එක් පුරුෂයකුට අණකොට, කිසියම් උපායකින්, පණුවා බේරා ගත්තේය. අනතුරුව රජු ඇමතූ තාපසතුමා ‘මහරජතුමනි, රජගදෙර පෝෂණය කරනු ලබන කෙවිලියක් වේදැ’යි ඇසීය. ‘ස්වාමීනි ඇත.’ ‘රජතුමනි, ඈ පෙර විසූ වන ලැහැබ සිහිකොට, රජගෙදර ගැන කලකිරී, ‘මම කවදානම් මේ කූඩුවෙන් මිදී රමණීය වූ ඒ වන ලැහැබට පෙරළා යන්නෙම්දැ’යි සිව්වැනිව, ශබ්ද කළාය. රජතුමනි, එයින් ද ඔබට වන හානියක් නැත. එබැවින් බිය නොවනු මැනවැ’යි කී තාපසතුමා මේ ගාථාව පැවසීය.
4. ‘මම ඒකාන්තයේන රජමැදුරෙන් මිදී, මෙතැනින් පිටව ගොස්, අතුපතර ඇති ගසක් නිවෙස් කොටගෙන, සිත්සේ ඇලී වසන්නෙම්දැ’යි ඈ කීවාය.
මෙහි **‘දුමසාඛානිකෙතිනී’** යනු ‘මල් පිපුණු ගසෙක අත්තක් මත සාදාගත්, කූඩුවකට වී’ යන අර්ථයි.
මෙසේ පැවසූ තවුසා ‘මහරජතුමනි, ඒ කෝකිලාවිය රජගෙදර ගැන කලකිරීමෙන් වෙසේ. එබැවින් ඈ මුදාහරිනු මැනවැ’යි කීයේය. රජතුමා ද එය එසේම කරවීය. ‘රජතුමනි, ඔබේ මාලිගාවෙහි, ඔබෙන් පෝෂණය වන කිසියම් මුවෙක් වේදැ’යි තවුසා ඇසීය. ‘ස්වාමීනි, ඇත.’ ‘රජතුමනි, ඌ මුව රංචුවෙක නායකයෙකි. ස්වකීය මුවදෙන සිහිකළ ඈ ඇය කෙරෙහි උපන් ආශාව නිසා, රජමැදුර ගැන කලකිරී පස්වැනි ව, ශබ්ද කෙළේය. එයින් ද ඔබට බියක් නැතැ’යි පැවසූ තවුසා මෙසේ ද කීයේය.
5. මම ඒකාන්තයෙන් රජමැදුරෙන් මිදී, එයින් පිටව ගොස් රංචුවට ඉදිරියෙන් යමින්, පිරිසිදු ජලය පානය කරන්නෙම්දැ’යි හේ සිතයි.
මෙහි **‘අග්ගොදකානි’** යනු ‘අග්ග උදකානි’ යන්නයි. එනම්, අන් මුවන්ට පෙරාතුව ම (කිසිවකු විසින්) නො බොන ලද, නො ඉඳුල් ජලය’ යන අර්ථයි. **‘යූථස්ස පූරතො’** යනු ‘රංචුවට ඉදිරියෙන් ගමන් කරමින්, කවදානම් (පිරිසිදු ජලය) පානය කරන්නෙම්ද?’ යන අර්ථයි.
මෙසේ රජුට කරුණු කියා, මුවා ද රජමැදුරෙන් මුදවා හළ බෝසත් තවුසා, ‘මහරජතුමනි, ඔබෙන් පෝෂණය වන වඳුරෙක් රජමැදුරේ ඇත්දැ’යි විචාළේය. ‘ස්වාමීනි, එසේය.’ ‘මහරජතුමනි, ඒ වඳුරා ද, වඳුරු රංචුවකට නායක වී වැඳිරියක් සමග කාමයන්හි ගිජුව වැස, කිසියම් දිනෙක කැලයේ සැරිසරද්දී ‘භාරත’ නම් වූ, වැද්දකුට හසුව ඒ වැද්දා විසින් ම මෙහි ගෙනෙන ලද්දකි. දැන් ඌ මෙහි විසීම ගැන කලකිරී, පෙරළා හිමවතට යනු කැමැත්තෙන් සවැනි ව, ශබ්ද කෙළේය. එයින් ද රජතුමනි, ඔබට බියක් නැතැයි පැවසූ තවුසා මේ සවැනි ගාථාව ප්‍රකාශ කෙළේය.
6. රජතුමනි, ඔබට යහපතක් වේවා! ‘බාහික’ රටේ වැසි ‘භාරත’ නම් වූ වැද්දා කාමයන්ගෙන් පිරුණු, රාගයෙන් යුතු, කාමයන්හි මුළාවට පත් ඒ මා (මෙහි) ගෙනාවේය.
මෙහි **‘බාහිකො’** යනු ‘බාහික රටේ වැසි’ යන අර්ථයි. **‘භද්දමත්‍ථුතෙ’** යනු ‘ඔබට යහපතක් වේවා! යන මේ අදහස රජු වෙනුවෙන්, වඳුරා කීවේය’ යන අර්ථයි.
‘දේවයිනි, ඔහු ද මුදනු මැනවැ’යි කී තවුසා වඳුරා මුදවා, ඉන් අනතුරුව ‘රජතුමනි, රජමැදුරෙන් යැපෙන කිඳුරෙක් මෙහි ඇත්දැ’යි රජුගෙන් විචාළේය. ‘ස්වාමීනි, ඇත’ ‘රජතුමනි, මේ කිඳුරා, සිය කිඳුරිය තමාට කළ උපකාර, ඇගේ ගුණවත්කම් සිහිකොට, ඈ කෙරෙහි තණ්හාවෙන්, ආතුර වූවෙකි. ඔහු ඒ හැඟීමෙන් සත්වැනි ශබ්දය කෙළේය. රජතුමනි, මේ කිඳුරා, ඔහුගේ කිඳුරිය සමග එක්දිනක් ‘තුංග’ පර්වතය මුදුනට නැංගේය. එහිදී ඔවුහු වර්ණවත් වූ, සුවඳ විහිදෙන, නන්වැදෑරුම් මල් නෙලමින්, ඒවා පළඳමින්, හිරු අවරට යනතුරු, ඒ ගැන සිහි නොකළහ. හිරු බැස ගිය කල්හි, අඳුර පැතිරුණි. එහිදී කිඳුරා ඇමතූ කිඳුරිය, ‘ස්වාමීනි, අඳුර දැඩිය. නොපැකිලෙමින් සීරුවෙන් බසිනු මැනවැ’යි කියා, ඔහුගේ අතින් අල්ලාගෙන, ගල මතින් බස්සවා ගත්තාය. කිඳුරාට ඇගේ මේ වචනය, කිසිසේත් අමතක කළ නොහැකිය. එබැවින් ඇගේ ඒ වචන සිහිකළ කිඳුරා, සත්වැනිව, ශබ්ද කෙළේය. ‘රජතුමනි, එයින් ද, ඔබට සිදුවන හානියක් නැතැ’යි පැවසූ බෝසත් තවුසා, ඒ කාරණය තමාගේ නුවණැසින් පිරිසිඳ දැන, එය ප්‍රකට කරමින් මෙසේ පැවසුවේය.
7. ඇස අඳුරු කරන කරුවලෙහි, තුංග පර්වත මස්තකයේ දී, පය ගලෙහි ඇන නොගන්නැ’යි ඇය මටසිලිටිව, මෘදුව කීවාය.
මෙහි **‘අන්‍ධාරතිමිසායං’** යනු ‘අඳ බැව් ඇතිකරන අඳුරෙහි’, යන අර්ථයි. **‘තුංගෙ’** යනු ‘තියුණු මුදුන් ඇති’ යන අර්ථයි. **‘සණ්හෙන මුදුනා’** යනු මටසිලිටි මෘදු වචනයෙන් යන අර්ථයි. **‘මා පාදං ඛණියස්මනී’** යන මෙහි ‘ය’ කාරය ව්‍යඤ්ජන සන්ධි සඳහා යෙදුනකි. මින් කියන ලද අර්ථය මෙයයි. එනම් ඒ කිඳුරිය මටසිලිටි මෘදු වචනයෙන් ‘හිමියනි, පමා නොවන්න. කකුල ගලෙහි හප්පා නොගන්න. යම් සේ ගලේ කකුල හැපී, කොර ගසමින් නොයයිද? එසේ බසිනු මැනවැයි කියා, අතින් අල්ලා ගලින් බස්සවා ගත්තාය’ යන අර්ථයි.
මෙසේ බෝසත් තවුසා, කිඳුරා විසින් කළ ශබ්දයේ අර්ථය, රජුට පැහැදිලි කොට දී, කිඳුරා මුදාහරවා, ‘රජතුමනි, අටවැනි ශබ්දය වූ කලී, ‘උදානයකි. ‘නන්‍දමූලක’ පර්වත ප්‍රාන්තයෙහි විසූ, එක් පසේබුදුවරයෙක් ස්වකීය ආයු සංස්කාරය නිම වූ බව දැන, මිනිස් පියසට ගොස්, ‘මම බරණැස් රජුගේ උයනෙහි පිරිනිවන් පාන්නෙමි. එවිට රජුගේ පුරුෂයෝ මාගේ ආදාහන කටයුතු සිදුකොට, සාධුකීළන (මලින්, ගඳින් හා සංගීතයෙන් ද, නැටුමෙන් හා ගැයුමෙන් ද, කෙරෙන පූජා විධි) උත්සව පවත්වා, ධාතු පූජා ද සිදුකොට, ස්වර්ග මාර්ගය පාදා ගන්නාහු යැ’යි කල්පනා කොට, සෘද්ධියෙන් පැමිණ ඔබේ ප්‍රාසාදයට ඉහළින් අහසේ ගමන් කරමින්, ස්කන්ධයන්ගේ බර බහා තබා, නිවන්පුර පිවිසීමේ අවස්ථාව පැහැදිලි කරමින්, උදානයක් පැවසුවේ යැ’යි කියා, පසේ බුදුවරුන් විසින් වදාරන ලද ගාථාව, බෝසත් තවුසා මෙසේ ප්‍රකාශ කෙළේය.
8. නිසැකව ජාතිය ක්‍ෂය කිරීමේ, කෙළවර දුටු (මම) නැවත ගැබක ලැගුම් ගැනීමට නොපැමිණෙන්නෙමි. මේ මාගේ අන්තිම ගර්භ සෙය්‍යාවයි. නැවත ඉපදීමට හේතුවන, මාගේ සංසාරය ක්‍ෂය විය.
ජාතිය කෙළවර කිරීමේ අන්තය වූ නිවන දුටු බැවින් **‘ජාති ඛයන්තදස්සි’** නම් වූ මම, නිසැකව නැවත ගර්භ සෙය්‍යාවට, ඇතුළු නොවන්නෙමි. මේ මාගේ අන්තිම ජාතියයි. පශ්චිම ගර්භ සෙය්‍යාව, ක්‍ෂය කෙළෙමි. මාගේ පුනර්භවයට හේතුභූත වන, කඳපිළිවෙළ නම් වූ සංසාරය ක්‍ෂය විය යන අර්ථයි.
තාපසතුමා මෙසේ මේ උදානය රජුට පැහැදිලි කොට දී, ‘රජතුමනි, ඒ පසේබුදුරජාණන් වහන්සේ, ඔබේ ප්‍රාසාදයට ඉහළින් ගමන් කරමින්, මේ ගාථාව වදාරා, ඔබේ ම උයනට වැඩ, එක් සුපිපුණු සල්ගසක් මුල, පිරිනිවන් පෑ සේක. ‘එන්න රජතුමින, අපි උන්වහන්සේගේ ආදාහන කටයුතු සිදුකරමු’යි කියා, තාපසතුමා රජු ද කැටුව පසේ බුදුරදුන් පිරිනිවන් පෑ තැනට ගොස්, පසේ බුදුරදුන්ගේ ශරීරය රජුට දැක්වීය. එතුමාගේ ශරීරය දුටු රජතුමා, ස්වකීය බලසේනාවක් කැඳවා, සුවඳින් මලින් පූජා පවත්වා, බෝසතුන්ගේ වචනයට අනුව යාගය අතහැර, සව්සතුන්ට අභය දී, නුවර බෙර හසුරුවා, සතියක් මුළුල්ලෙහි සාධු ක්‍රීඩා උත්සව පවත්වා, සියලු සුවඳ දරවර්ග රැස්කොට, එයින් චිතකයක් නංවා, මහත් වූ සත්කාර සම්මාන සහිතව, පසේබුදුරදුන්ගේ සිරුර දවා, සිව්මංසලක ස්තූපයක් ද කරවීය. බෝසත් තවුස්තුමා ද රජුට බණ දෙසා, ‘අප්‍රමාදීව කටයුතු කරනු මැනවැ’යි ඔවදන් කී, හිමාලයට ම පෙරළා ගොස්, බඹ විහරණයන්ට අනුව කටයුතු කොට, නො පිරිහුණු ධ්‍යාන ඇතිව, ජීවත්ව සිට, පසුකලෙක මියගොස්, බඹලොව උපන්නේය.
බුදුරජාණන් වහන්සේ මේ දම්දෙසුම ගෙනහැර දක්වා, ‘මහරජතුමනි, ඔබට ඇසුණු ශබ්දයන්ගෙන්, ඔබට වන කිසිදු අනතුරක් නැතැ’යි වදාරා, යාගය අත්හරවා, ‘මහජනයාට ජීවිත දානය දෙනු මැනවැ’යි වදාරා, රජු ලවා නුවර බෙර හසුරුවා, සියලු සත්ත්වයන්ට ජීවිත දානය ලබාදීමට කටයුතු සලස්වා, මෙසේ මේ ජාතකය නිමවා වදාළ සේක. එදා රජතුමා නම්, ආනන්ද තෙරණුවෝය. මානවකයා නම්, සැරියුත් තෙරණුවෝය. බෝසත් තවුසා වූ කලී, ‘මම ම යැ’යි බුදුරජාණන් වහන්සේ, තමන් වහන්සේ දක්වා වදාළ සේක.
**‘ඉදං සුවණ්ණකායූර’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ දෙව්රම් වෙහෙර වැඩවෙසෙන සේක්, අනේපිඬු සිටුතුමාගේ එක්තරා දාසියක අරබයා වදාළ සේක. ඒ දාසිය කිසියම් උත්සව දිනයක තවත් දාසියන් පිරිසක් සමග, උයනට යන්නට සූදානම් වී, තම ස්වාමි දුව වූ ‘පූර්ණ ලක්‍ෂණ’ දේවියගේ ආභරණයක් ඉල්ලා සිටියාය. දේවිය ද එසේ-මෙසේ එකක් නොව, ලක්‍ෂයක් වටිනා ස්වකීය ආභරණයක් ඇයට දුන්නාය. දාසිය ද එය පැළඳ, දාසිගණයා සමග උයනට පිටත්ව ගියාය. මේ අතර කිසියම් සොරෙක්, ‘ඒ දාසිය දෙස බලා, ඇගේ ආභරණයට ලොල් වී, ‘මෑ මරා ආභරණය පැහැර ගන්නෙමැ’යි සනිටුහන් කොටගෙන, ඈ සමග කථා කරමින් ම, උයන තෙක් ගොස්, ඇයට මස්-මාංස හා සුරා ආදිය ද රැගෙන දුන්නේය. දාසිය ද ඒ සියලු පරිත්‍යාගයන් තමා කෙරෙහි ආදරයෙන් බැඳීම නිසා දුන් දේවල් ලෙස, කල්පනා කළාය. සොරා දුන් සියලු දෑ, සතුටින් භාරගත් දාසිය, උද්‍යාන ක්‍රීඩාවෙහි යෙදී වෙහෙස නිවාගැනීම සඳහා සවස් කාලයෙහි කිසියම් සෙවන ඇති තැනක, සෙසු පිරිස සමග වැතිර සිටියාය. මඳ වේලාවක් එසේ හුන් ඈ, උයනේ කෙළවරක සිටි ඉහත කී පුරුෂයා දැක, පිරිස අතුරෙන් නැගිට, පිරිසට නොදැනෙන සේ, එකී පුරුෂයා වෙත ගියාය. එවිට ඒ මිනිසා ‘සොඳුර, මේ මේ සිටින තැන විවෘත වැඩීය. මෙතැනින් මඳක් ඈතට යමුදැ’යි කීවේය. මේ අසා සිටි දාසිය, ‘අප මේ සිටින තැන ඕනෑම රහස කටයුත්තකට සුදුසු තැනකි. එසේ තිබියදීත්, මොහු මා මෙතැනින් ඉවතට ගෙන යන්නට උත්සාහ දරනුයේය. නිසැකවම මොහු මේ උත්සාහ ගන්නේ මා මරා දමා, ආභරණය පැහැර ගන්නට විය යුතුයැ’යි, සිතුවාය. එසේ සිතූ ඇය, ‘මම අද මූට හොඳ පාඩමක් උගන්වන්නෙමැ’යි කල්පනා කොට, ‘ස්වාමීනි, සුරා මදයෙන් මාගේ ඇඟ වියැලී ගියේය. ඒ නිසා මට පැන් පොදක් පොවනු මැනවැ’යි කියා, එම මිනිසා ද කැටුව අසල තිබූ ළිඳක් වෙත ගොස්, මෙයින් පැන් කළයක් අදින්නට ඔබට පුලුවන් නේදැ’යි අසා, එතැන තිබූ රැහැනක් හා කළයක් පෙන්නුවාය. සොරා ද රැහැන රැගෙන, ඉන් කළය බැඳ ළිඳට දැමුවේය. දෙකට නැමී වතුර අදින ඒ මිනිසාගේ පසුපස පෙදෙසට දෑත තැබූ, ශක්තිමත් තරුණියක් වන දාසිය, එක පහරින්ම ඔහු ළිඳ තුළට තල්ලු කළාය. එපමණකින් නො නැවතුණු ඇය, ‘ළිඳට වැටීමෙන් නො මැරුණොත්, මෙයින් තෝ ස්ථිර වශයෙන්ම මැරෙන්නෙහි යැ’යි කියා, මහත් වූ ගඩොලක් ඔසවා ළිඳ තුළ සිටි සොරාගේ හිස මතට දමා ගැසුවාය. සොරා ද, එයින්ම ජීවිතක්‍ෂයට පත්විය. ඉන්පසු නුවරට පැමිණි ඇය, සිය ස්වාමි දුවට ආභරණය භාර දෙමින්, ‘ස්වාමි දියණියනි, මාගේ සිත් ගත් එකකු, අද මේ ආභරණය නිසා, මාගෙන් මැරුම් කන ලදැ’යි, කියා සියලු විස්තර ඇය හමුවෙහි පැවසුවාය. සිටු දේවිය ද, ඒ සියලු තොරතුරු අනේපිඬු සිටුතුමාට දැනුම් දුන්නාය. සිටුතුමා එය බුදුරදුන් හමුවෙහි විස්තර කෙළේය. එවිට බුදුරජාණන් වහන්සේ ‘ගෘහපතිය, ඔය දාසිය ස්ථානෝචිත ප්‍රඥාවෙන් ක්‍රියා කෙළේ, දැන් පමණක් නොවේ. පෙර ද ඇය නුවණින් යුතුව ක්‍රියා කළා යැයි, වදාරා ඇය විසින් මරණයට පත් කළ ඒ මිනිසා ම, පෙර ද ඇයගෙන් ම මැරුම් කෑවේ යැයි දෙසා, සිටුතුමාගේ අයැදුමෙන්, මේ අතීත කථාව මෙසේ වදාළ සේක.
පෙර බරණැස් නුවර බඹදත් රජු රාජ්‍යය කරවන කල්හි, ‘සුලසා’ නම් වූ නගරශෝභිනියක් පන්සියයක් ගණිකාවන් පිරිවරාගෙන, බරණැස් නුවර වාසය කළාය. ඇය එක රැයකට කහවණු දහසක් අය කරයි. ඒ නගරයෙහි ‘සත්තුක’ නමින්, ප්‍රසිද්ධ සොරෙක් වාසය කෙළේය. ඇතකුට සමාන ශක්තියකින් හෙබි, සත්තුක රාත්‍රී කාලයෙහි පොහොසත් ගෙවල්වලට පැන සිත් සේ, වස්තුව පැහැර ගනියි. නුවර වැස්සෝ එක්රැස් වී, රජුට මේ දැන දැනුම් දී, නෝක්කාඩු ද පැවසූහ. රජතුමා නගරාධිපති කැඳවා, ඔහුට අණකොට නුවර තැන තැන භට පිරිස් රංචු-රංචු වශයෙන්, කාණ්ඩ, කාණ්ඩ වශයෙන් රැකවල්හි යොදවා, කෙසේ හෝ සොරා අල්ලා ගත්තේය. රජතුමා සොරාගේ හිස ගසා දමන ලෙසට නියෝග කෙළේය. හේවායෝ සොරුගේ දෑත් පසුපස තබා බැඳ, සතරමං හන්දිවල දී කස පහර තළමින් ඔහු වධක භූමිය කරා ගෙන ගියහ. ‘මේ බිහිසුණු සොරා අල්ලා ගත්තේ යැ’යි යන, මේ පුවත රට පුරා ප්‍රසිද්ධ විය. එයින් මුළු නුවර වැස්සෝ ම, කලබලයට පත්වූහ. එදා සුලසාව සිය උඩුමහලෙහි ජනේලයක් විවෘත කොටගෙන වීදිය දෙස බලා හුන්නාය. එතැනින් තළ තළා ගෙන යන සොරා දුටු ඇය, ඒ සොරා ගැන පිළිබඳ සිතක් ඇතිකොට ගත්තාය. ‘ඉදින් යෝධයෙකු වැනි වූ, දක්‍ෂතා ඇති, මේ මිනිහසා මුදවාගත හැකි වී නම්, මම මාගේ මේ පහත් රැකියාව අත්හැර දමා, මොහු සමග එක්ව, සතුටින් ජීවිතය ගෙන යන්නෙමැ’යි කල්පනා කළ සුලසාව මීට පෙර ‘කණවේර’ ජාතකයෙහි කී නියායෙන්, නගරාධිපතියාට කහවණු දහසක අල්ලසක් දී සොරා මුදාගෙන, ඔහු සමග සතුටු සිතින් සමගිය, එක්ව වාසය කළාය. සොරා ද මාස තුන-හතරක් ඈ සමග සුවසේ වැස, ඉන් අනතුරුව ‘මට මෙතැන මෑ සමග වසන්නට බැරිය. හිස් අතින් මෙතැනින් පැනයාම ද, තේරුමක් නැති ක්‍රියාවෙකි. මේ සුලසාවගේ නිතර පළඳින ආභරණය කහවණු ලක්‍ෂයක් වටී. එබැවින් මෑ මරා ආභරණයද රැගෙන, මම මෙතැනින් පැන ගන්නෙමි’යි, කල්පනා කෙළේය. දින කීපයකට පසු සුලසාවට කථා කළ, සොරා ඇය ළඟට කැඳවා ‘සොඳුර, එදා රාජපුරුෂයන් විසින් වධකස්ථානය කරා ගෙනයනු ලබන මම, අසවල් පර්වත මස්තකයෙහි පිහිටි ගසෙහි වෘක්‍ෂ දේවතාවාට, මාගේ ජීවිතාරක්‍ෂාව පතා පූජාවක් තැබීමට, පොරොන්දු වන ලද්දේ වෙමි. ‘සොඳුර, අප ඒ පූජාව ඔප්පු කරමුදැ’යි කීය. ‘ස්වාමීනි, යහපති. ඊට අවශ්‍ය දෑ සූදානම්කොට, දාසයන් ලවා ඒවා එහි යවමු.’ ‘සොඳුර, අනුන් ලවා පූජා ඔප්පු කිරීම නොවටී. එබැවින් අපි දෙදෙනා සර්වාභරණයෙන් සැරසී, මහත් වූ පිරිවර සමග එහි ගොස් පූජෝපහාර දක්වමු. ‘ස්වාමීනි, මැනව. අපි එසේ කරමු’යි සුලසා උත්තර දුන්නාය.
මෙසේ මේ දෙදෙනා පූජා ද්‍රව්‍ය රැස්කොට ගෙන, සියලු අභරණින් සැරසී, සපිරිවරින් පර්වත පාදය තෙක් ගියකල්හි, සත්තුක සිය බිරිඳ අමතා, ‘සොඳුර, මේ සා විශාල පිරිසක් දුටුවහොත්, දේවතාවා පූජාව ප්‍රතික්‍ෂේප කරන්නේය. එබැවින් අපි දෙදෙනා පමණක් එහි ගොස්, පර්වත මුදුනට නැග, පූජෝපහාර දක්වමු’ යැයි කීය. සුලසා ද සැමියාගේ අදහස අනුමත කොට, සකසාගෙන ආ පූජා පාත්‍රය ඔසවාගෙන, කන්ද නගින්නට පටන් ගත්තාය. සත්තුක ද පංචායුධයෙන් සමන්විත ව, පර්වත මුදුනට නැග, එහි නපුරු සොරුන් සිය ගණනක් පහතට හෙළා මරණයට පත් කරන ලද, ඒ නිසා ම ‘චෝර ප්‍රපාතය’ නමින් හඳුන්වන, ඒ ප්‍රපාතය අද්දර පිහිටි විශාල වූ ගසක් මුල, සුලසාව ලවා පූජා පාත්‍රය තබවා, ‘සොඳුර, මා මෙහි කරන්නට ආ පූජාවක් නැත. මා මෙහි පැමිණියේ තී මරා ආභරණ ගෙන, මෙතැනින් පැන ගැනීමේ අදහස, සිත්හි තබාගෙනය. එබැවින් තිගේ සියලු ආභරණ ගලවා උතුරු සළුවෙහි තබා, පොදියක් කොට ගැට ගසව’යි අණ කෙළේය. එවිට සුලසාව ‘ස්වාමීනි, කුමක් නිසා මා මරන්නෙහිදැ’යි ඇසුවාය. ‘තී මරණුයේ ධනය සඳහාය’ ‘ස්වාමීනි, මා ඔබට කළ උපකාර සිහිකරනු මැනව. ඔබ මරන්නට ගෙනයන කල්හි මම බොහෝ ධනය වියදම්කොට, ඔබට අලුත් ජීවිතයක් ලබාදී, ඔබ සිටුපුත්‍රයකු කෙළෙමි. එක් දිනකට කහවණු ලක්ෂයක් ඉපයූ මම, ඒ සියල්ල අත්හැර දමා, එදා සිට අද වනතුරු අන් පුරුෂයකු දෙස බැලීමක්වත් නොකරමි. මෙසේ ඔබට මහත් සේ උපකාරී වූ මා, නොමරනු මැනව. මම ඔබට බොහෝ ධනය ද දෙන්නෙමි. අද පටන් ඔබේ දාසියක ද වන්නෙමැ’යි කියමින්, තමාගේ ජීවිතය ඉල්ලා යදිමින්, ඈ මෙසේ කීවාය.
ඔබට යහපතක්ම වේවා! මේ ස්වර්ණාභරණ ද, මුතු ද, වෙරළුමිණි ද, යන සියල්ල ගන්න. මා දාසියක් බවට (අන් අයට) දැනුම් දෙන්න.
මෙහි **‘කායූරං’** යනු ‘ගෙල පළඳින ආභරණයකි. බාහු වළලු නොවේ’ යන අර්ථයි. **‘සාවයා’** යනු ‘මහජනයා මැද අසන්නට සලස්වා, දාසියක කොට ගන්න’ යන අර්ථයි.
ඇයගේ කතාව ඇසූ, සත්තුක මෙසේ පැවසීය.
2. සොඳුර, (ආභරණ) මුදා තබව. ඔය තරම් නො වැලපෙව. නොමරා ලත් ධනයක් ගැන, මම නොදනිමි.
මේ කියමනෙන් සත්තුකගේ අදහස මැනවින් තේරුම් ගත්, සුලසාව ස්ථානෝචිත ප්‍රඥාවෙන්, සියලු කරුණු තුලනය කොට බලා, ‘මේ සොරා මගේ ජීවිතය, කිසිසේත් බේරා දෙන්නේ නැත. එබැවින් කිසියම් උපායකින් පළමුකොට ඔහු මේ ප්‍රපාතයෙන් පහළට හෙළා, ජීවිතක්‍ෂයට පත් කරන්නෙමැ’යි, තීරණයක් ගෙන මෙසේ පැවසුවාය.
3. යම්දිනක පටන් මා ගැන සිතන්නට පටන් ගත්තෙම්ද? යම් දිනක පටන් නුවණැති බවට පැමිණියෙම්ද? එතැන් පටන් ඔබට වඩා ප්‍රිය වූ, අනෙකකු ගැන මම නො දනිමි.
4. එන්න, (මම) ඔබ වැළඳ ගනිමි. ප්‍රදක්‍ෂිණා ද කරන්නෙමි. මින් මතු නැවත, ඔබෙත් මගෙත් එක්වීමක් නැත.
ඇයගේ සත්‍ය වූ අදහස නොදත්, තේරුම් ගැනීමට නොහැකි වූ, සත්තුකයා, ‘සොඳුර, යහපති, එන්න. මා වැළඳ ගන්නැ’යි කීවේය. සුලසාව ද තුන්වරක් ඔහු පැදකුණු කොට, වැළඳගෙන ‘ස්වාමීනි, මම දැන් ඔබට සතර පැත්තෙහි සිට වඳින්නෙමැ’යි කියා, පළමු කොට සොරාගේ දෙපා මත, සිය හිස තබා වැඳ, නැවත වම-දකුණ යන දෙපසට ද වැඳ, අනතුරුව පසුපසට ගොස්, වඳින්නට සූදානම් වන අයුරක් පෙන්වා, තම ශක්තිමත් දෑතින් එනම් ඇතින්නකට හා සමාන සුලසාවගේ දෑතින්, සොරා දෙපසින් අල්ලාගෙන ඔසවා, සොරාගේ හිස පහතට සිටින සේ, චෝර ප්‍රපාතයෙහි හෙළුවා ය. නිරයක් වැනි වූ එහි ඇදවැටුණු සත්තුකයා, සුණු-විසුණු වී මළේය. ඇයගේ මේ ක්‍රියාව දුටු පර්වත මුදුනෙහි වූ, වෘක්‍ෂයට අධිගෘහිත වූ දේවතාවා මේ ගාථා ප්‍රකාශ කෙළේය.
5. සෑම තැනදී ම, පුරුෂයා පණ්ඩිත නොවේ. ස්ත්‍රිය ද පණ්ඩිත වේ. ඒ ඒ තන්හි විචක්‍ෂණ වේ.
6. සෑම තැනදීම, පුරුෂයා පණ්ඩිත නොවේ. ක්‍ෂණිකව කරුණු වටහා ගතහැකි, ස්ත්‍රිය ද පණ්ඩිත වේ.
7. ක්‍ෂණිකව ද, සීඝ්‍රයෙන් ද (ඇය) ඒ මොහොත ගැන මැනවින් සිතුවා ය. ඉලක්ක ගෙන සිටි දුන්නකින් මුවකු (විද මරන්නාක් මෙන්) සුලසාව සත්තුකයා මැරීය.
8. මෙලොව යමෙක් ළඟට පැමිණි, කාරණය (ගැටළුව) වහා අවබෝධ කොට නොගනීද? මඳ නුවණැති ඔහු, පර්වත කුහරයෙහි වැටුණු සොරකු මෙන් වැනසේ.
9. යමෙක්, ළඟට පැමිණි කාරණය, වහා අවබෝධ කර ගනීද? (ඔහු) සුලසාව සත්තුකයාගෙන් (මිදුණාක් මෙන්) සතුරු කරදරයෙන් මිදේ.
මෙහි **‘පණ්ඩිතා හොති’** යනු ‘ඒ ඒ තන්හි විචක්‍ෂණ වූ, ස්ත්‍රිය ද පණ්ඩිත වේ. නැතහොත් ස්ත්‍රිය පණ්ඩිත ද, විචක්‍ෂණ ද වේ’ යන අර්ථයි. **‘ලහුමත්‍ථ විචින්තිකා’** යනු ‘ක්‍ෂණිකව වහා කාරණය ගැන, චින්තනය මෙහෙයවන’ යන අර්ථයි. **‘ලහුංච වත’** යනු ‘ඒකාන්තයෙන් ක්‍ෂණිකව’ යන අර්ථයි. **‘ඛිප්පංච’** යනු ‘කල්ගත නොකොට’ යන අර්ථයි. **‘නිකට්ඨෙ සමචේතයී’ **යනු ළඟ සිට ම, ඔහු මරණයට පත් කළහැකි ක්‍රමයක් සිතුවාය’ යන අර්ථයි. **‘පුණ්ණායතෙනෙවං’** යනු ‘පූරිත දුන්නෙහි’ යන අර්ථයි. මින් කියන ලද්දේ, මේ කාරණය යි. එනම්, යම්සේ දක්ෂ මුව වැද්දෙක් ඊතලයක් යොදා, ඉලක්කයට යොමුකොට ගෙන සිටි, දුන්නකින් මුවකු මරා ද? එපරිද්දෙන් සුලසා සත්තුකයා මැරුවාය.’ යන අර්ථයි. **‘යෝධ’** යනු ‘මේ සත්ත්ව ලෝකයෙහි යමෙක්,’ යන අර්ථයි. **‘නිබෝධති’** යනු ‘දනියි ද?’ යන අර්ථයි. **‘සත්තුකාමිව’** යනු ‘සුලසා සත්තුකයාගෙන්, යම්සේ මිදුනීද? එසේ මිදේ යන අර්ථයි.
මෙසේ ඒ දරුණු සොරා මරා දැමූ, සුලසා පර්වතයෙන් බැස, සිය පිරිවර ජනයා වෙත ගොස්, නිවෙස බලා යන්නට සූදානම් වූවාය. එවිට එහි සිටි පිරිස, ‘ස්වාමි දියණියනි, අපගේ ආරය පුත්‍රයා කොහිදැ’යි ඇසූහ. මාගෙන් ඔහු ගැන, මින්පසු කිසිදිනෙක නො විමසවු’ යැයි, කී සුලසා රථයට නැගී සපිරිවරින්, නුවර බලා ගියාය.
බුදුරජාණන් වහන්සේ මේ ධර්ම දේශනාව ගෙනහැර දක්වා ජාතකය නිමවා වදාළ සේක. එදා සුලසා නම්, මෙදා මේ දාසියයි. එදා සත්තුක නම්, මෙදා මේ සොරාය. දේවතාවා වූ කලී ‘මම ම යැ’යි බුදුරජාණන් වහන්සේ, තමන් වහන්සේ දක්වා වදාළ සේක.
**‘භුසම්හි කුද්ධො’** යන මේ ගාථා කොටස අයත් ජාතක කථාවස්තුව බුදුරජාණන් වහන්සේ දෙව්රම් වෙහෙර වැඩවෙසෙන සේක්, ‘රාජෝවාද’ සූත්‍රය අරබයා වදාළ සේක. එකල්හි රටේ රජතුමාගේ අයැදුමෙන් බුදුරජාණන් වහන්සේ මේ අතීත කථාව, මෙසේ වදාළ සේක.
පෙර බරණැස් නුවර බඹදත් රජු දැහැමින් රාජ්‍යය කරවන කල්හි, අප බෝසත් තෙමේ රජුගේ අග මෙහෙසියගේ කුසෙහි ඉපදුණි. ඔහුගේ තරුණ කාලයේදී ම පිය රජතුමාගේ මරණය සිදුවූ බැවින්, ඔහුට රාජ්‍යය භාරගන්නට සිදුවිය. ඔහු දන් පවත්වමින් දැහැමින් සෙමෙන්, මේ බෝසත් රජතුමා රාජ්‍යය විචාළේය. එතුමාට ඉතා හොඳ උයන්පල්ලෙක් විය. ඔහුගේ නම සුමංගල ය. මේ අතර ‘නන්‍දමූල’ පර්වත ප්‍රාන්තයෙහි විසූ, එක් පසේබුදුරජාණන් වහන්සේ නමක් එතැනින් නික්ම චාරිකාවේ සැරිසරන සේක්, බරණැස් නුවරට වැඩි සේක. බරණැස රජතුමාට අයත් මඟුල් උයනෙහි නවාතැන් ගත්, උන්වහන්සේ පසු දා නුවරට පිඬු පිණිස පිවිසි සේක. උන්වහන්සේ දුටු රජතුමා පසේ බුදුරදුන් කෙරෙහි අතිශයින් පැහැදී, රජමැදුරට වඩම්මාගෙන ගොස්, සිංහාසනයෙහි වඩා හිඳුවා, නන් වැදෑරුම් රස ඇති කෑම-බීම හා බොජුන් වළඳවා, උන්වහන්සේගෙන් අනුමෝදනා බණ ද අසා ප්‍රසන්නව, තවදුරටත් උයනෙහි ම වැඩහිඳිනා ලෙසට උන්වහන්සේ කැමති කරවා ගත්තේය. අනතුරුව රාජකීය පිරිසක් සමග පසේ බුදුරදුන් මගුල් උයන වෙත පිටත් කර යැවූ රජතුමා, තෙමේ ද උදේ ආහාරය භුක්ති විඳ, එවේලේම උයනට ගොස් පසේ බුදුරදුන්ගේ පහසුව සඳහා, රාත්‍රී ස්ථාන, දිවා ස්ථාන ආදිය, සිය සේවකයන් ලවා සකස් කරවා දී, සුමංගල නම් වූ උයන්පල්ලා පසේබුදුරදුන්ගේ ආවතේවකරුවා බවට පත්කොට, සිය මැදුර බලා පැමිණියේය. පසේබුදුරජාණන් වහන්සේ ද, එතැන් පටන් නිබඳව රජමැදුරෙහි දන් වළඳමින්, එහි බොහෝ කලක් විසූ සේක. සුමංගල ද පසේබුදුරදුන්ට සකසා උපස්ථාන කිරීමට වගබලා ගත්තේය.
කිසියම් දිනෙක සුමංගල ඇමතූ පසේබුදුරජාණන් වහන්සේ ‘මම දින කිහිපයකට අසවල් ගමට වඩින්නෙමි. ඉන්පසු නැවත මෙහි පැමිණෙන්නෙමි. නුඹ මේ කාරණය, රජතුමාට දැනුම් දෙව’ යි කියා එතැනින් නික්ම වැඩි සේක. සුමංගල ද පසේබුදුරදුන්ගේ නික්මයාම ගැන විස්තර සහිතව රජුට දැනුම් දුනි. පසේබුදුරජාණන් වහන්සේ ද, එගම දින කිහිපයක් වැස, කිසියම් දිනෙක සැඳෑ කාලයේ හිරු බැස ගියාටත් පසු, උයනට පෙරළා වැඩි සේක. උන්වහන්සේගේ පැමිණීම ගැන කිසිත් නොදත් සුමංගල සැඳෑ කල්හි, සිය නිවෙස බලා ගියේය. පසේබුදුරජාණන් වහන්සේ සිය පාසිවුරු තැන්පත් කොට තබා, මඳ වේලාවක් සක්මනෙහි ද යෙදී, කැලෑව මැද පිහිටා තිබූ කිසියම් ගල් පුවරුවක් මත වැඩහුන් සේක. මේ අතර නිවෙසට ගිය සුමංගලට, ගෙදරට අමුත්තන් පිරිසක් පැමිණ ඇති බව, දැකගන්නට ලැබුණි. එයින් මහත් උද්දාමයට පත්වූ ඔහු, ඒ අමුත්තන්ට සංග්‍රහ කිරීම සඳහා, මස් ටිකක් ලබා ගැනීමට කල්පනා කොට, වේලාවේ හැටියට ඊට පහසුම මග, රජතුමාගෙන් අභය දානය ලැබ, උයනෙහි නිදැල්ලේ හැසිරෙන මුවන් අතුරෙන් එකකු විදගැනීම යැ’යි සිතා බලා, දුන්න ද රැගෙන රාත්‍රියේම උයන බලා ගියේය. එහි දී සිය දුන්නට ඊතලයක් යොදා ගත් සුමංගල, මුවකුගේ සංඥාවක් අපේක්‍ෂාවෙන් සෙමෙන් සෙමෙන් අඩි තබමින් ඇවිද යන කල්හි, පඳුරු අතරින් පසේ බුදුරදුන්ගේ රුව දැක, ‘මේ නම් මහා මුවරාජයෙක් විය යුතු යැ’යි සිතා, දුන්න ඇද වෙර යොදා ඉලක්කයට විද්දේය. එසැණින්ම සිය හිස විවරකොට බැලූ, පසේ බුදුරජාණන් වහන්සේ ‘සුමංගල’ යැයි, යන උච්චාරණය පමණක් කළ සේක. පසේබුදුරජාණන් වහන්සේ හඳුනා ගැනීමෙන් ඉමහත් සංවේගයට පත් සුමංගල වහා එතැනට දිවැ ගොස්, පසේ බුදුරදුන්ට වැඳ, ‘ස්වාමීනි, ඔබවහන්සේ මෙහි වැඩමකිරීම ගැන, කිසිත් නොදත් මම, මුවකු යන හැඟීමෙන් විද්දෙමි. ස්වාමීනි, මට ඊට සමා වුව මැනවැ’යි කීවේය. ‘සුමංගලය, කමෙක් නැත. මොනවා කරන්නද? එන්න, මෙහි ඇවිත් මේ ඊතලය ගලවා ඉවතට ගන්නැ’යි, පසේබුදුරජාණන් වහන්සේ සුමංගලගෙන් ඉල්ලා සිටි සේක. සුමංගල ද පසේබුදුරදුන්ට නැවත වරක් වැඳ, ඊතලය මුදාලූයේය. වේදනාව ඉතා බලවත් විය. ඒ හේතුකොටගෙනම, පසේබුදුරජාණන් වහන්සේ එතැනදීම පිරිනිවන්පෑ සේක.
මේ සිද්ධියෙන් කලබලයට හා මහත් භීතියට පත්වූ උයන්පල්ලා, ‘ඉදින් මේ වගක් රජතුමා දැනගන්නේ නම්, ඔහු මෙය කිසිසේත් නොඉවසන්නේ යැ’යි කල්පනාකොට, පසේබුදුරදුන්ගේ ශ්‍රී ශරීරය එතැනම තිබියදී, වහා ගෙදර ගොස්, සිය අඹුදරුවන් ද රැගෙන, රටින් ම පලා ගියේය. දෙවියන්ගේ ආනුභාවයෙන් ඒ මොහොත තුළදීම, ‘පසේ බුදුරජාණන් වහන්සේ පිරිනිවන් පෑ සේකැ’යි යන මේ පණිවිඩය, මුළු නුවර පුරා පැතිර ගියේය. එයින් මුළු නුවර ම එකම කෝලාහලයක් විය. පසුදා නුවර වැස්සෝ උයනට කඩා වැදී, පසේබුදුරදුන්ගේ සිරුර දැකබලා, උන්වහන්සේ සමග සිටි එකම පුද්ගලයා එදා එහි නො සිටි බැවින්, ‘මේ ඝාතනය උයන්පල්ලාගේ වැඩකැ’යි උපකල්පනය කොට, ‘සුමංගල නම් වූ, උයන්පල්ලා පසේබුදුරදුන් මරා දමා පලා ගියේ යැ’යි රජුට දැනුම් දුන්හ. අනතුරුව රජතුමා මහත් වූ පිරිවර සමග උයනට ගොස්, සතියක් මුළුල්ලේ ශරීර පූජා පවත්වා, මහත් වූ සත්කාර සම්මාන සහිතව සිරුර ආදාහනය කොට, එයින් ධාතු ගෙන, සෑයක් කරවා එයට නිතර පුද-පූජා පවත්වමින්, දැහැමින් රාජ්‍ය කටයුතු කරගෙන ගිායේය. මේ අතර සුමංගල රටින් පැනගොස්, වසරක් ගතවිය. ඉන්පසු ඔහු, ‘තමා ගැන රජතුමා දරන අදහස් කෙසේදැ’යි, දැනගැනීම සඳහා නුවරට පැමිණ, හිතවත් එක් ඇමැතිවරයකු හමු වී ‘ඇමැතිතුමනි, අපේ රජතුමා මා ගැන කුමක්නම්, අදහස් කොට සිටීදැ’යි දැනගෙන ඇවිත් මට කියනු මැනවැ’යි කීයේය. ඒ ඇමැතිතුමා ද රජු හා එකට සිටින අවස්ථාවක උයන්පල්ලාගේ ගුණ රජු සමග කතා කෙළේය. රජතුමා, ඒ කිසිවක් නොඇසුණු පුද්ගලයකු මෙන්, නිශ්ශබ්දවම හුන්නේය. ඇමැතිතුමා වෙනත් යමක් කියාගැනීමට අපොහොසත්ව, එතැනින් පිටව ගොස් සුමංගල හමු වී, රජු පෙන්නූ නොසුතටු භාවය ඔහුට හෙළි කෙළේය. මෙසේ තවත් වසරක් ගත විය. මේ දෙවන වසරේදීත්, පෙර පරිද්දෙන්ම සුමංගල සිය රටට පැමිණ රජුගේ තත්ත්වය පරීක්‍ෂා කළ නමුදු, කිසිදු වෙනසක් රජු වෙතින් දැන ගැනීමට නොහැකි වූ බැවින්, ආපසු යන්නට ගියේය. මෙසේ තවත් වසරක් ගතවිය. තෙවන වසරේ දී, ‘වෙන දෙයක් වුනා වේ’ යන හැඟීමෙන් සිය අඹු-දරුවන් ද කැටුව, සුමංගල සිය රටට පැමිණියේය. යම් යම් ඉඟිවලින් රජුගේ මෘදු බව තේරුම් ගත් ඇමැතිතුමා සුමංගල ද කැටුව රජවාසල වෙත පැමිණ, රාජකීය දොරටුව සමීපයෙහි සුමංගල නවත්වා තබා, තනිව රජුවෙත ගොස් සුමංගලගේ පැමිණීම ගැන, රජුට දැනුම් දුන්නේය. රජතුමා එවෙලේම ඔහු තමා වෙතට කැඳවීය. සුමංගල සමග පිළිසඳර කථාකළ රජතුමා ‘සුමංගලය, කුමක් නිසා තා විසින් මාගේ පුණ්‍යක්‍ෂේත්‍ර වූ පසේබුදුරජාණන් වහන්සේ මරණ ලද්දාහුදැ’යි විචාළේය. ‘දේවයන් වහන්ස, මා මේ මැරීම කළේ පසේබුදුරදුන් මරමි’යි යන හැඟීමෙන් නොවේ. එසේ ද වුවත් වෙනත් කටයුත්තක් කිරීමේ අටියෙන් එහි ගිය මම, වැරදීමකින් මේ පාපකර්මයට කර ගැසුවෙමැ’යි, සියලු විස්තර නොවළහා රජුට පැවසීය. ඒ අසා සිටි රජතුමා ‘එසේ වී නම්, නුඹ බිය නොවී හිඳුව’යි කියා සුමංගල අස්වසා, නැවත උයන්පල් තනතුර ඔහුට ම පැවරීය.
ඉක්බිති එතැන සිටි ඉහත කී ඇමතිවරයා, රජු අමතා ‘දේවයිනි, ඔබතුමා අවස්ථා දෙකකදී, සුමංගලගේ ගුණ අසා සිටි නමුත්, ඔහු ගැන කිසිදු වචනයක් නොකීයෙහිය. එසේ වුවත් තෙවනවර ඔහුගේ ගුණ අසා, ඒ මොහොතේ දීම ඔහු කැඳවා, කරුණු විමසා බලා, අනුකම්පා දැක්වූවෙහිය. එසේ කෙළේ කුමක් නිසාදැ’යි විචාළේය. ‘පුත, කිපුණු පමණින් කිසිවකුට කිසිම දඬුවමක් නියම කිරීම, රජකුට නොගැලපේ. එබැවින් මම මුලින්-මුලින් නිශ්ශබ්දව හිඳ, තෙවනවර සුමංගලයා කෙරෙහි මගේ සිත තුළ වූ මෘදුභාවය, මම ම තේරුම් ගෙන, ඔහු කැඳවා ගතිමි’යි කී රජතුමා, රජකුට තිබිය යුතු, ‘වත්’ පැහැදිලි කරමින් මෙසේ පැවසීය.
රජෙක් තරහක් සිතට ආ පමණින්, ඒ ගැන බලා, ඒ අනුව පළමුකොට දඬුවම් නොපමුණුවන්නේය. මක්නිසාද? එවිට නිකරුණේ, තමාට නො තරම් වූ, දුක් ඇතිකරන දේවල්, බොහෝ කොට අනුන්ට නියම කරන්නේය.
2. යම් කාලයකින් රජෙක්, තමාගේ (අනෙකාට ඇති) ප්‍රසාදය තේරුම් ගන්නේ ද? එවිට අනෙකාගේ නපුරු ක්‍රියාව, පරීක්‍ෂාකොට බලන්නේය. එකල්හි ‘මෙය ඔහුගේ ම දෝෂය යැ’යි දැන, අනතුරුව ඔහුට සුදුසු දඬුවම් නියම කරන්නේය.
3. මෙලොව රජෙක් සතර අගතියෙන් නොමුළා ව, යුක්තිය හෝ අයුක්තිය හෝ පරීක්‍ෂා කෙරේද? හෙතෙම තමා ද අනුන් ද නොපෙළයි. වරදට සුදුසු දඬුවම් නියම කරන ඔහු, ගුණයෙන්, යසසින්, සම්පත්තියෙන් නොපිරිහෙයි.
4. යම් රජකෙනෙක් අපරීක්‍ෂාකාරීව සිහි මුළා වී, සැහැසි වී, දඬුවම් පමුණුවත් ද, ඔවුහු අපකීර්තියට පත්ව, ජීවිත අත්හරිති. මෙයින් මැරී දුගතියට ද යති.
5. යම් රජකෙනෙක්, ආර්ය ප්‍රවේදිත ධර්මයෙහි ඇලුනාහුද? ඔවුහු වචනයෙන්, මනසින්, ක්‍රියාවෙන් උතුම් වූවෝ වෙති. ශාන්තියෙහි, ශීලයෙහි හා සමාධියෙහි පිහිටි එවැනි අය, දෙලොවට ම පැමිණෙති.
6. නර-නාරීන්ගේ ස්වාමියා වූ මම, රජතුමා වෙමි. ඉදින් කෝපයට පත් වුවත්, නීතිගරුක වෙමි. ජනතාව නිවැරදි කරන මම, අනුකම්පා පෙරදැරිව නුවණ මෙහෙයා දඬුවම් පමුණුවමි.
මෙහි **‘අවෙක්ඛියාන’** යනු ‘බලා’ යන අර්ථයි. මින් කියන ලද්දේ මේ අර්ථය යි. එනම්, පුත, පොළොවට අධිපති රජෙක් නම්, ‘මම බලවත් ක්‍රෝධයෙන් මැඩුණෙමැ’යි දැන, අෂ්ට වස්තුක ප්‍රභේදගත දණ්ඩනය, අනුන්ට නොපනවන්නේය. කුමක් නිසාද? කෝපයට පත් තැනැත්තා අෂ්ට වස්තුකය, සොළොස් වස්තුක කොට, අස්ථානයේ එනම්, නිකරුණේ ස්වකීය රජකමටත් නොගැලපෙන සේ, ‘මොහුට මෙපමණක් දඩ ගසවු, මොහුට මේ-මේ දඬුවම් දෙවු’ යනුවෙන්, අනුන්ට බොහෝ දුක් පමුණුවන්නේය’ යන අර්ථයි.
**‘යතො’** යනු ‘යම්කලෙක’ යන අර්ථයි. මින් කියන ලද්දේ මේ අර්ථය යි. එනම්, යම්දිනෙක රජතුමා, අනෙකා කෙරෙහි තමාගේ ප්‍රසාදය උපදවන්නේද? එවිට අනෙකාගේ නපුරු ක්‍රියාව ගැන, පරීක්‍ෂාකාරීව සොයා බලන්නේය. එසේ පරීක්‍ෂා කරන ඔහු, ‘මෙය මේ තැනැත්තාගේ දෝෂය යැ’යි දැන, තෙමේ ම, ඒ ගැන නුවණ මෙහෙයවා බලා, අනතුරුව ඒ අපරාධකරුවාට, අෂ්ට වස්තුක හේතුවක් නම්, කහවණු අටක් ද, සොළොස් වස්තුක හේතුවක් නම්, කහවණු සොළොසක් ද, වශයෙන් දඩ ගසමින්, කළ වැරැද්දට අනුරූප වූ දඬුවමක් නියම කරන්නේ ය’ යන අර්ථයි.
**‘අමුච්ඡිතො’** යනු ‘ඡන්‍දාදී වූ සතර අගතියෙන් සිහිමුළා නොවී, ඒවාට යටත් නොවී, යුක්තිය අයුක්තිය පරීක්‍ෂාකොට බලයි. එසේ කරන ඔහු අනුන් ද තමන් ද නො දවයි. ඡන්දාදී වශයෙන් අයුතු දඬුවම් පනවන්නා, ඒ දඬුවමින් අනුන් ද දවයි. පීඩනයට පත්කරයි. පෙළයි. ඒ පාපය හේතුකොටගෙන ම, අනුන් පමණක් නොව තමා ද දවයි. පෙළයි’ යන අර්ථයි. **‘යො දණ්ඩධාරො භවතීධ ඉස්සරො’** යනු ‘යමෙක් පොළොවට අධිපති රජෙක් වේද, ඔහු මේ සත්ත්ව ලෝකයෙහි අපරාධයට සුදුසු දඬුවම් පමුණුවමින්, නීතිය ක්‍රියාත්මක කරන්නා වේ’ යන අර්ථයි. **‘ඝවණ්ණගුත්තො’** යනු ‘ගුණ වර්ණනාව ද, යශස් වර්ණනාව ද රැකගන්නා ඔහු, සම්පතින් නො පිරිහෙයි’ යන අර්ථයි. **‘අවණ්ණසංයුත්තා ජහන්ති’** යනු ‘අධාර්මික කෑදර රජවරු, අපකීර්තියෙන් යුතුව දිවි අත්හරිති’ යන අර්ථයි.
**‘ධම්මෙචයෙ අරියපවෙදිතෙ’** යනු ‘යම් රජකෙනෙක්, උතුම් ආචාර ධර්මයන්හි පිහිටි රජවරුන් විසින් දෙසන ලද, දසරාජ ධර්මයන්හි, ඇලුනාහු වෙත්ද?’ යන අර්ථයි. **‘අනුත්තරා තෙ’** යනු ‘ඔවුහු වචනයෙන්, මනසින්, ක්‍රියාවෙන් යන මෙකී තුන්දොරින්ම උතුම්ය. ජ්‍යෙෂ්ඨ ය’ යන අර්ථයි. **‘තෙ සන්තිසොරච්චසමාධිසණ්ඨිතා’** යනු ‘ඔවුහු සතර අගති ප්‍රහාණය කිරීමෙන්, සමාදර ශාන්තියෙහි ද, සුසිල් බව නමැති සුරත භාවයෙහි ද, එකඟ බව නමැති සමාධියෙහි ද පිහිටි, එහි රැඳුණු දැහැමි රජවරු වෙති’ යන අර්ථයි. **‘වජන්ති ලෝකං දුභයං’** යනු ‘දැහැමින් රාජ්‍යය කරවා, මිනිස් ලොවින් දෙව්ලොවටත්, දෙව්ලොවින් මිනිස් ලොවටත් වශයෙන්, මේ ලෝක දෙකටම යති. නිරය ආදියෙහි නූපදිති’ යන අර්ථයි. **‘නරපමදානං’** යනු ‘නර-නාරීන්ට’ යන අර්ථයි. **‘ඨපෙමි අත්තනං’** යනු ‘කිපුණත් ක්‍රෝධය මත ක්‍රියාත්මක නොවී, පැරණි රජුන් විසින් පනවන ලද න්‍යායෙහි ම, තමා පිහිටා සිට, ‘මම ධර්මයෙහි ම පිහිටා සිටිමි. නීති ධර්මයන් නො බිඳිමි යි සිතයි’ යන අර්ථයි.
මෙසේ ගාථා සයකින් රජු විසින්, තමාගේ ගුණ කී කල්හි, එහි සිටි සියලු රාජ පිරිස් එයින් තුටුව ‘රජතුමනි, මේ ශීලාචාර ගුණ සම්පත්තිය ඔබතුමාට ම සුදුසු යැ’යි, කියමින් රජුගේ ගුණ වැනූහ. සුමංගල ද, පිරිසේ කථා අවසන් වූ පසු, නැගිට රජුට වැඳ ඇඳිලි බැඳ, රජුට ස්තුති කරමින්, මෙසේ ගාථා තුනක් ප්‍රකාශ කෙළේය.
7. ජනාධිපති රජතුමනි, සම්පත්තිය ද, බුද්ධිය ද, කිසිදා ඔබ අත් නොහරීවා! ක්‍රෝධයෙන් තොරව නිරතුරු ප්‍රසන්න සිත් ඇතිව, නිදුක්ව, ඔබ වර්ෂ සියයක් රට පාලනය කෙරේවා!
8. මෙකී ගුණයන්ගෙන් හෙබි රජතුමනි, දශරාජ ධර්මයෙහි පිහිටා සිට, සුවච ව, අක්‍රෝධීව, සැපවත් වී ජනයා නො පෙළා, අනුශාසනා කරනු මැනව. රට පාලනය කරනු මැනව. මෙලොවින් මිදුණු දාක සුගතියට යනු මැනව.
9. මෙසේ මනා වූ නීතියෙන් ද, සුභාෂිතයෙන් ද, දැහැමින් ද, නුවණින් ද, උපාය වශයෙන් ද (රට දියුණුව කරා) ගෙන යමින්, මහාමේඝයක් ජලයෙන් පොළොව නිවන්නාක් මෙන්, කැළඹුණු මහජනයා නිවන්නේය.
මෙහි **‘සිරී ච ලක්ඛී ච’** යනු ‘පරිවාර සම්පත්තිය ද, ප්‍රඥාව ද’ යන අර්ථයි. **‘අනීඝොති’** යනු ‘නිදුක් ව’ යන අර්ථයි. **‘උපේත ඛත්තිය’** යනු ‘යුක්ත වූ රජතුමනි’, යන අර්ථයි. **‘උපෙතො ඛත්තිය’** යනු මෙයම පාඨය හෝ විය හැකිය. **‘ඨිතමරියවත්තී’** යන මෙහි ‘අරියවත්ති’ නම්, දසරාජ ධර්ම සංඛ්‍යාත ඉපැරණි රාජධර්මයයි. එහි පිහිටි බැවින්, ‘දසරාජ ධර්මයෙහි පිහිටා සිට’ යන අර්ථය දක්වන ලදි. **‘අනුප්පීළ පසාස මෙදිනිං’** යනු ‘පොළොවෙහි වෙසෙන අය, නොපෙළමින්, අනුශාසනා කරන්න, පාලනය කරන්න’ යන අර්ථයි. ‘පාඨයද මෙයම ය. **‘සුනීතෙන’** යනු ‘මනා වූ න්‍යායයෙන්, මනා වූ කාරණයෙන්’ යන අර්ථයි. **‘ධම්මෙන’** යනු ‘දශ කුශල කර්මපථ සංඛ්‍යාත ධර්මයෙන්’, යන අර්ථයි. **‘ඤායෙන’** යනු ‘මුලින් දැක්වූ ‘න්‍යාය’ යන්නට පර්යාය වචනයකි. **‘උපායසො’** යනු ‘උපායෙහි දක්ෂ ව’ යන අර්ථයි. **‘නයං’** යනු (රට) ඉදිරියට පමුණුවන, රජයට අනුශාසනා කරන, දැහැමි රජතුමා’ යන අර්ථයි. **‘නිබ්බාපයෙ’** යනු ‘මේ ප්‍රතිපත්තිවලින්, කායික-චෛතසික පීඩාවන් දුරුකරමින් ‘මහා මේඝයක් ජලයෙන් තෙමා පොළොව නිවන්නාක් මෙන්, ඔබ ද කායික-චෛතසික දුකින් කැළඹුණු මහජනයා, එසේ ම නිවනු මැනව’යි, දක්වමින් මෙසේ කීය’ යන අර්ථයි.
බුදුරජාණන් වහන්සේ කොසොල් රජතුමාට අවවාද වශයෙන්, මේ ධර්ම දේශනාව ගෙනහැර දක්වා, ජාතකය නිමවා වදාළ සේක. එදා පසේ බුදුරජාණන් වහන්සේ පිරිනිවන්පෑ සේක. සුමංගල නම්, ආනන්ද තෙරණුවෝය. රජතුමා වූ කලී, ‘මම ම යැ’යි බුදුරජාණන් වහන්සේ, තමන් වහන්සේ දක්වා වදාළ සේක.
**‘අංගාරජාතා’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ දෙව්රම් වෙහෙර වැඩවාසය කරන සේක්, පොහෝ කර්මයක් නිමිති කොටගෙන වදාළ සේක. කිසියම් දිනෙක බුදුරජාණන් වහන්සේ, පෙහෙවස් සමාදන් ව හුන් උපාසක පිරිසක් අමතා, ‘උපාසකවරුනි, ඔබ හැම යහපත් දෙයක් ම කරන ලදි. පෙහෙවස් සමාදන් වූවන් විසින් දන්දිය යුතුමය. සිල් රැකිය යුතුමය. ක්‍රෝධ නොකළ යුතුමය. මෛත්‍රී වැඩිය යුතුමය. පෙහෙවස් විසිය යුතුමය. පැරණි පඬිවරු ද, සිල් සමාදන් විය යුතු කාලය වන පැය විසිහතරෙන් පැය දොළසක් පමණක් සිල් සමාදන් වීමෙනුත්, මහත් වූ යශස් ලැබූහ’යි වදාරා උපාසක පිරිසගේ ඉල්ලීම මත, මේ අතීත කථාව මෙසේ වදාළ සේක.
පෙර බරණැස් නුවර බඹදත් රජු රාජ්‍යය කරවන කල්හි, එනුවර ‘සුචි පරිවාර’ නම් වූ සිටුවරයෙක් ජීවත් විය. අසූකෙළක් ධන සම්පත් ඇති, මේ සිටුතුමා දානාදී පිංකම් ඇලුනෙකි. ඔහුගේ අඹුදරුවෝ ද, යන මේ සියලු දෙනා, මසකට දින හයක් පෙහෙවස් සමාදන් වෙති. එසමයෙහි අප බෝසත් තෙමේ, කිසියම් දිළිඳු කුලයක ඉපිද කුලී වැඩ කරමින්, දුකසේ ජීවත් වෙයි. කිසියම් දිනෙක කුලී වැඩ සොයමින් සිටු ගෙවල් වැනි, පොහොසත් ධනවතුන්ගේ ගෙවල්වලින් ‘වැඩට කිසිවකු අවශ්‍යදැ’යි සොයමින්, ඇවිද ගිය ඔහු, කිසියම් දිනෙක, සුචිපරිවාර සිටුවරයාගේ නිවෙසට ගියේය. සිටුවරයා ගෙතුළින් එළියට පැමිණියේය. බෝසත් තෙමේ සිටුතුමාට වැඳ, පැත්තකට විය. ‘තරුණය, ඔබ කුමට මෙහි පැමිණියෙහිදැ’යි සිටුතුමා බෝසත් තරුණයාගෙන් විමසීය. ‘ස්වාමීනි, මම මෙහි පැමිණියේ ඔබේ නිවසෙහි කුලී වැඩක් ඇතොත්, එය කරදෙනු සඳහාය’ සිටුතුමා, සිය ගෙදරට වැඩට පැමිණෙන සෑම කෙනෙකුටම, මුලින් අවවාද කොට වැඩට බඳවා ගැනීම, සිරිතක් කොට ගත්තෙකි. ‘මාගේ ගෙදර වැඩ කරන්නට කැමති නම්, ඔබ සිල් රකින්නට ද, කැමැති විය යුතුමය. එසේ කළ නොහැකිනම්, ඔබට මේ නිවසින් ලැබෙන රැකියාවක් නැති බව, තේරුම් ගනුව’යි, සිටුතුමා වැඩට පැමිණෙන ඕනෑම කෙනෙකුට, එසේ පැමිණි මුල් දිනයේ දී ම දන්වයි. දැනට සිටු මාලිගයෙහි වැඩකරන සියලු දෙනාම පාහේ, ඒ කොන්දේසිය මත වැඩට බඳවා ගත් අය වෙති. එහෙත් බෝසත් තරුණයාගෙන් පුදුමයකට මෙන්, සිටුතුමා මේ ප්‍රශ්නය ඇසුවේ නැත. බෝසත් තරුණයා වැඩ ඉල්ලා පැමිණි විට, ‘දරුව, යහපති. ඔබේ කුලිය ගැන දැනුම් දී වැඩකරව’යි, සිටුතුමා ඔහුට කීයේය. තරුණයා ද එතැන් පටන් කීකරුව, සියලු වැඩ කරට ගෙන, තමාගේ වෙහෙස ද ගණන් නොගෙන, සිටුතුමාගේ සියලු කටයුතු මැනවින් ඉටුකරන්නට පටන් ගත්තේය. උදෑසනම සිටුමැදුරට වැඩට පැමිණෙන ඔහු, සැඳෑ කල වැඩ නිමකරයි. මෙසේ ස්වකීය පහසුව ගැන, කිසිදු තැකීමක් නොකරන ඔහු, සිටුතුමාගේ පහසුව ගැනම සිත යොමුකොට වැඩකරයි.
ඉක්බිති කිසියම් දිනෙක නගරයෙහි සැණකෙළි උත්සවයක් ආරම්භ විය. මහසිටුතුමා දාසියක අමතා, අද පොහෝ දවසකි. එබැවින් සිටු මැදුරෙහි වෙසෙන කම්කරුවන්ට උදෑසනින් ම බත් පිස දෙව. එවිට ඔවුහු කල්තියා අනුභව කොට, පෙහෙවස් සමාදන් වන්නාහුයැ’යි කීයේය. මේ අතර බෝසත් තරුණයා ද, එදින අලුයමින් නැගිට වැඩට ගියේය. ‘අද පොහෝ දිනෙකැ’යි යනු ද, ‘ඔබ ද පෙහෙවස් සමාදන් වන්නැ’යි යනුවෙන් ද කිසිවෙක් තරුණයාට දැනුම් දුන්නේ නැත. සෙසු කම්කරුවෝ උදෑසනින් ම ආහාර අනුභව කොට, පෙහෙවස් සමාදන් වූහ. සිටුතුමා ද, අඹුදරුවන් සහිතව, පිරිවර ජනයා ද සහිතව, පෙහෙවස් සමාදන් විය. සිල් සමාදන් වූ මේ සියලු දෙනා, තම තමන්ට හුරු පුරුදු වූ වාසස්ථානයන් වෙත ගොස්, සිල් ආවර්ජනා කරමින් හුන්හ. බෝසත් තෙමේ මේ කිසිවක් ගැන නොදැන, මුළු දවස පුරා වැඩකොට, ඉර බැසයන වේලාවෙහි වැඩ නිමකොට, ආහාර සඳහා සිටු මැදුරෙහි මුළුතැන්ගෙට පැමිණියේය. ඒ දුටු බත් බෙදා දෙන සේවිකාව හෙවත් කෑම උයන මෙහෙකාරිය, පළමුකොට තරුණයාට අත් සෝදාගැනීම සඳහා පැන් භාජනයක් පිරිනමා තැටිය ගෙන ඊට බත් බෙදා බෝසතුන්ට පිළිගැන්වූවාය. වෙනදා මේ වෙලාව වනවිට එම ස්ථානයේ මහා ඝෝෂාවක් පවතී. එම නිසා බෝසත් තෙමේ ඒ සේවිකාව අමතා, ‘මෙහි වැඩ කරන අය කොහි ගියාහුදැ’යි ඇසීය. ‘ඒ සියලු දෙනා පෙහෙවස් සමාදන් වී, තම තමන් වසන තැන්වලට වී සිල් ආවර්ජනා කරමින් වෙසෙතැ’යි, සේවිකාව කීවාය. මේ ඇසූ බෝසත් තරුණයා ‘මේ තරම් සිල්වතුන් පිරිසක් මැද වෙසෙන, එකම දුස්සීලයා මම වෙමි. එබැවින්, මට, තවදුරටත් දුසිල්වත්ව විසිය නොහැකිය. මම ද සිල්වතකු වන්නෙමැ’යි කල්පනාකොට, කෑම ද නොකා ම, සිටුවරයා වෙත ගොස් ‘සිටුතුමනි, ‘මම දැන් මේ වෙලාවේ සිල් සමාදන් වුවහොත්, එය පෙහෙවස් සමාදන් වීමක් වේද? නැතහොත් එසේ නොවේ දැ’යි ඇසීය. ‘දරුව, පාන්දරින් ම සමාදන් නො වූ බැවින් පූර්ණ පෙහෙවස් සමාදන් වීමක් නොවේ. එහෙත් දැන් ඔබ සමාදන් වුවහොත්, එය අඬ පෙහෙවස් සමාදන් වීමකි. එයද ඉතා හොඳ වැඩෙකැ’යි සිටුතුමා තරුණයාට කීයේය.
‘ඒකත් මට ප්‍රමාණවත් යැ’යි කී, තරුණයා සිටුවරයා වෙතින් සිල්ගෙන, පෙහෙවස් අධිෂ්ඨාන කොටගෙන, තමා වසන තැනට ගොස්, සිල් ආවර්ජනා කරමින් හුන්නේ ය. මුළු දවස තුළම වැඩ කිරීමෙන් ඇති වූ මහන්සියත්, දවසේ ම නිරාහාරව හිඳීම නිසාත්, රෑ පශ්චිම යාමයේ දී, ඉතා දරුණු වාත රෝගයක් තරුණයාට වැළඳුණේය. එය දැනගත් සිටුතුමා විවිධ බෙහෙත් ගෙනවුත්, තරුණයාට බොන්නට දුන් නමුත්, කෙතෙක් කීවත්, මොනතරම් පෙරැත්ත කළත් ‘සීලය බිඳේය’ යන බියෙන් සියලු බෙහෙත්, තරුණයා ප්‍රතික්‍ෂේප කෙළේය. ‘සිටුතුමනි, මම උපෝසථ ශීලයෙන් අඩක් සමාදන් වූවෙක්මි. මම එය දිවි කෙළවරකොට සමාදන් වූ බැවින්, ජීවිතය මෙතැනම ගියත්, ඒ මගේ ශීලය බිඳ නොගන්නෙමැ’යි, තරුණයා කීයේය. එන්න-එන්න ම වේදනාව ඉතා බලවත් විය. අරුණ නැගෙන වේලාව වනවිට, තරුණයා සිහිය පිහිටුවා ගැනීමට පවා, අසමත්ව හුන්නේය. කෙමෙන් කෙමෙන් මරණාසන්න තත්ත්වයට තරුණයා පත්ව සිටිනු දුටු සිටුතුමා, හුන් තැනින් ඔහු බැහැර කොටගෙන, ඉතා පහසුවෙන් හුස්ම ගැනීම සඳහා සිටුමැදුරේ ඉදිරි කොටසක සැතපවීය. මේ අවස්ථාවේ බරණැස් රජතුමා මංගල රථයට නැගී මහත් වූ පිරිවර සහිතව, නුවර පැදකුණු කරමින් සිටුමැදුර සමීපයට පැමිණියේය. සයනයෙහි වැතිර සිටි බෝසත් තරුණයා, රජතුමාගේ රාජ්‍ය ශ්‍රී දැක, ඊට ආශාව උපදවා ගෙන රාජ්‍ය සම්පත් ප්‍රාර්ථනා කෙළේය. ඒ මොහොතේදීම, ඔහු මෙලොවින් සමු ගත්තේය. ඔහු එසේ මියගොස්, තමා සමාදන් වූ අර්ධ උපෝසථ කර්මයේ විපාක වශයෙන්, බරණැස් රජුගේ අග මෙහෙසියගේ කුසෙහි පිළිසිඳ ගත්තේය. ලබන ලද ගැබ් පෙළහර ඇති ඇය, දස එකඩ මසක් ඇවෑමෙන් පුතකු වැදුවාය. නම් තබන දවසේ ඔහුට ‘උදය’ කුමාරයා යැ’යි දෙමාපියෝ නම් කළහ. නිසිවියට පත් කුමරා සියලු ශිල්ප ශාස්ත්‍රයන්හි නිමාවට පැමිණුනි. ජාතිස්මරණ ඥානයෙන් තමාගේ පූර්ව කර්මයන් සිහිකළ කුමාරයා, ‘මෙය මාගේ අල්ප වූ පුණ්‍ය කර්මයක විපාකය නොවේදැ’යි නිතර නිතර ඒ ගැන, උදන් ඇනුවේය.
මේ අතර කිසියම් දිනෙක නුවර සැණකෙළියක් ආරම්භ විය. මහජනතාව විවිධ ක්‍රීඩාවල නිරතව, සතුටින් කල්ගෙවූහ. එදා බරණැස් නුවර උතුරු වාසල් දොරටුව සමීපයෙහි වෙසෙන එක් තරුණයෙක්, කුලී වැඩ කරමින් දිවි ගෙවයි. සැණකෙළි උත්සවය පටන් ගත් දින උදයේ ම පිටත් වූ ඔහු, කිසියම් සිටුගෙදරක කුලියට වතුර අදින්නට බාරගෙන, කුලිය වන අඩමස්ස ද ලබාගෙන, එය එතැන ම පිහිටි ගඩොල් තාප්පයක ගඩොල් අතර සඟවා තබා, වතුර ඇදීම, දිගටම කරගෙන ගියේය. ඒ ගෙදර ම කුලියට දිය අදින්නට පැමිණ සිටි දුප්පත් තරුණියක් තරුණයාට මුණගැසුණි. එකම කටයුත්තෙහි නිරතව සිටි, මේ දෙදෙනා අතර ඒ සුලු කාලයට මිතුරුකමක් ගොඩනැගුණි. කෙසේ හෝ වැඩ අවසන් කරන වේලාව වනවිට, මේ දෙදෙනා එකට එක්ව විවාහ දිවියක් ගතකිරීමට පවා තීරණය කොටගෙන තිබුණි. ඒ නිසා වැඩ අවසන් කළ තරුණිය එතෙක් තනිකඩව ජීවත් වූ තරුණයා සමග, නව දිවියක් ගතකිරීමේ අපේක්‍ෂා පෙරදැරිව, ඒ ගමන්ම තරුණයා සමග ඔහුගේ නිවෙස බලා පිටත්ව ගියාය. එදින රාත්‍රියේ සුවසේ ගතකළ තරුණ ජෝඩුව, වේලාසනින් අවදි වූහ. මෙහිදී තරුණයා ඇමතූ තරුණිය, ස්වාමීනි, නුවර සැණකෙළි උත්සවයක් පවතී. ඉදින් ඔබ ළඟත් යමක් ඇත්නම්, අප දෙදෙනාට ම උත්සව භූමියට ගොස්, කෙළිදෙලෙන් විසිය හැකි නොවේදැයි කීවාය. ‘සොඳුර, මා ළඟ මුදල් ඇත.’ ‘ස්වාමීනි, ඒ මුදල කොපමණක්ද?’ ‘සොඳුර, එය අඩමස්සකි.’ ‘ස්වාමීනි, එය කොහිද? මට එය පෙන්වනු මැනව.’ ‘ සොඳුර, එය ද මා අත නැත. එය ඇත්තේ අප ඊයේ කුලී වැඩ කළ නිවෙස අසල තාප්පයෙහි, කිසියම් තැනෙක ගඩොල් අතරේය. ඔබ හමුවීම නිසා, මට හැමදෙයක්ම අමතක විය.’ ‘ස්වාමීනි, ඔය ඔබේ නිධානය ඇත්තේ, මෙතැන් සිට දොළොස් යොදුනක් දුර ඈතක නොවේද?’ ‘සොඳුර, ඒ ගැන නුඹ කරදර නොවන්න. සොඳුර, ඔබ ළඟත් කිසියම් මුදලක් ඇත්තේද?’ ‘එසේය ස්වාමීනි, මා ළඟ ද මුදල් ඇත.’ ‘සොඳුර, ඔබේ මුදල කොපමණක් ද?’ ‘හිමියනි, මට ලැබුණේ ද, ඔබට ලැබුණු මුදලමය. එනම් අඩ මස්සකි. එය දැන් මා ළඟ ඇත.’ ‘එසේ නම් සොඳුර, ඔබේ අඩමස්සත්, මගේ අඩමස්සත් එකතු වූ විට, මුළු මුදල මසුරමකි.’ ‘ස්වාමීනි, අපි ඒ මුදලින් අඩකට සුවඳ වර්ගත්, ඉතිරි මුදලින් සුරා ද, ගෙනැවිත් කෙළිදෙලෙන් කාලය ගෙවමු. එබැවින් ඔබ දැන් පිටත්ව යන්න. එසේ ගොස් ඔබ සඟවා තබන ලද ඒ අඩමස්ස වහා රැගෙන එනු මැනවැ’යි, තරුණිය සිය සැමියා වන තරුණයා අමතා කීවාය. තරුණයා ද ‘මාගේ බිරිඳගේ ම මුවින්, පුදුමයකට මෙන්, මෙවැනි යෝජනාවක් කළා නොවේදැ’යි ඉමහත් සතුටට පත්ව, ‘සොඳුර, ඔබ සිතට කරදර නොගන්න. මම එය වහා රැගෙන එන්නෙමැ’යි, කියා එවේලේම ගමන පිටත් විය. ඇතකුට බඳු ශක්තියක් ඇති මේ තරුණයා, එක ගැම්මට යොදුන් හයක් තරම් වූ දිගු මගක් ගෙවා මද්දහන වේලෙහි ගිනිදළු නැති, ගිනිඅඟුරු ඇතිරුවාක් වැනි, රත් වූ වැලි පාගමින්, ධනය ලබාගැනීමේ අපේක්ෂාව නිසා හටගත්, උද්දාමයෙන් හා සතුටින් යුක්තව ගමන් කරයි. කසාවතක් හැඳ සිටි ඔහු, දෙකන්හි පුස්කොළ තෝඩු එල්ලාගෙන තිබුණි. මේ ගම කෙතරම් දුෂ්කර එකක් වුවද, ඔහුට ඒ දුෂ්කර භාවය දැනුණේවත් නැත. කිසියම් නැටුම් තාලයකට අඩි තබමින්, ගීතයක් ද හඬ නඟා ගායනා කරමින්, රජමැදුර ඉදිරිපිට ඇති මාවත දිගේ, ඔහු මෙසේ ගමන් කරයි.
මේ අතර තද උෂ්ණයෙන් පීඩාවට පත්, උදය රජතුමා සීමැදුරු කවුළුව විවරකොට ගෙන, හමන සුළඟින් වෙහෙස නිවමින්, නුදුරෙහි ඇති වීදිය දෙසම, බලාගෙන සිටියේය. එසේ සිටි රජතුමා, මේ අරුමපුදුම මිනිසා එනම්, ගිනි අව්වේ ගිනිගෙන දැවෙන මාවතක, ගීතයක් ද ගයමින්, තාලයකට පා තබමින්, ගමන් කරන මේ තරුණයා දැක, අතිශයින් විස්මයට පැමිණ, ‘කිමෙක්ද? මේ තරුණයා මේ රත්වූ සුළඟත්, තද අව්වත් ගණන් නොගෙන, සතුටින් ගී ගයමින් ගමන් කෙරේ. මොහු ගෙන්වා මේ ගැන විමසා බැලිය යුතුම යැ’යි සිතුවේය. එසේ සිතා රාජපුරුෂයෙකුට කථාකළ රජතුමා, ඒ තරුණයා වහා කැඳවාගෙන එන ලෙස නියෝග කෙළේය. තරුණයා වෙත දිවැ ගිය රාජපුරුෂයා, ‘තරුණය, අපේ රජතුමා ඔබ කැඳවයි යැ’යි කීවේය. එවිට රාජපුරුෂයා දෙස බැලූ තරුණයා ‘රජු මගේ කවුද? මම ඔය රජා නො හඳුනමි’යි කියා, යන්නට ගියෙය්. ඉන්පසු ඔහු බලහත්කාරයෙන් අල්ලාගෙන රජු වෙත ගෙනෙන ලදි. අනතුරුව රජතුමා ඔහුගෙන් කරුණු විමසමින් මෙසේ කීයේය.
‘මහී’ නම් වූ පොළොව ගිනි අඟරු වැනිය. උණු අළු වැනිය. එසේ වුවත් තාලයට ගායනා කරන්නෙහිය. අව්ව ඔබ නො තවයි ද?
උඩින් හිරු තවයි. යටින් වැල්ල තවයි. එහෙත් තාලයට ගායනා කරන්නෙහිය. කිමෙක්ද? අව්ව ඔබ නොතවයිද?
මෙහි **‘අංගාරජාතා’** යනු ‘පින්වත් පුරුෂය, මේ පොළොව, දැල්ල නැති ගිනි අඟුරු මෙන්, උණුසුම් ය’ යන අර්ථයි. **‘කුක්කුලා නූගතා’** යනු ‘ගින්නෙන් හටගත් අළු වැනි, එනම් උණු අළු වැනි, රත් වූ වැලි මත ගමන් ගන්නා’ යන අර්ථයි. **‘වත්තානි’** යනු ‘තාලයක් අනුව ගී ගයන්නෙහිය’ යන අර්ථයි.
තරුණයා රජතුමාගේ කථාව අසා සිට මෙසේ පැවසීය.
3. අව්ව මා නොතවයි. සිතේ ඇති උනන්දුව ම මා තවයි. රජතුමනි, බලාපොරොත්තු වනාහි විවිධය. අව්ව නොව, මා තැවීමට පත් කරන්නේ ඒවාය.
මෙහි **‘ආතප්පා’** යනු ‘වස්තුකාම හා ක්ලේශ කාමයෝ යන මේවා පුරුෂයා තවති. එබැවින් ඒවා ‘ආතප්පා’ යයි කියන ලදි’ යන අර්ථයි. **‘අත්‍ථාහි විවිධා’** යනු ‘මහරජතුමනි, වස්තුකාම හා ක්ලේශකාමයන් නිසා, කළ යුතු දේ මට බොහෝකොට ඇත. විවිධ වූ වැඩ ඇත. අව්ව නොව, ඒවා ම මා තවයි’ යන අර්ථයි.
අනතුරුව රජතුමා ‘තරුණය, ඔබට ඇත්තේ කිනම් බලාපොරොත්තුදැ’යි ඇසීය. ‘දේවයිනි, දකුණු වාසල් දොරටුවෙහි ඉතා දිළිඳු තරුණියක සමග, මම විවාහ දිවියක් ගතකරමි. ඇය මට සැණකෙළි උත්සවයේ විනෝදවනු සඳහා යෝජනාවක් ඉදිරිපත් කළාය. ඈ මගෙන් ඊට සෑහෙන මුදල් ඇත්දැ’යි ඇසුවා යැ’යි, කියා තමාත් තම බිරිඳත් අතරේ හුවමාරු වූ සියලු සංවාදයන් සහිතව, රජතුමාට හැම විස්තරයක් ම පැහැදිලි කොට කී තරුණයා, ‘දේවයිනි, ඇගේ ඒ කථාව, මාගේ හදවතින් බැහැර කළ නොහැකිය. ඈ ගැන සිහිකරන මගේ හදමඬල, කාම ගින්නෙන් මා තවයි. දේවයිනි, මේවා නම් මාගේ බලාපොරොත්තු යැ’යි කීවේය. ‘තරුණය, එසේ වුවත්, මෙබඳු වූ උණුසුම් සුළඟත්, ගිනියම් අව්වත්, ගණන් නොගෙන ඔබ කුමක් නිසා, කුමන සතුටක් ගෙන දෙන කරුණක් නිසා, ගී ගයමින් ගමන් කළෙහිද?’ ‘දේවයිනි, ඒ මාගේ නිධානය ගෙනවුත්, මම ඈ සමග සතුටින් වෙලී කල් ගෙවන අයුරු, සිත් මවාගෙන මෙසේ සතුටින් ගී ගයමි’ ‘කිමෙක්ද? පින්වත් පුරුෂය, උතුරු වාසල් දොරටුවෙහි ඔබ සැඟවූ නිධානය කහවණු ලක්‍ෂයක්ද?’ ‘නැත දේවයන් වහන්ස,’ ‘එසේ නම් පනස් දහසක් ද?’ ‘නැත දේවයිනි,’ ‘එසේනම් සතළිස් දහසක් ද? තිස් දහසක් ද, විසි දහසක් ද, දස දහසක් ද, පන් දහසක් ද, දහසක් ද, පන්සියයක්, හාරසියයක්, දෙසීයක්, පනහක්, තිහක්, විස්සක්, දහයක්, පහක්, හතරක්, තුනක්, දෙකක්, එක් කහවණුවක්, කහවණු භාගයක්, මසුරන් හතරක්, මසුරන් තුනක්, මසුරන් දෙකක්, එක මසුරමක් දැ’යි වෙන් වෙන් වශයෙන් රජතුමා, තරුණයාගෙන් ඔහුගේ ධනය ගැන ප්‍රශ්න කෙළේය. රජුගේ සෑම ප්‍රශ්නයකට ම තරුණයා සැපයූයේ ‘නැත’ යන එකම පිළිතුරුය. අවසානයේ දී රජතුමා ‘කිමෙක්ද? තරුණය, ඔබේ ඒ ධනය අඩ මස්සක් දැ’යි ඇසුවේය. මෙතෙක් සියල්ල ප්‍රතික්‍ෂේප කළ තරුණයා, රජුගේ මේ අවසන් පැනයට ‘එසේය දේවයන් වහන්ස, මගේ ධනය එපමණකැ’යි කීය. එය රැගෙන ගොස්, ‘ඇය සමගින් සතුටින් කල් ගෙවමැ’යි යන, හැඟීමෙන්, ඒ ප්‍රීතියෙන්, ඒ සොම්නසින් මම, එසේ ගමන් කෙළෙමි. ඒ නිසා මේ නපුරු සුළඟත්, ගින්දර වැනි අව්වත්, මා නොතවා යැ’යි, තරුණයා රජුට තවදුරටත් පැහැදිලි කෙළේය.
ඉක්බිති තරුණයා ඇමතූ රජතුමා, ‘පින්වත් පුරුෂය, මෙබඳු වූ අව්වෙහි නුඹ, තවදුරටත් ගමන් නොකරව. මම නුඹට ඒ අඩමස්ස දෙන්නෙමැ’යි කීවේය. ‘එසේ නම් දේවයන් වහන්ස, ඒ ඔබේ මුදලත් මම ගන්නෙමි. මගේ මුදලත් විනාශ කොට නොගෙන, මගේ මේ ගමනත් ‘වැඩකට නැති ගමනක්’ බවට පත් නොකොට, එය ද ඔබතුමා දෙන මුදලට ම එකතුකොට ගන්නෙමැ’යි තරුණයා උත්තර දුන්නේය. ‘තරුණය, නවතින්න. ඔබ මහන්සි නොවන්න. මම ඔබට මසුරමක් දෙමි.’ ‘දේවයිනි, මැනව. එවිට ඒ මසුරමත් මගේ මසුරන් භාගයත්, මගේ බිරිඳගේ මසුරන් භාගයත් යන සියල්ල එක් වූ විට, මසුරන් දෙකකි.’ ‘තරුණය, මම මෙසේ නුඹට මුදල් දෙනුයේ, වෙන දෙයකට නොවේ. නුඹ මෙසේ ගිනි අව්වේ, මසුරන් භාගයක් වෙනුවෙන් යන්නට සූදානම් වෙන දුෂ්කර ගමන, නැවැත්වීමේ අටියෙනි’යි රජතුමා කීයෙය්. එහෙත් තරුණයා සිය දහදිය මහන්සියෙන් ඉපයූ මුදල, නිකම්ම අත්හැර දමන්නට කිසිසේත් කැමැති නොවීය. අනතුරුව රජතුමා ‘තරුණය, මම නුඹට මසුරන් දෙකක් දෙන්නෙමැ’යි කියා, පසුව ඒ ගණන වැඩි කරමින් ‘මසුරන් සතුරක්, කහවණුවක්, කහවණු සියයක්, දහසක්, ලක්‍ෂයක්, කෝටියක්, කෝටි සියයක් ධනයක් දෙන්නෙමැ’යි කී නමුත්, තරුණයාගේ කැමැත්ත රජු දෙන ඒ සියලු මුදලත්, තමා ඉපයූ මසුරන් භාගයත් යන දෙකම ගැනීමට ය. තරුණයාගේ මේ අදහස රජතුමා පුදුමයට පත් කරන සුලු විය. අනතුරුව ඔහු ඇමතූ රජතුමා ‘තරුණය, මම ඔබට සිටු තනතුරක්, ප්‍රධාන සිටු තනතුරක් දෙන්නෙමැ’යි කියා, මසුරන් භාගය වෙනුවෙන් යන වෙහෙසකර ගමන නවත්වා දමන ලෙස, තරුණයාගෙන් ඉල්ලා සිටියේය. එහෙත් තරුණයා ඊට අදි-මදි කෙළේය. එයින් පසු රජතුමා විවිධ තනතුරු යෝජනා කරමින්, තරුණයා පොළඹවන්නට උත්සාහ ගෙන අවසානයේදී සිය රටින් භාගයක් සහිතව ‘යුවරජ’ තනතුර පිරිනමන්නට කැමති බව දන්වා ‘ගමන නවත්වන්නැ’යි කී කල්හි, තරුණයා ඊට එකඟ විය. අනතුරුව රජතුමා ස්වකීය ඇමතිවරුන් අමතා, ‘තෙපි මගේ මේ හිතවතාගේ උඩුරැවුල සකස්කොට, ඔහු නහවා අලංකාර වූ ඇඳුම් හඳවා, සුදුසු අබරණ පළඳවා, පෙරළා රැගෙන එවු යැ’යි අණ කෙළේය. ඇමැතිවරු ද රජු කී ලෙසම කළහ. රජතුමා සිය රාජ්‍ය කොටස් දෙකකට බෙදා වෙන්කොට, තම හිතවතාට එයින් එක් කොටසක් සමග යුවරජ තනතුර පිරිනැමීය. සමහරු, ‘රජුගෙන් ඒ සියල්ල ගත් තරුණයා තමා උපයා ගත් අඩමස්සට ඇති ආශාවෙන්, ඒ වෙනුවෙන් උතුරු පෙදෙස බලා ගියේ යැ’යි කියති. ඒ කෙසේ වෙතත්, එතැන් පටන් ඔහු ‘අඩමස්සේ රජතුමා’ යැයි ප්‍රසිද්ධ විය. මෙසේ මේ අගරජතුමාත්, යුවරජතුමාත් යන දෙදෙනා ම ඉතා සමගිව සතුටින් යුතුව රාජ්‍යය විචාළහ. කිසියම් දිනෙක මේ දෙදෙනා එක්ව, උයන්කෙළියට ගියහ. එහිදී ක්‍රීඩාවෙන් වෙහෙසට පත්වූ, මහරජතුමා වන උදය රජතුමා අඩමස්සේ රජු න යුවරජුගේ ඇකයේ හිස තබාගෙන, වැදහොත්තේය. මෙසේ රජු නින්දට වන් කල්හි, පරිවාර ජනයා විනෝද වනු සඳහා උයනෙහි, ඒ ඒ තැන් කරා ගියහ.
වටපිට කිසිවකුත් නැති බව තේරුම් ගත් යුවරජතුමා මහරජු දෙස බලා ‘මට මේ යුවරජ කමෙන් විතරක් ඇති ප්‍රයෝජනය කුමක්ද? තව කෙතෙක් කල් මහරජකම බලාගෙන සිටිය හැකිද? එබැවින් මම මොහු මරා අගරජු වන්නෙමි’යි කල්පනා කොට, සිය කඩුව ඉවතට ඇද, පහර දෙන්නට සූදානම් වී, මඳකට නැවතී ‘මේ රජතුමා දුප්පත් අසරණ මිනිසකු වන මට, තමා හා සමකොට සලකා, මහත් වූ ඉසුරු ලබා දී, රටින් ද අඩක් පවරා දී, යුවරජ තනතුර ද දුන්නේය. එබඳු වූ සම්පත් ලබාදුන් උත්තමයකු මැරීම නොව, මරන්නට සිතීම ද මහා අපරාධයකැ’යි මැනවින් සිතා බලා සිහිය පිහිටුවාගෙන, සිය කඩුව කොපුවේ ලා ගත්තේය. නැවත මද වේලාවක දී ඒ සිතිවිල්ල ම ඔහුට ඇති වී, නැවත වරක් කඩුව ඉවතට ඇද ගත්තේය. එවිට ද මහරජුගේ ගුණ සිහිපත් කළ යුවරජතුමා, පෙර මෙන් සිය කඩුව කොපුවේ ලා ගත්තේය. අනතුරුව මදක් කල්පනා කළ ඔහු ‘මේ මගේ සිත නැවත නැවතත් මා පව්කම්හි යෙදවීමට උත්සාහ දරයි. එබැවින් මා ප්‍රවේශම් විය යුතු යැ’යි සිතා, සිය කඩුව ඉවතට විසි කෙළේය. ඉන්පසු මහරජු ඇහැරවා නැගිට්ටෙව්වේය. අනතුරුව ‘දේවයිනි, මට සමාවනු මැනවැ’යි කියා, රජුගේ දෙපා මුල ඇද වැටුනේය. මෙයින් පුදුමයට පත් රජතුමා, ‘හිතවත, මට ඔබෙන් වූ වැරැද්දක් නැහැ නොවේදැ’යි ඇසීය. ‘ඇත රජතුමනි, ඔබ නිදිගත් කල්හි, මම ඔබට මේ මේ දෑ කරන්නට උත්සාහ කෙළෙමැ’යි සියලු විස්තර නො වළහා රජුට කීයේය. සියල්ල අසා සිටි මහරජතුමා එසේ වී නම්, මිත්‍රය, මම ඔබට සමාව දෙමි. එහෙත් ඔබ කැමැති නම්, අගරජු වී රාජ්‍යය කරව. මම යුවරාජයා වී ඔබට උපකාර කරන්නෙමැ’යි කීවේය. ‘දේවයිනි, මට මේ රජකමෙන් ප්‍රයෝජනයක් නැත. මට ඇති වූ මේ තණ්හාව මා අපායවලට තල්ලු කරන්නෙකි. එහි උපත ලබා දෙවන්නෙකි. එබැවින් දේවයිනි, ඔබ මට දුන් මේ යුවරජ තනතුර, ඔබතුමා මා ගනු මැනව. මම පැවිදි වන්නෙමි. කාමයේ මුල මා විසින් දක්නා ලදි. කාමය වූ කලී සිතන සිතන තරමට, වැඩෙන දහමකි. එබැවින් මම මේ මොහොතේ පටන්, කාමය ගැන කිසිවිටෙක නොසිතන්නෙමි’යි, කී යුවරජතුමා උදානයක් ප්‍රකාශ කරමින් මෙසේ කීවේය.
4. කාමය, මම තගේ ආරම්භය දුටුවෙමි. කාමය නුඹ ආශා සහිත හැඟීම්වලින් උපන්නෙහිය. එබැවින් කාම හැඟීම් (නැවත) නො සිතන්නෙමි. එවිට නුඹ නූපදින්නෙහිය.
මෙහි **‘එවං’** යනු ‘මෙසේ මාගේ සිත තුළ’ යන අර්ථයි. **‘න හොහිසි’** යනු ‘නූපදන්නෙහි ය’ යන අර්ථයි.
මෙසේ කී එතුමා, තවද, කාම සම්පත්හි ඇලී, කල්ගෙවන මහජනයා දෙසට හැරී, ඔවුන්ට ධර්මය දේශනා කරමින් මෙසේ පැවසීය.
5. මඳක් වුවත් කාමයෙන් වැඩක් නැත. බොහෝ කාමයන්ගෙන් වුවත්, තෘප්තියට පත් නොවේ. බාල (තොදොල්) වචන විපතට පමුණුවයි. (දහමින්) පෝසණය වූ තැනැත්තා මෙය තේරුම් ගන්නේය.
මෙහි **‘අහහා’** යනු සංවේගය ප්‍රකාශ කිරීමෙකි **‘ජග්ගතො’** යනු ‘පෝෂණය කරන්නා’ය. මින් කියන ලද්දේ මේ අර්ථය යි. ‘මහරජතුමනි, මේ මහජනයාට මඳ වූ ද, වස්තුකාම, ක්ලේශකාමයෙන්ගෙන් ප්‍රයෝජනයක් නැතැයි, දත යුතුව ඇත. බොහෝ කාමයන්ගෙනුත් සෑහීමට පත් නොවේ. ‘අහෝ! මේ මාගේ රූපයෝ ය. මේ මාගේ ශබ්දයෝ යැ’යි කීම් වශයෙන්, මෝඩ වචන කථා කිරීමත් කාමයන් නිසා ම සිදු වේ යැ’යි මේ සම්බන්ධයෙන් විදර්ශනා වඩා, බෝධිපාක්‍ෂික ධර්මයන් වැඩීම් වශයෙන් භාවනාවෙහි යෙදී, තමා ම පෝෂණය කරගන්නා කුලපුත්‍රයා, වෙසෙසින් දැන, ප්‍රහාණය කළයුතු දෑ ලෙස, කාමයන් ගැන අවබෝධ කොට ගන්නේ ය. එසේ අවබෝධ කොටගෙන කාමයන් දුරු කරන්නේය’ යන අර්ථයි.
මෙසේ යුවරජතුමා මහජනයාට දහම් දෙසා, උදය රජතුමාට තමා එතෙක් දැරූ යුවරජ තනතුර බාරකොට, කඳුළු පිරි මුහුණින් යුතුව මහජනයා හඬා වැටෙද්දී, සියලු සම්පත් හැර දමා, හිමාලය බලා ගොස්, එහි දී ‘සෘෂි පැවිද්දෙන් පැවිදිව, ධ්‍යාන හා අභිඥා ඉපිද වූයේය. මෙසේ ඔහු පැවිදි වූ කල්හි, උදය රජතුමා ඒ උදානය සම්පූර්ණ උදානයක් බවට පත්කරමින් මෙසේ පැවසීය.
6. උදය නම් වූ මම, ඉතා උසස් තත්ත්වයක් ම ලැබුවෙමි. මෙය මාගේ අල්ප වූ කර්මයක විපාකයයි. යමෙක් කාමරාගය දුරුකොට පැවිදි වීද? ඒකාන්තයෙන් එය තරුණයාට ලැබුණු, මහත් වූ ලාභයෙකි.
මෙහි **‘උදයො’** යනු ‘තමා සඳහා කියන ලද්දෙකි.’ **‘මහත්තපත්තං’** යනු ‘මහත් භාවයට පත්, විශාල ඉසුරුකට පත්වූයෙමි’ යන අර්ථයි. **‘මාණවස්ස’** යනු ‘යමෙක් කාමරාගය දුරුකොට, පැවිදි වීද? එය මාගේ යහලු මිතුරාට, මනා වූ ලාභයෙක්, යන අදහසින් ම කීයේය’ යන අර්ථයි.
රජතුමාගේ මේ ගාථාවේ අර්ථය කිසිවකුට නොතේරුණි. ඉක්බිති කිසියම් දවසක රජුගේ අගමෙහෙසිය මේ ගාථාවේ අර්ථය රජුගෙන් විචාළාය. රජතුමා ඇයට එය නො කීයේය. මේ රජුට ‘ගංගමාල’ නමින් නහාපකයෙක් (රජු නහවා, කොණ්ඩය සකස්කොට, රැවුල කපා අන්දම් තබන්නෙක්) විය. කිසියම්දිනෙක රජුගේ රැවුල කැපීමට පැමිණි ඔහු, දැළි පිහියෙන් රැවුල කපා, අඬුවකින් ලෝම උදුරයි. රැවුල කපන කල්හි, රජුට සුවයක් දැනේ. ලෝම උදුරන කල්හි, රජුට දැනෙනුයේ දුකකි. මේ නිසා රැවුල කපන අවස්ථාවලදී, එය සිදුකරන ගංගමාලට වරයක් දීමට පවා රජුට සිත්වේ. එහෙත් ලෝම ගලවනවිට ගංගමාලගේ හිස ගසා දැමීමට රජුට සිතේ. දිනෙක රජතුමා සිය දේවියට කථාකොට, ‘සොඳුර, අපේ වැඩකරන, ගංගමාල මෝඩයෙකි’යි කියා, එසේ කීමට හේතු ද දැක්වීය. එවිට දේවිය ‘රජතුමනි, ගංගමාල ගැන අපි කුමන පියවරක් ගනිමුදැ’යි ඇසුවාය. ‘දේවිය, පළමුව ලෝම උදුරා, දෙවනුව රැවුල කැපීමට ඔහුට උපදෙස් දෙව’යි, රජතුමා සිය මෙහෙසියට කීවේය. රාජදේවිය ද, ගංගමාල කැඳවා, ‘දරුව, අදින් පසු රජුගේ රැවුල කපනවිට, පළමුව ලෝම උදුරා, පසුව රැවුල කපව’යි උපදෙස් දී, තවදුරටත් කථා කරමින් ‘මා කී ලෙසින් ඔබ වැඩකටයුතු සිදුකළොත්, රජතුමා ඔබට වරයක් පිරිනමනු ඒකාන්තය. එවිට ඔබ ඔබේ ඒ වරය ලෙසට, රජු කී උදාන ගාථාවේ අර්ථය කියා දෙන ලෙස, ඉල්ලා සිටුව. ඉන්පසු මම නුඹට බොහෝ ධනය දෙන්නෙමැ’යි දේවිය ගංගමාලට කීවාය. ගංගමාල ද ‘යහපතැ’යි කියා දේවියට උත්තර දී, දේවියගේ අදහස පිළිගෙන, රජුගේ රැවුල කපන දිනයේ දී, දේවියගේ උපදෙස් අනුවම ක්‍රියා කෙළේය. එවිට රජතුමා ගංගමාල අමතා, ‘දරුව, නුඹ පෙර නොකළ දෙයක් අද කෙළේ නොවේදැ’යි කීයේය. ‘දේවයිනි, නහාපකයෝ නම්, පෙර නොකළ දේවල්ම කරන්නෝ වෙතැ’යි කියා, සිය රාජකාරිය නිම කෙළේය. ඉන් ගංගමාල කෙරෙහි අතිශයින් සතුටට පත් රජතුමා, ‘දරුව, නුඹ කැමති වරයක් ගනුව’යි කීයේය. ‘දේවයිනි, මට අන් කිසිවක් උවමනා නැත. ඔබතුමා කී උදාන ගාථාවේ අර්ථය මට කියාදෙනු මැනවැ’යි රජුගෙන් ඉල්ලා සිටියේය. රජතුමා තමා පෙර භවයක දුප්පත් ව ඉපදී හුන් කල, සිදුකළ කටයුතු ප්‍රසිද්ධියේ කීමට ඇති ලජ්ජාව නිසා, ‘දරුව, ඔය ඔබ ඉල්ලූ වරයෙන් ඔබට කවර ප්‍රයෝජනයක්ද? එබැවින් අනෙකක් ගනුව’යි කීය. ‘දේවයිනි, මට මෙය ම දෙනු මැනවැ’යි ඔහු එය ම ඉල්ලා සිටියේය. රජතුමා ද මුසාවාදයට බියෙන් ‘යහපතැ’යි කියා පිළිගෙන, ‘කුම්මාසපිණ්ඩ’ ජාතකයෙහි දැක්වූ පරිද්දෙන් සියල්ල සකස්කොට, සරසා රුවන් පලගත් පනවා, එහි වාඩි වී, ‘ගංගමාලය, මට මීට පෙර භවයෙහි දී, මේ නුවර ම ඉපදුනෙමැ’යි ආදි වශයෙන් සියලු විස්තර හා ස්වකීය ක්‍රියාවන්, නොවළහා විස්තර කොට කියා, ‘මේ කාරණය නිසා ගාථාවෙන් අර්ධයක් කීවෙමි’යි දක්වා, ‘මාගේ මිතුරා පැවිදි වූයේය. පමා වූ මම තවම රාජ්‍යය විචාරමි’යි කියා, ‘එම කාරණය නිසා, පසුව ගාථාවේ ඉතිරි අර්ධය කීවෙමැ’යි මෙසේ උදානයේ අර්ථය පැහැදිලිකොට කීයේය.
මෙය ඇසූ ගංගමාල ‘අඩ පෙහෙවස් සමාදන් වීමකින් රජු විසින් මේ සා විශාල සම්පත්තියක් ලබන ලදි. එබැවින් කුසල් නම්, කළ යුතු ම යැ’යි කල්පනා කොට, ‘මම ද පැවිදි ව, මට ම පිහිටක් කරගන්නෙම් නම්, ඉතා යෙහෙකැ’යි සිතා, ඤාති සම්පත් හා භෝග සම්පත් යන සියල්ල හැරදමා, රජුගෙන් පැවිද්දට අනුමැතිය ද ලැබ, හිමවතට ගොස්, සෘෂි පැවිද්දෙන් පැවිදිව, තිලකුණු නිමිති කොටගෙන, විදසුන් වඩා, ‘පච්චේක බෝධි’ ඤාණයට පත්ව, සෘද්ධි බලයෙන් ලැබුණු පා සිවුරු දරාගෙන, ‘ගන්‍ධමාන’ පර්වතයෙහි වසර පහක් වාසය කෙළේය. ඉන්පසු කිසියම් දිනෙක ‘බරණැස් රජතුමා බලන්නෙමැ’යි, අහසින් අවුත්, රාජකීය උද්‍යානයෙහි මඟුල් ගල්තලාව මත, මේ අභිනව පසේ බුදුරජාණන් වහන්සේ වැඩහුන් සේක. උන්වහන්සේ හැඳින ගත් උයන්පල්ලා, වහා ගොස් රජුට ඒ බව දැනුම් දුන්නේය. ඒ ඇසූ රජතුමා ‘පසේ බුදුරදුන් වඳින්නෙමැ’යි රජමැදුරෙන් නික්ම, ඉතා වේගයෙන් උයන වෙත පැමිණියේය. රජතුමාගේ මව් බිසව ද පුතා සමග ම උයනට ගියාය. උයනට ගිය රජතුමා පසේ බුදුරදුන්ට වැඳ, එකත්පස්ව සිය පිරිස ද සමග හිඳ ගත්තේය. රජු සමග පිළිසඳර කථාකරන, පසේබුදුරජාණන් වහන්සේ, ‘කිමෙක්ද, බ්‍රහ්මදත්තය, අප්‍රමාදීව දැහැමින්, රාජ්‍යය විචාරන්නෙහිද? දානාදි වූ පින්දහම්, කරන්නෙහිදැ’යි රජුට කුල නාමයෙන් ආමන්ත්‍රණය කොට, පිළිසඳර කථාබස් කළ සේක. මෙය අසා සිටි රජුගේ මව ‘හීන ජාතියක උපන් මොහු කුණපයෙහි ඇලී කටයුතු කළ නහාපක මිනිසකුගේ පුතෙකි. තමාගේ තරම තේරුම් නොගත් මොහු, පෘථිවියට අධිපති, උපතින් ම ක්‍ෂත්‍රිය වූ, මාගේ පුතාට බ්‍රහ්මදත්ත යැයි කියා, නමින් ආමන්ත්‍රණය කෙරේයැ’යි කිපී මෙසේ පැවසුවාය.
7. තපසින් පව්කම් දුරු කෙරෙති. තපසින් කරණවෑමි බව, කුඹල් බව දුරු කෙරෙති. ගංගාමාලය, අද තපෝ ගුණයෙන් මැඩ, ‘බ්‍රහ්මදත්තයැ’යි නමින් ඇමතුවෙහිද?
මෙලොව සත්ත්වයෝ තම-තමන් උපදවා ගත්, තපෝ ගුණයෙන් පව්කම් දුරු කෙරෙති. ගංගමාල, ඔබ ඔබේ තපසින් මැඩ, මගේ පුතා වන රජුට ‘බ්‍රහ්මදත්ත යැ’යි නම කියා අමතන්නෙහිද? එය ඔබට සුදුසුද? යන අර්ථයි.
මෑණියන්ගේ මේ කථාව අසා සිටි රජතුමා, වහා මෑනියන් වළකා, පසේබුදුරදුන්ගේ ගුණ ප්‍රකාශ කරමින්, මේ අදහස් පැහැදිලි කෙළේය.
8. මේ ඉවසීමේ හා ශීලයේ විපාකය යි. එය මේ භවයේදී ම, බලනු මැනව. යමෙක් සියලු ජනයාගේ වන්දනයට පාත්‍ර වේද? රාජකීයයන්, ඇමැතියන් සහිතව, එතුමාට නමස්කාර කරමු.
මෙහි **‘ඛන්තිසෝරච්චස්ස’** යනු ‘ඉවසීම නම් වූ ක්‍ෂාන්තියේ ද, සුරත භාවයේ ද’ යන අර්ථයි. **‘තං වන්දාම’** යනු ‘දැන් රාජකීයයන් සහිතව ඇමැතියන් සහිතව, අපි සියලුදෙනා ම එතුමාට වඳිමු. ‘මෑණියෙනි, ඉවසීමේ හා ශීලයේ, විපාකය බලනු මැනව.’ යන අර්ථයි.
රජතුමා සිය මව වැළැක්වූ, නමුදු සෙසු මහජනයා හුන් තැන්වලින් නැගිට, ‘දේවයිනි, මෙබඳු වූ හීන ජාතියහෙි උපන් අයකුට, ඔබවහන්සේට නමින් ඇමතීම නුසුදුසු ම යැ’යි කීහ. එවිට රජතුමා මහජනයා ද, වළක්වාලමින්, පසේබුදුරදුන්ගේ ගුණ වර්ණනා කරමින් මෙසේ කීයේය.
9. මෞන පථයන්හි හික්මෙන, මුනිවරයකු වූ ගංගමාල උතුමාට, කිසිවක් නොකියවු. (යම් කෙනෙක්) යම් (සසර සයුරක්) තරණයකොට, ශෝකය දුරුකොට, සැරිසරද්ද, මේ උතුමා, ඒ සයුර තරණය කෙළේය.
මෙහි **‘මුනි’** යනු ‘අගාරික-අනගාරික-සේඛ-අසේඛ, පසේ මුනිවරු අතුරෙන්, එක් පසේ මුනිවරයකු යන අර්ථයි. **‘මොනපථෙසු සික්ඛමාන’** යනු පූර්වභාග ප්‍රතිපදාවට අයත්, බෝධිපාක්‍ෂික ධර්ම සංඛ්‍යාත වූ, මෞන පථයන්හි හික්මෙන’ යන අර්ථයි. **‘අණණවං’** යනු ‘සසර සමුදුර’ යි.
මෙසේ කී රජතුමා පසේ බුදුරදුන්ට වැඳ, ‘ස්වාමීනි, මාගේ මෑණියන්ට සමාවනු මැනවැ’යි කීයේය. ‘මහරජතුමනි, මම ඇයට සමාව දෙමි. ‘ස්වාමීනි, මේ රාජකීය පිරිසට ද, සමාවනු මැනවැ’යි කී රජතුමා, පසේබුදුරදුන් සමා කරවාගෙන, තමා ඇසුරේ වසන ලෙසට, පසේ බුදුරදුන්ගෙන් ඉල්ලා සිටියේ ය. එහෙත් පසේ බුදුරජාණන් වහන්සේ, රජුට ඒ සඳහා කිසිදු ප්‍රතිඥාවක් නොදී, රජු ඇතුළු පිරිස බලා සිටිද්දීම, අහසට පැන නැගී, අහසේ සිට රජුට ඔවදන් දී, ගන්‍ධමාදන පර්වතය බලා වැඩි සේක.
බුදුරජාණන් වහන්සේ මේ ධර්ම දේශනාව ගෙනහැර දක්වා, ‘උපාසකවරුනි, පෙහෙවස් සමාදන් වීම නම්, මෙසේ කළයුතු වන්නේ යැ’යි, වදාරා ජාතකය නිමා කළ සේක. එදා පසේ බුදුරජාණන් වහන්සේ පිරිනිවන් පෑ සේක. අඩමස්සේ රජතුමා, ආනන්ද තෙරණුවෝය. මෑණියෝ නම්, මහාමායා දේවිය ය. අගමෙහෙසිය නම්, රාහුල මාතාවය. උදය රජු වූ කලී, ‘මම ම යැ’යි බුදුරජාණන් වහන්සේ, තමන් වහන්සේ දක්වා වදාළ සේක.
**‘ධම්මො භවෙ හතො හන්ති’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ දෙව්රම් වෙහෙර වැඩවාසය කරන සේක්, දෙව්දතුන්ගේ ‘පොළොව පලා යාම’ නිමිති කොටගෙන වදාළ සේක. එදිනම දම් සභාවෙහි රැස් වූ භික්‍ෂූහු ‘ඇවැත්නි, දෙව්දත් තෙමේ මුසාබස් කියා පොළොව පලා අවීචියට ගොස්, එහි උපත ලැබුවේ යැ’යි, මෙසේ ඒ ගැන කතා කරමින් හුන්හ. එවිට එතැනට වැඩි බුදුරජාණන් වහන්සේ, භික්‍ෂූන් සාකච්ඡා කළ කරුණු ඔවුන්ගෙන් ම අසා දැන, ‘මහණෙනි, දෙව්දතුන්ට මුසා බස් කීම නිසා පොළොව පලා යාමට සිදු වූයේ දැන් මතු නොව, පෙර ද ඔහු බොරුව හේතු කොටගෙන ම පොළෝ ගැබ තුළට පිවිසියේ ම යැ’යි වදාරා මේ අතීත කතාපුවත මෙසේ ගෙනහැර දැක්වූ සේක.
පෙර ප්‍රථම කල්පයෙහි ‘මහා සම්මත’ නමින් රජෙක් පහළ ව, වසර අසංඛ්‍යයක් ආයු වින්දනය කෙළේය. ඔහුගේ පුතා ‘රෝජ’ නමි. රෝජගේ පුතා ‘වරරෝජ’ ය. ඔහුගේ පුතා ‘කල්‍යාණ’ නමි. කල්‍යාණගෙ පුතා ‘වරකල්‍යාණ’ ය. ඔහුගෙ පුතා ‘උපෝසථ’ ය. උපෝසථගේ පුතා ‘වරඋපෝසථ’ නමි. වරඋපෝසථට ‘මන්ධාතු’ නමින් පුතෙක් විය. ඔහුගේ පුතා ‘උපචර’ ය. ‘අපචර’ යනු ද ඔහුටම කියන තවත් නමෙකි. ඔහු ‘චේතිය රටේ ‘සොත්‍ථිවතී’ නුවර රජකම් කෙළේය. ඔහු චතුර්විධ සෘද්ධියෙන් සමන්විත රජෙකි. පොළොවට ඉහළින් හැසිරිය හැකි ඔහු, අහසින් යා හැකි පුද්ගලයෙකි. කඩු අතින් ගත් දිව්‍ය පුත්‍රයෝ සිවුදෙනෙක්, සිවු දිසාවන්හි සිට මේ රජු රකිති. රජුගේ සිරුරින් නිති සඳුන් සුවඳ වහනය වෙයි. ඔහුගේ මුවින් උපුල් මල් සුවඳ හමා යයි. රජුගේ පුරෝහිත තනතුර දැරුවේ ‘කපිල’ නම් බ්‍රාහ්මණ උතුමෙකි. කපිල බමුණාට ‘කෝරකලම්බ’ නමින් බාල සොයුරෙක් විය. ඔහු රජු සමග එකම ආචාර්යවරයකු ළඟ ශිල්ප උගත්තෙකි. කුඩා කල සිටම, එක්ව හැදී වැඩුණු රජුගේ මිතුරෙකි. ඒ මිතුරුකම නිසා කුමාර කාලයේ දී ම ඔහු තම මිතුරා අමතා, ‘මම කවදා නමුත් මේ රටේ අගරජු වන්නෙමි. එදින මම ඔබ මගේ පුරෝහිතයා කොට ගන්නෙමැ’යි කියා, කෝරකලම්බට පොරොන්දු විය. එහෙත් ඔහු රාජ්‍යයට පත්වූ නමුදු, තම පියරජතුමාගේ පුරෝහිතයා වන කපිල බමුණා. පුරෝහිත තනතුරින් පහකිරීමට අපොහොසත් විය. පුරෝහිතතුමා, රජුට සේවය කිරීම සඳහා රජමැදුරට පැමිණෙන කල්හි, ඔහු කෙරෙහි ගෞරවයෙන්, සැලකිලි දක්වන්නට රජුට සිදුවිය. පුරෝහිත බමුණා ද රජුගේ තමාට ඇති ගෞරවය හා සැලකිලි ප්‍රමාණවත් කොට ගෙන, ‘නියම රජයක් නම්, සමවියේ ඇති අය විසින් මැනවින් ආරක්ෂා කොටගත යුත්තකි. එබැවින් මම රජුගෙන් අසා බලා පැවිදි වන්නෙමැ’යි සිතා, රජු හමුවට ගොස්, දේවයිනි, මම දැන් මහලුය. මට තරුණ පුත් කුමරෙක් ද ඇත. ඔහු පුරෝහිතයා කරගනු මැනව. මම පැවිදි වන්නෙමැ’යි කීය. මෙසේ රජුගේ අනුමැතිය ලැබූ, කපිල බමුණා සිය පුත්‍ර කුමාරයා මාලිගාවට කැඳවා ගෙනැවිත් ඔහු පුරෝහිත තනතුරෙහි පිහිටුවා, ඉන් අනතුරුව රාජකීය උද්‍යානයට පිවිස, සෘෂි පැවිද්දෙන් පැවිදිව, ධ්‍යාන හා අභිඥා උපදවා ගෙන, සිය පුතු ඇසුරනේ යැපෙමින් ඒ උයනෙහිම වාසය කෙළේය.
මේ අතර කෝරකලම්බක තෙමේ, සිය වැඩිමල් සොයුරා ගැන කල්පනා කරමින්, ‘මොහු පැවිදි වූ මුත් ඔහුගේ තනතුර මට ලබා නොදුන්නේ යැ’යි, සිය සහෝදරයා කෙරෙහි වෛර බැඳගෙන, තරහින් කාලය ගත කෙළේය. කිසියම් දිනෙක රජු හමුවට ගිය ඔහු, රජු සමග සුව-දුක් කතා කරමින් සතුටු සාමීචියේ යෙදුණේය. එහිදී රජතුමා, ‘හිතවත් කෝරකලම්බක, ඔබ තවම පුරෝහිත තනතුරට පත් නොවූයෙහි දැ’යි ඇසීය. ‘එසේය දේවයිනි, පුරෝහිත තනතුරේ අයිතිය ඇත්තේ මාගේ සහෝදරයාටය. ‘හිතවත, ඔබේ සොයුරා පැවිදි වූයේ නොවේද? ‘එසේය දේවයිනි, පුරෝහිත තනතුරේ අයිතිය ඇත්තේ මාගේ සහෝදරයාටය. ‘හිතවත, ඔබේ සොයුරා පැවිදි වූයේ නොවේද? ‘එසේය දේවයිනි, ඔහු පැවිදි වූයේ පුරෝහිත තනතුර සිය පුතුට දීමෙන් අනතුරුවය. ‘හිතවත, එස් වී නම්, ඒ තනතුර ඔබ බාරගෙන කරන්න. ‘දේවයිනි, ප්‍රවේණියෙන් පැමිණෙන තනතුරකින් එනම් මගේ සොයුරාට ඇති අධිකාරියෙන්, ඔහු පහකොට, එය මාගේ අයිතියට ගැනීම, කිසිසේත් නො කළ හැක්කකි. ‘එසේ නම් හිතවත, මට නුඹ, වැඩිමහලු පුද්ගලයා බවට, ප්‍රකාශයට පත්කොට, ඔබේ වැඩිමහල් සොයුරා, බාලයා බවට ප්‍රකාශයට පත් කරන්නෙමි.’ ‘දේවයිනි, එය කෙසේ නම් කළ හැක්කක්ද?’ ‘හිතවත, එය කළ හැක්කේ මුසාවාද කීමෙනි.’ ‘දේවයිනි, මාගේ සහෝදරයා මහත් වූද, විස්මයජනක වූ ද, පුදුම සහගත හැකියාවන්ගෙන් සමන්විත විද්‍යාධරයෙකි. ඒ බව ඔබවහන්සේ නො දන්නා සේක්ද? ඔහු නැති දේ මවා පෙන්වීමෙන් ඔබ මුළා කරන්නේය. ඔබ ආරක්ෂා කෙරෙන දේව පුත්‍රයන් සිවුදෙනා පවා, අතුරුදහන් වූවන් මෙන්, ඔබට පෙනෙන්නට සලස්වන්නේය. ඔබේ කයෙන් හා මුවෙන් හමා විහිදෙන සුවඳ දුඟදක් මෙන් කරන්නේය. එපමණක් නොව ඔබ අහසින් ඇද දමා, බිම හෙළූ තැනැත්තකු මෙන්, කරන්නේය. එයින් නොනැවතී ඔබ පොළොවට පිවිසෙන්නකු බවට මවා පෙන්වන්නේය. එවිට ඔබතුමා ඔබේ කතාවෙහි ස්ථිරව පිහිටා සිටින්නට, අපොහොසත් වන්නෙහිය.’ ‘හිතවත, ඔබ මට මෙසේ අනතුරු හැඟවීම් නො කරව. මම එය ඔබට සිදුකොට ම, පෙන්වන්නෙමි.’ ‘දේවයිනි, ඔබවහන්සේ එය කවදා නම් කරන සේක්ද?’ ‘මම එය අදින් සත්වැනි දිනයේ කරන්නෙමැ’යි රජතුමා කීයේය. සතියක් ඇතුළත මේ කතාව, මුළු නුවර පුරා පැතිර ගියේය. රටේ විවිධ උදවිය, මේ ගැන නොයෙක් කතා කීහ. ‘අපේ රජතුමා මුසාවාද කියා, වැඩිමහල්ලකු ලාබාලයකු කරන්නේය. එසේ කොට පුරෝහිත තනතුර, බාලයාට ලැබෙන්නට සලස්වන්නේය. මේ මුසාවාදය යනු කුමක්ද? කෙබඳු දෙයක්ද? මුසාවාදය නම්, නිල් පැහැති හෝ කහ පැහැති හෝ දෙයක්ද? නැතිනම් එය වෙනත් කෙබඳු පැහැයක් ඇති දෙයක්දැ’යි, මෙසේ මහජනයාට මේ මුසාවාදය, විවිධ පරිකල්පනාවන් උපදවන්නක් විය. එසේ වීමට හේතුව එවකට ලෝකය සත්‍යවාදී අදහස්, ප්‍රකාශ කරන කාලයක් වීමයි. ‘මුසාවාදය නම් මෙබඳු යැ’යි, කිසිකෙනෙක් නොදත්හ.
ඒ නිසා පුරෝහිත පුත්‍රයා, රටේ පැවැති මේ කතාව අසා, සිය පියා වන කපිල තවුසා හමුවට ගොස්, ‘පියාණෙනි, රජතුමා මුසාබස් කියා ඔබ බාලයා බවට පත්කොට, අපේ ප්‍රවේණිගත පුරෝහිත තනතුර, මාගේ සුලු පියාට දෙන්නේ යැ’යි කීයේය. ‘පුත, බොරු කියා අපේ තනතුර මගේ සොයුරාට ලබාදීම වූ කලී, රජුට ලේසි පහසු දෙයක් නොවේ. මෙය කරන්නට යන්නේ කවදාද?’ ‘පියාණෙනි, අදින් සත්වැනි දිනයෙහි, එය සිදුකිරීමට බලාපොරොත්තු වන බව සැලයි.’ ‘පුත, එසේ වීනම්, එදාට මට එය දැනුම් දෙවැ’යි, තාපසතුමා සිය පුතුට කීයේය. නියමිත දිනය උදාවිය. රටේ මහජනයා ‘මුසාවාදය බලන්නෙමු’යි රාජාංගනයට (රජමිදුලට) රැස්ව, මැසිපිට මැසි බැඳ, වාඩි වී බලා සිටියහ. තරුණ පුරෝහිත කුමාරයා ද, වහා ගොස් තම පියතුමාට ඒ බව දැනුම් දුන්නේය. රාජාභරණයෙන් අලංකාර වූ රජතුමා රජමැදුරෙන් නික්ම මහජනතාව මැද, රාජාංගනයෙහි අහසෙහි සිටියේය. තාපසතුමා ද අහසින් ම එතැනට අවුත්, රජුගේ ඉදිරියෙහි පත්කඩයක් එලා, ආකාශය මතය වාඩි විය. අනතුරුව තවුසා රජු අමතා, ‘මහරජතුමනි, ඔබ මුසාවාද කියා, ලාබාලයකු වැඩිමහල්ලකු කොට, ඔහුට පුරෝහිත තනතුර ප්‍රදානය කිරීමට කැමැත්තේය යන මෙය, කිමෙක්ද? සත්‍යයක්දැ’යි ප්‍රශ්න කරනු කැමැත්තේද? ‘ආචාරීනි, එසේය. එය මා විසින් ප්‍රකාශයට පත්කරන ලද්දකැ’යි රජතුමා උත්තර දුන්නේය. එවිට තාපසයා රජුට අවවාද කෙරෙමින් ‘මහරජතුමනි, මුසාවාදය නම්, ඉතා බැරෑරුම් ක්‍රියාවෙකි. ඇති ගුණ නසන්නකි. සිවු අපායන්හි, උපත ලබා දෙන්නකි. මුසාබස් කියන රජෙක් ධර්මය නසන්නෙකි. ධර්මය නසන ඔහු, තෙමේ ම වැනසේ යැ’යි කියා, මේ පළමු ගාථාව ප්‍රකාශ කෙළේය.
(මුසාවාදයෙන්) සත්‍ය ධර්මය ඒකාන්තයෙන් නැසේ. (එයින් බොරු කියන්නා ද) වැනසේ. (ධර්මය) නො නැසූ කල්හි, කිසිවක් නො නැසේ. එබැවින් ධර්මය නොනසන්න. ධර්මය නසන්නට ගොස් ඔබ විනාශයට පත් නොවන්න.
මෙහි **‘ධම්මො’** යනුවෙන් ‘වැඩිහිටියන්ට සැලකීමේ ධර්මය අදහස් කරන ලදි’ යන අර්ථයි.
මෙයින් නොනැවතුණු තවුස්තුමා තවදුරටත් රජුට ඔවදන් දෙමින් ‘මහරජතුමනි, ඉදින් ඔබ මුසාබස් කියන්නෙහි නම්, ඔබේ චතුර්විධ සෘද්ධීන් අතුරුදන් වන්නේ යැ’යි කියා, මෙසේ ද පැවසීය.
2. විමසන ලද ප්‍රශ්නයට යමෙක්, දැන දැන ම වැරදි පිළිතුරු සපයයිද? බොරු කියන ඔහු වෙතින් දෙවියෝ ඉවත් වෙති. ඔහුගේ මුවින් ද කුණු ගඳ වහනය වෙයි. සිටි තැනින් ද ඔහු ගිලිහෙයි.
මෙහි **‘අපක්කමන්ති දෙවතා’** යනු ‘රජතුමනි, ඉදින් ඔබ බොරුවක් කියන්නෙහි නම්, දිව්‍ය පුත්‍රයෝ සතරදෙනා ආරක්‍ෂක කටයුතු අතැර දමා, අතුරුදන් වන්නාහුය, යන අදහසින් මෙය කීය’ යන අර්ථයි. **‘පූතිකඤ්ච මුඛං වා’** යනු ‘ඔබේ මුවින් ද, කයින් ද, යන දෙතැනින් ම කුණු ගඳ වහනය වන්නේය, යන අදහසින් කීය’ යන අර්ථයි. **‘සකට්ඨානාච ධංසති’** යනු ‘අහසින් පහළට වැටී, පොළොවට පාත් වන්නේ යැයි, දක්වමින් මෙසේ කීය’ යන අර්ථයි.
තවුසාගේ මේ කතාව අසා, බියට පත්වූ රජතුමා කෝරකලම්බක දෙස බැලීය. එවිට ‘මහරජතමුනි, බිය නොවනු මැනව. මම මගේ අයියණ්ඩියගේ තරම, ඔබවහන්සේට කල් ඇතිවම කීවෙම් නොවෙම් දැ’යි, කෝරකලම්බකයන් රජු අස්වැසුවේය. එවිට රජතුමා කපිල සෘෂියාගේ වචනය අසා, තමා දරන අදහසම පෙරටු කරමින්, ‘ස්වාමීනි, ඔබ කනිටු සොයුරා වෙහිය. දෙටු සොයුරා නම්, කෝරකලම්බක යැ’යි කීය. රජුගේ මේ මුසාවාදයත් සමගම, දිව්‍ය පුත්‍රවරු සතර දෙනා, ‘මෙබඳු මුසාවාදියකු ආරක්‍ෂා නොකරන්නෙමු’යි කියා, අත්හි දැරූ කඩු පාමුලම හෙළා, අතුරුදන් වූහ. රජුගේ මුහුණ බිඳුනු කිකිළි බිත්තරයක් වැනි විය. වැසිකිළියක් විවර කළාක් මෙන්, රජු කෙරෙන් දුගඳ හමන්නට විය. කෙමෙන් අහසින් බිමට පාත් වූ, ඔහු පොළොව මත හිට ගත්තේය. චතුර්විධ සෘද්ධීහු අතුරුදන් වූහ. එවිට සෘෂිවරයා රජු අමතා, ‘මහරජතුමනි, බිය නොගන්න. ඉදින් දැන් ඔබ ඇත්ත කියන්නෙහි නම්, නැති වූ ඔබේ ඒ සියල්ල, නැවත ප්‍රකෘතිමත් කොට දෙන්නෙමැ’යි පවසා, මෙසේ ද කීය.
3. රජතුමනි, ඉදින් ඇත්ත කියන්නෙහි නම්, පෙර තත්ත්වයට පත් වන්නෙහිය. චේතිය රජතුමනි, ඉදින් (ඔබ) බොරු කියන්නෙහි නම්, පොළොවෙහි ම සිටිනු මැනව.
මෙහි **‘භූමියං තිට්ඨ’** යනු ‘දේවයිනි, බිම සිටිනු මැනව. නැවත අහසට පනින්නට, නොහැකි වන්නේය’ යන අර්ථයි.
තවදුරටත් රජු ඇමතූ සෘෂිවරයා, ‘මහරජතුමනි, ඔබේ පළමු මුසාවෙන් ම චතුර්විධ සෘද්ධීන් අතුරුදන් වූ බව සලකනු මැනව. දැන් වුවත්, අහිමි වූ දේවල් හිමිකර ගැනීමට, බැරිකමක් නැත. මා මෙසේ ඔබට කියා තිබියදීත්, ඔබ කල්පනා කළේ මා ඔබ රැවටීමට උත්සාහ ගන්නකු ලෙසය. එසේ කල්පනා කළ ඔබ, නැවත වරක් ඒ බොරුව ම කියා, පයේ වළලුකර දක්වාම, පොළොවට පිවිසියේය. මෙසේ කී තවුසා නැවත වරක් උත්සාහ කරමින්, ‘මහරජතුමනි, මෙය ද කල්පනාවට ගනු මැනවැ’යි කියා මෙසේ පැවසීය.
4. විමසන ලද ප්‍රශ්නයකට, යමෙක් දැන දැන ම වැරදි පිළිතුරු සපයයි ද, ඔහුගේ රටට, නොකල් වැසි වසී. (සුදුසු) කල්හි වැසි නොවසී.
මෙහි **‘තස්ස’** යනු ‘ඇසූ ප්‍රශ්නයට යමෙක් දැන දැන බොරු කොට, වෙනෙකක් කියයිද? ඒ රජුගේ විජිතයෙහි, සුදුසු කල්හි වැසි නොවැස, අකල්හි වැසි වසී’ යන අර්ථයි.
තවුසා මෙසේ කී නමුත්, එය ගණන් නොගත්, රජතුමා නැවත ඒ මුසාව ම කීයේය. එහි ප්‍රතිඵලයක් වශයෙන් රජුගේ කෙණ්ඩා තෙක් පොළොවෙහි කිඳී ගියේය. එය දුටු තවුසා, ‘මහරජතුමනි, මෙය ද සලකා බලනු මැනවැ’යි කියා, මේ ගාථාව කීයේය.
‘රජතුමනි, ඉදින් ඇත්ත කියන්නෙහි නම්, පොළොවට පිවිසෙනු මැනව.’
තවුසා රජුට මෙසේ අනතුරු හැඟවූ නමුත්, රජතුමා තෙවත වරටත්, ‘ස්වාමීනි, ඔබ කනිටු ය. ජ්‍යෙෂ්ඨයා නම්, කෝරකලම්බක යැ’යි, මුසාවාදයම කීයේය. ඒ හේතුවෙන් රජ දණ මඬල තෙක් පොළොවෙහි එරී ගියේය. එය දුටු තවුසා ‘මහරජතුමනි, මෙය ද සලකා බලනු මැනවැ’යි කියා ගාථා දෙකක් කීයේය.
විමසන ලද ප්‍රශ්නයට යමෙක් දැන දැන ම, වැරදි උත්තරයක් දේද? රජතුමනි, ඔහුගේ දිව උරගයකුගේ මෙන්, දෙකක් බවට පත්වේ.
7. ‘රජතුමනි, ඉදින් ඇත්ත කියන්නෙහි නම්, පෙර තත්ත්වයට පත් වන්නෙහිය. චේතිය රජතුමනි, ඉදින් බොරු කියන්නෙහි නම්, තව තවත් පොළොවට පිවිසෙනු මැනව.
මෙසේ කී තවුසා ‘රජතුමනි, දැන් වුවත් නැති වූ හැම දෙයක් ම, ලබාගත හැකිය. එබැවින් සත්‍යය ම කියනු මැනවැ’යි කීයේය. තවුසාගේ වචන නො පිළිගත් රජතුමා, ‘ස්වාමීනි, ඔබ බාලයා ය. වැඩිමහලු තැනැත්තා නම්, කෝරකලම්බක යැ’යි. සිවුවැනි වරටත් මුසා කියා, ඉඟටිය දක්වා පොළොවෙහි ගිලුනේය. අනතුරුව තාපසයා ‘මහරජතුමනි, මෙය ද සලකා බලනු මැනවැ’යි, කියා මෙසේ පැවසූය.
විමසන ලද ප්‍රශ්නයට යමෙක් දැන දැන ම බොරු පිළිතුරු සපයා ද? රජතුමනි, ඔහුට මාලුවකුට මෙන්, දිවක් නැති වේ.
9. ‘රජතුමනි, ඉදින් ඇත්ත කියන්නෙහි නම්, පෙර තත්ත්වයට පත්වන්නෙහිය. චේතිය රජතුමනි, ඉදින් ඔබ බොරු කියන්නෙහි නම්, තව-තවත් පොළොවට පිවිසෙනු මැනව.
මෙහි **‘මච්ඡස්සෙව’** යනු ‘උපනුපන් තන්හි මුසා කියන්නාට, කතා කිරීමට ප්‍රයෝජනවත් වන දිව, මාලුවකුට මෙන් අහිමි වේ. ගොළුවෙක්ම වේ’ යන අර්ථයි.
රජතුමා ඒ බොරුව ම, නැවත වතාවක් කියා, පෙකණිය තෙක් පොළොවෙහි කිඳා බැස්සේය. එය දුටු තවුසා ‘මහරජතුමනි, තවදුරටත් සිතා බලනු මැනවැ’යි කියා, මෙසේ පැවසීය.
විචාළ ප්‍රශ්නයට, යමෙක් දැන දැන ම බොරු කියයිද? ඔහුගේ පවුලෙහි ගැහැණුම උපදිති. පිරිමි නූපදිති.
11. රජතුමනි, ඉදින් ඇත්ත කියන්නෙහි නම්, පෙර තත්ත්වයට පත් වන්නෙහිය. චේතිය රජතුමනි, ඉදින් බොරු කියන්නෙහි නම්, තව තවත් පොළොවට බසිනු මැනව.
මෙහි **‘ථීයොව’** යනු ‘උපනුපන් තන්හි, මුසා කියන්නාට දූවරුම උපදිත්. පුත්තු නූපදිත්’ යන අර්ථයි.
තවුසාගේ මේ වචනය ද, තඹේකට නො සැලකූ රජතුමා, සවැනි වරටත් ඒ බොරුව ම කියා, තන මත්තක් දක්වා, පොළොවෙහි ගිලා බැස්සේය. මේ දුටු තවුසා එයින් පසු නොබැස, ‘දේවයිනි, මෙය ද සලකා බලනු මැනවැ’යි කියා, මෙසේ පැවසීය.
ඇසූ ප්‍රශ්නයට යමෙක් දැන දැන ම වැරදි දේ කියා ද, ඔහුට පුත්තු නො ලැබෙත්. පුතුන් ලැබුනත්, ඔවුහු තැන තැන යති.
13. ‘රජතුමනි, ඉදින් ඇත්ත කියන්නෙහි නම්, පෙර තත්ත්වයට පත් වන්නෙහිය. චේතිය රජතුමනි, ඉදින් බොරු කියන්නෙහි නම්, තවතවත් පොළොවට පිවිසෙනු මැනව.
මෙහි **‘පක්කමන්ති’** යනු ‘ඉදින් බොරුකාරයාට පුතුන් වෙතත්, ඔවුහු මව්පියන්ට උපකාර නොවී, පැන යති’ යන අර්ථයි.
පවිටු මිතුරකුගේ ඇසුර ලැබීමේ වැරැද්ද නිසා, තවුසාගේ වචනය ඉවත දැමූ රජතුමා, සත්වැනි වරටත් එයම කීයේය. එවිට ම රජු සිටි තැන පොළොවෙහි මහා විවරයක් ඇති විය. අවීචියෙන් ආ ගිනිදළුවක්, රජු පටලවාගෙන ඇතුළට ඇද ගත්තේය. ඒ අවස්ථාව නිමිති කොටගෙන, බුදුරදුන් වදාළ ගාථා දෙකක් පහත දැක්වේ.
පෙර මේ රජතුමා සෘෂිවරයකු නිසා (රජ) පැමිණ, ආකාශචාරීව සිට, දැනගෙනම, හීන භාවයට පත්ව, තමාගේ දුර්වලකමක් නිසා ම, පොළොවට පිවිසුණේය.
එබැවින් පඬිවරු, ඡන්‍දාදියෙන් අගතිගාමි වීම, නො පසසත්. දුෂ්ට සිත් නැත්තා, සත්‍යයයෙන් යුතු වචනම කියන්නේය.

මෙහි **‘සරාජා’** යනු ‘මහණෙනි, ඒ චේතිය රජු ම, පෙර ආකාශචාරීව සිට, සෘෂිවරයකු විසින් අභිෂේක කරන ලද නමුත්, පසුව තමා ම පිරිහී, කාලානුරූප ව, තමන් විසින් ම පොළොවට පිවිසියේය’ යන අර්ථයි. **‘තස්මා’** යනු ‘යම් හෙයකින් චේතිය රජ ඡන්දයෙන් අගතියට ගොස්, අවීචියට ගියේ ද, එබැවිනි’ යන අර්ථයි. **‘අදුට්ඨචිත්තො’** යනු ‘ඡන්‍දාදියෙන් දූෂිත නොවූ සිත් ඇත්තා, සත්‍යය ම කතා කරන්නේය’ යන අර්ථයි.
මෙසේ ‘චේතිය රජතුමා සෘෂිවරයාට නොමනා බස් හා මුසාබස් කියා, අවීචියට වැටුණේ යැයි, මහජනයා අතිශයින් බියට පත්විය. චේතිය රජතුමාට පුතණුවරු පස්දෙනෙකි. මේ අවස්ථාවේ තවුසා ළඟට පැමිණි ඔවුහු, තවුසාගේ දෙපා ළඟ වැටී, ‘ස්වාමීනි, අපට පිහිට වනු මැනවැ’යි කීය. එවිට තවුසා ‘දරුවනි, තොපගේ පියා දහම් නසා මුසා බස් කියා, සෘෂිවරයකුට දොස් නඟා, අවීචියට පිළිපන්නේය. ඔහු ධර්මය නැසූවෙකි. එබැවින් තොපට මෙහි විසීමට සුදුසු නැතැ’යි කියා, ඒ කුමාරවරුන් අතුරෙන් හැමට ම වඩා වැඩිමල් කුමාරයා ළඟට කැඳවා ‘දරුව, ඔබ නැගෙනහිර වාසල් දොරටුවෙන් නික්ම, සෘජුව ම ගමන්කොට, අවට විමසා බලන්න. එවිට කොතැනක දී හෝ මුළුමනින් සුදු පැහැති, ස්ථාන හතක් පොළොව ස්පර්ශ කෙරෙන, උතුම් ඇත් රාජයෙක්, ඔබට දක්නට ලැබෙන්නේය. ඒ සංඥාවෙන්, ඔබ එහි නගරයක් සකසාගෙන, එහි වාසය කරන්න. එය ‘හස්තිපුරය’ නම් වන්නේ යැ’යි කීය. දෙවනුව, දෙවැනි කුමරා ඇමතූ සෘෂිවරයා, ‘දරුව, නුඹ දකුණු වාසල්දොරින් නික්ම, සෘජු වම ගමන් කරන්න. එවිට ඔබට මුළුමනින් සුදු, අශ්ව රත්නයක් දක්නට ලැබෙනු ඇත. ඒ සුබ ලකුණින්, ඔබ එහි නුවරක් ඉදි කොටගෙන, එහි වසන්න. ඒ ඔබේ නුවර ‘අස්සපුර’ නම් වන්නේ යැ’යි කීය. තෙවැනි කුමාරයා ඇමතූ සෘෂිවරයා, ‘දරුව, නුඹ බටහිර වාසල් දොටුවෙන් පිටව, සෘජුව ඉදිරියට යන්න. එවිට ඔබට කේශර සිංහයකු දක්නට ලැබෙන්නේය. ඒ සලකුණින්, එහි නුවරක් ඉදිකොට, වාසය කරන්න. ඒ නුවර ‘සිංහපුර’ නම් වන්නේ යැ’යි කීය. අනතුරුව සිව්වැන්නාට කතා කළ සෘෂිවරයා, ‘දරුව, ඔබ උතුරු වාසල් දොරටුවෙන් නික්ම, සෘජුව ගමන් කරන්න. එහිදී ඔබට සත්රුවනින් නිමකළ, රථ කූඩුවක් දක්නට ලැබෙනු ඇත. ඒ සලකුණින්, එහි නුවරක් ඉදිකොට ගෙන වසන්න. ඒ නගරය ‘උත්තරපඤ්චාල’ නුවර නම් වන්නේ යැ’යි කීය. ඊළඟට පස්වැන්නාට කතා කළ සෘෂිවරයා, ‘දරුව, ඔබට මෙහි විසීමට සුදුසු නැත. එබැවින් මේ නුවර මහා ස්තූපයක් තනවා, ඉන්පසු මෙතැනින් නික්ම, වයඹ දෙසට සෘජුව ගමන්කොට, විමසා බලන්න. එහිදී ඔබට පර්වත දෙකක් ඔවුනොවුන් හා ගැටෙමින්, ‘දද්දර’ යනුවෙන් ශබ්ද කරනු ඔබට දැකීමට ද, ඇසීමට ද ලැබෙනු ඇත. ඒ සලකුණින්, ඔබ එහි නුවරක් ඉදිකොට ගෙන, එහි වසන්න. ඒ නුවර ‘දද්දරපුර’ නම් වන්නේ යැ’යි කීය. මෙසේ මේ කුමාරවරු පස්දෙනා, ඒ ඒ සලකුණු අනුව ගොස්, ඒ ඒ තන්හි, නගරයක් ඉදිකොට ගෙන සුවසේ විසූහ.
බුදුරජාණන් වහන්සේ මේ ධර්ම දේශනාව ගෙනහැර දක්වා, ‘මහණෙනි, දෙව්දත් දැන් පමණක් නොව, පෙර ද, මුසාබස් කියා, පොළොව පලා ගියේ යැ’යි වදාරා, මේ ජාතකය නිමවා වදාළ සේක. එදා චේතිය රජතුමා නම්, දේවදත්තය. කපිල තවුසා වූ කලී, මම ම යැ’යි බුදුරජාණන් වහන්සේ, තමන් වහන්සේ දක්වා වදාළ සේක.
**‘යො ඉන්‍ද්‍රියානං’** යන මේ ගාථා කොටස අයත් ජාතක කථා වස්තුව, බුදුරජාණන් වහන්සේ දෙව්රම් වෙහෙර වැඩවාසය කරන සේක්, ගිහි කල භාර්යාව විසින් පොළඹවන ලද, භික්‍ෂුවක අරබයා වදාළ සේක. සැවැත් නුවර විසූ එක්තරා කුල පුත්‍රයෙක් බුදුරදුන්ගෙන් බණ අසා, ‘මට මේ ගිහිගෙයි වසමින් ඒකාන්ත පරිපූර්ණ වූ, ඒකාන්ත පාරිශුද්ධ වූ, බ්‍රහ්ම චර්යාව රකින්නට නොහැකිය. නෛර්යාණික වූ ශාසනයෙහි පැවිදි වී, දුක් කෙළවර කරන්නෙමැ’යි, කල්පනා කොට, තමාට අයත් සියලුම සම්පත් සිය අඹු දරුවන්ට පාවා දී, බුදුරදුන් වෙත ගොස්, උන්වහන්සේට වැඳ පැවිද්ද ඉල්ලා සිටියේය. බුදුරජාණන් වහන්සේ ද, ඔහුට පැවිද්ද දෙවා වදාළ සේක. ඔහු දැන් පිණ්ඩපාතයෙන් යැපේ. ස්වකීය ආචාර්ය-උපාධ්‍යායන් වහන්සේ සමග පිඬු පිණිස හැසිරෙන මේ නවක භික්‍ෂුවට, නවක භාවය නිසා ද, භික්‍ෂූන්ගේ බහුල භාවය නිසා ද, කුල ගෙදරකට දානය සඳහා වැඩියත්, එහි අසුනක් එක්වර ම හිමි නොවේ. ආසන ශාලාවක දී වුවද, තත්ත්වය එසේමය. ඔහුට අසුනක් හිමි වෙතොත්, හිමි වනුයේ නවක භික්‍ෂූන්ගේ කෙළවරේ ම වූ කුඩා පුටුවකි. නැතිනම්, ලෑලි පුවරුවකු. ආහාර ලැබීමේ දී ද, ඔහුට හිමිවනුයේ හැන්දට පොඩි වූ බත් හෝ කැඳය. තෝරා ගැනීමෙන් ඉතිරි වූ, වියලි කෑම වර්ගයද, දන්කුඩ හෝ වියලි බත්, කොතෙකුත් ඔහුට ලැබේ. ඒ ලැබුණත්, ඔහුට යැපෙන පමණ නො ලැබේ. මේ කරුණ නිසා, ඒ භික්‍ෂුව තමා ලැබූ ඒ ආහාරය ද රැගෙන ස්වකීය ගෙදර බලා යෑමට පුරුදු විය. ඔහු සතුටින් පිළිගන්නා, ඔහුගේ ගිහි කල බිරිය, පාත්‍රයේ ආති ආහාර ඉවතට විසිකොට දමා, ගෙදර සම්පාදිත කැඳ-බත්-සුප්-ව්‍යංජන ආදිය, භික්‍ෂුවට පිරිනමා වඳියි. මෙසේ රස තෘෂ්ණාවෙහි බැඳුණු, භික්‍ෂුවට පැරණි බිරියගෙන් මිදීමට නොහැකි විය. දිනක් භික්‍ෂුව ගැන කල්පනා කළ පැරණි බිරිය, ‘මේ භික්‍ෂු නම මා කෙරෙහි බැඳී ඇත්දැ’යි, විමසා බැලිය යුතු යැ’යි සිතා,
කිසියම් දිනෙක, දනව් වැසි පුරුෂයකු සිය ගෙදරට කැඳවා, කිරිමැටි ඇඟේ උලා, ඔහු නහවා ගෙහි හිඳුවා, සේවකයන් කිහිප දෙනකු කැඳවා, ඔවුන්ට අණකොට, ඉහත කී පුරුෂයාට ඒ ඒ කෑම-බීම-භෝජන ටික-ටික පිළිගන්වන්නට සැලැස්සුවාය. මෙසේ ඒ හැමදෙනාම, කමින්-බොමින් හිඳගෙන හුන්හ. ගෙයි දොරකඩ රථ්‍යක් නවත්වා, එහි රෝදවල ගොනුන් දිගේලි කොට තිබුණි. මේ සියල්ල හිතා-මතාම සංවිධානය කළ, මේ ගෙදර කාන්තාව, ගෙයින් පිටි පැත්තේ වූ කුටියක හිඳගෙන, කැවුම් උයන්නට පටන් ගත්තාය. මේ අතර භික්‍ෂු නම නිවෙසට පැමිණ, ගෙයි දොරකඩට වී සිටියේය. අලුතින් තාවකාලිකව කාන්තාව විසින් බඳවා ගනු ලැබූ ඉහත කී සේවකයන් අතුරෙන්, එක් සේවකයෙක් තෙරුන් දැක, ඒ බව සිය ස්වාමිදුවට කීයේය. මෙය වූ කලී, ඈ බලාපොරොත්තුවෙන්ම සිටි දෙයකි. සේවකයා ඇමතූ ඈ ‘ඔබ ගොස් පළමුකොට තෙරුන්ට වඳින්න. ඉන්පසු අන් ගෙදරකින් පිණ්ඩපාතය බලාපොරොත්තු වනු මැනවැ’යි භික්‍ෂුනමට කියන්නැ’යි, සේවකයාට උපදෙස් දුන් ඈ, තමාගේ කටයුත්තෙහි නිරත වූවාය. සේවකයා තෙරුන් වෙත ගොස්, තම ස්වාමිදියණිය තමාට උගන්වා ලූ වචන, කිහිප විටක් තෙරුන්ට කී නමුත්, ඔහු එතැනින් හෙල්ලුනේවත් නැත. භික්‍ෂුව කෙසේවත් එතැනින් නික්ම නො යන බව, තේරුම් ගත් සේවකයා ඒ බව, සිය ස්වාමිදුවට කීයේය. ඇය ගේ මැද්දෙන් ඉදිරියට අවුත් දොර රෙද්ද මෑත්කොට බලා, සේවකයන් දෙසට හැරී ‘පින්වතුනි, මේ ඇවිත් සිටින්නේ මාගේ දරුවන්ගේ පියා යැ’යි කීවාය. එසේ කියා වහා ඔහු වෙත ගොස් වැඳ, පාත්‍රය අතට ගෙන, භික්‍ෂුව, ගේ තුලට වඩමවාගෙන අවුත්, වඩා හිඳුවා, දානය වළඳවා, දන් වැළඳීමෙන් අනතුරුව, තෙරුන්ට නමස්කාර කළ ස්වාමිදුවණිය, ‘ස්වාමීනි, ඔබවහන්සේ මේ ගෙදරම ජීවත් වී, මෙහිම පිරිනිවන්පානු මැනව. ඔබ මේ ගෙදරින් නික්ම ගිය දා පටන්, මම තනිව ජීවත් වුණෙමි. වෙනත් විවාහයක් ගැන මෙතුවක් කලකට නොසිතුවෙමි. හිමියනි, සැමියකු නැතිව ගිහි ගෙයක ගැහැණියකට වාසය කිරීම ඉතා අපහසුය. ඒ නිසා මම අද, වෙනත් කුලයක සරණ පතා යන්නෙමි. ඈත දුර ජනපදයකට ගොස්, ජීවත් වන්නෙමි. ඔබතුමා අප්‍රමාදී ව, මහණදම් පුරනු මැනව. ඉදින් මාගෙන් වැරැද්දක් වී නම්, ඊට සමා වුව මැනවැ’යි කීවාය. ඇගේ ඒ වචන භික්‍ෂුවගේ හදවත පලා දමන්නක් වැනි විය. එබැවින් ඉතා අපහසුවෙන් මෙන්, භික්‍ෂුව කථා කරමින් ‘මම ඔබ අත්හැර දමන්නට අපොහොසත් වන්නෙමි. එබැවින් කොහේවත් නොගොස්, මෙහි ම නවතුව. මම සිවුරු හරින්නෙමි. එම නිසා මාගේ ඇඳුම්, අසවල් ස්ථානයට එවනු මැනව. මම මේ සිවුරු හා පාත්‍රය පිළියෙල කොට තබා, ඒවා භාර දී, ඔබ වෙත එන්නෙමැ’යි, කීයේය. ඇය ද එය, සතුටින් පිළිගත්තාය. මෙසේ කී භික්‍ෂුව වෙහෙරට ගොස්, ස්වකීය ආචාර්යා-උපාධ්‍යායයන් වහන්සේ ඉදිරිපිට, පා සිවුරු පිළියෙල කොට තබන්නට සූදානම් විය. එතන්හිදී, කිසියම් තෙරුන් වහන්සේ නමක් ‘ඇවැත්නි, ඔබ කුමක් නිසා මෙසේ කෙරේදැ’යි කී කල්හි, ‘ස්වාමීනි, මාගේ පැරණි බිරිඳ අත්හැර දමන්නට, මම අපොහොසත් වෙමි. ඒ හේතුව නිසා සිවුරු හැර යන්නට, තීරණය කෙළෙමැ’යි භික්‍ෂුව කීයේය. මෙහි සිටි කීප නමක් භික්‍ෂූහු, ඔහුගේ අකමැත්තෙන්ම බුදුරදුන් වෙතට ඇදගෙන මෙන්, ගියහ. ඒ දුටු බුදුරජාණන් වහන්සේ ‘මහණෙනි, අකමැත්ත පිට මේ භික්‍ෂුව, මෙහි කැඳවාගෙන ආවේ කුමක් නිසාදැ’යි විමසූ සේක. ‘ස්වාමීනි, මොහු මහණකම ගැන කලකිරී සිවුරු හරින්නට කැමති බව කියයි. එබැවින් අපි මොහු, ඔබවහන්සේ වෙතට රැගෙන ආවෙමු’යි භික්‍ෂුහු කීහ. ‘මහණ, මේ කලකිරීම ඇත්තක්ද? ‘ස්වාමීනි, එය ඇත්තකි.’ ‘මහණ, ඔබ කුමක් නිසා කලකිරුණෙහිද?’ ‘ස්වාමීනි, මාගේ ගිහි කල භාර්යාව නිසා පැවිද්දෙහි කලකිරුණෙමැ’යි, සියලු විස්තර බුදුරදුන් හමුවේ, ඒ භික්‍ෂුව ප්‍රකාශ කෙළේය. ‘මහණ, ඔය ස්ත්‍රිය ඔබට අනර්ථකාරී වූයේ දැන් පමණක් නොවේ. පෙර ද ඔබ ඇය නිසා, චතුර්විධ ධ්‍යානයන්ගෙන් පිරිහී මහත් දුකකට පත්වී, මා නිසා ඒ දුකින් මිදී, නැති වූ ධ්‍යානයන් නැවත ලබා ගත්තේ යැ’යි වදාරා, මේ අතීත කථා පුවත, මෙසේ දේශනා කළ සේක.
පෙර බරණැස් නුවර බඹදත් රජු රාජ්‍යය කරවන කල්හි, බෝසත් තෙමේ රාජකීය පුරෝහිතයාගේ බැමිණියගේ කුස තුළ පිළිසිඳ ගත්තේය. නිසිකල්හි, කුමරු උපත ලැබුවේය. එදා මුළු නුවර තිබූ සියලු ආයුධ දිලිසෙන්නට පටන් ගත්තේය. මේ හේතුව නිසා දෙමාපියෝ කුමරුට ‘ජෝතිපාල’ කුමාරයා යැයි නම් කළහ. නිසිවියට පත් කුමරා තක්‍ෂිලාවට ගොස් සියලු ශිල්ප උගෙන, පෙරළා පැමිණ රජුට ශිල්ප දක්වා, රජු ඇතුළු පිරිස සතුටට පත් කෙළේය. මෙසේ ටික කලක් වැස, කිසියම් දිනෙක සියලු ඉසුරු හැර දමා, කිසිවකුට නො දන්වා, ප්‍රධාන වාසල් දොරටුවෙන් නික්ම ගොස්, කැලයට පිවිස ශක්‍රයා විසින් දෙන, දිවුල් ගසක් අසල පිිහිටි අසපුවක, සෘෂි පැවිද්දෙන් පැවිදිව, ධ්‍යාන හා අභිඥාවන් උපදවා ගත්තේය. ඔහු එහි වාසය කරමින්, එහි සිටි සිය ගණන් සෘෂිවරුන්ට ප්‍රධානියා විය. මෙසේ එම ස්ථානයෙහි, සෘෂිවරු මහා පිරිසක් එකට ජීවත් වූහ. මේ ප්‍රධාන සෘෂිවරයා ‘සරභංග ශාස්තෲ’ නමින් ප්‍රකට විය. ඔහුගේ උපස්ථානයට ජ්‍යෙෂ්ඨ අන්තේවාසිකයෝ, සත්නමක් වූහ. ඔවුන් අතුරෙන් ‘සාලිස්සර’ නම් වූ සෘෂිවරයා අසපුවෙන් නික්ම ගොස්, ‘සුරට්ඨ’ ජනපදයෙහි ‘සාතෝදිකා’ නම් නදීතෙර නොයෙක් දහස් ගණන් සෘෂීන් පිරිවරාගෙන, වාසය කෙළේය. සරභංග සෘෂිවරයාගේ වෙනත් ගෝලයකු වන, ‘මෙණ්ඩිස්සර’ නම් වූ සෘෂිවරයා, ‘පජ්ජෝතක’ රජුගේ විජිතයෙහි, ‘ලම්බචූළක’ නම් වූ නියම්ගම ඇසුරුකොට, නොයෙක් දහස් ගණනින් සෘෂීන් පිරිවරාගෙන, වාසය කෙළේය. ‘පබ්බත’ නම් වූ අනෙක් ශිෂ්‍ය සෘෂිවරයා, එක් කැලෑබද ජනපදයක් ඇසුරු කොටගෙන, නොයෙක් දහස් ගණන් සෘෂීන් පිරිවරාගෙන, වාසය කෙළේය. සිවුවැනි ශිෂ්‍යයා වන ‘කාළදේවල’ සෘෂිවරයා, අවන්තියේ දක්‍ෂිණාපථයෙහි, එක් ඝන වූ ශෛල පර්වතයක් ඇසුරු කොටගෙන, නොයෙක් දහස් ගණන් සෘෂීන් පිරිවරාගෙන, වාසය කෙළේය. පස්වැනි ශිෂ්‍යයා වන ‘කිසවච්ඡ’ නම් වූ සෘෂිවරයා, තනිව ම ‘දණ්ඩකී’ රජුගේ ‘කුම්භවතී’ නම් නුවර ඇසුරුකොට ගෙන, රාජකීය උද්‍යානයෙහි වාසය කෙළේය. සෘෂිවරයාගේ දෙවැනි ශිෂ්‍යයා වූ තවුසා, බෝසත් සෘෂිවරයාගේ ප්‍රධාන උපස්ථායකයා වී, එතුමාගේ සමීපයෙහි වාසය කෙළේය. කාළදේවල සෘෂිවරයාගේ මලණුවන් වන, නාරද නම් සෘෂිවරයා මධ්‍යම ප්‍රදේශයෙහි ආරණ්‍යයක, ‘අරඤ්ජගිරි’ නම් වූ පර්වත ජාලයක් මැද, තනිවම කිසියම් ගුහා ලෙනක, වාසය කෙළේය.
අරඤ්ජරගිරි පර්වත වළල්ලට නුදුරෙන් මිනිසුන්ගෙන් ගැවසී ගත්, එක් නියම්ගමක් ඇත. ඒ ගම මැදින් ගලාබසින, මහත් වූ නදියකි. මේ නදියෙහි බොහෝ මිනිස්සු බැස නාති. උසස් රූ සිරියෙන් යුතු ගණිකාවෝ ද පුරුෂයන් පොළඹවමින්, ඒ නදී ඉවුරෙහි වාඩි වී හිඳිති. ඔවුන් අතුරෙන් එක් ගණිකාවක දැක, නාරද තවුසා ඇය කෙරෙහි, පිළිබඳ සිතක් ඇතිකොට ගත්තාය. එයින් ම ඔහුගේ ධ්‍යානය, අතුරුදන් විය. ආශාව නිසා නිරාහාරව කල් ගෙවූ ඔහු, වියලී ගිය ශරීරයෙන් යුතුව, සතියක් එකම තැන වැද හොත්තේය. ඔහුගේ සොයුරා වන කාළදේවල සෘෂිවරයා, සිය මලණුවන් ගැන ආවර්ජනා කොට, සිදුවූ සියල්ල තත්වාකාරයෙන් දැන, අහසින් අවුත්, මලණුවන් වෙසෙන ලෙනට පිවිසියේය. නාරද සෘෂිවරයා එය දැක, ‘උතුමාණෙනි, මෙහි කුමට පැමිණියේ දැ’යි ඇසීය. ‘පිනැත්ත, ඔබ අසනීපයෙන් පසුවන්නෙකි. එබැවින් ඔබට පිළිදැගුම් කරන්නට පැමිණියෙමැ’යි කීයේය. ඉක්බිති නාරද තවුසා කාළදේවල තවුසාට දොස් කීයේය. ‘ඔබ බොරුකාරයෙකැ’යි, හිස් වචන කතා කරන්නෙකැ’යි කියා, මුසාවාදයෙන් චෝදනා කෙළේය. කාළදේවල තවුසා ද, සිය මලණුවන්ගේ මේ ස්වභාවය ගැන, සිය සිත වික්‍ෂිප්ත කොට නොගෙන, ‘මොහුගේ මේ ස්වභාවය දුරු කළ යුතුයැ’යි කල්පනා කොට සාලිස්සර සෘෂිවරයා කැඳවා ගෙන ආවේය. නාරද සෘෂියා ඔහුට ද, මුසාවාදයෙන් චෝදනා කෙළේය. මෙයින් නොනැවතුණු කාළදේවල සෘෂියා මෙණ්ඩිස්සර සෘෂිවරයා ද, පබ්බතිස්සර සෘෂිවරයා ද, යන දෙදෙනා කැටුව ආවේය. නාරද සෘෂියා ඒ දෙදෙනාට ද, මුසාවාදයෙන් චෝදනා කෙළේය. මෙයින් පසුනොබා කාළදේවල තවුසා, ‘මම සරභංග ශාස්තෲන් වහන්සේ කැටුව එන්නෙමැ’යි කියා, අහසින් ගොස් උන්වහන්සේ කැඳවාගෙන ආවේය. එතුමා අවුත් නාරද තවුසා දෙස බලා, ‘මොහු ඉන්‍ද්‍රියයන්ගේ වසඟයට ගොදුරු වූවෙකැ’යි දැන, ‘කිමෙක්ද? නාරදය, ඔබ ඉන්‍ද්‍රියයන්ගේ වසඟයට ගොදුරු වූවෙහි දැ’යි විචාළේය. මේ කටහඬ ඇසූ නාරද සෘෂිවරයා අපහසුවෙන් නැගිට, එතුමාට වැඳ ‘ඇදුරුතුමනි, එසේයැ’යි කීයේය. ‘නාරදය, ඉන්‍ද්‍රියයන්ගේ වසඟයට නතු වූවාහු නම්, මේ ආත්ම භාවයේ දී ම වියලී ගොස්, දුක් අනුභව කොට ඊළඟ ආත්මයේ දී, නිරයෙහි උපදින්නාහු යැ’යි කියා, මෙසේ ද පැවසීය.
නාරදය, යමෙක් කාමාශාවෙන්, ඉන්‍ද්‍රියන්ගේ වසඟයට යෙයිද? ඔහු (දෙව්-මිනිස්) දෙලොවම හැර දමයි. ජීවත් වුවත් වියලී යන්නේය.
මෙහි **‘යො ඉන්‍ද්‍රියානං’** යනු ‘නාරදය, යම් පුරුෂයෙක් රූපාදිය යහපත් වශයෙන් ගෙන, කාමාශාවනිසා, ඉන්‍ද්‍රියන් සයේ වසඟයට යයි යන අර්ථයි. **‘පරිච්චජ්ජුහො’** යනු ‘ඒ පුරුෂයා විසින් මිනිස් ලොවත්, දෙව්ලොවත් යන දෙලොවම හැරදමා, නිරය ආදි අපායවල උපදී’ යන අර්ථයි. **‘ජීවන්තොව විසුස්සති’** යනු ‘ජීවත්ව සිටියත් තමා බලාපොරොත්තු වන කාම වස්තු නොලැබීමෙන්, ශෝකයෙන් වියලෙයි. මහත් දුකට පැමිණෙයි’ යන අර්ථයි.
ඒ අසා නාරද සෘෂිවරයා, ‘ඇදුරුතුමනි, කාම සේවනය වූ කලී සැප ගෙන දෙන්නකි. එබඳු වූ සැපයක්, කුමක් නිසා දුකෙකැයි කියා දැ’යි විචාළේය. එවිට සරභංග සෘෂිවරයා ‘එසේ නම්, ඇසුව මැනවැ’යි කියා, මෙසේ ප්‍රකාශ කෙළේය.
2. සැපයෙන් අනතුරුව දුකට ද, දුකෙන් අනතුරුව සැපයට ද, පත් වේ. ඒ ඔබ සැපසේ සිට, දුකට පැමිණියෙහිය. (එබැවින්) උත්තම සැපය ප්‍රාර්ථනා කරන්න.
මෙහි **‘සුඛස්සානන්තරං’** යනු ‘කාම සැපයට අනතුරුව නිරය දුක හිමිවේ’ යන අර්ථයි. **‘දුක්ඛස්ස’** යනු ‘සිල් රැකීමේ දුකෙන් අනතුරුව දිව්‍ය-මනුෂ්‍ය සැප ද, කෙළවර නිවන් සුවයට ද හේතු වේ. මින් කියන ලද්දේ මේ අර්ථය යි. එනම්, නාරදය, මෙලොව සත්ත්වයෝ කම්සුව විඳින කාලයේ මියගොස්, ඒකාන්ත දුක් ඇති නිරයෙහි උපදිති. සිල් රකින උදවිය විපස්සනා වඩමින්, වෙහෙසට පත් වෙති. එහෙත් ඔවුහු දුකසේ සිල් රැක, සීල බලය නිසා, ඉහත කී ආකාරයේ සැප ලබති. මේ සඳහා මම මෙසේ කීවෙමි’ යන අර්ථයි. **‘සොසි පත්තො’** යනු ‘නාරදය, ඔබ දැන් ධ්‍යාන සැප නිසා, ඊට වඩා සැපයකැයි සිතා, මහත් වූ කාම සිතුවිලි නිසා දුකට පැමිණියෙහිය’ යන අර්ථයි. **‘පාටිකඞ්ඛා’** යනු ‘මේ කෙලෙස් දුක හැර දමා, නැවත උතුම් වූ ධ්‍යාන සුවය කැමති වන්න, ප්‍රාර්ථනා කරන්න’ යන අර්ථයි.
නාරද සෘෂිවරයා ‘ඇදුරුතුමනි, මේ දුක ඉවසිය නොහැක්කෙමි. එය මට දරාගත නොහැකි යැ’යි කීය. එවිට බෝසත් තවුසා ඔහු අමතා, ‘නාරදය, දුකක් ඇති වූ විට, එය ඉවසිය යුතුම යැ’යි කියා මෙසේ ද පැවසීය.
3. යමෙක් දුක් පැමිණි කල, ඒ දුක ඉවසා ද, එය පහසුවෙන් ඉක්මවා යා ද? ඒ නුවණැත්තා දුක කෙළවරෙහි ඇති, සැපය වන ධ්‍යානයට සුවසේ පැමිණෙයි.
මෙහි **‘නාතිවත්තති’** යන මෙය **‘න අනුවත්ති’** යනුවෙන් ද දක්වයි. පාඨය මෙය ම හෝ විය හැකිය. මින් කියන ලද්දේ මේ අර්ථය යි. එනම්, නාදරය, යමෙක් කායික-චෛතසික දුක් සංඛ්‍යාත වූ, දුක උපන් කල්හි, අප්‍රමාදීව ඒ දුක නැති කිරීම සඳහා උපාය යොදමින්, දුක ඉවසමින්, ඒ දුකට අනුවර්තනය නොවේද? එහි වසඟයට නොගොස්, ඒ ඒ උපායන්ගෙන් ඒ දුක මැඩ පවත්වයි ද? විනාශ කරයි ද? ඒ නුවණැත්තා දුක් කෙළවර කිරීම නම් වූ, නිරාමිස සුවය වන, ධ්‍යාන සුවය හිමිකර ගනී ද? එය හෝ එසේ නැති නම්, දුකේ කෙළවර වන, නිවන් සැප ලබාද? ඔහු වෙහෙසක් නැතිවම, ඒ තත්ත්වයට පත්වේ’ යන අර්ථයි.
මේ සියල්ල අසා සිටි නාරද සෘෂියා ‘ඇදුරුතුමනි, කාම සුඛය නම් උත්තම සුඛය යි. එය අතහැර දමන්නට නොහක්කෙමැ’යි කීය. ඉක්බිති බෝසත් සෘෂිවරයා ඔහු අමතා ‘නාරදය, ධර්මය නම් කිසිදු කරුණක් නිසා, නොනැසිය යුතු යැ’යි කියා මෙසේ ද පැවසීය.
4. දියුණුවට හේතු නොවන බැවින් ද, යහපතට කරුණු නොවන බැවින් ද, කාමයන්ට ආශා නොකළ යුත්තේමය. ඇති තත්ත්වය විනාශ කොටගෙන, ධර්මයෙන් වෙන්වීම සුදුසු නොවේ.
මෙහි **‘කාමානකාමා’** යනු ‘කාමයන්ට ආශා කිරීමයි. වස්තු කාම ප්‍රාර්ථනා කිරීම’, යන අර්ථයි. **‘නානත්‍ථා නත්‍ථකාරණා’** යනු ‘අනර්ථය ඇති කරන බැවින් ප්‍රයෝජනයක් නැත. යහපත ද ඇති නොකරයි’, යන අර්ථයි. **‘න කතඤ්ච නිරංකත්‍වා’** යනු ‘නිෂ්පාදනය කරන ලද, ධ්‍යානය විනාශ කොට’, යන අර්ථයි. මින් කියන ලද්දේ මේ අර්ථය යි. ‘එනම්, නාරදය, වස්තු කාම ප්‍රාර්ථනා කිරීමෙන්, ධර්මයෙන් බැහැර වීම නුසුදුසුය. එක් නරකක් වූ කල්හි, එය නැති කිරීමට උත්සාහ ගත යුතුය. අනර්ථයෙන් අනර්ථය ම ඇතිකරන බැවින්, ධර්මයෙන් බැහැර වීම නුසුදුසුය. ‘මට අසවල් යහපත ඇති වන්නේ යැ’යි, මෙසේ හිතවැඩ සලසන බැවින් ද, ධර්මයෙන් ඉවත්වීමට නුසුදුසුය. උපදවා ගන්නා ලද, ධ්‍යාන සුවය විනාශකොට, ධර්මයෙන් ඈත්වීමට සුදුසු නොවේ’ යන අර්ථයි.
මෙසේ සරභංග මුනිවරයා, ගාථා සතරකින් දහම් දෙසූ කල්හි, කාළදේවල සෘෂියා නැවතත් සිය මලණුවන්ට ඔවදන් දෙමින්, මෙසේ පැවසීය.
5. ගෘහපතියකුට වෙහෙසීම සුදුසුය. බෙදා හදා පරිභෝගය ද, සුදුසුය. වාසියක් වූ කල්හි, උද්දාමයට පත් නොවීමද මැනවි. සම්පත විනාශයේ දී ඇද නො වැටීම ද මැනවි.
මෙහි **‘දුක්ඛං ගහපතං’** යනු ‘නාරදය, ගිහිගෙයි වසන ගෘහපතියන්ට, භෝග සම්පාදනය සඳහා අනලස් බව, දක්‍ෂතාව, කාර්යශීලීභාවය සංඛ්‍යාත වූ දුක් යහපත්ය. එය කුසලතා වර්ධනයකි’, යන අර්ථයි. **‘සංවිභජ්ජඤ්ච භෝජනං’** යනු ‘දුක සේ උපදවා ගත් භෝග, දැහැමි මහණ බමුණන්ට බෙදා, පරිභෝග කිරීමත්, දෙවැනි යහපත් කරුණයි’, යන අර්ථයි. **‘අහාසො අත්‍ථලාභෙසු’** යනු ‘මහත් වූ ඉසුරු ලැබූ කල්හි, ප්‍රමාදයට තුඩු දෙන උඩඟුකම, ආඩම්බරකම ඇති කොට නොගැනීම ද, තෙවැනි යහපත් කරුණයි’ යන අර්ථයි. **‘අත්‍ථබ්‍යාපත්ති’** යනු ‘යම්විටෙක තමාගේ සම්පත් විනාශයක්, යශස් හානියක් වේද? එකල්හි, එයින් ඇද නො වැටීම, වෙහෙසට පත් නොවීම, සිවුවන යහපත් කරුණයි’, යන අර්ථයි. එබැවින් නාරද, ඔබ ‘මගේ ධ්‍යානය නැති වී යැ’යි ශෝක නොකරව. ඉදින් ඉන්‍ද්‍රියයන්ගේ වසඟයට නොයන්නේ නම්, ඒ ඔබේ නැති වූ ධ්‍යානය, නැවත ප්‍රකෘතිමත් වන්නේ ය’ යන අර්ථයි.
දෙවන වතාවටත් මෙසේ කාළදේවල විසින්, නාරද සෘෂියාට අවවාද දුන් බව දත්, බුදුරජාණන් වහන්සේ මේ සම්බන්ධයෙන්, බුද්ධත්වයෙන් පසුව වදාළ ගාථාවකි මේ.
6. ඒ අසිත (කාළ) දේවල තවුසා ඔවුන්ට යමක් කීයේද? පාණ්ඩිත්‍යය එපමණෙකි. යමෙක් ඉන්‍ද්‍රියයන්ගේ වසඟයට යයිද? ඊට වඩා පවිටු කිසිවෙක් නැත.
‘මහණෙනි, ඒ මේ දේවල තවුසා, යමක් කීවේද? ඒ පාණ්ඩිත්‍යය එපමණෙකි. යමෙක් ආශාව නිසා ඉන්‍ද්‍රියන්ගේ වසඟයට යයිද? ඔහුට වඩා, අන් පවිටෙක් නැත’ යන අර්ථයි.
ඉක්බිති සරභංග සෘෂිවරයා ඔහු අමතා, ‘නාරදය, පළමුකොට මෙය අසන්න, මෙලොව යමෙක් මුලින් ම කළයුතු දේ, නො කෙරේද? ඔහු ‘කැලයට පිවිසි මානවකයා මෙන්, ශෝක කෙරේ. වැලපේ යැ’යි කියා, මේ අතීත කථාව මෙසේ පැවසීය.
පෙර කසී රටට අයත් එක්තරා නියම්ගමෙක උසස් රූප සම්පත්තියෙන් යුතු කිසියම් බ්‍රාහ්මණ තරුණයෙක් විසීය. ඇතකුට හා සමාන ශක්තියකින් යුතු ඔහු, මහත් බලසම්පන්නයෙකි. කිසියම්දිනෙක කල්පනාවෙහි වැටුණු ඔහු, ‘මේ කෘෂි කර්මාන්ත ආදිය කොට මවුපියන්ට උපස්ථාන කිරීමෙන්, මට ඇති ප්‍රයෝජනය කුමක්ද? අඹුදරුවන්ගෙන්, ඇති ඵලය කිම? දානාදී පින්කම්වලින් ද, ප්‍රයෝජනයක් නැත. එබැවින් කිසිවකු පෝෂණය නොකොට, කිසිදු පින්කමක් නොකොට, කැලයට පිවිස, මුවන් මරා, මම මා ම පෝෂණය කරන්නෙමැ’යි සිතූ ඔහු, පංචායුධ සන්නද්ධව හිමවතට පිවිස, නන්වැදෑරුම් මුවන් මරා කමින්, හිමාල වනපෙතෙහි ‘විධවා’ නම් වූ නදී තෙර, පර්වත වළල්ලකින් වට වූ පර්වත මණ්ඩලයක් මැද, වාසස්ථානය කොටගෙන, එහි මුවන් මරමින් උන්ගේ මස් අඟුරෙහි ලා පුළුස්සා කමින්, වාසය කෙළේය. කිසියම්දිනෙක ඔහු ‘මම සදාකල් ශක්තිවන්තයෙක්ව ජීවත් නොවෙමි. දුර්වල කාලයක දී කැලයේ ජීවත්වීමට ද අසීරුය. ඒ නිසා දැන් දැන් ම, විවිධාකාර මුව වර්ගයන්, මේ පර්වත මණ්ඩලය තුළට දක්කාගෙන අවුත්, ඔවුන් මෙහි ගාල්කොට, දොරටුවක් ද යොදා, කැලයේ සංචාරය කිරීමකින් තොරවම, හිතේ හැටියට මුවන් මරා කන්නෙමි’යි සිතා ඒ අයුරින්ම ක්‍රියාත්මක වී, එයද ඉටුකොට ගත්තේය. මෙසේ කල්ගත වෙද්දී, ඔහුගේ කර්මය බරපතල විය. දිට්ඨධම්ම වේදනීය කර්මය විපාක දෙමින් මුලින්ම ඔහුගේ අත-පය වලංගු නැති වී, පසුව ඒවා කොර විය. ඔබ-මොබ යන්නටවත්, හිටගන්නටවත් ඔහුට නොහැකි විය. කෑ යුතු, බිඳිය යුතු, පානය කළයුතු කිසිවක් ඔහු අසල නැත. ඒ නිසා ඔහුගේ සිරුර මැල වී ගියේය. ඔහු මනුෂ්‍ය ප්‍රේතයෙක් බවට පත්විය. ඔහුගේ සිරුර ග්‍රීෂ්ම කාලයෙහි, මහපොළොව මෙන්, ඇඟ පුරා පැලී විවරව ගියේය. පැලි වලං පැලුණු පොළොවක් මෙන් විය. දුර්වර්ණ වූ සිරුරකින් යුතු ඔහු, ඉතා බිහිසුණු වූ, මහා දුකක් අනුභව කෙළේය.
මේ අතර සිවි රටේ සිවි රජතුමා කිසියම් දිනෙක කැලයට වැදී, මුවෙකු මරා ගින්නෙන් පුළුස්සා, මස් කෑමට ආශාවක් ඇතිවී, සිය ඇමැති මඩුල්ලට රජය භාරකොට, තෙමේ පංචායුධයෙන් සන්නද්ධ වී පිරිසක් ද ගෙන, හිමාල වනයට පිවිසියේය. එසේ පිවිසි ඔහු, මුවකු මරා මස් අනුභව කරමින්ම, ක්‍රමයෙන් ඉහත කී පර්වත වළල්ල දෙසට පිය නගා, අහම්බෙන් මෙන් ඒ පුරුෂයා දැක මහත් බිය පත්විය. ධෛර්යය උපදවා ගත් රජතුමා, ඒ මිනිසාට ළංවී, ‘පින්වත් පුරුෂය, නුඹ කවරෙක්දැ’යි විචාළේය. ‘ස්වාමීනි, මම මනුෂ්‍ය ප්‍රේතයෙක්මි. මගේ ම කර්මය නිසා, එහි ඵලය මෙසේ අනුභව කරමි. පින්වත, ඔබ කවරෙක්ද?’ ‘පුරුෂය, මම සිවි රටේ රජතුමා වෙමි.’ ‘එසේ නම් කුමට මෙහි පැමිණියෙහිද?’ ‘මුව මස් කෑම සඳහාය.’ ‘මහරජතුමනි, මම ද මෙහි පැමිණියේ ඔය කාරණයටමය. දැන් මම එහි ප්‍රතිඵලයක් වශයෙන්, මනුෂ්‍ය ප්‍රේතයෙක් වීමි’යි කියා, සියල්ල විස්තර වශයෙන්, රජුට පැහැදිලි කොට දී, තමාගේ දුක්ඛිත බව රජුට පැහැදිලි කරමින්, මෙසේ කීවේය.
7-8 සිවි රජතුමනි, සතුරන්ගේ අතට පත් වූවකු මෙන්, (යමෙක්) මගේ තත්ත්වයට වැටේද? රැකියාව, ශිල්ප ශාස්ත්‍ර දැනුම, දක්‍ෂකම්, විවාහය, ශීලය, මෘදු බව යන මෙතෙක් යශස් බැහැරකොට, ස්වකීය (පාප) කර්මයන් නිසා, (මනුෂ්‍ය ප්‍රේතව) උපන්නෙමි. ඒ මම දාහකගෙන් පැරදුනකු මෙන්, නෑයන් නැත්තෙක්ව, යම් සේ ආර්ය ධර්මයෙන් පහ වූයෙම්ද? එසේම මම ප්‍රේතයෙක් ද වූයෙමි.

9. සැප කැමැත්තකින් දුකට පමුණුවා, මේ තත්ත්වයට පත් වූයෙමි. ඒ මම ගින්නෙහි වැටුණකු මේ, වෙමි. සැපක් නොලබමි.
මෙහි **‘අමිත්තානංව හත්‍ථත්‍ථං’** යනු ‘සතුරන් අතට පත් ධනය මෙන්, විනාශ විය’ යන අර්ථයි. **‘සිව’** යනුවෙන් රජුට අමතයි. **‘පප්පොති මාමිව’** යනු ‘මා වැනි පවුකාරයෙකු බවට පත්වේ. තමාගේ ක්‍රියාවෙන් විනාශයට පැමිණේ යැයි, කියන ලදි’, යන අර්ථයි. **‘කම්මං’** යනු ‘කෘෂිකර්ම ආදි වූ, ජීවන කර්මාන්ත’, යන අර්ථයි. **‘විජ්ජං’ **යනු ‘හස්ති ශිල්ප ආදී වූ නානාවිධ ශිල්ප’, යන අර්ථයි. **‘දක්ඛොය්‍යං’** යනු නොයෙක් ආකාරයෙන් වස්තුව ඉපදවීමේ දක්‍ෂතාව’, යන අර්ථයි. **‘විවාහං’** යනු ‘ආවාහ-විවාහ සම්බන්ධතාවලින්, සම්පූර්ණත්වයට පත්වීම’, යන අර්ථයි. **‘සීලමද්දවං’** යනු පංචශීලයද, ‘මද්දව’ යන්නෙන් මෘදු වචන, හිතකාමී බව, පවින් වැළකීම, කල්‍යාණ මිත්‍රතාව, අදහස් කෙරේ’ යන අර්ථයි. ‘**එතෙච යසෙ හාපෙත්‍වා’** යනු මෙපමණක් ම මේ යශස් ගෙන දෙන ධර්මයන් නසා’, යන අර්ථයි. **‘නිබ්බත්තො සේහි කම්මෙහි’** යනු ‘ස්වකීය කර්මයන් හේතු කොටගෙන උපන්නෙමි’ යන අර්ථයි. මින් කියන ලද්දේ මේ අර්ථය යි. එනම්, ‘මහරජතුමනි, මම මේ ලෝකයෙහි ඉසුරු ලබාගැනීමට කළයුතු වූ, කිසිදු කර්මයක් සිදු නොකොට, ශිල්ප ද නොඉගෙන, උපායන්ගෙන් භෝග සම්පාදනය නොකොට, ආවාහ-විවාහ ද සිදු නොකොට, සිල් නොරැක, නොකටයුතු දේ කරන මා, එයින් වලක්වා ගතහැකි කල්‍යාණ මිත්‍රයන්, ඇසුරු නොකොට, මේ සා විශාල යශස් ඇති කළ හැකි, යශස් ලෙස ලෝකයා විසින් සම්මත කොට ගත්, සියලු සම්පත් හා ධර්මයන් බැහැර කොට, ඒවා ඉවත දමා, මේ මහා කැලයට පිවිස, විහින් කරගත් පාප කර්මයන් නිසා, දැන් මනුෂ්‍ය ප්‍රේතයෙක් ව ඉපදුනෙමි’යි යන අර්ථයි.
**‘සහස්සජීනෝව’** යනු ‘දාහකින් පැරදුණු මිනිසකු මෙන්’, යන අර්ථයි. ඒ මම ධාර්මික ලෙස සම්පත් උපදවන්නෙක් නම්, ඒ දහස් ගණන් වූ, නොයෙක් සම්පත්වලින් පැරදුණෙමි’ යන අර්ථයි. **‘අපරායණො’** යනු ‘අසරණයෙක්, පිහිටක් නැත්තෙක් වූයෙමි’ යන අර්ථයි. **‘අරියධම්මා’** යනු ‘සත්පුරුෂ ධර්මයෙන්’, යන අර්ථයි. **‘යථා පේතෝ’** යනු ‘යම් සේ මළේද? ප්‍රේතව උපදින්නේය. මම ජීවත් වුවත්, එසේ මනුෂ්‍ය ප්‍රේතයෙක්ව ඉපදුණෙමි.’ යන අර්ථයි. **‘සුඛකාමේ දුක්ඛාපෙත්‍වා’** යනු ‘සැප කැමති සත්ත්වයන්, දුකට පමුණුවා’ යන අර්ථයි. **‘ආපනෙනාස්මි පදං ඉමං’** යනු ‘එබඳු වූ මේ ප්‍රේත කොටසට වැටුණෙමි’ යන අර්ථයි. **‘පථං’** යනු ද පාඨයකි. මේ දුකට හේතුභූත වූ, ආත්ම භාවයකට පැමිණියෙමි’ යන අර්ථයි. **‘චිතොභානුමතාමිව’** යනු ‘ගින්නට ‘භානුමා’ යැයි කියනු ලැබේ. ‘දැල්ලෙන් තොර, ගිනි අඟුරුවලින් වටේට ගැවසී ගත්තාක් මෙන්, සිරුරෙහි උපන්, මහා දැවිල්ලෙන් දැවෙමින්, කායික-චෛතසික සැපයක් නම්, නො විඳිමි’යි කියයි’, යන අර්ථයි.
ඔහු මෙසේ ද කියා, ‘මහරජතුමනි, මම සැප කැමැත්තෙන් අනුන්ට දුක් ඇතිකොට, මේ භවයේදීම, මනුෂ්‍ය ප්‍රේතයෙක්ව උපන්නෙමි. එබැවින් ඔබතුමා පව් නොකරනු මැනව. තමාගේ නගරයට ගොස්, දානාදී පින්කම් කරනු මැනවැ’යි කීවේය. රජතුමා ද, ඒ කී ලෙසින්ම කටයුතු කොට, ජීවත්ව සිට, මැරී ගොස් දෙව්ලොව උපන්නේය. සරභංග සෘෂිවරයා මේ කාරණය ගෙනහැර දක්වා, නාරද තවුසා, මැනවින් දැනුම්වත් කෙළේය. ඔහු ද මුනිවරයාගේ කථාවෙන් සංවේගය උපදවාගෙන, එතුමාට වැඳ, සමා කරවාගෙන, කසිණ භාවනා වඩා, ඇතිවූ ධ්‍යාන ප්‍රකෘතිමත් කොටගෙන, යහතින් කටයුතු කෙළේය. සරභංග සෘෂිවරයා, නාරද තවුසාට තවදුරටත්, එහි වසන්නට ඉඩ නොදී, ඔහු රැගෙන ගොස්, තමාගේ අසපුවෙහි පහසුවෙන් ජීවත් වීමට, ඉඩ සලසා දුන්නේය.
බුදුරජාණන් වහන්සේ මේ ධර්ම දේශනාව ගෙනහැර දක්වා, සත්‍යය ප්‍රකාශ කොට, ජාතකය නිමවා වදාළ සේක. දේශනාව අවසානයේ දී, කලකිරීමෙන් ජීවත් වූ භික්‍ෂුව සෝවාන් ඵලයෙහි පිහිටියේය.
එදා නාරද තවුසා නම්, මේ කලකිරුණු භික්‍ෂුවයි. සාලිස්සර තවුසා නම්, සැරියුත් තෙරණුවෝය. මෙණ්ඩිස්සර තවුසා නම් කාශ්‍යප තෙරණුවෝය. පබ්බත තවුසා නම්, අනුරුද්ධ තෙරණුවෝය. කාළදේවල තවුසා නම්, කච්චායන තෙරණුවෝය. අනුශිෂ්‍ය තවුසා නම්, ආනන්ද තෙරණුවෝය. කිසවච්ඡ තවුසා නම්, මුගලන් තෙරණුවෝය. සරභංග සෘෂිවරයා වූ කලී, ‘මම ම යැ’යි බුදුරජාණන් වහන්සේ, තමන් වහන්සේ දක්වා වදාළ සේක.
**‘ආදිත්තස්මිං’** යන මේ ගාථා කොටස අයත් ජාතක කතා වස්තුව බුදුරජාණන් වහන්සේ දෙව්රම් වෙහෙර වැඩ වෙසෙන සේක්, අසදෘශ මහා දානය නිමිති කොටගෙන වදාළ සේක. මේ දානය සම්බන්ධයෙන් වැඩිමනක් විස්තර ‘මහා ගෝවින්ද’ සූත්‍ර වර්ණනාවෙන් දතයුතුව ඇත. මේ දානය පැවැත්වූ දිනයට පසු දින, දම්සභාවෙහි රැස්වූ භික්‍ෂූහු, ‘ඇවැත්නි, කොසොල් රජතුමා මැනවින් සොයා බලා, උතුම් පුණ්‍ය ක්‍ෂේත්‍රය හඳුනාගෙන, බුද්ධ ප්‍රමුඛ වූ ආර්ය මහා සංඝරත්නයට මහදන් දුන්නේ යැ’යි, ඒ දානය ගැන කතා කරමින් හුන්හ. මේ අතර එතැනට වැඩි බුදුරජාණන් වහන්සේ, භික්‍ෂූන් සාකච්ඡා කළ කරුණු, ඔවුන්ගෙන්ම විමසා දැන, ‘මහණෙනි, රජතුමා මැනවින් සොයා බලා, අනුත්තර වූ පින් කෙත මැනවින් හඳුනාගෙන, ඒ ආර්ය සංඝයා විෂයෙහි දන් දීම වූ කලී, මහා ආශ්චර්යයක් නොවේ. පෙර පැරණි පඬිවරු පවා, එසේ මැනවින් සොයා බලා දන් දුන්නාහු යැ’යි, වදාරා මේ අතීත කතා පුවත මෙසේ වදාළ සේක.
පෙර ‘සෝචීර’ රටේ ‘රෝරුව’ නුවර ‘භරත’ මහරජතුමා දසරාජ ධර්මයන් නො ඉක්මවා සිවු සඟරාවතින්, (සතර සංග්‍රහ වස්තුවෙන්) මහජනයාට සංග්‍රහ කරමින්, ජනතාවට පියකු මෙන් ද, මවක මෙන් ද, වැඩ වඩමින්, දිළින්දන්ට වණිබ්බකයන්ට (වර්ණනා කොට යමක් ඉල්ලන්නන්ට) යාචකයන්ට, මහදන් දුන්නේය. ‘සමුද්දවිජයා’ නම් වූ දේවිය රජුගේ අග මෙහෙසියයි. ඇය පණ්ඩිතය. ඤාණ සම්පන්නය. කිසියම් දිනෙක ස්වකීය දන් වැට පරීක්‍ෂා කරමින් සිටි රජතුමාට, ‘මාගේ මේ දානය, දුසිල්වත් කෑදර උදවිය පරිභෝග කෙරෙති. ඒ හේතුව නිසා, මාගේ මේ ක්‍රියාවත්, මාත් නුවණැත්තන්ගේ සිනාවට, පරිභාසයට ලක් වන්නට බැරිකමක් නැත. එබැවින් මම සීලසම්පන්න වූ, අග්‍ර දක්‍ෂිණෙය්‍ය වූ, පසේ බුදුරජාණන් වහන්සේට දන් දෙන්නෙමැ’යි, කල්පනා කොට බලා ‘පසේ බුදුවරු නම් හිමාල වනපෙතෙහි වසති. කවරෙක් නම් උන්වහන්සේට ආරාධනා කොට, මෙහි වැඩම කරවන්නේද? කවරකු නම්, ඒ වෙනුවෙන් හිමවතට යවන්නෙම් දැ’යි, ඒ ගැන කල්පනා කරමින් සිට, තම සිත්හි ඇති වූ ඒ අදහස, තම දේවියට දැනුම් දුන්නේය. ‘මහරජතුමනි, ඔබතුමා මේ ගැන කරදර නොවනු මැනව. ඔබතුමා මෙතෙක් දුන් දානයේ බලයෙන් ද, සීලයේ හා සත්‍යයේ බලයෙන් ද, මල් වට්ටියක් අතට ගෙන, අධිෂ්ඨාන බලයෙන් ඒ මල් පසේබුදුවරුන්ට ආරාධනා පිණිස, උන්වහන්සේ වෙත යවා, එම ආරාධනාව පිළිගෙන උන්වහන්සේ මෙහි වැඩිකල්හි, සියලු පිරිකර සහිතව, අපි මහදන් පවත්වමු යැ’යි, දේවිය රජතුමාට කීවාය. රජතුමා ද, ‘යහපතැ’යි කියා එය පිළිගෙන ‘මුළු නුවර වැස්සෝ, සිල් සමාදන් වෙත්වා’යි බෙර හසුරුවා, පිරිවර ජනයා සහිතව තෙමේ ද, පෙහෙවස් සමාදන් වී, සිරිත් පරිදි දන් වැට ද ආරම්භ කොට, සමන්මල්වලින් පිරුණු රන් බඳුනක් දෝතට ගෙන, ප්‍රාසාදයෙන් බැස, රාජාංගනයෙහි මැද සිට, පොළොවෙහි පසඟ පිහිටුවා, නැගෙනහිර දෙසට වැඳ, නැවත මල් වට්ටිය දෝතට ගෙන, ‘මේ නැගෙනහිර දිසාවේ, යම්තාක් රහතන් වහන්සේ වෙත්ද? උන්වහන්සේට මාගේ නමස්කාරය වේවා! ඉදින් අප කෙරෙහි යම්කිසි ගුණයක් ඇත්නම්, එය සලකා අප කෙරෙහි අනුකම්පා උපදවා, අපගේ දානය පිළිගනු මැනවැ’යි කියා, මල් මිටවල් සතක් අහසේ පා කොට හැරියේය. පෙරදිග දිසාවෙහි පසේ බුදුවරුන් නොමැති බැවින්, රජුගේ ආරාධනාව නිශ්ඵල විය. එම දිසාවෙන් කිසිවකු පැමිණියේ ද නැත. ඉන් පසුබෑමකට පත් නොවූ රජතුමා, පළමු කී පිළිවෙලටම ඊට පසුවදා ද සැරසී, දකුණු දිශාවට නමස්කාර කොට, දකුණු දෙස බලා ආරාධනාවද සිදුකොට, අනතුරුව මල් අතට ගෙන ඒවා අහසෙහි පා කොට හැරියේය. දකුණු දිශාවෙහි ද, පසේ බුදුවරුන් නොමැති බැවින්, රජුගේ ආරාධනාව නිශ්ඵල විය. මෙසේ මේ ආරාධනාව තෙවන දිනයෙහි බටහිර දිශාවට ද, සිව්වන දිනයෙහි උතුරු දිශාවට ද, රජතුමා සිදු කෙළේය. ‘උතුරු දිශාවේ හිමාල පෙදෙසෙහි වාසය කරන පසේ බුදුවරු වෙත් නම්, උන්වහන්සේ ඒකාන්තයෙන්, අපගේ මේ දානය පිළිගනිත්වා’යි රජතුමා, සමන්මල් සත්මිට ගුවනට මුදා හළේය. ඒ සමන්මල් පාවී ගොස්, ‘නන්දමූලක’ පර්වත ප්‍රාන්තයෙහි පන්සියයක් පසේබුදුවරුන් වහන්සේට, ඉහළින් මල්වියනක් මෙන් සැකසී, අනතුරුව ක්‍රමයෙන් බිමට වැටුණි.
මේ කාරණය ගැන ආවර්ජනා කොට බැලූ, එක් පසේ බුදුරජාණන් වහන්සේ නමක්, මෙය රජුගේ දානයට කළ ආරාධනාවක් බව වටහා ගෙන, පසුදා පසේබුදුවරුන් සත්නමක් අමතා, ‘උතුමනි, රටේ රජතුමා ඔබ හැමට ආරාධනා කෙරේ. එබැවින් ‘රජුට සංග්‍රහ කරන්නේ නම්, මැනවැ’යි වදාළහ. එය පිළිගත් පසේබුදුවරු අහසින් වැඩම කොට, රාජකීය දොරටුව අබියස පෙනී සිටියහ. උන්වහන්සේ දුටු රජතුමා මහත් සොම්නසට පත්ව, නමස්කාර කොට, උන්වහන්සේ ප්‍රාසාදය වෙත වැඩම කරවා, මහත් වූ සත්කාර සම්මාන කොට, දන් පිරිනමා බත් කිස අවසන් වූ කල්හි, උන්වහන්සේට වැඳ ‘ස්වාමීනි, හෙටත් මාගේ දානයට වඩිනු මැනවැ’යි, මෙලෙසින් පුන පුනා ආරාධනා කොට, දින හයක් පුරාවට නොකඩවා මහදන් පැවැත්වීය. සත්වැනි දින සියලු පිරිකර සහිතව, දානය සකසා සත්රුවනින් වැඩදමන ලද, ඇඳ පුටු පනවා, තුන් සිවුරු ප්‍රධානකොට, සියලුම ශ්‍රමණ පරිභෝග වස්තූන් පසේ බුදුවරුන් සත්නම ඉදිරියෙහි තබා, ‘මේ සියලු පිරිකර ඔබ හැමදෙනා වහන්සේ විෂයෙහි දෙමු’යි කියා, උන්වහන්සේට දානය පිරිනැමූ රජතුමා හා දේවිය යන දෙදෙනා දන් වළඳා අවසන් වූ පසේබුදුවරුන් වෙත, දොහොත්මුදුන් දී නමස්කාර කරමින්ම බලා සිටියහ. උන්වහන්සේ සත්නම අතුරෙන් ‘සංඝත්‍ථෙර’ වූ පසේ බුදුරජාණන් වහන්සේ, රජු ඇතුළු පිරිසට අනුමෝදනා බණ වදාරමින්, මෙසේ පැවසූ සේක.
ගිනිගත් ගෙයකින් යම් බඳුනක් බැහැර කෙරේද? එය ඔහුට ප්‍රයෝජන පිණිස පවතී. එසේ නොවුණහොත්, එය එහි දැවී යයි.
එසේම ලෝකයා ජරාවෙන් ද, මරණයෙන් ද, ගිනිගෙන ඇත්තේය. දන්දීම (ගිනිගත් දෙයින්) බඩු ඉවත් කිරීමක් වැනිය. දුන් දේ නම්, මැනවින් රැකගත් දෙයක් වේ.
මෙහි **‘ආදිත්තස්මිං’** යනු ‘එවේලෙහි ගිනිගත්’, යන අර්ථයි. **‘භාජනං’** යනු ‘කිසියම් උපකරණයක්’ යන අර්ථයි. **‘නො ච යං තත්‍ථ’** යනු ‘එහි යමක් දැවේද? යටත් පිරිසෙයින් තණ ඇතිරියක් වුවත්, ඒ සියල්ල ඔහුට අනුපකාරීම වේ’ යන අර්ථයි. **‘ජරාය මරණෙනච’** යන්න ප්‍රකට දේශනාවකි. අර්ථ වශයෙන් මෙය, ‘එකොළොස් ගින්නෙන් ඇවිලගත්, ලෝකයෙන් දශවිධ දාන වස්තුවට වැටෙන, ඒ ඒ පිරිකර දානය වූ කලී, සිතාමතා බඩු ඉවත් කරගැනීමක් වැනිය’ යන අර්ථයි. **‘දින්නං’** යනු ‘අල්ප වශයෙන් හෝ බොහෝ වශයෙන් හෝ යමක් දෙන ලදද? එය මැනවින් රැකගත් දෙය නම් වේ’ යන අර්ථයි.
මෙසේ සංඝත්‍ථෙර වූ පසේ බුදුරජාණන් වහන්සේ, ස්වකීය අනුමෝදනාව නිමකොට, ‘මහරජතුමනි, අප්‍රමාදීව කටයුතු සිදුකළ මැනවැ’යි, රජුට ඔවදන් දී, අහසට පැන නැගී රජමාලිගාවේ කර්ණිකාව අතරින් නික්ම, නන්දමූලක පර්වත ප්‍රාන්තය බලා වැඩි සේක. රජු විසින් උන්වහන්සේට පිදූ පිරිකර ද, උන්වහන්සේ සමග ම අතුරුදන් වී නන්දමූලක පර්වත ප්‍රාන්තයෙහි ම, නිසි තැනෙක තැන්පත් විය. රජුගේද රාජදේවියගේ ද ශරීරයත්, අධික වූ ප්‍රීතියෙන් පිරී ගියේ. මෙසේ සංඝත්‍ථෙර පසේබුදුරජාණන් වහන්සේ රජමැදුරෙන් ඉවත්ව වැඩිය පසු, සෙසු පසේ බුදුවරු එක් එක් නම, එක් එක් ගාථාව බැගින් අනුමෝදනා පිණිස වදාරා, එකී අයුරෙන්ම ස්වකීය පිරිකරත් සමගම නන්දමූලක පර්වත ප්‍රාන්තය කරා වැඩියහ. උන්වහන්සේ වදාළ ගාථා පහත දැක්වේ.
3. යම් පුද්ගලයෙක් උට්ඨාන වීර්යයෙන් උපයාගත් දැයින්, ධර්මලාභී උතුමකුට දන් දේද? ඒ තැනැත්තා යමයාගේ ‘වේතරණී’ නිරය ඉක්මවා, දිව්‍යමය ස්ථානයන්ට පැමිණේ.
4. දානයත් යුද්ධයත් සමාන යැයි කීහ. සත්පුරුෂ වූ ටිකදෙනෙක්, බොහෝ දේ ජයග්‍රහණය කෙරෙති. ඉදින් ශ්‍රද්ධාවෙන් යුතුව, සුලු දෙයක් දන් දුන්නත්, එයින් ඔහු පරලොවදී ද, සැපයට පත්වේ.
5. සුදුස්සන් සොයා බලා දන් දීම, බුදුරදුන් විසින් පසස්නා ලද්දකි. මේ මිනිස්ලොව දන් දීමට සුදුසු කෙනෙක් වෙත්ද? ඒ අය (උතුමන්) කෙරෙහි දුන් දේ, මහත් ඵලය. මනා වූ කෙතක වපුරන ලද බීජ වැනිය.
6. යමෙක් සත්ත්ව හිංසාවෙන් තොරව හැසිරේද? අනුන්ගේ අපවාද නිසා පව් නොකෙරේද? (පවට) බිය නිසා ඔහු පැසසුම් ලබයි. එහි (පවෙහි) සූරයා පැසසුම් නොලබයි. සත්පුරුෂයා බිය නිසා පව් නොකෙරේ.
7. අවම වූ බ්‍රහ්මචර්යාවෙන් ද, රජ කුලයෙහි උපදියි. මධ්‍යම වූ බ්‍රහ්ම චරියාවෙන්, දේවත්වයටද, උපරිමයෙන්, නිවනට ද පත්වේ.
8. ඒකාන්තයෙන් දානය විවිධ ආකාරයෙන් පසස්නා ලද්දකි. දානයටත් වඩා, ධර්මයට පැමිණීම උතුම්ය. පෙරත් එනම්, ආදියේ දී නුවණැති සත්පුරුෂයෝ, නිවන් අවබෝධයම කළහ.

මෙහි **‘ධම්මලද්ධස්ස’** යනු ‘රහතන් වහන්සේ ආදිකොට, යම්තාක් ශුෂ්ක විදර්ශක යෝගාවචරයා, ධර්මය ලද බැවින් **‘ධම්මලද්ධ’** නම් වේ. ඔහුම උට්ඨාන වීර්යයෙන්, ඒ ධර්මය අවබෝධ කොටගත් බැවින් **‘උට්ඨානවිරියායගත’** නම් වේ. එබඳු පුද්ගලයෙකුට, යම් තැනැත්තෙක් දන් දේ ද?’ යන අර්ථයි. ‘උට්ඨාන වීර්යයෙන් යුතුව, ධාර්මිකව උපයා ගත් දැයින්, ප්‍රථම කොටස ගෙන, යම් පුද්ගලයෙක් සිල්වතුන් කෙරෙහි දන් දෙයිද?’ යන අර්ථයි. උපයෝග (දුතියා) අර්ථයෙහි සාමි වචනය (ඡට්ඨි විභක්තිය) යොදා, මෙහි අර්ථය දත යුතුය. **‘වෙතරණී’** යනු ප්‍රකට දේශනාවකි. ‘අටමහා නිරයන් ද, සොළොස් ඔසුපත් නිරයන් ද, ඉක්මවා, යන අර්ථයි. **‘දිබ්බානි ඨානානි උපෙති’** යනු ‘දෙව්ලොව උපදී’ යන අර්ථයි.
**‘සමානමාහු’** යනු ‘සමාන කොට කියති’ යන අර්ථයි. ‘වස්තුව ඉවර වේ යැයි යන බියෙන් පෙළෙන්නාට දානය වලංගු නැත. බියෙන් පෙළෙන්නාට යුද්ධය වලංගු නැත. ජීවිතාශාව අත්හැර, යුද්ධයට පිවිසුණු තැනැත්තාම, යුධ කිරීමෙහි හැකියාව ලබයි. සම්පත්වල ආශාව දුරුකළ දායකයාම, දන් දීමේ හැකියාව ලබයි. ඒ නිසා ම දන් දීමත්, යුද්ධ කිරීමත්, සමානකොට කියති, යන අර්ථයි. **‘අප්පාපි සන්තා’** යනු ‘ජීවිත පරිත්‍යාගයෙන් ක්‍රියා කෙරෙන ටිකදෙනෙක්, බොහෝ දේ ජයග්‍රහණය කෙරෙති. එපරිද්දෙන්ම අල්ප වූ, පරිත්‍යාගී චේතනාවක්, බොහෝ මසුරු සිත් ද, ලෝභාදිය ද, කෙලෙස් සමූහයන් ද, පරදවා ජය ගනී’ යන අර්ථයි. **‘අප්පම්පි චෙ’** යනු ‘දිය යුතු දාන වස්තුව මඳ වුවත්, කර්මය හා ඵලය විශ්වාස කොටගෙන දෙයි’ යන අර්ථයි. **‘තෙනෙව සො’ **යනු ‘මහරජතුමනි, ඒ මඳ වූ දාන වස්තුවෙන්, අල්ප වූ පරිත්‍යාගයෙන්, ඔහු පරලොවදීත් සැප ඇත්තෙක් වේ’ යන අර්ථයි.
**‘විචෙය්‍යදානං’** යනු ‘දිය යුතු දේත්, දිය යුතු අයත්, සොයාබලා දුන් දානය යි. එහිදී මොනවා හෝ නොදී, අග්‍ර වූ ද, ප්‍රණීත වූ ද දාන වස්තුවක් සපයාගෙන, පරිත්‍යාග කිරීම, ‘දිය යුතු දේ සොයාගැනීම’ නම් වේ. කාට කාට හෝ නොදී, සීලාදී ගුණසම්පන්න උතුමන් සොයා, ඔවුන්ටම දන්දීම, ‘දිය යුතු අය සොයා ගැනීම නම් වේ’ යන අර්ථයි. **‘සුගතප්පසත්‍ථං’** යනු ‘මෙබඳු වූ දානය බුදුවරුන් විසින් පසස්නා ලදි. මෙහි ‘දිය යුතු අය සොයා ගැනීම’ යන මේ කාරණය පැහැදිලි කිරීම සඳහා **‘යෙ දක්ඛිණෙය්‍යා......’** ආදිය කියන ලදි. එහි දක්ඛිණෙය්‍යා යන්නෙන්, දක්‍ෂිණාවට අතිශයින් සුදුසු බුද්ධාදී උතුමන්, අපේක්‍ෂා කරන ලදි යන අර්ථයි.
**‘පාණභූතානි’** යනු ‘පණ ඇති සත්ත්වයන්’ යන අර්ථයි. **‘අහෙඨයං’** යනු ‘කරුණාවෙන් යුතුව, අනුන් වෙහෙසට පත් නොකරමින් හැසිරෙන’, යන අර්ථයි. **‘පරූපවාදා’** යනු ‘අනුන්ගේ දෝෂාරෝපණයට බියෙන්, පව් නොකෙරේ’, යන අර්ථයි. **‘භීරු’** යනු ‘දෝෂාරෝපණයට බිය’ යන අර්ථයි. **‘නහි තත්‍ථ සූරං’** යනු ‘යමෙක් නුවණින් විමසා බැලීමෙන් තොරව, දෝෂාරෝපණයේ සූරයෙක් වේද, පඬිවරු එවැන්නන් නො පසසති’ යන අර්ථයි. **‘භයාහී’** යනු ‘දෝෂාරෝපණ බිය නිසා ද, පඬිවරු පව් නොකෙරෙති’ යන අර්ථයි.
**‘හීනෙන බ්‍රහ්මචරියෙන’ **යනු බුදුසමයෙන් බාහිර වූ සමයයන්හි, මෙවුන්දම් සෙවීමෙන් පමණක් වැළකීම, ‘හීන බ්‍රහ්මචරිය’ නම් වේ. එයින් රජකුලයේ උපත ලබයි. ධ්‍යානයේ උපචාර මාත්‍රයක් උපදවා ගැනීම, ‘මධ්‍යම බ්‍රහ්මචරිය’ නම් වේ. එයින් දෙව්ලොව උපදී. අෂ්ට සමාපත්තීන් උපදවා ගැනීම, ‘උත්තම බ්‍රහ්මචරිය’ නම් වේ. එයින් බඹලොව උපදින්නා ‘විසුජ්ඣති’ නම් වේ. දෙව්ලොවක උපත ලැබීම, අපේක්‍ෂා කොටගෙන, බුද්ධ ශාසනයෙහි සිල් රකින්නකුගේ, බ්‍රහ්මචරියා ශීලය හීන බ්‍රහ්මචර්යාව’ නම් වේ. පිරිසිදු සිල්වතකුගේ සමාපත්ති උපදවා ගැනීම, මධ්‍යම බ්‍රහ්මචර්යාව නම් වේ. පිරිසිදු සිල්හි පිහිටා, විදසුන් වඩා, රහත් ඵලයට පත්වීම උත්තම බ්‍රහ්මචර්යාව නම්වේ.
මෙහි අවසාන ගාථාවේ අර්ථය මෙසේය. එනම්, ‘මහරජතුමනි, කෙසේ නමුත් දානය වූ කලී, ඒකාන්තයෙන් ම බොහෝ සෙයින්, පසස්නා ලද්දකි. වර්ණනා කරන ලද්දකි. ඒ දානයටත් වඩා, සමථ-විදර්ශනා සංඛ්‍යාත ත්‍යවූ ද, නිර්වාණ සංඛ්‍යාත වූ ද, ධර්ම කොට්ඨාශයක් වන, ආර්ය ධර්මයට පත්වීම ම උත්තරීතරය. මක්නිසාද? මේ කල්පයෙහි ම පෙර විසූ, කාශ්‍යප ආදි වූ, බුදුවරු ද, ඊටත් පෙර වෙස්සභු ආදී, බුදුවරු ද, ශාන්ත වූ සත්පුරුෂයෝ ය. ඒ නුවණැත්තෝ සමථ විදර්ශනා වඩා, නිවනට ම පැමිණුනාහුය. නිවන අවබෝධ කළාහු ය’ යන අර්ථයි.
මෙසේ සත්වැනි පසේ බුදුරජාණන් වහන්සේ ස්වකීය අනුමෝදනාවෙන්, අමාමහ නිවන වර්ණනා කොට, බණ කියා, රජුට, අප්‍රමාදීව කටයුතු සිදුකිරීමට ඔවදන් දී, පෙර කී ක්‍රමයෙන් ම ස්වකීය වාසස්ථානය වෙත වැඩි සේක. රජතුමා ද සිය මෙහෙසිය සමග දිවි ඇති තෙක්, දානාදි පින්කම් කරමින් ජීවත්ව සිට, මැරී ගොස් දෙව්ලොව උපන්නේය.
බුදුරජාණන් වහන්සේ මේ ධර්මදේශනාව ගෙනහැර දක්වා, ‘මෙසේ පෙර විසූ පඬිවරු පවා, ‘විචෙය්‍ය දාන දුන්නාහු යැ’යි, වදාරා ජාතකය නිමාවට පත් කළ සේක. එදා විසූ පසේ බුදුවරු හැමදෙනා වහන්සේ පිරිනිවන්පෑ සේක. එදා සමුද්දවිජයා දේවිය නම්, රාහුල මාතාවය. භරත රජතුමා වූ කලී, ‘මම ම යැ’යි බුදුරජාණන් වහන්සේ, තමන් වහන්සේ දක්වා වදාළ සේක.
**‘ගංගාකුමුදුනී’** යන මේ ගාථා කොටස අයත් ජාතක කතා වස්තුව බුදුරජාණන් වහන්සේ දෙව්රම් වෙහෙර වැඩවෙසෙන සේක්, සිත කලකිරුණු එක් භික්‍ෂුවක අරබයා වදාළ සේක. ඒ භික්‍ෂුව ළඟට කැඳවා ගත් බුදුරජාණන් වහන්සේ ‘මහණ, ඔබ කලකිරුණෙහිය, යනු සැබෑවක්දැ’යි ඇසූ සේක. ‘ස්වාමීනි, එය සැබෑවකි.’ ‘මහණ, කුමන කරුණක් නිසා කලකිරුණෙහිද?’ ‘ස්වාමීනි, කාන්තාවක් දැක ඈ ගැන ආශාවක් ඇතිවීමෙනි.’ ‘මහණ, ස්ත්‍රීහු නම් අකෘතඥය. මිත්‍රද්‍රෝහී ය. විශ්වාස නොකොට හැක්කෝය. පෙර විසූ පඬිවරු පවා, දිනපතා කහවණු දහසක් දීමෙන්වත්, කාන්තාවක පෝෂණය කරන්නට අපොහොසත් වූවාහුය. එසේ මුදල් ලබාගත් ඒ කාන්තාවම, එකම එක දවසක්, දහසක මුදල රැගෙන එන්නට අමතක වීම නිසා, පුරුෂයාගේ බෙල්ලෙන් අල්ලා, ගෙයින් එළියට ඇද දැමුවාය. මෙසේ ස්ත්‍රීහු අකෘතඥ වූවෝ වෙති. එබැවින් කාන්තාවන් නිමිති කොටගෙන, ආශාවන්ගේ වසඟයට නොයව’යි, කී බුදුරජාණන් වහන්සේ ඊට අදාළ මේ අතීත කතාව, මෙසේ දේශනා කළ සේක.
පෙර බරණැස් නුවර බඹදත් රජු රාජ්‍යය විචාළේය. රජුගේ පුත්‍රයා ‘බ්‍රහ්මදත්ත කුමාරයා’ නම් විය. බරණැස් සිටුතුමාගේ පුත්‍රයා, මහධන කුමාරයා’ නම් විය. මේ කුමාරවරු දෙදෙනා ම වැලිකෙළියේ පටන්, දැඩි මිත්‍රයෝ වූහ. එකම ඇදුරුතුමකුගෙන් ශාස්ත්‍රය හදාළ මේ දෙදෙනා, ශිල්ප උගෙනීමද, එකටම කළහ. බඹදත් කුමරා තරුණ වියේදීම, සිය පියරජුගේ අභාවයෙන් පසු, අගරජ තනතුරට පත්ව, රාජ්‍යය විචාළේය. ඉහත කී සිටු පුත්‍රයා ද, පෙර සිට පැවත ආ, මිතුදම නිසා, නිතර රජු සමීපයෙහිම, වාසය කෙළේය. බරණැස් නුවර, එවකට රට පුරා ප්‍රසිද්ධියක් ඉසිලූ, නගර සෝභිනියක් වූවාය. ගණිකාවක් වන ඈ අතිශයින් සුරූපී තැනැත්තියක් ද, සියලු සම්පතින් ආඪ්‍ය ධනවතියක් ද වූවාය. සිටු පුත්‍රයා ඇයට, දිනපතා කහවණු දහසක් ගෙවා, නිරතුරුව ඈ සමග සතුටුවෙමින් කල්ගත කිරීම, පුරුද්දක් කොට ගත්තේය. සිය පියාගේ ඇවෑමෙන් බරණැස් නුවර ප්‍රධාන සිටු තනතුරට, ඔහු හිමිකම් කී නමුත්, නගර සෝභිනියගෙන් මිදෙන්නට තරම්, මානසික ශක්තියක් උපදවා ගැනීමට අපොහොසත් වූයේය. මහසිටුවරයා වීමෙන් පසුද, ඔහු දිනපතා කහවණු දහසක පොදියක් ද රැගෙන, ඇය හා සතුටු වනු රිසින්, ඈ වෙතට ගියේය. මහසිටුතුමාට මොනතරම් කටයුතු යෙදී තිබුණ මුත්, කෙසේ හෝ දිනකට දෙතුන්වරක්, සිය මිත්‍රයා වන රජතුමා මුණ ගැසීමට ද, නොවරදවා ම රජමැදුරට යයි.
කිසියම් දිනෙක සැඳෑ කල රජු හමුවට පැමිණි සිටුතුමා, රජු සමග අල්ලාප-සල්ලාපයේ යෙදී සිටියේය. ඔවුන් මෙසේ සතුටු සාමීචියේ යෙදී සිටි අතරතුරේදී ම, හිරු බැස ගියේය. අඳුර පැතිරිණි. ඒ කිසිවක් ඒ දෙදෙනාට දැනුනේවත් නැත. හොඳටම අඳුර වැටුණු පසු, රජගෙදරින් නික්මුණු මහසිටුතුමා, ඉඳුරා ම ගියේ නගර සෝභිනියගේ ගෙදරටය. එහෙත් ඔහුගේ අතේ, නගර සෝභිනියට දිනකට ගෙවිය යුතු මුදල වන කහවණු දහස නොතිබිණි. සිය නිවෙසට ගොස්, මුදල් රැගෙන, ආපසු ඒමටද වේලාවක් නැත. මේ සියල්ල කල්පනා කළ සිටුතුමා, නගර සෝභිනියගේ මැදුර අසලින් රථයෙන් බැස, උපස්ථායකයන් සිය නිවෙසට පිටත්කොට හැර, තනිවම ඇගේ මැදුරට ගොඩවැදුණේය. සිටුතුමා දුටු හැටියේම, ‘ආර්ය පුත්‍රය, කහවණු දහස ගෙනාවෙහිදැ’යි, නගර සෝභිනිය ඇසුවාය. ‘සොඳුර, අද රජමැදුරට ගොස්, කල්ගත වී ගිය බැවින්, ගෙදර නොගොස්ම, සේවකයන් පිටත්කොට හැර, තනිවම මෙහි පැමිණියෙමි. මම හෙට එනවිට, ඔබට දෙදහසක් ගෙන එන්නෙමැ’යි සිටුතුමා කීයේය. එවිට ඇය, ‘ඉදින් මම අද මොහුට මෙසේ ඉඩ හරින්නෙම් නම්, එය පුරුද්දකට ගෙන, නැවත නැවතත් හිස් අතින් පැමිණෙන්නේය. එසේ වුවහොත් මාගේ ධනය ක්‍රමයෙන් පිරිහෙන්නේය. එබැවින් මෙවැනි දේට ඉඩ නොතැබිය යුතු යැ’යි, කල්පනා කොට සිටුතුමා අමතා, ‘ස්වාමීනි, අපි වූ කලී ගණිකාවෝ වෙමු. එබැවින් අප සමග විහිළු හොඳ නැත. ඒ නිසා වහා ගොස්, ඔබ ගෙවිය යුතු මුදල වන කහවනු දහස රැගෙන එන්නැ’යි කීවාය. ‘සොඳුර, මම ඔබට ඒ මුදල දෙගුණ කොට, හෙට ගෙනැවිත් දෙන්නෙමි’යි සිටුතුමා පුන පුනා කීයේය. එවිට සිය දාසියන් වෙත හැරුණු නගර සෝභිනිය, සිටුවරයා දෙසට අතක් දිගුකොට, ‘කෙල්ලනි, මොහුට මෙහි සිට, මා දෙස බැලීමටවත් ඉඩ නොදී, මොහුගේ බෙල්ලෙන් අල්ලා මැදුරෙන් එළියට ඇද දමා දොර වසවු යැ’යි කීවාය. සේවිකාවෝ ද, සිය ස්වාමිදුව කී ලෙස ම කළහ. මැදුරෙන් පිටමං කරන ලද සිටුතුමා, ‘මම මෑ සමග එකට එක්වීම නිසා, අසූකෙළක් ධනය නැතිකර ගත්තෙමි. ඈ වෙනුවෙන් ඒ සා විශාල මුදලක් වියදම් කළ මා, අතේ මුදල් නැතිව පැමිණි එකම දිනයේදී හිස් අතින් පැමිණියේ යැ’යි කියා, ඈ මාගේ බෙල්ලෙන් ඇද, මැදුරෙන් එළියට දැමුවාය. අහෝ! ගැහැණු නම් පවිටු ජාතියකි. නිර්ලජ්ජිත වූ ඔවුහු අකෘත‍ඥය. මිත්‍රද්‍රෝහීයැ’යි කල්පනා කළ සිටුතුමාට, කාන්තාවන්ගේ දෝෂ දකින්නට, දකින්නට ඔවුන් කෙරෙහි නොඇල්ම ඇතිවිය. ඔවුන් පිළිකුල් විය. මේ නිසා ම ඔහු ගිහිගෙයි ද කලකිරුණේය. ‘මේ ගිහිගෙයි වාසය කිරීමෙන් මට ඇති ප්‍රයෝජනය කිම? අද ම මෙහෙන් නික්ම පැවිදි වන්නෙමැ’යි, කල්පනා කොට සිටුතුමා සිය මැදුරට ද නොගොස්, රජුට ද නොකියාම, නුවරින් නික්ම කැලයට පිවිස, කිසියම් ගංතෙරක අසපුවක් සාදාගෙන, සෘෂි පැවිද්දෙන් පැවිදිව, ධ්‍යාන හා අභිඥා උපදවාගෙන, වන මුල් පලවැලින් දිවි ගෙවමින්, එහි වාසය කෙළේය.
ටික දවසක පටන් ස්වකීය මිත්‍රයා දක්නට නොලැබුණු රජතුමා, සිය ‘මිතුරා කොහිදැ’යි සොයන්නට පටන් ගත්තේය. නගර ශෝභිනිය ප්‍රධාන සිටුතුමාට සිදුකළ, මදිපුංචිකම මුළු නුවර පුරා, ඒ වනවිට පැතිර ගොස් තිබුණි. රජුට කිසිවකුගෙන් මේ තොරතුරු ආරංචි විය. රජුට මහසිටුවරයා ගැන තොරතුරු දැනුම් දුන් එක් පුරුෂයෙක්, ‘දේවයිනි, ඔබතුමාගේ මිතුරා වන ප්‍රධාන සිටුවරයා නගරශෝභිනියගෙන් වූ, ලජ්ජාව නිසා සිය නිවෙසට ද නොගොස්, වන වැදී පැවිදි වූ බවට ආරංචියක් පැතිරේ යැ’යි කීවේය. මේ ඇසූ රජතුමා වහාම නගර ශෝභිනිය රජමැදුරට කැඳවා, ‘නුඹ, මුදල් අතැතිව නොපැමිණි නිසා, මාගේ මිතුරා බෙල්ලෙන් ඇද, නිවෙසින් එළියට ඇද දැමූ බව, සත්‍යයක් දැ’යි ඇසීය. ‘දේවයිනි, එය සත්‍යයකි.’ ‘පව්කාරිය, පහත් ගති ඇත්තිය, නුඹ වහා මාගේ මිතුරා සොයා ගොස් කෙසේ හෝ නැවත ඔහු මා වෙතට රැගෙන එව. එය නොහැකි වුවහොත්, තිට ජීවිතයක් නැති බව තේරුම් ගනුව’යි, රජතුමා නගර ශෝභිනියට අණ කෙළේය. රජුගේ වචන ඇසූ ඇය, අතිශයින්ම බියට පත්ව, වහා රථයකට නැග මහත් වූ පිිවර සහිතව, සිය මැදුරෙන් නික්ම, ප්‍රධාන සිටුවරයා සොයමින් ගොස්, ආරංචි මාත්‍රයෙන් ඔහු වෙසෙන තැනට පත්ව, තවුස්තුමා දැක වැඳ, ‘උතුමාණෙනි, අඳබාල වූ මාගෙන් සිදුවූ වැරැද්දට, මට සමාවනු මැනව. නැවත කවදාවත් එවැනි දෙයක් සිදු නොවන්නට, මම වගබලා ගන්නෙමැ’යි කීවාය. ‘මම ඔබට සමාව දෙමි. මා කෙරෙහි ඔබ ගැන වෛරයක් නැත.’ ‘ස්වාමීනි, ඉදින් ඔබ මට සමාව දේ නම්, මා සමග යන්නට එනු මැනව. අපි මේ රථයට නැග නුවර බලා යමු. ඔබ මාගේ නිවෙසට අඩිය තැබූ හැටියේ ම, මගේ නිවසේ ඇති සියලු සම්පත් ඔබට දෙන්නෙමැ’යි, ඇය පින්සෙණ්ඩු වූවාය. ඇගේ මේ වචන ඇසූ තවුසා ‘සොඳුර, දැන් මට තී සමග පැමිණීමට නොහැකිය. මම නුඹ සමග මේ ගමන යන්නට එනේනේම නම්, එය මේ ලෝකයේ කිසිදිනෙක සිදුවිය නොහැකි ම වූ, සිද්ධිය යැ’යි කී තවුසා මෙසේ ප්‍රකාශ කෙළේය.
ගංගා, කුමුදුවලින් ගැවසී ගනී ද, කෝකිලයෝ, හක්ගෙඩිවල පැහැ ගනිත් ද? දඹ ගස්, තල්ගෙඩි ලබා දේ ද? ඉක්බිතිව එකල, ඒකාන්තයෙන් (අපේ එකතුව) සිදු වන්නේය.
‘සොඳුර, යම් හෙයකින් කුමුදු විල්, කුමුදුවලින් ගැවසී පවතී ද? එසේ සියලු මහා ගංගාවෝ, සැඩපහර ඉක්මවා, පිපුණු කුමුදුවලින් ශාන්තව, උපශාන්තව පවතිත් ද? සියලු කෝකිලයෝ, හක්ගෙඩිවල පැහැයෙන් යුක්ත වන්නාහුද? සියලු දඹගස්, තල්ගෙඩි ලබා දෙන්නේද? එකල එනම්, ඒ කාලයේදී, අපගේ එක්වීම ද, ඒකාන්තයෙන් සිදුවන්නේ යැ’යි කියන ලද්දේ වේ’ යන අර්ථයි.
තවුසා මෙසේ කී නුමත්, එයින් පසුබෑමකට ලක් නොවූ නගර ශෝභිනිය, තමා සමග යාමට, තවුසාට පුන-පුනා ඇවිටිලි කළාය. ඇගෙන් බේරෙන්නට බැරි වූ තැන, තාපසතුමා ‘මේ මේ දේ කවර කලෙක හෝ ලොව සිදුවුවහොත්, මම තී සමග, තී කියන තැනකට යන්නට එන්නෙමැ’යි, පැවසූ තාපසතුමා ඒ කොන්දේසි මෙසේ පැහැදිලි කෙළේය.
2. යම්කලෙක ඉබිලොමින් සෑදූ, ලක්‍ෂණ තුනකින් යුතු, සළුවක් වන්නේ ද? ශීත කාලයට ඔබින පොරෝනාවක් වන්නේ ද? එකල ඒකාන්තයෙන් (අපේ එකතුව) සිදු වන්නේය.
3. යම්කලෙක මදුරුවන්ගේ දළවලින් ශක්තිමත් වූ ද, නොසෙල්වෙන අට්ටාලයක්, මැනවින් සකසන ලද්දේද, එකල ඒකාන්තයෙන් (අපේ එකතුව) සිදුවන්නේය.
4. යම්කලෙක දෙව්ලොවට නගිනු පිණිස සාවුන්ගේ අංවලින් හිණිමගක් මැනවින් සකසන ලද්දේ ද? එකල ඒකාන්තයෙන් (අපේ එකතුව) සිදු වන්නේය.
5. යම්කලෙක මීයෝ හිණිමගකට නැග, සඳ කා දමත් ද? රාහුත් එළවා දමත් ද? එකල ඒකාන්තයෙන් (අපේ එකතුව) සිදු වන්නේය.
6. යම්කලෙක මැස්සෝ රා කළයක් බී, රංචු-රංචු වී ගිනිඅඟරු මත වාසය කරත්ද? එකල ඒකාන්තයෙන් (අපේ එකතුව) සිදුවන්නේය.
7. යම්කලෙක ඉදුනු කෙම් ගෙඩි වැනි, (රතු පැහැති) තොල් ඇති, ලස්සන මුහුණක් ඇති, කොටළුවෙක් වන්නේද? ඌ නැටුමෙහි හා ගැයුමෙහි දක්‍ෂයෙක් වේද? එකල ඒකාන්තයෙන් (අපේ එකතුව) සිදු වන්නේය.
8. යම්කලෙක කාක්කෝ ද, බකමූණෝ ද, රහසිගතව හිඳ, සාකච්ඡා පවත්වන්නාහුද? ඔවුනොවුන් කෙරෙහි ප්‍රියමනාපව වසන්නාහුද? එකල ඒකාන්තයෙන් (අපේ එකතුව) සිදුවන්නේය.
9. යම්කලෙක කුඩා කැලෑ කොළවලින් සෙවිලි කළ කුඩයක්, ස්ථිරසාර වන්නේද? වැහි වතුර වළකාලන්නේද? එකල ඒකාන්තයෙන් (අපේ එකතුව) සිදුවන්නේය.
10. යම්කලෙක කුඩා පක්‍ෂියෙක්, ගන්‍ධමාදන පර්වතය හොටින් ඔසවාගෙන යන්නේද? එකල ඒකාන්තයෙන් (අපේ එකතුව) සිදුවන්නේය.
11. යම්කලෙක කොලුවෙක් යන්ත්‍රය සහිත, වෙනත් අංගෝපාංග සහිත මුහුදු නැවක්, රැගෙන යන්නේද? එකල ඒකාන්තයෙන් (අපේ එකතුව) සිදුවන්නේය.
මෙහි **‘තිවිධො’** යනු ‘ඉබි ලොම්වලින් මල ගවසා කරන ලද වස්ත්‍රයක් ද, පුලුන්වලින් කරන ලද එක් වස්ත්‍රයක්ද, එම දෙවර්ගයම මිශ්‍රකොට තැනූ, එක් වස්ත්‍රයක් ද, වශයෙන් වූ, තුන් ආකාරයක වස්ත්‍ර යන අර්ථයි. **‘හේමන්තිකං පාපූරණං’** යනු ‘හිම වැටෙන සමයෙහි පොරවා ගැනීමට සුදුසු වස්ත්‍රයක්’ යන අර්ථයි. **‘අථ නූන තදා සියා’** යනු ‘ඉක්බිති එකල්හි, ඔබෙත් මගෙත් එකතුව ඒකාන්ත වශයෙන් සිදුවන්නකි’ යන අර්ථයි. සියලු ගාථාවන්හි අවසාන පාදයට මෙය යෙදිය යුතුය. **‘අට්ටාලො සුකතො’** යනු ‘උඩට නැග යුධ වදින පුරුෂයන් සිය දෙනකු දරා ගැනීමට හැකිවන පරිද්දෙන්, මැනවින් සැකසූ අට්ටාලයක් යන අර්ථයි. **‘පරිපාතෙය්‍යුං’** යනු ‘පලවා හරිත්ද?’ යන අර්ථයි. **‘අංගාරෙ’** යනු ‘ගිනිදැල්වලින් තොර, ගිනිඅඟරු ඇතිරූ’ යන අර්ථයි. **‘වාසං කප්පෙය්‍යුං’** යනු ‘රා කළය බැගින් බී, මත් වූ මැස්සෝ, වාසය කරන්නාහුද?’ යන අර්ථයි. **‘බිම්බොට්ඨ සම්පන්නො’** යනු ‘කෙම් ගෙඩි වැනි, තොල්වලින් යුතු’, යන අර්ථයි. **‘සුමුඛො’** යනු ‘රන් කැටපතක් හා සමාන මුහුණක් ඇති’, යන අර්ථයි. **‘පිහයෙය්‍යුං’** යනු ‘ඔවුනොවුන්ගේ පැමිණීම කැමති වෙමින්, ප්‍රිය කරන්නාහු. ප්‍රාර්ථනා කරන්නාහුය’ යන අර්ථයි. **‘කුළුංකො’** යනු ‘එක් කුඩා කුරුල්ලෙකි’, යන අර්ථයි. **‘සාමුද්දිකං’** යනු ‘සමුදුර තරණය කරන මහා නැවක්’ යන අර්ථයි. **‘සයන්තං සවටාකරං’** යනු ‘යන්ත්‍රයෙන්ද, වටාකාරයෙන් ද, සියලු අංගෝපාංගයන්ගෙන්ද, යුක්ත’ යන අර්ථයි. **‘චේටො ආදය’** යනු ‘යම්කලෙක එබඳු නැවක් කුඩා ගම්දරුවෙක්, අතින් ගෙන යන්නේද?’ යන අර්ථයි.
මෙසේ බෝසත් තෙමේ, මේ කිසිදා සිදු නොවන සිතෙහි මවා ගත් අර්ථ ඇති, ගාථා එකොළහ නගර ශෝභිනිය හමුවෙහි ප්‍රකාශ කෙළේය. ඒ ඇසූ නගර ශෝභිනිය මහසතුන් සමා කරවාගෙන, පෙරළා නුවරට ගොස්, රජු හමුවෙහි ඒ සියලු විස්තර පැහැදිලිකොට, තමාගේ ජීවිතය බේරාදෙන මෙන් රජුගෙන් යැද්දාය. රජතුමා ද, ඇයට අභය දානය දුන්නේය.
බුදුරජාණන් වහන්සේ මේ ධර්ම දේශනාව ගෙනහැර දක්වා, මහණ, මෙසේ මේ ස්ත්‍රීහු නම් අකෘතඥ වූ, මිත්‍රද්‍රෝහී සත්ත්ව වර්ගයෙකැ’යි වදාරා, සත්‍යය ප්‍රකාශකොට ජාතකය නිමවා වදාළ සේක. දේශනාව අවසානයේදී, කලකිරී හුන් භික්‍ෂුව සෝවාන් ඵලයෙහි පිහිටියේය. එදා රජතුමා නම් ආනන්ද තෙරණුඅවෝය. තවුසා වූ කලී, ‘මම ම යැ’යි බුදුරජාණන් වහන්සේ තමන් වහන්සේ දක්වා වදාළ සේක.
**‘ඛමනීයං යාපනීයං’** යන මේ ගාථා කොටස අයත් ජාතක කථා වස්තුව බුදුරජාණන් වහන්සේ වේළුවනාරාමයෙහි වැඩ වෙසෙන සේක්, එක් එළු දෙනක නිමිති කොටගෙන වදාළ සේක. කිසියම් කාලයක මහ මුගලන් තෙරුන් වහන්සේ පර්වත වළල්ලකින් වට වූ, එක් දොරක් ඇති පර්වත මණ්ඩල සේනාසනයක වැඩ විසූ සේක. එහි දොරටුව සමීපයෙහිම තෙරුන්ගේ සක්මන් මලුව විය. එකල එළුපල්ලෝ පිරිසක් එළුවන් ගෙන, උන්ට තණ කැවීම පිණිස, උන් පර්වත වළල්ල ඇතුලට දක්කා, ඉන් අනතුරුව ඔවුහු ක්‍රීඩාශීලීව තැන තැන හැසිරුණහ. කිසියම් දවසක ඉතා හවස් වී පැමිණුනු ඒ එළුපල්ලෝ එළුවන් රැස්කොට, නැවත උන් ගම වෙත දක්කාගෙන යාම සඳහා, පර්වත වළල්ලෙන් පිටතට එළුවන් දැක්කූහ. මේ අතර එක් එළුදෙනක් පර්වත මඬුල්ලේ කෙළවර, කිසියම් තැනෙක කොළ කමින් සිටියාය. එළුපල්ලෝ ඒ වගක් නොදැන, සෙසු එළුවන් දක්කාගෙන යන්නට පටන් ගත්හ. සෙසු එළුවන් දක්නට නොමැති තැනදී, ඉහත කී එළුදෙන එළුවන් ගිය මග ඉව අල්ලමින්, පර්වත මඬුල්ලෙන් ඉවතට යන්නට, එහි දොරටුව වෙතට පැමිණියාය. මේ අතර තනි වූ ඇය අල්ලා කනු රිසියෙන්, මාන බලමින් පසු වූ එක් දිවියෙක් එකී දොරටුව අබියස සැඟව සිටියේය. එළුදෙන ද, ඔබ-මොබ බලමින් දොරටුවෙන් නික්මෙන්නට පැමිණ, පඳුරු අතරේ සැඟවී හුන් දිවියා දැක, ‘මොහු මේ සිටිනුයේ එකත් එකට ම මා මරා කනු සඳහා යැයි, තේරුම් ගෙන, ‘ඉදින් මම ආපසු හැරී දුවන්නට සැරසුණහොත්, එවිට මාගේ ජීවිතය නොරැඳේ. ඒකාන්තයෙන්ම දිවියා සමග තරගයට දිවැ යන්නට මට නොහැකි බැවින්. එබැවින් අද මෙහි දී මා විසින් පුරුෂ ධෛර්යය උපදවා ගැනීම කළයුතු යැ’යි සිතා, සිය අං යුවල උස්සා දිවියාගේ ඉදිරියට, මහත් වූ වේගයෙන් පැන්නාය. මෙයින් හැකුළුණු දිවියා මඳක් පසුපසට ගොස්, එළුදෙන අල්ලා ගන්නට උත්සාහයක් දැරූ නමුත්, එය අසාර්ථක විය. දිවියාගේ ග්‍රහණයට හසු නොවූ එළුදෙන, වේගයෙන් පලාගොස්, එළු රැළ අතරට එකතු වූවාය. මුගලන් තෙරණුවෝ ඔවුන්ගේ ක්‍රියාව බලා සිට, පසුදා බුදුරදුන් හමුවට ගොස්, ඒ සියලු විස්තර උන්වහන්සේ හමුවෙහි පැහැදිලි කොට කියා ‘ස්වාමීනි, මෙසේ මේ එළුදෙන ස්වකීය උපාය කුසලතාවත්, පරාක්‍රමයත් නිසාම, දිවියාගෙන් මිදුණා යැ’යි කීහ. එවිට බුදුරජාණන් වහන්සේ ‘මොග්ගල්ලානය, මෙදා ඇය දිවියාගෙන් මිදුනා ය. දිවියාටද, ඈ අල්ලා ගැනීමට නොහැකි විය. එහෙත් අතීතයේ දී ඇය විලාප කියමින් කෑ ගසද්දීම, කිසිදු අනුකම්පාවකින් තොරව දිවියා ඈ මරා කෑවේ යැ’යි වදාරා, මුගලන් තෙරුන්ගේ අයැදුමෙන්, මේ අතීත කථාව මෙසේ වදාළ සේක.
පෙර මගධ රටෙහි කිසියම් ගම්මානයක මහත් සම්පත් ඇති කුල ගෙදරක උපත ලැබූ අප බෝසත් තෙමේ, නිසි වියට පත්ව, කම්සැප හැර දමා, සෘෂි පැවිද්දෙන් පැවිදිව, ධ්‍යාන හා අභිඥා උපදවාගෙන, බොහෝ කලක් හිමාල වනයෙහි වාසය කෙළේය. කලකට පසු ලුණු ඇඹුල් සේවනය කිරීම සඳහා රජගහ නුවරට පැමිණි එතුමා, වර්තමාන කථාවෙහි සඳහන් වූ පර්වත වළල්ලකින් වටකරන ලද, ඒ පර්වත මණ්ඩලයෙහිම අසපුවක් තනාගෙන, වාසය කෙළේය. එකලද වර්තමාන කථාවෙහි දැක්වූ පරිද්දෙන්, එළුපල්ලෝ එළුවන් රැගෙන ඒ පර්වත මඬුල්ලෙහි එළුවන්ට තණ කැවීම පිණිස පැමිණෙති. දිනක් ඒ එළුවන් අතර සිටි එක් එළු දෙනක පර්වත මඬුල්ලේ ඈත කෙළවරක තණ කමින් සිටි අතර, එළුපල්ලෝ ඒ බවක් නොදැන, සෙසු එළුවන් දක්කාගෙන, ගෙවල් බලා ගියහ. සෙසු එළුවන් ළඟපාතක නැති බව තේරුම් ගත් එළුදෙන, උන් ගිය මග ඉව කරමින්, පර්වත වළල්ලේ දොරටුව වෙත එළඹුණාය. ඒ දුටු එක් දිවියෙක්, එළුදෙන අල්ලාගෙන කනු රිසියෙන්, දොරටුව අබියස සැඟව බලා සිටියේය. දොරටුවට සමීප වූ එළුදෙන දිවියා දැක, ‘අද මාගේ ජීවිතය කම්මුතුයැ’යි සිතා, ‘කිසියම් උපායකින් මේ දිවියා සමග මිහිරි කථාබහකට සම්බන්ධ වී, දිවියාගේ හදවත මෘදු බවට පත්කොට මම මාගේ ජීවිතය රැක ගන්නෙමි’යි මැනවින් සිතා බලා ඈත තියා ම, දිවියා සමග පිළිසඳර කථා කරමින් ඉදිරියට එන ගමන්ම, මෙසේ පැවසුවාය.
මාමේ, ඔබේ සැප සනීප කෙසේද? ඉවසිය හැකිද? යැපිය හැකිද? අපි ඔබේ සැප කැමැත්තෝ වෙමු. (මගේ) අම්මත්, ඔබේ සැප ගැන විචාළාය.
මෙහි **‘සුඛං තෙ අම්මා’** යනු ‘මගේ මවත් ඔබේ සැප ගැන, අද මගෙන් විමසුවාය’ යන අර්ථයි. **‘මයං’** යනු ‘මාමේ, අපි ඔබේ සුවයම කැමැත්තෙමු’ යන අර්ථයි.
එළුදෙනගේ කථාව ඇසූ දිවියා ‘මේ කපටි එළුදෙන මට මාමා ය, කියා කථාකොට මා රැවටීමට කැමැත්තීය. ඈ මාගේ නපුරුකම් නොදන්නා බව හැඟේ යැ’යි සිතා මෙසේ පැවසීය.
2. එළිච්චිය, මාගේ නඟුට පාගාගෙන, මා වෙහෙසට පත්කොට මාමා යැයි කථා කිරීමෙන් නුඹට අද මිදිය හැකි යැ’යි, නුඹ සිතන්නෙහිද?
‘නුඹ මාගේ වලිගය සමීපය පාගාගෙන, මා වෙහෙසට පත්කොට එන්නෙහිද? ඒ නුඹ අද ‘මාමා යැ’යි කථා කිරීමෙන්, මම මිදිය යුතු වෙමි’යි, සිතන්නෙහිද? නුඹ එසේ සිතන බව මට හැඟේය’ යන අර්ථයි.
දිවියාගේ මේ කථාවෙන් පසු එළුදෙන, ‘මාමේ, එසේ නොකියනු මැනවැ’යි, පවසා මේ ගාථාව කීවාය.
3. (ඔබ) පෙරදිගට මුහුණ ලා හිඳින්නෙහිය. මම ඔබේ ඉදිරියට පැමිණියෙමි. නඟෞට ඇත්තේ පසුපසිනි. මම එය කෙසේ පාගම්ද?
මෙහි **‘මුඛං’** යනු ‘ඉදිරියෙහි’ යන අර්ථයි. **‘කථං ඛොහං’** යනු ‘ඔබේ පසුපසින් ඇති වලිගය මම කෙසේනම් පාගන්නෙම්ද? යන අර්ථයි.
එවිට දිවියා ‘එළිච්චිය, තී කුමක් කියෙහිද? මගේ නගුට නැති තැනක් නැතැ’යි කියා, මෙසේ ද පැවසීය.
4. සමුදුර සහිත, පර්වත සහිත, සිවුමහා දිවයින් යම්තාක් ද? මාගේ වලිගය ඒ තාක් (ව්‍යාප්ත) ය. නුඹ එය කෙසේ නම් මගහරීද?
මෙහි **‘තාවතා’** යනු ‘මගේ නඟුට මෙතෙක් තැන් වටකොට ගියේ යැ’යි කියයි’ යන අර්ථයි.
දිවියාගේ මේ කථාව ඇසූ එළුදෙන, ‘මේ පව්කාරයා මිහිරි කථාවක නොඇලෙන්නෙකි. එබැවින් දැන් මම මොහුට විරුද්ධව කථා කොට බලන්නෙමැ’යි සිතා, මෙසේ පැවසුවාය.
5. ‘දුෂ්ටයාගේ නඟුට දිග යැ’ යන මේ කාරණය මවුපියෝ ද, සොයුරෝ ද, පෙර දී ම කීහ. (එබැවින්) ඒ මම අහසින් පැමිණියේ වෙමි.
මෙහි **‘අක්ඛංසු’** යනු ‘මව ද, සොයුරෝ ද, මේ කාරණය මට මුලදීම කීහ’ යන අර්ථයි. **‘සම්හි’** යනු ‘ඒ මම නෑයින්ගෙන් ඔබේ නඟුටේ දික් බව අසා, නඟුට මගහරිමින් අහසින් පැමිණියෙමි’ යන අර්ථයි.
ඉක්බිති දිවියා ‘එළිච්චිය, මම නුඹ ගැන දනිමි. තී අහසින් පැමිණි බව ද, දනිමි. මෙසේ පැමිණෙන තී මගේ ආහාරය වනසා දමා පැමිණියා නොවේ දැ’යි, දොස් තබා මෙසේ ද කීයේය.
6. එළිච්චිය, අහසින් එන තී දැක, මුව සමූහයා පැන ගියහ. (එයින්) මාගේ ආහාරය, තී විසින් නැතිකරන ලදි.
මේ අභූත චෝදනාව ඇසූ එළුදෙන, මරණ භයෙන් බිය පත්ව, වෙනත් කිසිදු කාරණයක් කියාගත නොහැකිව, ‘මාමේ, මෙබඳු බිහිසුණු කටයුතු නොකරනු මැනව. මට අභය දානය දෙනු මැනවැ’යි කියමින් වැලපුනාය. එවිට දිවියා මෙසේ වැලපෙන එළුදෙන එකපාරටම සිය ග්‍රහණයට ගෙන, ඈ විලාප තියද්දීම, මරාගෙන කෑවේය. පසුකලෙක මේ සිද්ධිය සම්බන්ධයෙන් බුදුරදුන් වදාළ ගාථා දෙකක් පහත පළ වේ.
7. රුධිරය පානය කරන (දිවියා) මෙසේ වැලපෙන එළුදෙනගේ ගෙල ඩැහැ ගත්තේය. දුෂ්ටයාට යහපත් වචන වලංගු නැත.
8. දුෂ්ටයාට නීතියක්, ධර්මයක්, සත්‍ය වචනයක් (කියා දෙයක්) නැත. ඔහු සත්පුරුෂයන් ප්‍රිය නොකරයි. එබැවින් දුෂ්ටයා වෙතින් ඉවත්වීමට උත්සාහ කරන්න.

මෙහි **‘රුහංඝසො’** යනු ‘රුධිරය භක්‍ෂණය කරන, ලේ බොන සාහසික දිවියා’ යන අර්ථයි. **‘ගලකං අන්‍වාවමද්දි’** යනු ‘ගෙල මැඩ, ඩැහැගෙන ඉරා දැමීය’ යන අර්ථයි. **‘නයො’ **යනු ‘කාරණය’යි. **‘ධම්මො’** යනු ‘සද් භාවයයි. **‘සුභාසිතං’** යනු ‘මැනවින් කියන ලද වචනය යි. ‘මේ සියල්ල දුෂ්ටයා කෙරෙහි නැත’ යන අර්ථයි. **‘නික්කමං දුට්ඨෙ යුජ්ජෙථ’** යනු ‘මහණෙනි, දුෂ්ටයා වෙතින් ඉවත්වීමට උත්සාහ දරවු’ යන අර්ථයි. **‘සො ච සබ්හි න රජ්ජති’** යනු ‘ඒ පුද්ගලයා වනාහි, සත් පුරුෂයන් ද, යහපත් වූ සොඳුරු වචන ද ඇලුම් නොකරයි. ප්‍රිය නොකරයි.’ යන අර්ථයි. දිවියාත් එළුදෙනත් අතර වූ සංවාදය ද, ඉන් අනතුරුව එළුදෙනට සිදුවූ විපත ද යන මේ සියල්ල තවුසා බලා සිටියේය.
බුදුරජාණන් වහන්සේ මේ ධර්ම දේශනාව ගෙනහැර දක්වා ජාතකය නිමවා වදාළ සේක. එදා එළුදෙන නම්, මෙදා මේ එළුදෙනමය. එදා දිවියා නම්, මෙදා මේ දිවියාමය. තවුසා වූ කලී, මම ම යැ’යි බුදුරජාණන් වහන්සේ, තමන් වහන්සේ දක්වා වදාළ සේක.


