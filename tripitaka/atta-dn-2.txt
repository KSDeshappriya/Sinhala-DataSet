දීඝ නිකාය
මහා වර්ගය අටුවාව
1. මහාපදාන සුත්ත වර්ණනාව
**එවම්මෙසුතං -පෙ- කරෙරිකුටිකාය **යනුවෙන් ආරම්භ වන මහාපදාන සූත්‍රයයි. මේ එහි අපූර්ව වූ පද වර්ණනාවයි. කරෙරිකුටිකාය යන්නෙහි කරෙරි යනු ලුණුවරණ ගසට නමකි. කරෙරි මණ්ඩපය ඒ කුටියෙහි දොරටුව ළඟ පිහිටියේය. ඒ නිසා කරෙරු කුටිකා යැයි කියනු ලැබේ. යම්සේ කොසඹ රුක් අබියස පිහිටි බැවින් කොසම්බකුටිකා යැයි කියන්නාක් මෙනි. දෙව්රම් වෙහෙරෙහි වනාහි කරෙරි කුටිය, කොසම්බ කුටිය, ගන්‍ධකුටිය, සලළ ගෘහය කියා මහා ගෘහ සතරක් ඇත. ඒ එකිනෙක ගෘහය ශතසහස්‍ර ගණන් ධන පරිත්‍යාගයෙන් ගොඩනගන ලදි. ඒවා අතරින් සලළ ඝරය වනාහි පසේනදී කොසොල් රජු විසින් කරවන ලදි. ඉතිරි එ්වා අනේපිඬු ගෘහපතියා විසින් කරවන ලදි. මෙසේ භාග්‍යවතුන් වහන්සේ අනේපිඬු ගෘහපතියා විසින් ටැම් මත කරවන ලද, දිව්‍ය විමානයක් බඳු කරෙරි කුටියෙහි වැඩ වසයි. **පච්ඡා භත්තං** යනු ඒකාසනිකාංගය සමාදන් වූ අලුයම වළඳන ඇත්තාට මධ්‍යාහ්න ආහාරය පච්ඡා භත්ත වේ. මෙහි වනාහි ස්වාභාවික ආහාර වේලට පසුව යන අදහස ගැනේ. **පිණ්ඩපාත පටික්කන්තානං** පිණ්ඩපාතයෙන් ඉවත් වූ ඇත්තන්ට, බත්කිස නිමවා නැගිට සිටිය ඇත්තන්ට යන අර්ථයි.
**කරෙරි මණ්ඩල මාලෙ** යනු එම කරෙරි මණ්ඩපයේම අසලින් කරන ලද හිඳිනා ශාලාවෙහි. ඒ කරේරි මණ්ඩපය වනාහි ගඳකිළියටත් ශාලාවටත් අතරෙහි පිහිටියේය. ඒ නිසා ගඳකිළියද කරෙරි කුටිකා යැයි ද ශාලාව කරෙරි මණ්ඩල මාලය යැයිද කියනු ලැබේ. **පුබ්බෙනිවාස පටිසංයුත්තා** යනු එක් ජාතියක් ජාති දෙකක් ආදී ලෙස පෙර වසන ලද ස්කන්ධ සංඛ්‍යාත පෙර විසූ ආත්මභාවයන් සමග යෙදී පැවතියා වූ **ධම්මී** ධර්මයෙන් යුක්ත වූ.
**උදපාදි** යනු අහෝ පුදුමයි. බුදුරජාණන් වහන්සේගේ පෙර විසූ ආත්මභාවයන් දැනගැනීමේ නුවණ පුදුමය. පෙර විසූ කඳපිළිවෙල කවරෙක් නම් සිහි කරන්නේද? කවරෙක් නම් සිහි නොකරන්නේද? තීර්තකයෝ සිහිකරති. ශ්‍රාවකයෝත් පසේබුදුවරයන් වහන්සේලාත් බුදුරජාණන් වහන්සේලාත් සිහි කරත්. කවරනම් තීර්ථකයෝ සිහිකරත්ද? යම් ඒ කර්මවාදී වූ අගතැන්පත් වූවාහු ද කල්ප හතලිහක් සිහිකරත්. ශ්‍රාවකයන් වහන්සේලා කල්ප ශතසහස්‍රයක් සිහිකරත්. අගසව් දෙදෙනා වහන්සේ අසංඛෙය්‍ය වූ කල්ප ශත සහස්‍රයක් සිහිකරත්. පසේබුදුවරයන් වහන්සේලා කල්ප ශතසහස්‍ර අසංඛ්‍ය දෙකක්ද සිහිකරත්. බුදුවරයන් වහන්සේලාට මෙපමණයැයි සීමාවක් නැත. යම්තාක් කැමැති වෙත්ද ඒතාක් සිහි කරත්.
යම් ඒ අගතැන්පත් කර්මවාදී තීර්ථකයෝ වෙත්ද ඔවුහු කඳපිළිවෙලින් සිහිකරත්. පිළිවෙල සිඳ දමා නොහැකි වෙත්. පිළිවෙලින් සිහිකරන්නාහු නමුත් අසඤ්ඤභාවයට පැමිණ ස්කන්ධ පැවැත්ම නොදකිත්. දැලෙහි බැඳුනු පක්‍ෂීන් මෙනි. මොට වූවන් මෙන් කොරුන් මෙන් වෙත්. ඔවුහු එහි සිට මෙය පමණයි. මින් එහා නැත යන දෘෂ්ටිය ගනිත්. මෙසේ තීර්ථකයන් පෙරවිසූ කඳපිළිවෙල සිහිකිරීම වනාහි අන්ධයාගේ කණවැල අල්ලාගෙන යාම වැනිය. යම්සේ අන්ධයෝ සැරයටිය අග අල්වා ගත්තවුන් ඇතිකල්හි යත්. නැතිකල්හි එහිම හිඳිත්. මෙපරිද්දෙන් තීර්ථකයෝ කඳපිළිවෙලින් සිහිකරන්නට හැකිවෙත්. පිළිවෙල හැර නොහැකි වෙත්.
ශ්‍රාවකයෝ ද කඳපිළිවෙලින් සිහිකරත්. අසඤ්ඤ භවයට පැමිණ ස්කන්ධයන්ගේ පැවැත්ම නොදකිත්. මෙසේ ඇතිකල්හිද සසර සැරිසරන සත්ත්වයන්ගේ ස්කන්ධයක් නොමැති කාලයක්ද නැත. අසඤ්ඤ භවයෙහි වනාහි කල්ප පන්සියයක් පවතීයැයි එපමණ කාලයක් ඉක්මවා බුදුවරයන් වහන්සේලා විසින් දෙන ලද ක්‍රමයෙහි පිහිටා එයින් එහි සිහිකරත්. යම්සේ ආයුෂ්මත් ඝොසිත තෙරුන් මෙනි. අගසව් දෙනමද පසේබුදුරයන් වහන්සේලා ද චුති ප්‍රතිසන්ධි බල බලා සිහිකරත්. බුදුවරයන් වහන්සේලාට චුති, ප්‍රතිසන්ධි දෙකම නැත. යම් යම් ස්ථානයක් දකිනු කැමැතිද ඒ ඒ දේම දකිත්.
තීර්ථකයෝ ද පෙර අත්බැව් සිහිකරන්නාහු තමා විසින් දකින ලද අසන ලද කරන ලද දෙයම සිහිකරත්. ශ්‍රාවකයෝද එසේම වෙත්. පසේබුදුවරයන් වහන්සේලාත්, බුදුවරයන් වහන්සේලාත් තමන් විසින් හෝ අනුන් විසින් දකින ලද අසන ලද කරන ලද සියල්ලම සිහිකරත්.
තීර්ථකයන්ගේ පෙර විසූ අත්බැව් දැනීමේ නුවණ කදෝපැණියකුගේ ආලෝකය බඳුය. ශ්‍රාවකයන්ගේ වනාහි ප්‍රදීපයක ආලෝකය බඳුය. අග්‍ර ශ්‍රාවකයන්ගේ වනාහි ඕෂධී තාරකාවගේ ආලෝකය මෙනි. පසේබුදුවරයන් වහන්සේලාගේ වනාහි චන්ද්‍රයාගේ ආලෝකය වැනිය. බුදුවරයන් වහන්සේලාගේ වනාහි සරත් කාලයේ සූර්යයාගේ ආලෝකය බඳුය. උන්වහන්සේලාට මෙපමණ ජාති සියය ජාති දහසක් ජාති ලක්‍ෂයක් හෝ කල්ප සියයක් කල්ප දහසක් කල්ප ලක්‍ෂයක් කියා නැත. යමක් සිහි කරන්නේ ද එහි පැකිලීමක් හෝ ගැටීමක් නැත. ආවර්ජනය හා බැඳුනේම වන්නේ ය. කැමැත්ත, මෙනෙහි කිරීම හා සිතිවිල්ල පහළවීම හා බැඳී පවතී. දුබල පරඬලාවක හෙළන ලද රත්වූ යකඩයක් මෙන් සිනේරු පර්වතයෙහි විදින ලද වජ්‍රයක් මෙන් නොරැඳී ගමන් කරයි. අහෝ! බුදුවරයන් වහන්සේගේ පෙර විසූ කඳපිළිවෙල දන්නා නුවණ පුදුම සහගතය. මහත්ය. මෙසේ බුදුරජාණන් වහන්සේ අරබයා උපන්, පැවති යන අර්ථයි. ඒ සියල්ල ද ලුහුඩින් දක්වන්නට මෙයද පෙරවිසූ අයුරුය. මෙයද පෙරවිසූ අයුරුය යන්න පමණක් පෙළෙහි දක්වන ලදි. එහි මෙසේය.
**අස්සොසි ඛො -පෙ- අථ භගවා අනුප්පත්තො** යනු මෙහි යමක් කිවයුතුද? එය බ්‍රහ්මජාල සූත්‍ර වර්ණනාවේ කියන ලදි. මෙයම විශේෂයයි. එහිදී සර්වඥතා ඥානයෙන් අසන ලදි. මෙහි දිවකනින් අසන ලදි. එහිද වර්ණනාව, වර්ණනා කථාව නිමකළේ නැත. මෙහි පෙර අත්බැව් පිළිබඳ කථාය. ඒ නිසා භාග්‍යවතුන් වහන්සේ, මේ භික්‍ෂූන් මාගේ පෙරවිසූ අත්බැව් දැනගැනීමේ නුවණ පිළිබඳව ගුණ කථා කරන්නේ යැයි ද මාගේ එම නුවණ ලබාගත් ආකාරය නොදනිත් යැයි ද සිතා දැන් ඔවුන්ට එහි නිෂ්පත්තිය කියා දෙන්නෙමියි වැඩමකර සාමාන්‍ය බුද්ධාසනයේ වැඩසිට ඒ මොහොතේම ධර්මදේශනාව සඳහා භික්‍ෂූන් විසින් පිළියෙල කරන ලද උතුම් බුද්ධාසනයෙහි වැඩහිඳ මහණෙනි! කවර කථාවකින් යුක්තව සිටියේදැයි විචාරා ස්වාමීනි! මෙහිදී ආදී වූ පිළිතුරු දීමෙන් පසුව ඔවුන්ට පෙර විසූ කඳපිළිවෙල හා සම්බන්ධ වූ ධර්මදේශනාව පවත්වනු කැමැත්තේ ඔබලා කැමැත්තහුද ආදිය වදාළහ. එහි **ඉච්ඡෙය්‍යාථ නො** යනු කිම කැමැති වන්නාහුද? ඉක්බිති සතුටු සිත් ඇති භික්‍ෂූහු උන්වහන්සේගෙන් ඉල්ලා සිටින්නේ **එතස්ස භගවා** (භාග්‍යවතුන් වහන්සේ මේ ධර්මදේශනාව සඳහා) ආදිය පැවසූහ. එහි **එතස්ස** යනු මේ ධර්මකථාව කරනු පිණිස.
ඉක්බිති භාග්‍යවතුන් වහන්සේ ඔවුන්ගේ ඉල්ලීම පිළිගෙන දේශනාකරනු කැමැත්තේ එසේනම් මහණෙනි, අසව්! යැයි ඔවුන්ගේ කන් මනාව සිහියෙහි පිහිටුවා අන්‍යයන්ට අසමාන වූ සිඳීගිය මාර්ගය සිහිපත් කිරීම කරනු කැමැත්තේ **ඉතො සො භික්ඛවෙ** ආදිය වදාළහ.
එහි **යං විපස්සී** යනු යම් කල්පයක විපස්සී නම් බුදුරජාණන් වහන්සේ අයං යන්න යං ශබ්දයෙන් කියැවේ. ස්වාමීනි! මෙය තව්තිසාවේ දෙවියන් වෙතින් අසන ලදි. ඉදිරියෙහිදී පිළිගන්නා ලද ද මෙය ස්වාමීනි, භාග්‍යවතුන් වහන්සේට සැළ කරමු ආදියෙහි ප්‍රත්‍යක්‍ෂ වචනයෙහි දක්නට ලැබේ. ‘යං තං අපුච්ඡිම්හ අකිත්තයිනො අඤ්ඤං යං පුච්ඡාම තදිග්ඝ බ්‍රෑහි යන තැන්වල උපයෝග වචනයෙහි ද අට්ඨානමෙතං භික්ඛවෙ අනවකාසො යං එකිස්සා ලොකධාතුයා යන තැන්වල කරණ අර්ථයෙහි ද, මෙහි වනාහි නුඹලා විසින් දතයුතුයි. ඒ නිසා යස්මිං කප්පෙ (යම් කල්පයක) යැයි කියන ලදි. **උදපාදි** යනු දස සහශ්‍රී ලෝකධාතුව නාද කරමින් පැන නැංගේය.
**භද්ද කප්පෙ** යනු බුදුවරයන් වහන්සේලා පස්නමක් පහළවන බැවින් සුන්දර වූ කල්පයෙහි සාරවත් වූ කල්පයෙහි මෙසේ භාග්‍යවතුන් වහන්සේ මෙහිදී කල්පය වර්ණනා කරමින් මෙසේ වදාළ සේක. යම්තැනක පටන් අපගේ භාග්‍යවතුන් වහන්සේ විසින් ප්‍රාර්ථනා කරන ලද්දේ වන්නේද, ඒ අතර එක් කල්පයකදීවත් බුදුවරයන් පස්නමක් පහළවීමක් නම් නැත. අපගේ භාග්‍යවතුන් වහන්සේගේ ප්‍රාර්ථනාවට පෙර තණ්හංකර, මෙධංකර, සරණංකර, දීපංකර යන බුදුවරයන් සිව්නමක් එක් කල්පයක පහළ වූහ. එයට මෙහා එක් අසංඛෙය්‍යක් බුද්ධශූන්‍ය විය.
කල්ප අසංඛ්‍යයක් අවසානයේ කොණ්ඩඤ්ඤ නම් එකම බුදුරජාණන් වහන්සේ එක් කල්පයක පහළ වූ සේක. එයින් ද අසංඛ්‍ය කල්පයක් බුද්ධශූන්‍ය විය. අසංඛෙය්‍ය කල්පයක අවසානයේ මංගල, සුමන, රේවත, සෝභිත යන බුදුවරයන් සතර නම එක් කල්පයක පහළ වූහ. එයින්ද කල්ප අසංඛ්‍යයක් බුද්ධශූන්‍ය විය.
කල්ප අසංඛෙය්‍ය අවසානයෙහි වනාහි මෙයින් කල්ප ශතසහස්‍රයකට අධික කල්ප අසංඛ්‍යයට පෙර අනෝමදස්සී, පදුම, නාරද යන බුදුවරු තුන් නම එක් කල්පයක පහළ වූහ. එයින් කල්ප අසංඛෙය්‍යක් බුද්ධශූන්‍ය විය.
කල්ප අසංඛෙය්‍යක් අවසානයෙහි වනාහි මෙයින් කල්ප ශතසහස්‍රයකට මත්තෙහි පදුමුත්තර භාග්‍යවතුන් වහන්සේ පමණක් එක් කල්පයක පහළ වූහ. එයින් මෙහා මෙයින් කල්ප තිස්දහසකට පෙර සුමේධ, සුජාත කියා බුදුවරු දෙනමක් එක් කල්පයක පහළ වූහ. එයින් මෙහා මෙයින් කල්ප දහඅට දහසකට පෙර අත්‍ථදස්සී, පියදස්සී. ධම්මදස්සී යැයි බුදුවරු තුන් නමක් එක් කල්පයක පහළ වූහ. ඉක්බිති මෙයින් අනූහතරවන කල්පයෙහි සිද්ධාර්ථ නම් බුදුරජාණන් වහන්සේ පමණක් එක් කල්පයක පහළ විය. මෙයින් අනූදෙවන කල්පයෙහි තිස්ස, ඵුස්ස කියා බුදුවරු දෙනමක් එක් කල්පයක පහළ වූහ. මෙයින් අනූ එක්වන කල්පයෙහි විපස්සී නම් භාග්‍යවතුන් වහන්සේ පහළ වූහ. මෙයින් තිස්එක්වන කල්පයෙහි සිඛී, වෙස්සභූ යැයි බුදුවරු දෙනමක් පහළ වූහ. මේ භද්‍ර කල්පයෙහි කකුසඳ, කෝණාගම, කස්සප හා අපගේ භාග්‍යවතුන් වහන්සේ වන ගෞතම යන බුදුවරයන් වහන්සේලා සතරනමක් පහළ වූහ. මෛත්‍රිය බුදුරජාණන් වහන්සේ අනාගතයේ පහළ වන්නේය. මෙසේ මේ කල්පය බුදුවරයන් පස්නමකින් සමන්විත බැවින් සුන්දර කල්පය කියාද, සාර කල්පය කියාද යන ලෙසින් බුදුරජාණන් වහන්සේ මේ කල්පය වර්ණනා කරමින් මෙසේ වදාළහ.
මේ කල්පයෙහි මෙපමණ බුදුවරු පහළ වූහ. පහළ වන්නාහ යන මේ කරුණ බුදුවරයන් වහන්සේලාට පමණක් දැනෙන්නේ ඇයි? නැත්නම් අන් අයටත් පෙනේද? එසේය. අන් අයටද පෙනෙයි. කවර අයටද? ශුද්ධාවාස බ්‍රහ්මයන්ට.
කල්පය පිහිටන කල්හි එක් අසංඛෙය්‍යක් එක් අංගනයක් ලෙස පිහිටි කල්හි ලෝකයාට පිළියෙල වීම පිණිස වැස්ස වසින්නට පටන් ගනී. ආරම්භයේදී අතරෙහි පිහිටි හිමපතනයක් මෙන් වෙයි. එයින් නිවුඩු, සහල්, මුං, මෑ, බජිරි, නෙල්ලි, කැකිරි, කොමඩු, ලබු ආදිය දිය ධාරාවක් මෙන් වී පිළිවෙලින් බඹය, දෙක, අට, අඩගව්වක්, අඩ යොදුනක්, යොදුනක්, දෙකක් -පෙ- යොදුන් සියයක්, යොදුන් දහසක් පමණ වී අකනිටා බඹලොව දක්වා කෝටි සහසහස්‍රයක් සක්වල ගැබ පුරවා සිටී. ඉක්බිති ඒ ජලය අනුපිළිවෙලින් පහත බසී. ජලය පහත බසින කල්හි ස්වාභාවික දිව්‍යලෝක පිහිටිය යුතු තැන්වල දිව්‍යලෝක පිහිටයි. ඒවා පිහිටන ආකාරය විශුද්ධි මාර්ගයෙහි පුබ්බෙනිවාස කථා කොටසෙහි කියන ලදි.
මිනිස්ලොව පිහිටන තැනට ජලය පත්කල්හි පෙරහන්කඩයක මුව වැසුවාක් මෙන් වායු බලයෙන් ඒ ජලය ස්ථිරව පිහිටා සිටියි. ඒ ජලය මතුපිට නෙලුම්පතක් මෙන් මහපොළොව පිහිටයි. ලෝකය විනාශවන විට මහබෝමැඩ පසුව විනාශ වෙයි. පිහිටනවිට පළමුවෙන් පිහිටයි. එහි පෙරනිමිත්තක් වී නෙලුම්ගසක් පහළවෙයි. ඉදින් ඒ කල්පයෙහි බුදුවරුන් පහළවන්නේ නම් මලක් හටගනී. නොවේනම් මලක් හටගන්නේ නැත. එසේ මල් හටගන්නා විට එක් බුදුවරයෙක් පහළ වන්නේ නම් එක් මලක් ද, දෙකක්, තුනක්, හතරක් ආදී වශයෙන් බුදුවරයන් වහන්සේලා පස්නමක් පහළ වන්නේ නම් මල් පහක් හටගනී.
ඒ මල්ද එක් දණ්ඩක කර්ණිකා එකට බැඳී හටගනී. ශුද්ධාවාස දෙවිවරු, යමු. පෙරනිමිති බලමු යැයි මහබෝමැඩ පිහිටි තැනට එක් බුදුවරයන් පහළනොවන කල්පයකදී මල් හටගන්නේ නැත. ඒ ශුද්ධාවාස දෙවිවරු මල් නැති ගස බලා ලෝකය වනාහි අඳුරු වන්නේය. මැරෙන මැරෙන සත්ත්වයෝ අපායේ පිරෙත්. සදෙව්ලොවත් බ්‍රහ්මලෝක නවයත් හිස් වන්නේ යැයි අසතුටු සිත් ඇත්තෝ වෙත්. මල් පිපුණු කල්හි වනාහි මල් දැක සර්වඥ වූ බෝධිසත්ත්වයන් මව්කුසට පිවිසෙන විටත්, මව්කුසින් බිහිවන විටත් සම්මා සම්බෝධියට පත්වනවිටත් දම්සක් පවත්වන විට යමක ප්‍රාතිහාර්ය පවත්වන කල්හි දේවාරෝහණය කරන කල්හිද ආයු සංස්කාර කරන කල්හිද පිරිනිවන්පානා විටත් දසදහසක් සක්වල කම්පා වීම ආදී ප්‍රාතිහාර්යයන් දකින්නෙමු යැයි ද සතර අපාය පිරිහෙන්නේය. සදෙව්ලොවත් බ්‍රහ්මලෝක නවයත් පිරෙන්නේ යැයි සතුටු සිත් ඇත්තාහු උදන් අනමින් තම තමන්ගේ බ්‍රහ්මලෝකවලට යත්. මේ කල්පයෙහි වනාහි නෙලුම්මල් පහක් හටගත්තේය. ඒ නිමිතිවල අනුභාවයෙන් බුදුවරු සතරනමක් පහළ වූහ. පස්වැනි බුදුහිමියෝ පහළ වන්නාහ. ශුද්ධාවාස බ්‍රහ්මයෝද ඒ මල් දැක මේ කාරණය දැනගත්හ. ඒ නිසා කියන ලදි. ‘අන් අයටද පෙනී යයි’
මෙසේ භාග්‍යවතුන් වහන්සේ **ඉතො සො භික්ඛවෙ** (මහණෙනි! මෙයින් ඒ.) ආදී ක්‍රමයෙන් කල්ප බෙදා වෙන්කිරීම් වශයෙන් පුබ්බෙ නිවාසය (පෙර වාසය) දක්වා දැන් ඒ බුදුවරයන්ගේ ජන්ම බෙදා පෙන්වීම් ආදිය දක්වන්නට ‘විපස්සී භික්ඛවෙ’ ආදිය කීය. එහි ආයු පරිච්ඡේදයේදී **පරිත්තං ලහුකං** යන මෙය ස්වල්පය යන අර්ථය සඳහාමය. යමක් වනාහි (අප්පකං) අල්පද එය (පරිත්තං) ස්වල්පය. සැහැල්ලුද වෙයි. (ලහු)
**අප්පං වා භීය්‍යො** යනු වර්ෂ සියයකට පෙර අල්ප වූ වෙනත් වර්ෂ සියයකට පත්නොවී විස්සක්, තිහක්, හතලිහක් හෝ පනහක් හෝ හැටක් හෝ වර්ෂ ජීවත්වෙයි. මෙසේ දීර්ඝායුෂ ඇත්තන් වනාහි අතිශයින් දුර්ලභය. අසවලා වනාහි මෙසේ බොහෝ කල් ජීවත් වන්නේ යැයි ඒ ඒ තැන්වල ගොස් දතයුත්තේ වෙයි. එහිදී විශාඛා මහෝපාසිකාව වර්ෂ එකසිය විස්සක් ජීවත් විය. එපරිද්දෙන් පොක්ඛරසාදි බ්‍රාහ්මණයා බ්‍රහ්මායු බ්‍රාහ්මණයා සෙල බ්‍රාහ්මණයා, පාවාරිය බ්‍රාහ්මණයා, ආනන්ද තෙරුන් වහන්සේ, මහාකාශ්‍යප තෙරුන් වහන්සේ වනාහි වර්ෂ එකසිය පනහක්ද බක්කුල තෙරුන් වහන්සේ එකසිය සැට වසක්ද ජීවත් විය. සියල්ලන්ටම වඩා දීර්ඝායුෂ වින්ද නමුත් වර්ෂ දෙසීයයක් ජීවත්වූයේ නැත.
විපස්සී ආදී සියලු බෝසත්වරු මෛත්‍රී පෙරටු කරගත් සෝමනස්ස සහගත ඤාණසම්ප්‍රයුක්ත අසංඛාරික චිත්තයෙන් මව්කුස පිළිසිඳ ගත්හ. ඒ සිතින් ප්‍රතිසන්ධිය ගත්තහුගේ ආයුෂ අසංඛෙය්‍යකි. මෙසේ සියලු බුදුවරු අසංඛ්‍යයක් ආයු ඇත්තන් වන නමුත් කුමක් නිසා අසංඛ්‍යෙයක් ජීවත් නොවූවාහුද? සෘතු භෝජන වශයෙන් ආයුෂ වැඩිවෙයි. එසේම පිරිහෙයි.
එහිදී යම්කලෙක රජවරු අධාර්මික වෙත්ද එකල්හි යුවරජ, සෙන්පති, සිටුවරු මෙන්ම මුළු නගරයත් මුළු රටත් අධාර්මික වෙයි. ඉක්බිති ඔවුන්ගේ ආරක්ෂක දේවතාවෝද ඔවුන්ගේ මිත්‍ර වූ භූමිය ආශ්‍රිත දෙවියෝ ද ඒ දෙවියන්ගේ මිත්‍ර ආකාසස්ථ දෙවියෝ ද ඔවුන්ගේ මිත්‍ර උණුවළා දෙවියෝ ද ඔවුන්ගේ මිත්‍ර වළාකුළු ආශ්‍රිත දෙවියෝ ද ඔවුන්ගේ මිත්‍ර ශීත වළාහක දෙවියෝ ද ඔවුන්ගේ මිත්‍ර වස්ස වලාහක දෙවියෝ ද ඔවුන්ගේ මිත්‍ර චාතුර්මහා රාජික දෙවියෝ ද ඔවුන්ගේ මිත්‍ර තාවතිංස දෙවියෝ ද ඔවුන්ගේ මිත්‍ර යාම දෙවියෝ ද යන ලෙසට භවාග්‍රය දක්වා ආර්ය ශ්‍රාවකයන් හැර සියලු දෙව් බඹ පිරිස් ද අධාර්මික වෙත්. ඔවුන්ගේ අධාර්මික බව හේතුවෙන් විෂම ලෙස ඉරහඳ පවතිත්. වායුම නියම මගෙහි ගමන් නොකරයි. වැරදි මගින් හඹා යාම නිසා ආකාසස්ථ විමානයන් කැළඹේ. විමානයන් කැළඹෙන විට ක්‍රීඩා සඳහා සිත නොනැමේ. දෙවියන්ගේ සිත් ක්‍රීඩා සඳහා නොනැමෙන බැවින් ශීත, උණුසුම ආදී භේදයන් සෘජු ආදිය නියම කලට නොපැමිණේ. නියම කල්හි සෘතු නොපැමිණීමෙන් මනාව වර්ෂාව නොලැබේ. විටක වැසි වසී. විටක නොවසී. තැනකට වසී. තැනකට නොවසී. වැසි වැස්සත් වපුරණ ලද කල්හිද අංකුර හටගන්නා කල්හිද බණ්ඩි කාලයේ ද මල් හටගන්නා කල්හිද කිරිවදින කාලයෙහිද යම් යම් ආකාරයකින් අස්වැන්නට සහායක් නොවන්නේ ද ඒ ඒ ආකාරයට වසී. වර්ෂාව පහව යයි. එයින් අස්වැන්න නියම අයුරින් නොපැසෙයි. ගන්ධ, රස, වර්ණ ආදියෙන් තොරවූයේ වෙයි. එකම භාජනයෙහි දමන ලද සහල්වලින් පිසූ සමහර බත් නියම ලෙස නොපැසී තිබේ. සමහර කොටසක බත් අතිශයින් තෙත්ය. සමහර තැනක හොඳින් පැසී ඇත. එය අනුභව කළවිට කුස තුළදී තුන් ආකාරයකින් පැසෙයි. එයින් සත්ත්වයෝ බොහෝ ආබාධ ඇත්තෝ වෙත්. අල්ප ආයුෂ ඇත්තෝ වෙත්. මෙසේ පළමුව සෘතු හා අනුභව කිරීම් හේතුවෙන් ආයුෂ හීන වෙයි.
යම්කලෙක්හි රජවරු ධාර්මික වෙත්ද පෙර පරිදිම බ්‍රහ්මලෝකය තෙක් සියල්ලෝම ධාර්මික වෙත්. ඔවුන්ගේ ධාර්මික බව නිසා ඉරහඳ සම ලෙස පායයි. නියම මගෙන් වායුව හමයි. නියම මගින් සුළං හමනවිට ආකාසස්ථ විමාන නොකැළඹෙයි. මේවා නොකැළඹීම නිසා දෙවියන්ගේ සිත් ක්‍රීඩාව සඳහා යොමු වේ. මෙසේ නියම කාලයට සෘතු ආරම්භ වේ. වැස්ස මනාව වසී. වැපුරූ කාලයේ පටන් අස්වැන්නට උපකාර කරමින් නියම කලට වැසි වසී. නියම කලට වැස්ස පහව යයි. එයින් ධාන්‍ය මනාව පැසී මනා සුවඳ ඇතිව, මනා වර්ණ ඇතිව මනා රස ඇතිව ඕජස් සහිත වේ. එයින් පිළියෙල කළ ආහාරය අනුභව කළවිට මනාව දිරවයි. එයින් සත්ත්වයෝ නීරෝගීව දීර්ඝායුෂ ඇත්තෝ වෙත්. මෙසේ සෘතු, භෝජන වශයෙන් ආයුෂ වැඩෙයි.
එහිදී විපස්සී භාග්‍යවතුන් වහන්සේ වර්ෂ අසූදහසක් ආයු ඇති කාලයක පහළ වූ සේක. සිඛී භාග්‍යවතුන් වහන්සේ හැත්තෑදහසක් වර්ෂ ආයු ඇති කාලයකද පහළ වූ සේක. මෙය පිළිවෙලින් පිරිහෙන තත්ත්වයට පත්වෙයි. මෙසේ පිරිහීමට පත් නොවෙයි. ක්‍රමයෙන් වැඩිවී පරිහානියට පත්වේයැයි දතයුතුයි.
මේ කල්පයෙහි කකුසඳ භාග්‍යවතුන් වහන්සේ වර්ෂ හතලිස් දහසක් ආයු ඇති කාලයක පහළ වූහ. ආයු ප්‍රමාණය කොටස් පහකට බෙදා සතරක් හැර පස්වන කොටස පවත්නා කල්හිම පිරිනිවන් පෑ සේක. ඒ ආයුෂ පිරිහීම වර්ෂ දහය දක්වා පහත බැස නැවත වර්ධනය වී අසංඛෙය්‍ය දක්වා වැඩිවී අනතුරුව පිරිහීගොස් තිස්දහසට පත්ව සිටියේය. කෝණාගම බුදුරජාණන් වහන්සේ එකල පහළවූ සේක. උන්වහන්සේද එසේම පිරිනිවන්පෑ කල්හි ඒ වයස වර්ෂ දහයට පත්ව නැවත වර්ධනය වී අසංඛෙය්‍යට පත්ව පිරිහී ගොස් විසිදහසට පත්ව සිටී. එකල්හි කාශ්‍යප බුදුරජාණන් වහන්සේ ලොව පහළවූ සේක. උන්වහන්සේද එසේ පිරිනිවන්පෑ කල්හි ආයුෂ දස වර්ෂයක ප්‍රමාණයට පත්ව නැවත වර්ධනය වී අසංඛෙය්‍යට පත්ව පිරිහී වර්ෂ සියයට පත්ව සිටියේය. ඉක්බිති අපගේ භාග්‍යවතුන් වහන්සේ පහළ වූ සේක. මෙසේ පිළිවෙලින් අඩුවී, වැඩිවී පිරිහී, නොපිරිහී අඩු බවට පත්වූයේ යැයි දතයුතුයි. එහිදී යම් යම් ආයු ප්‍රමාණයන්හි මිනිසුන් සිටිකල්හි බුදුවරු පහළවෙත්ද උන්වහන්සේලාට ද ඒ ආයු ප්‍රමාණයම වන්නේ ය.
බෝධි පරිච්ඡේදයෙහි වනාහි **පාටලියා මූලෙ** යනු පාටලික ගසෙහි යට, ඒ පළොල් ගසෙහි කඳ ඒ දවසේ පනස් රියනක් වී හටගත්තා වූ ශාඛා පනස්රියනක් විය. පළලින් රියන් සියයක් විය. ඒ දවසේ ද ඒ පළොල් ගස කර්ණිකාවකින් බැන්දාක් මෙන් මුලසිටම මල්වලින් ගැවසී ගත්තේය. දිව්‍යමය සුවඳ හමයි. එකල්හි මේ පළොල් ගස පමණක් මල් පිපුණේ නොවේ. දස දහසක් සක්වල සියළු ගස්වල කඳෙහි කඳමල් ද අතුවල ශාඛා පුෂ්පයන් ද වැල්වල ලතා පුෂ්පයන් ද අහසෙහි ආකාස පුෂ්පයන් ද පිපී ගියේය. මහපොළොව ද පැලී මහා පද්මයන් පැන නැංගේය. මහා සමුද්‍රයද පංචවර්ණ පද්මයන්ගෙන් ද නිලුපුල් රතුපුල් ආදියෙන් ගැවසී ගත්තේය. සියලු දසදහස් සක්වළ කොඩිවැල්වලින් ගැවසී ගත්තේය. ඒ ඒ තැන මල්දම් හා විසිරුණු නොයෙක් වර්ණ මල් සමූහයෙන් බබලන නන්දන වනය, චිත්තලතා වනය, මිස්සක වනය හා ඵාරුසක වනය හා සමවිය. පෙරදිග සක්වල මුවවිටෙහි ඔසවන ලද කොඩි බටහිර සක්වල මුවවිටෙහි ගැටෙත්. බටහිර, උතුර, දකුණ සක්වල මුවවිටෙහි ඔසවන ලද ධජ දක්‍ෂිණ චක්‍රවාටයේ මුවවිටෙහි ගැටේ. මෙසේ චක්‍රවාට නොයෙක් ආකාර ශ්‍රී සම්පත්තියෙන් යුකත් විය. **අභිසම්බුද්ධො** යනු සියළු බුදුගුණ සම්පත්තිය වටහා ගන්නේ චතුරාර්ය සත්‍යය වටහාගත්තේ වෙයි.
‘මහණෙනි, සිඛී භාග්‍යවතුන් වහන්සේ අර්හත් සම්මා සම්බුද්ධ වූයේ පුණ්ඩරීක වෘක්‍ෂ මූලයෙහි බුද්ධත්වයට පත්වූ සේක යනාදී තැන්වල මේ ක්‍රමයෙන්ම වර්ණනාව දතයුතුයි. මෙහි වනාහි **පුණ්ඩරීකො** යනු එහිද එම ප්‍රමාණ විය. එදවස ඒ වෘක්‍ෂයද දිව්‍යමය සුවඳින් යුත් මලින් ගැවසී ගත්තේය. හුදෙක් මල්වලින් පමණක් නොවෙයි. ගෙඩිවලින් ද පිරී ගියේය. එහි එක් පැත්තක ලාගෙඩිය, එක් පැත්තක ළපටි ගෙඩිය. එක් පැත්තක මධ්‍යම ප්‍රමාණයට පැසුණු ගෙඩිය. එක පැත්තක සාමාන්‍යයෙන් පැසුණු ගෙඩිය. එක්පසෙක දිව්‍ය ඕජස් බහාලූවක් වැනි රසවත්ව මනාව පැසී එල්බෙන ගෙඩිය. යම්සේ ඒ වෘක්‍ෂය මෙන් සියළු දසදහස් සක්වල මල් හටගැනීමට සුදුසු ගස් මලින් ද ගෙඩි හටගැනීමට යෝග්‍ය ගස් ගෙඩිවලින් ද සමන්විත විය.
**සාලො **යනු සල්ගස, එය ද එම ප්‍රමාණම විය. මල්වලින් ඇතිවූ ශ්‍රී සෝභාව එපරිද්දෙන්ම දතයුතුයි. මහරි ගස පිළිබඳවද මෙසේමය. දිඹුල් ගසේ මල් නොවීය. ඵල සම්පත්තිය වනාහි මෙහි අඹගස පිළිබඳව කියූ ආකාරයෙන්මය. නිග්‍රොධ වෘක්‍ෂය පිළිබඳවත් ඇසතු වෘක්‍ෂය පිළිබඳවත් එසේමය. මෙසේ සියළු බුදුවරයන් වහන්සේලාට එකම පර්යංකයකි. වෙනත් වෘක්‍ෂයෝ ද වෙත්. ඒවා අතරින් යම් යම් වෘක්‍ෂ මූලයක සිට බුදුවරු සිව්මග නුවණ නම් වූ බෝධිය අවබෝධ කර ගනිත්ද ඒ ඒ වෘක්‍ෂය බෝධිය යයි කියනු ලැබේ.
සාවක යුග පරිච්ඡේදයේ වනාහි **ඛණ්ඩතිස්ස** යනු ඛණ්ඩය. තිස්සය. ඔවුනතුරෙන් ඛණ්ඩ තෙමේ එකම පියකු ඇත්තේ කණිටු සොහොයුරාය. තිස්ස යනු පුරෝහිතගේ පුත්‍රයාය. ඛණ්ඩ තෙමේ ප්‍රඥා පාරමිතාවේ මස්තකප්‍රාප්ත වූයේය. තිස්ස තෙමේ සමාධි පාරමිතා වේ. **අග්ගං** යනු විපස්සී බුදුරජාණන් වහන්සේ හැර ඉතිරි ඇත්තන් සමග අසමාන වූ ගුණයෙන් උතුම් වූ. **භද්දයුගං** යනු අග්‍රස්ථානයට පත් බැවින් භද්දයුග නම් වී.
**අභිභූ සම්භවං** යනු අභිභූ හා සම්භව. ඒ අතරෙන් අභිභූ ප්‍රඥා පාරමිතාවේ මස්තකප්‍රාප්ත වූයේ සිඛී බුදුන් සමග අරුණවතියෙන් බඹලොවට ගොස් බඹපිරිසට නොයෙක් ප්‍රාතිහාර්යයන් දක්වා ධර්මදේශනාකොට සහශ්‍රී ලෝකධාතුවේ අන්ධකාරය පතුරුවා, මේ කුමක්දැයි හටගත් සංවේග ඇත්තන්ට ආලෝකය පතුරුවා සියල්ලෝම මාගේ රූපය දකිත්වා. ශබ්දය අසත්වායි අධිෂ්ඨාන කොට ‘ආරභථ’ ආදී ගාථා දෙකක් කියමින් ඒ හඬ ඇස්සවීය. බොහෝදෙනා සමාධි පාරමිතාවේ මස්තකප්‍රාප්ත වූවෝ වූහ.
**සොණුත්තර** යනු සොණ හා උත්තර. ඔවුනතුරෙන් ‘සොණ ප්‍රඥාව සම්පූර්ණත්වයට පත්කළේය. උත්තර වනාහි සමාධිය සම්පූර්ණත්වයට පත්වූයේ විය. **විධූර සජීවං** යනු විධුර ද සජීව ද වෙති. ඔවුනතුරෙන් විධුර ප්‍රඥාව සම්පූර්ණත්වයට පත්කළේය. සජීව සමාධිය සම්පූර්ණත්වයට පත්කළේය. සමවැදීම් බහුල වූයේ රාත්‍රීස්ථාන, දිවාස්ථාන, කුටි, ලෙන්, මණ්ඩප ආදියෙහි සමාපත්ති බලයෙන්ම යැපෙන්නේ. එක්දිනක් අරණ්‍යයෙහි නිරෝධ සමාපත්තියට සමවැදුනේය. ඉක්බිති ඔහු මළේයයි සලකා වනයේ වැඩකරන ජනයා දවා දැමූහ. හෙතෙම පිළිවෙලින් සමාපත්තියෙන් නැගිට සිවුරු ගසාදමා ගමට පිඬු පිණිස ගියේය. ඒ හේතුකොටගෙනම ඔහු සංජීව යයි හැඳින්වූහ. **භීයොසුත්තරං** යනු භීයොසො ද උත්තරද ඔවුනතුරෙන් භීයොසො ප්‍රඥාවෙන් උසස්ය. උත්තර සමාධියෙන් උසස් විය. **තිස්ස භාරද්වාජ** යනු තිස්ස ද භාරද්වාජ ද ඔවුනතුරෙන් තිස්ස ප්‍රඥාවෙන් සම්පූර්ණත්වයට පත්විය. භාරද්වාජ සමාධියෙන් සම්පූර්ණත්වයට පත්විය. **සාරිපුත්තමොග්ගල්ලානං **සාරිපුත්ත ද මුගලන් ද ඔවුනතුරෙන් සාරිපුත්‍ර ප්‍රඥා විෂයෙහි ද මොග්ගල්ලාන සමාධි විෂයෙහි ද අග්‍රප්‍රාප්ත වූහ.
ශ්‍රාවක සන්නිපාත පරිච්ඡේදයේදී විපස්සී බුදුන්ගේ පළමු රැස්වීම සතරවැදෑරුම් විය. සියල්ලෝම එහිභික්‍ෂුභාවයෙන්, සියල්ලෝම සෘද්ධියෙන් ලැබුණු පාත්‍රා සිවුරු ඇතිව, සියල්ලෝම ඇමතීමකින් තොරව පැමිණියාහ. ඔවුහුද පසලොස්වක් උපෝසථ දවසෙහි. ඉක්බිති ශාස්තෲන් වහන්සේ වටාපත ගෙන හුන්නේ උපෝසථය ප්‍රකාශ කළේය. දෙවන තුන්වන ඒවායේ ද මේ ක්‍රමයයි. එසේම ඉතිරි බුදුවරයන්ගේ සැම එක්රැස් වීමේදී. යම්හෙයකින් වනාහි අපගේ භාග්‍යවතුන් වහන්සේගේ ප්‍රථම බෝධියේදීම එක්රැස්වීමක් විය. මේ සූත්‍රය ද පසුභාගයෙහි කියන ලදි. ඒ නිසා මහණෙනි, දැන් එක් ශ්‍රාවක රැස්වීමක් යැයි නිම නොකොට වීයැයි කියන ලදි.
එහි **අඩ්ඪතෙළසානි භික්ඛූසතානි **යනු පුරාණ ජටිලයන්ගේ දහසකුත් අගසව් දෙනමගේ පිරිවර දෙසියපනහක් යන එක්දහස් දෙසිය පනහක්, එහි අගසව් දෙනමගේ ප්‍රාර්ථනාවේ පටන් කථාවස්තුව දක්වා පැවිද්ද දැක්විය යුතුය. පැවිදි වූ උන්වහන්සේලා දෙනමගෙන් මහමුගලන් තෙරුන්වහන්සේ සත්වන දිනයෙහි රහත්බවට පත්වූයේය. ධර්ම සේනාපතීන් වහන්සේ පසළොස්වන දින ගිජුකුළුපව්ව මැද හූරන් සෑරූ ලෙන්දොරදී තම බෑනණුවන් වූ දීඝනඛ පරිබ්‍රාජකයා විසින් සූදානම් කළ ධර්මයාගයේදී වේදනා පරිග්‍රහ සූත්‍රාන්තය දේශනා කරන කල්හි දේශනාව හා බැඳී සිටින ඤාණය යොදවා ශ්‍රාවකපාරමී ඥානය ලබාගත්තේය. භාග්‍යවතුන් වහන්සේ තෙරුන් රහත්බවට පත්වීම දැනගෙන අහසට පැනනැගී වේළුවනාරාමයේ පහළ වූ සේක. තෙරුන්වහන්සේ, භාග්‍යවතුන් වහන්සේ කොහි වැඩියේදැයි ආවර්ජනාකර බලන්නේ වේළුවනයෙහි වැඩසිටින බව දැනගෙන තමන්ද අහසට පැන නැගී වේළුවනයට පැමිණියේය. ඉක්බිති භාග්‍යවතුන් වහන්සේ ප්‍රාතිමෝක්‍ෂය සවිස්තරව වදාළසේක. මේ රැස්වීම පිණිස භාග්‍යවතුන් වහන්සේ ‘අඩ්ඪතෙළසානි භික්ඛුසතානි’ යැයි වදාළහ.
උපට්ඨාක පරිච්ඡේදයෙහි වනාහි ආනන්‍දො යැයි නිරන්තර උපස්ථායක බව පිණිස කියන ලදි. භාග්‍යවතුන් වහන්සේ බුද්ධත්වයට පත් අලුත ස්ථිර උපස්ථායකවරයෙක් සිටියේ නැත. එක් දිනක නාගසමාල පාසිවුරු ගෙන ගියේය. එක් දිනක් නාගිත තෙරුන්, එක් දිනක් උපවාන, එක්දිනක් සුනක්ඛත්ත, එක්දිනක් චුන්ද සාමණේර, එක් දිනක් සාගත, එක් දිනක් මෙඝිය මෙසේ කළහ. එහිදී එක් දිනක් භාග්‍යවතුන් වහන්සේ නාගසමාලා තෙරුන් සමග මහමගට පිවිසියේ දෙමංසන්ධියකට පැමිණියේය. තෙරුන් වහන්සේ මගින් ඉවත්ව භාග්‍යවතුන් වහන්ස, මම මේ මගින් යන්නෙමියි කීහ. ඉක්බිති බුදුරජාණන් වහන්සේ, එන්න මහණ, මේ මාර්ගයෙන් යමුයැයි වදාළහ. හෙතෙම ස්වාමීනි! ඔබවහන්සේගේ පාත්‍රා සිවුරු ගන්න. මම මේ මාර්ගයෙන් යමි යි කියා පාත්‍රාසිවුරු බිම තබන්නට පටන් ගත්තේය. ඉක්බිති භාග්‍යවතුන් වහන්සේ ඔහුට, මෙහෙ ගෙනෙන්නට යැයි තම පාත්‍රා සිවුරු ගෙන වැඩියේය. වෙනත් මගකින් යන්නා වූ ඔහුගේ පාත්‍රා සිවුරු ද පැහැරගත්හ. හිස ද පැලූහ. මට දැන් පිහිටවන්නේ බුදුරජාණන් වහන්සේමය. වෙන කෙනෙක් නැතැයි සිතා ලේ ගලමින් භාග්‍යවතුන් වහන්සේ ළඟට පැමිණියේය. ඇයි මහණ, මේ කුමක්දැයි විචාළ කල්හි ඒ පුවත දන්වා සිටියේය. ඉක්බිති ඔහුට භාග්‍යවතුන් වහන්සේ, මහණ, ඒ ගැන නොසිතන්න. මේ කරුණෙන් ඔබව නිදහස් කරන්නෙමියි ඔහුව අස්වැසීය.
එක් දිනක් භාග්‍යවතුන් වහන්සේ මෙඝිය තෙරුන් සමග ප්‍රාචීනවංස මිගදායෙහි ජන්තුගමට වැඩි සේක. එහිදී ද මෙඝිය ජන්තු ග්‍රාමයෙහි පිඬුසිඟා හැසිර ගංතෙර පැහැපත් අඹවනයක් දැක භාග්‍යවතුන් වහන්ස, ඔබවහන්සේගේ පාත්‍රා සිවුරු ගන්න. මම මේ අඹවනයෙහි මහණදම් පුරමියි කියා භාග්‍යවතුන් වහන්සේ විසින් තුන්වරක් වළක්වන ලද්දේ නමුත් ගොස් අකුසල චිත්තයන්ගෙන් යුක්ත වූයේ ආපසු ඇවිත් ඒ බව දන්වා සිටියේය. භාග්‍යවතුන් වහන්සේ ඔහුට මේ කරුණ ගැන සලකා ඔබව වැළැක්වූයෙමි යයි පිළිවෙලින් සැවැත්නුවරට වැඩි සේක. එහි ගන්ධකුටි පිරිවෙනෙහි පනවන ලද උතුම් බුද්ධාසනයෙහි වැඩසිටියේ භික්‍ෂු සංඝයා පිරිවරාගෙන භික්‍ෂූන් ඇමතූ සේක. මහණෙනි, දැන් මම මහලු වෙමි. ඇතැම් භික්‍ෂූහු මේ මගින් යමු යැයි කී කල්හි වෙනත් මගකින් යත්. තවත් කෙනෙක් මාගේ පාත්‍රාසිවුරු බිම තබත්. මට ස්ථිර උපස්ථායකයක භික්‍ෂුවක ගැන සිතා බලන්න. භික්‍ෂූන්ට ධර්ම සංවේගය පහළ විය. ඉක්බිති සැරියුත් මහතෙරුන් වහන්සේ නැගිට බුදුන් වැඳ ස්වාමීනි, මම ඔබවහන්සේවම ප්‍රාර්ථනා කරමින් කල්ප ශතසහස්‍රයක් පෙරුම් පිරූයෙමි. මා වැනි මහා ප්‍රාඥයකු උපස්ථායක වීම සුදුසු නොවේද? මම උපස්ථාන කරන්නෙමියි කීය. භාග්‍යවතුන් වහන්සේ සාරිපුත්‍රය, අවශය නැත. ඔබ යම් දිශාවක වාසය කරන්නේද ඒ දිශාව හිස් නොවේ. ඔබගේ අවවාදය බුදු කෙනෙකුගේ අවවාදය මෙනි. ඔබ විසින් මට උපස්ථාන කිරීමක් අවශ්‍ය නැතැයි ප්‍රතික්‍ෂේප කළ සේක. මේ ආකාරයට මහ මුගලන් තෙරුන් වහන්සේ ප්‍රමුඛ කොට අසූමහා ශ්‍රාවකයෝ නැගී සිටියාහ. භාග්‍යවතුන් වහන්සේ ඒ සියල්ලන් ප්‍රතික්‍ෂේප කළ සේක.
ආනන්ද තෙරුන් වහන්සේ නිහඬව සිටියේය. ඉක්බිති භික්‍ෂූහු උන්වහන්සේට මෙසේ පැවසූහ. ඇවැත්නි! භික්‍ෂු සංඝයා උපස්ථායක තනතුර ඉල්ලා සිටිති. ඔබද ඉල්ලුම් කරන්න යැයි කීහ. උන්වහන්සේ මෙසේ පැවසූහ. ඇවැත්නි, ඉල්වා ලබාගන්නා ලද තනතුර කෙබඳු වන්නේද? කිම! ශාස්තෲන් වහන්සේට මා නොපෙනේද? ඉදින් මා කැමැති නම් ආනන්දය! මට උපස්ථාන කරන්න යැයි වදාරන්නේය. ඉක්බිති භාග්‍යවතුන් වහන්සේ මහණෙනි! අන්‍යයන් විසින් ආනන්දයන් උනන්දු කරවිය යුත්තේ නොවේ. තෙමේම දැනගෙන මා හට උවටැන් කරන්නේ යැයි වදාළ සේක. ඉක්බිති භික්‍ෂූහු ඇවැත්නි, ආනන්දය, නැගී සිටින්න. ආනන්දය, දශබලධාරීන් වහන්සේගේ උපස්ථාන තනතුර ඉල්වන්න යැයි කීහ. තෙරුන් වහන්සේ නැගිට පිළිකෙව් සතරකුත් ඉල්ලීම් සතරකුත් යන වර අටක් ඉල්ලා සිටියේය.
සතර පිළිකෙව් මොනවාද? ස්වාමීනි, භාග්‍යවතුන් වහන්සේ විසින් ලබන ලද ප්‍රණීත වූ සිවුරු මට නොදිය යුතුයි. පිණ්ඩපාතය මට නොදිය යුතුයි. එකම ගඳකිළියේ වාසය නොකළ යුතුයි. ආරාධනා භාරගෙන යායුතු නැත. මෙසේ නම් මම භාග්‍යවතුන් වහන්සේට උපස්ථාන කරන්නෙමියි කියූවිට, කිම ආනන්දය, ඔබ මෙහිදී යම් ආදීනවයක් දුටුවේදැයි ඇසීය. ස්වාමීනි! ඉදින් මම මේ ලාභයන් ලබන්නෙම් නම් ආනන්ද තෙරුන් බුදුරජාණන් වහන්සේට ලැබුණු වටිනා සිවුරු පරිභෝග කරයි. පිණ්ඩපාතය වළඳයි. එකට ගඳකිළියේ වාසය කරයි. එකම ආරාධනාවට දානය සඳහා වඩියි. මේ ලාභ ලැබෙන නිසා බුදුරජාණන් වහන්සේට උපස්ථාන කරයි කියා කියන්නෝ ඇතිවන්නාහ. මෙසේ උපස්ථාන කිරීම කෙසේ නම් කරදරයක්ද? මේ නිසා මේ පිළිකෙව් සතර ඉල්ලා සිටියෙමි.
සතරවැදෑරුම් ඉල්ලීම් කවරේද? ඉදින් ස්වාමීනි! භාග්‍යවතුන් වහන්සේ මා විසින් ගන්නා ලද ආරාධනයකට වඩීද, ඉදින් මම රට හරහා ජනපද හරහා භාග්‍යවතුන් වහන්සේව දැකීමට ආ ජනයාට පැමිණිවිටම භාග්‍යවතුන් වහන්සේව මුණගස්වන්නට හැකිවෙමි. යම්විටක මට සැකයක් පහළවන්නේද ඒ මොහොතේම භාග්‍යවතුන් වහන්සේ ළඟට යාමට හැකිවෙමි. එසේම මා නැති තැනක භාග්‍යවතුන් වහන්සේ යම් ධර්මයක් දේශනා කළ සේක්ද, ආපසු වැඩියවිට මට නැවත දේශනා කරයි. මෙසේ මම භාග්‍යවතුන් වහන්සේට උපස්ථාන කරමි.
කිම ආනන්ද, ඔබ මෙහි ආනිශංස දකින්නෙහිදැයි විචාර කල්හි මෙසේ පැවසීය. මෙහිදී ස්වාමීනි! ශ්‍රද්ධාවන්ත කුලපුත්‍රයෝ භාග්‍යවතුන් වහන්සේ හමුවීමට අවකාශයක් නොලැබ මට මෙසේ කියත්. ආනන්ද හිමියනි! හෙට භාග්‍යවතුන් වහන්සේ සමග අපගේ නිවසෙහි දානය වළඳන්න කියා. ඉදින් භාග්‍යවතුන් වහන්සේ එහි නොවඩීද සිතූ වේලාවේම පිරිස දකින්නට, සැක දුරුකර ගන්නට අවස්ථාවක් නොලබමි. එවිට භාග්‍යවතුන් වහන්සේ තමන්ට උපකාර කරන ආනන්ද හිමියන්ට මෙතරම් වූ උපකාරයක් නොකරන්නේ යැයි කියන්නෝ ඇතිවන්නාහ.
භාග්‍යවතුන් වහන්සේ නැති තැන්වලදී මගෙන් මෙසේ විචාරත්. ඇවැත්නි, ආනන්ද, මේ ගාථාව, මේ සූත්‍රය මේ ජාතකය කවර තැනකදී දේශනා කරන ලද්දේ ද? ඉදින් මම ඒවාට පිළිතුරු නොදෙන්නේ නම් මෙසේ කියන්නෝ ඇති වෙත්. ඇවැත්නි, කිම ඔබ නොදන්නෙහිද? කවර හෙයකින් ඔබ සෙවනැල්ලක් මෙන් භාග්‍යවතුන් වහන්සේව අත් නොහැර බොහෝකලක් හැසුරුනෙහිය. ඒ නිසා මා නැති තැන දේශනා කළ ධර්මය නැවත අසනු කැමැත්තෙමි. මේ ඉල්ලීම් සතර ඉල්ලා සිටියෙමි. භාග්‍යවතුන් වහන්සේද ඒවා ඔහුට ලබාදුන් සේක.
මෙසේ මේ වර අට ගෙන නිරන්තර උපස්ථායකයා විය. මේ තනතුර සඳහාම කල්ප ශතසහස්‍රයක් පුරණ ලද පෙරුම් සඵලත්වයට පත්විය. මේ මොහුගේ ස්ථිර උපස්ථායක බව සඳහා ‘මහණෙනි, දැන් ආනන්ද භික්‍ෂුව මාගේ උපස්ථායකයා අග්‍ර උපස්ථායකයා’ යැයි වදාළ සේක. මේ උපට්ඨාන පරිච්ඡේදයයි.
පිතු පරිච්ඡේදය කියන ලද අර්ථ ඇත්තේම ය.
**විහාරං පාවිසි** යන්නෙහි කුමක් නිසා පිවිසියේද? භාග්‍යවතුන් වහන්සේ වනාහි මෙපමණක් කියා මෙසේ සිතීය. මා විසින් සත්බුදුවරයන් වහන්සේලාගේ වංසකථාව නිරන්තරයෙන් මස්තකප්‍රාප්ත කොට කියන ලද්දේ නොවෙයි. අද මා විහාරයට පිවිසි අවස්ථාවේදී මේ භික්‍ෂූහු බොහෝසෙයින් පෙරවිසූ ජීවිත දන්නා නුවණ පිළිබඳව වර්ණනා කරත්. ඉක්බිති මම අවුත් නිරන්තරයෙන් බුද්ධවංසය කියා මස්තකප්‍රාප්තකොට දක්වන්නෙමියි භික්‍ෂූන්ට කථාවට ඉඩ සලසා අසුනෙන් නැගිට විහාරයට වැඩි සේක.
භාග්‍යවතුන් වහන්සේ යම් මේ පෙළ වදාළේද එහි කල්ප පරිච්ඡේදය, ජාති පරිච්ඡේදය, ගෝත්‍ර පරිච්ඡේදය, ආයු පරිච්ඡේදය, බෝධි පරිච්ඡේදය, සාවක යුග පරිච්ඡේදය, සාවක සන්නිපාත පරිච්ඡේදය, උපට්ඨාක භික්‍ෂු පරිච්ඡේදය, ප්‍රීති පරිච්ඡේදය යන නව වාරයක් ආයේය. සම්බහුල වාරය ආවේ නැත. එය අධ්‍යාහාරකොට වනාහි දැක්විය යුතුය.
සියළුම බෝධිසත්ත්වයන්ගේ එකම කුලවංශානුරූප වූ පුත්‍රයන් උපන් කල්හි ගිහිගෙයින් නික්මගොස් පැවිදිවිය යුතුය. මෙයම වංසයයි. මේ ප්‍රවේණියයි. කුමක් නිසා සර්වඥතාවට පත්වන බෝසතුන් මව්කුස පිළිසිඳ ගැනීමේ පටන් පෙර කියන ලද පරිදි අනේක ප්‍රාතිහාර්යයෝ සිදුවෙත්ද? එහිදී මොවුන්ගේ ජාත නගරය පියා භාර්යාව පුත්‍රයා පෙන්නුම් කරන්නේ නැත. මොහු දෙවියෙක් හෝ ශක්‍රයෙක් හෝ මාරයෙක් හෝ බ්‍රහ්මයෙක් හෝ වේයැයි හැඟේ. දෙවියන්ට ද මෙබඳු ප්‍රාතිහාර්යයක් පුදුමයක් නොවේයැයි සිතන ජනයා නො අසන්නේය. විශ්වාස නොකරන්නේ යැයි හඟිමි. එයින් අවබෝධය නොවන්නේය. අභිසමය නැතිකල්හි බුද්ධෝත්පාදය නිරර්ථක වෙයි. සසුන නෛර්යාණික නොවන්නේය. ඒ නිසා සියළු බෝධිසත්ත්වවරුන් එකම කුලවංශයන්ට අනුරූප වූ දරුවන් උපන් කල්හි ගිහිගෙයින් නික්ම පැවිදිවිය යුතුයි යන මෙය වංශයයි. ප්‍රවේණියයි. ඒ නිසා පුත්‍රාදීන් වශයෙන් බොහෝ වාරයක් ගෙන දැක්විය යුතුයි.
එහිදී
සමවත්තක්ඛන්‍ධ - අතුල - සුප්පබුද්ධ - උත්තර, සත්‍ථවාහ, විජිතසෙන හා සත්වෙනි රාහුල නම් වන්නේය.
මොව්හු වනාහි සත්බුදුවරයන්ගේ පිළිවෙලින් පුත්‍රයන් යයි දතයුතුයි.
එහිදී රාහුල භද්ද උපන්කල්හි පණිවිඩයක් ගෙනවුත් මහා පුරුෂයාණන්ගේ අතෙහි තැබූහ. ඉක්බිති එකෙණෙහිම ඔහුගේ මුළු සිරුර කැළඹී දරු සෙනෙහසක් ඇතිවූයේ විය. එතුමා සිතීය. එක් දරුවෙක් උපන් කල්හි මෙබඳු වූ දරු සෙනෙහසක් හටගත්තේය. මට දහස් ගණනකට වැඩි දරුවෝ වන්නාහ. ඔවුන් එකිනෙකා උපන්කල්හි මේ ආදර බැම්ම මෙසේ වැඩෙනවිට එයට පිළියමක් කළ නොහැකි වන්නේය. රාහුල උපන්නේය. බන්ධනයක් ඇතිවිය කියා කීය. එදිනම රාජ්‍යය අතහැර නික්ම ගියේය. සියලු දරුවන්ගේ උත්පත්ති කථාවේදී මේ ක්‍රමයමය. මේ පුත්‍ර පරිච්ඡේදයයි.
සුධනා, සබ්බකාමා, සුචිත්තා, රොචනී, රුචග්ගන්තී, සුනන්දා ද බිම්බා සත්වෙහිද වන්නීය.
මේ අය සත් දරුවන්ට මව්වරු වූවාහ. බිම්බා දේවිය වනාහි රාහුල කුමාරයන් උපන් කල්හි රාහුල මාතා යැයි හැඳින්වූහ. මේ භාර්යා පරිච්ඡේදයයි.
විපස්සී, කකුසඳ යන මේ බෝධිසත්ත්වයෝ දෙදෙන ආජඤ්ඤ අශ්වයන් සයදෙනෙක් යොදන ලද රථයකට නැගී මහාභිනිෂ්ක්‍රමණයට පිටත්ව ගියහ. සිඛී, කෝණාගමන යන බුදුවරු දෙනම ඇතුන් පිට නැගී නික්මුණාහ. වෙස්සභූ බුදුහු රන්සිවි ගෙයක හිඳ නික්මුණේය. කාශ්‍යපයන් වහන්සේ උඩුමහල් තලයෙහි සිටියේම ආනාපාන චතුර්ථධ්‍යානය නිපදවාගෙන ධ්‍යානයෙන් නැගිට ප්‍රාසාදයට ගොස් බෝමැඩට බසීවායි අධිෂ්ඨාන කළහ. ප්‍රාසාදය අහසින් අවුත් බෝමැඩ වැතිරී ගියේය. මහා පුරුෂයාණෝ ද එයින් බැස භූමියෙහි සිට ප්‍රාසාදය නියම තන්හිම පිහිටාවායි සිතීය. එය නියම තැන පිහිටියේය. මහා පුරුෂයෝ ද දින සතක් ප්‍රධන් වීර්යය කොට බෝමැඩ වැඩසිට සර්වඥතා ඥානය අවබෝධ කරගත් සේක. අපගේ බෝධිසත්ත්වයෝ වනාහි උතුම් කන්‍ථක අසුපිට නැගී නික්ම ගියේය. මේ යාන පරිච්ඡේදය යි.
විපස්සී භාග්‍යවතුන් වහන්සේගේ විහාරය යොදුනක් පමණ ප්‍රදේශයෙහි පිහිටා තිබිණ. සිඛී බුදුන්ට ගව් තුනක් ද වෙස්සභූ බුදුන්ට යොදුන් අටක් ද කකුසඳ බුදුන්ට ගව්වක් ද කෝණාගමන බුදුන්ට අඩ ගව්වක් කාශ්‍යප බුදුන් උසභ විස්සක් ද අපගේ භාග්‍යවතුන් වහන්සේට වනාහි ප්‍රකෘති මිම්මෙන් කරීස දහසයක් රාජ මිම්මෙන් කරීස අටක ප්‍රදේශයේ විහාරය පිිහිටියේය. මේ විහාර පරිච්ඡේදය යි.
විපස්සී භාග්‍යවතුන් වහන්සේට රියනක් දිග වියනක් පළල අඟල් අටක් උස රන් උළු කරවා වසා විහාර ස්ථානය මිළට ගත්හ. සිඛී බුදුන්ට රන්උළු තහඩුවලින් වසා මිළට ගත්හ. වෙස්සභූ බුදුන්ට ස්වර්ණමය ඇත් පා කරවා ඒවා වසා මිළට ගත්හ. කකුසඳ බුදුන්ට ද කියන ලද ආකාරයෙන්ම රන්උළුවලින් වසා මිළට ගත්හ. කෝණාගමන බුදුන්ට කියන ලද අයුරින්ම ස්වර්ණමය කැස්බෑවන්ගෙන් වසා මිළට ගත්හ. කාශ්‍යප බුදුන්ට වනාහි රන් උළුවලින්ම වසා මිළට ගත්හ. අපගේ භාග්‍යවතුන් වහන්සේට වනාහි කහවනු ලක්‍ෂයක් වසා මිළට ගත්හ. මේ විහාර භූමි මිළදී ගැනීමේදී ධනය වියදම් කළ ආකාරය දක්වන පරිච්ඡේදයයි.
එහිදී විපස්සී බුදුන්ට එබඳු භූමියක් මිළට ගෙන විහාරයක් කොට දෙනලද උපාසක තැන පුනබ්බ සුමිත්ත නම් විය. සිඛී බුදුන්ගේ උපාසක තැන සිරිවඩ්ඪ නම් වී. වෙස්සභූ බුදුන්ගේ සොත්‍ථිය නම් වී. කකුසඳ බුදුන්ගේ අච්චුත නම්, කෝණාගමන බුදුන්ගේ උග්ග නම්. කාශ්‍යප බුදුන්ගේ සුමන නම්. අපගේ භාග්‍යවතුන් වහන්සේගේ වනාහි සුදත්ත නම් විය. මේ සියළුම ගෘහපතියෝ මහාසාළ සිටුවරු වූහ. මේ උපට්ඨාක පරිච්ඡේදය යි.
තවත් අත්නොහරින ලද ස්ථාන සතරක් වේ. සියලු බුදුවරයන්ගේ බෝධි පර්යංකය අත්නොහළ තැනකි. එකම තැනක වෙයි. ඉසිපතන මිගදායෙහි දම්සක් පැවතුම් දේශනය අත්නොහළේමය. දේවාරෝහණ කාලයෙහි සංකස්ස නගර දොරටුවේ පළමු පා ගැටීම අත්නොහළේම වෙයි. ජේතවනයෙහි ගඳකිළියෙහි ඇඳෙහි පාද සතර පිහිටි තැනද අත්නොහළ තැනකි. විහාරය ලොකුද කුඩාද වෙයි. විහාරයද අත්නොහරියි. නගරය අත්හරියි. යම්කලෙක නගරය පෙරදිග පැත්තෙන් වෙයිද විහාරය පශ්චිම දිශාවෙන් ද යම්විටක නගරය දකුණු පැත්තෙන්ද එවිට විහාරය උතුරු පැත්තෙන් යම්විටක නගරය එවිට විහාරය පෙරදිගින් යම්විටක නගරය උතුරෙන් එවිට විහාරය දකුණින්. දැන් වනාහි නගරය උතුරින් විහාරය දකුණින්.
සියළුම බුදුවරයන්ට ආයුෂ, ප්‍රමාණ, කුල, වීර්ය, රශ්මිය යනුවෙන් වෙනස්කම් පසක් ඇත. ආයුෂ පිළිබඳ වෙනස නම් කෙනෙක් දීර්ඝායුෂ ඇත්තාහ. කෙනෙක් අල්පායුෂ්ක වෙති. එසේම දීපංකර බුදුන්ට වර්ෂ ශතසහස්‍රයක් ආයු ප්‍රමාණයක් විය. -පෙ- අපගේ භාග්‍යවතුන් වහන්සේට වනාහි වර්ෂ සියයකි.
ප්‍රමාණයේ වෙනස නම් ඇතැම් බුදුකෙනෙක් උසය. කෙනෙක් මිටිය. එසේම දීපංකර බුදුහු රියන් අසූවක් විය. සුමන බුදුන් අනූ රියනක් විය. අපගේ ශාස්තෲන් වහන්සේ වනාහි දහඅට රියනක් වූහ.
කුලයෙහි වෙනස නම් කෙනෙක් ක්‍ෂත්‍රිය කුලයෙහි උපදිත්. කෙනෙක් බ්‍රාහ්මණ කුලයෙහි උපදිත්. වීර්ය පිළිබඳ වෙනස යනු ඇතැමුන්ගේ වීර්යය සුළුකලක් පවතී. යම්සේ කාශ්‍යප බුදුන්ගේ මෙනි. ඇතැමුන්ගේ දිගුකල් පවත්නේ වේ. අපගේ භාග්‍යවතුන් වහන්සේගේ මෙනි.
රශ්මියෙහි වෙනස නම් මංගල බුදුන්ගේ ශරීර රශ්මිය දසසහශ්‍රී ලෝකධාතුව පමණ විය. අපගෙ භාග්‍යවතුන් වහන්සේගේ වනාහි හාත්පසින් බඹයක් පමණ විය. එහි රශ්මිය පිළිබඳ විශේෂත්වය අධ්‍යාත්මය හා සම්බන්ධය යමෙක් යම්පමණ කැමැතිවෙයිද ඔහුගේ එපමණ වූ ශරීර ප්‍රභාවක් පැතිරෙයි. මංගල බුදුන්ගේ වනාහි නිතරම දසදහසක් ලෝකධාතුවෙහි පැතිරේවායි බලාපොරොත්තුව විය. අවබෝධ කරගත් ගුණයන්හි කිසිදු විශේෂත්වයක් නම් නැත.
තවද අපගේ භාග්‍යවතුන් වහන්සේගේ වනාහි සහජාත පරිච්ඡේදයක් හා නැකැත් පරිච්ඡේදයක් ද දැක්වූහ. සර්වඥ බෝධිසත්ත්වයන් සමග වනාහි රාහුල මාතාවත් ආනන්ද තෙරුන්, ඡන්න, කන්‍ථක, ධන නිධාන, මහාබෝධිය, කාළුදායී යන මේ සප්ත සහජාත වස්තූන්ද මහා පුරුෂයෝ වනාහි උතුරුසළ නැකතින් මව්කුසට පිවිසියේය. මහාබිනික්මන කළේය. දම්සක් පැවැත්වූහ. යමකප්‍රාතිහාර්ය දැක්වූහ. විශාඛ නැකතින් උපන්නේය. බුදු වූයේය. පිරිනිවන් පෑවේය. මාඝ නැකතින් උන්වහන්සේගේ ශ්‍රාවක සන්නිපාතය සිදුවිය. ආයු සංස්කාර කිරීමද සිදුවිය. අස්විද නැකතින් දේවාරෝහණයද යන මෙපමණක් කරුණු ගෙනහැර දැක්විය යුතුයි. මේ සම්බහුල පරිච්ඡේදය යි.
දැන් ඉක්බිති ඒ භික්‍ෂූන්ට ආදියෙහි ඒ භික්‍ෂූහු ඇවැත්නි! පුබ්බෙනිවාසය නම් වූ මේ ගතිය චුතියේ පටන් ප්‍රතිසන්ධිය දක්වා යම් මේ පිළිසිඳ ගැනීමේ පටන් ආපස්සට නුවණ මෙහෙයවා චුතිය ගත්තේය. මේ ඉතා බැරෑරුම් වූ මෙය අහසෙහි පිය දක්වන්නාක් මෙන් භාග්‍යවතුන් වහන්සේ ප්‍රකාශ කළේ යැයි අතිශයින් පුදුම වී (අච්ඡරියං ආවුසො) ඇවැත්නි, පුදුමයි. ආදිය කියා නැවත තවත් කාරණයක් දක්වමින් යම්තැනක වනාහි තථාගතයන් වහන්සේ ආදිය පැවසූහ.
එහි **යත්‍රහි නාමා** යනු ආශ්චර්ය අර්ථයෙහි නිපාතයකි. යමෙක් නම් තථාගතයන් වහන්සේය යන අර්ථයි. **ඡින්නපපංචෙ** යනු මෙහි පපංච නම් තණ්හා, මාන, දිට්ඨි යන කෙලෙස් තුනයි. **ඡින්නවටුමෙ** යනු මෙහි වටුම යනු කුසල් කුසලකර්ම රාශිය යන අර්ථයි. **පරියාදින්න වට්ටෙ** යනු එයටම සමාන වචනයකි. හාත්පසින් මඩනා ලද සියළු කර්ම සමූහය යන අර්ථයි. **සබ්බ දුක්ඛ විතිවත්තෙ** යනු සියළු කර්මවිපාක සමූහ සංඛ්‍යාත දුක ඉක්මවූ කල්හි **අනුස්සරිස්සති** මෙය යම්තැනක නිපාත වශයෙන් අනාගත වචනයි. මෙහි අර්ථය වනාහි අතීත ලෙස ගතයුතුයි. භාග්‍යවතුන් වහන්සේ ඒ බුදුවරුන් සිහිකළේය. දැන් සිහිකරන්නේ නැත. **එවං සීලා** මාර්ග ශීලයෙන්, ඵල ශීලයෙන්, ලෞකික ලෝකෝත්තර ශීලයෙන් මෙබඳු සිල් ඇති. **එවං ධම්මා** යනු මෙහි සමාධි පාක්‍ෂික ධර්මයෝ අදහස් කරන ලදහ. මාර්ග සමාධියෙන්, ඵල සමාධියෙන්, ලෞකික ලෝකෝත්තර සමාධියෙන් මෙසේ සමාධියෙන් යන අර්ථයි. **එවං පඤ්ඤා** යනු මාර්ග ප්‍රඥාදී වශයෙන් මෙබඳු ප්‍රඥා ඇති. **එවං විහාරි** මෙහි වනාහි පහත සමාධි පාක්‍ෂික ධර්මයන් ගත් බැවින් වාසය (විහාරො) ගන්නා ලදි. නැවත කුමක් නිසා ගත් දෙය නැවත ගන්නා ලද්දේ ද? මෙය ගන්නා ලද්දේ නොවේ. මෙය වනාහි නිරෝධ සමාපත්තිය දැක්වීම පිණිස කියන ලදි. මේ නිසා මෙසේ නිරෝධ සමාපත්ති විහාරී වූ ඒ බුදුවරු වූහ යැයි මෙහි අර්ථ දතයුතුයි.
**එවං විමුත්තා** යනු මෙහි විෂ්ඛම්භන විමුක්තිය, තදංග විමුක්තිය, සමුච්ඡේද විමුක්තිය, පටිප්පස්සද්ධි විමුක්තිය, නිස්සරණ විමුක්තිය කියා විමුක්ති පස් ආකාරය. එහි අෂ්ට සමාපත්ති තමා මැඩපවත්වන ලද නීවරණ ආදියෙන් මිදුණු බැවින් වික්ඛම්භන විමුක්ති යැයි සැකයට පත්වෙත්. අනිච්චානුපස්සනා ආදී වූ සප්ත අනුපස්සනා ඒ ඒ විරුද්ධ අංග වශයෙන් අත්හැර දමන ලද නිත්‍ය සඤ්ඤාදියෙන් මිදුණු බැවින් තදංග විමුක්තිය යැයි සැක කරත්. ආර්ය මාර්ග සතර තථා මුලිනුපුටා දමන ලද කෙලෙස්වලින් මිදුණු බැවින් සමුච්ඡේද විමුක්තිය කියා සැකයට පත්වෙති. සාමඤ්ඤඵල සතර මාර්ගානුභාවයෙන් කෙලෙසුන් සංසිඳුනු බව උපන් බැවින් සංසිඳුනු විමුක්තිය යයි සැක කරත්. නිර්වාණය සියළු කෙලෙසුන්ගෙන් තොර බැවින්, පහව ගිය බැවින්, දුරු වූ බැවින් නිස්සරණ විමුක්තිය කියා සැකයට පත්වෙයි. මෙසේ මේ පස්වැදෑරුම් විමුක්ති වශයෙන් මෙසේ මිදුනේ යැයි මෙහි අර්ථ දතයුතුයි.
**පටිසල්ලාන වුට්ඨිතො** යනු එකතු වී නැගී සිටිය බැවින්
**ඉතො සො භික්ඛවෙ** යනු කවර නම් ගැලපීමක් ද? මේ සූත්‍රය වනාහි, මහණෙනි, තථාගතයන් වහන්සේ විසින් මේ ධර්මධාතුව මනාව අවබෝධ කරගන්නා ලදි. දෙවියෝ ද තථාගතයන් වහන්සේට මේ කාරණය දන්වා සිටියහ යන මේ දෙපදයන් හා බැඳී පවතී. එහිදී දෙවියන් විසින් දන්වා සිටිය දෙය සූත්‍රාන්ත දේශනාව අවසානයේ දේව චාරිකාව පිළිබඳ ඝෝෂාව දක්වමින් විචාරන්නේය. ධර්මධාතුව වනාහි පදයන්ගේ සන්ධි ගැලපීම් වශයෙන් මේ දේශනාව ආරම්භ කරන ලදි. එහි ‘ජාතියෙන් ක්‍ෂත්‍රියයෙක්ය’ යනාදිය එකොළොස් පදයක් නිදාන කාණ්ඩයෙහි කියන ලද ආකාරයෙන්ම දතයුතුයි.
‘ඉක්බිති මහණෙනි, විපස්සී බෝධිසත්ත්වයන් වහන්සේ’ යනාදියෙහි වනාහි විපස්සී යනු උන්වහන්සේගේ නමය. එයද විවිධ අර්ථයන්හි යෙදිය හැකි බැවින් ලබන ලදි. බෝධිසත්ත්වයන් යනු පණ්ඩිත සත්ත්වයෙකි. අවබෝධ කරගත හැකි සත්ත්වයෙකි. බෝධි සංඛ්‍යාත වූ සිව්මගෙහි යෙදුනේ, ඇලුනේ නුයි බෝධිසත්ව නම් වෙයි. **සතො සම්පජානො** යන මෙහි ‘සතො’ යනු සිහියයි. සම්පජානො යනු නුවණයි. සිහිය මනාව පිහිටුවා නුවණින් පිරිසිඳ දැන මව්කුසට වඳීය යන අර්ථයි. **ඔක්කමී **යනු මෙයින් ඔහුගේ මව්කුසට එළඹීම පෙළෙහි දක්වන ලදී. බසින ක්‍රමය නොවේ. එය වනාහි යම්හෙයකින් අට්ඨකථාවට නගන ලද්දේ ද ඒ නිසා මෙසේ දතයුතුයි.
සියලු බෝධිසත්ත්වවරු සමතිස් පාරමිතාවන් පුරා පස්මහා පරිත්‍යාගයන් කොට, ඤාතීන්ගේ අභිවෘද්ධිය සඳහා ලෝකයාගේ අභිවෘද්ධිය සඳහාය යන බුද්ධි චර්යාවන්ගේ පරතෙරට ගොස් වෙස්සන්තර සමාන තුන්වන ආත්මභාවයේ සිට සප්තමහා දානයන් දී සත්වරක් මහපොළොව කම්පාවී කලුරිය කොට දෙවන චිත්ත වාරයෙහි තුසිත පුරයෙහි උපදිත්. විපස්සී බෝධිසත්ත්වයන් වහන්සේ ද එසේම කොට තුසිත පුරයෙහි ඉපිද හැටදහසක් අධිකකොට ඇති පනස්හත් කෝටියක් වර්ෂ එහි සිටියේය. වෙනත් කලක වනාහි දීඝායුක දෙව්ලොව උපන්නාහු දිවි ඇති තෙක් නොසිටිත්. කුමක් හෙයින්ද? එහි පාරමිතාවන් පිරීමට නොහැකි බැවිනි. ඔව්හු අධිමුත්ති කාලක්‍රියාව කොට මිනිස් පියසෙහිම උපදින්නාහ. පාරමිතාවන් පුරමින් දැන් එකම ආත්මභාවයකින් සර්වඥතා බවට පත්වීමට හැකිවෙත්. මෙසේ සර්වප්‍රකාරයෙන් පරිපූර්ණ බැවින් එකල්හි විපස්සී බෝධිසත්ත්වයන් වහන්සේ එහි දිවි ඇතිතෙක් වැඩි සිටියේය.
දෙවියන්ගේ වනාහි, මිනිස්ලොව ගණන් ගැනීම් ලෙස දැන් සත්දිනකින් චුතිය වන්නේ යැයි පස්මහ පෙරනිමිති පහළ වේ. මල්මාලා මැලවී යයි. වස්ත්‍ර කිළිටි වෙයි. කිසිලිවලින් දහඩිය ගලයි. සිරුරෙහි දුර්වර්ණයක් ඇතිවෙයි. දෙවියෝ දේවාසනයේ සිටින්නට නොහැකි වෙත්. එහි මාලා යනු පිළිසිඳ ගන්නා දවසෙහි පැළඳි මල්දම්ය. ඒවා වනාහි, වර්ෂ හැටදහසක්, පනස්හත් කෝටියක් කල් නොමැලවී තිබී එකල්හි මැලවී යයි. වස්ත්‍ර පිළිබඳවද මේ ක්‍රමයයි. එතෙක් කල් දෙවියන්ට සීතලක් හෝ උණුසුමක් නොදැනෙයි. එකල්හි සිරුරින් බිංදු බිංදු වශයෙන් දහඩිය වැගිරෙයි. එතෙක් කල් ඔවුන්ගේ සිරුරේ කැඩීම්, පැසීම් ආදියක් වශයෙන් විවර්ණ බවක් නොපෙනෙයි. දෙව්දූවරු සොළොස්විය ඇත්තියන් මෙන්ද දේවපුත්‍රයෝ විසියවයස් ඇත්තන් මෙන්ද පෙනෙත්. මරණ කාලයෙහි වනාහි ඔවුන්ගේ මළානික වූ ආත්මභාවයක් ඇත්තේ වෙයි. මෙතෙක් කල් ඔවුන්ට දෙව්ලොව පිළිබඳ කලකිරීමක් නම් නැත. මරණ කාලයෙහි වනාහි ඈණුම් හරිත්. සුසුම් හෙළත්. තම අසුන ප්‍රිය නොකරත්.
යම්සේ ලෝකයෙහි මහා පින්වත් රාජරාජ මහාමාත්‍යාදීන්ට ම උල්කාපාත, භූම්කම්පා, චන්ද්‍රග්‍රහණ ආදී වූ නිමිති පෙනෙත්ද සියල්ලන්ටම නොපෙනේද එපරිද්දෙන් මහේශාක්‍ය දෙවිවරුන්ටම පෙනෙයි. සියල්ලන්ම නොවේ. යම්සේ වනාහි මිනිසුන් අතර නැකැත් කියන්නෝ ආදීහුම පෙරනිමිති දකිත්ද සියල්ලෝ නො දකිත්ද එපරිද්දෙන් ඒ නිමිති සියළු දෙවියෝ නොදනිත්. පණ්ඩිතයෝම දනිත්. එහි යම් ඒ මද කුසලයකින් උපන් දේවපුත්‍රයෝ වෙත්ද ඔවුහු උපන්කල්හි දැන් කවරෙක් දනිත්ද? කොහි උපදින්නේ දැයි බියවෙත්. යම් ඒ මහා පුණ්‍යවන්ත දෙවියෝ සිටිත්ද ඔව්හු අප විසින් දෙන ලද දන්, රකින සිල්, වඩන ලද භාවනාවල පිං ලැබ ඉහළ දෙව්ලොවවල සම්පත් අනුභව කරන්නෙමු යැයි බිය නොවෙත්.
විපස්සී බෝධිසත්ත්වයෝද ඒ පෙරනිමිති දැක දැන් අනතුරු ආත්මභාවයෙහි බුදුවන්නෙමියි බිය වූයේ නැත. ඉක්බිති ඔහුට ඒ නිමිති පහළ වූ කල්හි දසදහසක් දෙව්ලොවවල දෙවියෝ රැස්වී, ස්වාමීනි, දසපාරමිතාවන් පුරන්නා වූ ඔබවහන්සේ විසින් ශක්‍ර සම්පත්තිය හෝ මාර සම්පත්තිය හෝ බ්‍රහ්ම සම්පත්තිය හෝ චක්‍රවර්ති සම්පත්තිය ප්‍රාර්ථනා කරමින් පුරණ ලද්දේ නොවේ. ලෝක සත්ත්වයාව සසරින් එතෙර කිරීමේ අදහසින් බුදුබවම ප්‍රාර්ථනා කළ සේක. උතුමාණනි! මේ දැන් එයට සුදුසු කාලයයි. උතුමාණෙනි, එයට දැන් කාලයයි.
ඉක්බිති මහා සත්ත්වයන් වහන්සේ ඒ දෙවියන්ට පොරොන්දුවක් නොදීම කාලය, දීපය, කුලය, මාතාව, ආයු කාලය වශයෙන් පස්මහ බැලුම් බැලුයේය. එහිදී සුදුසු කාලය ද නැද්ද කියා පළමුව කාලය බැලුවේය. එහි වර්ෂ ශත සහස්‍රයක් දක්වා වැඩුනු ආයු කාලය කාලය නම් නොවේ. කුමක් නිසාද? එකල්හි වනාහි සත්ත්වයන්ට ජාති, ජරා, මරණ නොවැටහෙයි. බුදුවරයන්ගේ ධර්මය වනාහි ත්‍රි ලක්‍ෂණයෙන් යුක්ත වූයේය. ඒ ජනයාට අනිත්‍ය, දුක්ඛ, අනාත්ම යැයි බණ දෙසනවිට මේ කුමක් කියන්නේ දැයි අසන්නට හෝ විශ්වාස කරන්නට නො සිතත්. එයින් ධර්මාවබෝධයක් සිදුවන්නේ නැත. එසේ ඇතිකල්හි ශාසනය නෛර්යාණික නොවේ. ඒ නිසා එය නුසුදුසු කාලයයි. වර්ෂ සියයකට අඩු ආයු කාලයද කාලය නොවේ. කුමක් නිසාද? එකල්හි සත්ත්වයෝ උත්සන්න වූ කෙලෙස් ඇත්තෝ වෙත්. උත්සන්න වූ කෙලෙස් ඇත්තන්ට දෙන ලද අවවාදය අවවාදයක් ලෙස නොපිහිටයි. ජලයෙහි දඬු සමූහයක් මෙන් වහා ඉවත්ව යයි. ඒ නිසා එයද අකාලයයි. ශතසහස්‍රයේ පටන් යටත්පිරිසෙයින් වර්ෂ සියයේ පටන් ඉහළ ආයු කාලය කාල නම් වේ. එකල්හිද මනුෂ්‍යයෝ අසූදහසක් ආයු ඇත්තෝය. ඉක්බිති මහාසත්ත්වයෝ ඉපදිය යුතු කාලය බැලීය.
අනතුරුව දීපය (රට) බලන්නේ සපිරිවරින් දිවයින් සතර බලා එයින් දිවයින් තුනක බුදුවරු නූපදිත්. දඹදිව ම උපදින්නාහයි දීපය බැලීය.
ඉක්බිති දීපය නම් විශාලය. යොදුන් දසදහසක ප්‍රමාණයයි. කවරනම් ප්‍රදේශයක බුදුවරු උපදිත්දැයි දේශය ගැන බලන්නේ මධ්‍යදේශය බැලීය. මැදුම් දේශය වනාහි පූර්වදිශාවෙන් කජංගල නම් නියම්ගමය යනාදී ලෙස විනයෙහි කියන ලදි. එම ප්‍රදේශය දිගින් යොදුන් තුන්සියයකි. පළලින් යොදුන් දෙසියපනහකි. හාත්පසින් යොදුන් නවසියයකි. මේ ප්‍රදේශයේ වනාහි බුදුවරු, පසේබුදුවරු, අගසව්වෝ, අසූමහා ශ්‍රාවකයෝ, සක්විති රජ ද අන්‍ය වූ මහේශාක්‍ය ක්‍ෂත්‍රිය, බ්‍රාහ්මණ, ගෘහපති, මහාසාල ඇත්තෝ උපදිත්. මෙහි වනාහි බන්‍ධුමතී නම් නගරයයි. මා එහි ඉපදිය යුතු යයි තීරණය කළේය.
අනතුරුව කුලය ගැන බලන්නේ, බුදුවරු වනාහි ලෝකසම්මත කුලයක උපදින්නාහ. දැන් ද ක්‍ෂත්‍රිය කුලය ලෝක සම්මතය. එහි උපදින්නෙමි. බන්‍ධුමා නම් රජු මාගේ පියා වන්නේ යැයි කුලය බැලීය.
ඉක්බිති මව ගැන බලන්නේ, බුද්ධ මාතාව නම් ලොල්බැවින් සුරාවට ගිජු වූ කෙනෙක් නොවේ. කල්ප ශත සහස්‍රයක පටන් පුරන ලද පාරමී ඇත්තී උපතේ පටන් නොසිඳි සිල් ඇත්තීය. මේ බන්‍ධුමතී නම් දේවිය ද මෙබඳුය. මැය මාගේ මව වන්නීය. ඇගේ වයස කොපමණ වන්නේ දැයි ආවර්ජනා කොට බලන්නේ මාස දහයකුත් දවස් සතක් බව දුටුවේය.
මෙසේ මේ පස්මහ බැලුම් බලා දෙවිවරුනි, බුදුබව පිණිස මට දැන් කාලයයි. දෙවිවරුන්ට සංග්‍රහ කරන්නේ ප්‍රතිඥා දී දෙවිවරුනි, නුඹලා යන්න යැයි පිටත්කර යවා තුසිත දෙවියන් විසින් පිරිවරන ලද්දේ තුසිත පුරයෙහි නන්‍දන වනයට පිවිසියේය. සියළුම දිව්‍යලෝකවල නන්‍දන වනයක් ඇත්තේමය. එහිදී දෙවියෝ මෙයින් චුතව සුගතියට යන්න. මෙයින් චුතවී සුගතියට යන්න යැයි කරන ලද කුසලයට අවස්ථාවක් සොයමින් හැසිරෙත්. හෙතෙම මෙසේ කුසලයට අවස්ථාවක් සොයන දෙවියන් විසින් පිරිවරන ලද්දේ එහි ඇවිදින්නේම එයින් චුත විය.
මෙසේ චුත වූයේ චුතවෙමියි දනියි. නමුත් ච්‍යුති නිමිත්ත නොදනී. පිළිසිඳ ගෙනද දනියි. පටිසන්ධි සිත නොදනී. මේ ස්ථානයේ පිළිසිඳ ගත්තේ යැයි මෙසේ වනාහි දැනගනී. ඇතැම් තෙරවරු ආවර්ජන පිළිවෙල නම් ලබන්නට සුදුසුය. දෙවන තුන්වන චිත්ත වාරයෙහි මෙසේ දැනගන්නේ යැයි කියත්. ත්‍රිපිටක මහාසීව තෙරුන් වහන්සේ වනාහි, මහා සත්ත්වයන්ගේ ප්‍රතිසන්ධිය අන්‍යයන්ගේ ප්‍රතිසන්ධිය හා සමාන නොවේ. අවසානයට පත් ඔවුන්ගේ සිහිය හා නුවණ ඇත්තේය. යම්හෙයකින් ඒ සිතෙන්ම ඒ සිත දැනගන්නට නොහැකිය. ඒ නිසා ච්‍යුති චිත්තය නොදනී. ච්‍යුතිය සිදුවන මොහොතේම ච්‍යුත වෙමියි නොදනී. ප්‍රතිසන්ධිය චිත්තය නොදනී. අසවල් තැන මාගේ ප්‍රතිසන්ධිය ඇතිවී යයි දනියි. ඒ කාලයේ සතසහස්‍රී ලෝකධාතුව කම්පා වෙයි. මෙසේ සිහිකල්පනා සහිතව මව්කුසට පිවිසෙන්නේ වනාහි එකුන්විසි ප්‍රතිසන්ධි චිත්තයේදී මෛත්‍රී පූර්වභාග සෝමනස්ස සහගත ඤාණ සම්ප්‍රයුක්ත අසංඛාරික කුසල් සිතට සමාන මහා විපාක චිත්තයෙන් ප්‍රතිසන්ධිය ගත්තේය. මහාසීව තෙරුන් වහන්සේ වනාහි උපේක්‍ෂා සහගත සිතින් යැයි කීය. යම්සේ අපගේ භාග්‍යවතුන් වහන්සේ මෙසේ ඇසළ මස පුන් පොහෝ දා උතුරුසළ නැකතින්ම ප්‍රතිසන්ධිය ගත්තේය.
එදා වනාහි පූර්ව පුණ්ණමී සත්වන දවසේ පටන් සුරාපානයෙන් තොරව මල්ගඳ සුවඳ ආදී සම්පත්තියෙන් යුත් නැකැත්කෙළි උත්සවයේ සතුට විඳිමින් බෝසත් බව සත්වන දිනයේ අලුයම පිබිදී සුවඳ දියෙන් ස්නානය කොට සියලු අලංකාරයන්ගෙන් සැරසී උතුම් භෝජනයක් වළඳා උපෝසථ ශීලාංගයන් අධිෂ්ඨාන කොට ශ්‍රීයහන් ගබඩාවට පැමිණ උතුම් සහනයෙහි වැද නින්දට පිවිසියේ මේ සිහිනය දුටුවාය.
සතරවරම් රජදරුවෝ ඇයව සයනයත් සමග උසුලාගෙන අනෝතත්ත විලට ගෙනගොස් නහවා දිව්‍යමය වස්ත්‍ර හඳවා දිව්‍යමය සුවඳ ගල්වා දිව්‍යමය මල් පැළඳ එයින් නුදුරෙහි එහි රිදී පර්වතය තුළ තිබෙන රන්විමනෙහි පෙරදිග පැත්තට හිස සිටින සේ හොවාලූහ. ඉක්බිති බෝධිසත්ත්වයෝ උතුම් සුදු ඇතකු වී එයින් නුදුරෙහි ඇති සුවර්ණ පර්වතයෙහි හැසිර එයින් බැස රිදී පර්වතයට නැගී රන්විමනට පිවිස මවට ප්‍රදක්‍ෂිණාකොට දකුණු පැත්ත පලාගෙන කුසතුළට පිවිසියාක් මෙන් විය.
ඉක්බිති ප්‍රබුද්ධ දේවිය ඒ සිහිනය රජුට සැළකළාය. රජු රාත්‍රිය පහවගිය කල්හි හැටහතරක් බ්‍රාහ්මණ නායකයන් කැඳවා කොළපාට පත්‍ර හා විළඳ ආදී මංගල වස්තූන්ගෙන් සරසන ලද භූමියෙහි ඉතා වටිනා ආසන පනවා එහි සිටියා වූ බ්‍රාහ්මණයන්ට ගිතෙල්, මී, උක්සකුරු ආදිය යොදා පිළියෙල කරන ලද උතුම් කිරිබත්වලින් ස්වර්ණමය හා රිදීමය පාත්‍රා පුරවා සුවර්ණ, රජත පියන්වලින්ම වසා පිළිගැන්වීය. අන්‍ය වූද අලුත්වස්ත්‍ර හා දුඹුරු වර්ණ දෙනුන් දීම ආදියෙන් ඔවුන්ට සංග්‍රහ කළේය.
ඉක්බිති සියල්ලෝ සන්තර්පණය වූ ඔවුන්ට ඒ සිහිනය පවසා කුමක් වන්නේදැයි විචාළේය. බ්‍රාහ්මණයෝ පැවසුහ. මහරජතුමනි! කිසිවක් නොසිතන්න. ඔබගේ දේවියගේ කුසෙහි ගැබක් පිහිටියේය. ඒ ද වනාහි මහා පුරුෂ ගැබකි. කාන්තා ගැබක් නොවේ. ඔබට පුතෙක් ලැබෙන්නේය. ඉදින් හෙතෙම ගිහිගෙයි වසන්නේ නම් සක්විති රජ වන්නේය. ඉදින් ගිහිගෙයින් නික්ම පැවිදි වන්නේද ලෝකයෙහි දුරුකළ මෝහ ආදිය ඇති බුදුබවට පත්වන්නේය. මේ පළමු මව්කුසට ඒමය. මෙසේ මෙහි වර්ණනා ක්‍රමයයි.
**අයමෙත්‍ථධම්මතා** යනු මේ මෙහි මව්කුසට ඒමේ ස්වභාවයයි. මේ නියාම යැයි කියන ලදි. මේ නියමය වනාහි කම්මනියාම, උතුනියාම, බීජනියාම, චිත්ත නියාම, ධම්මනියාම යැයි පස්වැදෑරුම්ය.
එහිදී කුසලයට යහපත් වූ විපාකයක් දීමත් අකුසලයට අයහපත් විපාකයක් දීමත් යන මෙය කර්ම නියාමයයි. එය පැහැදිලි කිරීම සඳහා ‘න අන්තලික්ඛෙ’ ආදී ගාථාවන් කිවයුතුයි. තවද එක් ස්ත්‍රියක් වනාහි ස්වාමියා සමග භේද වී කලකිරී දිවි නසාගන්නට සිතා ගෙලට ලනු දමාගත්තේය. එක්තරා පුරුෂයෙක් පිහියක් සොයන්නේ එය දැක ලණුව කපනු කැමැත්තේ බිය නොවන්න. බිය නොවන්න ඇයව සනසා එහා මෙහා ගියේය. ලණුව සර්පයෙක් මෙන් වී නැගී සිටියේය. හෙතෙම බිය වී පළා ගියේය. අනික් තැනැත්තිය එතනම මළාය. මේ ආදී වූ කථාවස්තූන් මෙහි දැක්විය යුතුයි.
ඒ ඒ ජනපදවල ඒ ඒ කාලවලදී එක්පහරින්ම ගස්වල මල්ගෙඩි සමූහයක් සුළං හැමීම නතරවී ආ හිරුඑළියේ තදබව අඩුවීම, වර්ෂාව නොවැටීම, නෙලුම්මල් දවල් විකසිතවීම රාත්‍රියෙහි පරවීම මේ ආදිය උතුනියාමය.
යම් මේ වනාහි හැල් බීජයෙන් හැල් ඵලයක් ද මිහිරිබවෙන් මිහිරි රසයන්ට තිත්ත බවෙන් තිත්ත රසයක්ම ඵලය වෙයි. මේ බීජ නියාමයයි.
කලින් කලට ඇතිවන චිත්ත චෛතසික ධර්මයන් පසුව ඇතිවන චිත්ත චෛතසිකයන්ට ආධාර වන හෙයින් ප්‍රත්‍යය නම් වේද මෙසේ චක්‍ෂුවිඥාන ආදීන්ට අනතුරුව පිළිගැනීම් ආදියේ හටගැනීමක් යන මෙය චිත්ත නියාමයයි.
යම් මේ බෝධිසත්ත්වයන් මව්කුසට පැමිණීම ආදියෙහිද දසදහසක් ලෝකධාතුව කම්පාවීම ආදිය ධර්මනියාමයයි. ඒවා අතුරෙන් මෙහිදී ධර්මනියාමය අදහස් කරන ලදි. ඒ නිසා එම කාරණයම දක්වන්නේ මහණෙනි, මේ වනාහි ධර්මතාවයැයි’ ආදිය දෙසූ සේක.
එහි **කුච්ඡිං ඔක්කමති** යන තැන කුසට පිවිසෙන්නේ වෙයි යන මේ අර්ථයයි. පැමිණිකල්හි වනාහි එහිදී මෙසේ වෙයි. බැසගන්නා කල්හි නොවෙයි. **අප්පමාණො** යනු වැඩුනු ප්‍රමාණය මහත්ය යන අර්ථයි. **උළාරො** යනු එයටම සමාන වචනයකි. විශාල වූ කෑයුතු දේ අනුභව කරත් යනාදී තැන්වල මධුරං උළාරං යැයි කියන ලදි. **‘උළාරාය ඛඩ්ඪ භවං වච්ඡායනො සමණං ගොතමං පසංසාය පසංසති**’ (ශ්‍රේෂ්ඨ වූ ශ්‍රමණ ගෞතමයන් වහන්සේට පැසසුම් සඳහා පැසසීම් කරයි) මෙතැන උළාර යැයි කීවේ ශ්‍රේෂ්ඨ යන අර්ථයමයි. **දෙවානං දෙවානුභාවං** මෙහි දෙවියන්ගේ ආනුභාවයයි. අඳින ලද ඇඳුම්වල ආලෝකය දොලොස් යොදුනක් පැතිරෙයි. ශරීරයේ දී එසේය. අලංකාරව ලද එසේය. විමානයෙහිද එසේය. එය ඉක්මවා යන අර්ථයි.
**ලොකන්තරිකා** යනු චක්‍රවාට තුනක් අතර එක එක ලෝකන්තරිකයක් වෙයි. රියසක තුනක් හෝ පාත්‍රා තුනක් හෝ එකිනෙකට ගැටෙන සේ තබන ලදුව ඒ මැද ඇති අවකාසය මෙනි. එය වනාහි ලෝකන්තරික නරකයයි. ප්‍රමාණයෙන් යොදුන් අටදහසකි. **අඝා** යනු නිරන්තර විවෘත වූ අසංවුතා යනු යටින්ද නොපිහිටි. **අන්‍ධකාරා** අඳුරු වූ **අන්‍ධකාර තිමිසා** යනු චක්ඛු විඤ්ඤාණය පහළවීම වැළැක්වීමෙන් අන්ධ බව ඇතිකරන අඳුරින් යුක්ත. එහි වනාහි චක්ඛු විඤ්ඤාණය පහළ නොවේ. **එවං මහිද්ධිකා** යනු ඉරහඳ වනාහි එක්වරම ද්වීප තුනක පෙනේ. එපරිද්දෙන් මහා සෘද්ධි ඇති එක එක දිශාවෙන් යොදුන් ශතසහස්‍ර නවයක් අන්ධකාරය දුරුකොට ආලෝකය දක්වමින් මෙබඳු මහානුභාව ඇති **ආභාය නානුභොන්ති**. තමන්ගේ ප්‍රභාවෙන් සමර්ථ නොවෙත්. ඒවා වනාහි සක්වල පව්වේ මැදින් ගමන්කරත්. සක්වළ පව්වද ඉක්මවා ලෝකන්තරික නිරය වේ. ඒ නිසා ඒවා එහිදී ආලෝකයෙන් නොබබළත්.
**යෙපි තත්‍ථ සත්තා** යම්කෙනෙක් ඒ ලෝකන්තරික මහා නිරයේ උපන්නාහුද? කුමන නම් කර්මයක් කොට එහි උපන්නාහුද? භාර්යාවන් කෙරෙහි දරුණු බව මව්පියන්ට ධාර්මික ශ්‍රමණ බ්‍රාහ්මණයන්ට අපරාධ කිරීමත් දිනපතා ප්‍රාණ වධකිරීම ආදී වූ සාහසික වැඩද කර එහි උපදිත්. තම්බපණ්ණි දිවයිනෙහි අභය චෝරනාග වැනි සොරුන් මෙනි. ඔවුන්ගේ ආත්මභාවයන් ගව්තුනක් පමණ වෙයි. වවුලන්ගේ මෙන් දිග නිය ඇත්තේ වෙයි. ඔවුහු වවුලන් මෙන් නියවලින් සක්වල පාදයෙහි එල්ලෙත්. යම්විටක හෙමින් හෙමින් යන්නාහු ඔවුනොවුන්ගේ අත් එකට බැඳෙත්. අපට අහරක් ලැබුනේ යැයි සිතමින් එහි යෙදී සිටියාහු පෙරළී පොළව දරා සිටින ජලයේ වැටෙත්. සුළං වදිනවිට මීගෙඩි මෙන් කැඩී ජලයට වැටෙත්. වැටෙනවිටම අතිශයින්ම ක්‍ෂාර වූ ජලයෙහි පිටිපිඩක් මෙන් දිය වේ.
**අඤ්ඤෙ පි කිර භො සන්ති සත්තා** යනු යම්සේ අපි මහා දුකක් විඳිමුද එපරිද්දෙන් අන්‍ය සත්ත්වයෝද මේ දුක විඳීම පිණිස මෙහි උපන්නාහු යැයි ඒ දවස බලත්. මේ ආලෝකය වනාහි එක මොහොතකුදු නොසිටී. අසුරුගසන තරම් සුළු වේලාවක් විදුලිය එළියක් මෙන් පැතිරී මේ කුමක්දැයි කියනවිටම අතුරුදහන් වෙයි. **සංකම්පති** යනු හාත්පසින් කම්පා වෙයි. ඉතිරි දෙක කලින් පදයටම පර්යාය වචනයි. නැවත අප්පමාණො ච (අප්‍රමාණ ද) යන්න නිගමනාර්ථය සඳහා කියන ලදි.
**චත්තාරො නං දෙවපුත්තා චතුද්දිසං රක්ඛාය උපගච්ඡන්ති** යන තැන චත්තාරො යනු සිව්මහරජාණන් සඳහා කියන ලදි. දසදහසක් සක්වලද වනාහි සතර සතර බැගින් කොට සතළිස් දහසක් වෙත්. එහි මේ සක්වල මහරජවරු කඩුගත් අත් ඇතිව බෝධිසත්ත්වයන්ගේ ආරක්ෂාව පිණිස එළඹ සිරියහන් ගබඩාවට පිවිසියාහ. ඉතිරි අය යහන් ගබඩාවේ දොර ළඟ සිට යටත් ප්‍රාංශු පිශාච ආදී යක්‍ෂ ගණයාව ඉවත්කර සක්වල ගල දක්වා ආරක්ෂා යෙදූහ.
මේ ආරක්ෂාව කුමක් සඳහාද? කෝටි සත සහස්‍රයක් මාරයෝ, ප්‍රතිසන්ධි ග්‍රහණය කළ කාලයේ පටන් කෝටි සතසහශ්‍රයක් සිනේරුව ඔසවා බෝධිසත්ත්වයන්ට හෝ බෝධිසත්ව මෑණියන්ට අනතුරක් කිරීම සඳහා එන්නාහු නම්, සියළු අන්තරාවන් අතුරුදන් කරන්නේය. භාග්‍යවතුන් වහන්සේ මෙසේද දේශනා කරන ලදි. රුධිර උප්පාද වස්තුවෙහිදී මහණෙනි, යම්කිසි උපක්‍රමයකින් තථාගතයන් වහන්සේගේ ජීවිතය තොර වන්නේය යන කාරණය සිදුනොවන්නකි. මෙසේ මේ අන්‍ය උපක්‍රමයකින් තථාගතයන් පිරිනිවන් පාන්නේ නැත. මහණෙනි! වෙනසක් නොසිතා වඩින්න. තථාගතයන් වහන්සේලාව ආරක්ෂා කළයුතු නැත. මෙසේ මේ බාහිර උපද්‍රවයකින් තථාගතයන් වහන්සේලාට කරදරයක් වන්නේ නැත. විරූප වූ දැකීමට අප්‍රිය, බියජනක දර්ශන ඇති මෘගයන්ගේ හා පක්‍ෂීන්ගේ බියජනක රූප දැක ශබ්ද අසා බෝසත් මෑණියන්ට යම්කිසි බියක් හෝ සන්ත්‍රාසයක් ඇතිවන්නේද ඒවා වැළැක්වීම සඳහා ආරක්ෂාව යෙදූහ. තවද බෝසතුන්ගේ පින් තේජසින් හටගත් ගෞරව ඇතිව එයින් මෙහෙයවන ලද ඔවුහු මෙසේ කළහ.
කුමක් නිසා ඔවුහු ඇතුල් ගැබට පිවිස සිටියා වූ සතරවරම් රජදරුවෝ බෝසත් මෑණියන්ට තමන්ව පෙන්වත්ද? නැද්ද? ස්නානය, සැරසීම, භෝජනය යන අවස්ථාවලදී වූ ශරීර කෘත්‍යයන් කරන කල්හි නොපෙනෙත්. ශ්‍රී යහන් ගබඩාවට පිවිස උතුම් ස්ථානයෙහි හොත් අවස්ථාවේදී පෙනෙත්. එහිදී කිසියම් අමනුෂ්‍ය දර්ශනයක් සිදුවූයේ නම් එය මිනිසුන්ට බිය උපදවන්නේය. බෝසත් මෑණියෝ වනාහි තමාගේ ද දරුවාගේ ද පින් බලයෙන් ඔවුන් දැක බිය නොවෙත්. සාමාන්‍ය අන්තඃපුර පාලකයන් කෙරෙහි මෙන් ඔවුන් කෙරෙහි සිත් උපදවා ගනිත්.
**පකතියා සීලවතී** ස්වභාවයෙන් ම සිල්වත්ය. බුදුන් නූපන් කල්හි මිනිස්සු තාපස පරිබ්‍රාජක ආදීන් ළඟ වැඳ ඇණ තබාගෙන හිඳ සිල් ගනිත්. බෝසත් මෑණියෝද කාලදේවල සෘෂිවරයා ළඟ සිල්ගනී. බෝසතුන් කුස පිළිසිඳගත් කල්හි වෙන කෙනෙකුගේ පාද මූලයක සිටින්නට නොහැකිය. සම අසුනෙහි සිට ගන්නා ලද ශීලයද අවමානයට හේතුවක් පමණි. ඒ නිසා තමාම සිල් සමාදන් වූයේ යැයි කියන ලදි.
**පුරිසෙසු** යනු බෝසත් පියා ආදීකොට කිසියම් මිනිසුන් කෙරෙහි පුරුෂාධිපත්‍ය පිළිබඳ සිතක් නූපදී. බෝසත් මවගේ රූපය වනාහි දක්ෂ ශිල්පීන් විසින් පුස්තකර්ම ආදියේ කරන්නට අසමත් වේ. ඇය දැක පුරුෂයාට රාගය නූපදී යැයි කිව නොහැක. ඉදින් කාමාශාවෙන් එනු කැමැත්තේ වේද පාදයෝ නූසුලත්. දිව්‍යමය හැකිල්ලෙන් බැඳෙයි. ඒ නිසා **අනතික්කමනීය** ආදිය කියන ලදි.
**පංචන්නං කාමගුණානං** යනු පෙර කාමගුණයන් එක්තැන් කරන ලද්දේ යැයි මේ පුරුෂයන් පිළිබඳ අභිප්‍රායයෙන් වස්තු ප්‍රතික්‍ෂේපය කියන ලදි. මෙහි අරමුණු ප්‍රතිලාභය කියන ලදි. එකල්හි වනාහි දේවියට මෙබඳු පුතකු කුස උපන්නේ යැයි අසා හාත්පස රජවරු බොහෝ වටිනා ආභරණ, තූර්යභාණ්ඩ ආදිය දොරටු පසට අරමුණුවන පණිවිඩ යවත්. බෝධිසත්ත්වයන්ගේද බෝධිසත්ව මෑණියන්ගේ ද කරන ලද කර්මය බලවත් බැවින් ලාභසත්කාරයන් ලැබීමේ සීමාවක් නම් නැත.
**අකිලන්තකායා **යනු යම්සේ අන් ස්ත්‍රීහු ගැබ්බරින් වෙහෙසට පත්වෙයි. අත් පා ඉදිමෙයි. ඇයට මෙබඳු කිසිම පීඩාවක් ඇතිවූයේ නැත. **තිරොකුච්ඡිගතං** යනු කුස තුළට ගිය. **පස්සති** යනු කලල අවස්ථාව ආදිය පසුකර හටගත් අඟපසඟවල යහපත් බවම දකී. කුමක් නිසා දකීද, සුව වාසය සඳහාය. යම්සේ වනාහි මව පුතා සමග සිටියා හෝ ඔහුගේ අතක් හෝ පාදයක් පහතට වැටී තිබේනම් එය ඔසවා තබන්නෙමියි සුවපහසුව සඳහා පුත්‍රයාව බලයි. මෙසේ බෝධිසත්ත්වයන්ගේ මව ද යම් ඒ මවගේ නැගීසිටීම, ගමන, පෙළීම, හෙවීම ආදියෙහිත් උණු, සීත, ලවණ, තිත්ත, කටුක ආහාර ගන්නා කල්හි ගැබට දුකක් ඇතිවෙයි. කිම මාගේ පුත්‍රයා සතුටින් සුවසේ සිටීදැයි බෝධිසත්ත්වයන්ව බලන්නී පළඟක් බැඳ සිටින්නා වු බෝධිසත්ත්වයන්ව දකියි. යම්සේ වනාහි කුසතුළට ගිය අන්‍යයෝ පක්‍වාශය වසාගෙන ආමාශය ඔසවා උදර පටලය පිටුපසට කොට පිටිකොන්ද ආධාර කරගෙන උක්කුටිකයෙන් සිට දෙමිටෙහි හකුව තබාගෙන, වැසි වසින කල්හි ගස් බෙනයක වඳුරන් මෙන් සිටිත්. බෝධිසත්ත්වයෝ එසේ නොවේ. බෝධිසත්ත්වයෝ වනාහි පිටකොන්ද පිටුපසට කොට ධර්මාසනයක සිටින ධර්මකථිකයකු මෙන් පළඟක් බැඳ පෙරදිගට අභිමුඛව සිටී. මොහු විසින් පෙර කරන ලද කර්මය හදවත පිරිසිදු කරයි. හදවත පිරිසිදු වූ කල්හි සියුම් ඡවි ලක්‍ෂණ පහළ වෙයි. ඉක්බිති ඒ කුසෙහි සම බෝසතුන්ව වසන්නට නොහැකි වෙයි. බලන්නියට පිටත සිටියාක් මෙන් පෙනෙයි. ඒ කාරණය උපමාවකින් දක්වන භාග්‍යවතුන් වහන්සේ ‘සෙය්‍යථාපි’ (යම්සේ වනාහි) ආදියෙන් පැවසූ සේක. බෝසතාණන් වහන්සේ වනාහි මව්කුස සිටියේ නමුත් මව ම දකියි. කුස තුළදී චක්ඛු විඤ්ඤාණය පහළ නොවෙයි.
**කාලං කරොති** යනු ප්‍රසූත කළ පමණින් නොවේ. ආයුෂ ගෙවීමෙන්මය. බෝසතුන් විසින් වාසය කළයුතු තැන වනාහි චෛත්‍යයක ගර්භය මෙනි. වෙන අයට පරිභෝග කිරීමට යෝග්‍ය නොවේ. බෝසත් මව ඉවත්කර අන් කතක් අගමෙහෙසුන් තනතුරේ තබන්නට නොහැකිය. එපමණක්ම බෝධිසත්ව මෑණි කෙනෙකුගේ ආයුෂ වන්නේය. ඒ නිසා එකල්හි කලුරිය කරන්නේය. කවරනම් වයසකදී කලුරිය කරන්නීද, මධ්‍යම වයසේදී. සත්ත්වයන්ගේ පළමු වයසේදී වනාහි ඡන්‍දරාග රාගය බලවත්ය. එකල්හි හටගත්තා වූ ගර්භය ස්ත්‍රී ගර්භයකි. ආරක්ෂා කරගැනීමට නොහැකි වෙයි. ගැබට බොහෝ කරදර ඇතිවෙයි. මධ්‍යම වයසේදී වනාහි දෙකොටසක් ඉක්ම තුන්වන කොටසේදී හෘදය වස්තුව විෂම වෙයි. හදවත විෂම ඇතිකල්හි උපන් දරුවෝ රෝගීහු වෙත්. ඒ නිසා බෝසත් මවද පළමු වියේදී සම්පත් අනුභව කර මධ්‍යම වයසේ තුන්වන භාගයේ දී දරුවකු ප්‍රසූත කර මිය යන්නේය යන්න මෙහි ධර්මතාවයයි.
**නව වා දස වා** යනු මෙහි ‘වා’ ශබ්දය විකල්ප අර්ථයෙහිය. සතක් හෝ අටක් හෝ එකොළොසක් හෝ දොළොසක් හෝ යනාදී ලෙස ගතයුතුයි. සත්මසකින් උපන්නහු ජීවත් වෙයි. ශීතල, උණුසුම දරන්නට සමත් නොවෙයි. අටමසින් උපන්නහු ජීවත් නොවෙයි. සෙස්සෝ ජීවත් වෙති.
**දෙවා පඨමං පතිගණ්හත්ති** යනු ක්‍ෂීණාශ්‍රව ශුද්ධාවාස බ්‍රහ්මයෙක් පිළිගනියි. කෙසේ පිළිගනී ද? ඒ අදහස ප්‍රතික්‍ෂේප කොට මෙය කියන ලදි. එකල්හි බෝධිසත්ත්ව මාතාව රන්වැඩ දැමූ වස්ත්‍රයක් හැඳ මත්ස්‍ය ඇසක් සමාන දුහුල් වස්ත්‍රයක් දෙපා පෙරහන්කඩයකින් ජලය නික්මෙන්නාක් මෙනි. ඉක්බිති ඔවුහු ප්‍රකෘති බ්‍රහ්ම විලාශයෙන්ම පැමිණ පළමුව රන්දැළකින් පිළිගත්හ. ඔවුන්ගේ අතින් සතරවරම් රජදරුවෝ අඳුන්දිවි සමින් ද එයින් මනුෂ්‍යයෝ දුහුල් කුඩා කොට්ටයකින් පිළිගත්හ. ඒ නිසා කියන ලදි. දෙවියෝ පළමුව පිළිගනිත්. පසුව මනුෂයයෝ.
**චත්තාරො නං දෙවපුත්තා** සතරවරම් මහරජවරු. පටිග්ගහෙත්‍වා අඳුන් දිවිසමකින් පිළිගෙන මහෙසක්ඛො යනු මහා තේජස් ඇති, මහා යසස් ඇති ලක්‍ෂණයන්ගෙන් යුක්ත වූ.
**විසදො ව නික්ඛමති** යම්සේ අනික් සත්ත්වයෝ යෝනි මාර්ගයේ ගැටෙන්නාහු නික්මෙත්. එසේ නික්මෙන්නේ නැත. නොඇලී සිටම නික්මෙන්නේ යැයි අර්ථයි. **උද්දෙන**. ජලයෙන් **කෙනචි අසුචිතා** යනු යම්සේ අන්‍ය සත්ත්වයෝ කර්මජ වාතයෙන් පා උඩට හා හිස යටට යෝනි මාර්ගයට වැටෙන්නාහු පුරුෂ ප්‍රමාණ සියයක් තරම් වූ නරකයකට වැටෙන්නාක් මෙන් තල් සිදුරකින් අදිනු ලබන ඇතින්නියක මෙන් මහත් දුක්වේදනාවක් විඳින්නී නොයෙක් අපිරිසිදු ද්‍රව්‍යයන් වැකී නික්මෙත්. බෝධිසත්ත්වයෝ එසේ නොවෙති. බෝධිසත්ත්වයන් වනාහි පා උඩටත් හිස පහතටත් කරන්නට නොහැකි වේ. හෙතෙම ධර්මාසනයකින් බසින්නා වූ ධර්මකථිකයෙක් මෙන් හිනිමඟකින් බසින පුරුෂයෙක් මෙන්ද අත්පා දෙකද දිගහැර සිටියේම මව්කුස හටගත් කිසිම අපිරිසිදු ද්‍රව්‍යයක් නොතැවරී නික්මෙයි.
**උදක ධාරා** ජලධාරාව, ඒවායින් සීතල ජලය ස්වර්ණමය දෙනෙහි වැටෙයි. උණු ජලය රිදී දෙනෙහි වැටෙයි. මහපොළොවෙහි කිසිම අපවිත්‍ර දෙයක් මිශ්‍ර නොවී ඔවුන්ගේ පානීය හා පරිභෝජනීය ජලය අන්‍යයන්ට සමාන නොවූ ක්‍රීඩා සඳහා ජලයද දැක්වීමම කියන ලදි. අනික් රන් රිදී කලවලින් ගෙනෙන ලද ජලය ද හංස වලල්ල ආදී පොකුණට ගිය ජලය පිළිබඳවද බෙදීමක් නැත.
**සම්පති ජාතො** යනු ඒ මොහොතෙහි හටගත්. පෙළෙහි වනාහි මව්කුසින් නික්මීම් මාත්‍රයක් මෙන් දැක්වීය. එය මෙසේ නොගත යුතුයි. කුමාරයාව පළමුව බ්‍රහ්මයෝ රන්දැලකින් පිළිගත්හ. ඔවුන්ගේ අතින් සතරවරම් රජදරුවෝ අඳුන් දිවි සමකින් පිළිගත්හ. ඔවුන්ගේ අතින් මනුෂ්‍යයෝ දුහුල් කොට්ටයකින්ද මිනිසුන්ගේ අතින් මිදී මහපොළොවෙහි පිහිටා සිටියේය.
**සෙතම්හි ඡත්තෙ අනුහීරමානෙ** යනු දිව්‍යමය සේසතක් දරාසිටින කල්හි, මෙහි ඡත්‍රයට පිරිවර කඩු ආදී පස්මහ කකුධ භාණ්ඩයන්ද අයත්ය. පෙළෙහි වනාහි, රජකුගේ ගමනෙහිදී රජු මෙන් ඡත්‍රයම කියන ලදි. ඒවා අතර ඡත්‍රයම පෙනෙයි. ඡත්‍රය අල්වාගෙන සිටින්නා නොපෙනෙයි. එපරිද්දෙන් කඩු, තල්වැට, මොණර අත්, වල්විදුනා, නළල්පට ආදිය පෙනේ. ඒවා දරා සිටින්නන් නොපෙනේ. ඒ සියල්ල නොපෙනෙන ලෙස දේවතාවෝ දැරුවාහ. මෙයද කියා ඇත.
නොයෙක් ශාඛා ඇති දහසක් මඩුලු ඇති ඡත්‍රයන් දෙවියෝ අහසෙහි දැරූහ. රන්දඬු ඇති චාමර සෙල්වේ. නමුත් චාමර, ඡත්‍ර, දරා සිටින්නන් නොපෙනේ.
**සබ්බාචදිසා** යනු මේ සත් පියවරක් තබනවිට සියළු දිසාවන් විලෝකනය කිරීම කියන ලදි. මෙය වනාහි මෙසේ නොදත යුතුයි. මහා සත්ත්වයෝ වනාහි මිනිසුන්ගේ අතින් මිදී පෙරදිග බැලීය. නොයෙක් සියදහස් ගණන් සක්වලවල් එකම මිදුලක් මෙන් විය. එහිදී දෙවි මිනිස්සු ගඳමල් ආදියෙන් පුදන්නාහු මහා පුරුෂයාණෙනි! මේ ලෝකයේ ඔබවහන්සේට සමාන කෙනෙක් නැත. ඊට වඩා උසස් කෙනෙක් නැත්තේමයයි කීහ. මෙසේ සතර දිශාවත් සතර අනුදිශාවත් මත්තෙහිද දස දිශාවන්ද බලා තමාට සමානයකු නොදැක මේ උතුරු දිසාව යැයි සත්පියවරක් ඉදිරියට ගමන් කළේය. මෙහිදී මෙසේ අර්ථ දතයුතුයි.
**ආසභීං** යනු උතුම්. **අග්ගො** යනු ගුණයන්ගෙන් සියල්ලන්ට පළමු. ඉතිරි දෙපදය මෙයටම සමාන පදය. **අයමන්තිමා ජාති නත්‍ථිදානි පුනබ්භවො** යන පද දෙකින් මේ ආත්මභාවයෙහි පත්විය යුතු රහත්බව ප්‍රකාශ කළේය.
මෙහිද සමපාදයන්ගෙන් පොළවෙහි පිහිටා සිටීම සතර ආකාර සෘද්ධිපාදයන් ලැබීමේ පෙරනිමිත්තකි. උතුරුදෙසට යොමුවීම මහාජනයා යටපත්කර ඉදිරියට යාමේ පෙරනිමිත්තකි. දිව්‍යමය ශ්වේතඡත්‍ර දරාසිටීම නිර්වාණය නමැති උතුම් ඡත්‍රය ලැබීමේ පෙරනිමිත්තකි. පංචරාජ කකුධ භාණ්ඩයන් ලැබීම පස්මහා විමුක්තීන්ගෙන් මිදීමේ පෙරනිමිත්තය. සියළු දිශාවන් බැලීම අනාවරණ ඤාණය ලැබීමේ පෙරනිමිත්තය. ශ්‍රේෂ්ඨ වාක්‍යයක් ප්‍රකාශ කිරීම වෙන කවරකු විසින්වත් පැවැත්විය නොහැකි උතුම් දම්සක් සූත්‍ර දේශනා පැවැත්වීමේ පෙරනිමිත්තය. අයමන්තිමා ජාති (මේ මාගේ අන්තිම ජාතියයි) යන සිංහනාදය අනුපාදිසෙස නිර්වාණධාතුවෙන් පිරිනිවන්පානා බවට පෙරනිමිත්තය කියා දතයුතුයි. මේ පිළිවෙල පෙළෙහි ආවේය. විස්තර පිළිවෙල සඳහන් වන්නේ නැත. එබැවින් අධ්‍යහාරකොට දැක්විය යුතුයි.
මහා පුරුෂයන් උපන් දිනයෙහි දසසහශ්‍රී ලෝකධාතුව කම්පා විය. දසසහශ්‍රී ලෝකධාතුවෙහි දේවතාවෝ එක් සක්වළකට රැස්වූහ. පළමුව දෙවියෝ පිළිගත්හ. පසුව මනුෂයයෝ පිළිගත්හ. තත් බැඳි වීණා සම්බැඳි බෙර කිසිවකු විසින් වාදනය නොකොට තමන්ම වාදනය විය. මිනිසුන්ගේ දම්වැල් බැඳීම් ආදිය කඩකඩවී බිඳී ගියේය. සියළු රෝග ඇඹුලෙන් මදින ලද තඹ ලෝහය මෙන් ඉවත්ව ගියේය. ජාති අන්ධයෝ රූප දුටුවාහ. ජාති බිහිරෝ ශබ්ද ඇසූහ. කොරු ජවසම්පන්න වූහ. විදෙස්වලට පිටත්ව ගිය නැව් ස්වකීය පටුනට පැමිණියාහ. අහසෙහිත් බිමත් ඇති මාණික්‍ය තවතේජසින් බැබලුනාහ. වෛරී පුද්ගලයන්ට මෛත්‍රී සිත් පහළවිය. අවීචි නරකයේ ගිනි නිවුනේය. ලෝකන්තරයේ ආලෝකය පහළවිය. ගංගාවල ජලය ගලාගියේ නැත. මහ මුහුදෙහි මිහිරි රස ජලය විය. වායුව හමා ගියේ නැත. ආකාසයෙහි, පර්වතවල, ගස්වල සිටි පක්‍ෂීහු බැස බිම සිටියාහ. සඳ අතිශයින් බැබලුනේය. සූර්යයා උණුසුම් නොවීය. සීතල නොවීය. නිර්මල සෘතුවලින් යුක්ත විය. දෙවියෝ තම තමන්ගේ විමන් දොරටුවල සිට අත්පොළසන් දීම, ප්‍රීති ඝෝෂා, පිලිහිස සීසැරීම් ආදියෙන් මහත් ක්‍රීඩා කළහ. සිව්දිග වැසි වැස්සේය. මහාජනයා බඩසයින් හෝ පිපාසයෙන් නොපෙළෙයි. දොරකවුළු තමන්ම විවෘත විය. මල් හටගන්නා, ගෙඩි හටගන්නා ගස්වලමල් ගෙඩි හටගත්තේය. දසසහශ්‍රී ලෝකධාතුව එකම කොඩිවැලක් මෙන් විය.
එහිදී දසසහශ්‍රී ලෝකධාතුව කම්පාවීම මොහුගේ සර්වඥතා ඥානය ලැබීමේ පෙරනිමිත්තකි. දෙවියන් එක් සක්වලකට රැස්වීම දම්සක් පැවතුම් පවත්වන කාලයෙහි එක්වරටම රැස්වී ධර්මය පිළිගැනීම පිළිබඳ පෙරනිමිත්තකි. පළමුව දෙවියන් විසින් පිළිගැනීම සතරවැදෑරුම් රූපාවචර ධ්‍යානයන් ලබන බවට පෙරනිමිත්තකි. පසුව මිනිසුන් පිළිගැනීම අරූප ධ්‍යාන සතර ලැබීමේ පෙරනිමිත්තකි. තත්බැඳි වීණාවන් තමන්ම වාදනය වීම අනුපිළිවෙලට විහාර ලාභයට පෙරනිමිත්තකි. සම්බැඳි බෙර වාදනය වීම මහත් වූ දහම් බෙරයට සවන්දීමේ පෙරනිමිත්තකි. අනුබන්ධ ආදිය බිඳදැමීමත් අස්මිමානය සිඳදැමීමත් පිළිබඳ පෙරනිමිත්තකි. මහාජනයාගේ රෝග පහව යාම චතුරාර්ය සත්‍යය ප්‍රතිලාභයාගේ පෙරනිමිත්තකි. ජාත්‍යන්ධයන් රූප දැකීම දිවැස් ලැබීම පිළිබඳ පෙරනිමිත්තය. බිහිරන් ශබ්ද ඇසීම දිවකන ලැබීමේ පෙරනිමිත්තයි. කොරුන් ජවසම්පන්නයන් වීම සෘද්ධිපාද සතර ලැබීමේ පෙරනිමිත්තයි. කෙලතොල්ලන්ට සිහිය ලැබීම සතිපට්ඨාන සතර ලැබීමේ පෙරනිමිත්තය. විදේශවලට පිටත්ව ගිය නැව් තමන්ගේ තොටුපලවලට පැමිණීම සිව්පිළිසිඹියා අවබෝධයට පෙරනිමිත්තකි. මාණික්‍යයන් තමන්ගේ තේජසින් ආලෝකමත් වීම ලෝකයාට යම් ධර්මාලෝකයක් දක්වත්ද එයට පෙරනිමිත්තකි.
වෛරීන්ට මෙත්සිත් පහළවීම සතර බඹවිහරණ ලැබීමේ පෙරනිමිත්තකි. අවීචියෙහි ගිනි නිවීම එකොළොස් ගින්න නිවීමේ පෙරනිමිත්තය. ලෝකන්තරික නරකයේ ආලෝකය පහළවීම අවිද්‍යා අඳුර නැතිකර ඤාණාලෝකය දැක්වීමේ පෙරනිමිත්තය. ගංගාවන්හි ජලය ගලානොයාම සිව් විශාරද බැව් ලැබීමේ පෙරනිමිත්තය. මහා සමුද්‍රයේ ජලය මිහිරිබවට පත්වීම නිර්වාණයෙහි ඇති එකම රසය බවට පෙරනිමිත්තය. සුළං හමා නොයාම දෙසැටක් මිථ්‍යාදෘෂ්ටි බිඳදැමීමේ පෙරනිමිත්තය. පක්‍ෂීන් භූමියෙහි ගමන්කිරීම මහාජනයා අවවාද අසා සත්ත්වයන් තෙරුවන් සරණයාමේ පෙරනිමිත්තය. චන්ද්‍රයා අතිශයින් බැබලීම බොහෝ ජනයාගේ සිත් ගන්නා බවට පෙරනිමිත්තකි. සූර්යයාගේ උණුසුමත් සීතලත් දෙකින්ම තොරවීම සෘතු පිළිබඳ යහපත්බවෙන් කායික හා චෛතසික සුවපත් බව ලැබීමේ පෙරනිමිත්තය. දෙවියන් විමන් දොරටුවල අත්පොළසන් දීමාදියෙන් ක්‍රීඩා කිරීම බුදුබව ලබා උදන් අනන බවට පෙරනිමිත්තකි. සිව් දිවයින්වලට මහා වැසි වැස්ම මහත් වූ ධර්ම නමැති මහාමේඝය වසින බවට පෙරනිමිත්තකි. බඩසයිාන් පීඩා විඳීමක් නැතිවීම කායගතා සති අමාව ලැබීමේ පෙරනිමිත්තය. පිපාසයෙන් පෙළීමක් නොමැතිවීම විමුක්ති සුවයෙන් සුවපත්වීම පිළිබඳ පෙරනිමිත්තය. දොරකවුළු ස්වයංක්‍රීයව විවෘතවීම ආර්ය අෂ්ටාංගික මාර්ගය විවෘතවීමේ පෙරනිමිත්තය. වෘක්‍ෂයන්හි මල්පල හටගැනීම විමුක්තිය නමැති මල් පිපෙන බවටත් සාමඤ්ඤඵල නමැති බරෙන් බරවන බවටත් පෙරනිමිත්තකි. දසසහශ්‍රී ලෝකධාතුව එකම ධජ පන්තියක් මෙන් වීම අරිය ධජ මාලාවෙන් යුක්ත බවට පෙරනිමිත්තකියි දතයුතුයි. මේ සම්බහුල වාරය නම්වේ.
මෙහි ප්‍රශ්න අසත්. යම්විටක මහා සත්ත්වයෝ භූමියෙහි සිට උතුරු දෙස බලා ගොස් ශ්‍රේෂ්ඨ වූ වචනයක් ප්‍රකාශ කළේද එවිට පොළොවෙහි ගමන් කළේ ද නැතහොත් අහසින් ගියේද? පෙනෙන්නට ගියේද? නොපෙනී ගියේද? ඇඳුම් රහිතව ගියේද, නැතිනම් මනාව හැඳ පැළඳ ගෙනද? කුඩා කල්හි ගියේ ද නැත්නම් මහළුව ද? පසුවද එබඳුම වීද? නැතහොත් නැවත බාල දරුවෙක් වීද? මේ ප්‍රශ්නය වනාහි පහත ලෝහප්‍රාසාදයේ වැඩසිටින ත්‍රිපිටක චූලාභය තෙරුන් විසින් විසඳන ලදි. තෙරුන් වහන්සේ වනාහි මෙහිදී නියති පෙර කරන ලද කර්ම හා ඊශ්වර නිර්මාණවාද වශයෙන් ඒ ඒ බොහෝ දේ කියා අවසානයේ මෙසේ විස්තර කළේය. මහා පුරුෂයන් වහන්සේ බිම පොළොවෙහි ගමන් කළ සේක. එය මහාජනයාට අහසෙන් යන්නාක් මෙන් විය. පෙනෙන්නට ගියේය. මහාජනයාට නොපෙනෙන්නාක් මෙන් විය. ඇඳුම් නැතිව ගියේය. මහජනයාට වැටහී ගියේ මනාව හැඳ පැළඳ සිටි ලෙසිනි. බාලයෙක්ව ගියේය. මහාජනයාට පෙනුනේ සොළොස්වස් වූවකු ලෙසය. පසුව වනාහි බාල දරුවකු මෙන් විය. එබන්දෙක් නොවීය. බුදුවීමෙන් තෙරුන් විසින් ප්‍රශ්නය විසඳන ලදැයි ඔහුගේ පිරිස සතුටු සිත් ඇත්තේ විය. ලෝකන්තරික වාරය කියන ලද පරිදිමය.
මේ මුලපටන් කියන ලද සියළු ධර්මතාවයන් සැම බෝධිසත්ත්වයන් වහන්සේ නමකටම වන්නේ යැයි දතයුතුයි.
**අද්දසා ඛො** යනු දුහුල් සුමුඟක තබා ගෙනෙන ලද බව දකින ලදි. **මහා පුරිසස්ස** යනු ජාති ගෝත්‍ර කුල, ප්‍රදේශ වශයෙන් මහත් වූ පුරුෂයාට, **ද්වෙ ගතියො** යනු නිමාවන් දෙකකි. නිෂ්පත්ති දෙකකි. මෙහි ‘ගති’ ශබ්දය සාරිපුත්‍රය! මෙහි පංචගති නම් මේවාය’ යන තැන නිරය ආදී භේදයෙන් සත්ත්වයන් විසින් යායුතු ගති පිළිබඳවය. ‘මේ සිල්වත් යහපත් පැවැත්මෙන් යුත් භික්‍ෂූන්ගේ ගතිය හෝ අගතිය නොදනිමි’ යන තැන අදහස යන අර්ථයෙහිය. ‘නිර්වාණය රහතන්ගේ ගතියයි’ යන තැන පිළිසරණයෙහිය. තවද මම මෙහි බ්‍රහ්මයන්ගේ ගතියද දනිමි. ච්‍යුතියද දනිමි. උත්පත්තියද දනිමි. මේ බ්‍රහ්මයා මෙබඳු මහා සෘද්ධි ඇත්තේය කියා ‘මෙතැන නිෂ්පත්ති අර්ථයේ වේ. මෙහිදී නිෂ්පත්ති අර්ථයේ වන්නේ යැයි දතයුතුයි. **අනඤ්ඤො** යනු වෙනත් ගතියක් හෝ නිෂ්පත්තියක් නම් නැත.
**ධම්මිකො** යනු දස කුසල ධර්මයන්ගෙන් යුක්ත වූ අගතියට යාමෙන් වැලකුණු **ධම්ම රාජා** යන මෙය පෙර පදයටම පර්යාය වචනයකි. දැහැමි ලෙස ලබන ලද රාජ්‍යය බැවින් ධම්මරාජ නම් වේ. **චාතුරන්තො** පෙරදිග සමුද්‍රාදීන්ගේ සිව් සමුදුර වශයෙන් සතරකට මැදි වූ මහපොළවට අධිපති **විජිතාවී **දිනන ලද සංග්‍රාම ඇති, ජනපදය - මෙහි ස්ථිර බවට පත්වූ **ජනපදත්‍ථාවරිය සම්පන්නො** සැඩපරුෂ රජුගේ බලිකර්ම ආදියෙන් ලෝකයා පීඩාවට පත්වන විට ජනයා මධ්‍යම ජනපදය අතහැර දමා පර්වත, සමුද්‍ර තීර ආදිය ඇසුරුකොට ප්‍රත්‍යයන්තයෙහි වාසය කරත්. රජු දරුණු නැතිවන විට සොරුන් හා සාහසිකයන් විසින් ජනපද පීඩාවට පත්කරනවිට ජනයා ප්‍රත්‍යන්තය අතහැර ජනපද මධ්‍යයෙහි වාසය කරත්. මෙසේ මෙබඳු රජකෙනෙක් රාජ්‍යය කරන කල්හි ජනපදය ස්ථිරභාවයකට පත්නොවෙයි. මේ කුමාරයා රාජ්‍යය කරවන කල්හි මොහුගේ ජනපදය ගලක් මත තබා ලෝහමය පියනකින් වසන ලද්දාක් මෙන් ස්ථිරසාර වන්නේ යැයි දක්වන්නේ **ජනපදත්‍ථාවරියප්පත්තෙ** යැයි කියන ලදි.
**සත්තරතන සමන්නාගතො** යන මෙහි රතිය වඩවන බැවින් රතන නම් වේ. තවද
ගෞරව කරන ලද බොහෝ වටිනා අසහාය වූ දැකීමට දුර්ලභ වූ උසස් පුද්ගලයන් විසින් පරිභෝග කරන නිසා රතන යැයි කියනු ලැබේ.
චක්‍රරත්නය පහළ වූ කාලයේ පටන් අන් දේවස්ථානයක් නොවීය. සියල්ලෝම සුවඳ, මල් ආදියෙන් එයට ම පූජා පවත්වත්. ගෞරව කරත්නුයි. ගෞරව කිරීම් අර්ථයෙන් රතන නම් වේ. චක්‍රරත්නයට වනාහි මෙපමණ මිලක් අගනේයැයි වටිනාකමක් කිවනොහැක. මෙහි බොහෝ වටිනා බැවිනුත් රතන නම් වේ. චක්‍රරත්නය ද ලෝකයෙහි විද්‍යමාන අනිත් චක්‍රයන්ට වඩා වෙනස්ය. මේ නිසා අසාමාන්‍ය බැවින් ද රතන නම් වේ. යම්හෙයකින් වනාහි, යම් කල්පයක බුදුවරු උපදිත්ද, ඒ කාලයේම සක්විති රජවරු, පසේබුදුවරු, බුදුවරු කවදා හෝ කොහේ හෝ උපදිත්ද, ඒ නිසා දැකීමට දුර්ලභ යන අර්ථයෙන්ම රතන නම් වේ. ඒ මේ ජාති, රූප, කුල, ඓශ්වර්ය ආදිය උතුම් වූ උදාර වූ පුද්ගලයාටම උපදී. අන් අයට නොවේ. ඒ නිසා ශ්‍රේෂ්ඨ පුද්ගලයන්ගේ පරිභෝග කිරීම යන අර්ථයෙන් ද රතන නම් වේ. චක්‍රරත්න යම්සේද සෙසු රත්නයන්ද එසේම යැයි ද යන මේ සප්ත රත්නයන්ගෙන් පිරිවරාගත් බැවින් ද පරිභෝග කරන බැවින් ද යුක්ත බැවින් සත්ත රත්නයෙන් යුත් යැයි කියයි.
දැන් ඒවායේ ස්වරූපය දැක්වීම පිණිස ‘තස්සිමානි’ යනාදිය කියන ලදි. එහි චක්කරතනං ආදියෙහි මේ කෙටි අදහසයි. දෙදහසක් දිවයින් පිරිවරකොට ඇති සතරමහා දිවයින්වල සම්පත් ගෙනදීමට සමර්ථ චක්‍රරත්නය පහළ වෙයි. එපරිද්දෙන් දවසේ පූර්වභාග කාලයේදී සාගරය අවසන්කොට ඇති මහපොළොවෙහි සංචාරය කරන්නට සමර්ථ අහසින් යා හැකි හස්ති රත්නය, එබඳුම වූ අශ්ව රත්නය, අංග සතරකින් සමන්විත අඳුරෙහි යොදුනක් පමණ අන්ධකාරය නැතිකොට ආලෝකයදැකීමට සමර්ථ මාණික්‍ය රත්නය, සයවැදෑරුම් දෝෂයන්ගෙන් තොර මනා හැසිරීම් ඇති ස්ත්‍රීරත්නය, යොදුනක් පමණ ඇතුළත පිහිටි නිධාන දැකීමට සමර්ථ ගෘහපති රත්නයත්, අගමෙහෙසියගේ කුසෙහි ඉපිද මුළු රාජ්‍යයටම අනුශාසනා කිරීමට සමර්ථ දෙටු පුත් වූ පරිනායක රත්නයක් පහළ වෙයි.
**පරොසහස්සං** යනු අමතර සහස්‍රයක් සූරා යනු බියසුළු නොවූ **වීරංගරූපා** යනු වීරයන්ගේ ලක්‍ෂණ මේ වීර්යටම නමකි. වීරයන්ගේ අංග ලක්‍ෂණ ඇත්තේ මොවුන්ටනුයි **වීරංගරූපා** වීර්ය ඇති, වීර්ය ස්වභාව කොට ඇති, වීර්යමය වූවන් මෙන් වෙහෙසට පත්නොවූ දවසක්ම යුද්ධ කරන්නාහු වෙහෙසට පත්නොවන යැයි කියන ලදි. **සාගර පරියන්තං** යනු සක්වල පව්ව සීමාකොට සිටියා වූ සමුද්‍රය අවසන්කොට ඇති. **අදණ්ඩෙන** යනු අපරාධ කළ ජනයාගෙන් සියයක්, දහසක් අයකර ගනිත්ද ඔවුහු ධනදණ්ඩෙන (දඩ ගැසීමෙන්) රාජ්‍ය පාලනය කරත්. යම්කෙනෙක් වරදකරුවන්ට තලාපෙළා පාලනය කරත්. ඒ ආයුධ දඬුවමින්ය. මේ දෙයාකාර වූද දඬුවම් අත්හැර අදණ්ඩයෙන් පාලනය කරත්. **අසත්‍ථෙන** යනු යමෙක් එක් අතකින් තියුණු ආයුධයකින් අනුන්ට හිංසා කරත්. ඔවුහු ආයුධයෙන් රාජ්‍යය කරන්නෝය. මොහු වනාහි ආයුධයකින් කුඩා මැස්සකු බොන ලේ බිඳකුදු කිසිවකුගෙන් නූපදවා ධර්මයෙන්ම මහරජවරුනි! එන්න. මෙසේ සතුරු රජවරුන් සමග පිළිගැනීම් ඇතිව **අභිවීජියා** අභිභවනය කොට ස්වාමිත්වයට පත්ව වසයි යන අර්ථයි.
මෙසේ එක් නිෂ්පත්තියක් කියා දෙවැන්න කියන්නට ‘ඉන් වනාහි’ ආදිය කියන ලදි. එහි රාග, දෝස, මෝහ, මාන, දිට්ඨි, කෙලෙස්, තණ්හා ආදී වූ ආවරණ විවෘත කරන ලද්දේ මොහු විසිනුයි ‘විවත්තච්ඡද’ නම් වේ. (විවෘත කරන ලද ආවරණ ඇත්තේ වේ.) විවත්තච්ඡද්දො කියාද පාඨයක් ඇත.
මෙසේ දෙවෙනි නිෂ්පත්තිය කියා ඒවාට නිමිති වූ, හේතු වූ ලක්‍ෂණ දක්වන්නට ‘අයං හි දෙව කුමාරො’ (දේවයිනි, මේ කුමාරයා) ආදිය කියන ලදි. එහි **සුප්පතිට්ඨිත පාදො** යනු යම්සේ අන් අය භූමියෙහි පා තබනවිට පාදයේ ඉදිරි කොටස හෝ විලුඹ හෝ පැත්තක් හෝ පළමුවෙන් පොළවේ ස්පර්ශ වෙයි. මැද සිදුරක් ඇතිවෙයි. පාදයේ ඉදිරි කොටස ඔසවන විට එක් කොටසක් පමණක් එසවෙයි. මෙය මෙසේ නොවේ. බෝසතාණන්ගේ වනාහි ස්වර්ණමය පාදුකාවක් මෙන් එක්වරම මුළු පාදතලයම බිම ස්පර්ශ වෙයි. එක්වරටම පොළවෙන් උඩට එසවෙයි. ඒ නිසා මොහු මනාව පිහිටි පා ඇත්තේ වෙයි.
**චක්කානි** යනු පාදතල දෙකේ චක්‍ර දෙකක් ඇත. ඒවායේ නිම් වළල්ල ද ගරාදි ද නාභියද පෙළෙහි කියන ලදි. **සබ්බාකාර පරිපූරාණි** යනු මෙයින් වනාහි මේ විශේෂය දතයුතුයි. ඒ චක්‍රවල පාද තලයේ මැද නාභිය දිස්වේ. නාභිය හාත්පස රවුම් වළල්ල දිස්වේ. නැබ මුල වටවූ වළල්ල දිස්වේ. රෝද දැති දිස්වේ. එහි වටරේඛා දිස්වේ. රෝද පට්ටම දිස්වේ. නිම් වළලු පෙනේ. මෙය පෙළෙහි දක්නට ලැබෙන වැඩි විස්තර සඳහන් නොවේ. එය මෙසේ දතයුතුය.
සත්‍රය, සිරිවස, ස්වස්තිකය, මුදුන්මල්කඩ, වැඩෙන මත්ස්‍ය යුගලයන්, භද්‍ර පීඨය, අංකුසයක්, ප්‍රාසාදය, තොරණ, සේසත, කඩුව, තල්වැට, මොණර අත වල්විදුනාව, නළල්පට, පාත්‍රය, සමන්මල්දම, නිලුපුල් රතුපුල් සුදු උපුල්, පද්ම, පුණ්ඩරීක, පූර්ණඝට, පූර්ණපාත්‍ර, සමුද්‍රය සක්වල, හිමාලය, මහාමේරුව, ඉරහඳ, තරු ආදිය, සතරමහා දිවයින් දෙදහසක් ආරක්‍ෂක ප්‍රදීප, අඩුතරමින් සක්විති රජුගේ පිරිස සඳහා සියල්ලම චක්‍ර ලක්‍ෂණයේ පරිවාරයයි.
**ආයතපණ්හී** යනු දිග විලුඹ පිරිපුන් විලුඹ යන අර්ථයි. යම්සේ වනාහි අන් අයගේ පා අග දිගය. විලුඹ මත කෙණ්ඩාව පිහිටා ඇත. විලුඹ ඇස දමා තැබුවාක් මෙන් වෙයි. මහා පුරුෂයන්ගේ එසේ නොවේ. මහා පුරුෂයාගේ වනාහි කොටස් සතරෙන් දෙකක්ම පාදයේ ඉදිරි කොටස වෙයි. තුන්වන කොටසේ කෙණ්ඩය පිහිටියේය. සතරවන කොටසෙහි ඉදිකටුවකින් මසා තබන ලද රත්කම්බිලි පන්දුවක් වැනි විලුඹ වෙයි.
**දීඝංගලි** යනු යම්සේ අන් අයගේ ඇතැම් ඇඟලි දිග් වේ. සමහර ඒවා කෙටිය. මහා පුරුෂයාගේ එසේ නොවේ. මහාපුරුෂයාගේ වනාහි වඳුරකුගේ මෙන් දිග අත්පා ඇඟිලි මුලින් මහත්ව පිළිවෙලින් අග සිහින්ව ලාටුතෙලින් අඹරා රවුම්කරන ලද හිරියල් වළලු මෙන් වේ. ඒ නිසා දීඝංගුලී යැයි කියන ලදි.
**මුදුතළුණහත්‍ථපාදො** යනු ගිතෙල්වල බහාතබන ලද සත්වරක් පොලන ලද කපුරොදක් මෙන් මෘදුය. යම්සේ දැන් උපන් අලුතය. මෙසේ වැඩුනු කල්හිද තරුණවම සිටිත්. මෘදු වූ තරුණ වූ අත්පා ඇත්තේ මොහුටනුයි = මුදුතළුණ හත්‍ථපාදො.
**ජාලහත්‍ථපාදො** සමෙන් වැසුනා වූ ඇඟිලි අතර ඇත්තේ නොවෙයි. මෙබඳු තැනැත්තා වනාහි පෙණයක් බඳු අත් ඇතිව උපන් පුරුෂ දෝෂයෙන් යුක්ත වූයේ පැවිද්ද පවා නොලබයි. මහා පුරුෂයාගේ වනාහි අතේ ඇඟිලි හතරක් පාදයෙහි ඇඟිලි පසක් එකප්‍රමාණ වේ. ඒවායේ සමානතාවය නිසා දැලක් බඳු ගතිය එකිනෙක මැඩගෙන සිටී. ඉක්බිති ඔහුගේ අත්පා දක්ෂ වඩුවකු විසින් සකස් කරන ලද දැල් වා කවුළුවක් මෙන් වෙයි. ඒ නිසා ජාලහත්‍ථපාදො කියා කියන ලදි.
උඩින් පිහිටි වළලුකර ඇති බැවින්, උත්සංකපාද මොහුට ඇත්තේනුයි **උස්සංකපාදො** අන් අයගේ වනාහි පාදයේ පිටුපස ගොප්ඇටය තිබේ. එයින් ඔවුන්ගේ පාදයෝ ඇණගැසුවාක් මෙන් තදය. පහසුවෙන් පෙරළිය නොහැක. ගමන් කරන්නහුගේ යටිපතුල් මත්තෙහි ගොප්ඇට පිහිටියේය. එබැවින් ඔහුගේ නාභියේ පටන් උඩුකය සෙලවෙයි. පහසුවෙන් පාදයෝ පෙරළෙත්. ඉදිරියෙන්ද පසුපසින්ද දෙපැත්තෙන්ද සිට බලන්නන්ට යටිපතුල් පෙනේ. ඇතුන්ගේ මෙන් පසුපසින් පමණක් නොවේ.
**එණිජංඝො** එණි මුවන්ට සමාන කෙණ්ඩා ඇති මසින් පිරුණු කෙණ්ඩා එකට බැඳුනු මස්පිඬු නොවේ. හාත්පසින් සමානව පිහිටි මසින් වට වූ මනාව වට වූ හැල්ගොබ සමාන කෙණ්ඩාවලින් යුක්ත වූයේය යන අර්ථයයි.
**අනොනමන්තො** නො නැමෙන - මෙයින් ඔහුගේ කුදු නැති, මිටි නැති බව දක්වන ලදි. අනික් ජනයෝ කුදු හෝ වෙත්. මිටි වෙත්. කුදු අයගේ සිරුරේ උඩ කොටස සම්පූර්ණ නැත. මිට්ටන්ගේ කයේ පහත කොටසය. ඔවුහු සම්පූර්ණ නොවූ කය ඇති බැවින් නොනැමී දන පිරිමදින්නට නොහැකි වෙත්. මහා පුරුෂයා වනාහි පිරිපුන් උභය කාය ඇති බැවින් එසේ කරන්නට හැකිවෙයි.
**කොසොහිත වත්‍ථගුය්හො** යනු වෘෂභයන්ගේ, ඇතුන්ගේ මෙන් ස්වර්ණමය පියුම් කර්ණිකාවක් මෙන් කෝසයකින් වැසුනා වූ පුරුෂලිංගය මොහුට ඇත්තේනුයි **කොසොහිතවත්‍ථගුය්හො**. වත්‍ථගුය්හං යනු වස්ත්‍රයෙන් වැසිය යුතු ලිඟුව කියනු ලැබේ.
**සුවණ්ණවණ්ණෙ** යනු දෑහිඟුලෙන් අඹරා දිවියන්ගේ දත්වලින් ගලගා, ගුරුගල් පිරියම්කොට තබන ලද ඝන රන්වන් රූපයක් සමාන යන අර්ථයි. මෙයින් ඔහුගේ ඝන, සිනිඳු, මෘදු ශරීරයක් ඇතිබව දක්වා ඡවි වර්ණය දැක්වීම පිණිස **කංචනසන්නිභතචො** යැයි කියන ලදි. මෙයද පෙර කියන ලද්දටම පර්යාය වචනයකි.
**රජොපල්ල** යනු රජස් හෝ කිලුටු හෝ **න උපලිම්පති** නොතැවරෙයි. නෙලුම් කොළයක ජලබින්දුවක් මෙන් පෙරළී යයි. අත් සේදීම ආදිය සෘතුගැන්වීම පිණිසද දායකයන්ට පින්ඵල සඳහාද බුදුවරු එසේ කරත්. චාරිත්‍රයක් ලෙස ද කරත්. සෙනසුන්ට පිවිසෙන භික්‍ෂුව පා සෝදා පිවිසිය යුතුයි’ යනුවෙන් මෙය වතාවතකි.
**උද්ධග්ගලොමො** යනු අග කැරකැවී අග් උඩට සිටින මුහුණේ ශෝභාව බලන්නවුන් මෙන් සිටියා වූ ලොම් ඇත්තේනුයි උද්ධග්ගලොමො නම් වේ.
**බ්‍රහ්මුජ්ජුගත්තො** බ්‍රහ්මයා මෙන් සෘජු ශරීර ඇත්තේ, සෘජුව උඩට නැගුණු ශරීරය වන්නේය. බොහෝ සෙයින් සත්ත්වයෝ කඳ, තුණටිය, දණ යන තුන් තැනකින් නැමෙත්. ඔව්හු තුනටියෙන් නැමෙන්නාහු පස්සට නැමෙත්. ඉතිරි දෙතැනින් නැමෙන්නේ ඉදිරියටය. දිගු ශරීර ඇත්තන් එක් පැත්තකින් ඇදය. ඇතැමෙක් උඩට නැමී තරු ගණින්නාක් මෙන් ඇවිදිත්. කෙනෙක් අල්ප වූ මස් ලේ ඇත්තාහු උල් මෙන් වෙත්. තව කෙනෙක් ඉදිරියට නැමී සිටිත්. වෙවුළමින් යත්. මොහු වනාහි සෘජුව මතුවී දිග්ප්‍රමාණ වූයේ දෙව්පුර ඔසවන ලද තොරණක් මෙන් වන්නේ යැයි දක්වත්. යම්සේ මෙය උපන් තැනැත්තාට අප්‍රමාණ වූ මහා පුරුෂ ලක්‍ෂණ ඇත්තේ වෙයිද ඒ ඒ ඉදිරියට වන්නා වූත් එසේම භාවිතය සඳහාත් කියන ලදැයි දතයුතුයි.
**සත්තුස්සදො** යනු අත්පිටි දෙකක් පාපිටි දෙකත් දෙඇලයත්, කඳ යන මේ සත්තැන පිරිපුන් මාංශ ඇත්තේ මොහුටය. සත්තස්සදො නම් වෙයි. අන් අයගේ අත් පා පිටිවල නහරදැල් පෙනෙයි. දෙඇලයන්හි ඇට අග් ඇත. ඒ මිනිස්සු ප්‍රේතයන් මෙන් පෙනෙත්. මහා පුරුෂයා එසේ නොවේ. මහා පුරුෂයා වනාහි එක්තැනක පිරිපුන් උස්ව වැඩුනු මස් ඇති නිසා සැඟවුණු ශිරා ජාලයන් ඇති අත්පිටු ආදියෙන් අඹරා තබන ලද රන් මිහිඟු බෙරයක් මෙන් කඳෙන් යුක්ත වූයේ ගල්රූපයක් මෙන් පෙනෙයි. සිතුවම් කළ රූපයක් මෙන් පෙනෙයි.
සිංහයකුගේ පූර්වාධර්ය මෙන් කයක් මොහුට ඇත්තේනුයි **සීහපුබ්බංකායො** නම් වේ. සිංහයාගේ වනාහි කයෙහි ඉදිරිකොටස පිරිපුන්ය. ශරීරයේ පසුපස කොටස සම්පූර්ණ නැත. මහා පුරුෂයාගේ වනාහි සිංහයාගේ පූර්වකාය මෙන් මුළු සිරුරම සම්පූර්ණය. ඔහුද සිංහයාගේ මෙන් ඒ ඒ තැන්වල උස්පහත් වශයෙන් නුසුදුසු ලෙස විෂම ලෙස පිහිටියේ නොවේ. දිග්විය යුතු තැන දිගය. කෙටි, මහත්, කෙට්ටු, පළල් ආදී ගැලපෙන තැන්වල ඒ ආකාරයම වෙයි. මෙසේ කියන ලදි.
‘මහණෙනි, මනාප වූ කර්මවිපාකයක් එළඹ සිටි කල්හි යම් අංගයකින් දික්ව හොබනේද, ඒ අංග දිගට පිහිටත්. යම් අංගයකින් කෙටිව හොබනේද, එය කෙටිව පිහිටයි. යම් අංගයකින් මහත්ව හොබීද, එය මහත්ව පිහිටයි. යම් අංගයකින් කෘශව හොබනේද එය කෘශව පිහිටයි. යම් අංගයකින් පළල්ව හොබනේද එය පළල්ව පිහිටයි. යම් අංගයකින් වටකුරුව හොබනේද එය වටකුරුව පිහිටයි.
මහා පුරුෂයාගේ ආත්මභාවය මෙසේ දාන චේතනාවෙන්ද පුණ්‍ය චේතනාවෙන් ද සිතන ලද්දේ දස පාරමිතාවන්ගෙන් සැදුනේ වෙයි. ලෝකයෙහි සියලු ශිල්පීන් හෝ සියළු සෘද්ධිමතුන් හෝ ඒ හා සමාන ප්‍රතිරූපයක් කරන්නට නොහැකි වෙත්.
**චිතන්තරංසො** යනු අන්තරංස යනු කොටස් දෙකක් අතර, පිරිපුන් අන්තරංසයක් මොහුට ඇත්තේය. චිතන්තරංසො යි අන්‍යයන්ගේ වනාහි ඒ ස්ථානය පහත්ය. පිටෙහි දෙපැත්ත වෙන වෙනම පෙනෙයි. මහා පුරුෂයාගේ වනාහි තුනටියේ පටන් මාංශපේශිය දක්වා කඳෙන් මතුවී ඔසවන ලද ස්වර්ණමය ඵලකයක් මෙන් පිට වසාගෙන පිහිටියේය.
**නිග්‍රොධ පරිමණ්ඩලො** යනු නුග ගසක් මෙන් අතුපතර ඇත්තේය. යම්සේ වනාහි රියන් පනහක් හෝ රියන් සියයකින් හෝ සමාන කඳෙහි අතුවලින් යුත් නුග ගස දිගින් පළලින් එකම ප්‍රමාණයකි. යම්සේ කයින්ද බඹයෙන් ද එක ප්‍රමාණයකි. යම්සේ අන්‍යයන්ගේ කය දිගය. නැතහොත් බඹය දිගය. මෙසේ වෙනස් වූ ප්‍රමාණ ඇත්තේ නොවෙයි. එයින්ම ‘ඔහුගේ කය යම් පමණද යනාදිය කියන ලදි. එහි යාවතකො+අස්ස යන්න යාවතක්‍වස්ස කියා වේ.
**සමවත්තක්ඛන්‍ධො** යනු සමාන වැඩුනු කඳ යම්සේ කෙනෙක් කොස්වාලිහිණියන් මෙන් කොකුන් මෙන් ඌරන් මෙන්ද වෙත්. දික්වූ ගෙල, ඇදවූ ගෙල, පළල් වූ ගෙල හෝ වේ. කථාකරනවිට නහර මතුවී පෙනෙයි. මඳ හඬක් නික්මෙයි. මහා පුරුෂයාගේ එසේ නොවේ. මහා පුරුෂයාගේ වනාහි මනාව වටවූ ස්වර්ණමය මිහිඟු බෙරයක් මෙන් කඳ පිහිටියේ වෙයි. කථාකරනවිට නහරවැල් නොපෙනේ. මේඝය මෙන් ගර්ජනාවක් බඳු මහත් ස්වර ඇත්තේ වෙයි.
**රසග්ගසග්ගී** මෙහි රසය විඳින්නේ නුයි රසග්ගසා. රසය ගැනීමට මේ නමකි. ඒ අග්‍රභාවය මොහුට ඇත්තේනුයි රසග්ගරග්ගී, මහා පුරුෂයාට වනාහි සත්සියයක් රසනහර උඩට ආ අග් ඇතිව බෙල්ලෙහි ඇලී සිටී. තල ඇටයක් පමණ වූද ආහාරයක් දිවෙහි තබන ලද්දේ මුළු සිරුරෙහිම පැතිර යයි. ඒ නිසාම මහා වීර්ය වඩන්නහුගේ ජීවිතය එක හාල් ඇටයකින්ද යුෂ නැලියකින් දහසයෙන් පංගුවකින්ද යැපුනේය. අන්‍යයන්ට වනාහි එසේ නොවීමෙන් සියළු සිරුරෙහි ඕජාව පැතිරෙන්නේ නැත. එයින් ඔව්හු බොහෝ ආබාධ ඇත්තෝ වෙත්.
සිංහයාට බඳු හනු මොහුට ඇත්තේය යැයි **සීහ හනු** නම් වේ. එහි සිංහයාගේ යටි හක්ක පමණක් සම්පූර්ණ වූයේ වෙයි. උඩ කොටස එසේ නොවේ. මහා පුරුෂයාගේ වනාහි සිංහයාගේ යටිහනුව මෙන් කොටස් දෙකම සම්පූර්ණය. දොළොස්වක දා චන්ද්‍රයා මෙනි. ඉක්බිති නිමිති දන්නෝ හකු අවසන තෙක් බලන්නාහු මේ හනුවලින් පහත හනුවේ විස්සක්ද උඩහනුවේ විස්සක්ද කියා දත් සතළිහක් සමානව විවර නැතිව පිහිටන්නේ යැයි සලකා දේවයිනි! මේ කුමාරයා **චත්තාලීස දන්තො** (දත් සතළිසක් ඇත්තේ) ආදිය කීවාහුය. එහි මේ අර්ථයයි. පිරිපුන් දත් ඇති අන්‍යයන්ට වනාහි දත් තිස්දෙකක් වේ. මොහුට වනාහි සතළිසක් වේ. අන්‍යයන්ගේ ඇතැම් දත් උසය. සමහර ඒවා පහත්ය යන ලෙස විසමව පිහිටා ඇත. මොහුගේ වනාහි ලෝහමය පත්‍රයක සවිකළ සක්පෙළක් මෙන් සමාන වන්නේය. අන් අයගේ වනාහි කිඹුලන්ගේ මෙන් දත් විරල වේ. මස්මාළු කන අයගේ දත් අතර පිරෙයි. මොහුගේ වනාහි රන්වැලක එල්වන ලද වජ්‍ර පන්තියක් මෙන් හිඩැස් නැතිව පින්සලකින් ඇඳ දක්වන ලද්දාක් මෙන් දක්වන්නේය. වෙන අයගේ නරක් වූ දත් ඇතිවේ. ඒ නිසා සමහර දත් කළු ද විවර්ණද වේ. මේ වනාහි මනා සුදුපාටින් යුත් දත්ය. ඔසධී තාරකාවද පරදන බබලන ප්‍රභාවකින් යුක්ත දත් වන්නේය.
**පහූතජිව්හො** යනු පළල් දිවක්, අන් අයගේ දිව මහතද වෙයි. කෘශ ද කෙටි ද තද හා විෂම ද වේ. මහා පුරුෂයාණන්ගේ වනාහි දිව මෘදුය, දිගය, පළල්ය. වර්ණ සම්පන්නය. ඔහු ඒ ලක්‍ෂණ බලන්නට ආවා වූ අයගේ සැක දුරුකිරීම සඳහා මෘදු බැවින් ඒ දිව තද නූලක් මෙන් කරකවා නාසය හා දෙකන් ස්පර්ශ කරයි. දිග බැවින් කන්දෙක පිරිමදී. පළල් බැවින් හිසේ කෙස් දක්වා සම්පූර්ණ නළල් තලය වසාගනී. මෙසේ ඔහුගේ මෘදු හා දිග, පළල බව ප්‍රකාශ කරන්නේ ඔවුන්ගේ සැකය දුරුකරයි. ඒ නිසා ත්‍රිලක්‍ෂණ සංඛ්‍යාත දිව ගැන ‘පහූතජිව්හො’ යැයි කියන ලදි.
**බ්‍රහ්මස්සරො** යනු අන් අයගේ බිඳුනු ස්වර ඇත්තේය. කාක ස්වර ඇත්තේය. මොහු වනාහි මහා බ්‍රහ්මයාගේ ස්වරයට සමාන ස්වරයෙන් යුක්ත වන්නේය. මහා බ්‍රහ්මයාගේ ද සෙම්පිත් ආදියෙන් බාධා නැති බැවින් ස්වරය පිරිසිදුය. මහා පුරුෂයා විසින්ද කරන ලද කර්මයෙන් ඔහුගේ හදවත පිරිසිදු කරයි. හදවත පිරිසිදු බැවින් නාභියේ පටන් හටගන්නා ස්වරය පිරිසිදුය. අංග අටකින් සමන්විතව හටගනී. කොවුලෙක් මෙන් කථා කරයි. ඒ නිසා **කරවිකභාණී** නම් වේ. මත් කොවුලකුගේ මිහිරි හඬ යන අර්ථයි.
**අභිනීල නෙත්තො** යනු සම්පූර්ණ නිල් ඇස. ඔහුගේ ඇසේ නිල්විය යුතු තැන ‘උම්මා’ යන වල්වලට සමාන වූ අතිශයින් විශුද්ධ වූ නිල්පාටින් යුත් ඇස් වේ. කහපාට තිබිය යුතු තැන කිණිහිරියා මල් සමාන කහපාටින්ද ලේපාට තිබිය යුතු තැන බඳු වදමල් සමාන රතුපාටින්ද සුදුපාට පිහිටිය යුතු තැන ඔසධී තාරකාවට සමාන සුදුපාටින්ද කලුපාට තිබිය යුතු තැන අමු කොහොඹ ඇට සමාන කාලවර්ණයෙන් ද යුක්ත වූයේ රන් විමනක විවෘත කරන ලද මාණික්‍යමය සීමැදුරු කවුළුවක් සේ පෙනේ.
**ගොපමුඛො** යනු, මෙහි පඛුම යනු මුළු ඇස්ගඩුවම අදහස් කරන ලදි. එය කළු වස්සකුගේ ඝන වූයේය. රතු වස්සකුගේ ඉතා පැහැදිලිය. එවේලේම උපන් තරුණ වස්සකුගේ බඳු ඇස්ගඩුව යන අර්ථයි. අන් අයගේ ඇස්ගඩු වනාහි අසම්පූර්ණ වේ. ඇත්, මී, කාක ආදී සතුන්ගේ ඇස්වලට සමාන එළියට නෙරා ආ ගාම්භීර වූ ඇස්වලින් යුත්, මහා පුරුෂයාගේ වනාහි සෝදා අඹරා තබන ලද මැණික් ගුලි මෙන් මෘදු, සිනිඳු, නීල සියුම් ඇස්පිහාටු ඇති ඇස්.
**උණ්ණා** යනු ඌර්ණරෝමය, **භමුකන්තරෙ** බැම දෙක මැද නහය මැදම පිහිටි උඩට නැගී නළල මැද පිහිටි. **ඔදාතා** පිරිසිදු. ඔසධී තාරකාවට සමාන වර්ණ ඇති. **මුදු** යනු ඉතා පිරිසිදු ගිතෙල්වල දමා තබන ලද සියවරක් පොලන ලද කපුරොදක් හා සමාන වූ **තූලසන්නිභා** යනු ඉඹුල් ගසේ පුළුන්, වැල්වල පුළුන් හා සමාන වූ මේ මෙහි සුදු බවට උපමාය. එය වනාහි අගින් අල්ලාගෙන අදිනු ලබන කල්හි බාහුවෙන් අඩකට කිට්ටු ප්‍රමාණ වේ. දිගහැරියවිට දකුණු පැත්තට කැරකී අග් උඩට සිටින සේ පිහිටයි. රන් ඵලකයක් මත තබන ලද රිදී බුබුලක් මෙන් රන්කලයකින් නික්මෙන කිරි ධාරාවක් මෙන් අරුණාලෝකයෙන් ප්‍රභාමත් වූ අහස්තලයේ ඔසධී තාරකාවක් මෙන්ද අතිශයින් මනහර ශ්‍රියාවෙන් බබලයි.
**උණ්හීසසීසො** යනු පිරිපුන් නළල් තලය ඇතිබවද පිරිපුන් ශීර්ෂයද යන දෙකරුණ අරභයා කියන ලදි. මහා පුරුෂයාගේ වනාහි දකුණු කන් සිලුවේ පටන් මස්පිඩක් උඩට නැගී සියලු නළල වසා පරිපූර්ණව ගොස් වටනක්සිළුවේ පිහිටි රජු විසින් බඳින ලද උරහිස් පටියක් මෙන් බබලයි. මහාපුරුෂයාගේ වනාහි මේ ලක්‍ෂණය දැක රජවරුන්ට නළල්පට කළේය. මේ එක් අර්ථයක් පමණි. අන්‍ය ජනයා වනාහි අසම්පූර්ණ හිස් ඇත්තාහ. කෙනෙක් කපාදැම්මාක් වැනි හිස් ඇත්තාහ. කෙනෙක් ඇට මතුවූ හිස් ඇත්තාහ. තව කෙනෙක් පර්වතයක් වැනි හිස් ඇත්තාහ. මහාපුරුෂයාගේ වනාහි හිඳිකටු තුඩෙන් වටකර තැබුවාක් වැනි සම්පූර්ණ ජලබිඳුවක් බඳු හිසක් ඇත්තේ වෙයි. එහි පෙර පරිද්දෙන් නළල්පටකින් වෙළන ලද්දාක් වැනි හිස් ඇත්තේය. උණ්හීසසීසො නම් වේ. දෙවන ක්‍රමයට නළල්පටක් මෙන් සියළු තන්හි මනාව මට්ටම් වූ හිස ය යන අර්ථයෙහි උණ්හීසසීසො.
**සබ්බකාමෙහි** යනු මේ ලකුණු පිළිගන්වා පසුව කරන ලද්දාක් මෙන් යැයි කියන ලදි. මෙසේ තේරුම් නොගත යුතුයි. නිමිති දන්නවුන්ට සංග්‍රහ කර පසුව ලකුණු විමසා බැලීම කරන ලදැයි දතයුතුයි. ඒ පිළිබඳ විස්තර ගැබට පිවිසීම ගැන කියනවිට කියන ලදි. **පායෙන්ති **තනයෙන් පොවත්. ඔහුට වනාහි දොස් රහිත මිහිරි කිරි ඇති කිරිමවුන් සැටක් යොදවන ලදි. එපරිද්දෙන්ම ඒ ඒ කටයුතුවල දක්‍ෂයන් හැට බැගින් යොදන ලදි. ඔවුන් පිටත්කර හැරීමේ කාර්යයේ පුරුෂයන් සැටක් ඒ ඒ තැනැත්තා තමන්ගේ කටයුතු කළ නොකළ බව සොයා බැලීමට ඇමැතියන් සැටදෙනෙක් යෙදවීය. මෙසේ සැටසතරක් කාන්තාවන් හා හැටදෙකක් පුරුෂයන් සේවකයන් ලෙස යෙදවූහ. **සෙතච්ඡත්තං **යනු දිව්‍යමය සේසත කුල පරපුරෙන් ආ එක සිරියහන් ගබඩාවේම තිබේ. **මා නං සීතං වා** ආදියෙහි අභිභවනය නොකරන්න යන අර්ථය දතයුතුයි. **ස්වාස්සූදං -සො-** හෙතෙම - සුදං යනු පද පූර්ණයේ නිපාතයකි. අන් තැනැත්තියකගේ අතින් අන් තැනැත්තියකගේ අතට අන් කෙනෙකුගේ දසරුවෙන් වෙන අයෙකුගේ දසරුවට. **පරිහරීයති **පමුණුවයි යන අර්ථයි.
**මඤ්ජූස්සරො** යනු මිහිරි හඬ - **වග්ගුස්සරො** දක්‍ෂ වූ නිපුණ වූ ස්වරය. **මධුරස්සරො** යනු මිහිරි ස්වරය. **පෙමනීයස්සරො** ප්‍රිය උපදවන ස්වරය, මේ එහි කොවුලන්ගේ මිහිරිස්වර ඇති බැවින්. කොවුලන් වනාහි මිහිරි රසැති අඹගෙඩියකට තුඩින් ඇණ වැගිරෙන රසය බී පියාපත් සලා කුජනය කරන කල්හි මාත්‍රා සතරක් ඇති පදයක් මෙන් මිහිරි ලෙස අරඹයි. ගොදුරු ගනිමින් සිටින සිව්පාවෝ ද මුවින් ගත් තණකොල අතහැර දමා ඒ හඬ අසත්. ව්‍යාල මෘගයෝ කුඩා සතුන් ලුහුබඳින්නේ ඔසවන ලද පාදය බිම නොතබා සිටිත්. ලුහුබඳින ලද මුවාද මරණ භය හැර සිටිත්. අහසෙහි පියාසර කරන පක්‍ෂීහු පියාපත් දිගහැරගෙන සිටිත්. ජලයේ සිටින මත්ස්‍යයෝ ද කන්පටලය නොසොල්වා ඒ හඬ අසමින්ම සිටිත්. මෙසේ මිහිරි ස්වර ඇති කොවුලෝය.
ධර්මාශෝකයන්ගේ දේවිය වූ අසන්ධිමිත්‍රාව, ස්වාමීනි, බුදුරජාණන් වහන්සේගේ හඬට සමාන හඬක් කවරකුහට ඇත්තේදැයි සංඝයාගෙන් විචාළාය. ඇත. කොවුලාගේ හඬය. ස්වාමීනි! ඒ පක්‍ෂීහු කොහි සිටිත්ද? හිමවතැයයි කීහ. ඕ තොමෝ රජතුමාට මෙසේ කීවාය. මම කොවුල් පක්‍ෂියකු දකිනු කැමැත්තෙමි. රජතෙමේ මේ කූඩුවෙහි හිඳ කොවුලකු පැමිණේවායි රන්කූඩුවක් යැවීය. මැදිරිය ගොස් එක කුරවීකයකු ඉදිරියේ සිටියේය. ඒ රජුගේ අණින් ආවා වූ මැදිරියයි. නොගොස් සිටින්නට බැරියයි එහි සිටියේය. මැදිරිය අවුත් රජු ඉදිරියේ පෙනී සිටියේය. කොවුලා හඬවන්නට නොහැක්කාහ. ඉක්බිති රජතුමා, හිතවත, මේ ජනයාට කථාකරන්න යැයි කීය. දේවයන් වහන්ස, නෑයන් දැක හඬලමියි කීය. ඉක්බිති රජු ඔහුව කැඩපත්වලින් ආවරණය කරවීය. ඔහු තමාගේම ඡායාවන් දැක නෑයන් පැමිණියේ යැයි සිතා පියාපත්වලින් තාලයක් නගා මිහිරි ස්වරයකින් මැණික්මය බටනළාවක් පිඹින්නාක් මෙන් නාද කළේය. මුළු නගරයේම ජනයා මත්වූවාක්හු මෙන් වූහ. අසන්‍ධිමිත්‍රාව මෙසේ සිතුවාය. මේ තිරිසන් සත්ත්වයාගේ මෙබඳු මිහිරි හඬක් වන්නේද සර්වඥතාඥානය ලැබූ භාග්‍යවතුන්ගේ හඬ කෙබඳු වූයේදැයි ප්‍රීතිය උපදවා ප්‍රීතිය අත්නොහැරම සත්සියයක් ප්‍රභේද ඇති සෝවාන්ඵලයෙහි පිහිටියේය. කොවුල්නාදය මෙසේ මධුර විය. විපස්සී කුමාරයාගේ හඬ ඊට වඩා සියක් ගුණයක් දහස් ගුණයක් මිහිරි විය.
**කම්ම විපාකජ** යනු භාවනාමය නොවන, කර්මවිපාක වශයෙන් වනාහි දෙවියන්ට ඇසට සමාන මසැස විය. යමක් අරමුණු කරගෙන තලඇට ගොඩකින් එක් තලඇටයක් මේ එයයයි තෝරා දෙන්නට හැකිවෙයි.
**විපස්සී** යනු මෙහි මේ වචනාර්ථයයි. අතරින් පතර වහා හටගත් අඳුර නැතිවීමෙන් එළිය දකී. විවෘත වූ ඇස්වලින් දකීනුයි විපස්සී නම් වේ. දෙවෙනිවර සොයන්නේය. දකින්නේය කියා විපස්සී නම් වේ. තෝරාගෙන දකීය යන අර්ථයි.
[missing trans] එක් දවසක් වනාහි විනිශ්චය ආසනයේ සිට අර්ථයෙන් අනුශාසනා කරන රජුට මනාව අලංකාර කොට සූදානම් කළ මහා පුරුෂයන්ට ගෙනවිත් අතෙහි තැබුවාහ. ඔහුව උකුලේ තබාගෙන නලවනවිට ඇමතිවරු එක් ස්වාමියකු අස්වාමික කළහ. බෝධිසත්ත්වයෝ නොසතුටු හඬක් නිකුත් කළේය. රජු මේ කුමක්ද කියා සොයා බලන්නට නියෝග කළේය. සොයා බලන්නාහු වෙන කරුණක් නොදැක අසාධාරණ විනිශ්චයක් කරන ලද බැවින් මෙසේ කරන ලදැයි වටහාගෙන නැවත හිමිකරු හිමිකරු බවටම පත්කොට කුමාරයා මෙය දැනගෙන මෙසේ කරන්නේයැයි ස්වාමියා අස්වාමික කළහ. නැවතද බෝධිසත්ත්වයෝ එබඳුම හඬක් නිකුත් කළේය. ඉක්බිති රජතුමා මහා පුරුෂයෝ දනීතියි එතැන් පටන් අප්‍රමාදී විය. මේ ගැන මෙසේ කියන ලදි. ‘කුමාරයා අර්ථයන් විමසන්නේය. විමසන්නේය.’
**වස්සික** යනාදියෙහි යම්තැනක වැහිකාලයේ වසින්නට පහසු වෙයිද මෙය වස්සික නම් වේ. අන් ඒවාද මේ ක්‍රමයටමය. මේ මෙහි වචනාර්ථයයි. වස්කාලයේ වසන්නට සුදුසුයි. වස්සිකො. අන් ඒවායේ ද මේ ක්‍රමයයි.
එහි වාසය කරන ප්‍රාසාදය බොහෝ පහත් ද නැත. බොහෝ උස් ද නැත. දොරවල්, වාකවුළු ආදිය බොහෝ නොවේ. අඩුද නොවේ. බිමතුරුණු, පසතුරුණු ආදියත් ඛාද්‍ය භෝජ්‍ය ආදියත් මිශ්‍රකිරීම සුදුසුය. හේමන්තයෙහි කණු ද බිත්ති ද පහත්විය යුතුය. දොරවල් වාකවුළු අඩුවිය යුතුය. සියුම් විවර ඇත්තේය. උණුසුම ඇතුල්වීම පිණිස උස බිත්ති ඉවත් කෙරේ. බුමුතුරුණු, පසතුරුණු හැඳීම පෙරවීම ආදිය වනාහි මෙහිදී උණුසුම ඇතිකරන කම්බිලි ආදිය සුදුසු වේ. ඛාද්‍ය, භෝජ්‍ය, සිනිඳු, කටුක, සම්මිශ්‍ර වූ ගිම්හානයේ කණු ද භිත්තිද උස්ය. දොර වාකවුළු වනාහි බොහෝ විශාල දැල් ඇතිව වන්නේය. බිම් ඇතිරිලි ආදිය දුහුල් ඒවා වීම සුදුසුය. ඛාද්‍ය භෝජ්‍ය ආදිය මිහිරි රස සීත වීර්ය වඩවන්නේය. වාකවුළු සමීපයෙහි අළුඅත් සැලි තබා ජලයෙන් පුරවා නිලුපුල් ආදියෙන් යුක්ත කරත්. ඒ ඒ ප්‍රදේශවල ජල යන්ත්‍ර සාදත්. එයින් වර්ෂාව ඇතිකල්හි මෙන් ජලධාරා වැගිරේ.
**නිප්පුරිසෙහි** පුරුෂයන් ඇති, හුදෙක් තූර්ය භාණ්ඩම නොවේ. පුද්ගලයන් නැති සියලු ස්ථානයන්ම පුරුෂයන් නැති. දොරටුපාලකයන්ද ස්ත්‍රීහුය. නෑවීම ආදී කටයුතු කරන්නේ ද ස්ත්‍රීන්මය. රජු වනාහි එබඳු වූ ඓශ්වර්ය සම්පත්තියක් අනුභව කරන්නහුට පුරුෂයාව දැක සැකයක් උපදී. එය මාගේ පුත්‍රයාට නොවේවායි සියලු කාර්යයන්හි ස්ත්‍රීන්වම යෙදූහ.
දෙවන බණවරයෙහි **ගොපානසිවංකං** යනු ගොනැස්සෙහි මෙන් ඇද වූ **භොග්ග** යනු කඳ ද තුනටිය, දන යන තුන් තැන නැමෙන ඇද ඇති. **දණ්ඩපරායනං** දඬුවම් දෙන, දඬුවට පිළිසරණ වූ. **ආතුරං** ජරාවෙන් ආතුර වූ. **ගතයොබ්බනං** ඉක්මගිය යොවුන් බව ඇති පශ්චිම වයසෙහි සිටියා වූ **දිස්වා** අඩයොදුන, යොදුනක් පමණ වූ බලකාය පිරිවරාගත් මනාව යොදන ලද ආරක්ෂා ඇතිව යන්නේ යම්සේ රථය පෙරටුකොට යයිද පසුව බලකාය යන්නේද එබඳු අවස්ථාවකදී ශුද්ධාවාස, ක්‍ෂීණාශ්‍රව බ්‍රහ්මයන් විසින් තමන්ගේ ආනුභාවයෙන් රථයට පෙරටුව දක්වන ලද ඒ පුරුෂයාව දැක, සුද්ධාවාස දෙවියෝ වනාහි, මහා පුරුෂයා වනාහි මඩෙහි හස්තියකු මෙන් පස්කම් ගුණයෙහි ඇලුනේ වෙයි. මොහුට සිහිය උපදවන්නෙමියි ඔහුව දැක්වූහ. මෙසේ දක්වන ලද ඔහුව බෝධිසත්ත්වයෝද දකිති. රථාචාර්යයාද දකියි. බ්‍රහ්මයෝද බෝධිසත්ත්වයන්ගේ අප්‍රමාදී බව සඳහාද රථාචාර්යයාගේ කථා සල්ලාපය සඳහාද ඔහුව දැක්වූහ. **කිං පනෙසො** යනු මෙතෙමේ දිරා ගියේය. කුමක් කියන ලද්දේ ද? මම මීට පෙර මෙබන්දක් නුදුටුවෙමියි විචාරයි.
**තෙනහි** යනු ඉදින් මගේ ද මෙබඳු කෙස් මෙබඳු කයක් වන්නේය. **තෙනහි සම්ම සාරථී අලංදානජ්ජ උය්‍යානභූමියා** අද යම් උයන්බිමක් දකින්නෙමියි යන්නෙමුද ඒ උද්‍යානභූමියෙන් වැඩක් නැතැයි කලකිරුණු හදවතක් ඇත්තේ සංවේගානුරූපව මෙසේ කීය. **අන්තෙපුරගතො** යනු ස්ත්‍රීජනයාව ඉවත්කර සිරියහන් ගැබෙහි හුදෙකලාව සිටියේ **යත්‍රහි නාමා** යම් ජාතියක් ඇතිකල්හි ජරාව පෙනෙයිද ඒ ජාතිය. **ධිරත්‍ථු** නින්දා වේවා! මේ ජාතිය පිළිකුල් කරමියි, ජාතියෙහි මුල කනින්නේ පළමු හුලෙන් හෘදයේ විද්දාක් මෙන් හුන්නේය.
**සාරථිං අමන්තාපෙත්‍වා** රජු වනාහි නිමිතිකරුවන් විසින් කියන ලද කාලයේ පටන් කන් යොමාගෙනම ඇවිදියි. ඒ කුමාරයා උයනට යන්නේ අතරමග නතර වූයේ යැයි අසා රථාචාර්යයාට කථා කළේය. **මාහෙව ඛො** යනාදියෙහි රාජ්‍යය කෙරේවා. පැවිදි නොවේවායි බ්‍රාහ්මණයන්ගේ වචනය සත්‍යයක් නොවේවායි මෙසේ සිතීය යන අර්ථයි.
**අද්දසා ඛො** පෙර කියන ලද පරිදිම ශුද්ධාවාස දෙවියන් විසින් දක්වන ලද්ද දුටුවේය. **ආබාධිකං** යනු ඉරියව් බිඳීමෙන් ද අසමාන වූ ආබාධයෙන් ද රෝගී වූ. **දුක්ඛිතං** යනු රෝගවීමේ දුකින් දුකට පත්වූ. **බාළ්හගිලානං** දැඩි ලෙස ගිලන් වූ. **පළිපන්න** ගිලුනා වූ. ජරා **පඤ්ඤායිස්සති ව්‍යාධි පඤ්ඤායිස්සති** මෙහිද යම් ජාතියක සිටියදී මේ දෙක පෙනීයයි ද ඒ ජාතියට නින්දා වේවා. නූපන්නේ නම් ආරක්ෂාකාරීය යනාදී ලෙස ජාතියේ මුල කනින්නේ දෙවෙනි ආයුධයෙන් ඇන්නාක් මෙන් සිටියේය.
**විලාතං** යනු දෝළාව. **පෙතං** යනු මෙයින් නික්මගිය. **කාලකතං** මියගිය. යම්තාක් කල් ජීවත්විය යුතුද ඒ සියල්ල කොට නිමවා මළේය යන අර්ථයි. ඔහුට පෙරසේම මෙය බ්‍රහ්මයෝ දැක්වූහ. යත්‍ර හි නාමා යනු මෙහිද යම් ජාතියක සිටින කල්හි මේ භය පෙනෙයි. ඒ ජාතියට නින්දා වේවා. නූපන් දේ ක්‍ෂේමයි. මෙසේ ජාතියේ මුල කනින්නාක් මෙන් තුන්වන ආයුධයෙන් විදින ලද්දාක් මෙන් හුන්නේය.
**භණ්ඩුං** මුඩු. පෙරසේම බ්‍රහ්මයෝ ඔහුට පෙන්වූහ. **සාධු ධම්මචරියා** ආදියෙහි මේ දේවධර්මයන්හි හැසිරෙන බව යහපත් යැයි පැවිදි වූයේයැයි මෙසේ එක එක පදයාගේ යෙදීම දතයුතුය. සියලුම මේ දස කුසලයන්ට පර්යාය වචනයන්ය. අවසානයෙහි වනාහි අවිහිංසා කරුණාවේ පූර්ව අවස්ථාවකි. **අනුකම්පා** මෛත්‍රීයෙහි පූර්ව අවස්ථාවයි. **තෙනහි** නම් උනන්දු කරවීම් අර්ථයෙහි නිපාතයයි. පැවිද්දකු දැක මොහුගේ සිත වනාහි පැවිද්දට නැමුනේය. ඉක්බිති ඔහු සමග කියනු කැමැත්තේ වී රථාචාර්යයා උනන්දු කරවන්නේ ‘තෙනහි’ (එසේනම්) ආදිය කීය.
**අථඛො භික්ඛවෙ** පැවිද්දහුගේ මනා වූ ධර්මචරියාව ආදියද අනිත් බොහෝ මහා බලකායකින් රකිනු ලබන්නා වූ දරුවන් හා භාර්යාවන් නිසා ඇතිවන සම්බාධ සහිත ගෘහයෙහි වසන්නහුට ආදීනවයන්ගෙන් යුත් ගොලු වූ සිතින් සුවසේ වනයෙහි වසන්නා වූ පැවිද්දාගේ විවේකය ආදියෙන් සමන්විත ධර්මකථා අසා පැවිදිවනු කැමති වී ඉක්බිති මහණෙනි! විපස්සී කුමාරයා රියදුරා ඇමතීය.
මේ සතර කාරණා දැක පැවිදිවීම නම් සියලු බෝසත්වරුන්ගේ වංශයයි. පිළිවෙලයි. ප්‍රවේණියයි. අන් බෝසත්වරු ද යම්සේ මේ ‘විපස්සී කුමාරයා මෙසේ බොහෝකල්, බලත්. අපගේ බෝධිසත්ත්වයෝ වනාහි කරුණු සතරම එක දවසේදීම දැක මහාබිනික්මන් නික්මැ අනෝමා ගං ඉවුරේ පැවිදි වූයේ, එයින්ම රජගහ නුවරට පැමිණ එහිදී බිම්බිසාර රජු විසින් පණ්ඩිතය! කුමක් නිසා පැවිදි වූයෙහිදැයි විචාරණ ලද්දේ මෙසේ කීය.
ජරාවට පත්වූවකු, දුකට පත්වූවකු, රෝගී වූවකු, ආයුෂ අවසන් වී මළ තැනැත්තකු, කාසාය වස්ත්‍රයක්, පැවිද්දෙක් ද දැක රජතුමනි! මම පැවිදි වූයෙමි.
**සුත්‍වාන තෙසං** යනු අසූහාර දහසක් ප්‍රාණීන්ට එය අසා මෙබඳු සිතක් ඇතිවිය. **ඔරකො** අඩු, ළාමක වූ. **අනුපබ්බජිංසු** අනුව පැවිදි වූහ. මෙහිදී කුමක් නිසා, ඛණ්ඩතිස්ස ආදීන්ගේ අනුපැවිද්ද පිණිස බන්‍ධුමතී රාජධානියෙන් නික්ම යැයි කියන ලදද? මෙසේ නොකීවේද? නික්මී අසන ලද බැවින්, මේ සියලු දෙනා වනාහි විපස්සී කුමාරයාගේ උපස්ථායක පිරිසය. ඔව්හු උදයේම උපස්ථානය පිණිස අවුත් කුමාරයා නොදැක උදේ ආහාරය පිණිස ගොස් උදේ ආහාරය වළඳා අවුත් කුමාරයා කොහේදැයි අසා උයනට ගියේ යැයි අසා එහිදීම ඔහුව හමුවන්නෙමුයි නික්ම ගියාහු රථාචාර්යයා නතරවනු දැක කුමාරයා පැවිදි වූයේය යන ඔහුගේ වචනය අසා, ඇසූ තැනදීම සියලු ආභරණ ගලවා දමා වෙළඳසැලකින් කසාවන් වස්ත්‍ර ගෙන්වාගෙන කෙස්රැවුල් කපා පැවිදි වූහ මෙසේ නගරයෙන් නික්ම නගරයෙන් පිටතදී අසන ලද බැවින් ‘මෙහි බන්‍ධුමතී රාජධානියෙන් නික්ම’ යැයි නොකියන ලදි.
**චාරිකං චරති** යනු ගිය ගිය තැන මහා මණ්ඩපයක් කොට දානය සූදානම් කර අවුත් පසුදා දානය සඳහා ආරාධනා කරන්නා වූ ජනයාගේ ඉල්ලා සිටින ලද භික්‍ෂාවට පිළිගන්නේ මාස හතරක් චාරිකාවේ හැසිරෙයි.
**ආකිණ්ණො** මේ සමූහයා විසින් පිරිවරන ලද්දේ මේ විතර්කය බෝධිසත්ත්වයන්ට කවදා නම් පහළවීද? හෙට වෙසක් පුන් පොහොය වන්නේ යැයි දාහතරවන දිනයේ, එදා වනාහි හෙතෙම, යම්සේ මේ අය ගිහිව සිටිය මා පිරිවරාගෙන හැසිරෙත්ද දැනුදු එසේමය. මේ පිරිසෙන් කවර වැඩෙක්දැයි සමූහයක් සමග ජීවත්වීම කෙරෙහි කලකිරී අදම යන්නෙමියි සිතා නැවත අද සුදුසු නැත. ඉදින් දැන් යන්නෙම් නම් මේ සියල්ලෝම දැනගනිත්. එනිසා හෙට යන්නෙමියි සිතීය. එදවසටද උරුවේලගමට සමාන ගමක ගම්වැසියෝ පසුදා දානය පිණිස ආරාධනා කළහ. ඔවුහු අසූහාරදහසක් පැවිද්දන්ට ද මහාපුරුෂයාණන්ටද උදෑසන දානය පිළියෙල කර දුන්හ. ඉක්බිති මහා පුරුෂයා පසුවදා ඒ ගමෙහි ඒ පැවිද්දන් සමග බත්කිස නිමවා වාසය කරන තැනටම ගියේය. එහිදී ඒ පැවිද්දෝ මහා පුරුෂයාණන්ට වත් දක්වා තම තමන්ගේ රාත්‍රී නතරවන තැන්වලට, දවල් නතරවන තැන්වලටම පිවිසිය අතර බෝධිසත්ත්වයෝ පන්සලට පිවිස හුන්නේ:-
මධ්‍යාහ්න වේලාවේදී පක්‍ෂීන් නිහඬව හුන් කල්හි මහා වනය හඬ නගන්නාක් මෙන්ය. මට එය බියක් ඇතිකරයි.
මෙබඳු උතුම් විවේකයෙහි ඇලුනවුන්ට භයක් ඇතිකල්හි සියලු සත්ත්වයන්ට මේ සිත්තැවුල් ඇතිකරන කාලයයි, නික්ම පන්සලේ දොර වසා බෝමැඩ දෙසට ගියේය. වෙන දිනවල මෙතැන හැසිරෙන්නේ බෝමැඩ දකියි. හිඳින්නට මොහුගේ සිතක් ඇතිවූයේ නැත. ඒ දවස වනාහි ඔහුගේ ඤාණය මේරීමට ගියේය. ඒ නිසා අලංකාර කළ බෝමැඩ දැක එයට නැගීමට සිතක් පහළවිය. ඔහු දකුණුදිසාව පැත්තෙන් පැමිණ පැදකුණුකොට පෙරදිග පැත්තෙහි දාහතර රියනක් ප්‍රමාණ පර්යංකයක් පනවාගෙන අංග සතරකින් යුත් වීර්ය අධිෂ්ඨාන කරගෙන බුදුවන තෙක් මෙතැනින් නො නැගිටිමි යි පොරොන්දු වී හුන්නේය. මේ ඔහුගේ හුදෙකලා බව නිසා ‘හුදෙකලාව ගණයාගෙන් තොරව වාසය කෙළෙමි’ කියා කියන ලදි.
**අඤ්ඤෙනෙවතානි** ඔව්හු වනාහි සවස බෝධිසත්ත්වයන්ට උපස්ථාන පිණිස අවුත් පන්සල වටකරගෙන සිටියාහු බොහෝවේලා ඉක්ම ගියේය. විමසිලිමත් වන්නයැයි පන්සල් දොර විවරකොට ඔහුව නොදක්නාහු කොහේ ගියේද, කොහේ ගියේද කියා පසුපස සොයා නොගියහ. මහා පුරුෂයන් වහන්සේ සමූහයා සමග ජීවත්වීම කෙරෙහි කලකිරුනේ හුදෙකලාව වාසය කරන්නට කැමැති වූයේ විය යුතුයයි සිතේ. බුදුවීම උන්වහන්සේව හමුවන්නෙමුයි දඹදිව අභ්‍යන්තරයට අභිමුඛව චාරිකාවේ ගියහ.
**වාසූපගතස්ස** යනු බෝමැඩ එක් රැයක් වාසය කරන්නට ගිය තැනැත්තාට, **රහොගතස්ස** රහසිගතව සිටියහුට **පතිසල්ලීනස්ස** හුදෙකලාව සැඟවී සිටින්නහුට, **කිච්ඡං** දුක **චවති ච උප්පජ්ජති ච** යනු මේ දෙක වනාහි භවයෙන් භවයට යනු ච්‍යුති-ප්‍රතිසන්ධි දෙක සඳහා කියන ලදි. **ජරාමරණස්ස** යන මෙහි යම්හෙයකින් පැවිදි වන්නාහු ජරාවට පත්, රෝගී, මළ අයම දැක පැවිදි වූවාහුය. ඒ නිසා ඔහුට ජරාමරණ දෙකම වැටහේ. ඒ නිසා කියන ලදි. (ජරා මරණස්ස) කියා, මෙසේ ජරාමරණ මුල්කොටගෙන ඇතුළට පිවිස සිටියා වූ භවාග්‍රයෙන් ඉවතට බසින්නහුට මෙනි. ඉක්බිති මහණෙනි! විපස්සී බෝධිසත්ත්වයන් වහන්සේට මෙබඳු අදහසක් ඇතිවිය.
**යොනිසො මනසිකාරො** - උපාය මනසිකාර හා පථ මනසිකාර (උපාය හා මාර්ග) අනිත්‍ය ආදිය අනිත්‍ය වශයෙන් මෙනෙහි කරන්නහු, එය යොනිසෝ මනසිකාර නම් වේ. මෙයද කුමක් ඇතිකල්හි ජාති ආදිය වේද කුමක් නැතිකල්හි නොවේද? හටගැනීම හා අභාවයට යාම සිහිකිරීම් වශයෙන් පැවති බැවින් එයින් අන්‍ය වූ, ඒ නිසා මොහුට මේ යෝනිසෝ මනසිකාරයෙන් මේ උපාය මනසිකාරයෙන් ප්‍රඥාවගේ අවබෝධය විය. බෝධිසත්ත්වයන්ගේ ප්‍රඥාවෙන්, යමක් ඇතිකල්හි ජරාමරණ දෙක සිදුවේද, ඒ ජරාමරණය කාරණය සමග එක්වීම විය. එය වනාහි කුමක්ද? උපතයි. ඒ නිසා කීය. **ජාතියා ඛො සති ජරාමරණං හොති** (උපත ඇතිකල්හි ජරාමරණ වේ.) ජරාමරණ දෙකට හේතුකාරණ විමසන ප්‍රඥාව. ඒ ප්‍රඥාව සමග බෝධිසත්ත්වයන්ගේ එක්වීමක් විය යනු මෙහි අර්ථයි. මේ ආකාරයට සියලු පද දැනගත යුතුයි.
**නාමරූපෙ ඛො සති විඤ්ඤාණං **මෙහි වනාහි සංස්කාරයන් ඇතිකල්හි විඥානයද අවිද්‍යාව ඇතිකල්හි සංස්කාරයන් ද ඇතිවන්නේ යයි කිවයුතුය. ඒ දෙකම නොගන්නා ලදි. ඒ නිසා අවිජ්ජා සංඛාර දෙක අතීත භවයයි. ඒවා සමග මේ විදර්ශනාව නොගැටෙයි. මහා පුරුෂයන් වහන්සේ වනාහි වර්තමාන කාල වශයෙන් යෙදුනේ වෙයි. නොදක්නා ලද අවිජ්ජා සංඛාර ආදී වූ නොදුටු දෙයකින් අවබෝධයක් ලබන්නට නොහැක. සත්‍යයි. නොහැක. මොහු විසින් ඒ භව උපාදාන තණ්හා වශයෙන්ම දකින ලදැයි මෙතැන විස්තර වශයෙන් පටිච්ච සමුප්පාද කථාව කිවයුතුයි. මේ කාරණය විශුද්ධිමාර්ගයෙහි කියන ලදි.
**පච්චුදාවත්තති **ආපසු හැරෙයි. කවරනම් වූ විඤ්ඤාණයක් මෙහිදී ආපසු හැරෙයි ද? පටිසන්ධි විඤ්ඤාණයත් විපස්සනා විඤ්ඤාණයත්ය. එහිදී ප්‍රතිසන්ධි විඤ්ඤාණය හේතු වශයෙන් ආපසු හැරෙයි. විදර්ශනා විඤ්ඤාණය අරමුණු වශයෙන් දෙකම නාමරූප ඉක්මවා නොයයි. නාමරූප දෙකින් ඉදිරියට නොයයි. මෙපමණක් හටගත්තේය යනාදියෙහි විඤ්ඤාණය නාමරූප දෙකට හේතුවන කල්හි නාමරූප දෙක විඤ්ඤාණයට හේතුවේ. මේ දෙතැනට එකිනෙකට හේතුවීමෙන් මෙපමණකින් හටගත්තේය. හෝ උපදින්නේය. මෙයින් මතු අනිකෙක් කුමක් උපදවන්නේද, හටගන්නේද මෙයට හටගන්නේ උපදින්නේ නොවේද? මෙසේ එකිනෙක සමග එකට බැඳුනු ච්‍යුති ප්‍රතිසන්ධි ආදියෙන් පද පසක් යම් මේ නාමරූප හේතුවෙන් විඤ්ඤාණයත්, විඤ්ඤාණය හේතුවෙන් නාමරූපත් ඇතිවේයැයි කියා ඊට අනතුරුව අනුලෝම වශයෙන් ප්‍රත්‍යවන ආකාරයට විඤ්ඤාණය හේතුවෙන් නාමරූප මූලිකව ඉදිරියටත් ජරාමරණ දක්වන්නට නාමරූප පච්චයා සළායතනං (නාමරූප හේතුවෙන් ෂඩායතන පහළ වේ.) ආදිය කීය. එයින් සම්පූර්ණ දුක්ඛස්ඛන්ධය හටගනී යනුවෙන් සියළු ජාති ජරා මරණ සෝක පරිදේව දුක්ඛ දෝමනස්සුපායාස (ජාති-ජරා-මරණ-ශෝක-වැළපීම්-දුක-දොම්නස-සිත්තැවුල) යන භේද ඇති දුක් සමූහයේ හටගැනීම වන්නේය. මෙසේ මහා පුරුෂයාණෝ සියලු සසර දුකෙහි හටගැනීම දුටුවහ.
**සමුදයො සමුදයොති ඛො** උපත. උපත කියා හෝ **අනනුස්සුතෙසු** නොඇසූ, නොඇසූ විරූ, චක්ඛුං උදපාදි (ඇස පහළ විය.) ආදියෙහි මේ හටගැනීම දැකීමේ ප්‍රඥාවයි. දැකීම් අර්ථයෙන් චක්ඛු නම් වේ. නුවණ ඇතිකරන අර්ථයෙන් ඤාණ නම් වේ. වටහාගැනීමේ අර්ථයෙන් පඤ්ඤා වේ. කලකිරී, අවබෝධ කරගෙන හටගත් යන අර්ථයෙන් විජ්ජා නම් වේ. බැබලීම් යන අර්ථයෙන් ආලෝකයැයි කියන ලදි. මෙසේ කීය. චක්ඛුං උදපාදි - දැකීම් අර්ථයෙන් ඤාණං උදපාදි - නුවණ යන අර්ථයෙන්. වටහාගැනීමේ අර්ථයෙන් ප්‍රඥාවයි. විජ්ජා උදපාදි (විද්‍යාව පහළ විය) යන තැන අවබෝධ කිරීමේ අර්ථයෙන් ආලොකො උදපාදි යන තැන බැබලීම යන අර්ථයෙන් - චක්ඛුං යනු ධර්මය දකී යන අර්ථයි. ඤාණය ස්වභාවය වූයේ ඤාණයේ ප්‍රඥා ස්වභාවය දැනගන්නට යන අර්ථය. විජ්ජා යනු අවබෝධ කරගැනීමේ අර්ථය. ආලෝක ස්වභාවය බැබලීම් අර්ථයි. මෙපමණ පදවලින් කුමක් කියන ලද ද? මෙය ඇතිකල්හි මෙය වෙයි. හේතුව වටහාගැනීම් මාත්‍රය කියන ලදි. එසේ නැත්නම් මාර්ගයට පිළිපන් තරුණ විදර්ශනාව කියන ලදි.
**අධිගතො ඛො ම්‍යායං** යනු මා විසින් මෙය අවබෝධ කරගන්නා ලදි. මග්ගො යනු විදර්ශනා මාර්ගයයි. **බොධාය** චතුරාර්ය සත්‍ය අවබෝධ කරගැනීම පිණිස, නැත්නම් නිර්වාණය අවබෝධ කරගැනීම සඳහා තවද ඛුජ්ඣතී - අවබෝධ කරගන්නේනුයි බෝධි නම් වේ. මේ ආර්ය මාර්ගයට නමකි. ඒ සඳහාය කියාද කියා ඇත. මෙසේ මහා පුරුෂයා සියලු සසර දුක නැවත නූපදින නිරෝධය දුටුවේය.
**නිරොධො - නිරොධොති ඛො** නූපදීම නොඉපදීම කියා **චක්ඛුං** ආදිය කියන ලද අර්ථයමය. මෙහි වනාහි මේ සියලුම පදවලින් මෙය නැතිකල්හි මෙය නොවේ. නිරෝධය හඳුනා ගැනීම් මාත්‍රයම කියන ලදි. නැත්නම් ඉහළට යන බලවත් විදර්ශනාව කියන ලදි.
**අපරෙන සමයෙන** යනු මෙසේ හේතුවද හේතුවේ නිරෝධයද දැනගෙන ඊට පසුව **උපාදානක්ඛන්‍ධෙසු** උපාදානයට හේතුව වූ ස්කන්ධයන්හි. **උදයබ්බයානුපස්සී** එයට පළමුව දකින ලදි. හටගැනීමද අභාවයද යන දෙකම බලන්නේ. **විහාසි** යනු මුදුන්පත් ඉහළට යන විදර්ශනාව වඩමින් වාසය කරයි. කුමක් නිසා මෙය කීවේද? ආත්මභාවයේදී දරුවකු උපන් දවසේ මහාබිනික්මන් කොට පැවිදිව කෙළෙසුන් නැසීමේ උත්සාහයේ යෙදී බෝමැඩට නැග මාරබලය නසා පළමුයාමයෙහි පෙරවිසූ කඳපිළිවෙල සිහිකරත්. දෙවෙනි යාමයෙහි දිවැස පිරිසිදු කරත්. තුන්වන යාමයෙහි ප්‍රත්‍යාකාරය (පටිච්ච සමුප්පාදය) විමසා බලා ආනාපාන සිව්වන ධ්‍යානයෙන් නැගිට පංචස්කන්ධයන්හි අභ්‍යන්තරයට පිවිස හටගැනීම අභාවය වශයෙන් පනසක් ලකුණු දැක ගොත්‍රභූ ඤාණ සංඛ්‍යාත විදර්ශනා වඩා ආර්යමාර්ගයෙන් සියළු බුද්ධ ගුණයන් අවබෝධ කරගනිත්. මේ මහා පුරුෂයාණෝ ද පුරන ලද පාරමී ඇත්තේ කියන ලද පරිදි සියල්ල පිළිවෙලින් නිමවා පශ්චිම යාමයේදී ආනාපාන චතුර්ථ ධ්‍යානයෙන් නැගිට පංච ස්කන්ධයන්හි පිවිස බලා කියන ලද ආකාර ඇති හටගැනීම හා විනාශ අරමුණු කරගත් විදර්ශනාව පටන් ගත්තේය. එය දැක්වීමට මෙය කියන ලදි.
එහි **ඉතිරූපං** යනු මේ රූපය - මෙපමණක් රූපය - මෙයින් උඩට රූපයක් නැත යන වෙනස්වන ස්වභාවය නිසාම මහාභූත දැඩිව ගැනීම ආදී භේද මුල්කොට ලක්ඛණ - ලකුණ - රස - රසය **පච්චුපට්ඨාන** වැටහීම - පදට්ඨාන - ආසන්න කාරණය ආදී වශයෙන් සියලු රූපයන් ගැනීම කියන ලදි. **ඉති රූපස්ස සමුදයො** යනු මෙයින්, මෙසේ ගන්නා ලද රූපයේ හටගැනීම පිළිබඳ විදර්ශනාව කියන ලදි. එහි ඉති යනු මෙසේ හටගැනීම වන්නේය යන අර්ථයි. එහි විස්තරය අවිද්‍යාව හටගැනීමෙන් රූප හටගැනීමත්, තණ්හාව ඇතිවීමෙන් රූප හටගැනීමත්, කර්ම හටගැනීමෙන් රූප හටගැනීමත් ආහාර හටගැනීමෙන් රූප හටගැනීමත් යන ලෙස උපතට හේතුව දකින්නේද රූප ස්කන්ධයාගේ හටගැනීම දකීනුයි මෙසේ දතයුතුයි. විනාශයට යාමේදී අවිජ්ජාව නැතිවීමෙන් රූප නිරෝධය වේ. -පෙ- වෙනස්වන ලක්‍ෂණ දකින්නේ රූපස්කන්ධයාගේ නිරෝධය දකින්නේය. මේ විස්තරයයි.
**ඉතිවෙදනා** යනු ආදියෙහි මේ වේදනාව, මෙපමණක් වේදනාව මෙයින් උඩට වේදනාවක් නැත. මේ සඤ්ඤාවයි. මේ සංස්කාරයෝය. මේ විඤ්ඤාණයයි. මෙපමණක් විඤ්ඤාණය. මෙයින් උඩට විඤ්ඤාණයක් නැතය යන දැනගන්නා ලද හඳුනා ගන්නා, කර්ම රැස්කරගන්නා, දැනගැනීමේ ස්වභාවය සැපය ආදී රූප සඤ්ඤාවන්, ස්පර්ශය, චක්ඛු විඤ්ඤාණය ආදී භේදයන්ද මුල්කොට ලක්ඛණ රස පච්චුපට්ඨාන පදට්ඨාන වශයෙන් සියලුම වේදනා, සඤ්ඤා - සංඛාර විඤ්ඤාණ සමූහය කියන ලදි.
**ඉති වෙදනා සමුදයො** ආදියෙන් වනාහි මෙසේ අල්ලාගන්නා ලද වේදනාවන්ගේ සඤ්ඤා සංඛාර විඤ්ඤාණ ලක්‍ෂණයන් කියන ලදි. සමුදය දර්ශනය කියන ලදි. එහි ද **ඉති** යනු මෙසේ සමුදය (හටගැනීම) වන්නේය යන අර්ථයි. ඒවායේ ද විස්තර අවිජ්ජාව හටගැනීමෙන් වේදනා හටගනී යැයි රූපයෙහි කියන ලද ආකාරයෙන්ම දතයුතුය. මෙය වනාහි විශේෂයයි. ස්කන්ධ තුනක ආහාර සමුදයෙන් යැයි නොකියා ඵස්ස සමුදයා (ස්පර්ශය හටගැනීමෙන්) යැයි කිවයුතුයි. විඤ්ඤාණ ස්කන්ධයෙහි නාමරූප හටගැනීමෙන් කියා අර්ථ ගැනීමට අවශ්‍ය පදය ද යෙදිය යුතුයි. මේ මෙහි කෙටි අර්ථයි. විස්තර වශයෙන් හටගැනීම හා විනාශය පිළිබඳ විනිශ්චය සියලු ආකාරයෙන් පරිපූර්ණව විශුද්ධි මාර්ගයෙහි කියන ලදි.
**තස්ස පඤ්චා සුපාදානක්ඛන්‍ධෙසු උදයද්වායානු පස්සිනො විහරතො** ඒ විපස්සී බුදුන්ගේ මේ රූපාදී පංච උපාදාන ස්කන්ධයන්හි සමප්‍රඥා, සලක්‍ෂණ වශයෙන් හටගැනීම හා අභාවය බලමින් වාසය කරන්නහුගේ පිළිවෙලින් වැඩුණු විදර්ශනා ඥානය නැවත නූපදවීමෙන්, නිරෝධයෙන් නැතිව යන්නා වූ ආශ්‍රව සංඛ්‍යාත වූ කෙලෙස් දැඩිව නොගෙනම සිත මිදුනේය. ඒ මෙය මාර්ගක්‍ෂණයෙහි මිදෙයි නම් වේ. එලක්‍ෂණයෙහි මිදුනු නම් වේ. මිදෙයි. එලක්‍ෂණයෙහි මිදුනු.
මෙපමණකින් මහා පුරුෂයෝ සියළු බැඳීම්වලින් මිදුනේ සූර්යරශ්මිය වැදුනු පියුමක් මනාව පිපුණාක් මෙන් මනාව පිපුණු චිත්ත සන්තාන ඇත්තේ චාතුර්මාර්ග සත්‍යයන්ද චතුර් ඵලඥානයන් ද පටිසම්භිදා සතරද සිව්යෝනි පිළිසිඳ දැනගැනීමේ නුවණ ද පංචගති වෙන්කර දැනගැනීමේ නුවණ ද සයවැදෑරුම් අසාධාරණ ඤාණයන් ද සියළු බුදුගුණයන් අත්පත් කරගෙන සම්පූර්ණ වූ බලාපොරොත්තු ඇත්තේ බෝමැඩ හුන්නේ.
ගෙය සාදන්නා වූ තැනැත්තාව සොයමින් සොයාගත නොහැකිව අනන්ත වූ ආත්ම ගණනාවක් සසර ඇවිද්දෙමි. පුනර්භවය නම් වූ ජාතිය දුකය.
ගෙය සාදන්නා දුටුවෙහිය. නැවත ගෙය නොකරන්නෙහිය. සියළු පරාළ ආදී උපකරණ බිඳ දමන ලදි. කැණිමඬල විනාශ කරන ලදි. ලෞකිකත්වයෙන් වෙන් වූ සිත තණ්හාවේ ක්‍ෂය බවට පත්කළේය.
යකඩ මුගුරකින් පහරකන ලද්දහු ගිනිජාලාවෙන් දැවුනහු මෙන් පිළිවෙලින් උපශාන්ත වූවහුගේ ගතියක් නොපෙනේ.
මෙසේ කාම බන්ධන නමැති ඕඝය තරණය කළ මනාව මිදුනා වූ අචල වූ සැපයට පැමිණි උතුමන්ගේ ගතියක් පෙන්විය නොහැක.
[missing trans]
තුන්වන බණවරෙහි **යන්නූනාහං ධම්මං දෙසෙය්‍ය** යදින් වනාහි මම ධර්මය දේශනා කරන්නෙම්ද, මේ විතර්කය කවදා ඇතිවීද? බුදුබව ලබා අටවන සතියෙහි උන්වහන්සේ වනාහි බුදු වී දවස් හතක් බෝමැඩ හුන්නේය. එතැන් පටන් දින හතක් බෝධි පල්ලංකය බලමින් සිටියේය. දින හතක් රුවන් සක්මනෙහි සක්මන් කළේය. දින හතක් රුවන්ගබෙහි ධර්මය සිහිකරමින් වැඩසිටියේය. සත්දිනක් අජපල් නුගරුක මුල සිටියේය. සත්දිනක් මුචලින්ද නාගදරණයේ සිටියේය. සත්දිනක් රාජායතනයේ සිටියේය. එයින් නැගිට අටවන සතියෙහි නැවත අවුත් අජපාල නිග්‍රොධ මූලයේ හුන් සියළු බුදුවරයන්ට පුරුදු මෙයමය. මෙයට අමතර විතර්කයක් ද පහළවිය.
එහි **අධිගතො** යනු අවබෝධ කළ **ධම්මො** යනු චතුරාර්ය සත්‍ය ධර්මය. **ගම්භීරො** නොගැඹුරු බව ප්‍රතික්‍ෂේප කරන වචනයකි. දුද්දසො ගැඹුරු බව නිසා දැකීමට අපහසු දුකසේ දැකිය යුතු, ලෙහෙසියෙන් දකින්නට අමාරු, දැකීමට අපහසු බැවින්ම **දුරනුබොධො** දුකසේ අවබෝධ කරගත යුතු, පහසුවෙන් අවබෝධ කරගන්නට නොහැකි. **සන්තො** නිවුණු. පණීතො තෘප්තියට පත්කළනොහැකි. මේ දෙකම ලෝකුත්තර බව සඳහාම කියන ලදි.
**අතක්කාවචරො** තර්කයෙන් අවබෝධ කළ නොහැකි, බැසගත නොහැකි. නුවණින්ම අවබෝධ කළයුතු. **නිපුණො **සියුම් වූ. **පණ්ඩිත වෙදනීයො** මහා ප්‍රතිපදාවට පිළිපන් පණ්ඩිතයන් විසින් දතයුතුය. **ආලයරාමා** සත්ත්වයෝ පස්කම් ගුණයන්හි ඇලෙත්. ඒ නිසා ඔව්හු ආලයා යැයි කියති. අටසියයක් තණ්හාසේවිතවලට ආලය කරත්. ඒ නිසා ආලය යැයි කියත්. ඒ ආශා කරන දෙයින් සතුටු වේනුයි ආලය රාමා. ආශාකරන දෙයෙහි ඇලුනු **ආලයරතා** ආශාකරන වස්තූන්හි මනාව සතුටුවෙත්ද, ඒ **ආලය සම්මුදිතා** යම්සේ වනාහි මනාව සකස්කළ මල්ගෙඩිවලින් බර වූ උයනට පිවිසි රජතුමා ඒ ඒ සැපතින් සතුටු වෙයි. සතුටට, ප්‍රමුදිත බවට පත්වෙයි. කලකිරෙන්නේ නැත. සවසද ඉන් නික්ම යන්නට අකමැති වෙයි. මෙසේ මේ කාමවස්තූන් කෙරෙහි ඇලී සතුටු වෙත්. සසරෙහි ප්‍රීති සොම්නස් බවට පැමිණ කලකිරීමක් නැතිව වාසය කරත්. ඒ නිසා ඔවුන්ට භාග්‍යවතුන් වහන්සේ දෙවැදෑරුම් ආලය ඇතිකරන උයන්බිමක් මෙන් දක්වන්නේ ‘ආලයරාමා’ ආදිය කීය.
**යදිදං** යනු නිපාතයකි. ඒ තැන සඳහා යම් මේ දෙයයැයි පටිච්ච සමුප්පාදය සඳහාය යන අර්ථය දතයුතුය. **ඉදප්පච්චයතා පටිච්චසමුප්පාදො** මොවුන්ගේ හේතුවෙන් යනු ඉදප්පච්චයා. ඒ බවම ඉදප්පච්චයතා පටිච්ච සමුප්පාදයයි. සංස්කාර ආදී ප්‍රත්‍යයන් වූ අවිජ්ජා ආදියට මේ තවත් නමකි. සබ්බ සංඛාරසමථො ආදී සියල්ල නිර්වාණයමය. යම්හෙයකින් එයට පැමිණ සියළු සංස්කාරයන්ගේ දැඟලීම් සංසිඳේ. ඒ නිසා සබ්බසංඛාර සමථ යැයි කියයි. යම්හෙයකින් එයට පැමිණ සියලු උපධීන් දුරුකළා වේ. සියළු තණ්හාවන් ක්‍ෂය වී යයි. සියළු කෙලෙස් රාගයන්හි නොඇලෙත්. සියළු දුක් නැතිව යයි. ඒ නිසා සියළු උපධීන් දුරුකිරීම තණ්හාව ක්‍ෂය කිරීම, විරාගය, නිරෝධය යනුවෙන් කියති.
ඒ මේ තෘෂ්ණාව වනාහි භවයෙන් භවයට හෝ ඵලය සමග හෝ කර්මය නම්මවා ගනී. වසා ගනී යන ලෙස ‘වාන’ (තෘෂ්ණාව) කියා කියති. ඒ වානයෙන් (තෘෂ්ණාවෙන් නික්ම ගියේය) යන අර්ථයෙන් නිබ්බාණං (නිවන) යැයි කියයි. **සො මමස්ස කිලමථො** යම් ඒ නොදන්නවුන්ගේ දේශනාවක් වේද එය මට පීඩාවක් වන්නේය. එය මට වෙහෙසක් වන්නේය යන අර්ථයි. සිරුරට පීඩාවීම මෙන්ම කයට වෙහෙසවීමද වන්නේ යැයි කියන ලදි. බුදුවරයන් වහන්සේලාගේ සිතෙහි වනාහි මේ දෙකම නැත.
**අපිස්සු** යනු වැඩීම් අර්ථයෙහි නිපාතයකි. හුදෙක් මෙබඳු අදහසක් පමණක් නොවීය. මේ ගාථාවන්ද කීවේයැයි දක්වයි. **විපස්සී** යනාදියෙන් භාග්‍යවත්, අර්හත්, සම්මා සම්බුදු විපස්සී භාග්‍යවතුන් වහන්සේගේ. **අනච්ඡරියා** යනු පුදුමවිය යුත්තක් නොවේ. **පටිභංසු** වැටහීම් සංඛ්‍යාත ඤාණයට ගොදුරු විය. විමසා බැලිය යුතු තත්ත්වයට පත්විය.
**කිච්ඡෙන** දුකෙන්, දුක්ඛ ප්‍රතිපදාවෙන් නොවේ. බුදුවරයන්ගේ වනාහි සිව්මග සුඛ ප්‍රතිපදාවක්ම වන්නේය. පාරමිතාවන් පුරන කල්හි රාග සහිත, දොස් සහිත, මෝහ සහිතවම ඇතිකල්හි ආවා වූ යාචකයන්ට, සරසා පිළියෙල කළ හිස කපා වැගිරෙන ලේ බැහැරකොට, ඇස් උපුටා කුලවංශයට පහනක් බඳු පුත්‍රයාවත්, ප්‍රියමනාප වූ භාර්යාවත්, මේ ආදීන් දන් දෙන්නහුගේත් ක්‍ෂාන්තිවාදී සමාන ආත්මභාවවලදී සිඳීම් බිඳීම් ආදියට පමුණුවන්නහුගේ පැවති ප්‍රතිපදාව සඳහා මෙය කියන ලදි. **හලං** මෙහි ‘හ’ කාරය නිපාත මාත්‍රයකි. ප්‍රයෝජනයක් නැත යන අර්ථයි. **පකාසිතුං** දේශනා කරන්නට මෙසේ අපහසුවෙන් අවබෝධ කරගත් ධර්මය දේශනා කිරීමක් අවශ්‍ය නැත. දේශනා කිරීමෙන් කවරනම් ප්‍රයෝජනයක්ද, කවර අර්ථයක් ද යැයි කියන ලදි. **රාගදොසපරෙතෙහි** රාගයෙන් හා ද්වේෂයෙන් ස්පර්ශ වූ රාග දෝස දෙකින් අනුගත වූ
**පටිසොතගාමිං** නිත්‍ය ආදීන්ට විරුද්ධ වූ අනිත්‍ය, දුක්ඛ, අනාත්ම, අසුභ යන ලෙස කොටස් වූ චතුරාර්ය සත්‍යය ධර්මය, රාගරත්තා කාමරාගයෙන්, භව රාගයෙන්, දිට්ඨි රාගයෙන් රත්වූ **න දක්ඛින්ති** අනිත්‍ය, දුක්ඛ, අනාත්ම, අසුභ යන මේ ආකාරයෙන් නොබලත්. එවුන් මෙසේ නොදකින කල්හි මේ ආකාරයෙන් අවබෝධ කරවන්නට කවරෙක් නම් සමත් වන්නේද?
**අප්පොස්සුක්කතාය** යනු උත්සාහය නැතිව දේශනා නොකරනු කැමැත්තෙන් යන අර්ථයි. කුමක් නිසා මොහුගේ සිත නැමුනේද? මිදුනා වූ මෙතෙම මුදවන්නෙමි. එගොඩට ගියෙම් එගොඩ කරවන්නෙම් නොවේද?
මෙහි නොදන්නා වේශයකින් ධර්මය වටහාගැනීමෙන් ඇති ඵලය කුමක්ද? සර්වඥ බවට පත්ව දෙවියන් සහිත ලෝකයාව එතර කරන්නෙමි.
මෙසේ ප්‍රාර්ථනා කර පාරමිතා පුරා සර්වඥ බවට පත්වූයේය කියායි. මෙය සත්‍යයකි. ප්‍රත්‍යවේක්‍ෂා කිරීමේ ආනුභාවයෙන් වනාහි ඔහුගේ සිත මෙසේ නැමුනේය. සර්වඥ බවට පැමිණ සත්ත්වයන් කෙලෙස්වලින් පිරී ඇති බවත් ධර්මයෙහි ගැඹුරුබවද මෙනෙහි කරන්නා වූ ඔහුට සර්වප්‍රකාරයෙන්ම ප්‍රකට විය. ඉක්බිති මේ සත්ත්වයෝ කැඳ පිරවූ ලබුකැටයක් මෙන් ද මෝරු පිරූ සැළියක් මෙන් ද වසාතෙල් පෙඟවූ රෙදිකඩක් මෙන් ද අඳුන් තවරා ගත් අත් ඇත්තකු මෙන් ද කෙලෙස්වලින් භරිතව අතිශයින් කිළිටි බවට පත්වූවාහු රාගයෙන් රත්වූවාහු ද්වේෂයෙන් දූෂිත වූවාහු මෝහයෙන් මුලා වූවාහු කෙසේ නම් අවබෝධ කරගන්නාහුදැයි සිතන්නා වූ ඔහුට කෙලෙස්වලින් ගහණ බව ප්‍රත්‍යවේක්‍ෂා කිරීමේ ආනුභාවයෙන් මෙසේ සිත නැමුනේය.
මේ ධර්මයද පොළව දරාසිටින ජලකඳක් මෙන් ගැඹුරුය. පර්වතයකින් වසාතබන ලද්දාක් මෙන් දුකසේ දැකිය යුතු කොටස් සියයකට බිඳීගිය අශ්ව ලොමක අග මෙන් වටහාගත නොහැකි, මේ ධර්මය වටහා ගන්නට උත්සාහ කරන්නා වූ මා විසින් නුදුන් දනක් නම් නැත. නොරැකි ශීලයක් නම් නැත. නොපිරූ විරූ පාරමිතාවක් නම් නැත. ලෙහෙසියෙන් මෙන් මාරබලය පරදවා ලූ කල්හිද පොළව කම්පා නොවීය. පළමු යාමයෙහි පූර්වේනිවාසය අනුස්මරණය කරනවිටත් කම්පා නොවීය. මධ්‍යම යාමයෙහි දිවැස පිරිසිදුකරන කල්හිත් කම්පා නොවීය. පශ්චිම යාමයෙහි වනාහි පටිච්ච සමුප්පාද ධර්මය මා විසින් වටහාගන්නා කල්හි දසසහශ්‍රී ලෝකධාතුව කම්පා විය. මෙසේ මා වැනි සියුම් නුවණක් ඇත්තහු විසින් ද මේ ධර්මය ඉතා අපහසුවෙන් අවබෝධ කරගන්නා ලදි. ඒ ධර්මය ලෞකික මහාජනයා කෙසේනම් අවබෝධ කරගන්නාහුදැයි ධර්මයෙහි ගැඹුරුබව මෙනෙහි කිරීමේ ආනුභාවයෙන් සිත නැමුනේ යයි දතයුතුයි.
තවද බ්‍රහ්මයා විසින් අයැදි කල්හි දේශනාකරනු කැමැත්තහුගේ සිත මෙසේ නැමුනේය. උනන්දුවක් නැති තත්ත්වයට මගේ හිත යොමුවන කල්හි මහා බ්‍රහ්මයා ධර්මදේශනාව සඳහා අයදින්නේය යැයි භාග්‍යවතුන් වහන්සේ දනියි. මේ සත්ත්වයෝද බ්‍රහ්මයාට ගරු කරන්නෝය. ඉක්බිති ඔවුහු මෙසේ සිතත්. ශාස්තෲන් වහන්සේ වනාහි ධර්මය දේශනා නොකරන්නට සිතීය. ඉක්බිති ඔහුට මහා බ්‍රහ්මයා ඉල්ලීමක් කර ධර්මය දේශනා කරවීය. ඒ ධර්මය වනාහි ශාන්තය. ප්‍රණීතය කියා හඟින සත්ත්වයෝ ඇහුම්කන් දෙනු කැමැත්තාහු වෙත්. මේ කාරණය නිසා ධර්මය දේශනා කිරීමට උනන්දුවක් නැතිවීයැයි දතයුතුයි.
**අඤ්ඤතරස්ස** යන මෙහි කිසිවෙක් යැයි සිතීය. ඉක්බිති මේ සක්වල ප්‍රධාන මහා බ්‍රහ්මයා මොහුයැයි දතයුතුයි. **හස්සකිවතභො** යම්සේ දසසහශ්‍රී ලෝකධාතුවේ බ්‍රහ්මයෝ අසා සියල්ලෝම රැස්වූවාහුද එපරිද්දෙන් මේ හඬ නිකුත් කළේය. **යත්‍රහි නාමා** යනු යම් ඒ ලෝකයක. **පුරතො පාතුරහොසි** ඒ දසදහසක් බ්‍රහ්මයන් සමග පහළ විය. අප්පරජක්ඛජාතිකා ප්‍රඥාමය ඇසෙහි අල්ප වූ, සුළු වූ රාග දෝස මෝහ රජස් මොවුන්ට ඇත්තේනුයි මෙබඳු ස්වභාව ඇත්තේනුයි අප්පරජක්ඛජාතිකා නම් වේ. **අස්සවන්තා** නොඅසන බව. **භවිස්සන්ති** වන්නාහ. කලින් බුදුවරයන් වහන්සේලාගේ කාලවලදී දසපුණ්‍ය ක්‍රියා වශයෙන් කරන ලද ප්‍රාර්ථනා ඇත්තාහු මේරූ පද්මයන් මෙන් හිරුඑළියේ ස්පර්ශය නමැති ධර්මදේශනාවම බලාපොරොතේතු වන්නාහු පේළි සතරක ගාථාවසානයේ ආර්යමාර්ගයට බසිනු කැමැති එක්කෙනක් නොවෙයි. දෙදෙනෙක් නොවෙයි. නොයෙක් සියදහස් ගණන් ධර්මය වටහා ගත්තෝ වන්නාහුයැයි දක්වයි.
**අජ්ඣෙසනං** මෙසේ තුන්වරක් ඉල්ලා සිටීම. **බුද්ධචක්ඛුතා** ඉන්‍ද්‍රිය පරොපරිය ඤාණයෙන්ද ආසයානුසය ඤාණයෙන්ද යන මේ ඤාණ දෙක බුද්ධචක්ඛු නම් වේ. සර්වඥතා ඥානය සමන්තචක්ඛු නම් වේ. මාර්ග ඥාන තුන ධම්මචක්ඛු නම් වේ. **අප්පරජක්ඛෙ** යනාදියෙහි යමකුට කියන ලද පරිද්දෙන් ප්‍රඥා චක්‍ෂුසෙහි රාගාදි රජස් අල්පවේද ඔව්හු **අප්පරජක්ඛා** නම් වෙත්. යමෙක් හට ඒවා බොහෝ වේද, ඔවුහු **මහා රජක්ඛා** නම් වේ. යමකුගේ ශ්‍රද්ධා ආදී ඉන්‍ද්‍රියයන් තියුණු වේද ඔවුහු **තික්ඛින්‍ද්‍රියා** ය. යමකුගේ ඒවා මෘදු වේද, ඔවුහු **මුදුන්‍ද්‍රියා** වේ. යමකුගේ යම් ඒ ශ්‍රද්ධා ආදී ස්වභාවයන් සුන්දර වේ ද ඔව්හු **ස්වාකාරා** නම් වේ. යමෙක් කියන ලද කාරණය සළකත්ද පහසුවෙන් දන්වන්නට හැකිවෙත්ද ඔව්හු **සුවිඤ්ඤාපයා** නම් වේ. යමෙක් පරලොවත් වරදත් භය ලෙස දකිත්ද ඔවුහු **පරලොකවජ්ජභය දස්සාවිනො** නම් වෙති.
මේ වනාහි මෙහි පෙළයි. ශ්‍රද්ධාවන්ත පුද්ගලයා අල්ප රක්‍ෂ නම් වේ. ශ්‍රද්ධා නැති පුද්ගලයා මහා රජක්‍ෂ වේ. පටන් ගන්නා ලද වීර්ය ඇති, කම්මැලි, එළඹසිටි සිහි ඇති මුලා වූ සිහි ඇති, එක්තැන් වූ, සිත එක්තැන් නොවූ, ප්‍රඥාවන්ත, ප්‍රඥාවන්ත නොවූ පුද්ගලයා මහාරජක්‍ෂ නම් වේ. එපරිද්දෙන් ශ්‍රද්ධාවන්ත පුද්ගලයා සියුම් ඉන්‍ද්‍රියන් ඇත්තේ -පෙ- ප්‍රඥාවන්ත පුද්ගලයා පරලොව වරදෙහි බිය දකින්නේ - ප්‍රඥාව අඩු පුද්ගලයා පරලොව වරදෙහි බිය නොදකී.
**ලොකො** යනු ස්කන්ධ ලෝකය - ධාතු ලෝකය, ආයතන ලෝකය, සම්පත්ති සම්භව ලෝකය, විපත්ති භව ලෝකය, සම්පත්ති ලබන ලෝකය, විපත් හටගන්නා ලෝකය, එක ලෝකයක් සියලු සත්ත්වයෝ ආහාර මුල්කරගෙන සිටින්නාහ. ලෝක දෙකක් නාමරූප නම් වේ. ලෝක තුනක් වේදනාත්‍රය ලෝක සතර සතරාකාර ආහාරය. ලෝකපස පංච උපාදාන ස්කන්ධ, ලෝක සය නම් ආධ්‍යාත්මික ආයතන සය. සප්ත ලෝක නමි. සත් විඤ්ඤාණයන්ගේ පිහිටීම, ලෝක අට, අෂ්ටලෝක ධර්මයයි. ලෝක නවය සත්තාවාස නවයයි. ලෝකදසය නම් ආයතන දසයයි. ලෝක දොළස නම් ආයතන දොළසයි. අටළොස් ලෝකනම් අටළොස් ධාතූන්ය.
**වජ්ජං** සියලු කෙළෙස් වැරදිනම් වේ. සියළු දුශ්චරිත වැරදිය. සියළුම කර්ම රැස්කිරීම වැරදිය. සියළු භවගාමී කර්ම වැරදිය. මේ ලෝකයෙහි මෙසේ මේ වරදෙහි බලවත් භය සංඥාවක් එළඹ සිටියේ වෙයිද යම්සේ වධකයන් කඩුව ඔසවා සිටි කල්හි මෙන් මේ ක්‍රම පනහකින් මේ පංච ඉන්‍ද්‍රියන් දනියි ද දකී ද දැනගනීද අවබෝධ වේද, මේ තථාගතයන් වහන්සේගේ ඉන්‍ද්‍රිය පරොපරියත්ත ඤාණය නම් වේ.
**උප්පලිනිං **උපුල් වනයෙහි අන් ඒවායේද මේ ක්‍රමයටමය. **අනෙකා නිමුග්ග පොසිනී** යම් යම් අනික් පද්මයෝ ඇතුලෙහි ගිලුනාහු පෝෂණය කරත්. **උදකං අච්චුග්ගම්ම තිට්ඨන්ති** ජලය ඉක්මවා සිටිත්. එහි යම් ඒ උඩට නැගී සිටියා වූ ඒවා හිරුඑළිය වැදීම බලාපොරොත්තුවෙන් සිටියේද අද පිපෙන්නේ ද යම් ඒ හැකිළී තිබෙන ඒවා හෙට පිපෙන ඒවාය. යම් ඒ ජලය තුළ රැඳී තිබෙන එයින් පෝෂණය වන ඒවා වේද ඒ තුන්වන දවසෙහි පිපෙන ඒවාය. යම් ඒ ජලයේ ගිලී ඇති අනිකුත් පියුම් උපුල් ආදිය වේ. ඒවා පිපෙන්නේ නැත. මත්ස්‍යයන්ට, කැසුබුවන්ට ආහාර වේ. ඒවා පෙළෙහි නොනැගුනේය. පිටතින් ගෙනවුත් දැක්විය යුතුය.
යම්සේ වනාහි ඒ සිව්ආකාර මල් වේද එපරිද්දෙන් උග්ඝටිතඤ්ඤ, විපචිතඤ්ඤ, ඤෙය්‍ය, පදපරම යැයි පුද්ගලයෝ සතර දෙනෙකි. මෙහි, යම් පුද්ගලයකු හට කියන ලද වේලෙහිම ධර්මය වැටහීම වන්නේද, මේ පුද්ගලයා උග්ඝටිතඤ්ඤ වේ. යම් පුද්ගලයකු හට කෙටියෙන් කියන ලද්ද විස්තර වශයෙන් අර්ථය බෙදා බලන කල්හි ධර්මාවබෝධය වන්නේද මේ පුද්ගලයා විපචිතඤ්ඤ යැයි කියැවේ. යම් පුද්ගලයකුට අසන කියන නුවණින් මෙනෙහි කරන කල්‍යාණ මිත්‍රයන් සේවනය කරන භජනය කරන ඇසුරුකරන පිළිවෙලින් ධර්මාවබෝධය වන්නේද මේ පුද්ගලයා ඤෙය්‍ය නම් වේ. යම් පුද්ගලයකුට ඇසුවත්, බොහෝකොට කීවත් බොහෝකොට ධාරණය කරගත්තත්, බොහෝකොට කියන්නහුම ඒ ජාතියේදී ධර්මාවබෝධය නොවෙයි. මේ පුද්ගලයා පදපරම නම් වේ.
එහිදී භාග්‍යවතුන් වහන්සේ උපුල්වනය හා සමාන දසදහසක් ලෝකධාතුව දෙස බලන්නේ අද පිපෙන මල් වැනි උග්ඝටිතඤ්ඤ පුද්ගලයන්ද හෙට පිපෙන මල්වැනි විපචිතඤ්ඤ පුද්ගලයන්ද තුන්වන දවසේ පිපෙන ඤෙය්‍ය පුද්ගලයන්ද මත්ස්‍යයන්ට කැස්බාවන්ට ගොදුරුවන මල් වැනි පදපරම පුද්ගලයන්ද දුටුවේය. එසේ බලන්නේ මෙපමණක් ජනයා අල්ප වූ කෙලෙස් ඇත්තෝය. මෙපමණක් බොහෝ කෙලෙස් ඇත්තෝය. එහිද මෙපමණක් උග්ඝටිතඤ්ඤූ ආදි ලෙස සියළු ආකාරයෙන්ම දුටුවේය. එහිදී පුද්ගලයන් තුන් දෙනෙකුට මේ ආත්මභාවයේදී භාග්‍යවතුන් වහන්සේගේ ධර්මදේශනාවෙන් රහත්බව ලැබේ. පදපරම පුද්ගලයන්ට අනාගතය පිණිස වාසනා ඇත.
ඉක්බිති භාග්‍යවතුන් වහන්සේ මේ පුද්ගලයන් තුන්දෙනාටම ප්‍රයෝජනවත් ධර්මදේශනාව දැනගෙන දේශනා කිරීමට කැමැත්තක් ඇතිකරගෙන නැවත භවත්‍රයේ සියළුම සත්ත්වයන් භබ්බ, අභබ්බ (යෝග්‍ය - අයෝග්‍ය) වශයෙන් කොටස් දෙකකට බෙදීය. කවුරුන් සඳහා කියන ලද්දේ ද? යම් ඒ සත්ත්වයෝ කර්මබාධාවෙන් යුක්තද, විපාක බාධාවෙන් යුක්තද කෙලෙස් බාධාවෙන් යුක්තද ශ්‍රද්ධාව නැති, කැමැති බවක් නැති, දුෂ්ප්‍රාඥ වූ කුසල් දහම්හි නිවැරදි ස්වභාවයට පත්වන්නට නොහැකි මේ සත්ත්වයෝ අභබ්බ නම් වෙති. භබ්බ සත්ත්වයෝ කවරහුද? යම් ඒ සත්ත්වයෝ කර්මයාගේ ආවරණයෙන් යුක්ත නොවූයේ වෙත්ද -පෙ- මේ සත්ත්වයෝ භබ්බ නම් වෙත්.
මෙහිදී සියළුම අභබ්බ පුද්ගලයන් හැර භබ්බ පුද්ගලයන්ම ඤාණයෙන් විමසා, මෙහි මෙපමණක් රාග චරිතයන්ය. මෙපමණක් දෝස, මෝහ, විතර්ක, සද්ධා, බුද්ධි යන කොටස්වලට බෙදන ලදි. මෙසේ කොට ධර්මය දේශනා කරන්නෙමියි සිතීය. බ්‍රහ්මයෝ ඒ බව දැනගෙන සොම්නස් සහගතව භාග්‍යවතුන් වහන්සේට ගාථාවන්ගෙන් ප්‍රකාශ කළේය. මේ වෙනුවෙන් ‘අථ ඛො සො භික්ඛවෙ බ්‍රහ්මා’ (මහණෙනි, ඉක්බිති ඒ බ්‍රහ්මයා) ආදිය කියන ලදි.
එහි **අජ්ඣභාසි** ප්‍රකාශ කළේය. අරභයා ප්‍රකාශ කළේය යන අර්ථයි.
**සෙලෙ යථා පබ්බතමුද්ධනිට්ඨිතො** ශෛලමය වූ ඒකඝන වූ පර්වත මුදුනෙහි හිටි ලෙසට, එහි සිටියහුට දැකීම පිණිස බෙල්ල උස්කිරීම, දිග්කිරීම ආදී කටයුතු ඇත. **තථූපමං **යනු එයට සමාන වූ, ශෛල පර්වතයක් බඳු වූ, මේ වනාහි මෙහි කෙටි අර්ථයි. යම්සේ ශෛල පර්වතය මුදුනේ සිටියා වූ ඇස් ඇති පුරුෂයා හාත්පස ජනයාව දකින්නේය. එපරිද්දෙන් ඔබ ද නුවණැති, මහාප්‍රාඥ වූ සර්වඥතා ඤාණයෙන් යුත් සමන්තචක්ඛු වූ භාග්‍යවතුන් වහන්සේ ධර්මමය ප්‍රඥාමය ප්‍රාසාදයට නැගී තෙමේ පහ වූ ශෝක ඇත්තේ ශෝකයෙන් පීඩාවට පත් ජාතිජරාවෙන් මඩනා ලද ජනතාව බලන්න. සළකාගන්න. පරීක්‍ෂාකර බලන්න.
මේ වනාහි මෙහි බලාපොරොත්තු අර්ථයයි. යම්සේ පර්වතය පාමුල හාත්පස මහත් වූ කුඹුරක් කොට එහි නියරවල කුටි සාදවා රාත්‍රියෙහි ගිනි දැල්වූහ. චතුරංග සමන්විත අන්‍ධකාරය වන්නේය. ඉක්බිති මේ පර්වතය මුදුනෙහි සිට බිම බලන්නා වූ ඇස් ඇති පුරුෂයකු කුඹුර හෝ නියරවල් හෝ පැල්පත් හෝ එහි නිදාගත් මිනිසුන් හෝ නොපෙනෙන්නේය. පැල්වල ගිනිදැල් පමණක් පෙනේ. මෙසේ ධර්මප්‍රාසාදයට නැග සත්ත්වයන් බලන්නා වූ තථාගතයන් වහන්සේට යම් ඒ යහපත් දෙය නොකළ එකම විහාරයෙහි දකුණු දන පැත්තේ සිටියාවූත් සත්ත්වයන් බුදුරජාණන් වහන්සේගේ නේත්‍රයට යොමු නොවේ. රාත්‍රියෙහි විදින ලද ඊයක් මෙන් වෙයි. යම් ඒ යහපත් දේ කළා වූ හික්මවීමට සුදුසු පුද්ගලයෝ වෙත්ද, ඔවුහු උන්වහන්සේට ඈතින් සිටියත් නේත්‍රයට හසුවෙත්. ඔව්හු හිමාලය පර්වතයෙන් ගින්නක් මෙනි. මෙයද කියන ලදි.
දුර සිටියාහුද හිමාලය පර්වතය මෙන් පෙනෙත්. ළඟ සිටියත් රාත්‍රියෙහි විදින ලද ඊයක් මෙන් නොපෙනේ.
**උට්ඨෙහි** යනු භාග්‍යවතුන් වහන්සේට ධර්මදේශනා සඳහා චාරිකාවේ වඩින්නට ඉල්ලා සිටිමින් කියයි. **වීරා** ආදියෙහි, භාග්‍යවතුන් වහන්සේ වීර්ය ඇති බැවින් වීර නම් වේ. දේවපුත්ත, මච්චු, කිලෙස යන මාරයන් පරාජය කළ බැවින් දිනන ලද සංග්‍රාම ඇත්තේය. ජාතිය ආදී කාන්තාරවලින් එගොඩවීම සඳහා හික්මවිය යුතු ජනයාව කැඳවාගෙන යාමට සමර්ථ බැවින් සත්‍ථවාහ නම් වේ. කාමච්ඡන්‍ද නමැති ණය නොමැති බැවින් අණන යැයි දතයුතුයි.
**අපරුතා** යනු විවෘත, **අමතස්සද්වාරා** ආර්ය මාර්ගය - යමෙක් වනාහි අමෘත සංඛ්‍යාත නිර්වාණයට දොරටුව වේද, එය මා විසින් විවෘත කර තබන ලදී යැයි දක්වයි. **පමුඤ්චන්තු සංඛං** යනු සියල්ලෝම තමන්ගේ ශ්‍රද්ධාව මුදත්වා. පතුරුවා හරිත්වා. පසුපද දෙකෙහි මේ අර්ථයයි. මම වනාහි තමා විසින් ප්‍රගුණ කරන ලද මනාව පවත්වාගන්නා ලද මේ ප්‍රණීත, උතුම් ධර්මය, කය, වචනය දෙකේ පීඩාවට පත්වීමකින් ප්‍රකාශ නොකෙළෙමි. දැන් වනාහි සියළු ජනයා ශ්‍රද්ධා නමැති භාජනය යොමු කරන්න. ඔවුන්ගේ බලාපොරොත්තු පුරවන්නෙමි.
**බොධිරුක්ඛමූලෙ** බෝරුකට නුදුරෙන් අජපල් නුගරුක මුල අතුරු නැතිව යන අර්ථයි. **ඛෙමෙ මිගදායෙ** - ඉසිපතනය ඒ කාලයේ ඛෙම නම් උයනක් ඇත. මුවන්ට නිර්භයව වාසය කිරීමට දුන් බැවින් මිගදාය යැයි කියනු ලැබේ. ඒ සඳහා කියන ලදි. ‘ඛෙමෙ මිගදායෙ’ කියා විපස්සී බුදුරජාණන් වහන්සේ යම්සේද එසේම අන්‍ය බුදුවරු ද ප්‍රථම ධර්මදේශනාව පිණිස යන්නාහු අහසින් ගොස් එහිම පහතට බසිත්. අපගේ භාග්‍යවතුන් වහන්සේ උපක ආජීවකයාගේ වාසනා සම්පත්තිය දැක, උපක තෙමේ මේ මාර්ගයට පිවිසියේය. ඔහු මා දැක කථාබහකොට යන්නේය. ඉක්බිති නැවත කලකිරී පැමිණ රහත්බව සඵල කරගන්නේ යැයි දැනගෙන දහඅට යොදුන් මාර්ගය පයින්ම වැඩියේය. **දායපාලං ආමන්තෙසි** දැකද නැවත නැවත බලා ස්වාමීනි! අපගේ ආර්යයන් වහන්සේ පැමිණියේ යැයි පැමිණි සිටියහුට ඇමතීය.
**ආනුපුබ්බී කථා** දානයට අනතුරුව ශීලය ශීලයට අනතුරුව ස්වර්ගය, ස්වර්ගයට අනතුරුව මාර්ගය මෙසේ අනුපිළිවෙලින් කරන කථාව. එහි **දානකථං** මේ දානය වනාහි සැපයන්ට නිදානයකි. සම්පත්වලට මුලය. භෝග සම්පත්වලට පිහිටය. වැරදි මග ගියහුට ආරක්ෂා සහිත ලෙණකි. මෙලොව පරලොව දෙකට පිිහිටකි. දානයට සමාන නෑයෙක්, පිහිටක්, ආධාරකයක්, ආරක්ෂාවක්, සසර ගමනට පිහිටක් නැත. මෙය වනාහි පිිිහිටවීම් අර්ථයෙන් රතනමය වූ සිංහාසනයකට සමානය. ස්ථාවර අර්ථයෙන් මහපොළොව හා සමානය. එල්බසිටීමේ අර්ථයෙන් එල්ලී සිටීමට රැහැණක් බඳුය. මෙය වනාහි දුක නැති කිරීම යන අර්ථයෙන් නැවක්, සැනසීම් අර්ථයෙන් සංග්‍රාම සූරයෙක්, භයෙන් ආරක්ෂා කිරීමේ අර්ථයෙන් මනාව සකස්කළ නගරයක්, මසුරුමල ආදියෙන් කිලිටි නොවූ යන අර්ථයෙන් පද්මයකි. ඔවුන්ගේ දැවීම් අර්ථයෙන් ගින්නකි. ළංවීමට අපහසු අර්ථයෙන් ආසීර් විසයකි. බිය නොවන අර්ථයෙන් සිංහයෙකි. බලවත්කම යන අර්ථයෙන් හස්තියෙකි. උතුම් මංගල සම්මත බැවින් සුදු වෘෂභයෙකි. ක්‍ෂේම භූමියකට පැමිණීම් අර්ථයෙන් වළාහක අශ්වරාජයෙකි. ‘දානය වනාහි ලෝකයෙහි ශක්‍ර සම්පත්තිය ලබාදෙයි. මාර සම්පත්තිය, බ්‍රහ්ම සම්පත්තිය, චක්‍රවර්තී සම්පත්තිය, ශ්‍රාවක පාරමී ඥානය, පසේබුදු නුවණ, බුද්ධත්වය ලබාදෙයි. මේ ආදී වූ දානය බැඳී පවත්නා කථාවයි.
යම්හෙයකින් වනාහි දන් දෙන්නහු ශීලය සමාදන් වන්නට හැකිවෙයි. ඒ නිසා එයට අනතුරුව සීල කථාව කරයි. **සීලකථාව** සීලය නම් වූ මෙය නෑයෙකි. පිහිටකි. එල්බ ගැනීමට ආධාරකයකි. ආරක්ෂාවකි. මෙලොව පරලොව ගමනට පිහිටකි. මෙලොව පරලොව සම්පත්වලට සීලය සමාන පිහිටක් ශීලය සමාන ආධාරකයක්, උදව්වක්, ශීලයට සමාන අලංකාරයක් නැත. සීලය නමැති පුෂ්පයට සමාන පුෂ්පයක් නැත. සීලයට සමාන සුවඳක් නැත. ශීල නමැති අලංකාරයෙන් අලංකාර කරන ලද ශීලය නමැති මල් පැළඳි සීලන මැති සුවඳ තැවරුණු දෙවියන් සහිත ලෝකයා බලන්නේ තෘප්තියකට පත් නොවේ.
මේ ශීලය නිසා වනාහි මේ ස්වර්ගය ලබන්නේය යන්න දැක්වීමම ශීලයට අනතුරුව ස්වර්ග පිළිබඳ කථාව කියයි. **සග්ගකථං** යනු මේ සර්ගය නම් ඉටුය. සිත්කළුය. මනාපය. මෙහි නිතරව ක්‍රීඩාවෝය. නිරතුරු සැපසම්පත් ලබත්. චාතුර්මහාරාජික දෙවිවරු වර්ෂ අනූදහසක් දෙව්සැප හා සම්පත් ලබත්. තව්තිසා දෙවියෝ වර්ෂ කෝටිතුනක් හා වර්ෂ හැටදහසක් ආදී සියළු ස්වර්ගය හා සම්බන්ධ කථාව ස්වර්ග සම්පත්තිය කියන්නවුන්ට බුදුවරයන් වහන්සේලාගේ ශ්‍රී මුඛය ප්‍රමාණවත් නැත. මෙයද කියා ඇත. මහණෙනි! මට නොයෙක් ආකාරයෙන් ස්වර්ග කථාව කියන්නේය ආදියයි.
මෙසේ ස්වර්ග කථාවට, පොළඹවා නැවත හස්තියකු සරසා සොඬය සිඳින්නාක් මෙන් මේ ස්වර්ගයද අනිත්‍යයි. ස්ථිර නැත. මෙහි ඡන්‍දරාගය ඇතිකරගත යුතු නොවේය යන්න දැක්වීම සඳහා කාමයෝ වනාහි අල්ප වූ ආශ්වාද ඇත්තෝය. බොහෝ දුක් සහිතය. බලවත් සිත්තැවුල් ඇති කරන්නේය. ආදීනව මෙහි බොහෝය. යනාදී ක්‍රමයෙන් කාමයන්ගෙන් ආදීනව ළාමක බව කිළිටි බව දේශනා කළේය.
එහි **ආදීනවො** යනු දොස්. **ඔකාරො** යනු විසිරෙන, ලාමක බව, **සංකිලෙසො** ඒවායින් සත්ත්වයන්ව සසර කෙළෙසත්. යම්සේ කියන ලදි. පින්වත් සත්ත්වයිනි! කිළිටි වන්නාහ. මෙසේ කාම ආදීනවවලින් තර්ජනයකොට නෛෂ්ක්‍රම්‍යයෙහි ආනිශංස ප්‍රකාශ කළේය. පැවිද්දේ ගුණ ප්‍රකාශ කළේය යන අර්ථයි. ඉතිරිය අම්බට්ඨ සූත්‍ර වර්ණනාවේ කියූ ආකාරයෙන්මය. අර්ථය කියන ලදමැයි.
**අලත්‍ථුං** කෙසේ ලැබුවාහුද? භාග්‍යවතුන් වහන්සේ සෘද්ධිමය පාත්‍රාසිවුරු ඔවුන්ට ලැබීමේ වාසනාව බලා නොයෙක් ජාතීන්හි සිවුරු දන්දීම් ආදිය දැක මහණෙනි! මෙහි එන්න’ යනාදිය වදාළ සේක. ඔව්හු එකෙණෙහිම හිස මුඩුවී කසාවන් පිළිපොරවා අටපිරිකරවලින් සැරසී සියවස් ගිය තෙරවරුන් මෙන් භාග්‍යවතුන් වහන්සේට වඳිමින් සිටියහ.
**සන්‍දස්සෙසි** ආදියෙහි මෙලොව පරලොව අර්ථය දැක්වීය. මෙලොව අර්ථය දක්වන්නේ අනිත්‍යයැයි පෙන්වීය. දුකයැයි දැක්වීය. අනාත්මයැයි දැක්වීය. ස්කන්ධයන් දැක්වීය. ධාතු දැක්වීය. ආයතන දැක්වීය. පටිච්ච සමුප්පාදය දැක්වීය. රූප ස්කන්ධයාගේ හටගැනීම දක්වන්නේ ලක්‍ෂණ පහක් දැක්වීය. වේදනා ස්කන්ධ ආදීන්ගේ වැයවීම දක්වන්නේ යැයි හටගැනීම හා අභාවය වශයෙන් ලකුණු පනසක් දැක්වීය. පරලොව පිණිස දක්වන්නේ නිරය දැක්වීය. තිරිසන්යෝනිය ප්‍රේත විෂය, අසුරකාය, තුන් කුසලයන්ගේ විපාකය. දිව්‍යලෝක සයෙහිත් බ්‍රහ්මලෝක නවයෙහිත් සම්පත් පෙන්වීය.
**සමාදපෙසි** චතුපාරිශුද්ධි ශීළය, තෙළෙස් ධුතාංග දසකථා වස්තු ආදී වූ යහපත් ධර්මයන් ගැන්වීය.
**සමුත්තෙජෙසි** මනාව උනන්දු කරවූයේය. මෙහි ලෝකාර්ථයද පරලෝකාර්ථයද තව තවා අවබෝධ කරගත්තාක් මෙන් පැවසීය. තිස්දෙකක් කර්ම කිරීමත් විසිපස් වැදෑරුම් මහා බියත් මේ ලෝක අභිවෘද්ධිය පිණිස බුද්ධ, භාග්‍යවතුන් වහන්සේ කෙරෙහි තව තවා කියවන්නේ බාහු පසුපසට තබා බැඳ සිව්මංසල පහර සියයකින් තළා දකුණු දොරටුවෙන් ගෙනයන්නාක් මෙන් දංගෙඩියෙහි තබන ලද හිසක් මෙන්ද උලතබන ලද්දක්හු මෙන්ද මත් ඇතකු විසින් මඩින්නාක් මෙන් වෙයි. පරලොව අර්ථය කියනකල්හි නිරය ආදියෙහි උපන්නෙක් මෙන් දෙව්ලොව සැපය අනුභව කරන්නාක් මෙන්ද වෙයි.
**සම්පහංසෙසි** ලබන ලද ගුණයෙන් සතුටු විය. මහත් වූ ආනිශංස ලෙස කොට කීවේය යන අර්ථයි.
**සංඛාරානං ආදීනවං** යට පළමු මාර්ග අධිගමය පිණිස කාමයන්ගේ ආදීනව ප්‍රකාශ කළේය. මෙහිදී වනාහි මතු මාර්ග අධිගමය පිණිස ‘මහණෙනි, සංස්කාරයෝ අනිත්‍යයි. ස්ථිර නැත. සැනසුමක් නැත. මහණෙනි! සියලු සංස්කාරයන්හි කලකිරිය යුතුයි. ඒවායේ නොඇලිය යුතුය. ඒවායින් මිදිය යුතුයි ආදී ක්‍රමයට සංස්කාරයන්ගේ ආදීනවද ලාමක බවද එයට හේතුවද පීඩාවට පත්වීම ද ප්‍රකාශ කළේය. යම්සේ වනාහි නෛෂ්ක්‍රම්‍යයෙහිද මෙසේ මෙහිදී මහණෙනි, නිර්වාණය නම් ශාන්තය. ප්‍රණීතය. ආරක්ෂාවකි. පිහිටකි ආදි ක්‍රමයට නිර්වාණයෙහි ආනිශංසද ප්‍රකාශ කළේය.
**මහාජනකායො** ඒ කුමාරයන් දෙදෙනාට උපස්ථාන කරන ජනයා.
**භගවන්තං සරණං ගච්ඡාම ධම්මං ච** සංඝරත්නය පරිපූර්ණ නොමැති බැවින් ද්වේවාචික සරණ ගියහ.
**අලත්‍ථුං** පෙර කියන ලද ආකාරයෙන්ම ඒහි භික්‍ෂුභාවයෙන්ම පැවිද්ද ලැබූහ. මීට අනතුරුව පැවිද්ද ලැබීමේ වාරයේදී ද මේ ක්‍රමයමයි.
**පරිවිතක්කො උදපාදි** යනුවෙන් කවදා පහළ වීද? සම්බෝධියෙන් සංවත්සර හතක් මාස හතක් හා සත් දවසක් ඉක්මගොස් පහළ විය. භාග්‍යවතුන් වහන්සේ වනාහි පියාට සළකමින් වාසය කළේය. රජු මෙසේ සිතීය. මගේ දෙටු පුතා නික්මගොස් බුදුවිය. මාගේ දෙවෙනි පුත්‍රයා නික්ම ගොස් අග්‍රශ්‍රාවක විය. පුරෝහිත පුත්‍රයා දෙවෙනි ශ්‍රාවක විය. මේ ඉතිරි භික්‍ෂූහු ගිහි කල්හිද මගේ පුත්‍රයාව පිරිවරාගෙන හැසිරුනාහ. මොව්හු වනාහි පෙරද දැන්ද මට ම භාරය. මම ම ඔවුන්ට සිව්පසයෙන් උපස්ථාන කරන්නෙමි. අන් අයට ඉඩක් නොදෙන්නෙමියි විහාරයේ දොරටුවේ පටන් රජගෙදර දොරටුව දක්වා දෙපැත්තේ කිහිරිවැටක් සාදවා පැදුරුවලින් ආවරණය කරවා වස්ත්‍රවලින් වසා උඩින්ද ආවරණය කොට රන්තරුවලින් විසිතුරු වූ එල්ලෙන තල්කඳන් පමණ විවිධ වූ මල්දම්වලින් වියනක් සාදවා පහත බිම විසිතුරු ඇතිරිළි අතුරවා ඇතුළත දෙපැත්තේ මල් පිරුණු පුන්කලස් මුලුමග වැසෙන සේද විවිධ සුවඳ වර්ගද තබා භාග්‍යවතුන් වහන්සේට කල් දැන්වීය.
භාග්‍යවතුන් වහන්සේ භික්‍ෂු සංඝයා පිරිවරා වටතිර මැදින් රජගෙදරට වැඩ දන් වළඳා ආපසු විහාරයට වඩියි. අන් කෙනෙකුට දකින්ටවත් දන්දීමටවත් පූජා කරන්නටවත්, බණ අසන්නටවත් නොලැබේ. නාගරිකයෝ මෙසේ සිතූහ. ශාස්තෲන් වහන්සේ ලොව පහළවී වර්ෂ හතක් හා මාස හතක් අදට ගතවී ඇත. අපි දකින්නටවත් ඉඩක් නොලබමු. දානයක් දීම, පූජාවක් පැවැත්වීම, ධර්මය ඇසීම ගැන කවර කථාද? රජු බුදුරජාණන් වහන්සේ මගේමය. ධර්මය මගේමය. සංඝයා මගේමය කියා මමත්වයෙන් තෙමේම උපස්ථාන කරයි. ශාස්තෲන් වහන්සේ නමක් ලොව උපදින්නේ දෙවිායන් සහිත ලෝකයාට යහපත පිණිසය. නරකය උණුසුම් වන්නේ රජුට පමණක් නොවේ. අන්‍යයන්ට නිලුපුල් වනයක් නොවේ. ඒ නිසා රජුට කියමු. ඉදින් ශාස්තෲන් වහන්සේව අපට දෙන්නේද එය කුසලයකි. ඉදින් නොදෙන්නේ නම් රජු සමග යුදකර හෝ සංඝයාව ලබාගෙන දානාදී පිංකම් කරමු. නාගරිකයන් සමග පමණක් යුද්ධයක් කළ නොහැක. එක් උසස් පුද්ගලයකු ද අල්ලාගත යුතුය.
ඔව්හු සේනාපතියා ළඟට ගොස් ඔහුට මේ කාරණය දන්වා, ස්වාමීනි, කිම ඔබතුමා අපගේ පක්‍ෂයේද? නැතහොත් රජුගේ පක්‍ෂයේදැයි ඇසූහ. හෙතෙම මම නුඹලාගේ පක්‍ෂයේ වෙමි. තවද වනාහි පළමු දවස මට දිය යුතුයි. ඔව්හු එකඟ වූහ. ඔහු රජු වෙතට ගොස් දේවයන් වහන්ස! නගරවැසියෝ ඔබවහන්සේ කෙරෙහි කිපුනාහ. දරුව, කුමක් නිසාද? ස්වාමීනි! ශාස්තෲන් වහන්සේට ඔබ පමණක් උපස්ථාන කරයි. අපි නොලබමු. ඉදින් දැන් නමුත් ලබන්නේ නම් නොකිපෙත්. නොලබන්නාහු නුඹලා සමග යුදකරනු කැමැත්තාහ. දරුව, යුධ කරන්නෙමි. භික්‍ෂු සංඝයා නොදෙමි. ස්වාමීනි! ඔබවහන්සේගේ දාසයෝ ඔබ සමග යුද කරන්නෙමු යැයි කියති. නුඹවහන්සේ කවුරුන් රැගෙන යුද කරන්නේද? සේනාපතිය ඇයි නුඹ? ස්වාමීනි, නුවරවැසියන් නොමැතිව මටද නොහැකිය. ඉක්බිති රජු නුවරවැසියෝ බලවත්ය. සේනාපතියාද ඔවුන්ගේ පක්‍ෂයේ යැයි දැනගෙන තවත් අවුරුදු සතක් හා මාස හතක් මට භික්‍ෂු සංඝයා දෙත්වයි කීය. නුවර වැසියෝ පිළිනොගත්හ. රජු වර්ෂ හයක්, වර්ෂ පහක් යැයි අඩුකළත් එයට එකඟ නොවූහ. තවත් දින සතක් ඉල්වීය. නුවරවැසියෝ දැන් රජු සමග අතිශයින් ගැටීම සුදුසු නැතැයි කැමැති වූහ.
රජු සත් අවුරුදු සත්මාසයකට සකස්කළ දානය දවස් හතකට සූදානම් කර දවස් හයක් කිසිවකුටත් නොපෙනෙන සේ දන් දී සත්වන දවසෙහි නුවරවැසියන් කැඳවා දරුවෙනි! මෙබඳු දානයක් දෙන්නට හැකිවන්නහුදැයි ඇසීය. ඔව්හුද අප නිසාම මේ අදහස රජුට ඇතිවීයැයි හැකිය ස්වාමීනියි කීහ. රජු පිටු අතින් කඳුළු පිසදමමින් භාග්‍යවතුන් වහන්සේට වැඳ ස්වාමීනි! මම හැටඅට දහසක් භික්‍ෂූන්ව වෙන අයට නොපවරා දිවි ඇතිතෙක් සිව්පසයෙන් උපස්ථාන කරන්නෙමියි සිතුවෙමි. දැන් මම නුවරවැසියන්ටද ඉඩ දුන්නෙමි. නුවරවැසියෝ වනාහි කිම, අපි දන් දෙන්නට ඉඩක් නොලබමු යැයි කිපෙත්. හෙට පටන් ඔවුන්ට අනුග්‍රහ කරන්න යැයි කීය.
ඉක්බිති පසුදා සේනාපතියා මහදන් සූදානම් කර අද යම්සේ වෙන කෙනෙක් එක් භික්‍ෂාවක්වත් නොදෙන ලෙස ආරක්ෂා යෙදිය යුතු යැයි හාත්පස පුරුෂයන් යෙදූහ. ඒ දවසේ සිටුභාර්යාව හඬමින් දුවණියට මෙසේ කීවාය. ඉදින් දුවණියනි, ඔබගේ පියා ජීවත්වන්නේ නම් අද මම පළමුවෙන්ම භාග්‍යවතුන් වහන්සේට වළඳවමි. ඉක්බිති ඕ තොමෝ ඇයට මෙසේ කීවාය. මෑණියනි! නොසිතන්න. බුදුන් ප්‍රමුඛ භික්‍ෂු සංඝයා පළමුවෙන්ම අපෙන් වළඳන ලෙස මම කටයුතු යොදන්නෙමි. ඉක්බිති ලක්‍ෂයක් වටිනා රන් පාත්‍රයක ජලය රහිතව පිසූ කිරිබතක් පුරවා ගිතෙල්, මී, හකුරු ආදිය යොදා එය වෙනත් පාත්‍රයකින් වසා එය සමන් මල් මාලාවන්ගෙන් වටකර මල්ගොටුවක් ලෙස කර භාග්‍යවතුන් වහන්සේ ගමට වඩින වේලාවෙහි තෙමේම ඔසවාගෙන දාසි ජනයා පිරිවරාගෙන ගෙදරින් නික්මුණාය. අතරමග සේනාපතියාගේ ආරක්ෂකයෝ මෑණියනි! මෙතනින් මෙහා නොඑන්න යැයි කියත්. මහපිණැත්තෝ වනාහි ප්‍රියමනාප කථා ඇත්තෝ වෙති. ඔවුන්ට නැවත නැවතත් කීමෙන් කථාව ප්‍රතික්‍ෂේප කරන්නට නොහැකි වේ. ඕ තොමෝ කිම සුළුපියා, පියා, මාමා යන කවරනම් කෙනෙකුන්ට තෙපි යන්නට අවසර නොදෙන්නහුදැ’යි කීවාය. මෑණියනි! වෙන කිසිවකු විසින් ආහාරපාන දීමට ඉඩ නොදිය යුතුයැයි සේනාපතියා විසින් අපට මෙහි තබන ලදි. කිම ඔබලා මාගේ අතෙහි කෑමබීම ආදි කිසිවක් දකින්නහුදැයි ඇසුවාය. නැත. මල්ගොඩක් දකිමු යැයි කීහ. කිම ඔබලාගේ සේනාපතියා, අන් අයට මල් පූජාකරන්ටවත් ඉඩ නොදෙන්නේදැයි ඇසුවාය. මෑණියනි! ඉඩ දෙමු. එසේනම් යන්නට ඉඩදෙන්න කියා භාග්‍යවතුන් වහන්සේ වෙත එළඹ භාග්‍යවතුන් වහන්ස! මල් සමූහය පිළිගන්න යැයි කීවාය. භාග්‍යවතුන් වහන්සේ එක් සේනාපති ආරක්ෂකයකු ලවා මල්ගොඩ ගත්තේය. භාග්‍යවතුන් වහන්සේට වැඳ ඕ තොමෝ ස්වාමීනි! භවයක් පාසා උපන්නා වූ මට ආශාවන්ගෙන් පීඩාවට පත්නොවන ජීවිතයක්ම ලැබේවා! මේ සමන්මල් මාලාව මෙන් උපනුපන් තැන්වල ප්‍රියමනාප වෙමි. නමින් ‘සුමනා’ම වේවායි ප්‍රාර්ථනාකොට ශාස්තෲන් වහන්සේ විසින් සුවපත් වේවායි ආශිර්වාද කරන ලද්දී වැඳ ප්‍රදක්‍ෂිණා කොට නික්ම ගියාය.
භාග්‍යවතුන් වහන්සේ ද ගෙට පිවිස පනවන ලද අසුනෙහි වැඩසිටි සේක. සේනාපතියා ද කැඳ රැගෙන එළඹියේය. ශාස්තෲන් වහන්සේ පාත්‍රය වැසූ සේක. ස්වාමීනි, භික්‍ෂූන් වහන්සේලා වැඩසිටියහ කීහ. අපට අතරමගදී ලැබුණු පිණ්ඩපාතයක් ඇත. මල් සමූහය ඉවත්කර පිණ්ඩපාතය දුටුවේය. සුළු සේවකයෙක් මෙසේ කීය. ස්වාමීනි! එක් කාන්තාවක් මල් මාලාවක්යැයි මා රැවටුවාය. කිරිබත භාග්‍යවතුන් වහන්සේ ඇතුළු සියළු භික්‍ෂූන්ට ප්‍රමාණවත් විය. සේනාපතියාද තමන්ගේ ද දානවස්තුව පිළිගැන්වීය. ශාස්තෲන් වහන්සේ ද දන් වළඳා ආශිර්වාද කොට නික්ම වැඩි සේක. සේනාපතියා කවරනම් තැනැත්තියක් පිණ්ඩපාතය දුන්නීදැයි විචාළේය. ස්වාමීනි! සිටු දුවණිය යැයි කීය. ගෙදර වසන්නා වූ ප්‍රඥාවන්ත මෙබඳු ස්ත්‍රියකගේ පුරුෂයාට ස්වර්ග සම්පත්තිය නම් දුර්ලභ නොවේ. ඇයව ගෙනවුත් දෙටු තනතුරෙහි තැබුවේය.
පසුදා නගරවැසියෝ දන් දුන්හ. ඊළඟ දිනයේ රජතුමාය. මෙසේ එකක් හැර එකක් දන් දෙන්නට පටන් ගත්හ. රජු ද චරපුරුෂයන් තබා නාගරිකයන් දෙන ලද දානයට වඩාත් දන්දෙයි. නාගරිකයෝ ද එසේම කොට රජු විසින් දෙන ලද දානයට වඩා අතිරේක දේ දන් දුන්හ. රජගෙදර නාටක ස්ත්‍රීහු බාල සාමණේරවරුන්ට මෙසේ කියත්. දරුවෙනි! ගෘහපතියන්ගේ බත් පිළිනොගන්න. වස්ත්‍ර ආදියෙහි පිසදමා කුඩා දරුවන්ගේ කෙළසොටු ආදිය සේදූ අත්වලින් කරන ලද පිරිසිදුව, ප්‍රණීතව කරන ලදි. පසුදා නාගරිකයෝ ද දෙන්නාහු මෙසේ කියත්. දරුවෙනි, ගම්නියම්ගම්වල එකතුකරන ලද සහල්, කිරි, දීකිරි, ගිතෙල් ආදියෙන් අනුන්ගේ දණ, හිස, පිට ආදිය බිඳ ගෙනෙන ලද ද, ඒවායින් කරන ලද ගිතෙල් කිරි ආදියෙන් කරන ලද. මෙසේ දින සතක් ගතවිය. ඉක්බිති භාග්‍යවතුන් වහන්සේට මේ විතර්කය ඇතිවිය. බුද්ධත්වයෙන් වර්ෂ හතක් සත් මාසයක්, දින හතක් ඉක්මගිය කල්හි පහළවිය යනුවෙන් කියන ලදි.
**අඤ්ඤතරො මහාබ්‍රහ්මා** යනු ධර්මදේශනාව ඉල්වා සිටි බ්‍රහ්මයා
**චතුරාසීතියා ආවාස සහස්සානි** විහාර අසූහාර දහසක් ඒ සියළු දොළොස් දහසක් පමණ වූ මහාවිහාර, අභයගිරි චෛත්‍ය, සිතුල්පව් ආදී පර්වත මහාවිහාර සමාන විය.
**ඛන්තී පරමං තපො** අධිවාසනා ක්‍ෂාන්තිය නම් පරම තපසය. **තිතික්‍ඛා** යනු ක්‍ෂාන්තිය යන වචනයට සමාන වචනයකි. ඉවසීම් සංඛ්‍යාත ක්‍ෂාන්තිය - උතුම් තපසය යන අර්ථයි. **නිබ්බාණං පරමං** සර්වප්‍රකාරයෙන් නිර්වාණය උතුම් යැයි බුදුවරු වදාරත්. **නහි පබ්බජිතො පරූපඝාති** යනු යමෙක් අධිවාසන නම් වූ ඉවසීම නැති බැවින් අනුන් නසයි. වනසයි. හිංසා කරයි ද ඔහු පැවිද්දෙක් නම් නොවන්නේය. සතරවන පාදය එයටම සමාන වචනයකි. **න හි පබ්බජිතො** යනු මොහු ශ්‍රමණයෙක් නොවේය යන සමාන වචනයයි. **පරුපඝාති** යනු අනුන්ට හිංසා කරයි යන සමාන වචනයයි. නැතහොත් සීලය නසන්නෙකි. ශීලය වනාහි උතුම් යන අර්ථයෙන් **පරං **යැයි කියයි. යම් ශ්‍රමණයෙක් වෙන කෙනෙකු යම්කිසි සත්ත්වයකු හිංසාවට පත් කරන්නේද හේ පරූපසාතී නම් වේ. තමන්ගේ ශීලය නසන්නෙකි. ඔහු පැවිද්දෙක් නොවේය යන අර්ථයි. එසේ නැතහොත් යමෙක් අධිවාසනා සංඛ්‍යාත ඉවසීම නැතිකමෙන් අනුන් නසන්නේ වේද, අනුන් යටත්පිරිසෙයින් මැසි මදුරුවකු ජීවිතයෙන් පහ කරයිද ඔහු පැවිද්දෙක් නොවේ. කුමක් නිසාද? කෙලෙස්මල පහ නොකළ බැවිනි. තමාගේ කෙලෙස්මල පහ කරන්නේ නුයි ‘පබ්බජිතො’ යැයි කියනු ලැබේ. මේ පැවිද්දේ ලක්‍ෂණයයි. යමෙක් වනාහි නොමරයි. ඝාතනය නොකරවයි. එසේ නමුත් දඬු ආදියෙන් හිංසාවට පත්කරයි. අනුන්ට හිංසා කරන ඔහු ද පැවිද්දෙක් නොවේ. කුමක් නිසාද? හිංසාවෙන් තොර නොවූ බැවින්. පාපයන් සමනය කළ බැවින් ‘සමණො’ යැයි කියනු ලැබේ. මේ ශ්‍රමණ ලක්‍ෂණයෝය.
දෙවෙනි ගාථාවේ **සබ්බ පාපස්ස** යනු සියලු අකුසලයන්ගේ **අකරණං** නොඉපදවීම. **කුසලස්ස** යනු සිව්භූමියට අයත් කුසල්. උපසම්පදා යනු ලැබීමයි. **සචිත්ත පරියොදපනං** තමන්ගේ සිත බබලවන. එය වනාහි රහත්බවෙන් වෙයි. මෙසේ සීල සංවරයෙන් සියළු පාපයන් හැරදමා සමථ විපස්සනාවන්ගෙන් කුසල් උපයාගෙන රහත්ඵලයෙන් සිත පිරිසිදු කරගත යුත්තේය යන මෙය බුදුවරයන්ගේ අනුශාසනයයි. අවවාදයයි.
තුන්වැනි ගාථාවෙහි **අනූපවාදො** වචනයෙන් කිසිවකුට හෝ අපවාද කිරීමකි. **අනූපඝාතො** යනු කයින් ඝාතනය නොකිරීම. පාතිමොක්ඛෙ යම් ඒ උතුම් මෝක්‍ෂය, උතුම් මිදී යාම, උත්තමශීලය, සුගතියට බාධාකර ධර්මයන්ගෙන් ආරක්ෂා කරයි. දුගති බියවලින් මුදවා ගනී. යමක් වනාහි ඔහුව ආරක්ෂා කෙරේද ඔහුව මුදවාගනීද යන අර්ථයෙන් පාතිමොක්ඛයැයි කියනු ලැබේ. ඒ ප්‍රාතිමෝක්‍ෂයෙහි සංවර වූයේ. **මත්තඤ්ඤුතා** පිළිගැනීම හා පරිභෝජනය පිළිබඳ ප්‍රමාදය දන්නා. **පන්‍ථඤ්චසයනාසනං** සයනාසනයද සම්බන්ධයෙන් තොරවූ යන අර්ථයි. මෙහිද ප්‍රත්‍ය දෙකකින් සිව්පසයෙහි සතුටුවීම දක්නව ලදැයි දතයුතුයි. **එතං බුද්ධානසාසනං** මෙසේ අනුනට අවමාන නොකිරීම, උපඝාතනය නොකිරීම, ප්‍රාතිමෝක්‍ෂයෙහි සංවරවීම පිළිගැනීම හා පරිභෝජනය පිළිබඳ පමණ දන්නා බව හා අෂ්ට සමාපත්තීන්හි වසීභාවයෙන් විවේක සේනාසන සේවනයද බුදුවරයන්ගේ අවවාදයයි. අනුශාසනයයි. මේවා වනාහි සියළු බුදුවරයන්ගේ ප්‍රාතිමෝක්‍ෂ උද්දේස ගාථාවන්නේ යැයි දතයුතු.
මෙපමණකින් මේ විපස්සී බුදුන්ගේ චරිතාපදාන කථා විස්තරයෙන් ‘මහණෙනි! තථාගතයන් වහන්සේගේම ඒ ධර්මධාතුව මනාසේ අවබෝධ කළ ‘මෙසේ කීමෙන් ධර්මධාතුව මනාලෙස අවබෝධ කරගත් බව ප්‍රකාශ කොට දැන් ‘දෙවියෝ ද තථාගතයන් වහන්සේට මේ කාරණය සැලකළහ යනුවෙන් කියන ලද දෙවියන්ගේ ඉල්ලීම ප්‍රකාශ කරන්නට ‘එකමිදාහං’ ආදිය පැවසීය.
**සුභගවනෙ** යනු සුභග නම් වූ වනයෙහි සාලරාමූලෙ දෙටු වනස්පතී වෘක්‍ෂයක මුල. **කාමච්ඡන්‍දං විරාජෙත්‍වා** යනු අනාගාමී මාර්ගයෙන් මුලිනුපුටා දැම්මී වශයෙන් විරාගයට පත් මෙසේ විපස්සී බුදුන්ට මෙන් සෙසු බුදුවරයන් වහන්සේලාගේ ශාසනයෙහි කියන ලද බ්‍රහ්මචරියාව දෙවියෝ සැළ කළහ. පෙළෙහි වනාහි විපස්සී බුදුන්ගේත් අපගේ භාග්‍යවතුන් වහන්සේගේත් යනාදී ලෙස ආවා වූ
එහි තමන්ගේ සම්පත්තියෙන් නොපිරිහෙත්. හැර නොදමත් යන අර්ථයෙන් **‘අවිහා’** නම් වේ. කිසිම සත්ත්වයකු නොතවයිද ඒ නිසා **අතප්පා**. මනා දැකුම් ඇති මනහර, ප්‍රසාදජනක යන අර්ථයෙන් **සුදස්සනා** නම් වේ. මනාව දකිත්. මොවුන්ගේ දර්ශනය සුන්දරය. මනාව දකිත්. මොවුන්ගේ දැක්ම සුන්දරය යනුවෙන් **සුදස්සී** නම් වේ. සියලුම ගුණයන්ගෙන් භව සම්පත්තියෙන් ද ජ්‍යෙෂ්ඨය. මෙහි කනිටු වූවෝ නැත යන අර්ථයෙන් **අකනිට්ඨා**
[missing trans] බ්‍රහ්මයන් විසින් සියල්ලම බණවර දෙදහස් හයසීයක් වෙයි.
එය ත්‍රිපිටක බුද්ධ වචනයෙහි අන්‍ය සූත්‍රයක් බණවර දෙදහස් හයසීයක් නම් නැත. මේ සූත්‍රාන්තය සූත්‍රාන්ත රාජයැයි දතයුතුයි. මීට පසුව අනුසන්ධි දෙකම දක්වමින් ඉති ඛො භික්ඛවේ ‘මහණෙනි! මෙසේ වනාහි ආදිය කීය. ඒ සියල්ලම ප්‍රකට අර්ථ ඇත්තේමය.
2. මහානිදාන සූත්‍ර වර්ණනාව
**එවං මෙසුතං -පෙ- කුරුසු** යනුවෙන් ආරම්භ වන මහා නිදානයයි. මේ එහි ගැඹුරු පද වර්ණනාවයි. කුරු නම් ජනපද වැසි රාජකුමාරවරු ඔවුන්ගේ වාසස්ථානය එකම ජනපදයකි. ආරෝපණය කළ ශබ්දයාගේ අර්ථයෙන් ‘කුරුසු’ කියා (කුරු ජනපදවල) කියනු ලැබේ. ඒ කුරු ජනපදවල අටුවාචාරීන් වහන්සේලා මෙසේ කීහ. මහා මන්‍ධාතු රජ කාලයේ දිවයින් තුනේ ජනයා, දඹදිව නම් බුදු පසේ බුදු මහා ශ්‍රාවක චක්‍රවර්තී රජුන්ටත් උත්තම පුරුෂයන්ටත් උත්පත්ති ස්ථාන වූ උතුම් දිවයිනක් යැයි ද එය අති රමණීය යැයි ද අසා චක්‍රරත්නය පෙරටු කොටගෙන දිවයින් සතරෙහි ඇවිදින්නා වූ මහා මන්ධාතු සක්විති රජතුමා සමග ආවාහ. ඉක්බිති රජු පරිනායක රත්නය ගැන ඇසුවේය. මනුෂ්‍ය ලෝකයට වඩා රමණීය තැනක් ඇත්තේ ද? දේවයන් වහන්ස! කුමක් නිසා මෙසේ කියන්නේද? ඉරහඳ දෙකේ ආනුභාවය නොදකින්නෙහිද? මොවුන්ගේ තැන මෙයට වඩා රමණීයතර නොවන්නේ ද? රජු චක්‍රරත්නය පෙරටුකොට එහි ගියේය. සතරවරම් මහ රජවරු මන්ධාතු මහරජතුමා ආවේ යැයි අසාම රජු මහානුභාව සම්පන්නය. මහා සෘද්ධි ඇත්තේය. මේ රජු යුද්ධයෙන් පරාජය කළනොහැක. තමන්ගේ රාජ්‍යය පවරා දුන්හ. ඔහු එයද ගෙන නැවත විචාළේය. මීට වඩා රමණීය තැනක් තිබේද?
ඉක්බිති ඔහුට තාවතිංස භවනය ගැන කීහ. දේවයන් වහන්ස, තව්තිසා දෙව්ලොව රමණීයයි. සතරවරම් රජදරුවෝ එහි ශක්‍ර දේවේන්ද්‍රයාගේ පරිචාරකයෝ වෙති. දොරටුව ළඟ සිටිත්. සක්දෙව් රජු මහා සෘද්ධි ඇත්තේය. මහානුභාව ඇත්තේය. මේ ඔහුගේ උපභෝග ස්ථානයන්ය. වෛජයන්ත ප්‍රාසාදය ස්ථානයන්ය. වෛජයන්ත ප්‍රාසාදය යොදුන් දහසක් උසය. සුධර්මා දේව සභාව යොදුන් පන්සියයක් උසය. වෛජයන්ත රථය යොදුන් එකසිය පනහකි. එසේම ඓරාවණ හස්තියා දිව්‍යමය වෘක්‍ෂයන් දහසකින් සැරසීගත් නන්දන වනය, චිත්තලතා වනය, ඵාරුසක වනය, මිස්සක වනය, යොදුන් සියයක් උසය. පරසතු රුක යට යොදුන් සැටක් දිග යොදුන් පනහක් පළල යොදුන් පහළොවක් පළල, ජයසුමන මල්වල වර්ණයට සමාන පඬුපුල් අස්න. එහි මොළොක් බව නිසා හිඳගත්තා වූ ශක්‍රයාගේ සිරුරෙන් හරි අඩක් ගිලෙයි.
එය අසා රජු එහි යනු කැමැත්තේ චක්‍රරත්නය එසවීය. එය අහෙසහි නැගී සිටියේය. චතුරංගනී සේනාව සමග දෙදෙව්ලොවට මැදින් චක්‍රරත්නය බැස පරිනායක රත්නය ප්‍රමුඛ සිව්රඟ සෙනඟ සමග පොළවෙහි පිහිටියේය. රජු හුදෙකලාව තව්තිසා භවනයට ගියේය. ශක්‍රයා මහා මන්‍ධාතු ආවේයැයි අසාම ඔහුට පෙරගමන්කොට, මහරජතුමනි, සුබ ගමන්. මහරජතුමනි! අනුශාසනා කරන්න යැයි කියා නළුවන් සමග රාජ්‍යය දෙකට බෙදා එක් කොටසක් දුන්නේය. රජු තාවතිංස භවනයෙහි පා තැබූ විගසම ඔහුගේ මනුෂ්‍යාත්ම භාවය ඉවත්විය. දේවත්වයක් පහළ විය. ශක්‍රයා සමග පඬුපුල්සල අස්නෙහි හුන්නා වූ රජුට ඇසිපිය හෙළන වේලාවකින් විවිධත්වයක් පෙනෙයි. එය නොසළකා හැරිය දෙවිවරු ශක්‍රයාගේත් ඔහුගේත් වෙනසෙහි මුළාවෙත්. හෙතෙම එහි දිව්‍ය සම්පත්තිය අනුභව කරමින් යම්තාක් ශක්‍රයන් තිස්හය දෙනෙක් ඉපිද ච්‍යුතව ගියාහු ද ඒ තාක් ශක්‍රරාජ්‍යය කොට කාම වස්තූන්හි තෘප්තියක් නොලබා එයින් ච්‍යුතව තමන්ගේ උයනට වැටුනේ වායුවෙන් හා අව්වෙන් පීඩාවට පත්වූයේ මිය ගියේය.
චක්‍රරත්නය නැවත පොළවෙහි පිහිටියේ පරිනායක රත්නය රන් තහඩුවක මන්‍ධාතු රජුගේ පාවහන් යැයි ලියවා, මේ මන්ධාතු රාජ්‍යයයි රජකළේය. දිවයින් තුනෙන් ආවා වූ ජනයා නැවත ආපසු යන්නට අපොහොසත් වූවාහු පරිනායක රත්නය ළඟට පැමිණ දේවයන් වහන්ස! අපි රජුගේ ආනුභාවයෙන් පැමිණියෙමු. දැන් ආපසු යන්නට නොහැක්කෙමු. අපට වාසය කරන්නට තැනක් දෙන්නයැයි ඉල්වා සිටියහ. හෙතෙම ඔවුන්ට එක එක ජනපද දුන්නේය. එහි පූර්ව විදේහයෙන් ආවා වූ ජනයා විසින් වාසය කරන ලද ප්‍රදේශය එම පෙර නමින්ම විදේහ රට යැයි නම ලැබුවේය. අපර ගොයානයෙන් ආවා වූ මනුෂ්‍යයන් වාසය කළ ප්‍රදේශය අපරන්ත ජනපදයයි නම් ලැබීය. උතුරුකුරු දිවයිනෙන් පැමිණි මිනිසුන් වාසය කළ ප්‍රදේශය කුරු රට යයි නම් ලැබීය. බොහොමයක් ගම් නියම්ගම් ආදිය බහුවචනයෙන් ව්‍යවහාර කරත්. ඒ නිසා කියන ලදි - කුරූසු විහරති.
කම්මාස්සධම්මං නාම කුරූනං නිගමො - **කම්මාස්ස ධම්මං** යන මෙහි, කෙනෙක් ‘ධ’ කාරයට ‘ද’ කාරයෙන් අර්ථ දක්වත්. කම්මාසයාව මෙහිදී දමනය කළ නිසා කම්මාසදම්ම වී කම්මාසො යන්නෙන් කබර සහිත පා ඇති පෝරිසාදයා ගැනේ. ඔහුගේ වනාහි පාදයෙහි උලක් ඇණීමෙන් හටගත් වනය සුවවීමේදී සිතියම් කළ ලීයන් මෙන් වී සුව විය. ඒ නිසා කම්මාසපාද (කබරපාද) යැයි හැඳින්වූහ. ඔහුද ඒ අවස්ථාවේදී දමනය කරන ලද්දේ පෝරිසාද යන නමින් නිදහස් විය. කවරනම් මහා සත්ත්වයකු විසින් කවරනම් ජාතකයදී ද? මහාසුතසෝම ජාතකයේදී යැයි කෙනෙක් කියති. සමහර තෙරවරු ජයද්දිස ජාතකයේදී යැයි කියත්. එකල්හි වනාහි මහා සත්ත්වයන් විසින් කම්මාසපාදව දමනය කරන ලදි. යම්සේ කීවේද?
යම්කලෙක පංචාල රටේ අධිපති ජයද්දිස රජුගේ පුත්‍රයා වීමි. ප්‍රාණය හැර පියාව මුදවා ගත්තෙමි. මම කම්මාස ජනයාවද සතුටු කළෙමි.
ඇතැමෙක් ‘ධ’ කාරයෙන්ම අර්ථය වර්ණනා කරත්. කුරුරට වැසියන්ගේ වනාහි කුරුවතාවත්, එහි හටගත් මිශ්‍ර පැහැය. ඒ නිසා ඒ ස්ථානය කම්මාස නම් වී. මෙහි ධර්මයෙහි හටගත් නිසා කම්මාසධම්ම යැයි කියනු ලැබේ. එහි පදංචි වූ නියම්ගමටද එම නාමයම ලැබින. භූමිය යන වචනයෙන් කුමක් නිසා නොකියන ලද ද? වාසය කරන්නට ඉඩක් නොලත් බැවින්, භාග්‍යවතුන් වහන්සේට වනාහි ඒ නියම්ගමෙහි වැඩසිටින්නට ඉඩකඩ ඇති කිසිම විහාරයක් නොවීය. ඒ නියම්ගමින් බැහැරව වෙනත් ජලපහසුකම් ඇති රමණීය වූ භූමිභාගයක විශාල වනරොදක් විය. භාග්‍යවතුන් වහන්සේ ඒ ගම ගොදුරුගම කොට එහි වැඩසිටියේය. ඒ නිසා මෙසේ මෙහි අර්ථය දතයුතුයි. කුරුසු විහරති කම්මාස්සධම්මං නාම කුරුනං නිගමො. කුරුන්ගේ නියම්ගමක් වූ කම්මාස්ස ධම්මයෙහි වැඩවසයි. එය ගොදුරුගම කොට යැයි අර්ථ ගතයුතුයි.
**ආයස්මා** මේ ප්‍රියවචනයකි. මේ ගරුකළයුතු වචනයකි. **ආනන්‍දො **යනු ඒ තෙරුන්ගේ නමය. **එකමන්තං** මෙය භාව නපුංසක නිර්දේශයකි. ඉරහඳ දෙක විෂම ලෙස පරිහරණය කරත්’ යනාදියෙහි මෙනි. ඒ නිසා යම්සේ එකත්පසෙක සිටියේද එපරිද්දෙන් හිඳියි කියා මෙහි අර්ථ ගතයුතුයි. මෙය භූමි අර්ථයෙහි උපයෝග වචනයකි. **නිසීදි** යනු වාඩිවිය. පණ්ඩිතයෝ වනාහි ගරුකළයුතු තැනකට පැමිණ වාඩිවීමේ කුසලතාවයෙන් එකත්පසෙක හිඳගනිත්. මෙයද ඔවුන්ගේ අනිකකි. ඒ නිසා එකත්පසෙක හුන්නේය.
කෙසේ හිඳගතහොත් එකත්පසෙක හිඳගත්තේ යැයි කියන්නේද? වාඩිවීමේ දොස් සයක් අත්හැර ඒ කෙසේද? බොහෝ දුර, බොහෝ ළඟ, උඩ, පහත් තැන. කෙලින්ම අබියසව - බොහෝ පිටුපස යනුවෙනි.
බොහෝ දුර සිටියාහු ඉදින් කතා කරනු කැමැත්තේ නම් උස්හඬින් කථා කළයුතුයි. ඉතා ළඟින් සිටියහු ගැටීම් ඇතිවෙයි. උඩින් සිටියහු ශරීර ගන්ධයෙන් බාධා ඇතිවෙයි. උස්තැනක සිටියහු අගෞරවයක් ප්‍රකාශ කරයි. බොහෝ ළඟ සිටියහු ඉදින් දකිනු කැමැත්තේ වෙයිද ඇසින් ඇස ගැටී දැකිය යුතුයි. බොහෝ පිටුපසින් සිටියේ ඉදින් දකිනු කැමැත්තේ වෙයිද බෙල්ල දිගුකර දැකිය යුතුයි. ඒ නිසා මොහුද තුන්වරක් භාග්‍යවතුන් වහන්සේම ප්‍රදක්‍ෂිණා කර මනාව වැඳ මේ හිඳගැනීමේ දොස් හය අත්හැර දකුණු දණමඬලට ඉදිරිපස ෂට්වර්ණ බුද්ධරශ්මිය තුළට පිවිස පැහැදිලි ලාක්‍ෂා රසයක් තවරාගන්නාක් මෙන් රුවන් පටක් පොරවන්නාක් මෙන් රතුපුල් මල්මාලා වියනක් මැදට පිවිසෙන්නාක් මෙන් ධර්ම භාණ්ඩාගාරික ආයුෂ්මත් ආනන්ද තෙරුන් වහන්සේ වැඩ සිටියේය. ඒ නිසා එකත්පසෙක සිටියේයැයි කියන ලදි.
කවර වේලාවක කුමන කරුණකින් මේ ආයුෂ්මතුන් වහන්සේ භාග්‍යවතුන් වහන්සේ ළඟට පැමිණියේද? සවස් වේලාවේ ප්‍රත්‍යාකාර ප්‍රශ්නය්ක විචාරීම පිණිස ඒ දවස මේ ආයුෂ්මතුන් වහන්සේ කුල සංග්‍රහය පිණිස ගෙදොරක් ගෙදොරක් පාසා දහසක් බැඳි පියල්ලක් තබන්නාක් මෙන් කම්මාස්සධම්මයේ පිඬුසිඟා ඇවිද පිණ්ඩපාතයෙන් වැළකුනේ ශාස්තෲන් වහන්සේට වත් සපයා ශාස්තෲන් වහන්සේ ගඳකිළියට පිවිසි කල්හි බුදුන් වැඳ තමන් දවල් වසන තැනට ගොස් අතවැසි භික්‍ෂූන්ට වත් සපයා පිටත්වන කල්හි දිවා විහාරස්ථානය හැමද සම්කඩ අතුරා කලයේ ජලයෙන් අත්පා සිහිල්කොට පළඟක් බැඳ සිටියේ සෝතාපත්තිඵල සමාපත්තියට සමවැද වෙන්කළ කාල වශයෙන් සමාපත්තියෙන් නැගිට ප්‍රත්‍යාකාරය කෙරෙහි ඤාණය පිවිසවීය. හෙතෙම ‘අවිජ්ජා පච්චයා සංඛාරා’ යනාදිය මුලපටන් අගට, අගපටන් මුලට දෙකෙළවරේ සිට මැදට මැදපටන් දෙකෙළවරට පමුණුවන්නේ තුන්වරක් දොළොස්පදයක් ප්‍රත්‍යාකාරයෙන් සම්මර්ශනය කළේය. මෙසේ සම්මර්ශනය කරන්නහුට ප්‍රත්‍යාකාරය ප්‍රකට වී වැටහෙයි.
ඉක්බිති මෙසේ සිතීය. මේ ප්‍රත්‍යාකාරය සියළු බුදුවරයන් විසින් ගැඹුරුව, ගැඹුරු ආලෝකයක් යැයි කියන ලදි. ප්‍රදේශ ඤාණයක පිහිටි ශ්‍රාවකයකු වූ මා හට උසස්ව මහත් ආලෝකයක් ලෙස ප්‍රකට වී වැටහේ. මටම උස්පහත්ව වැටහේ. නැතහොත් අන් අයටත් එසේමද? ඉක්බිති ඔහුට මෙබඳු අදහසක් ඇතිවිය. දැන් මම මේ ප්‍රශ්නය ගෙන භාග්‍යවතුන් වහන්සේගෙන් අසමි. ඒකාන්තයෙන් භාග්‍යවතුන් වහන්සේ මෙය හේතුසාධක කරගෙන සම්පූර්ණ මහමෙර ඔසවන්නාක් මෙන් එක් සූත්‍රාන්ත කථාවක් කියා දක්වන්නේය. බුදුවරයන් වහන්සේලාගේ වනාහි විනය ප්‍රඥප්තිය, භුම්මන්තර, පච්චයාකාර, සමයන්තර යන මේ ස්ථාන සතර තැනට පත්ව මහත් වූ ගර්ජනා ඇතිවෙයි. මහත් වූ ඤාණය ලබයි. බුද්ධ ඤාණයේ මහත්බව පෙනෙයි. දේශනාව ගැඹුරු වෙයි. ත්‍රිලක්‍ෂණයේ ගැටුනු ශූන්‍යතාවෙන් සමන්විත
හෙතෙම ස්වභාවයෙන් එක් දවසකට සියවරක් දහස්වරක් භාග්‍යවතුන් වහන්සේ සමීපයට පැමිණෙන්නේ හේතුරහිතව, අකාරණව නොඑළඹෙයි. එදවස වනාහි මේ ප්‍රශ්නය ගෙන ප්‍රඥා නමැති කුංචනාද කරන බුද්ධ නමැති ගන්‍ධ හස්තියා ළඟට පැමිණ, බුද්ධ නමැති සිංහරාජයා ළඟට පැමිණ ඤාණ නමැති සීහනාදය අසමි. බුද්ධ නමැති උතුම් අශ්වයා වෙත පැමිණ ඤාණ නමැති පද වික්‍රමය දකින්නෙමි යි සිතා දවල් සිටි තැනින් නැගිට සම්කඩ හකුලාගෙන සවස්වේලාවේ භාග්‍යවතුන් වහන්සේ වෙතට පැමිණියෙමි. එබැවින් කියන ලදි. සවස්වේලාවේ ප්‍රත්‍යාකාර වූ ප්‍රශ්නයක් විමසීමේ ආකාරයෙන් එළඹෙන්නේ.
**යාවගම්භීරො** යනු මෙහි යාව ශබ්දය ප්‍රමාණය ඉක්මවා යාමෙහි ඉක්මගිය ප්‍රමාණය ගැඹුරුය. අතිශයින් ගැඹුරුය යන අර්ථයි. **ගම්භීරාවභාසො** යනු ගැඹුරුව සිට බබලයි. දකියි යන අර්ථයි. එකක් වනාහි නොගැඹුරුව, ගැඹුරු ආලෝකය වෙයි. කිළිටි කොළ ඇති කාලවර්ණ පැරණි ජලය මෙන්, එය වනාහි දනක් පමණ වූ නමුත් පුරුෂ ප්‍රමාණ සියයක් මෙන් පෙනෙයි. එකක් ගැඹුරු උස් වූ ආලෝකයක් වෙයි. මැණික් ගඟක පැහැදිලි ජලය මෙන්, එය වනාහි පුරුෂ ප්‍රමාණ සියයක් නමුත් දණක් පමණ මෙන් පෙනෙයි. එක් නොගැඹුරු එකක් නොගැඹුරු ආලෝකයක් දක්වයි. හැළි ආදියෙහි ජලය මෙනි. ගැඹුරු එකක් ගැඹුරු ආභාසය ඇත්තේ වෙයි. මහමෙර යට මහා සමුද්‍රයේ ජය මෙනි. මෙසේ ජලයම නම් සතරක් ලබයි. පටිච්ච සමුප්පාදයෙහි වනාහි එසේ නොවේ. මෙය වනාහි ගැඹුරුමය. ගැඹුරු ආභාසයක් ඇත. එකම නමක් ලබයි. මෙසේ සමාන වූයේ වෙයි. තවද වනාහි මට නොගැඹුරු සේ පෙනෙයි. ස්වාමීනි! මෙය ආශ්චර්යයික. අද්භූතය. මෙසේ තමාගේ පුදුමය ප්‍රකාශ කරන්නේ ප්‍රශ්නය විචාළේය. ප්‍රශ්නය අසා නිහඬව සිටියේය.
භාග්‍යවතුන් වහන්සේ ඔහුගේ වචනය අසා ආනන්ද තෙරුන් භවාග්‍රය අල්ලා ගන්නට අත් දිගු කරන්නාක් මෙන් මහමෙර සිඳ දමා මිදුලු පිටතට ගන්නට උත්සාහ කරන්නෙක් මෙන් නැවක් නැතිව මහා සමුද්‍රය තරණය කරන්නට බලාපොරොත්තු වන්නකු මෙන් මහපොළොව පෙරළා පෘථිවි ඕජස ගන්නට උත්සාහ කරන්නකු මෙන් බුදුන්ට විෂය වූ ප්‍රශ්නයක් තමාට නොගැඹුරු යයි කියයි. දැන් මොහුට මෙහි ගැඹුරු බව කියන්නෙමියි සිතා ‘මා හෙවං’ යනාදිය පැවසීය.
එහි **මාහෙවං** යන්නෙහි ‘හ’ කාරය නිපාත මාත්‍රයකි. මෙසේ නොකියවයි යන අර්ථයි. ‘මාහෙවං’ යන මේ වචනය වනාහි භාග්‍යවතුන් වහන්සේ ආයුෂ්මත් ආනන්ද තෙරුන්ට ප්‍රශංසා කරමින් ද දෝෂාරෝපණය කරමින්ද කථා කරයි.
එහි ප්‍රශංසාත්මක ලෙස ආනන්දය! නුඹ මහා ප්‍රඥා ඇත්තේය. තියුණු නුවණ ඇත්තේය. ඒ නිසා පටිච්ච සමුප්පාදය ගැඹුරු වුවත් නොගැඹුරු ලෙස පෙනෙයි. අන් අයට වනාහි මෙය නොගැඹුරු යයි නොසැළකිය යුතුය. එය ගැඹුරුමය. ගැඹුරු ආලෝකය ඇත්තේමය. එහිදී උපමා සතරක් කියත්. හයමාසයක් රසබොජුන් අනුභව කළ, යෝග්‍ය තත්ත්වයට පත් පුහුණු වූ, උත්සව සමයේ මල්ලවපොර තරගයට යන මල්ලවපොරකරුට අතරමගදී උසුලන පාෂාණයක් පෙන්වූහ. මේ කුමක්දැයි ඔහු ඇසීය. මේ උසුලන පාෂාණයකියි කීහ එය ගෙනව්යැයි කීය. එය අපට ඉසිලිය නොහැක යයි කී කල්හි තෙමේ ගොස් මෙය කොහේ දැමිය යුතුදැයි අසා අත් දෙකට පාෂාණ දෙකක් උසුලාගෙන ක්‍රීඩා පන්දු මෙන් එහි දමා ගියේය. එහිදී මල්ලවපොර ශූරයාට ඒ පාෂාණය සැහැල්ලු වුවත් අන්‍යයන්ට සැහැල්ලු නැතැයි කිවයුතුයි. සයමාසයක් මනා බොජුන් රස විඳි මල්ලවපොරකරු මෙන් කල්ප ශතසහස්‍රයක් ප්‍රාර්ථනා සහිත ආනන්ද තෙරුන් වහන්සේ, යම්සේ වනාහි බර උසුලන්නාට තමා බලසම්පන්න බැවින් උසුලන පාෂාණය සැහැල්ලු විය. මෙසේ තෙරුන්වහන්සේට මහා ප්‍රඥා බැවින් පටිච්ච සමුප්පාද ධර්මය නොගැඹුරුය. එය අන්‍යයන්ට නොගැඹුරු යයි නොකිව යුතුයි.
මහා සමුද්‍රයේද ‘කිමි’ නම් මත්ස්‍යයා යොදුන් දෙසීයකි. තිමිංගල නම් මත්ස්‍යයා යොදුන් තුන්සියයකි. තිමිපිංගල නම් මත්ස්‍යයා යොදුන් හාරසීයකි. තිමිරිපිංග නම් මත්ස්‍යයා යොදුන් පන්සියයකි. ආනන්ද - තිමින්‍ද - අජ්ඣාරොහ මහා තිමි යන මේ මත්ස්‍යයෝ යොදුන් සාරදහසකි. එහිදී තිමිරපිංගලයන් වට දක්වති. ඒ මත්ස්‍යයාගේ දකුණු කන සොලවනවිට යොදුන් පන්සියයක් ප්‍රදේශයේ ජලය සෙලවෙයි. වම් කනද නගුටද හිසද එසේමය. කන්දෙක සොළවා නගුටින් පහරදී හිස එහෙ මෙහෙ සොලවා ක්‍රීඩා කරන්නට ආරම්භ කළවිට යොදුන් සත්සියයක් ප්‍රමාණ භාජනයක දමා උදුනක් මත තබන ලද ජලය මෙන්, තුන්සියයක් යොදුන් ප්‍රමාණ පිට වසන්නටවත් නොහැකි වෙයි. ඔහු මෙසේ කියන්නේය. මේ මහා සමුද්‍රය ගැඹුරුය, ගැඹුරුය කියා කියත්. එහි මොන ගැඹුරක්ද? අපි පිට වසාගන්නට තරම්වත් ජලය නොලබමු. මෙසේ තම ශරීරය අනුව තිමිර පිංගලයාට මහා සමුද්‍රය නොගැඹුරුය. අනිත් කුඩා මත්ස්‍යයන්ට ගැඹුරුය කියා නොකිව යුතුයි. එපරිද්දෙන් ඤාණයෙන් උසස් වූ තෙරුන්ට පටිච්ච සමුප්පාදය නොගැඹුරුය. අනිත් අයටද නොගැඹුරුය කියා නොකිව යුතුයි.
ගුරුළු රාජයාද යොදුන් එකසිය පනහකි. ඔහුගේ දකුණු පියාපත යොදුන් පනහකි. එපරිද්දෙන්ම වම්පසත් වේ. පිල්කළඹ හැටයොදුනක්ද බෙල්ල තිස් යොදුනක්ද වේ. මුඛය යොදුන් නවයකි. පාද දොළොස් යොදුනකි. ඒ ගුරුළා වාතය දක්වන්නට පටන්ගත් කල්හි හත්අට සියයක් යොදුන් ප්‍රමාණවත් නොවේ. ඔහු මෙසේ කියන්නේය. මේ ආකාශය අනන්තය. අනන්තය කියා කියත්. මෙහි අනන්ත බවක් කොහිද? අපි පියාපත්වලින් නැගෙන සුළං ප්‍රහාරයකටවත් ඉඩක් නැත. එහි ගුරුළුරාජයාට ආකාශය කුඩාය. අනිත් කුඩා පක්‍ෂීන්ට කුඩාය කියා නොකිව යුතුයි. එපරිද්දෙන් ඤාණයෙන් යුක්ත තෙරුන්ට පටිච්ච සමුප්පාදය නොගැඹුරුය. අන් අයටද නොගැඹුරු යැයි නොකිවයුතුය.
රාහු අසුරේන්ද්‍රයා වනාහි පාදාන්තයේ පටන් කේසාන්තය දක්වා යොදුන් හාරදහස් පන්සියයකි. ඔහුගේ බාහු දෙක අතර යොදුන් එක්දහස් දෙසීයකි. ඝනකමින් යොදුන් හයසියයකි. අත්පා තලයන් යොදුන් තුන්සියයකි. මුඛයද එසේමය. එක එක ඇඟිලි පුරුක යොදුන් පනසකි. එසේම දෙබැම අතර නළල යොදුන් තුන්සියයකි. හිස යොදුන් නවසීයකි. මහා සමුද්‍රයට බැසගත් ඔහුට යොදුන් දහසක් පමණ තැන ගැඹුරු ජලය දණක් පමණ වෙයි. හෙතෙම මෙසේ කියන්නේය. මේ මහා සමුද්‍රය ගැඹුරුය, ගැඹුරුය කියා කියත්. එහි ගැඹුරු බවක් කොයින්ද? අපි දණහිස වැසෙන තරම්වත් ජලය නොලබමු. එහි රාහුගේ ශරීරයට මහා සමුද්‍රය පහත්ය. අනිත් අයටද පහත්යැයි නොකිව යුතුයි. එපරිද්දෙන් ඤාණයෙන් යුක්ත තෙරුන්ට පටිච්ච සමුප්පාදය පහත්ය අන් අයටද පහත්ය කියා නොකිව යුතුයි. මේ කාරණය පිළිබඳව භාග්‍යවතුන් වහන්සේ, ආනන්දය මෙසේ නොකියන්න. මෙසේ නොකියන්න’ යැයි වදාළ සේක.
තෙරුන්වහන්සේට වනාහි කාරණ සතරක් නිසා ගැඹුරු වූද පටිච්ච සමුප්පාදය නොගැඹුරු යැයි වැටහේ. කවර කරුණු සතරක්ද? පෙර පැවැති වාසනා සම්පත්තිය, ශුද්ධ ස්ථානයක වාසය සෝවාන් බවට පත්වීම හා බහුශ්‍රැත භාවයෙන් යුක්ත වීම යන සතරයි.
මෙයින් කල්ප ශතසහස්‍රයකට පෙර පදුමුත්තර නම් ශාස්තෲන් වහන්සේ ලොව පහළවිය. එතුමන්ට හංසවතී නම් නගරය විය. ආනන්ද නම් රජු පියාය. සුමේධා නම් දේවිය මවය. බෝධිසත්ත්වයෝ උත්තර කුමාරයා නම් වූහ. හෙතෙම දරුවකු උපන් දිනයේම මහාභිනිෂ්ක්‍රමණය කොට පැවිදි වී වීර්යයෙහි යෙදුනේ පිළිවෙලින් සර්වඥ බවට පත්ව ‘අනෙකජාති සංසාරං’ යනාදී උදානය පවසා දින සතක් බෝමැඩ ගතකර බිම තබන්නෙමියි පය තැබීය. ඉක්බිති මහපොළව පැලී මහත් වූ පද්මයක් පැන නැංගේය. එහි පත්‍රයක් රියන් අනූවකි. කෙසරු රියන් තිහකි. කර්ණිකාව දොළොස් රියනකි. කල නවයක් පමණ රේණු විය.
ශාස්තෲන් වහන්සේ වනාහි උසින් අටපනස් රියන් විය. උන්වහන්සේගේ බාහු දෙක අතර දහඅට රියනකි. නළල රියන් පහකි. අත්පා රියන් එකොළොසකි. උන්වහන්සේගේ රියන් එකොළොසක් වූ පාදයෙන් දොළොස් රියන් කර්ණිකාව පිරිමදිනවිට කලනවයක් පමණ රේණු නැගී පනස්අට රියනක් පමණ උසට පැන නැගී ඉසින ලද මනෝසීල කුඩු මෙන් පැතිරුණේය. ඒ හේතුවෙන්ම භාග්‍යවතුන් වහන්සේ පදුමුත්තර යැයි හැඳින්වූහ. උන්වහන්සේට දෙවල, සුජාත යැයි අගසව් දෙනමක් වූහ. අමිතා අසමා යැයි අග්‍ර ශ්‍රාවිකාවෝ දෙදෙනෙක් වූහ. උපස්ථායක සුමන නම් විය. පදුමුත්තර භාග්‍යවතුන් වහන්සේ පියාට සංග්‍රහ කරන්නේ භික්‍ෂූන් දහසක් පිරිවරා හංසවතී රාජධානියෙහි වසති.
[missing trans] නම් විය. ඔහුට රජතුමා හංසවතියේ සිට යොදුන් දෙදහසක ප්‍රමාණයේ ගම්වරයක් දුන්නේය. හෙතෙම වරින්වර අවුත් පියාවත් ශාස්තෲන් වහන්සේවත් දකියි. ඉක්බිති එක්දිනක් ප්‍රත්‍යන්තයක ජනයා කිපුනේය කියා රජුට දැන්වීය. රජු කුමක් නිසා මා විසින් ඔබව එහි යොදවන ලදදැයි නැවතත් දන්වා යැවීය. ඔහු සොරුන් යටත්කොට, දේවයන් වහන්ස! ජනපදය සංසිඳුනේ යැයි රජුට දන්වා යැවීය. රජු සතුටුව, වහා මගේ පුත්‍රයා එනු ලැබේවායි කීය. ඔහුට දහසක් පමණ අමාත්‍යවරු සිටිති. හෙතෙම ඔවුන් සමග අතරමගදී සාකච්ඡා කළේය. මාගේ පියා සතුටුවූයේ වෙයි. ඉදින් මට වරයක් දෙන්නේ නම් කුමක් ලබාගන්නෙම්ද? ඉක්බිති ඇතැමෙක් ඇතෙකු ලබාගන්න යැයි කීහ. ඇතැමෙක් අශ්වයකු ගන්න, ජනපදයක් ගන්න, සප්තරත්නයන් ගන්න යැයි යනාදී ලෙස කීහ. සමහරු ඔබවහන්සේ මහා ධනවන්තයකුගේ පුත්‍රයෙකි. ඔබට ධනය හිඟ නැත. ලැබුවත් ඒ සියල්ල දමා යායුතුයි. එකම පින රැගෙන යා යුතුයි. ඒ නිසා රජතුමා වර දෙන කල්හි තුන්මාසයක් පදුමුත්තර බුදුන්ට උපස්ථාන කිරීමට වරයක් ඉල්ලා ගන්න යැයි කීහ. හෙතෙම නුඹලා වනාහි මාගේ කල්‍යාණ මිත්‍රයෝය. මට එබඳු සිතක් නැත. නුඹලා විසින් ඒ සිත ඇතිකරන ලදි. එසේ කරන්නෙමියි ගොස් පියාට වැඳ පියා විසින් වැළඳ ගන්නා ලද්දේ හිස සිඹ පුත්‍රය, මම ඔබට වරයක් දෙමියි කියන ලද්දේ, මහරජතුමනි! මම තුන්මාසයක් භාග්‍යවතුන් වහන්සේට සිව්පසයෙන් උපස්ථාන කර ජීවිතය සඵල කරගන්නට මට මේ වරය දෙන්න යැයි කීය. දරුව, එය කළ නොහැක. වෙන වරයක් ඉල්වන්නැයි කීය. ක්‍ෂත්‍රියයන්ගේ වනාහි වචන දෙකක් නැත. එබැවින් මෙයම දෙන්න. මට වෙන එකකින් වැඩෙක් නැත. දරුව, බුදුවරයන්ගේ සිත වටහාගන්නට අපහසුය. ඉදින් භාග්‍යවතුන් වහන්සේ කැමැති නොවන්නේ නම් මා දුන් දෙයට කුමක් වන්නේද? දේවයන් වහන්ස! එසේය. මම භාග්‍යවතුන් වහන්සේගේ සිත දැනගන්නෙමියි විහාරයට ගියේය.
ඒ අවස්ථාවේ භාග්‍යවතුන් වහන්සේ දන් වළඳා අවසන් කර ගන්ධකුටියට වැඩියේ වන. ඔහු මිදුලෙහි රැස්ව සිටි භික්‍ෂූන් සමීපයට ගියේය. ඔව්හු ඔහුට මෙසේ කීහ. රාපුත්‍රය! කුමක් නිසා පැමිණියෙහිද? භාග්‍යවතුන් වහන්සේව හමුවන්නටය. මට උන්වහන්සේව මුණගස්වන්න. රාජපුත්‍රය! අපි සිතන සිතන වේලාවට ශාස්තෲන් වහන්සේව දකින්නට නොහැක්කෙමු. ස්වාමීනි! කවරෙක් එසේ ලබයිද? රාජපුත්‍රය! සුමන නම් තෙරුන් වහන්සේය. ස්වාමීනි! උන්වහන්සේ කොහිදැයි තෙරුන්වහන්සේ හිඳිනා තැන් විමසා ගොස් වැඳ ස්වාමීනි! අපි භාග්‍යවතුන් වහන්සේව දකින්නට කැමැත්තෙමු. අපට මුණගස්වන්න යැයි කීය. තෙරුන්වහන්සේ එවිට එන්න රාජපුත්‍රය! යැයි ඔහුත් සමග ගොස් ඔහුව ගඳකිළි පිරිවෙණෙහි තබා ගඳකිළියට නැංගේය. ඉක්බිති භාග්‍යවතුන් වහන්සේ, සුමන! කුමක් නිසා පැමිණියේදැයි ඇසීය. ස්වාමීනි! රාජපුත්‍රයෙක් භාග්‍යවතුන් වහන්සේ දැකීමට පැමිණ සිටීයැයි පැවසීය. එසේනම් භික්‍ෂුව ආසනයක් පනවන්නැයි කියා තෙරුන් වහන්සේ ආසනයක් සූදානම් කළේය. භාග්‍යවතුන් වහන්සේ පනවන ලද අසුනෙහි වැඩසිටි සේක. රාජපුත්‍රයා බුදුන් වැඳ පිළිසඳර කථා කළේය. රාජපුත්‍රයා කවර වේලාවක පැමිණියේදැයි ඇසූවිට ස්වාමීනි! ඔබවහන්සේ ගඳකිළියට පිවිසි අවස්ථාවේ යැයි පැවසීය. සිතු සිතු වේලාවට භාග්‍යවතුන් වහන්සේ දකින්නට අපට නොහැක යයි භික්‍ෂූහු මා තෙරුන් වහන්සේ සමීපයට යැවූහ. තෙරුන් වහන්සේ වනාහි එක වචනයෙන්ම මුණගැස්වීය. ස්වාමීනි! ඔබවහන්සේගේ ශාසනයෙහි මේ භික්‍ෂූන් වහන්සේ අතිශයින් විශ්වසනීයයි සිතමි. එසේය රාජකුමාරයෙනි. මේ භික්‍ෂුව මාගේ ශාසනයේ අතිශයින් විශ්වසනීය කෙනෙකි. ස්වාමීනි! මම මේ තෙරුන් මෙන් බුද්ධ ශාසනයෙහි විශ්වාසනීය කෙනෙක් වනු කැමැත්තෙමි. තුන් මාසයක් මාගේ වස් ආරාධනය පිළිගන්නා සේක්වායි කීය. භාග්‍යවතුන් වහන්සේ එහි යාමෙන් යම්කිසි ප්‍රයෝජනයක් ඇත්දැයි බලා ඇත යැයි සිතා, රාජකුමාරය! තථාගතයන් වහන්සේලා වනාහි ශූන්‍යාගාරයේ නතරවනු කැමැති වෙත් යැයි කීය. කුමාරයා, භාග්‍යවතුන් වහන්සේව හඳුනා ගත්තෙමි. සුගතයන් වහන්සේව දැනගත්තෙමි යි කියා ස්වාමීනි! මම පළමුවෙන්ම ගොස් විහාරයක් කරමි. මා විසින් යවන ලද සියක් දහසක් භික්‍ෂූන් සමග වඩින්න යැයි ප්‍රතිඥා ලබාගෙන පියා සමීපයට ගොස් දේවයන් වහන්ස! භාග්‍යවතුන් වහන්සේ විසින් පොරොන්දුවක් දෙන ලදි. මා විසින් දැන්වූ කල්හි භාග්‍යවතුන් වහන්සේව එවන්න යැයි පියාට වැඳ නික්ම යොදුනක් පාසා විහාර කරවන්නේ යොදුන් දෙදහසක් මග ගොස් තමන්ගේ නගරයෙහි විහාරයක් සාදන්නට තැනක් සොයන්නේ ‘සෝභ’ නම් කෙළෙඹියාගේ උයන දැක ලක්‍ෂයක් දී මිළට ගෙන ලක්‍ෂයක් වියදම් කර විහාරයක් කරවීය. එහි භාග්‍යවතුන් වහන්සේට ගඳකිළියක්ද සෙසු භික්‍ෂූන්ට ද රාත්‍රී ස්ථාන හා දිවා ස්ථාන සඳහා වෙන වෙනම කුටි සාදවා පවුරුවලින් වටකර දොරටුද නිමකර පියාට දන්වා යැවීය. මාගේ කටයුතු නිමාවී ඇත. ශාස්තෲන් වහන්සේව එවන්න.
රජු භාග්‍යවතුන් වහන්සේව වළඳවා, භාග්‍යවතුන් වහන්ස! සුමන කුමාරයාගේ කටයුතු නිමාවී ඇත. ඔබවහන්සේගේ වැඩමවීම බලාපොරොත්තුව සිටී යැයි කීය. භාග්‍යවතුන් වහන්සේ ලක්‍ෂයක් භික්‍ෂූන් පිරිවරා යොදුනෙන් යොදන ඒ ඒ විහාරයන්හි නතරවෙමින් වැඩිසේක. කුමාරයා ශාස්තෲන් වහන්සේ වඩින්නේ යැයි අසා යොදුනක් දුර පෙරගමන් කොට ගඳමල් ආදියෙන් පුදමින් විහාරයට වැඩමවාගෙන ගොස්
මා විසින් ලක්‍ෂයකට මිළදී ගන්නා ලද ලක්‍ෂයක් වියදම් කර නිර්මාණය කරන ලද සොභන නම් වූ උද්‍යානය මහා මුනීන්ද්‍රයන් වහන්ස! පිළිගනු සේක්වා.
කියා විහාරය පූජා කළේය. හෙතෙම වස්වසනා දිනයෙහි දන් දී තමන්ගේ දරුවන් හා භාර්යාවන් ද ඇමැතිවරුන් ද කැඳවා මෙසේ කීය. මේ ශාස්තෲන් වහන්සේ දුරක සිට අප ළඟට වැඩි සේක. බුදුවරයන් වහන්සේලා වනාහි ධර්මගරුක වෙත්. ආමිසය ගරු නොකරත්. ඒ නිසා මම මේ තුන්මාසය සළු දෙකක් හැඳපොරවා දසසිල් සමාදන් වී මෙහිම වාසය කරන්නෙමි. නුඹලා රහතන් වහන්සේලා ලක්‍ෂයකට මේ ආකාරයෙන්ම තුන්මසක් දන්දෙව්.
හෙතෙම සුමන තෙරුන්ට වාසය කරන සමීපයේම නතරවී සිට තෙරුන් වහන්සේ යම් වතක් භාග්‍යවතුන් වහන්සේට කරයිද ඒ සියල්ල දැක මේ ස්ථානයේ වැඩසිටින එකම විශ්වාස කටයුතු පුද්ගලයා මේ තෙරුන් වහන්සේය. මුන්වහන්සේගේ තනතුරම ප්‍රාර්ථනා කළයුතුයැයි සිතා වෙන් වෙන් වශයෙන් පවාරණය පිණිස ගමට පිවිස සත්දිනක් මහදන් දී සත්වන දිනයෙහි ලක්‍ෂයක් භික්‍ෂූන් වහන්සේලාගේ පාදමූලයෙහි තුන්සිවුර තබා භාග්‍යවතුන් වහන්සේට නමස්කාර කොට ස්වාමීනි! මාර්ගයෙහි යොදුනෙන් යොදුන විහාර කරවීමේ පටන් යම් පිනක් මා විසින් කරන ලද ද එය ශක්‍ර සම්පත්තිය, මාර සම්පත්තිය, බ්‍රහ්ම සම්පත්තිය පතා කරන ලද්දේ නොවෙයි. බුදුරජාණන් වහන්සේගේ උපස්ථායක තනතුර ප්‍රාර්ථනා කරගෙන කරන ලදි. ඒ නිසා මම ද සුමන තෙරුන් වහන්සේ මෙන් බුදුරජාණන් වහන්සේගේ උපස්ථායකයා වන්නෙමියි පසඟ පිහිටුවා වැන්දේය.
භාග්‍යවතුන් වහන්සේ වනාහි කුලපුත්‍රයාගේ පැතුම ඉතා ප්‍රබල වූවකි. එය ඉටුවන්නේ ද නැද්ද කියා බලන්නේ අනාගතයේ මෙයින් කල්ප ලක්‍ෂයක් ගිය තැන ගෞතම නම් වූ බුදුවරයන් වහන්සේ නමක් පහළ වන්නේය. උන්වහන්සේගේ උපස්ථායකයා වන්නේ යැයි දැනගෙන
ඔබගේ සියළු සිතුම් පැතුම් ඉටුවේවා. සියළු බලාපොරොත්තු පසළොස්වකදා චන්ද්‍රයා මෙන් පරිපූර්ණත්වයට පත්වේවා.
කුමාරයා එය අසා බුදුවරු නම් කථා දෙකක් නැති ඇත්තෝ යැයි පසුවදාම ඒ භාග්‍යවතුන් වහන්සේගේ පාසිවුරු ගෙන පසුපසින් යන්නාක් මෙන් විය. හෙතෙම එම බුද්ධෝත්පාදයේදී වර්ෂ ලක්‍ෂයක් දන් දී සුරලොව ඉපිද කාශ්‍යප බුදුන්ගේ කාලයේද පිඬුසිඟා වඩින තෙරනමකගේ පාත්‍රය තබාගැනීම පිණිස උතුරුසළුව පූජා කළේය. නැවත ස්වර්ගයෙහි ඉපිද එයින් චුතව බරණැස් රජුව පසේබුදුවරයන් වහන්සේලා අටනමකට පන්සල් කරවා දී මාණික්‍යමය ආධාරකයන් පිහිටුවා සිව්පසයෙන් වර්ෂ ලක්‍ෂයක් උපස්ථාන කළේය. මේ ප්‍රකට තැන්ය.
කල්ප ලක්‍ෂයක් දන් දෙන්නේ අපගේ බෝධිසත්ත්වයන් සමග තුසිත දෙව්ලොව ඉපිද එයින් ච්‍යුතව අමිතෝදන ශාක්‍යයාගේ ගෙයි පිළිසිඳ ගෙන පිළිවෙලින් කරන ලද අබිනික්මන් ඇත්තේ බුද්ධත්වයට පත්ව පළමුවෙන් කපිලවස්තු නගරයට වැඩමවා භාග්‍යවතුන් වහන්සේ එතනින් නික්ම යනකල්හි භාග්‍යවතුන් වහන්සේගේ පිරිවර පිණිස රාජකුමාරවරුන් පැවිදිවන කල්හි භද්දිය ආදීන් සමග නික්ම භාග්‍යවතුන් වහන්සේ ළඟ පැවිදිව නොබෝ කලකින්ම ආයුෂ්මත් මන්තානිපුත්ත පුණ්ණ තෙරුන්ගෙන් බණ අසා සෝවාන් පෙළෙහි පිහිටියේය. මේ පරිද්දෙන් මේ තෙරුන්වහන්සේ පෙර වාසනා සම්පත්තිය ඇත්තේ වෙයි. මේ පෙර වාසනා මහිමය නිසා ගැඹුරු වූද පටිච්ච සමුත්පාද ධර්මය මුන්වහන්සේට නොගැඹුරු ලෙස වැටහිණ.
තිත්‍ථවාසො යනු නැවත නැවතත් ගුරුවරුන් ළඟ ඉගෙනීම, සවන්දීම, විචාරීම, ධාරණය යන මේවා අදහස් කෙරේ. එය තෙරුන්වහන්සේට වනාහි අතිශයින් පිරිසිදුය. ඒ නිසා මේ තෙරුන්වහන්සේට ගැඹුරු වූ ද පටිච්චසමුප්පාද ධර්මය නොගැඹුරු ලෙස වැටහෙයි.
සෝවාන් වූවන්ට වනාහි ප්‍රත්‍යාකාරය නොගැඹුරු ලෙස වැටහේ. මේ තෙරුන් වහන්සේද සෝවාන් කෙනෙක් බහුශ්‍රැතයන්ට වනාහි රියන් සතරක් වූ කාමරයක පහනක් දැල්වෙන විට ඇඳ පුටු මෙන් නාමරූප පරිච්ඡේදය පැහැදිලිව පෙනෙයි. මේ තෙරුන් වහන්සේ ද බහුශ්‍රැතයන් අතර අගතැන්පත් කෙනෙකි. බහුශ්‍රැත බව නිසා මොහුට ගැඹුරු වූ ප්‍රත්‍ය පිළිවෙල නොගැඹුරු ලෙස වැටහේ.
එහි අර්ථයෙහි ගැඹුරු බව නිසාත් ධර්මයේ ගැඹුරු බව නිසාත් දේශනාවේ ගැඹුරු බව නිසාත්, අවබෝධයේ ගැඹුරු බව නිසාත් යන සිව් ආකාරයෙන් පටිච්ච සමුප්පාද ධර්මය ගැඹුරුය.
එහි ජාති මරණ දෙකෙහි ජාති ප්‍රත්‍ය නිසා හටගත් යන අර්ථය ගැඹුරුය. -පෙ- සංස්කාරවල අවිජ්ජාව නිසා හටගත්තේය. අර්ථය ගැඹුරුය යන මේ අර්ථයෙහි ගැඹුරු බවයි.
අවිජ්ජාව සංස්කාරයන්ට ප්‍රත්‍ය වේ යන [missing trans] අර්ථය ගැඹුරුය.
කිසියම් සූත්‍රයක පටිච්ච සමුප්පාදය අනුලෝම වශයෙන් දේශනා කරයි. සමහර තැනක ප්‍රතිලෝම ලෙස තවත් තැනක අනුලෝම ප්‍රතිලෝම වශයෙන්. කිසියම් තැනක මැදසිට, අනුලෝම වශයෙන්, ප්‍රතිලෝම වශයෙන් අනුලෝම පටිලෝම ලෙස, කිසි තැනක ත්‍රිසන්ධි චතුසංඛෙප ලෙස, තවත් තැනක ද්විසන්ධි සංක්‍ෂේප ලෙස කිසියම් තැනක එකසන්ධි ද්විසංඛෙප ලෙස යන මේ ක්‍රමයෙන් දේශනා ගම්භීරතාවයයි.
අවිජ්ජාව නිසා නොදැනීම, නොදැකීම, සත්‍ය අවබෝධ නොවීම යන ලෙස අර්ථ වශයෙන් ගැඹුරුය. සංස්කාරයන්ගේ සම්පාදනය, රැස්කිරීම, හටගැනීම යන ලෙස නිදාන (හේතු) අර්ථයි. විඤ්ඤාණයේ ශූන්‍ය බව, අව්‍යාපාර, අසංඛත බව යන්න ප්‍රතිසන්ධිය ඇතිවීමේ අර්ථයි. නාමරූපයන්ගේ එකුප්පාද, බෙදා වෙන්කිරීම නම් වූ විනිබ්භොග, අවිනිබ්භොග, අරුප්පන (වෙනස් නොවීම) අර්ථයි. ෂඩායතනයන්ගේ අධිපති, ලෝකද්වාර ඛෙත්තවිසයී භාව අර්ථයයි. ස්පර්ශයේ, ස්පර්ශ වීම, ගැටීම, එක්වීම, රැස්වීමේ අර්ථයි. වේදනාවන්ගේ අරමුණ, රස විඳීම, සැප දුක මධ්‍යස්ථ බව නිජ්ජිවි අවබෝධ අර්ථයි. තණ්හාවගේ සතුටුවීම, බලවත් ඇල්ම, එක්තැන්වීම, තෘෂ්ණා නදිය, තෘෂ්ණා සමුද්‍රය පිරවීමට අපහසු බව යන අර්ථයි. උපාදානයාගේ දැඩි ලෙස ගැනීම, ඇලීම, ස්පර්ශ කිරීම (පරාමාස) ඉවත් කිරීමට අපහසු යන අර්ථයි. භවයාගේ රැස්කිරීම, සකස්කිරීම, යෝනි, ගති, ඨිති, වාස යන මේවායේ හෙළීම යන අර්ථයි. ජාතියේ, ජාති, සජාති පිහිටීම, උපත පහළවීම යන අර්ථයි. ජරාමරණයාගේ ක්‍ෂයවීම, වැයවීම, භේදවීම, වෙනසට පත්වීම යන අර්ථ ගම්භීරතාවය ඇත. මෙසේ යම් යම් අවිද්‍යා ආදීන්ගේ ස්වභාවය යම් ප්‍රතිවේදයකින් අවිජ්ජා ආදී ධර්මයන් ස්වකීය ලක්‍ෂණයන්ගෙන් අවබෝධ වූයේ වේද එය ගම්භීරය කියා. මේ ප්‍රතිවේධ ගම්භීරතාවයයි.
ඒ සියල්ලම තෙරුන්ට සරල ලෙස වැටහිණ. ඒ නිසා භාග්‍යවතුන් වහන්සේ ආයුෂ්මත් ආනන්ද තෙරුන්ව වළක්වමින් **මාහෙවං** ආදිය වදාළහ. මේ වනාහි මෙහි බලාපොරොත්තුවයි. ආනන්දය! නුඹ මහා ප්‍රාඥයෙකි. තියුණු නුවණ ඇත්තෙකි. ඒ නිසා නුඹට ගැඹුරු වූ පටිච්චසමුප්පාද ධර්මය නොගැඹුරු ලෙස පෙනෙයි. එබැවින් මෙය මටම නොගැඹුරු ලෙස පෙනෙයි. නැතහොත් අන් අයටත් එසේම යැයි මෙසේ නොකියන්න කියා
යමක් කියන ලද ද එය දෝෂාරෝපණයක්ය. එහි අදහස මෙසේය. ආනන්දය, යම්සේ වනාහි ගැඹුරු දෙය නොගැඹුරු ලෙස පෙනේ යයි නොකියන්න. ඉදින් වනාහි ඔබට මේ ගැඹුරු දෙය නොගැඹුරු ලෙස පෙනෙයිද? කුමක් නිසාද? නුඹ තමාගේ ස්වභාවය අනුව සෝවාන් වූයේ නොවේ. මා දුන් න්‍යාය මාර්ගයේ සිට සෝවාන් මාර්ගය අවබෝධ කරගත්තෙහිය. ආනන්දය! මේ නිර්වාණයම ගැඹුරුය. ප්‍රත්‍යාකාරය (පටිච්ච සමුප්පාද) වනාහි බවට නොගැඹුරු එකක් විය. ඉක්බිති කුමක් නිසා ඕලාරික වූ කාමරාග සංයෝජනයත්, පටිඝ සංයෝජනයත් (ව්‍යාපාද) ඕලාරික වූ කාමරාගයත්, පටිඝයත් යන කෙලෙස් සතර නසා සකෘදාගාමී ඵලය අවබෝධකර නොගන්නෙහිද? ඒ අනුසහගත වූ කෙලෙස් සතර මුලිනුදුරා දමා අනාගාමී ඵලය අවබෝධකර නොගන්නෙහිද? රූපරාග ආදී වූ සංයෝජන පස මානයත්, භවරාගයත් අවිජ්ජාවත් යනමේ කෙළෙස් අට මුලිනුපුටා දමා රහත්බව අවබෝධ කර නොගන්නෙහිද?
කුමක් නිසා කල්ප ලක්‍ෂයකට අධික ඒකාසංඛ්‍ය කල්පයක් පුරණ ලද පාරමිතාවන් ඇති සැරියුත් මුගලන් දෙනම මෙන් ශ්‍රාවක පාරමී ඤාණය අවබෝධ කර නොගන්නෙහිද? ඉදින් ඔබට මේ සියල්ල සරල ලෙස වැටහේ නම් කුමක් නිසා සාරාසංඛ්‍ය කල්ප ලක්‍ෂයක් හෝ අටක් හෝ සොළසක් අසංඛ්‍ය කල්පයක් පාරමිතා පුරන සම්මා සම්බුදුවරයන් වහන්සේලා මෙන් සර්වඥතාඥානය අවබෝධ කර නොගන්නෙහිද? කුමක් නිසා මේ විශේෂ අධිගමයන්ගෙන් වියුක්ත වන්නේද බලන්න. ඤාණයේ කොටසක පමණක් පිහිටි ශ්‍රාවකයකු වන ඔබ වරදකරුවෙකි. කුමක් නිසාද? අතිශයින් ගැඹුරු වූ ප්‍රත්‍යාකාරය (පටිච්ච සමුප්පාදය) මට ඉතා සරල ලෙස වැටහේයැයි කියන්නෙහිය. ඒ ඔබගේ වචනය බුදුවරයන් වහන්සේලාගේ වචනයට විරුද්ධ වූවකි. එබඳු වූ භික්‍ෂුවක විසින් බුදුවරයන්ගේ කථාවට විරුද්ධව කථා කළයුතුයැයි සිතීම සුදුසුද?
ආනන්දය! මේ ප්‍රත්‍යාකාරය වටහාගන්නට උත්සාහ කරන වටකල්ප ලක්‍ෂයක් අධිකකොට ඇති සිව් අසංඛ්‍යයක් කල් ගතවිය. මේ ප්‍රත්‍යාකාරය වටහාගැනීම පිණිස නුදුන් දානයක් නම් නැත. නොපිරූ පාරමිතාවක් නැත. ප්‍රත්‍යාකාරය අවබෝධකර ගන්නෙමියි උත්සාහයක් නැති බව මාරබලය පරාජය කරද්දී මේ මහපොළව අඟල් දෙකක්වත් සෙලවූයේ නැත. එසේම ප්‍රථම යාමයේදී පෙරවිසූ කඳපිළිවෙල මධ්‍යම යාමයේදී දිවැස, පිරිසිදු කරන්නා වූ, පශ්චිම යාමයෙහි එසේම ඉතා අළුයම අවිජ්ජා සංඛාර පිළිබඳ නව ආකාරයකින් ප්‍රත්‍ය වන්නේ යැයි දුටු විගසම දස සහශ්‍රී ලෝකධාතුව යකඩයකින් පහරදෙන ලද ලෝහ තැටියක් මෙන් සියවරක් හඬ නඟමින් වාතයෙන් පහරලත් නෙලුම් පත්‍රයක දියබිඳුවක් මෙන් කම්පා විය. ආනන්දය! එපරිද්දෙන් මේ පටිච්ච සමුප්පාද ධර්මය ගැඹුරු ආලෝකයක් ඇත්තේය. ආනන්දය, මේ ධර්මය අවබෝධ නොවීමෙන් -පෙ- ඉක්මවා නොයයි.
**එතස්ස ධම්මස්ස** මේ ප්‍රත්‍යාකාර ධර්මයට **අනනුබොධා** යනු හඳුනාගැනීම හා වටහාගැනීම වශයෙන් අවබෝධකර නොගැනීම. **අප්පටිවෙධා** යනු තීරණ පහාන පරිඤ්ඤා වශයෙන් අවබෝධ නොකිරීම. **තන්තාකුලකජාතා** යනු නූලක් මෙන් අවුල් වූ යම්සේ වනාහි ඉවත දමන ලද මීයන් කැපූ පේෂකාර්මිකයන්ගේ නූල් ඒ ඒ තැන අවුල්ය. මේ අගය. මේ මුලය කියා අගින් අගට හෝ මුලින් මුලට හෝ ගැලපීම දුෂ්කරය. මෙපරිද්දෙන් සත්ත්වයෝ මේ ප්‍රත්‍යාකාරයෙහි පැකුළුනාහු අවුල්වියවුල් බවට පත්වූවෝ වෙත්. ඒ ප්‍රත්‍යාකාරය සෘජු කිරීමට අසමත් වෙති. ඒ නූල වෙන වෙනම පුරුෂයන්ගේ ක්‍රියාකාරකම්වලින් සෘජු කිරීමට පුළුවන. බෝධිසත්ත්වයන්ගේ දෙදෙනෙක් හැර අනික් සත්ත්වයන් තම තමන්ගේ ධර්මතාවයන්ගෙන් ප්‍රත්‍යාකාරය සෘජු කිරීමට සමර්ථ වන්නේ නැත. යම්සේ වනාහි අවුල් වූ නූලට කැඳ දමා බුරුසුවකින් පිරිමැද්ද නමුත් තැන් තැන්වල ගුලි ගැසී, ගැටගැසී ඇත. එසේම මේ සත්ත්වයෝ ප්‍රත්‍යයන්හි පැකිළී ප්‍රත්‍යයන් සෘජු කිරීමට නොහැක්කාහු දෙසැට මිථ්‍යාදෘෂ්ටි වශයෙන් ගුලිගැසී සිටිත්. ගැටගැසුනාහු යම්කිසි දෘෂ්ටියකින් යුක්ත වූවාහු වෙත්. සියල්ලෝම ප්‍රත්‍යාකාරය සෘජු කිරීමට සමර්ථයෝ නොවෙත්.
**ගුළාගණ්ඨිකජාතා** යනු පේෂ කාර්මිකයන්ගේ කැඳ පෙවූ නූල් කුලා නම් කිරිල්ලිය. ඇගේ කැදැල්ල යයි සමහරු කියති. යම්සේ වනාහි ඒ දෙකම අවුල් සහිතයි. අගින් අගට මුලින් මුලට එකතු කරන්නට අපහසුය යනුවෙන් පෙර පරිද්දෙන්ම යොදාගත යුතුයි.
**මුජබ්බජභූතා** තණකොළ වර්ගයක්, එබඳු වූ බුබුස් තණ මෙන්, ඒ ආකාර වූ ඒ තණකොළ ඒවා තළා කරන ලද නූග දිරාගිය කල්හි යම්තැනක වැටී තිබුණු එය ගෙන ඒ තණකොළවල මේ අගය. මේ මුලය. අගින් අග හෝ මුලින් මුල හෝ ගලපන්නට අපහසුය. එයද වෙනවෙනම පුරුෂ කාර්යයෙහිලා සෘජු කරන්නට හැකිවිය හැක. බෝධිසත්ත්වයන් දෙදෙනෙක් හැර අන් සත්ත්වයෝ තමන්ගේ ස්වභාවයෙන් ප්‍රත්‍යාකාරය. සෘජු කරන්නට සමත් නොවෙත්. එපරිද්දෙන් මේ ප්‍රජාව ප්‍රත්‍යාකාරය සෘජු කරන්නට නොහැක්කාහු දෘෂ්ටිගත වීමෙන් ගැට සහිත වී අපායට, දුගතියට, විපත්තිකර සංසාරය නොඉක්මවයි.
එහි අපායො යනු නරකය, තිරිසන් යෝනිය, ප්‍රේත විෂය හා අසුරකායයි. මේ සියල්ලෝම වර්ධන සංඛ්‍යාත අයක් නොමැතිවීමෙන් අපාය යැයි කියත්. එසේම දුක්ඛයාගේ ගති ස්වභාවයෙන් දුග්ගති සැප සමූහයෙන් වැටෙන්නේ නුයි විනිපාත නම් වේ. අනික වනාහි -
ස්කන්ධයන්ගේ පිළිවෙල ධාතු ආයතන යන මේවා එකට බැඳී පවතින්නේ සංසාරයයි කියනු ලැබේ.
ඒ සියල්ලම නොඉක්මවයි. ඉක්බිති ච්‍යුතියෙන් ප්‍රතිසන්ධියත්, ප්‍රතිසන්ධියෙන් ච්‍යුතියත් යන ලෙස නැවත නැවතත් ච්‍යුති ප්‍රතිසන්ධි ගැනීම් ලබන්නාහු තුන් භවයෙහි යෝනි සතරෙහි, පස් ගතිවල, විඤ්ඤාණඨිති සතෙහි, නව සත්තාවාසවල මහා සමුද්‍රයෙහි වාතයෙන් පහර වැදුනු නැවක් මෙන් යන්ත්‍රයක යොදන ලද ගොනකු මෙන් ද පරිභ්‍රමණය වන්නේය. මෙසේ මේ සියල්ල භාග්‍යවතුන් වහන්සේ ආයුෂ්මත් ආනන්ද තෙරුන්ට නින්දා කරමින් පැවසීයයි දතයුතුයි.
දැන් යම්හෙයකින් මේ සූත්‍රය ‘ගම්භීරොචායං ආනන්‍ද පටිච්චසමුප්පාදො’ ආනන්දය, මේ පටිච්ච සමුප්පාදය ගැඹුරුය කියාද ‘තන්තාකුලකණතා’ නූල්වලින් අවුල් වූ යන මේ පද දෙකෙහිම බැඳීමක් ඇත. ඒ නිසා ආනන්දය, මේ පටිච්චසමුප්පාදය ගැඹුරුය යන මේ ගැලපීමෙන් ප්‍රත්‍යාකාරයේ ගැඹුරු බව දේශනා කිරීම පිණිස අරඹමින් ‘අත්‍ථි ඉදප්පච්චයා ජරාමරණං මේ ප්‍රත්‍ය හේතුවෙන් ජරාමරණ ඇතිවේ. ආදිය පැවසීය. එහි අර්ථය මෙයයි. මේ ජරාමරණවලට හේතුව ඉදප්පච්චය ඒ හේතුවෙන් ජරාමරණ ඇතිවේ. ජරාමරණවලට හේතුවක් තිබේද? යම් හේතුවකින් ජරාමරණ සිදුවන්නේද? ආනන්දය! පණ්ඩිත පුද්ගලයකු විසින් මෙසේ විචාරණ ලද කල්හි, ඒ ජීවිතය, ඒ ශරීරයැයි කී කල්හි ප්‍රශ්නය තැබිය යුතු බැවින් නිහඬවිය යුතුයි. මෙය තථාගතයන් වහන්සේ විසින් පහදා දෙන ලද්දේයැයි කිවයුතුයි. මෙසේ පිළිනොපැද යම්සේ චක්ඛු ශාස්වත අශාස්වතද කී කල්හි ස්ථිරවම අශාස්වතයැයි කිවයුතුයි. ඒකාන්ත වශයෙන් කිවයුතු වචනයක් ඇත. නැවත කුමන හේතුවක් නිසා ජරාමරණ ඇතිවේද, යමකින් ජරාමරණ වන්නේද? ඒ ප්‍රත්‍යය කුමක්ද කියා කී කල්හි ජාතිය හේතුවෙන් ජරාමරණ වන්නේ යැයි කිවයුතුයි. මෙසේ කිවයුතු වන්නේය යන අර්ථයි. සියලු පදයන්හි මේ ක්‍රමයයි.
**නාමරූපපච්චයා ඵස්සො** මෙය වනාහි, යම්හෙයකින් ෂට් ආයතන හේතුවෙන් යැයි කී කල්හි චක්ඛු සම්පර්ශන ආදී විපාක ස්පර්ශ සයම ගණන් ගැනේ. මෙහිද ෂඩායතන හේතුවෙන් මේ පදයෙන් ගන්නා ලදි. නොගන්නා ලද ප්‍රත්‍ය උප්පන්න වශයෙන් ද, ස්පර්ශයාගේද ෂඩායතනවලින් ඉතිරි වෙනත් විශේෂ ප්‍රත්‍යයක් දක්වනු කැමැත්තේ ඒ නිසා කියන ලදැයි දතයුතුයි. මේ ක්‍රමයෙන් භාග්‍යවතුන් වහන්සේ විසින් කුමක් දේශනා කරන ලදද? ප්‍රත්‍යයන්ගේ හේතුව කියන ලදි. මේ සූත්‍රය වනාහි ප්‍රත්‍යයන් ගැටළු රහිත අවුල් නැතිකොට ප්‍රකාශකරන ලද බැවින් මහානිදාන යැයි කියනු ලැබේ.
දැන් ඒ ඒ ප්‍රත්‍යයන්ගේ සත්‍ය බව, අසත්‍ය බව වෙනස් නොවන බව, හේතුවන බව දැක්වීමට ‘ජාතිය හේතුකොට ජරාමරණ ඇතිවේ යන්න කියන ලදී’ ආදිය කියන ලදි. එහි **පරියායෙන** කාරණයෙන් **සබ්බෙන සබ්බං සබ්බථා සබ්බං** මේ නිපාත දෙකකි. එහි අර්ථය නම් සියළු ආකාරයෙන් සියල්ල සියල්ලෙන් ස්වභාවයෙන් සියළු ජාති නාම ඉදින් නොවන්නේය. ‘භව’ ආදියෙහිද මේ අයුරින්ම අර්ථය දතයුතුයි. **කස්සචි** මේ අනියම් වචනයකි. දෙව ආදියෙහි යම්කිසිවකුට **කිම්හිචි** මෙයද අනියම් වචනයකි. කාමභව ආදී භව නවයෙහි යම්කිසි තැනක. **සෙය්‍යථීදං** මේ මෙහි යොදන ලද අර්ථය බෙදා දැක්වීමේ නිපාතයකි. එහි අර්ථය නම් : කවරකුට හෝ යම්කිසි තැනකදී හෝ යමක් කියන ලද ද එහි ඒ අර්ථය බෙදා වෙන්කර දක්වන්නෙමියි ඉක්බිති එය බෙදා දක්වන්නේ දෙවානං චා දෙවත්තාය’ ආදිය කියන ලදි. එහි **දෙවානං වා දෙවත්තාය** යනු යම් මේ දෙවියන්ගේ දේවත්වයට අයත් කොටස. යම්කිසි කොටසකට අයත් දෙවියෝ යැයි කියත්. ඉදින් වනාහි ජාතිය සියල්ලෙන් සියල්ල නොවන්නේය යනාදී ලෙස සියළු පදයන්හි අර්ථ දතයුතුය. මෙහිද **දෙවා** යනු උප්පත්ති දෙවියෝ ය. **ගන්‍ධබ්බා** යනු මුල, කඳ ආදියේ අධිගෘහිත දෙවියෝය. **යක්ඛා** යනු අමනුෂ්‍යයෝය. **භූතා** යනු යම් ඒ බිහි වූ සත්ත්වයෝ. **පක්ඛිනො** යම්කිසි අස්ථිමය පක්‍ෂ, සම්මය පක්‍ෂ, ලෝහමය පක්‍ෂ හෝ. **සිරිංසපා** යම්කිසි පොළවෙහි හැසිරෙන්නාහු යන්නාහු **තෙසං තෙසං** ඒ ඒ දේවගාන්ධර්ව ආදීන්ට **තථත්තාය** දේව ගාන්ධර්ව ආදී තත්ත්වයන් සඳහා **ජාතිනිරොධා** ජාතිය තොරවීමෙන්, ජාතිය නොවීමෙන් යන අර්ථයි.
**හෙතු** ආදී සියලු කාරණා සමානාර්ථ පදයි. කාරණය වනාහි යම්හෙයකින් තමන්ගේ ප්‍රයෝජනය පිණිස පවතී. ඒ නිසා හේතු යැයි කියනු ලැබේ. යම්හෙයකින් ඵලය එයින් හටගනීද, පහළ වෙයිද එයද ප්‍රත්‍යය වෙයි. පවතී. ඒ නිසා සමුදය කියාද ප්‍රත්‍යය කියාද කියනු ලැබේ. සියලු තන්හිම මේ ක්‍රමයයි. තවද **යදිදං ජාති** මෙහි යදි-ඉදං යන මේවා නිපාතය. සියළු පදයන්හි ලිංගානුරූප වූ අර්ථය දතයුතුය. මෙහි වනාහි යම් මේ ජාතිය යැයි මෙහි අර්ථ ගැනේ. ජරාමරණ දෙකට ජාතිය උපනිශ්‍රය වශයෙන් ප්‍රත්‍ය වේ.
භව පදයෙහි කිස්මි (කිසියම් තැනක) මෙයින් ඉඩ සලසන ලදි. එහිදී අවීචිය යටින් සීමාවකොට මත්තෙන් පරනිර්මිත වසවර්ති දෙවියන් ඇතුළත් කොට කාම භවයයි දතයුතුයි. උත්පත්ති භවයෙහි මේ ක්‍රමයයි. මෙහි වනාහි කර්මභවය යොදයි. එය වනාහි ජාතියේ උපනිශ්‍රය කෙළවරින් ප්‍රත්‍යය වේ. උපාදාන පද ආදියෙහි කිසියම් තැනක මෙයින් ඉඩ සලසා ගන්නා ලදැයි දතයුතුයි.
**උපාදාන පච්චයා භවො** මෙහි කාම උපාදානය කාමභව තුනටත් උත්පත්ති භව තුනටත් ප්‍රත්‍ය වේ. ඉතිරිඒවාටද එසේය. උපාදාන ප්‍රත්‍යයෙන් භව විසිහතර දතයුතුයි. මෙහිදී පිළිවෙලකින් තොරව දොළොස් කර්මභවයන් ගැනේ. ඒ උපාදානයන්ට එකට හටගත් හේතුවෙන් උපනිශ්‍රය වශයෙන් ප්‍රත්‍ය වේ.
**රූප තණ්හා** රූප අරමුණෙහි තෘෂ්ණාවයි. ශබ්ද තණ්හා ආදියෙහිද මේ ක්‍රමයයි. ඒ මේ තෘෂ්ණාව වනාහි උපාදානයට එකට හටගත් හේතුවෙන්ද උපනිශ්‍රය හේතුවෙන්ද ප්‍රත්‍ය වේ.
තණ්හාවේද මේ ක්‍රමයයි. **යදිදං වෙදනා** මෙහි විපාක වේදනාව තණ්හාවට උපනිශ්‍රය වශයෙන් ප්‍රත්‍ය වේ. අනික් අනික් අයුරකින් වේ.
භාග්‍යවතුන් වහන්සේ මෙපමණකින් සසරට මුල් වූ පළමු තෘෂ්ණාව දක්වා දැන් දේශනාව පිටට පහරදී කෙස්වලින් අල්ලාගෙන කෑගසමින් මාර්ගයෙන් ඉවත් කරන්නාක් මෙන් පද නමයකින් නිතර හඳුන්වනු ලබන තෘෂ්ණාව දක්වමින් ඉතිඛො ආනන්‍ද වෙදනං පටිච්ච තණ්හා (මෙසේ වනාහි ආනන්දය, වේදනාව හේතුවෙන් තණ්හාව) ආදිය පැවසීය.
එහි **තණ්හා** යනු දෙයාකාර තෘෂ්ණාවයි. සොයන්නා වූ තණ්හාව හා සොයන ලද තණ්හාව යන දෙකයි. යම් තණ්හාවකින් කඳුවල උල්ගසා එල්ලී යන මාර්ගය, එළුවන් යන මාර්ගය ආදියට පිවිස භෝගයන් සොයයිද වේ එසන තණ්හාවයි. යම් ඒ සොයන ලද ලබාගන්නා ලද රැස්කරගන්නා ලද දේ කෙරෙහි ඇති තෘෂ්ණාව එසිතතණ්හා නම් වේ. මේ දෙකට පවත්නා තෘෂ්ණාවට සංඥා නාමයකි. ඒ නිසා මේ දෙකම වේදනාව නිසා ඇතිවන තෘෂ්ණාව නම් වේ. **පරියෙසනා** නම් රූපාදී අරමුණු සෙවීමයි. එය වනාහි තෘෂ්ණාව ඇතිකල්හි සිදුවෙයි.
**ලාභො** යනු රූප ආදී අරමුණු ලැබීමයි. එය වනාහි සෙවීම ඇතිකල්හි වෙයි. විනිශ්චය වනාහි ඤාණ, තණ්හා, දිට්ඨි, විතක්ක වශයෙන් සතරආකාරය. එහි සුඛ විනිශ්චය දතයුතුයි. සුඛ විනිශ්චය දැනගෙන අභ්‍යන්තර සැපය හා යෙදෙන්නේය යන මෙය ඤාණ විනිශ්චය වේ. විනිශ්චය ද තෘෂ්ණා විනිශ්චය දෘෂ්ටි විනිශ්චය කියා ද විනිශ්චය දෙයාකාරය. මෙසේ ආවා වූ එකසිය අටක් තෘෂ්ණාවේ පැවැත්ම තණ්හා විනිශ්චය නම් වේ. හැටදෙකක් දෘෂ්ටි දිට්ඨි විනිශ්චය නම් වේ.
‘ශක්‍ර දේවේන්ද්‍රය! ඡන්‍දය වනාහි විතර්කයට හේතුව වේ’ යනුවෙන් මේ සූත්‍රයෙහි දී මෙහි විනිශ්චය යැයි කියන ලද විතර්කයට ආයේය. ලාභයක් ලැබ වනාහි ඉටු අනිටු සුන්දර අසුන්දර යන විතර්කයෙන්ම විනිශ්චය කරත්. මෙපමණක් මාගේ රූපාරම්මණය සඳහා වන්නේය. මෙපමණක් සද්ද ආදී අරමුණු සඳහා මෙතෙක් මට වන්නේය. මෙතෙක් අනුන්ට වන්නේය. මෙපමණක් පරිභෝග කරන්නෙමි. මෙපමණක් තැන්පත් කරන්නෙමි. ඒ නිසා කියන ලදි. ‘ලාභං පටිච්ච විනිච්ඡයො’ (ලාභය අරභයා විනිශ්චය)
**ඡන්‍දරාගො** යනු මෙසේ අකුසල විතර්කයෙන් කල්පනා කළ කල්හි වස්තූන් කෙරෙහි දුර්වල වූ රාගයකුත් බලවත් වූ රාගයකුත් උපදින්නේය. මේ වනාහි මෙහි තණ්හාවයි. **ඡන්‍දො** යනු දුර්වල රාගයට සමානාර්ථ පදයකි. **අජ්ඣොසාන** මම ය, මාය යනුවෙන් බලවත් ලෙස සනිටුහන් කිරීම. **පරිග්ගහො** යනු තණ්හා දිට්ඨි වශයෙන් තදින් අල්වා ගැනීම. **මච්ඡරියං** යනු අනුන් හා සමාන තත්ත්වය නොඉවසීම ඒ නිසාම පැරැන්නෝ මෙබඳු කථාවක් කියත්. මේ පුදුමය මටම වේවා. අන් අයට නොවේවායි පැවැත්ම මච්ඡරිය යැයි කියත්.
**ආරක්ඛො **යන දොර වැසීම, පෙට්ටියක දමා රැකීම ආදී වශයෙන් මනාව ආරක්ෂා කිරීමයි. විවාද කරන්නේනුයි අධිකරණං නම් වේ. මෙය හේතුව යන්නට නමකි. **ආරක්ඛාධිකරණං** භාවනපුංසක ආරක්ෂක හේතු යන අර්ථයි. **දණ්ඩාදානාදීසු** අනුන් වැළැක්වීම සඳහා දණ්ඩක් ගැනීම දණ්ඩාදාන නම් වේ. එක් පැත්තක මුවහත ඇති ආයුධයක් ගැනීම සත්‍ථාදාන නම් වේ. **කලහො** යනු ශාරීරිකව ඇතිවන කෝලාහලය, වචනයෙන් ඇතිවන කෝලාහලයද පළමු විරෝධය. **විග්ගහො** පසුව, **විවාදො තුවං තුවං** නුඹ. නුඹ. යන්න අගෞරව වචනයකි.
දැන් ප්‍රතිලෝම ක්‍රමයට ඒ නිතර ඇතිවන තණ්හාව දැක්වීමට නැවත ආරක්ඛා, අධිකරණ යනුවෙන් ආරම්භ කරමින් දේශනාව නතර කරයි.
එහි **කාමතණ්හා** යනු පංචකාම ගුණයෙහි ඇලීම් වශයෙන් ඇතිවන්නා වු රූපාදී තණ්හාවන්. **භවතණ්හා** යනු ශාස්වත දෘෂ්ටියෙන් යුත් රාගයයි. **විභව තණ්හා** යනු උච්ඡේද දෘෂ්ටිමය වූ රාගයයි. **ඉමෙ ද්වෙ ධම්මා** යනු සසරට මුල වූ තණ්හාවත් නිතර පවත්නා තණ්හාවත් නිතර පවත්නා තණ්හාවත් යන මේ ධර්මතාවයන් දෙක.** ද්වයෙන** තෘෂ්ණා ලක්‍ෂණ වශයෙන් එකම ස්වභාවය වුවත් වට්ටමූල (සසරට මුල) හා සමුදාචාර (නිතර පවත්නා) වශයෙන් කොටස් දෙකෙන්ම හටගත්තා වූ වේදනාව එකට එක්තැන් වේ. වේදනා හේතුවෙන් එක් හේතුවක් යන අර්ථයි. සමොසරණය (එකට ගැවසීම) තුන් ආකාරය. එහි ‘ඉක්බිති ඒ සියල්ල සමෝසරණ නම් වේ.’ යන මෙය ඔසරණ සමොසරණ (එක තැනකට රැස්වීම) නම් වේ. ඇවැත්නි, මේ ධර්මතාවයන් ඡන්‍දය මුල්කර ගත්තේය. ස්පර්ශය හා වේදනාව එක්ව හැසිරෙන්නේය යන මෙය සහජාත සමොසරණ නම් වේ. වේදනා දෙකින් එකට හැසිරීම යන මෙය වනාහි පච්චය සමොසරණ (හේතූන් එක්රැස්ව පැවැත්ම) නම් වේ.
**චක්ඛු සම්ඵස්සො** යනාදි සියල්ල විපාක ඵස්සයන්ය. සතර ලෝකෝත්තර (ඵස්ස) ස්පර්ශයන් හැර ඉතිරි තිස්දෙකක් ඵස්සයො වෙත්. ‘ඉදින් මේ ඵස්ස යන්න - මෙහිදී ඵස්ස (ස්පර්ශය) බොහෝ ආකාරයෙන් වේදනාවට හේතුව වේ.
‘යේහි ආනන්ද ආකාරෙහි’ (ආනන්දය, යම් ආකාරයකින්) ආදියේදී ක්‍රමයන් කියත්. වේදනාදීන් ගේ ඔවුනොවුන් අතර ඇති අසමාන ස්වභාවය නිසාය. ඒවා ද මනාව දැක්විය යුතුය. ඒ ඒ සැඟවුනු අර්ථය අවබෝධ කරයිනුයි ලිංගානි යැයි කියමි. ඒ ඒ දෙය හඳුනාගැනීමේ හේතුවෙන් නිමිති වේ. ඒ ඒ පරිද්දෙන් නියම කිරීම කළයුතු බැවින් උද්දෙසා නම් වේ. ඒ නිසා මෙහි අර්ථය : ආනන්දය, යම් ආකාරයකින් -පෙ- යම් උද්දේසයකින් නාමකායයාගේ නාම සමූහයම පැණවීම් වෙයි. යම් මෙය වේදනාවෙන් වින්දනය කළයුතු ආකාරයන්, වින්දනය කළයුතු ලක්‍ෂණයන් වින්දනය කළයුතු නිමිති නියම කළ කල්හි සංඥාවගේ හඳුනාගන්නා ආකාරයන්, හඳුනාගන්නා ලක්‍ෂණයන්, හඳුනාගන්නා නිමිති සඤ්ඤායැයි නියමයන් ඇතිකල්හි සංස්කාරයන්ගේ චේතනා විලාශයන්, චේතනා ලක්‍ෂණයන්, චේතනා නිමිති, චේතනා යැයි නියම කළ කල්හි විඤ්ඤාණයාගේ හඳුනාගන්නා ආකාරයන් හඳුනාගන්නා ලක්‍ෂණයන් හඳුනාගන්නා නිමිති විඤ්ඤාණයැයි නියම කළ කල්හි මේ නාමකාය යැයි නාම කායයට පැනවීමක් ඇත. ඒ නාමකාය පඤ්ඤත්තිවලට හේතූන් අතර වේදිත ආදී ආකාරයන් නැති කල්හි නමුත් රූපකායයෙහි සංඥාවගේ ස්පර්ශක් පෙනෙන්නේය. යම් මේ ස්කන්ධ සතර හේතුකොටගෙන මනෝද්වාරයෙහි සංඥාවට සමාන වචනය වූ මනෝ සම්ඵස්සය උපදී. එසේ නමුත් එය රූප කායයෙහි පෙනෙන්නේය. සප්පැහැදුම් වස්තු කොටගෙන උපදවන්නේය. ඉක්බිති ආයුෂ්මත් ආනන්ද තෙරුන් වහන්සේ අඹගසක් නැතිව දඹගසෙන් අඹගෙඩියක පහළවීම මෙන් රූපකායයෙන් එහි උපත නොපිළිගනිමින් ‘හොහෙතං භන්තෙ’ (ස්වාමීනි! මෙය නොවේ.) ආදිය කීය.
දෙවෙනි ප්‍රශ්නයේ වෙනස්වන ආකාරය වෙනස්වන ලක්‍ෂණය, වෙනස්වන නිමිත්ත වශයෙන් රූපයයි නියමකිරීම් වශයෙන් ආකාරාදීන්ගේ අර්ථය දතයුතුයි. **පටිඝසම්ඵස්සො** යනු කෝපය සහිත රූප ස්කන්ධයක් විෂයකොට හටගන්නා වූ ස්පර්ශයයි. මෙහිදී ද තෙරුන් වහන්සේ දඹරුකක් නැතිකල්හි අඹගසකින් දඹ ගෙඩියක් හටගැනීම මෙන් නාමකායයෙන් එහි උපත නොපිළිගනිමින් නොහෙතං භන්තෙ (ස්වාමීනි, මෙය එසේ නොවේ) ආදිය පැවසීය.
තුන්වන ප්‍රශ්නය දෙයාකාරයෙන්ම කියන ලදි. එහිදී තෙරුන් වහන්සේ ආකාසයෙහි අඹ දඹ ගෙඩි හටගැනීමක් මෙන් නාමරූප දෙක නැතිකල්හි දෙයාකාර ඵස්සයන්ගේ හටගැනීම නොපිළිගනිමින් නොහෙතං භන්තෙ ආදිය පැවසීය.
මෙසේ ඵස්සයන් දෙකට වෙන වෙනම ප්‍රත්‍යයන් (හේතු කාරණ) දක්වා දැන් ඒ දෙකටම විශේෂයක් නැතිව නාමරුප දෙක හේතුවන ආකාරය දක්වන්නට යෙහි ආනන්ද ආකාරෙහි (ආනන්දය! යම් ආකාරයකින් යැයි සතරවන ප්‍රශ්නය පටන් ගත්තේය. **යදිදං නාමරූපං** යම් මෙය නාමරූපය. යම් මෙය දොරටු සයෙහිද නාමරූප මෙයට හේතුවයි. මෙයට ප්‍රත්‍යයයි යන අර්ථ ඇත්තේය. චක්‍ෂුද්වාර ආදියෙහි චක්ඛු ආදියත් රූප අරමුණු ආදියත් රූපයයි. ඒ හා සම්ප්‍රයුක්ත වූ ස්කන්ධයෝ නාමයෝ වෙත්. මෙසේ පංචවිධ වූ එය නාමරූප ප්‍රත්‍යය වීමෙන් ඵස්සය මනෝද්වාරයෙහි හෘදයවස්තුවත් යම් රූපයක් අරමුණු වේද මේ රූපය හා එක්වූ ධර්මයෝද යම් අරූප වූවක් අරමුණු වේද, මෙය අරූපය කියාද මෙසේ මනෝ සම්ඵස්සයද නාමරූප හේතුවෙන් ඵස්සය වන්නේයැයි දතයුතුයි. නාමරූප වනාහි මෙයට බොහෝ ආකාරයෙන් ප්‍රත්‍ය වෙයි.
**න ඔක්කමිස්සථ** යැයි පිවිස පවතින්නාක් මෙන් පිළිසිඳ ගැනීම් වශයෙන් නොපවතින්නේය. **සම්මුච්චිස්සථ** ප්‍රතිසන්ධි විඤ්ඤාණයක් නැතිකල්හි නමුත් ශුද්ධ වූ ඉතිරි නාමරූප මව්කුස ඇතුළත කලල ආදී වශයෙන් එක්වී මිශ්‍රණය වී පවතින්නේය. **ඔක්කමිත්‍වා වොක්කමිස්සථ** ප්‍රතිසන්ධි වශයෙන් කියන ලද බැසගත්තා වූ ච්‍යුති වශයෙන් නික්ම යන්නේය. නිරුද්ධ වන්නේය යන අර්ථයි. එය වනාහි එහි නිරෝධයයි. ඒ චිත්තයාගේ නිරෝධයෙන් නොවේ. එහි දෙවන තුන්වන නිරෝධයන්ගෙන් නොවෙයි. ප්‍රතිසන්ධි සිත සමග හටගත්තා වූ සමතිස් කර්මජ රූපයෝ හටගනිත්. ඒවා ඇතිකල්හිම සොළොස් භවාංග සිත් ඉපිද නිරුද්ධ වේ. මේ අතරතුර පිළිසිඳ ගත්තා වූ දරුවාට හෝ මවට හෝ අනතුරක් නැත. මෙය වනාහි ‘අනොකාස’ නම් වේ. ඉදින් වනාහි ප්‍රතිසන්ධි සිත සමග හටගත් රූප දාහත්වන භවාංගයට ප්‍රත්‍යවන්නට හැකිවේ. පවතී. ප්‍රවේණිය හා ගැලපේ. ඉදින් වනාහි එසේ නොහැකි වන්නේ නම් පැවැත්ම නොපවතීද ප්‍රවේණිය හා නොගැලපේ. වොක්කමනය (ඉවත්වීම) යනු වේ. ඒ සඳහා (ඔක්කමිත්‍වා වොක්කමිස්සථ) යැයි කියන ලදි.
**ඉත්‍ථත්තාය** මේ සඳහා මෙසේ පරිපූර්ණ පංචස්කන්ධය සඳහාය යන අර්ථයි. **දහරස්සෙව සතො** බාලයකුව සිටි කල්හි **වොච්ඡිජ්ජිස්සථ** සිඳ දමන්නේය. **වුද්ධිං විරුළ්හිං වෙපුල්ලං** යනු විඤ්ඤාණයෙහි සිඳුනු කල්හි ශුද්ධ වූ නාමරූපයන් නැගීසිට පළමු වයස් වශයෙන් වැඩීමත් මැදිවයස් වශයෙන් අභිවෘද්ධියත් පශ්චිම වයස් වශයෙන් මහත් බවටත් පත්වන්නේය. දසවස්, විසිවස්, සියවස්, දහස්වස් පැමිණීමෙන්, වැඩිවීමට, වර්ධනයට, මහත්බවට පැමිණෙන්නේය යන අර්ථයි.
**තස්මාතිහානන්‍ද** යම්හෙයකින් මව්කුසෙහි පිළිසිඳ ගැනීමේදී කුසෙහි වාසය කිරීමේදී ද කුසින් නික්මීමේදී ද පැවැත්මත්, දසවස් ආදී කාලයෙහි විඤ්ඤාණයටම හේතුවේ. ඒ නිසා මෙයට නාමරූපවලට හේතුව ප්‍රත්‍යය වේ. ඒ මේ විඤ්ඤාණයයි. යම්සේ වනාහි රජු තමාගේ පිරිසට අපහාස කරන්නේ මෙසේ කියන්නේය. ඔබ යුවරජුය. ඔබ සේනාපතිය. කවරකු විසින් කරන ලද ද? මා විසින් කරන ලදි. ඉදින් මා නොකරන කල්හි ඔබ තමන්ගේ ධර්මතාවයෙන් යුවරජු හෝ සේනාපති හෝ වන්නෙහිය. තොපගේ බලය දන්නෙමු. එපරිද්දෙන් විඤ්ඤාණය නාමරූපවලට ප්‍රත්‍ය වෙයි. අර්ථ වශයෙන් මෙසේ නාමරූපයයි කියන්නා වැනිය. ඔබ නාමයයි. ඔබ රූපයයි. ඔබ නාම රූපය කවරකු විසින් කරන ලදද? මා විසින් කරන ලද්දේ ද? ඉදින් මා පෙර ඇවිදින්නෙක්ව මව්කුස පිළිසිඳ නොගන්නා කල්හි ඔබ නාමය හෝ රූපය හෝ නාමරූප දෙකම හෝ වන්නෙහිය. ඔබගේ බලය දැනගන්නෙමු. ඒ මේ විඤ්ඤාණය වනාහි නාමරූප දෙකට බොහෝ සෙයින් ප්‍රත්‍ය වේ.
**දුක්ඛ සමුදය සම්භවො** යනු දුක්ඛ රාශියක හටගැනීම. **යදිදං නාමරූපං** යනු යම් මේ නාමරූපවලට මෙයට හේතුවයි. මෙයට ප්‍රත්‍යයි. යම්සේ වනාහි රාජපුරුෂයෝ රජවරුන්ට නිග්‍රහ කරන්නේ මෙසේ කියන්නාහ. ඔබ රජයැයි කවරකු විසින් කරන ලද ද? මා විසින් කන ලද්දේ නොවේද? ඉදින් වනාහි මා යුවරජ ලෙස ඉදින් සේනාපති ලෙස නොසිටින්නට නුඹ හුදෙකලාවම රජ වන්නෙහිය. ඔබගේ රජබව බලාගන්නෙමු. එපරිද්දෙන් නාමරූප දෙකද අර්ථ වශයෙන් විඤ්ඤාණයට මෙසේ කියන්නාක් මෙනි. නුඹ ප්‍රතිසන්ධි විඤ්ඤාණය යැයි කවරකු විසින් කරන ලද ද? අප විසින් කරන ලද්දේ නොවේද? ඉදින් නුඹ ස්කන්ධ තුනක් හෘදය වස්තුවක් නැතිව ප්‍රතිසන්ධි විඤ්ඤාණය නම් වන්නෙහිය. ඔබගේ ප්‍රතිසන්ධි විඤ්ඤාණභාවය බලන්නෙමු. ඒ නාමරූපයන්ද විඤ්ඤාණයට බොහෝ සෙයින් ප්‍රත්‍යය වේ.
**එත්තාවතා ඛො** විඤ්ඤාණය නාමරූපයන්ට ප්‍රත්‍ය වන අතර නාමරූප විඤ්ඤාණයට ප්‍රත්‍යවන අතර ඒ දෙකට එකිනෙකට ප්‍රත්‍ය වී පැවැත්මෙන් මෙපමණකින් හටගනිත්. උපදිත් කියා හෝ ආදිය පනවන්නාහ. ඔවුනොවුන්ට ච්‍යුති ප්‍රතිසන්ධි වශයෙනි.
**අධිවචනපථො** ශ්‍රියාව වඩන, ධනය වඩන ආදියේ අර්ථය නොදැක වචන මාත්‍රය පමණක් ප්‍රධානකොට පැවැති ව්‍යවහාර මාර්ගයයි. [missing trans] **පඤ්ඤත්තිපථො **පණ්ඩිතය, ව්‍යක්තය, ඤාණවන්තය. නිපුණය. අනුන් හා වාදකරන ලද්දේය. ආදියේ නොයෙක් ආකාරයෙන් හැඳින්වීම් වශයෙන් පැවැති ව්‍යවහාර මාර්ගයයි. මෙසේ මේ තුනෙන්ම අධිවචනවලට වස්තු වූ ස්කන්ධයන්ම කියන ලදි. **පඤ්ඤාවචරං** ප්‍රඥාවෙන් වටහාගත යුතු දැනගත යුතු. **වට්ටං වට්ටති** සංසාර වට්ටය පවතී. **ඉත්‍ථත්තං** මේ බව, මේ ස්කන්ධ පංචකයට නමකි.
**පඤ්ඤාපනාය** නමදීම් පිණිස. වේදනා සඤ්ඤු ආදී ලෙස නම් පැනවීම පිණිස ස්කන්ධ පංචකයද මෙපමණකින් පෙනේයයි යන අර්ථයි. **යදිදං නාමරූපං සහවිඤ්ඤාණො** යම් මේ නාමරූප විඤ්ඤාණය සමග අන්‍යොන්‍ය හේතුප්‍රත්‍යය ලෙස පවතී. මෙපමණක්යැයි කියන ලදි. මෙය වනාහි මෙහි ගෙනෙන ලද අර්ථයයි.
‘මෙසේ භාග්‍යවතුන් වහන්සේ, ආනන්දය මේ පටිච්චසමුප්පාදය ගැඹුරුය. ගැඹුරු ආලෝකයක් ඇත්තේය යනුවෙන් පදයාට අනුසන්ධි දක්වා දැන් නලක් මෙන් අවුල් විය යනාදී ලෙස පදයට අනුසන්ධි දක්වන්නේ **කිත්තාවතා වා** ආදී වූ දේශනාව ආරම්භ කළේය. එහි ආනන්දය! ස්වල්ප වූ ද රූපය ආත්මයැයි යනාදී තැන්වල යමෙක් නොවඩන ලද කසිණ නිමිත්ත ආත්මය යැයි ගනීද හෙතෙම රූපය ස්වල්ප ලෙස දක්වයි ද යමෙක් වනාහි කසිණලාභියෙක් වේද හෙතෙම එය කිසිවිටක නිල්පාට ලෙසත් කිසිවිටෙක කහපාට ලෙසත් පෙන්වයි. යමෙක් වඩන ලද කසිණ නිමිත්ත ආත්මය යැයි ගනීද හෙතෙම රූපය ආන්තම යැයි දක්වයි. යමෙක් වනාහි නොවඩන ලද ඒ කසිණ නිමිත්ත උගුලුවා නිමිත්ත විසින් ස්පර්ශ අවකාශය හෝ එහි පැවති ස්කන්ධ සතර හෝ ඒවායේ පිහිටි විඤ්ඤාණ මාත්‍රය හෝ ආත්මය යැයි ගනීද හෙතෙම අරූපී බව සුළු ලෙස පෙන්වයි. හෙතෙම වඩන ලද නිමිත්ත උදුරා නිමිත්ත විසින් ස්පර්ශ කළ අවකාශය හෝ එහි පැවැති ස්කන්ධ සතර හෝ ඒවායේ පැවැති විඤ්ඤාණ මාත්‍රයම හෝ ආත්මය යැයි ගනීද හෙතෙම අරූපී වූ අනාත්මයක් පෙන්වයි.
**තත්‍රානන්‍දා** යන මෙහි **තත්‍ර** යනු ඒ සතර දෘෂ්ටිගත වූවන් කෙරෙහි **එතරහි වා** දැන්ම මින්පසුව නොවේ. මෙය උච්ඡේද වශයෙන් මෙය කියන ලදි. එහි **භාවිං වා** යනු එහි හෝ පරලොව හෝ වන්නා වූ ශාස්වත වශයෙන් මෙය කියන ලදි. **අතථං වා පන සන්තං** අසත්‍ය බව **තථත්තාය**. සත්‍ය බව පිණිස **උපකප්පෙස්සාමි** පිළියෙල කරන්නෙමි. මෙයින් විවාදය දක්වයි. උච්ඡේදවාදීන් විසින් ශාස්වතවාදියාට තමාගේ සත්‍ය නොවූ ස්වභාවය සත්‍ය පිණිස උච්ඡේද බව පිණිස ළඟා කරන්නෙමි. ශාස්වතවාදයද ඔහුට දන්වා ශාස්වතවාදයම ඔහුට පිළිගන්වන්නෙමියි සිතීය.
**එවං සන්තං ඛො** මෙසේ රූප කසිණලාභියා ස්වල්ප වූ ද ආත්මය පෙන්වන්නේ ද යන අර්ථයි. **රූපිං** යනු රූප කසිණ ලාභියා **පරිත්තත්තානුදිට්ඨි අනුසෙති** ස්වල්පය ද ආත්මය යැයි මේ දෘෂ්ටිය අත්නොහැර පවතී. එය වනාහි වැලක් මෙන් අත්නොහැර පවතී. අප්‍රහීන අර්ථයේ අත්නොහැර පවතීයයි දතයුතුයි. **ඉච්චාලං වචනාය** ඒ පුද්ගලයා මෙබඳු වූ දෘෂ්ටියක් අත්නොහැර සිටී යැයි කියන්නට සුදුසුය. සැමතන්හිම මේ ක්‍රමයයි.
**අරූපිං** මෙහි වනාහි අරූප කසිණලාභියා අරූප වූ ස්කන්ධයන්ට ගෝචර වූ යන අර්ථ දතයුතුයි. මෙපමණකින් ලබන්නා වූ සතරදෙනෙක්, ඔවුන්ගේ අතවැසි තාර්කිකයෝ සතරදෙනෙක් ඔවුන්ගේ අතවැසි සතරදෙනෙක් මෙසේ අර්ථ වශයෙන් දෘෂ්ටි අල්වාගත් දහසය දෙනෙක් දක්වන ලදහ.
මෙසේ යමෙක් ආත්මය දක්වත් ද, ඔවුන් දක්වා දැන් යමෙක් ආත්මය නොපෙන්වත්ද ඔවුන්ව දක්වන්නට ‘කිත්තාවතා ච ආනන්‍ද’ (ආනන්දය, කොපමණක්) ආදිය පැවසූහ. [missing trans]
[missing trans]
එහි **වෙදනං වා හි** යන්නෙන් වේදනා ස්කන්ධයට වස්තු වූ සක්කායදිට්ඨිය ගැන කියන ලදි. **අප්පටිසංවෙදිහොති මෙඅත්තා** මෙයින් රූපස්කන්ධය වස්තු වේ. මාගේ ආත්මය දැනෙයි. වේදනාව වනාහි මාගේ ආත්මයයි මෙයින් සඤ්ඤා, සංඛාර, විඤ්ඤාණ යන ස්කන්ධයන්ට වස්තු වූ මේ ස්කන්ධ තුන වේදනාවෙන් යුක්ත බැවින් දැනෙයි. මෙයටද වේදනාව තොර නොවූ ස්වභාව ඇත්තේය.
දැන් එහි දොස් දක්වන්නේ ‘තත්‍රාහන්‍ද’ ආදිය පැවසීය. එහි තත්‍ර යනු ඒ තුන් ආකාර දෘෂ්ටිගතිකයන් කෙරෙහි **යස්මිං ආනන්‍ද සමයෙ** යම් යම් කෙනෙක් යම් යම් වේදනාවක් ආත්මයයි දකීද ඒ ඒ තැනැත්තාට ආත්මය කිසිවිටක ඇති බවද නැති බවද යනාදී දෝෂ දැක්වීම සඳහා කියන ලදි.
අනිත්‍ය ආදියෙහි පිහිටා නොවීමෙන් අනිත්‍ය. ඒ ඒ කාරණාවන්ගෙන් එක්ව කරන ලදැයි සංඛත නම් වේ. ඒ ඒ කාරණය හේතුකොටගෙන යහපත් කරුණින් හටගත්තේනුයි පටිච්චසමුප්පන්න නම් වේ. **ඛයො** ආදී සියල්ල අභාවයට බිඳීයාමට සමාන වචනයි. යමක් බිඳෙයිද එය ක්‍ෂය වෙයි. වැයවෙයි. නොඇලෙයි. නිරුද්ධ වෙයි. ඒ නිසා ඛයධම්මො යැයි කියන ලදි.
**ව්‍යග්ගා මෙ** වි+අග්ග, පහවූ, නිරුද්ධ වූ මාගේ ආත්මය යන අර්ථයි. කුමක් නිසා එක් තැනැත්තෙකුටම තුන් කාලයේදීම මේ මාගේ ආත්මය වන්නේය. කුමක් නිසා නොවන්නේද? දෘෂ්ටිය ගත්තහුට වනාහි දහයියා ගොඩක සිටවූ කනුවක් මෙන් ස්ථිරබවක් නම් නැත. වානරයකු මෙන් එකක් ගනී. අනිකක් අත්හරියි. **අනිච්චං සුඛං දුක්ඛං වොකිණ්ණං** විශේෂයෙන් ඒ ඒ වේදනාව ආත්මයැයි බලන්නහු අනිත්‍යයද සැපයද දුක්ද ආත්මය ලෙස දකී. විශේෂත්වයකින් තොරව වේදනාව ආත්මයැයි දකින්නේ ගැවසීගත්තා වූ හටගැනීම හා අභාවය ආත්මය ලෙස දකී. වේදනාව වනාහි තුන්ආකාරය. උපත හා නැතිවීම ස්වභාවකොට ඇත්තේය. මොහු එය ආත්මය යැයි දකියි. ඉක්බිති ඔහුට අනිත්‍ය ආත්මය බවට පත්වේ. මොහොතින්ම බොහෝ වේදනාවන්ගේ හටගැනීම වනාහි අනිත්‍ය ආත්මය ලෙස නොපවසමි. එක් ක්‍ෂණයකදී බොහෝ වේදනාවන් හටගැනීමක් නැත. මේ අර්ථය සඳහා ‘ඒ නිසා ආනන්‍දය! මේ වේදනාව මාගේ ආත්මය යැයි නොදකිමි’යි කියා ඇත.
**යත්‍ථපනාවුසො** යම් ඒ ශුද්ධ වූ රූපස්කන්ධයක සර්වප්‍රකාරයෙන්ම විඳවීමක් නැත. **අපිනුඛො තත්‍ථා** එසේනම් ඒ වෙදනා රහිත තල්වැටක හෝ වාකවුළුවෙහි හෝ සිටිමියි මෙබඳු වූ අහංකාරයක් උපදින්නේය යන අර්ථයි. **තස්මාතිහානන්‍ද** යම්හෙයකින් ශුද්ධ වූ රූපස්කන්ධය නැගිට ‘මම වෙමි’ කියා නොකියයි. ඒ නිසා මෙයින් ද මෙය ඉවසයි කියා අර්ථ දතයුතුයි. **අපිනුඛො තත්‍ථ අයමහමස්මීති සියා** ඒ වේදනා ධර්මයන්හි ස්කන්ධ තුනෙහි එක් ස්වභාවයක්වත් මේ නම් මම වෙමි යි මෙසේ කිවයුතු වන්නේය. නැතහොත් වේදනාව නැතිවීමෙන් ස්කන්ධ තුනෙහි වේදනාව නිරුද්ධ වූ කල්හි ‘මේ මම වෙමි. මම වෙමි. උපදින්නෙමි’යි යන අර්ථයි. ඉක්බිති ආයුෂ්මත් ආනන්ද තෙරුන් වහන්සේ සා අඟෙහි තියුණු බව මෙන් එය නොපිළිගනිමින් ස්වාමීනි, මෙය එසේ නොවේයැයි කීය.
මෙපමණකින් කුමක් කියන ලද ද? සසර පිළිබඳ කථාව කියන ලදි. භාග්‍යවතුන් වහන්සේ සසර පිළිබඳ කථා කරන්නේ සමහර තැනක අවිජ්ජාව මුල්කරගෙන කථාකරයි. තවත් තැනක තණ්හාව මුල්කරගෙන කථා කරයි. තවත් තැනක දෘෂ්ටිය මුල්කොට කථා කරයි. එහි මහණෙනි! අවිජ්ජාවගේ මුලක් නොපෙනේ. මීට පෙර අවිජ්ජාව නොවීය. ඉක්බිති පසුව හටගත්තේය. මහණෙනි, මෙය මෙසේ කියයි. තවද මෙසේ පෙනෙයි. මෙය ප්‍රත්‍යකොට ඇති බව අවිජ්ජාවය. මෙසේ අවිජ්ජා මාතෘකාවෙන් කියන ලද මහණෙනි! භව තණ්හාවේ මුලක් නොපෙනේ. මීට පෙර භව තණ්හාවක් නොවීය. ඉක්බිති පසුව හටගත්තේය. මහණෙනි, මෙසේද කියයි. තවද වනාහි මේ හේතුවෙන් භව තණ්හාව පෙනෙයි. මෙසේ තණ්හා ශීර්ෂයෙන් කියන ලදි. මෙහිදීද දෘෂ්ටි මාතෘකාවෙන්ම කියන ලදි.
දෘෂ්ටි ගත් තැනැත්තා වනාහි සුඛ ආදී වේදනාවන් ආත්මයැයි ගෙන අහංකාරය, මමංකාරය හා පරාමර්ශනය (ස්පර්ශය) වශයෙන් හා සියළු භව, යෝනි, ගති, විඤ්ඤාණඨිති වශයෙන් සත්තාවාසවල ඒ ඒ තැනින් ච්‍යුතව ඒ ඒ තැන්වල උපදින්නේ මහා සමුද්‍රයේ වාතයෙන් ඔසවන ලද නැවක් මෙන් නිරන්තරයෙන් කරකැවෙයි. හිස ඔසවන්නටවත් නොහැකි වෙයි.
මෙසේ භාග්‍යවතුන් වහන්සේ ප්‍රත්‍යාකාරයෙන් මුළා වූ දෘෂ්ටිගත්තා වූ මෙපමණක් කථා මාර්ගයෙන් සසර ගැන කියා දැන් නිවන ගැන කියන්නේ ‘ආනන්දය! යම් හෙයකින් භික්‍ෂුව යනාදිය පැවසීය.
භාග්‍යවතුන් වහන්සේ ඒ නිවන් පිළිබඳ කථාව දේශනාවන්හි දක්‍ෂතාවයෙන් විසිරී ගිය කමටහන නවකර්මාදී වශයෙන් වික්‍ෂිප්ත වූ පුද්ගලයාව ස්පර්ශ නොකර සතිපට්ඨානයෙහි පිිහිටි පුද්ගලයා වශයෙන් ආරම්භ කරන්නේ නෙව වෙදනං අත්තානං සමනුපස්සති (වේදනාව ආත්මය ලෙස නොදකී) ආදිය පැවසීය. මෙබඳු වූ ආකාර වූ භික්‍ෂුව යම්කිසි රූපයක් අතීත, අනාගත, වර්තමාන වශයෙන් හෝ අභ්‍යන්තර හෝ බාහිර වශයෙන් ඕලාරික හෝ සියුම් හෝ හීන හෝ ප්‍රණීත හෝ ළඟ හෝ දුර පිහිටි සියළු රූප අනිත්‍ය ලෙස සලකයි. එකක් සම්මර්ශනය කරන්නේ දුක ලෙස නිවැරදි සිහියෙන් සළකයි. එකක් ගැන සලකන්නේ අනාත්ම ලෙස සලකයි. ආදී ක්‍රමයට කියන ලද නුවණින් සලකා බැලීමේ ඤාණයාගේ වශයෙන් සියළු ධර්මයන්හි පැවැති බැවින් වේදනාව ආත්මය ලෙස නොසලකයි. අනික් ධර්මයක් ද නොවේ. සො එවං අසමනුපස්සන්තො න කිංචි ලොකෙ උපාදියති (ඔහු මෙසේ නුවණින් සලකා නොබලන්නේ ලෝකයෙහි කිසිවක් ආත්මයැයි නොගනී.) ස්කන්ධ ලෝක ආදී ප්‍රභේද ඇති ලෝකයෙහි රූපාදී ධර්මයන්හි කිසියම් ධර්මයක්වත් ආත්මය කියා හෝ ආත්මයට අයත් කියා හෝ අල්ලාගනු නොලැබේ.
**අනුපාදිසං න පරිතස්සති **අල්ලා නොගන්නේ තණ්හා, දෘෂ්ටි, මාන යන පීඩාවන්ගෙන් පීඩාවට පත් නොවෙයි. **අපරිතස්සං** පීඩාවට පත් නොවන්නේ **පච්චත්තංයෙව පරිනිබ්බායති** තමාම කෙලෙස් පරිනිර්වාණයෙන් පිරිනිවන් පායි. මෙසේ පිරිනිවන්පෑවහුගේ ප්‍රත්‍යවේක්‍ෂාවගේ පැවැත්ම දැක්වීම සඳහා ඛීණාජාති (ජාතිය ක්‍ෂයවිය) ආදිය කියන ලදි.
**ඉති සා දිට්ඨිති** යම් එසේ විදුනාවූ රහතන් වහන්සේගේ දෘෂ්ටිය, ඒ මෙබඳු දෘෂ්ටිය ‘ඉතිස්සදිට්ඨි’ කියාද පාඨයක් ඇත. යම් ඒ එසේ මිදුනා වූ රහතන් වහන්සේ මෙබඳු දෘෂ්ටියක් ඇත්තේය යන අර්ථයි. **තදකල්ලං** යනු එය සුදුසු නැත. කුමක් නිසා මෙසේ ඇති කල්හි රහතන් වහන්සේ උපන්නේ නැතැයි කියන්නේය. මෙසේ දැනගෙන විමුක්තියද රහත්බවද පිළිබඳ කිසිවක් නොදෙන්නේයැයි කියන්නට යෝග්‍ය නැත. එයින්ම ක්‍රම සතර අවසානයේ එයට හේතුව කුමක්ද? යනාදිය කීය. එහි යාවතා **අධිවචනං** යනු යම්පමණ සමාන වචන සංඛ්‍යාත වූ ව්‍යවහාරයක් ඇත.
**යාවතා අධිවචන පථො** යම් පමණ අධිවචනයාගේ මාර්ගයයි. ස්කන්ධ-ආයතන ධාතු හෝ ඇත. සැමතන්හි මේ ක්‍රමයයි. **පඤ්ඤාවචරං** ප්‍රඥාවෙන් හැසිරිය යුතු ස්කන්ධ පංචකය, **තදභිඤ්ඤා **එය දැනගෙන, මෙපමණකින් භාග්‍යවතුන් වහන්සේ විසින් කුමක් දක්වන ලද ද? තන්තාකුලක (අවුල් වූ නූල් පංදුව) පදයටම ගැලපීම දක්වන ලදි.
දැන් යම් ඒ කෙනෙක් නොදක්වන්නේයැයි කියන ලද ද හෙතෙම යම්හෙයකින් ගමන් කරන්නේ දෙපාර්ශවයෙන්ම මිදුනේ නම් වන්නේය. යමෙක් නුවණින් නොබලන්නේයැයි කියන ලදද හෙතෙම යම්හෙයකින් යන්නේ ප්‍රඥාවිමුක්ත යැයි කියනු ලැබේ. ඒ නිසා පහත කියන ලද භික්‍ෂූන් දෙදෙනාගේ නික්මයාමද නාමයද දක්වන්නට ‘සත්තඛො ඉමානන්‍ද විඤ්ඤාණඨිතියො (ආනන්දය! මේ විඤ්ඤාණඨිති සතයි) ආදිය කීය.
එහි **සත්තා** යනු පිළිසිඳ ගැනීම් වශයෙන් කියන ලද අරමුණු වශයෙන් සංගීති සූත්‍රයේදී සතරදෙනෙක් දක්නට ලැබේ. විඤ්ඤාණය මෙහි පිහිටියේනුයි විඤ්ඤාණඨිති. විඤ්ඤාණය පිහිටීමට මේ සමානාර්ථ පදයකි. **ද්වෙ ආයතනානි** නිවාසස්ථාන දෙකකි. නිවාසස්ථාන යන්නෙන් මෙහි ආයතන අදහස් කෙරේ. එයින්ම කියයි. නතරවන ස්ථාන දෙකකි. නතරවන තැන මෙහි ආයතන යන්නෙන් අභිප්‍රේතයි. එයින් ම කියයි ‘අසඤ්ඤසත්ත ආයතනය, නෙවසඤ්ඤා නාසඤ්ඤායතනය කියා දෙකකි. කුමක් නිසා මේ සියල්ලම ගන්නා ලදද? සසර ඉතිරි නොකොට ගැනීමටය. සසර වනාහි ශුද්ධ විඤ්ඤාණයාගේ ඨිතිය වශයෙන් හෝ ශුද්ධ ආයතන වශයෙන් එකට නොගැනේ. භව, යෝනි, ගති, සත්තාවාස වශයෙන් ගැනේ. ඒ නිසා මේ සියල්ලම ගන්නා ලදි.
දැන් පිළිවෙලින් එම අර්ථය බෙදා දක්වන්නේ කතමා සත්තා (සත්ත්වයෝ කවරහු) ආදිය කීය. එහි **සෙය්‍යථාපි** යනු නිදර්ශනාර්ථයේ නිපාතයයි. මිනිසුන් මෙනි යන අර්ථයි. අප්‍රමාණ වූ සක්වල අපරිමාන වූ මිනිසුන්ගේ වර්ණය, ස්වරූපය වශයෙන් දෙදෙනෙක් එක සමාන නොවේ. යම් ඒ කිසිතැනක නිවුන් සහෝදරයෝ වර්ණයෙන් හෝ ස්වරූපයෙන් හේ එකසමාන වෙත්. ඔවුන්ගේද දැකීම, බැලීම, කථාව, සිනහව, ගමන, සිටීම ආදියෙන් විශේෂයක් ඇත්තේමය. ඒ නිසා නානත්තකායා (විවිධ වූ කාය ඇත්තේ) යැයි කියන ලදි. ප්‍රතිසන්ධි සංඥාව වනාහි ඔවුන්ගේ තිහේතුක, ද්විහේතුක හෝ අහේතුක වෙයි. ඒ නිසා නානත්තසඤ්ඤිනො (වෙනස් වූ සඤ්ඤා ඇත්තෝය) කියා කීය. **එකච්චෙ ච දෙවා** කාමාවචර සයෙහි දෙවිවරු, ඒවායේ ඇතැමුන්ගේ ශරීර නිල්පාටය. සමහරුන්ගේ කහපාට ආදී වර්ණ ඇත්තේය. ඔවුන්ගේ සඤ්ඤාව වනාහි ද්විහේතුක හෝ තිහේතුක වෙයි. අහේතුක නැත. **එකච්චෙ ච විනිපාතිකා** සතර අපායෙන් මිදුනු උත්තර මාතාව, පියංකර මාතා යක්‍ෂණිය පුනබ්බසුමිත්ත ධම්මගොත්ත ආදීහුද අනික් වේමාතික ප්‍රේතයෝය. ඔවුන්ගේ වනාහි කහපාට, සුදුපාට, කලුපාට කලු රන්වන් සම ඇති ආදී ලෙසත් කෘශ, ස්ථුල, උස, මිටි ආදී වශයෙන් කය විවිධය. මිනිසුන්ට මෙන් ද්විහේතුක තිහේතුක අහේතුක වශයෙන්ද සඤ්ඤාවද වේ. ඔව්හු වනාහි දෙවියන් මෙන් මහේශාක්‍ය නොවෙති. දුප්පත් මිනිසුන් මෙන් අල්පේශාක්‍ය වෙති. ආහාර, වස්ත්‍ර දුර්ලභය. දුකෙන් පීඩා විඳිමින් හැසිරෙත්. සමහරෙක් කාල පක්‍ෂයෙහි දුක්ඛිත වන අතර තවත් කෙනෙක් බැබලෙන පක්‍ෂයෙහි සැපවත් වෙත්. ඒ නිසා සුවපහසු ශරීරයෙන් පහත වැටුණු බැවින් විනිපාතිකා යැයි කියත්. මෙහි යම්කෙනෙක් ත්‍රිහේතුක වන්නේ නම් ඔවුන්ට ධර්මාවබෝධය සිදුවෙයි. පියංකර මාතාව යක්‍ෂණියකි. අලුයම්වේලාවේ අනුරුද්ධ තෙරුන් ධර්මය සජ්ඣායනා කරනු අසා -
ප්‍රියංකර ශබ්ද නොකරන්න. භික්‍ෂුව දහම්පද කියයි. දහම්පද ඉගෙනගෙන අපගේ යහපත පිණිස පිළිපදිමු.
ප්‍රාණීන්ය යන හැඟීම දැඩිව සිතට ගන්න. දැන දැන බොරු නොකියමු. අපි ශීලයෙහි මනාව හික්මෙමු. ප්‍රේත ආත්මයෙන් ද මිදෙන්නෙමු.
මෙසේ පුත්‍රයාට දන්වා එම දවස සෝවාන් ඵලයට පැමිණි උත්තර මාතාව වනාහි භාග්‍යවතුන් වහන්සේගේ ධර්මය අසාම සෝවාන් වූවාය.
**බ්‍රහ්මකායිකා** යනු බ්‍රහ්ම පාරිසජ්ජ, බ්‍රහ්ම පුරෝහිත හා මහාබ්‍රහ්ම. **පඨමාභි නිබ්බත්තා** යනු ඔව්හු සියල්ලෝම ප්‍රථමධ්‍යානයෙන් බිහිවූහ. ඔවුනතුරෙන් බ්‍රහ්ම පාරිසජ්ජයෝ වනාහි තත්ත්වයෙන් අඩුව පහළ වූවාහුය. ඔවුන්ට වනාහි කල්පයකින් තුනෙන් කොටසක් ආයු ඇතිවේ. බ්‍රහ්ම පුරෝහිතයෝ තත්ත්වයෙන් මධ්‍යමව පහළ වූහ. ඔවුන්ට කල්පයෙන් හරි අඩක් ආයු ඇත. ඔවුන්ගේ කයද බොහෝ පුළුල් වූයේ වෙයි. මහා බ්‍රහ්මයෝ උසස් ලෙස පහළ වූහ. ඔවුන්ට කල්පයක් ආයු ඇත. ඔවුන්ගේ කය වනාහි අතිශයින්ම පුළුල් වූයේ වෙයි. කයෙහි නානත්වය නිසා ප්‍රථමධ්‍යාන වශයෙන් සංඥාවෙන් ඒකාකාරය. කයෙන් විවිධය. ඔවුන් එකත්තසඤ්ඤී යයි දතයුතුයි.
යම්සේ වනාහි මෙසේ සිව් අපායවලත් නිරයවලත් සමහර සත්ත්වයන්ගේ ගව්වක් පමණ ද සමහරුන්ගේ අඩයොදුනක් පමණද සමහරුන්ගේ යොදුනක් පමණද ආත්මභාව වේ. දෙව්දත්ගේ වනාහි යොදුන් සියයක් විය. තිරිසනුන් අතරද ඇතැමෙක් කුඩාය. ඇතැමෙක් විශාලය. ප්‍රේත ආත්මභාවවලද කෙනෙක් රියන් හැටක්, තව කෙනෙක් රියන් හැත්තෑවක්, ඇතැමෙක් අසූරියන් වෙති. කෙනෙක් වනා වර්ණයෙන් යුක්තය. සමහරු දුර්වර්ණ වෙති. එපරිද්දෙන් කාලකඤ්ජක අසුරයෝ වනාහි මෙහිදී දිග්වූ පිටක් ඇත්තෝය. හැටයොදුන්ද වෙති. සංඥාව වනාහි සියල්ලන්ටම අකුසල විපාක අහේතුක වෙති. මෙසේ අපායගත සත්ත්වයෝද නානත්තකාය, ඒකත්ත සඤ්ඤී නොවේදැයි සැකයක් ඇතිවේ.
**ආභස්සරා** යනු දැවුණු පන්දමකින් පිටවන ආලෝකය මෙන් මොවුන්ගේ ශරීරවලින් ආලෝකය කැඩි කැඩී වැටෙන්නාක් මෙන් පැතිරෙයි. විහිදෙයි නුයි ආභස්සරා නම් වෙත්. ඔවුනතුරෙන් පංචක ක්‍රමයට ද්විතීය හා තෘතීය ධ්‍යානයන් තරමක් වඩා උපන්නාහු පරිත්තාභා නම් වෙත්. ඔවුන්ට කල්ප දෙකක් ආයු ඇත. මධ්‍යම ලෙස වඩා උපන්නාහු අප්පමාණාභා නම් වෙත්. ඔවුන්ට කල්ප සතරක් ආයු ඇත. උසස්ම ලෙස වඩා උපත ලද්දාහු ආභස්සර නම් වෙති. ඔවුන්ට කල්ප අටක් ආයු ඇත. මෙහි වනාහි උත්කෘෂ්ඨ හා පරිච්ඡේද වශයෙන් ඒ සියලුදෙනාව ගන්නා ලදහ. ඒ සියල්ලන්ගේම කය එකම පැතිරීම් ඇත්තේ වෙයි. සඤ්ඤාව වනාහි අවිතර්ක විචාරමාත්‍රය හෝ අවිතක්ක අවිචාර යැයි විවිධයි.
**සුභකිණ්හා** යනු යහපත් බව ගැවසීගත්, පැතිරෙන්නා වූ මනා ශරීර ප්‍රභාවෙන් ඒකඝන වූ යන අර්ථයි. මොවුන්ට වනාහි ආභස්සරයන්ට මෙන් සිඳී සිඳී ආලෝකය ගමන් නොකරයි. පංචකනයෙහි වනාහි සාමාන්‍ය, මධ්‍යම, ප්‍රණීත, චතුර්ථධයාන වශයෙන් සොළොස් ආකාරය. පරිත්තසුභ, අප්පමානසුභ, සුභ කිණ්ණ යන නම්වලින් උපදින්නාහු කල්ප හැටහතරක් ආයු ඇත්තාහ. මෙසේ මේ සියල්ලෝම ඒකත්තකාය වේ. චතුර්ථධ්‍යානයෙන් එකත්තසඤ්ඤීහු වෙත්. වේහප්ඵල බ්‍රහ්මයෝ සතරවන විඤ්ඤාණඨිතියම භජනය කරත්. අසඤ්ඤසත්තකයෝ විඤ්ඤාණය නොමැතිකමින් මෙයට අඩංගු නොවෙත්. සත්තාවාසවලට යෙත්.
ශුද්ධාවාසිකයෝ ද විවට්ට (නිවන) පක්‍ෂයට අයත් වූවාහු සර්වකාලික නොවෙත්. කල්ප ලක්‍ෂයක් හෝ අසංඛ්‍යෙයක් බුදුවරයන්ගෙන් තොර ලෝකයේ නූපදිත්. කල්ප දහසය දහසක් තුළ බුදුවරුන් උපදනා කල්හිම උපදිත්. දම්සක් පැවැත්වූ භාග්‍යවතුන් වහන්සේගේ තාවකාලික නවාතැන්පළවල් මෙන් වේ. ඒ නිසා විඤ්ඤාණඨිතියකට හෝ සත්ත්වාසයක් ඇසුරු කිරීමට පත් නොවෙත්. මහාසීව තෙරුන් වහන්සේ වනාහි ‘සාරිපුත්‍රය! ඒ සත්තාවාසය සුලභ වූවක් නොවේ. මේ දීර්ඝකාලය තුළ වෙන තැන්වල ශුද්ධාවාස දෙවියන් විසින් නොවසන ලදි. මේ සූත්‍රයෙන් ශුද්ධාවාස දෙවිවරු ද සතරවන විඤ්ඤාණඨිතියත් සතරවන සත්තාවාසයක්ම භජනය කරත් යැයි කියයි. එය නොවැලැක්වූ බැවින් සූත්‍රයට අනුදැන වදාළහ.
**සබ්බසො රූපසඤ්ඤානං** යනාදියේ අර්ථ විශුද්ධි මාර්ගයේ කියන ලදි. නෙවසඤ්ඤානාසඤ්ඤායතනය වනාහි සඤ්ඤාව මෙනි. මෙසේ විඤ්ඤාණයද ඉතා සියුම් බැවින් විඤ්ඤාණය නොවේ. අවිඤ්ඤාණයද නොවේ. ඒ නිසා විඤ්ඤාණඨිති ආදියෙහි නොකියා ආයතනවලදී කියන ලදි.
**තත්‍ර** යනු ඒ විඤ්ඤාණඨිතිවල. **තචපජානාති** ඒ විඤ්ඤාණඨිතියද දැනගනී. **තස්සාච සමුදයං** අවිජ්ජාව හටගැනීමෙන් රූප හටගැනීම වේ ආදී ක්‍රමයෙන් එහි සමුදයද දැනගනී. **තස්සා ච අත්‍ථගමං **අවිජ්ජාව නිරුද්ධ කිරීමෙන් රූප නිරෝධය වේ ආදී ලෙසින් එහි අභාවයට යාම දැනගනී. **අස්සාදං **යනු රූපය හේතුකොටගෙන -පෙ- යම් විඤ්ඤාණයක් හේතුකොටගෙන සැපය සොම්නස උපදීද මේ විඤ්ඤාණයාගේ ආශ්වාදයයි. මෙසේ එහි ආශ්වාදයද දැනගනී. ආදීනවං යනු යම් රූපයක් -පෙ- යම් විඤ්ඤාණයක් අනිත්‍ය, දුක්ඛ, වෙනස්වන ස්වභාවය ඇති ලෙස මේ විඤ්ඤාණයාගේ ආදීනවයි කියා එහි ආදීනව දැනගනී. **නිස්සරණං** යමෙක් රූපයෙහි -පෙ- යමෙක් විඤ්ඤාණයෙහි ඡන්‍දරාගය හික්මවාගනීද, ඡන්‍දරාගය ප්‍රහාණය කරයිද මෙය විඤ්ඤාණයෙන් නිස්සරණය යැයි මෙසේ එහි නිස්සරණය (නිදහස් වීම, ගැලවීම) ද වටහාගනී. **කල්ලංනු තෙන** ඒ භික්‍ෂුව විසින් ඒ විඤ්ඤාණඨිතිය තණ්හා මාන දිට්ඨි වශයෙන් මම ය මාගේ ය කියා සතුටුවීමට සුදුසු නොවේද? මේ ආකාරයෙන් සියළු තන්හි අර්ථ දතයුතුයි. යම්තැනක රූපය නැද්ද එහි ස්කන්ධ සතරක් වශයෙන්, යම්තැනක රූපය නැද්ද එහි ස්කන්ධ සතරක් වශයෙන්, යම්තැනක විඤ්ඤාණය නැද්ද එහි එක ස්කන්ධයක් වශයෙන් ද සමුදය ආදිය දතයුතුය. ආහාර සමුදයෙන් ආහාර නිරෝධය යන මේ පදය මෙහි __නො__යෙදිය යුතුය.
**යතො ඛො ආනන්‍ද භික්ඛු** ආනන්දය, යම්විටක භික්‍ෂුව දැඩිකොට නොගන්නා ලෙස මිදුනේ වේද යන සිව් උපාදානවලින් නොගෙන මිදුනේය. **පඤ්ඤා විමුත්තො** යනු ප්‍රඥාවෙන් මිදුනු, අටවැදෑරුම් විමෝක්‍ෂයන් අවබෝධකර නොගෙන ප්‍රඥා බලයෙන්ම නාමකායයාගේත් රූප කායයාගේත් පැවැත්ම නතරකොට විදුනේය යන අර්ථයි. ඒ සුක්ඛ විදර්ශකයාද ප්‍රථමධ්‍යාන ආදියෙහි එක්තරා තැනක සිට රහත්බවට පත්වූයේ යැයි කියා පස්වැදෑරුම් වෙයි. මෙය මෙසේ කියා ඇත. පඤ්ඤා විමුත්ත පුද්ගලයා නම් කවරෙක්ද? මෙලොව එක් පුද්ගලයෙක් අෂ්ට විමෝක්‍ෂයන් කයින් ස්පර්ශනොකර වාසය කරයිද ප්‍රඥාවෙන් දැක ආශ්‍රවයන් ක්‍ෂය කළා වේද මේ පුද්ගලයා ප්‍රඥා විමුක්ත නම් වේ.
මෙසේ එක් භික්‍ෂුවකගේ පිටවීමත්, නාමයත් දක්වා අනිකකුගේ දැක්වීම පිණිස ‘අට්ඨකො ඉමෙ’ (මේ අට) ආදිය කීය. එහි විමොක්ඛ යනු කවර අර්ථයකින් විමොක්ඛ වන්නේද? මෙය වනාහි ස්ථිරව පිහිටි යන අර්ථයෙන්ය. අධිමුච්චන අර්ථය නම් විරුද්ධ ධර්මතාවයන්ගෙන් මනාව මිදීමේ අර්ථයයි. අරමුණු වශයෙන් ද අභිරති වශයෙන්ද මනාව මිදෙනු කැමැත්තේ පියාගේ ඇකයෙහි අතපය දිගහැර නිදන දරුවකුගේ නින්ද මෙන් නින්දා නොකරන ලද හා සැක රහිත බව නිසා අරමුණෙහි පවතීයයි කියන ලදි. මේ අර්ථය වනාහි පසුව ලබන විමොක්‍ෂයෙහි නැත. පෙර පැවැති සියල්ලෙහි ඇත.
**රූබීරූපානි පස්සති** මෙහි අභ්‍යන්තර කේස ආදියෙහි නීලකසිණ ආදි වශයෙන් උපදවන ලද රූප ධ්‍යානයයි. රූපය මොහුට ඇත්තේනුයි රූපී. **බහිද්ධාරූපානිපස්සති** පිටතින්ද නීලකසිණ ආදී රූප ධ්‍යාන ඇසින් බලයි. මෙයින් අධ්‍යාත්මික, බාහිර වස්තු වූ කසිණයන්හි උපදවන ලද ධ්‍යාන ඇති පුද්ගලයාට රූපාවචර ධ්‍යාන සතරක් දක්වන ලදි. **අජ්ඣත්තං අරූපසඤ්ඤී** තමා පිළිබඳව කේසාදියෙහි රූපසඤ්ඤාවක් නැති නූපදවන ලද රූපාවචර ධ්‍යානයන්හි යන අර්ථයි. මෙයින්ද බාහිර පිරියම්කොට පිටතින්ම උපදවාගත් ධ්‍යාන ඇති පුද්ගලයාගේ රූපාවචර ධයානයන් දක්වන ලදහ.
**සුභ නෙත්‍ථව අධිමුත්තො හොති** මෙයින් ඉතා පිරිසිදු නීල ආදී වූ වර්ණ කසිණයන්හි ධ්‍යානයන් දක්වන ලදහ. එහි කිසිවක් අභ්‍යන්තර අර්පනාවෙහි සුභය කියා සිතාබැලීමක් නැත. යමෙක් වනාහි පරිශුද්ධ වූ සුභ කසිණයක් අරමුණුකොට වාසය කරයිද හෙතෙම යම්හෙයකින් සුභයයි අධික ලෙස ඇලුනේ කිවයුතු බවට පත්වේ. ඒ නිසා මෙසේ දේශනා කරන ලදි. පටිසම්භිදා මාර්ගයෙහි වනාහි කෙසේනම් සුභයැයි අධික ලෙස යෙදුනේ වේදැයි විමොක්ඛො යැයි දැක්වීය’ මේ ලෝකයෙහි භික්‍ෂුවක් මෛත්‍රී සහගත සිතෙන් එක් දිසාවක් පැතිර වාසය කරයිා ද මෛත්‍රී වඩන ලද බැවින් සත්ත්වයෝ පිළිකුල් නැත්තෝ වෙති. කරුණා - මුදිතා - උපෙක්ඛා සහගත සිතෙන් එක් දිසාවක් පැතිර වාසය කරයි. උපෙක්‍ෂාවෙන් වඩන ලද බැවින් සත්ත්වයෝ පිළිකුල් නැත්තෝ වෙත්. මෙසේ යෙදුනේ වේද, එය විමොක්ඛො යැයි කියන ලදි.
**සබ්බසො රූපසඤ්ඤානං** ආදියෙහි යමක් කිවයුතුද ඒ සියල්ල විශුද්ධි මාර්ගයෙහි කියන ලදි. **අයං අට්ඨමො විමොක්ඛො** මේ ස්කන්ධ සතරෙන් සර්වප්‍රකාරයෙන්ම විශුද්ධියට පැමිණි බැවින්, මිදුනු බැවින් අටවැනි උත්තම විමොක්‍ෂය නම් වේ.
**අනුලොමං** යනු මුලපටන් අවසානය දක්වා **පටිලොමං** අගපටන් මුල දක්වා **අනුලොම පටිලොමං** මේ අතිශයින් ප්‍රගුණ බැවින් සමාපත්තිවල අටවැන්න බැවින්ද එහෙ මෙහ ඇවිදීම් වශයෙන් ද කියන ලදි. **යත්‍ථිච්ඡකං** අවකාස දැක්වීම් යම් යම් අවකාසයක් බලාපොරොත්තු වෙයිද **යදිච්ඡකං** යනු සමාපත්ති දැක්වීමයි. යම් යම් සමාපත්තියක් කැමැතිවෙයිද **යාවතිච්ඡකං** මාර්ග කොටස දැක්වීමයි. යම්තාක් මාර්ගය කැමැති වෙයිද, **සමාපජ්ජති** ඒ ඒ සමාපත්තියට පිවිසෙයි. වුට්ඨාති එයින් නැගිට සිටී.
**උභතොභාග විමුත්තො** කොටස් දෙකකින් මිදුනේ. අරූප සමාපත්තියෙන් රූප කායයෙන් මිදුනේ, මාර්ගයෙන් නාමකායයෙන් මිදුනේ එය මෙසේ කියා ඇත.
වාත වේගයෙන් පහරන ලද ගිනිසිළක් මෙන් අර්ථය ළඟා කර ගනී. කනස්සල්ලකට පත් නොවේ. මුනිවරයා මෙසේ නාම කායයෙන් මිදුනේ අර්ථය ළඟා කර ගනී. පසුතැවිල්ලකට පත් නොවෙයි.
ඔහු වනාහි මේ දෙපාර්ශ්වයෙන්ම මිදුනේ ආකාසානඤ්චායතන ආදි එකකින් නැගිට රහත් බවට පත්වුවද අනාගාමී වී නිරෝධ සමාපත්තියෙන් නැගිට යැයි පස් ආකාර වේ. කෙනෙක් වනාහි යම්හෙයකින් රූපාවචර චතුර්ථ ධ්‍යානයද අංග දෙකකින් යුත් රූපාවචර චතුර්ථ ධ්‍යානයෙන් නැගිට රහත්බවට පත්වූවහුද උභය භාගයෙන් මිදුනේ නම් වේ.
මේ උභතො භාගයෙන් විමුක්තිය පිළිබඳ ප්‍රශ්නය පහත ලෝහ ප්‍රාසාදයේ හටගෙන ත්‍රිපිටකධාරී චුල්ලසුමන තෙරුන්ගේ වර්ණනාව නිසා නොබෝ කලකින් විනිශ්චයකට පත්විය. ගිරි විහාරයෙහි වනාහි තෙර නමකගේ අතවැස්සෙක් එක් පිණ්ඩපාතික භික්‍ෂුවකගේ මුවින්ම ඒ ප්‍රශ්නය අසා කීය. ඇවැත්නි! පහළ ලෝහ ප්‍රාසාදයේ අපගේ ඇදුරුතුමන්ගේ වර්ණනා කරන්නා වූ ධර්මය කිසිවකු විසින් නොඇසූවිරූය. ස්වාමීනි! තෙරුන්වහන්සේ කුමක් කීවේද? රූපාවචර චතුර්ථධ්‍යානය කිසියම් අංග දෙකකින් යුත් උපේක්‍ෂා සහගත කෙලෙසුන් ද යටපත් කරයි. කෙලෙසුන්ගේ වනාහි ආසන්නයේ වර්ධනය වන තැන නිතර පවතී. මේ ක්ලේශයෝ නම් පංචස්කන්ධයෙහි නීල ආදී වූ වෙනත් අරමුණක් උදෙසා නිතර හැසිරෙත්. රූපාවචර ධ්‍යානයත් අරමුණක් නොඉක්මවයි. ඒ නිසා සැම අයුරින්ම රූපය නතරකොට අරූපඣාන වශයෙන් කෙලෙසුන් යටපත් කර රහත්බවට පත්වූයේම උභතොභාග විමුත්ත යැයි තෙරුන්වහන්සේ පැවසීය. මෙයද කියා මේ සූත්‍රය ගෙනහැර දැක්වීය - දෙපාර්ශවයෙන්ම මිදුනු පුද්ගලයා නම් කවරෙක්ද? මේ ලෝකයේ එක් පුරුෂයෙක් අටවැදෑරුම් විමොක්‍ෂයන් කයින් ස්පර්ශ කර වාසය කරයි. ප්‍රඥාවෙන් ද බලා ඔහුගේ ආශ්‍රවයෝ ක්‍ෂය වූවාහු. උභතො භාගයෙන් මිදුනු පුද්ගලයා මොහුය.
ඉතිරිය සැමතැන්හි කියන ලදමැයි.
3. මහාපරිනිබ්බාන සූත්‍ර වර්ණනාව
**එවං මෙ සුතං** යනුවෙන් ආරම්භ වන මහා පරිනිබ්බාණ සූත්‍රයයි. මේ එහි අනුපිළිවෙල කරන පද වර්ණනාවයි. ගිජ්ඣකූටෙ යනු එහි මුදුන්වල ගිජුලිහිණියෝ වාසය කළහ. ගිජුළිහිණියන් බඳු ස්වරූප ඇති මුදුන් ඇත්තේනුයි ගිජ්ඣකූට නම් වේ. ඒ ගිජ්ඣකූටයෙහි **අභියාතුකාමො** යටත් කිරීම සඳහා යනු කැමැත්තේ වජ්ජි යනු වජ්ජි රජදරුවෝ **එවං මහිද්ධිකො** මෙසේ මහත් වූ රාජ සෘද්ධියෙන් සමන්විත වූ මෙයින් ඔවුන්ගේ සමගි බව කීවේය. **එවං මහානුභාවෙ** මෙසේ මහත් වූ ආනුභාවයෙන් යුක්ත වූ - මෙයින් හස්ති ශිල්ප ආදියේ ඔවුන් ලැබූ ශික්‍ෂණය පැවසීය. යමක් සඳහා කියන ලදද, යම්තැනක වනාහි සියුම් වූ තල් සිදුරකින් කී තලයේ අග නොවදින සේ ඉලක්කයට ඊතලය විදී ද එබඳු වූ ශිල්පයක මේ ලිච්ඡවී කුමාරවරු ශික්‍ෂණය ලදහ. මනාව ශික්‍ෂණය ලදහ. **උච්ඡෙජ්ජාමි** යනු සිඳ දමන්නෙමි. විනාසෙස්සාමි නසන්නෙමි. නොදකින්ට සලස්වමි. **අනයව්‍යසනං** මෙහි අයක් නැත්තේ අනය. වර්ධනයක් නැත යන්නට නමකි. හිතසුව නැතිකරයි. අවුල් කරයි යන අර්ථයෙන් ව්‍යසන නම් වේ. නෑදැයන් හා සම්පත් විනාශවීම යන්නට සමාන වචනයකි. **ආපාදෙස්සාමි **පමුණුවන්නෙමි.
මෙසේ වනාහි යානාවන්හි හිඳීම් ආදියෙහි මේ යුද්ධකථාවම කියයි. ගමනට සූදානම් වව්. මෙසේ බලකායට අණකළේය. කුමක් නිසාද? ගංගානම් ගඟ ආශ්‍රිත එක් පටුන් ගමකට අයත් අඩයොදුනක ප්‍රමාණයේ අජාසත් රජුගේ අණසකය. අඩයොදුනක් ලිච්ඡවී රජවරුන්ගේය. මෙහි වනාහි අණ පවතින තැනය යන අර්ථයි. එහිද පර්වත පාදයෙන් බොහෝ වටිනා සුවඳ බඩු මතුවෙයි. ඒ අසා අද යමි. හෙට යමියි අජාත සත්තගේ පිරිස සූදානම් වෙද්දී ලිච්ඡවී රජවරු සමගිව සතුටුව පළමුව ගොස් සියල්ල ගනිත්. අජාසත් පසුව අවුත් ඒ පුවත දැනගෙන කිපී යයි. ඔවුහු නැවතත් වර්ෂයක්ම එසේ කරත්. ඉක්බිති ඔහු බලවත් ලෙස කෝපයට පත්වූයේ එවිට මෙසේ කළේය.
ඉක්බිති මෙසේ සිතීය. කණ්ඩායමක් සමග යුද්ධකිරීම අපහසුය. එකද හිස් ප්‍රහාරයක් නො වන්නේ ය. පණ්ඩිතයකු සමග සාකච්ඡාකොට කරන්නේ නම් නිෂ්ඵල නො වන්නේ ය. ශාස්තෲන් වහන්සේට සමාන පණ්ඩිතයෙන් නම් නැත. ශාස්තෲන් වහන්සේ ද නුදුරු ධුර විහාරයෙහි වැඩවසයි. මම දැන් කෙනෙක් යවා විමසන්නෙමි. ඉදින් මගේ ගමනින් අර්ථයක් වන්නේ නම් ශාස්තෲන් වහන්සේ නිහඬ වන සේක. රජුගේ එහි යාමෙන් අනර්ථයක් වන්නේ නම් රජුගේ එහි යාමෙන් කවර ප්‍රයෝජනයක්දැයි අසයි. මෙසේ සිතා වස්සකාර බ්‍රාහ්මණයාව යැවීය. බ්‍රාහ්මණයා එහි ගොස් භාග්‍යවතුන් වහන්සේට ඒ බව සැළ කළේය. ඒ නිසා කියන ලදි. ඉක්බිති රජු -පෙ- වජ්ජීන් විනාශ කරන්නෙමි යි
**භගවන්තං විජමානො** ආනන්ද තෙරුන් වහන්සේ වතාවත් ලෙස භාග්‍යවතුන් වහන්සේට පවන්සලයි. භාග්‍යවතුන් වහන්සේට සීතක් හෝ උණුසුමක් නැත. භාග්‍යවතුන් වහන්සේ බ්‍රාහ්මණයාගේ වචන අසා ඔහු අමතා තෙරුන් සමග කථා කරනු කැමැත්තේ **කින්ති තෙ ආනන්‍දසුතං** යනාදිය කීය. **අභිණ්හං සන්නිපාතා** දවසට තුන්වරක් රැස්වන්නාහු අතරින් පතර රැස්වන්නාහුද නිතර රැස්වීම නම් වේ. **සන්නිපාත බහුලා** ඊයේ ද රැස්වූයෙමු. කලින් දවසේද රැස්වූයෙමු. නැවත කුමකට අද රැස්වෙමුදැයි අවසානයකට නොපැමිණෙන්නාහු සන්නිපාත බහුල නම් වෙති. **යාවකීව ඤව **යම්පමණ කාලයක්. ‘වුද්ධියෙව ආනන්‍ද වජ්ජිනං පාටිකංඛා’ නො **පරිහානි** නිතර රැස්නොවන්නාහු දිශා අනුදිශාවලින් ආවා වූ පණිවිඩ නොඅසත්. එයින් අසවල් ග්‍රාමසීමාවේ හෝ නියම්ගම් සීමාවේ හෝ අවුල් සහගතය. අසවල් තැන සොරු නැගී සිටිත් යැයි නොදනිත්. සොරු ද රජවරුන් ප්‍රමාදයැයි දැනගෙන ගම්නියම්ගම් පහරමින් ජනපද විනාශ කරත්. මෙසේ රජවරුන්ගේ පිරිහීම ඇතිවෙයි. නිරන්තරයෙන් රැස්වන්නාහු ඒ ඒ පුවත අසත්. ඉක්බිති බලසේනා යවා සතුරු මර්දනය කරත්. රජවරු ප්‍රමාද නැත. අපට කණ්ඩායම් වශයෙන් හැසිරෙන්නට නොහැක කියා සොරු බිඳී පළායත්. මෙසේ රජවරුන්ගේ දියුණුවක් ඇතිවේ. ඒ නිසා කියන ලදි. **වුද්ධියෙව ආනන්‍ද වජ්ජීනං පාටිකංඛා නො පරිහානී ති** ‘ආනන්දය, වජ්ජීන්ගේ අභිවෘද්ධියට බලාපොරොත්තු විය යුතුයි. පරිහානිය නොවේ. එහි **පාටිකංඛා** යනු බලාපොරොත්තු විය යුතුය. අවශ්‍යයෙන්ම වන්නේ යැයි මෙසේ දතයුතුයි යන අර්ථයි.
**සමග්ගා** ආදියෙහි රැස්වීමේ අණබෙරය නිකුත් වූ කල්හි, අද මට කටයුත්තක් ඇත. අඳ මංගල්‍යයක් ඇත කියා ප්‍රතික්‍ෂේප කරමින් සමගිව රැස් නොවෙත්. බෙරහඬ අසාම අනුභව කරන්නාහුද, සැරසෙන්නාහුද වස්ත්‍ර අඳින්නාහු නමුත් අඩක් අනුභව කර, අඩක් සැරසී ඇඳුම් අඳමින්ම රැස්වන්නාහු සමගියෙන් රැස්වෙත් නම් වේ. රැස්වූවාහු ද සිතාමතා කළයුත්තක් කොට එකටම නො නැගිටින්නාහු සමගියෙන් නැගිට යන්නාහු නොවෙත්. මෙසේ නැගිට යනකල්හි යමෙක් පළමුව යත්ද ඔවුන්ට මෙසේ සිතේ. අප විසින් බාහිර කතාවන් අසන ලදි. දැන් විනිශ්චය කථාව නො වන්නේ ය. එකට නැගිටින්නාහු වනාහි සමගියෙන් නැගිටිත් නම් වේ. තවද අසවල් තැන්වල ග්‍රාමසීමාව හෝ නියම්ගම් සීමාව හෝ අවුල් සහගතය. සොරු හෝ බලවත්ව නැගී සිටිත්දැයි අසා කවරෙක් ගොස් මේ සතුරු මර්දනය කරන්නේදැයි කී කල්හි මම පළමුව යමි. මම පළමුව යමි කියා යන්නාහු සගියෙන් නැගී සිටිත් නම් වේ. එකෙකුගේ කටයුතු කර්මාන්ත පහත වැටෙන කල්හි ඉතිරි රජවරු දරුවන් සහෝදරයින් යවා ඔහුගේ කර්මාන්තයන්ට පිහිට වන්නාහු ආගන්තුක රජවරුන්ගෙන් අසවලාගේ ගෙට යන්න. අසවලාගේ ගෙට යන්න යැයි නොකියා සියල්ලෝම එකතුව උපකාර කරන්නාහු ද එකකුගේ මංගල්‍යයකදී හෝ අසනීපයකදී හේ අනික් එබඳු දුකක් සැපක් ඇතිවූ කල්හි සියල්ලෝම එහි සමගිව එකට යන්නාහු සමගිව වජ්ජීන් විසින් කළයුතු දේ කරත් නම් වේ.
**අප්පඤ්ඤත්ත** ආදියෙහි පෙර නොපැනවූ බදු හෝ බලිහෝ දඬුවම් හෝ ගෙන්වා ගත්තාහු නොපැනවූ දේ පනවත්. පෞරාණික පරපුරෙන් ආවා වූ ලබා නොගත්තාහු පනවන ලද්ද සිඳ දමත් නම් වේ. සොරෙක් යැයි අල්වාගෙන පෙන්වූ කල්හි විනිශ්චය නොකොට සිඳීම් බිඳීම් ආදිය නියම කරන්නාහු පැරණි වජ්ජි ධර්මය අනුව පැවැත්ම නො වන්නේ ය යනුයි. ඔවුන්ට කලින් නොපනවන ලද අලුතෙන් පනවන බදු නිසා පීඩාවට පත් ජනයා, මොවුන්ගේ විජිතයෙහි වාසය කරන්නාහු අතිශයින් පීඩාවට පත්වූවෙමුයි වෙන පළාත්වලට ගොස් සොරුන් හෝ සොරුන්ගෙන් උදව්කාරයින් වී ජනපද පැහැර ගනිත්. තම පරපුරෙන් නොසිඳී පැවත ආ පනවන ලද අයබදු ආදිය නොගැනීමෙන් භාණ්ඩාගාරය පිිරිහෙයි. ඉක්බිති ඇත් අස් බලකායන්ද අනතඃපුරද යම්සේ නිරන්තරයෙන් වැටුප් නොලබන්නාහු වීර්යයෙන් බලයෙන් පිරිහෙත්. ඔව්හු යුද්ධයට කැමැති නොවෙත්. සේවය කිරීමට අකමැති වෙත්. පැරණි වජ්ජි ධර්මය සමාදන්ව නොපවත්නා වූ රටෙහි මිනිස්සු අපගේ පුතා, පියා, සොයුරා සොරෙක් නොවීත් සොරකු ලෙස හඳුන්වා සින්දාහ. බින්දාහයි කිපී වෙන පළාත්වලට ගොස් සොරුන් හෝ සොර සහායකයන් වී ජනපද පැහැරගනිත්. මෙසේ රජවරුන්ගේ පරිහානිය සිදුවේ. නොපනවන ලද බදු ආදිය නොපනවන්නාහු රජවරු ප්‍රවේණියෙන් ආ දේ පමණක් කරත්යැයි ජනයා තුටුපහටුව ගොවිතැන, වෙළඳාම ආදී කර්මාන්තයන්හි යෙදෙත්. පණවන ලද නොසිඳී පවත්වාගෙන ආ අයබදු ආදිය ගැනීමෙන් භාණ්ඩාගාරය වැඩෙයි. එයින් ඇත්, අස් බාලකායනුත් අන්තඃපුර ආදියත් නිරන්තරයෙන් වැටුප් ලබන්නාහු වීර්ය බලයෙන් යුක්ත වූවාහු යුද කටයුතුවලට යනු කැමැත්තාහ රාජකාරිය කරනු කැමැති වෙත්.
**පොරාණං වජ්ජිධම්මං** යනු මෙහි පෙර වනාහි වජ්ජි රජවරු මේ සොරෙක් යැයි ගෙනවුත් පෙන්වූ කල්හි ඒ සොරුව අල්වාගන්නයැයි නොකියා විනිශ්චයකාර මහාමාත්‍යයන්ට භාර දෙත්. ඔව්හු විනිශ්චය කර ඉදින් සොරු නොවෙත් නම් මුදාහරිත්. ඉදින් සොරෙක් වේනම් තමා විසින් කිසිවක් නොකියා විනිශ්චයකාරයන්ට භාරදෙයි. ඔවුහු ද විනිශ්චයකොට ඉදින් සොරෙක් නොවේ නම් මුදාහරී. ඉදින් සොරෙක් නම් විනය භාරකරුවන්ට භාරදෙත්. ඔව්හු විභාගකොට ඉදින් සොරෙක් නොවේනම් මුදාහරිත්. ඉදින් සොරෙකු නම් කුල අටකට අයත් මණ්ඩලයට භාරදෙත්. ඔව්හුද එසේකොට සේනාපතියාටත්, සේනාපතියා යුවරජුටත්, යුවරජු රජතුමාටත් භාරදෙත්. රජු නැවත විනිශ්චය කොට ඉදින් සොරෙක් නොවේනම් මුදාහරී. ඉදින් වනාහි සොරෙක් නම් පරම්පරා පොත කියවවයි. එහි යමකු විසින් මෙනම් වූ වරදක් කළේද ඔහුට මේ නම් දඬුවම යැයි ලියා ඇත. රජු ඔහුගේ වරද ඒ හා ගලපා බලා ඊට සුදුසු දඬුවමක් කරයි. මෙසේ මෙබඳු පැරණි වජ්ජි ධර්මය සමාදන්ව පවතින්නවුන්ට මහාජනයා උද්ඝෝෂණ නොකරත්. රජවරු පෞරාණිකව ආ කටයුතු කරත්. මොවුන්ගේ දෝෂයක් නැත. අපගේම වරදය කියා අප්‍රමාදීව වැඩ කරත්. මෙසේ රජවරුන්ගේ අභිවෘද්ධිය ඇතිවේ. ඒ නිසා කියන ලදි. ආනන්දය! වජ්ජීන්ගේ අභිවෘද්ධියම බලාපොරොත්තු විය යුතුය. පරිහානිය නොවේ.
**සක්කරොන්ති **ඔව්හු යම්කිසි සත්කාරයක් කරන්නාහු හොඳ දෙයක්ම කරත්. **ගරුකරොන්ති** ගරුබවක් පෙරටු කොටගෙනම කරත්. **මානෙන්කි** මැනීමෙන් ප්‍රිය කෙරෙත්. **පූජෙන්ති** යනු යටත් නොවූ බවක් දක්වති. **සොතබ්බං මඤ්ඤන්ති** දවසට දෙවරක්, තුන්වරක් උපස්ථානයට ගොස් ඔවුන්ට කෙසේ ඇසිය යුතුද, විශ්වාස කළයුතුද කියා දැනගනිත්. එහි මෙසේ යමෙක් මහලු රජවරුන්ට සත්කාරාදියයි නොකරත්. අවවාද සඳහාද ඔවුන්ට උඵස්ථානය සඳහා නොයත්. ඔව්හු ඔවුන් විසින් හැරදමන ලද්දාහු කෙළිලොල් වූවාහු රාජ්‍යයෙන් පිරිහෙත්. යමෙක් වනාහි එසේ පිළිපදිත්ද ඔවුන්ට මහලු රජවරු මෙය කළයුතුයි. මෙය නොකළ යුතුයි. පැරණි ක්‍රමය කියත්. යුද්ධය එළඹ සිටි කල්හිද මෙසේ පිවිසිය යුතුය. මෙසේ නතරවිය යුතුයැයි උපාය දක්වත්. ඔවුන් විසින් එසේ අවවාද කරනු ලබන ඔව්හු යම්සේ අවවාද පිළිපදින්නාහු රාජප්‍රවේණිය කඩනොකර පවත්වයි. ඒ නිසා කියන ලදි. ආනන්දය! වජ්ජීන්ගේ අභිවෘද්ධියම බලාපොරොත්තු විය යුතුයි. පරිහානිය නොවේ.
**කුලිත්‍ථියො** කුලකාන්තාවෝ **කුලකුමාරියො **කුල කාන්තාවන්ගේ දූවරු. **ඔක්කස්සපසය්හා** මෙහි ඔක්කස්ස හෝ පසය්හ යන දෙකෙන්ම බලහත්කාරයෙන් ගෙනයාමට නමකි. උක්කස්ස කියාද පාඨයකි. එහි **ඔක්කස්ස** යනු පසෙකට ඇද **පසය්හ** යනු අභිභවනය කොට, යටත්කොට යන මේ වචනාර්ථයි. මෙසේ වනාහි කරන්නවුන්ගේ රටෙහි මිනිස්සු අපගේ නිවසේ දරුවෝ ද මව්වරු ද කෙළ සොටු ආදිය මුවෙන් ඉවත්කර හදාවඩාගත් දූවරුන් ද මේ රජවරු බලහත්කාරයෙන් ගෙන තමන්ගේ ගෙවල්වල නතර කරවාගෙන සිටිත් යැයි කිපියාහු ප්‍රත්‍යන්තයට ගොස් සොරු හෝ සොර සහායකයන් වී ජනපද පහරිත්. මෙසේ නොකරන්නවුන්ගේ රටෙහි මිනිස්සු වැඩිමහන්සියක් නැතිව තමන්ගේ කර්මාන්ත කරන්නාහු රාජ භාණ්ඩාගාරය දියුණු කරත්. එපරිද්දෙන් මෙහි දියුණුවට වන හානි ද දතයුතුයි.
**වජ්ජිනං වජ්ජිචෙතියානි** වජ්ජි රජවරුන්ගේ වජ්ජි රටෙහි මනහර සිතියම් කරන ලද බැවින් ‘චෙතිය’ යන නම ලබන ලද යක්‍ෂයන්ට පුදන තැන්. **අබ්භන්තරානි** ඇතුල් නගරයෙහි පිහිටි. බාහිරානි නගරයෙන් පිටත සිටියා වූ **දින්නපුබ්බං** පෙර දෙන ලද. කතපුබ්බං පෙර කරන ලද **නොපරිහාපෙස්සන්ති** පිිරිහීමට පත්නොවී පවත්නා පරිදිම කරත්. දැහැමි බලියක් කඩ කරන්නවුන්ට වනාහි දෙවියෝ ආරක්ෂාව මනාව නො යොදත්. නූපන් දුකක් ඇතිකරන්නට නොහැක්කාහු හටගත් කාස, ශීර්ෂ ආදී රෝගාදිය වර්ධනය වෙයි. යුද්ධයක් එළඹි කල්හි සහායකයෝ නැත්තාහ. නොපිරිහෙන්නන්ගේ ආරක්ෂාව මනාව සංවිධානය කරත්. නූපන් සැපයක් උපදවන්නට නොහැක්කාහු නමුත් හටගත් කාස සීස ආදී රෝගයන් බැහැර කරත්. යුද්ධයේදී සහායකයෝ සිටිත්. මෙසේ මෙහි වෘද්ධිහානිය දතයුතුයි.
**ධම්මිකං රක්ඛාවරණගුත්තිං** මෙහි ආරක්ෂාව නොපැතූ දෙයක් නොපැමිණෙයි. මෙසේ ආවරණයෙන් ආවරණය, යම්සේ බලාපොරොත්තු දෙය නොනැසේද මෙසේ ආරක්ෂාවෙන් ආරක්ෂාව එහි බලසේනා පිරිවරා ආරක්ෂා කිරීම පැවිද්දන්ට ධාර්මික වූ ආරක්ෂාවරණය නොවේ. යම්සේ වනාහි විහාරය අසල වනයේ ගස් නොකපත් ද වැද්දෝ වරදක් නොකරත්. පොකුණුවල මත්ස්‍යයන් නොඅල්ලති. මෙසේ කිරීම ධර්මකාරක ආරක්ෂා ගුත්තියයි. **කින්ති අනාගතා ච** මෙයින් වනාහි ඔවුන්ගේ මෙසේ පිිහටුවන ලද චිත්ත සන්තාන යැයි සිතේ පැවැත්ම විචාරයි.
එහි යමෙක් නොපැමිණි රහතන් වහන්සේලාගේ පැමිණීම අකමැති වෙත්ද ඔව්හු ශ්‍රද්ධාව නැත්තෝ වෙති. අප්‍රසන්න වූවෝය. පැවිද්දන් පැමිණිකල්හි පෙරගමන් නොකරත්ද ගොස් නොබලත් පිළිසඳර කථා නොකරත්. පැන නොවිචාරත්. ධර්මය නාසත්. දන් නොදෙත්. පුණ්‍යානුමෝදනාවන්ට සවන් නොදෙති. වාසයට සුදුසු තැන් සකස් නොකරත්. ඉක්බිති ඔවුන් පිළිබඳ නුගුණ ප්‍රකට වෙයි. අසවල් නම් රජු ශ්‍රද්ධා හීනයෙකි. අප්‍රසන්නයෙකි. පැවිද්දන් එනවිට පෙරගමන් නොකරයි -පෙ- වාසයට සුදුසු තැන් පිළියෙල කර නොදෙත්. ඒ බව අසා පැවිද්දෝ ඔහුගේ නගර දොරටුවෙන් නොයත්. ගමන් කළත් නගරයට නොපිවිසෙත්. මෙසේ නොපැමිණි රහතන්වහන්සේලාගේ නොපැමිණීමම සිදුවෙයි. පැමිණි අයටද කරදරයක් නැතිව ජීවත්වීමට නොහැකිව තිබියදී යමෙක් ඒ බව නොදැන ආවාහු ඔව්හු මෙහි වාසය කරන්නෙමුයි කියා මෙහි ආවේ නමුත් මේ රජවරුන්ගේ මේ වැඩපිළිවෙල නිසා කවරෙක් නම් වාසය කරන්නේදැයි නික්ම යන්නාහ. මෙසේ නොආ අය නොපැමිණෙන් කල්හි පැමිණි අය දුකසේ වාසය කරන කල්හි ඒ දේශය පැවිද්දන්ට නුසුදුසු දේශයක් වෙයි. ඉක්බිති දෙවියන්ගෙන් ආරක්ෂාවක් ඇතිනොවේ. දේවතාවන්ගෙන් ආරක්ෂාවක් නැතිකල්හි අමනුෂ්‍යයෝ ඉඩ ලබා ගනිත්. අමනුෂ්‍යයන්ගේ බලය උත්සන්න වනවිට කලින් නුවූ විරූ රෝග හටගනී. ශීලවන්තයන්ගේ දැකීමක් ප්‍රශ්න විචාරීමක් ආදී වූ පිනට හේතුවන කිසිවක් ඇති නොවේ. මේ වෙනස්වීමෙන් කියන ලද පරිදි කාල පක්‍ෂයේ විපර්යාසයෙන් ශුක්ල පක්‍ෂයේ හටගැනීම වන්නේ යයි මෙසේ වෙයි. අභිවෘද්ධියේ හානිය සිදුවන සැටි දතයුතුය.
**එකමිදාහං** යනු භාග්‍යවතුන් වහන්සේ මෙය වජ්ජීන්ගේ මේ වජ්ජීන් සන්තක වූ දේශනා කරන ලද අර්ථය සඳහා කීය. එහි **සාරන්‍ද දෙවෙ** මෙනම් වූ විහාරයේ බුදුන් නූපන් කල්හි එහි සාරන්දද නම් වු යක්‍ෂයාගේ වාසය කළ තැන ලෙස චෛත්‍යයක් විය. ඉක්බිති එහි භාග්‍යවතුන් වහන්සේට විහාරයක් කරවූහ. එම විහාරය සාරන්‍දද චෙතියෙහි කරවන ල බැවින් සාරන්දද චෙතියැයි ප්‍රසිද්ධ විය.
**අරකණීයා** නොකළ යුතු. නොගතයුතු යන අර්ථයි. **යදිදං** යනු නිපාත මාත්‍රයකි. යුද්ධස්ස කරණ අර්ථයේ ස්වාමී වචනයයි. මුහුණට මුහුණලා කරන සටනින් අල්ලාගත නොහැක යන අර්ථයි. **අඤ්ඤත්‍ර උපලා පනාය** යනු චාටු බස්කිරීම හැර, චාටුබස් කීම නම්, විවාදයෙන් ඵලයක් නැත. දැන් සමගි වෙමු. ඇත්, අස්, රථ, රන්රුවන් ආදිය යවා සංග්‍රහ කිරීම, මෙසේ වනාහි සංග්‍රහ කොට හුදෙක් විශ්වාසයෙන් අල්ලාගන්නට හැකිය යන අර්ථයි. **අඤ්ඤත්‍ර මිථුභෙදාය** මිත්‍රභේදය හැර මේ ඔවුනොවුන් භේද කිරීම කරද මොවුන් අල්ලා ගන්නට හැකියයි දක්වයි. මේ බ්‍රාහ්මණයා [missing trans]
භාග්‍යවතුන් වහන්සේ බ්‍රාහ්මණයාගේ මේ කථාවෙන් ක්‍රම පිළිවලෙ දැනගනීයැයි. එසේය දනියි. දන්නා තැනැත්තා කුමක් නිසා කීවේද? අනුකම්පාවෙන්ය. ඔහුට වනාහි මෙසේ අදහස් විය. මා විසින් නොකියන ලද කල්හි දවස් කීපයකින් ගොස් සියල්ලන්වම අල්ලා ගන්නේය කියන ලද කල්හි සමගිය බිඳවන්නේ වර්ෂ තුනකින් අල්ලා ගන්නේය. මෙපමණක් වූ ජීවිතයම උතුම්ය. මෙතෙක් ජීවත් වන්නාහු තම තමන්ට පිහිටවන පිං කරන්නේ ය.
**අභිනන්‍දිත්‍වා** සිතින් සතුටු වී **අනුමොදිත්‍වා** මේ සුභාෂිත වචනය භගවත් ගෞතමයන් වහන්සේ විසින් බව කියා අනුමෝදන් වී. **පක්කාමි** රජුගේ සමීපයට ගියේය. ඉක්බිති රජු කිම ආචාරීනි! භාග්‍යවතුන් වහන්සේ කුමක් ප්‍රකාශ කළේදැයි ඇසීය. පින්වතුනි, භගවත් ගෞතමයන් වහන්සේගේ වචනය අනුව කිසිවකුටත් වජ්ජීන්ව අල්ලාගත නොහැක. එසේ නමුත් චාටුබස් කීමෙන් හෝ මිත්‍ර භේදයෙන් හැකියැයි කීය. ඉක්බිති රජු මෙසේ කීය. චාටු බස්වලින් අපගේ හස්තීහු හා අශ්වයෝ නැසෙන්නාහ. භේද කිරීමෙන්ම ඔවුන් අල්ලා ගමු. කුමක් කරමුදැයි ඇසීය. එසේනම් මහරජතුමනි! ඔබ වජ්ජීන් පිළිබඳව කථා ඇතිකරන්න. ඉක්බිති මම මහරජතුමනි, තමන් සන්තක දෙයින් කවර ප්‍රයෝජනයක්ද? මේ රජවරු ගොවිතැන් වෙළඳාම් කිරීමෙන් ජීවත් වෙත්වා යි කියා බැහැර යන්නෙමි. ඉක්බිති නුඹලා, ‘කිම මේ බ්‍රාහ්මණයා වජ්ජීන් පිළිබඳව කළ කථා පරාජය කරයි කියා කියව්. දවල් කාලයේ ද මම ඔවුන්ට පණිවිඩයක් යවන්නෙමි. එයද ගෙන නුඹලා මට දොස් පවරා බැඳීම්, තැලීම් ආදියක් නොකරම හුදෙක් මාගේ හිස මුඩුකර නගරයෙන් බැහැර කරන්න. ඉක්බිති මම, මා විසින් ඒ නගරයන්ද ප්‍රාකාරයන්ද දියඅගල්ද කරවන ලදි. මම වනාහි දුබල තැන් ද පහත් ගැඹුරු තැන් ද දනිමි. නොබෝ කලකින්ම දැන් සෘජු කරන්නෙමියි කියමි. එය අසා නුඹලා යෙත්වායි කියව්. රජු සියල්ල කළේය.
ලිච්ඡවී රජවරු ඔහුගේ නික්ම යාම අසා කපටි බ්‍රාහ්මණයාට ගඟින් එගොඩවන්නට ඉඩ නොදනේන යැයි කීහ. ඉක්බිති ඇතැමකු විසින් අප අරභයා කියන ලද බැවින් වනාහි ඔහු මෙසේ කරයි යැයි කී කල්හි එසේනම් හිතවත එන්නයැයි කීවාහ. ඔහු ගොස් ලිච්ඡවීන් දැන් කුමක් නිසා ආවේදැයි විචාරන ලදුව ඒ පුවත සැලකළහ. ලිච්ඡවීහු වනාහි අප්‍රමාදී වූවකු විසින් බර දඬුවමක් කරන්නට සුදුසු නැතැයි කියා ඔබ එහි දරණ තනතුර කුමක්දැයි විචාළාහ. මම විනිශ්චය ඇමැතියා වෙමියි කීය. එසේනම් ඔබට ඒ තනතුරම දෙමියි කීහ. තෙහෙම මනාව විනිශ්චය කටයුතු කරයි. රාජකුමාරවරු ඔහු ළඟ ශිල්ප හදාරත්.
ඔහු පිිහිටි ගුණ ඇත්තෙක් වී එක් දවක් එක් ලිච්ඡවියකු ගෙන එක පැත්තකට ගොස් කුඹුරක් සී සාන්නේදැයි ඇසීය. එසේය. ගොනුන් දෙදෙනෙකු යොදා සීසාන්නෙමි. මෙපමණක් කියා නතරවිය. ඉක්බිති තවෙකෙක් ආචාර්යයි කුමක් කීවේදැයි ඔහුගෙන් අසන ලදුව ඔහු විසින් කියන ලදි. එය විශ්වාස නොකර, මොහු මට ඇති තතු නොකියයි කියා ඔහු සමග භේද විය. බ්‍රාහ්මණයා තවත් දිනක එක් ලිච්ඡවියකු පසෙකට ගෙන ගොස් ඔබ අතිශයින් දුප්පත් නොවේදැයි විචාළේය. කවරෙක් මෙසේ කීවේදැයි ඇසූ කල්හි අසවල් ලිච්ඡවියා යැයි කීය. තව අයකුවද පසෙකට ගෙන ගොස් ඔබ බියගුල්ලෙක් නොවේදැයි ඇසීය. කවරෙක් එසේ කීවේදැයි විචාළ කල්හි අසවල් ලිච්ඡවී විසින් යැයි කීය. මෙසේ අන් අයකු නොකී දෙයක් වෙන කෙනෙකුට කියන්නේ වර්ෂ තුනකදී ඒ රජවරුන්ව ඔවුනොවුන් භේද කර යම්සේ ඔවුන් දෙදෙනෙක් එකමග නොයන ලෙස කර රැස්වීම සඳහා බෙර හැසිරවීය. ලිච්ඡවීහු මහේශාක්‍යයෝ රැස්වෙත්වායි රැස් නොවූහ.
ඒ බ්‍රාහ්මණයා, දැන් සුදුසු වේලාවයි. පැමිණෙන්න කියා රජුට පණිවිඩ යැවීය. රජතුමා එය අසා බලය පතුරුවන බෙර යවා නික්මින. විශාලා නුවර වැසියෝ, රජුට ගඟට බසින්නට ඉඩ නොදෙමුයයි බෙරකරුවන් යැවූහ. එයද අසා දක්ෂ රජවරු යෙත්වා යනාදිය කියා රැස් නොවූහ. නගරයට පිවිසෙන්නට ඉඩ නොදෙමු. දොරවල් වසාගෙන සිටිමු යයි බෙර හැසිරවූහ. එක් අයෙක්වත් රැස්වූයේ නැත. විවෘතව පැවැති දොරවලින් පිවිස සියල්ලන්වම විපතට පත්කොට ගියේය.
**අථඛො භගවා අචිරපක්කන්තෙ** ආදියෙහි **සන්නිපාතෙත්‍වා** දුරබැහැර පිහිටි විහාරස්ථානවලට සෘද්ධිමතුන් යවා ළඟ පිහිටි විහාරවලට තමන්ම ගොස් ආයුෂ්මතුනි! රැස්වන්න. භාග්‍යවතුන් වහන්සේ ඔබලාගේ රැස්වීම කැමැති වන සේක කියා රැස්කරවා, අපරිහානියෙ පිරිහීමට හේතු නොවන, දියුණුවට හේතුකාරණා වූ යන අර්ථයි. **ධම්මෙ දෙසෙස්සාමි** චන්ද්‍රයන් දහසක් සූර්යයන් දහසක් නැගෙන්නාක් මෙන් බිත්ති සතරක් ඇති ගෙයක පහන් දහසක් දල්වන්නාක් මෙන් ප්‍රකට කර කියන්නෙමි. එහි
**අභිණ්හං සන්නිපාතා** මෙය වජ්ජි සූත්‍රයෙහි කියන ලද පරිදිමය. මෙහිදී ද නිතර රැස් නොවීමෙන් දිශාවන්ගෙන් ලැබුණා වූ තොරතුරු නොඅසත්. එයින් අසවල් විහාරසීමාව වියවුල් සහිතය. පොහෝ පවාරණ ආදිය නොකරත්. අසවල් ස්ථානයේ භික්‍ෂූහු වෙදකම් හා දූත කටයුතු කරත්. නොයෙක් දේ ඉඟි කරන්නාහු මල්දීම ආදිය කරමින් ජීවිකාව ගෙනයත්. ආදිය නොදනිත්. පාප භික්‍ෂූහු ද භික්‍ෂු සංඝයා ප්‍රමාද බව දැනගෙන කණ්ඩායම් සෑදී සසුන පසුබස්සවති. නිතර රැස්වන්නාහු වනාහි ඒ ඒ පුවත අසත්. ඉක්බිති භික්‍ෂු සංඝයා පිටත්කර යවා සීමාව නිවැරදි කරත්. උපෝසථ පවාරණ ආදිය පවත්වවත්. වැරදි දිවිපෙවෙත් ඇත්තෙන් බලවත් වූ තැන ආර්යවංශිකයන් (සිල්වතුන්) යවා ආර්යවංශ ප්‍රතිපදාව කියවවත්. විනයධරයන් ලවා පාප භික්‍ෂූන්ට නිග්‍රහ කරවවත්. පාප භික්‍ෂූහුද, සංඝයා අප්‍රමාදීය. අපට කණ්ඩායම් වශයෙන් හැසිරිය නොහැක කියා භේදභින්න වී පලායත්. මෙසේද වනාහි හානිය වැඩිවීම දතයුතුය.
**සමග්ගා** ආදියෙහි චෛත්‍ය පිළිදැගුම් කිරීම් සඳහා හෝ බෝධිගෘහ, පොහෝ ගෙවල් සෙවිලි කිරීම පිණිස කතිකාවතක් ඇතිකිරීම පිණිස අවවාද දීම පිණිස හෝ සංඝයා රැස්වේවා’යි බෙරකරුවන් යවා හෝ ඝණ්ඨාවෙන් හෝ උනන්දු කරවනවිට, මට සිවුරු පිළියෙල කිරීමට ඇත. මට පාත්‍රය පිළිස්සීමට ඇත. මට අළුතින් කළයුතු වැඩකටයුතු ඇතැයි අවුල් ඇතිකරන්නාහු රැස් නොවෙත්. ඒ සියලුම වැඩ අතහැර මා පළමුවෙන්, මා පළමුවෙන් කියා එකවරම රැස්වන්නාහු සමගියෙන් රැස්වන්නාහු නම් වෙත්. රැස්වූවෝ වනාහි සිතා මතා කළයුත්ත කර තනිතනිව නොනැගිටින්නේ නම් එය සමගියෙන් නැගීසිටීම නොවේ. මෙසේ නැගිටි කල්හි යමෙක් පළමුව යත්ද ඔවුන්ට මෙසේ සිතෙයි. අප විසින් බාහිර කථාවට අසන ලදි. දැන් විනිශ්චය කථාව වන්නේය කියා මා පළමුව මා පළමුව එක්වරින්ම නැගී සිටින්නාහු සමගියෙන් නැගී සිටින්නාහු නම් වෙත්. තවද අසවල් තැන විහාර සීමාවේ අවුල් ඇත. පොහෝ පවුරුණු කිරීමට සිටියෝ අසවල් තැන වෙදකම් ආදිය කරත්. මෙසේ පාප භික්‍ෂූන් උත්සන්න වී ඇතැයි අසා කවරෙක් එහි ගොස් ඔවුන්ට නිග්‍රහ කරන්නේදැයි කියූ කල්හි ද මා පළමුවෙන් මා පළමුවෙන් කියා යන්නාහුද සමගියෙන් නැගී සිටින්නෝ නම් වෙත්.
ආගන්තුකයෙකු දැක මේ පිරිවෙණට යන්න. මේ පිරිවෙණට යන්න. අප කවුරුන්දැයි නොකියා සියළු වත් කරන්නාහු නමුත් දිරාගිය පාත්‍රාසිවුරු දැක ඔහුට භික්‍ෂාචාර වත අනුව පාසිවුරු සොයන්නාහු නමුදු ගිලනුන්ට බෙහෙත් සොයන්නාහු නමුත් අනාථ වූ ගිලනුන්ට අසවල් පිරිවෙණට යන්න අසවල් පිරිවෙණට යන්න’ මෙසේ නොකියා තමන්ගේම පන්සල්වලදීම පිළිදැගුම් කරන්නේ නමුත් එක් ගෙන නොගිය පොතක් වෙයි. ප්‍රඥාවන්ත භික්‍ෂුවකට සංග්‍රහ කර ඔහු ලවා එම ග්‍රන්ථය ලබාගෙන සමගිව සංඝයා විසින් කරනු ලබන විනය කර්මාදිය කරත් නම් වේ.
**අප්පඤ්ඤත්ත** යනාදියෙහි අලුත් ධර්මානුකූල නොවන කතිකාවතක් හෝ ශික්‍ෂාපදයක් හෝ අලුතින් නිර්මාණය කරමින් කලින් පනවා නැති දෙයක් පනවත්. පුරාණ සන්‍ථක වස්තුවේ සැවැත්නුවර භික්‍ෂුවක් මෙන්, ධර්මයට විරුද්ධ විනය විරෝධී සසුනක් පෙන්වමින් පවන ලද්ද සිඳ දමත්. භාග්‍යවතුන් වහන්සේ පිරිනිවන්පා වර්ෂ සියයක් ගතවූ තැන විශාලා නුවර වජ්ජිපුත්තක භික්‍ෂූන් මෙනි. ඛුද්දානුඛුද්දක ශික්‍ෂාපද කඩකරන්නාහු පනවන ලද ශික්‍ෂාපදයන්හි සමාදන්ව නොහැසිරෙත්. අස්සජි පුනබ්බසුකයන් මෙනි. අලුත් කතිකාවතක් හෝ ශික්‍ෂාපදයක් හෝ අළුතින් නිබන්ධනය නොකොට ධර්මානුකූල ලෙස විනයානුකූල ලෙස සුන් දක්වමින් ඛුද්දානුඛුද්දක ශික්‍ෂාපද උදුරා නොදමමින් නොපනවන ලද්දක් නොපනවත්. පනවන ලද්ද සිඳ නොදමයි. යම්සේ පනවන ශික්‍ෂාපදවල සමාදන් වී ජීවත්වෙත් යනුයි. ආයුෂ්මත් උපසේන තෙරුන් මෙනි. ආයුෂ්මත් කාකණ්ඩපුත්ත යස තෙරුන් මෙනි.
සංඝයා අසනු ලැබේවා. අපට අයත් ශික්‍ෂාපද ඇත. ඒවා ගිහියන් වූ අපි මේවා ශාක්‍යපුත්‍ර වූ ශ්‍රමණයන්ට සුදුසුද? මෙය ඔබලාට කැපද? කියා නොදන්නෙමු. ඉදින් අපි ඛුද්දානුඛුද්දක ශික්‍ෂාපද ඉවත්කර දමන්නෙමු නම් මෙසේ කියන්නෝ ඇතිවෙත්. කුමක්ද? ශ්‍රමණ ගෞතමයන් වහන්සේ විසින් ශ්‍රාවකයන්ට සදාකල්හි පවත්නා පරිදි ශික්‍ෂාපද පනවන ලද අතර ශාස්තෲන් වහන්සේ ජීවමානව සිටියදී ඒවා ආරක්ෂා කළ බවත් දැන් උන්වහන්සේ පිරිනිවන් පෑකල්හි ශික්‍ෂාපදයන්හි නොනික්මෙත්. ඉදින් යෝග්‍ය කාලයෙහි මහාසංඝයා නොපැනවූ දෙයක් අළුතින් නො පනවන්නේ ය. පැනවූ දෙය කඩ නො කරන්නේ ය. පැනවූ ශික්‍ෂාපද සමාදන්ව ජීවත්වන්නේ ය යන
මේ තීරණය තබන්නා වූ මහාකාශ්‍යප මහරහතන් වහන්සේ මෙන්. **වුද්ධියෙව** ශීලාදි ගුණයන්ගෙන් දියුණුවයි. පරිහානිය නොවේ.
**ථෙරා** යනු ස්ථිරභාවයට පත්වූ, තෙරනමක් විසින් පැවැත්විය යුතු ගුණයන්ගෙන් සමන්විත බොහෝ රාත්‍රීන් දනිත්නුයි **රත්තඤ්ඤූ** පැවිදි වී බොහෝ කල්ගත වූ මේ ඇත්තන් **චිර පබ්බජිතා** වේ. සංඝයාගේ පිය තනතුරේ සිටියාහු **සංඝ පිතරො** පිය තනතුරෙහි සිටි බැවින් සංඝයා පෙරටු කරත්. ඉදිරියෙන් සිට ශික්‍ෂාපද තුනක පවතිත්නුයි **සංඝ පරිණායක** වේ.
යමෙක් ඔවුන්ට සත්කාරාදිය නොකරත්ද අවවාද සඳහා දෙතුන් වරක් උපස්ථාන සඳහා නොයත්. ඔව්හුද ඔවුන්ට අවවාද නොදෙත්. පරපුරෙන් ආ කථා නොකියත්. සාරවත් වූ දහම් පිළිවෙත ශික්‍ෂණය නො කරවත්. ඔව්හු එයින් වෙන්වූවාහු ශීලාදී වූ ධර්ම ස්කන්ධයන්ගෙන් ද සප්ත ආර්ය ධනයෙන් ද යනාදී වූ ගුණයන්ගෙන් පිරිහෙත්. ඔවුන්ට අවවාද දෙත්. මෙසේ ඔවුන් ඉදිරියට යා යුතුයි. මෙසේ ඔවුන් ඉවත්විය යුතුයි. මෙසේ ඔවුන් දැකිය යුතුයි. මෙසේ ඔවුන් බැලිය යුතුයි. මෙසේ ඔවුන් හැකිලිය යුතුයි. මෙසේ ඔවුන් විහිදී යා යුතුයි. මෙසේ ඔවුන් සඟල සිවුර, පාත්‍රය දැරිය යුතුයි. තෙළෙස් ධුතාංගයන්ගෙන් හා දස කථාවස්තූන්ගෙන් අනුශාසනා කරත්. ඔව්හු ද ඔවුන්ගේ අවවාදයෙහි පිහිටා ශීලාදී ගුණයන්ගෙන් වැඩිදියුණු වන්නාහු ශ්‍රමණ බවට පත්වෙත්. මෙසේ මෙහි පරිහානියත් අභිවෘද්ධියත් දතයුතුයි.
පුනර්භවයක් ලබාදෙන පුනර්භවය පුනර්භවය, මේ ස්වභාවය මොහුටනුයි පොනොභවික නම් වේ. (නැවත ඉපදීම ගෙනදෙන) යන අර්ථයි. එහි **පොනොභවිකාය** නම් වේ. **න වසං ගච්ඡන්ති** මෙහි යමෙක් සිව්පසය හේතුවෙන් උපස්ථායකයන්ගේ පසුපස යන්නන් වී ගමින් ගමට හැසිරෙත්. ඔව්හු ඒ තණ්හාවේ වශයට යත් නම් වේ. අන් අය නොයෙත්. එහි හානිය හා අභිවෘද්ධිය ප්‍රකටය.
**ආරඤ්ඤකෙසු** දුනු පන්සියයකට පසු **සාපෙඛා** තෘෂ්ණාව සහිතව, ආලය සහිතව, ග්‍රාමන්ත සේනාසනවල ධ්‍යානවලට පැමිණ එයින් නැගීසිටිය පමණින් ස්ත්‍රී පුරුෂ දැරි ආදීන්ගේ ශබ්ද අසයි. ඒ නිසා මොහුට අවබෝධ කරගත් දේද පිරිහී යයි. අරණ්‍යයෙහි වනාහි නිදා සිට පිබිදිවිට සිංහ, ව්‍යාඝ්‍ර, මොණර ආදීන්ගේ ශබ්ද අසයි. යමෙකින් අරඤ්ඤවැසියා ප්‍රීතියක් ලබා එය සම්මර්ශනය කරන්නේ අග්‍රඵලයෙහි පිහිටයි. මෙසේ භාග්‍යවතුන් වහන්සේ ග්‍රාමාන්ත සේනාසනයෙහිදී ධ්‍යානයට පත්ව හුන්නා වූ භික්‍ෂුවට අරණ්‍යයෙහි නිදාගන්නහුම පසසයි. ඒ නිසා එම අර්ථය අරභයා ‘ආරණ්‍යවල, සේනාසනවල බලාපොරොත්තු ඇත්තෝ වන්නාහ’ යැයි කීය.
**පච්චත්තංයෙව සතිං උපට්ඨපෙස්සන්ති** යනු තම තමන්ගේ අභ්‍යන්තරයෙහි සිහිය පිහිටුවත්. **පෙසලා** යනු ප්‍රිය ස්වභාව ඇති. මෙහිද සබ්‍රහ්මචාරීන්ගේ පැමිණීම බලාපොරොත්තු නොවන්නාහු නේවාසිකයෝ අශ්‍රද්ධාවන්තයෝ වෙත්. අප්‍රසන්න වූවාහු පැමිණෙන භික්‍ෂූන්ට පෙරගමන් කොට පාත්‍රාසිවුරු පිළිගෙන ආසන පැනවීම තල්වැට ගැනීම් ආදිය නොකරත්. ඉක්බිති ඔවුන්ගේ නුගුණ ඉස්මතු වෙයි. අසවල් විහාරවාසී භික්‍ෂූහු ශ්‍රද්ධාව නැති අප්‍රසන්න වන අතර විහාරයට පිවිසෙන භික්‍ෂූන්ට වත්පිළිවෙත් නොකරත්. ඒ අසා පැවිද්දෝ විහාර දොරටුවෙන් යන්නාහු නමුත් විහාරයට නොපිවිසෙත්. මෙසේ නොපැමිණි අයගේ නොඒමම වෙයි. පැමිණි අයට සුවපහසුකම් නැතිකල්හි නොදැන පැමිණි අය වාසය කරන්නෙමුයි සිතා ආවෝ වෙමු. මේ නේවාසිකයන්ට සළකන්නේ මේ ආකාරයෙන් නම් කවරෙක් වාසය කරන්නේදැයි නික්ම යත්. මෙසේ ඒ විහාරයේ වෙනත් භික්‍ෂූන්ට නතරවීම සිදු නොවන්නේය. ඉක්බිති නේවාසික භික්‍ෂූහු සිල්වතුන් දැකීමට අවස්ථාවක් නොලබන්නාහු සැක නැති කරගැනීමක් හෝ ආචාරධර්ම ඉගැන්වීමක් හෝ මිහිරි ධර්මශ්‍රවණයක් නොලබත්ද ඔවුන්ට ඉගෙන නොගත් ධර්මයන් ඉගෙනීමට නොලැබේ. උගත් දේ සජ්ඣායනා කරන්නට නොලැබේ. මෙසේ ඔවුන්ට හානියක් විය. අභිවෘද්ධියක් නොවේ.
යමෙක් වනාහි සබ්‍රහ්මචාරීන්ගේ පැමිණීම කැමැති වෙත්ද ඔව්හු ශ්‍රද්ධාවන්ත හා ප්‍රසන්න වූවාහු සබ්‍රහ්මචාරීන්ට පෙරගමන් කිරීම් ආදිය කොට සෙනසුන් පනවා දෙත්. ඒවා ගෙන භික්‍ෂාචාරයට පිවිසෙත්. සැක දුරුකරත්. මිහිරි දහම් අසන්නට ලැබේ. ඉක්බිති ඔවුන් පිළිබඳ ගුණකථාව පැතිර යයි. අසවල් විහාරයේ භික්‍ෂූහු මෙසේ ශ්‍රද්ධා සම්පන්න, වතාවත් දන්නා අමුත්තන්ට සංග්‍රහ කරන්නෝය. ඒ අසා භික්‍ෂූහු දුරසිටද පැමිණෙත්. ඔවුන්ට නේවාසිකයෝ වතාවත් දක්වත්. සමීපයට පැමිණ වැඩිමල් ආගන්තුකයන්ට වැඳ වඩා හිඳුවත්. වයසින් බාල ඇත්තා ළඟ අසුනක් ගෙන හිඳගනී. හිඳ මේ විහාරයේ වාසය කරන්නේ ද? නික්ම යන්නේදැයි අයත් යන්නෙමියි කීකල්හි පහසු සෙනසුන් ඇත. භික්‍ෂාව සුලභය ආදිය කියා යන්නට ඉඩ නොදෙත්. ඉතින් විනයධර කෙනෙක් වේ නම් ඔහු ළඟ විනය සජ්ඣායනා කරයි. සූත්‍රාන්ත ආදියක් දරන්නෙක් නම් ඔහු ළඟ ඒ ඒ ධර්මය සජ්ඣායනා කෙරේ. ආගන්තුක භික්‍ෂූන්ගේ අවවාදයේ පිිහටා පටිසම්භිදා සහිත රහත්බවට පත්වෙත්. එක් දවසක් දෙකක් නතරවීමට ආවෙමු. නමුත් මේ ඇත්තන්ගේ යහපත් ඇසුර නිසා දස, දොළොස් වර්ෂයක් වාසය කරන්නෙමුයි කියන්නෝ වෙත්. මෙසේ මෙහි හානිය හා අභිවෘද්ධිය දතයුතුයි.
දෙවන සත්තකයේ කටයුතුවල ඇල්ම මොවුන්ටය යනු කම්මා රාමා යි වැඩෙහි ඇලුනු කම්මරතා නම් වේ. **කම්මාරාමතං අනුයුත්තා**, යෙදුනු, අනුයුක්ත වූ - එහි කම්මං යනු කළයුත්ත කර්මයැයි කියනු ලැබේ. ඒ කෙසේද යත් චීවර විමසීම, චීවර සැදීම, උදව් වීම, ඉදිකටු පෙට්ටිය, පාත්‍ර පසුම්බිය, අංසකඩය, බඳපටිය, දැළිපිහිය, පාත්‍ර අඩිය, සෙරෙප්පුව, මුස්න ආදිය සෑදීම. කෙනෙක් වනාහි මේවා කරන්නාහු මුළු දවසම ඒවා කරත්. ඒවා මෙහි ප්‍රතික්‍ෂෙප කෙරේ. යමෙක් වනාහි මේවා කරන වේලාවෙහිම මේවා කරත්. උදෙසන වේලාවේදී ඉගෙන ගනී. සජ්ඣායනා වේලාවේ සජ්ඣායනා කරයි. සෑමිදුල් ආදිය අමදින වේලාවේ සෑමිදුල් ආදියේ කළයුතු වත් සපුරත්. මෙනෙහි කරන වේලාවේ මෙනෙහි කරත්. ඔහු කම්මා රාම නොවේ.
**න භස්සා රාමා** යනු මෙහි යමෙක් ස්ත්‍රීන් පිළිබඳ වර්ණනා, පුරුෂයන් පිළිබඳ වර්ණනා කරමින් රෑදාවල් ගතකරත්. මෙබඳු තැනැත්තා දෙඩවීමෙහි අවසානයක් කරන්නෙක් නොවේ. මේ භස්සාරාම නම් වේ. දෙඩවීමෙහි නොයෙදුනේ නම් යමෙක් රෑ ද දවල් ද ධර්මය කියයි ද පැන විසඳයි ද මේ තැනැත්තා වනාහි අප්පභස්ස නම් වේ. දෙඩවීමෙහි අවසානයක් ඇත්තේ වෙයි. කුමක් නිසාද? මහණෙනි! රැස් වූවා වූ නුඹලා විසින් කළයුතු කාරණා දෙකක් ඇත. උතුම් වූ දැහැමි කථාවක් කළයුතුයි. නැත්නම් නිහඬව සිටිය යුතුයැයි කියන ලද බැවිනි.
**න නිද්දාරාමා** යන මෙහි යමෙක් යන්නේද හුන්නේද හොත්තේ ද ථීනමිද්ධයෙන් මඩනාලදුව නිදාගනීද මේ ‘නිද්දාරාම’ නම් වේ. යමකුගේ වනාහි කරජකායෙහි ගිලන්බව නිසා සිත භවාංගයෙහි තබයිද එය නිද්දාරාමතාවය නොවේ. ඒ නිසා කියන ලදි. ‘අග්ගි වෙස්සනය, ගිම්හානයේ පසු මාසයේදී දන්වළඳා අවසානයේ, පිණ්ඩපාතයෙන් වැලකුනේ සඟල සිවුර හතරට නමා දකුණු ඇලයෙන් සිහිනුවණින් යුතුව නින්දට බසින්න’
**න සංගනිකාරාමා** යනු මෙහි යමෙක් පළමුවැන්නාට දෙවැන්නා දෙවැන්නාට තුන්වැන්නා තුන්වැන්නාට සතරවැන්නා යන ලෙස එකට සම්බන්ධව වාසය කරයි. එක් අයෙක් සතුටක් නොලබයි. මේ සංගණිකාරාමයයි. යමෙක් වනාහි සිව්ඉරියව්වල තනිව ආශ්වාදයක් ලබයිද එය සංගණිකාරාම නොවේ යයි දතයුතුයි.
**න පාපිච්ඡා** මෙහි අසත්පුරුෂයාට සම්භාවනා චේතනාවෙන් යුක්ත දුස්සීලයෝ පාපිෂ්ඨයෝ නම් වෙති.
පාපමිත්‍රාදියෙහි පවිටු මිත්‍රයෝ මොහුටය. **පාපමිත්තා**. සිව් ඉරියව්හි එකමග යන්නා වූ පවිටු මිතුරන් මොවුන්ටය. **පාප සහායා** එයට නැඹුරු වූ, එයට යොමු වූ එයට නැමුණු බැවින් පාපයන්හි නැඹුරු වූ **පාපසම්පවංකා** යි.
**ඔරමත්තකෙන** අල්ප ප්‍රමාණයෙන්, සුළු වශයෙන් අන්තරා රහත්බවට පත්නොවී මේ අතරතුර **වොසානං** නිමා වූ බව. මෙපමණක් ප්‍රමාණවත් යැයි පසුබැසීම, කෘත්‍ය අවසන් බව. මෙසේ කියා ඇත. යම්තාක් ශීල පාරිශුද්ධි බවෙන් හා විදර්ශනාවෙන් හෝ ධ්‍යානයන්ගෙන් හෝ සෝවාන් බැවින් හෝ සකෘදාගාමී බැවින් හෝ අනාගාමී බැවින් හෝ අවසානයකට පත් නොවෙත්. ඒ අභිවෘද්ධියම භික්‍ෂුව විසින් බලාපොරොත්තු විය යුතුයි. පරිහානිය නොවේ.
තතිය සත්තකයෙහි **සද්ධා** යනු ශ්‍රද්ධාවෙන් යුක්ත ආගමනීය ශ්‍රද්ධාව, අධිගම ශ්‍රද්ධාව, අධිගම ශ්‍රද්ධාව හා ප්‍රසාද ශ්‍රද්ධාව යැයි සතර වැදෑරුම්ය. එහි ආගමනීය ශ්‍රද්ධාව සර්වඥතාවයට පත් බෝධි සත්ත්වයන්ට තිබේ. බුද්ධ, ධර්ම, සංඝ යනුවෙන් කීකල්හි ඇතිවන පැහැදීම ප්‍රසාද ශ්‍රද්ධාවයි. විශ්වාසකොට, සිතා මතා විශ්වාසය ඇතිකර ගැනීම ඔකප්පන ශ්‍රද්ධාවය. එය දෙවැදෑරුම් ලෙස මෙහි අදහස් කෙරේ. එම ශ්‍රද්ධාවෙන් යුක්ත ශ්‍රද්ධාව ස්ථිර කරගත් වක්ඛලී තෙරුන් මෙනි. ඔහුට වනාහි චෛත්‍ය අංගන, බෝධි අංගනයන්හි කළයුතු වත් කළා වන්නේය. උපාධ්‍යායන්ට, ගුරුවරයාට, කළයුතු වතාවත් පුරයි. **හිරිමනා** යනු පාපය පිළිකුල් කිරීම ලක්‍ෂණකොට ඇති ලජ්ජාවෙන් යුක්ත සිත් ඇති. **ඔත්තාපිනො** පවට බියවීමේ ලක්‍ෂණයෙන් ඔත්තප්පයෙන් යුක්ත වූයේ.
**බහුස්සුතා** මෙහි වනාහි පර්යාප්ති ධර්මයෙහි බහුශ්‍රැතය, ප්‍රතිවේධයේ බහුශ්‍රැත යයි දෙයාකාරයි. පර්යාප්ති යනු ත්‍රිපිටකයයි. පටිවෙධ යනු සත්‍යය අවබෝධ කරගැනීමයි. මෙහිදී වනාහි පර්යාප්තිය අදහස් කෙරේ. එය යම්යෙකින් බහුශ්‍රැතද ඔහු බහුශ්‍රැතයෙකි. මෙයද නිස්සය මුච්චනක, පරිසූපට්ඨාපක, භික්ඛුනොවාදක, සබ්බත්‍ථක බහුස්සුත යැයි සතරවැදෑරුම්ය. (ආශ්‍රයෙන් මිදුනු - පිරිසට උපකාර කරන - භික්‍ෂූන්ට අවවාද දෙන - සැමතැනම බහුශ්‍රැත) මේ අතුරින් බහුශ්‍රැතයන් තුන්දෙනෙක් සමන්ත පාසාදිකා විනය අටුවාවේ ඕවාද වර්ගයෙහි කියන ලද ආකාරයෙන් ගතයුතුයි. සබ්බත්‍ථක බහුස්සුතා සියළු තන්හි බහුශ්‍රැතයෝ වනාහි ආනන්ද තෙරුන් හා සමාන වෙත්. ඔවුන් මෙහිදී අදහස් කෙරේ.
**ආරද්ධවිරියා** යනු යමකුට කායික, චෛතසික වීර්ය පටන්ගන්නා ලද්දේ වේද එහි යමෙක් කායික ලෙස එක්තැන් වීමෙන් තොරව සිව් ඉරියව්වල අටවැදෑරුම් වස්තූන් වශයෙන් එකෙක් වෙත්ද ඔුවන්ගේ කායික වීර්ය ආරම්භ කළා වන්නේය. යමෙක් සිතින් රංචු ගැසීම නතරකර අෂ්ට සමාපත්ති වශයෙන් එක්තැන් වෙයි. ගමනෙහි හටගත් ක්ලේශයාගේ තැනට පත්වන්නට ඉඩ නොදෙත්. ස්ථානයෙහි හටගත් ක්ලේශයාගේ හිඳගැනීම ද හිඳගැනීමේ ක්ලේශයාගේ සයනයට පත්වන්නට ඉඩ නොදෙයි. උපනුපන් තැන්වල කෙලෙස්වලට නිග්‍රහ කරත්. ඔවුන්ට චෛතසික වීර්ය පටන්ගත්තේ වෙයි.
**උපට්ඨිතසති**. බොහෝ කල් කරන ලද දේ සිහිකරන නැවත නැවත සිහිකරන හා ගතිබ්බ අභය තෙර, දීඝභාණක අභය තෙර ත්‍රිපිටක චූලාභය තෙර ආදීන් මෙනි. මහාගතිබ්බ අභය තෙර වනාහි ඉපදී පස්වන දිනයේදී මංගල කිරිබතෙහි හොට දමන්නා වූ කවුඩකු දැං හුං හුං කියා ශබ්ද කළේය. ඉක්බිති ඔහු ස්ථවිර කාලයෙහි, ස්වාමීනි! කවදා පටන් සිහිකරන්නෙහිදැයි භික්‍ෂූන් විසින් විචාරණ ලද්දේ, ඇවැත්නි ඉපදී පස්වන දිනයේ කරන ලද හැඬීමේ පටන්ය කියා කීවේය.
දීඝභාණක අභය තෙරුන් වහන්සේ ඉපදී නවවන දිනයේදී මව සිපගන්නෙමියි නැමුණා වූ ඇගේ කෙස්කළඹ කැඩී වැටුනේය. තිඹක් පමණ සමන්මල් දරුවාගේ පපුවට වැටී වේදනාවට පත්විය. හෙතෙම ස්ථවිර කාලයෙහි, ස්වාමීනි! කවදා පටන් සිහිකරන්නෙහිදැයි විචාර කල්හි ඉපදී දවස් නවයෙි සිට යයි කීය.
ත්‍රිපිටක චූලාභය තෙරුන් වහන්සේ අනුරාධපුරයෙහි දොරවල් තුනක් වසවා මිනිසුන්ට එක් දොරකින් පමණක් පිටව යාම සිදුකර ඔබගේ නම කුමක්ද? ඔබගේ නම කුමක්ද? කියා අසා සවස නැවත නොඅසාම ඔවුන්ගේ නම් හඟවන්නට හැකිය ඇවැත්නියි කීය. මෙබඳු වූ භික්‍ෂූන් ගැන උපට්ඨිතසතී’ යැයි කියන ලදි.
**පඤ්ඤාවන්තො** පංචස්කන්ධය පිළිබඳ හටගැනීම, වැයවීම විමසා බලන ප්‍රඥාවෙන් යුක්ත තවද මේ පද දෙකින්ම විදර්ශනා වඩන භික්‍ෂූන්ගේ විදර්ශනාවට අවශ්‍ය සම්මා සතියත් විදර්ශනා ප්‍රඥාවත් මෙයින් කියන ලදි.
චතුර්ථ සත්තකයේ සිහියම සම්බොජ්ඣයක් වූයේ සති **සම්බොජ්ඣංගො** නම් වේ. සියලු තන්හි මේ ක්‍රමයමයි. එහි වැටහීම් ලක්‍ෂණකොට ඇති සති සම්බොජ්ඣංගය, සෙවීම් ලක්‍ෂණකොට ඇති ධම්මවිචය සම්බොජ්ඣංගය නැගීසිටීමේ ලක්‍ෂණකොට ඇති විරිය සම්බොජ්ඣංගය පැතිර සිටීම ලක්‍ෂණකොට ඇති ප්‍රීති සම්බොජ්ඣංගය සංසිඳීම ලක්‍ෂණකොට ඇති පස්සද්ධි සම්බොජ්ඣංගය විසිරී නොයාම ලක්‍ෂණකොට ඇති සමාධි සම්බොජ්ඣංගය, නුවණින් සලකා බැලීම ලක්‍ෂණකොට ඇති උපෙක්ඛා සම්බොජ්ඣංගය, **භාවෙස්සන්ති** යනු සති සම්බොජ්ඣංගය කරුණු සතරකින් පිහිටුවා ගන්නාහු කාරණා සයකින් ධම්මවිචය සම්බොජ්ඣංගය උපදවන්නාහු කාරණා නවයකින් වීර්ය සම්බොජ්ඣංගය වඩන්නාහු කාරණ දසයකින් ප්‍රීති සම්බොජ්ඣංගය උපදවන්නාහු කරුණු සතකින් පස්සද්ධි සම්බොජ්ඣංගය වඩන්නාහු කරුණු දසයකින් සමාධි සම්බොජ්ඣංගය උපදවන්නාහු කරුණු පසකින් උපෙක්ඛා සම්බොජ්ඣංගය උපදවන්නාහු වර්ධනය කරන්නාහු යන අර්ථයි. මෙයින් විදර්ශනා මාර්ගඵල හා එක්වූ ලෞකික හා ලෝකෝත්තර මිශ්‍ර වූ බොජ්ඣංගයන් පැවසීය.
[missing trans]
සයවැන්නෙහි **මෙත්තං කායකම්මං** මෛත්‍රී සිතින් කළයුතු කාය කර්මයන්ය. වචීකර්ම ආදී ක්‍රියාවන්හිද මේ ක්‍රමයමයි. මේවා වනාහි භික්‍ෂූන් සඳහා පැමිණි ඒවාය. මේවා ගිහියන් අතර දැකිය හැක. භික්‍ෂූන්ගේ මෛත්‍රී සිතින් උසස් හැසිරීම සම්බන්ධ ධර්මතාවයන් සම්පූර්ණ කිරීම මෛත්‍රී කායකර්ම නම් වේ. ගිහියන්ට චෛත්‍ය වන්දනාව සඳහා බෝධි වන්දනාව සඳහා සංඝයාට දන් වැළඳවීම සඳහා පැමිණීම, ගමට පිඬුසිඟා වැඩි භික්‍ෂූන් දැක පෙරගමන් කිරීම, පාත්‍රය පිළිගැනීම, ආසන පැනවීම, පසුගමන් කිරීම මේ ආදී මෛත්‍රී කායකර්ම නම් වේ.
භික්‍ෂූන්ට වනාහි මෛත්‍රී සිතින් ආචාර පැනවීම, ඉගැන්වීම, කමටහන් දීම, ධර්මදේශනාව ත්‍රිපිටක බුද්ධවචනය, මෛත්‍රී වචීකර්මය නම් වේ. ගිහියන්ගේ චෛත්‍ය වන්දනාවට යමු. බෝධි වන්දනාවට යමු. බණ අසන්නෙමු. මල් පහන් පූජා කරන්නෙමු. තුන් සුචරිතය සමාදන්ව පවතිමු. සලාක බත් ආදිය දෙමු. වස්සාවාසික පිරිකර දෙමු. අද සංඝයාට සිව්පසය දෙන්නෙමු. සංඝයාට ආරාධනා කර කෑමබීම ආදිය දීමට සංවිධානය කරන්න. ආසන පනවව්. පැන් පහසුකම් සලසව්. හටගත් කැමැත්ත ඇත්තාහු උත්සාහ ඇත්තාහු වතාවත් කරව් ආදිය කියන කල්හි ඇතිවන්නේ මෛත්‍රී වචී කර්මයයි.
භික්‍ෂූන්ට, උදෑසනම පිබිද සිරුර පිළිදැගුම් කර සෑමිදුලට ගොස් වතාවත් කොට විවේක සෙනසුනෙහි සිට මේ විහාරයෙහි භික්‍ෂූහු සැපවත් වෙත්වා. අවෛරී වෙත්වා. ව්‍යාපාදයෙන් තොරවෙත්වායි සිතීම මෛත්‍රී මනෝකර්මය නම් වේ. ගිහියන්ට, උතුමෝ සැපවත් වෙත්වා. අවෛරී, ව්‍යාපාදයෙන් තොරවූවෝ වෙත්වායි සිතීම මෛත්‍රී මනෝකර්මය නම් වේ.
**ආවිචෙච රහොච** අභිමුඛයේ හා අනභිමුඛයේ එහි අලුත් සිවුරු සකස් කිරීම ආදී කටයුතුවලදී සහායවීමට යාම අභිමුඛයේ කරන මෛත්‍රී කායකර්මය නම් වේ. තෙරවරුන්ට වනාහි පා සේදීම වන්දනාව පවන් සැලීම ආදී සියළු නිවැරදි ක්‍රියාවන් අභිමුඛයේ මෛත්‍රී කායකර්මය නම් වේ. තෙරවරුන්ට වනාහි පා සේදීම වන්දනාව පවන්සැලීම ආදී සියළු නිවැරදි ක්‍රියාවන් අභිමුඛයේ මෛත්‍රී කායකර්ම නම් වේ. දෙපක්‍ෂය විසින්ම වැරදි ලෙස තබන ලද දැව භාණ්ඩ ආදිය, අවමන් නොකර තමා විසින් වැරදි ලෙස තැබුවාක් මෙන් පිළියෙල කිරීම අනභිමුඛයේ මෛත්‍රී කායකර්මය නම් වේ.
දේවතෙරය, තිස්ස තෙරය මෙසේ උස්කොට කථාකිරීම සම්මුඛගේ මෛත්‍රී වචීකර්මය නම් වේ. විහාරයේ නැති අවස්ථාවක අසා බලනවිට අපගේ දේව තෙරුන් වහන්සේ කොහිද? තිස්ස තෙරුන් වහන්සේ කොහිද? කවදා ආපසු වඩින්නේද? මෙසේ තමන්ගේ කටින් කථාකිරීම, අනභිමුඛයේ මෛත්‍රී වචීකර්මයයි.
මෛත්‍රී නමැති තෙලින් සිනිඳු වූ ඇස් හකුලුවා ප්‍රසන්න මුහුණින් බැලීම සම්මුඛයේ මෛත්‍රී මනෝකර්මයයි. දේවතෙර තිස්ස තෙර නිරෝගී වෙත්වා. අල්ප වූ ආබාධ ඇත්තෝ වෙත්වා. සිත එක අරමුණක පිහිටුවීම අනභිමුඛයේ මෛත්‍රී මනෝකර්මය නම් වේ.
**ලාභා** යනු සිවුරු ආදී ලබන ලද දේ. **ධම්මිකා** කුහක ආදී භේදයන් වැරදි ආජීවයන් අත්හැර දැහැමින් සෙමින් භික්‍ෂාවේ හැසිරීමෙන් ලැබුණු. **අන්තමසො පත්තපරියාපන්න මත්තම්පි** යටත්පිරිසෙයින් පාත්‍රයේ ඇති හැඳි දෙකක් තුනක් පමණ වූද ආහාරය. **අප්පටිවිභත්තභොගී** යන මෙහි බෙදීම් දෙකකි. ආමිසය බෙදීම හා පුද්ගලයන් බෙදීම යනුවෙනි. එහි මෙපමණ දෙමි. මෙපමණක් නොදෙමි. මෙසේ සිතින් බෙදීම ආමිස බෙදීම නම් වේ. අසවලාව දෙන්නෙමි. අසවලාට නොදෙන්නෙමි. මෙසේ සිතින් බෙදීම පුද්ගල බෙදීම නම් වේ. මේ දෙකම නොකොට යමෙක් නොබෙදා වළඳයිද මෙය අප්පටිවිභත්තභොගී (නොබෙදා වළඳන) නම් වේ.
**සීලවන්තෙහි සබ්‍රහ්මචාරීනි සාධාරණ භොගී** මෙහි සාධාරණ භෝගී පුද්ගලයාගේ ලක්‍ෂණ මේවාය. යම් යම් ප්‍රණීත දෙයක් ලබයිද ඒ ඒ දේවල් ලාභාපේක්‍ෂාවෙන් තොරව බලාපොරොත්තු රහිතව ගිහියන්ට දෙයි. තමා වළඳයි. පිළිගන්නේ ද සංඝයාට පොදුවේ අයත් වේවායි ගෙන ගෙඩිය ගසා (සීනුව නාදකර) වැළඳිය යුතු දේ සංඝසන්තක ලෙස දකියි.
මේ සිහිකටයුතු ධර්මය වනාහි කවරෙක් සම්පූර්ණ කරයිද කවරෙක් සම්පූර්ණ නොකරයිද කියා දුස්සීලයා නොපුරයි. සීලවන්තයෝ ඔහු සතු දෙයක් නොගනිත්. පිරිසිදු සිල් ඇත්තා වත් කඩනොකර පුරයි. ඒ වතාවත් මෙසේය. යමෙක් වනාහි වෙන්කොට දෙමව්පියන්ට හෝ ආචාර්ය උපාධ්‍යායන්ට හෝ දෙයිාද හෙතෙම දිය යුතු දේ දෙයි. බලාපොරොත්තුවක් ඔහුට නැත. බාධාවන් බැලීම වෙයි. බලාපොරොත්තු නැතිකම බාධාවන්ගෙන් මිදුනහුටම සුදුසුය. ඔහු විසින් සපයාගත් දෙය දෙනවිට ගිලනුන්ට, ගිලන් උපස්ථායකයන්ට ආගන්තුකයන්ට අලුත පැවිදි වූවන්ටද සඟල සිවුර, පාත්‍රය ගන්නට නොදන්නාටද දියයුතුයි. මොවුන්ට දී අවශේෂ කොටස වැඩිමහල් තැන සිට ස්වල්පය බැගින් නොදී යමෙක් යම් පමණක් ගනීද ඔහුට එපමණ දිය යුතුයි. ඉතිරියක් නැතිකල්හි නැවත පිණ්ඩපාතයේ ගොස් වැඩිමහල් පිළිවෙලින් ඒ ඒ මිහිරි දේ ඇත්නම් ඒවා දී ඉතිරිය අනුභව කළ යුතුය. (සීලවන්තෙහි) සිල්වතුන් විසින් යන වචනය නිසා දුශ්ශීලයාට දීම නොවටී.
මේ සාරාණීය ධර්මය මනාව හික්මුණු පුද්ගලයන් විසින්ම පිරිය යුතුය. නොහික්මුණු පිරිසක් විසින් නොවේ. යමෙක් අන් අයුරකින් ලබයිද හෙතෙම නොගනී. අන් අයගෙන් නොලබන්නාහු පවා සුදුසු ප්‍රමාණයක් පමණක් ගතයුතුයි. වැඩිපුර නොවේ. මේ සාරාණීය ධර්මය මෙසේ නැවත නැවත පිණ්ඩපාතයේ ගොස් ලබන ලබන දෙය දෙන්නාටද දොළොස් අවුරුද්දකින් සම්පූර්ණ වෙයි. එසේය. ඊට කලින් නැත. ඉදින් වනාහි දොළොස්වන වර්ෂයෙහි සාරාණීය ධර්ම පුරන්නා පිණ්ඩපාතයෙන් පිරුණු පාත්‍රය ආසන ශාලාවේ තබා නෑමට යයි. වැඩිමහල් තෙරුන් වහන්සේද මේ පිරුණු පාත්‍රය කාගේදැයි ඇසූකල්හි සාරාණීය ධර්ම පූරණ ඇත්තාගේ යයි කී කල්හි එය ගන්න යැයි සියලු පිණ්ඩපාතය බෙදා වළඳා හිස් පාත්‍රය තබයි. ඉක්බිති ඒ භික්‍ෂුව හිස් පාත්‍රය දැක මට ඉතිරි නොකොටම වැළඳූහයි සිතෙහි දොම්නස් උපදවා ගනී. එයින් සාරාණීය ධර්මය බිඳී යයි. නැවත දොළොස් වර්ෂයක් පිරිය යුතු වෙයි. මෙය වනාහි තීර්ථකයන්ගේ පරිවාසයට සමානය. වරක් කඩවූ විට නැවත පිරිය යුතුයි. යමෙක් වනාහි මට ලාභයක් සිදුවිය. මා විසින් මනාව ලබන ලදි. යම් මේ මාගේ පාත්‍රයේ අඩංගු දේ නොවිමසාම සබ්‍රහ්මචාරීන් විසින් වළඳන ලදී යැයි සිතේ සතුටක් ඇතිකර ගනී. ඔහුට එය පිරුණේ වෙයි.
මෙසේ පුරණ ලද සාරාණීය ධර්ම ඇත්තාට වනාහි ඊර්ෂ්‍යාවක් මසුරුකමක් නැත. මිනිසුන්ට ප්‍රිය වෙයි. සිව්පසය සුලභව ලැබෙයි. මොහුගේ පාත්‍රයේ ඇති දේ දෙන කල්හි අඩු නොවේ. භාණ්ඩයන් බෙදන තැනදී වටිනා භාණ්ඩ ලබයි. භයක් හෝ තැතිගැන්මක් ඇතිවූ කල්හි දෙවියෝ වහා ළඟා වෙත්.
එහි මේ කථාවස්තූන් ඇත - ලෙනගිරිවාසී තිස්ස තෙරුන් වහන්සේ මහගිරිගම ඇසුරුකොට ජීවත්වෙයි. මහතෙරවරුන් වහන්සේලා පනස් නමක් නාගදීප චෛත්‍ය වන්දනාව පිණිස යන්නාහු ගිරිගම පිණ්ඩපාතයේ වැඩ කිසිවක් නොලැබ නික්ම ගියහ.
තිස්ස තෙරුන් වහන්සේ පිවිසෙන්නේ ඔවුන් දැක විචාළේය. ස්වාමීනි, පිණ්ඩපාතය ලැබුණේද? ඇවැත්නි, පිණ්ඩපාතයේ ගියෙමු. ඔහු ඒ ඇත්තන් පිණ්ඩපාතය නොලද බව දැනගෙන, මා එනතෙක් මෙහි රැඳී සිටින්නයැයි කීය. ඇවැත්නි, අපි පනස්දෙනා පාත්‍රය තෙමෙන පමණවත් කිසිවක් නොලැබුවෙමු. ස්වාමීනි, නේවාසික භික්‍ෂූහු සමර්ථයෝය. නොලැබුණත් භික්‍ෂාවේ හැසිරෙන මාර්ගය දනිත්. භික්‍ෂූහු බලාපොරොත්තුව සිටියහ. තෙරුන්වහන්සේ ගමට පිවිසියේය ළඟ ගෙදරක මහා උපාසිකාව කිරිබතක් සූදානම් කර තෙරුන්වහන්සේ වඩිනතෙක් බලාසිට, තෙරුන්වහන්සේ දොර ළඟට වැඩිකල්හි පාත්‍රය පුරවා පිළිගැන්වීය. උන්වහන්සේ එය රැගෙන තෙරවරුන් සමීපයට ගොස් ස්වාමීනි, පිළිගන්න යැයි වැඩිමල් තෙරුන්ට පැවසීය. තෙරුන්වහන්සේ සිතීය. මෙපමණ වූ අප විසින් කිසිවක් නොලබන ලදී. මේ ඇත්තා වහා රැගෙන පැමිණියේය. කිම අන් අයගේ මුහුණ බැලීද? තෙරුන්වහන්සේ ඒ ඇත්තන් බලන ආකාරයෙන්ම දැනගෙන ස්වාමීනි! දැහැමින් සෙමින් ලබන ලද පිණ්ඩපාතය කුකුසක් නැතිව පිළිගන්නයැයි මුලපටන් සියලුදෙනාටම ඇතිතරම් දී තමා විසින් ප්‍රමාණවත් ලෙස වැළඳීය.
ඉක්බිති දානය වළඳා අවසානයේදී ඔව්හු තෙරුන්වහන්සේගෙන් විචාළහ. ඇවැත්නි! කවදා ලෝකෝත්තර ධර්මය අවබෝධ කරගත්තේද? ස්වාමීනි! මා තුළ ලෝකෝත්තර ධර්මයක් නැත. ඇවැත්නි! ධ්‍යානලාභීද! ස්වාමීනි! මා විසින් සාරාණීය ධර්මය පුරන ලදි. එය පුරන ලද කාලයේ පටන් ඉදින් භික්‍ෂූන් සියදහසක් සිටියත් පාත්‍රයේ ඇති දේ අඩු නොවේ. ඔව්හු ඒ බව අසා සාධු. සාධු සත්පුරුෂය කියා, මෙය ඔබට සුදුසු වූවකි. තවමත් මේ පාත්‍රයේ ඇති දේ අවසන් නොවෙයි. මෙහි කථාවස්තුව.
මේ තෙරුන්වහන්සේට චෙතිය පර්වතයේ ගිරි භාණ්ඩ මහා පූජාවේ දන්දෙන තැනට ගොස් මේ දානයෙහි වටිනාම භාණ්ඩය කුමක්දැයි ඇසීය. ස්වාමීනි! සළු දෙකකි. එසේනම් ඒවා මට දෙන්න යැයි පැවසීය. මෙය ඇසූ ඇමතියෙක් ඒ බව රජුට දැන්වීය. එක් තරුණ භික්‍ෂුවක් මෙසේ කියයි. ඒ දහර භික්‍ෂුවට මෙබඳු සිතක් ඇත කියා සියුම්සළු ගැලපෙන්නේ මහතෙරවරුන්මය කියා ඒවා මහතෙරවරුන්ට දෙමියි තැබීය. භික්‍ෂූන් පිළිවෙලට සිටිකල්හි පූජා කරන්නහුගේ හිසමත තබන ලද ඒ සළු අතට අත නොහැකි විය. වෙන ඒවාම අතට එයි. තරුණ භික්‍ෂුවට දෙන වාරය පැමිණිකල්හි වනාහි ඒ සළු ඔහුගේ අතට නැගී හෙතෙම ඔහුගේ අතේ තබා ඇමැතියාගේ මුහුණ බලා තරුණ භික්‍ෂුවව වඩා හිඳුවා දන් දී සංඝයා පිටත්කර යවා තරුණ භික්‍ෂුව සමීපයේ වාඩිවී ස්වාමීනි! මේ ධර්මය කවදා අවබෝධකර ගත්තේදැයි ඇසීය.
හෙතෙම දහම් කොටසක් හෝ තමන්ට නැතිබව නොකියා මහරජ! මා තුළ ලෝකෝත්තර ධර්මයක් නැතැයි කීය. ස්වාමීනි! මුලදීම මේ බව ප්‍රකාශ කළා නේද? එසේම මහරජතුමනි, මම සාරාණීය ධර්ම පුරණ කෙනෙක් වෙමි. ඒ ධර්මය පිරූ කාලයේ පටන් බෙදන තැන්වලදී උසස් භාණ්ඩයක්ම ලැබේ. ස්වාමීනි! සාධු. සාධු. ඔබවහන්සේට මෙය සුදුසුය කියා වැඳ නික්ම ගියේය. මේ බෙදන තැන උතුම් භාණ්ඩයක් ලැබෙයි යනු මෙහි කථා වස්තුවයි.
බ්‍රාහ්මණතිස්ස සාගතය කල්හි භාකර ගම්වැසියෝ නාග තෙරණියට නොදන්වාම පළා ගියහ. තෙරණිය අළුයම් වේලෙහි අතිශයින් ගම නිහඬය. කුමක්දැයි බලන්නට තරුණ භික්‍ෂූනීන්ට පැවසීය. ඔව්හු ගොස් ගමේ සියළුදෙනාම ගිය බව දැනගෙන අවුත් තෙරණියට දැන්වූහ. ඕ තොමෝ එය අසා නුඹලා ඔවුන් ගිය බව ගැන නොසිතන්න. තමන්ගේ උද්දේස විචාරීම සිහිනුවණින්ම යෙදෙන්න යැයි කියා පිඬුසිඟා වඩින වේලාවේ සිවුරු පොරවා දොළොස්දෙනෙක් ගම්දොරටුවේ නිග්‍රෝධ වෘක්‍ෂ මූලයක සිටියාහ. ගසෙහි අධිගෘහිත දේවතාවා භික්‍ෂුණීන් දොළොස්දෙනාට පිණ්ඩපාතය දී ස්වාමීනි! වෙන තැනකට නොයන්න. නිරන්තරයෙන් මෙහිම එන්න යැයි කීවේය. තෙරණියගේ නාගථෙර නම් කනිටු සොහොයුරෙක් සිටී. ඔහු මහත් බියකි. ජීවත්වන්නට නොහැක. වෙන දේශයකට යන්නෙමියි තමන් දොළොස්වෙනියාව තමන් වසන තැනින් නික්මයන්නේ තෙරණිය දැක යන්නෙමියි සොයුරුගමට ආවේය. තෙරණිය භික්‍ෂූන් වහන්සේලා වැඩියේදැයි අසා ඔවුන් සමීපයට ගොස් ස්වාමීනි, කෙසේදැයි විචාළාය. ඔහු ඒ පුවත දැන්වීය. ඕ තොමෝ අද එක දවසක් විහාරයේම නතරව සිට හෙට යන්නෙමියි කීවේය. තෙරුන්වහන්සේලා විහාරයට ගියහ.
තෙරණිය පසුදා ගසමුල පිඬුසිඟා හැසිර තෙරුන් වෙත පැමිණ මේ පිණ්ඩපාතය වළඳන්න යැයි කීවාය. තෙරුන්වහන්සේ, තෙරණියනි, වටී යැයි කියා නිහඬවිය. පියාණෙනි! පිණ්ඩපාතය ධාර්මිකය. කුකුසක් නැතිව වළඳන්න. තෙරණියනි! සුදුසුද? ඇය පාත්‍රය ගෙන අහසට දැම්මාය. පාත්‍රය අහසේ රැඳින. තෙරුන්වහන්සේද තල්ගස් සතක් පමණ සිටි භික්‍ෂුණියගේ පාත්‍රය, තෙරණියයි කියා බියනම් සැමකල්හි නොපවතී. භය සංසිඳුනු විට අරියවංස දේශනාව කරමින් පින්වත් පිණ්ඩපාතිකය! ඔබ භික්‍ෂුණියගේ බත් වළඳා කල්ගත කළෙහි යයි සිතෙන්ම දොස් පවරා ගනිමින් පීඩාවට පත්වන්නට නොහැක්කෙමි. තෙරණිවරුනි, අප්‍රමාදී වන්න යැයි කියා මගට පිළිපන්නේ ය.
වෘක්‍ෂ දේවතාවා ද ඉදින් තෙරුන් වහන්සේ තෙරණියගේ අතින් පිණ්ඩපාතය වළඳින්නේ ද ඔහුව වළක්වන්නේ නැත. ඉදින් නොවළඳන්නේ නම් නතර කරන්නෙමියි සිතමින් සිටින්නී තෙරුන්ගේ ගමන දැක ගසින් බැස ස්වාමීනි! පාත්‍රය දෙන්නයැයි පාත්‍රය ගෙන තෙරුන්වහන්සේව ගස මුලට කැඳවා ගෙනවිත් අසුනක් පනවා පිණ්ඩපාතය දී දන් වළඳා අවසානයේ පොරොන්දු කරවාගෙන භික්‍ෂුණීන් දොළොස් දෙනාටත් භික්‍ෂූන් දොළොස් දෙනාටත් වර්ෂ හතක් උපස්ථාන කළේය. මේ දේවතාවා උනන්දුවට පත්වන්නේය යනු මෙහි වස්තුවයි. එහි වනාහි තෙරණිය සාරාණීය ධර්ම පුරන්නියක් වූවාය.
**අඛණ්ඩානී** යනාදියෙහි සප්ත ආපත්ති ස්කන්ධයන්හි ආදියේදී හෝ අවසානයෙහි යමකුගේ ශික්‍ෂාපදය බිඳුනේ වෙයිද ඔහුගේ ශීලය අවසානයේ කැඩුනු සළුවක් මෙනි. **ඛන්‍ධං නාම** යමකුගේ වනාහි මැද සීලය බිඳුනේද එය මැදින් සිඳුනු සළුවක් මෙනි. **ඡිද්දං** සිඳුනේ නම් විය. යමකුගේ වනාහි පිළිවෙලින් දෙකක්, තුනක් බිඳුනේද ඔහුගේ පිටෙහි හෝ කුසෙහි නැගුනා වූ වෙනස් වූ වර්ණයන්ගෙන් කළු රතු ආදී එක්තරා වර්ණයකින් යුත් දෙනක් මෙන්. **සබලං **නම් වේ. යමකුගේ වනාහි අතරින් පතර බිඳුනේද ඔහුගේ අතරින් පතර වෙනස් වෙනස් ලපවලින් විචිත්‍ර වූ දෙනක් මෙන්. **කම්මාසං** නම් වේ. යමකුගේ වනාහි සියළු ආකාරයෙන් නොබිඳුනේ ද ඔහුගේ ඒ **ශීලයන් අඛණ්ඩානි අච්ඡිද්දානි අසබලානි අකම්මාසානි** නම් වෙත්. ඒ මේවා වනාහි තණ්හාවගේ දාස බවෙන් මුදවා නිදහස්කර ගැනීමෙන් **භුජිස්සානි** නම් වේ. බුද්ධාදී වූ ප්‍රාඥයන් විසින් පසසන ලද බැවින් **විඤ්ඤූප්පසත්‍ථානි** තණ්හා දෘෂ්ටි ආදියෙන් ස්පර්ශ නොවූ බැවින් මේ වනාහි නුඹ පැමිණියෙහිය. කිසිවකු විසින් දැඩි ලෙස ස්පර්ශ නොකළ බැවින් **අපරාමට්ඨානි** වේ. උපචාර සමාධිය අර්පණා සමාධිය පවත්වන්නේ නුයි **සමාධි සංවත්තනිකානී** යැයි කියනු ලැබේ.
**සීල සාමඤ්ඤගතා විහරිස්සන්ති** ඒ ඒ දිශා භාගවල වාසය කරන භික්‍ෂූන් සමග සමානත්වයට පත් ස්වභාව ඇතිව වාසය කරත්. සෝතාපන්න පුද්ගලාදීන්ගේ ශීලය සමුද්‍රය තුළත් දෙව්ලොවත් වාසය කරන අන් සෝවාන් ආදී පුද්ගලයන්ට සීලයෙන් සමානමය වෙයි. මාර්ග ශීලයෙහි වෙනසක් නැත. ඒ පිළිබඳව මෙය කියන ලදි.
**යායං දිට්ඨි **මාර්ග සම්ප්‍රයුක්ත වූ සම්මා දිට්ඨියයි. අරියා නිර්දෝෂීයි. **නීය්‍යාති** නෛර්යානිකයෝ **තක්කරස්සා **යමෙක් තථාකාරී වෙයි. **සබ්බදුක්ඛක්ඛයාය** සියළු දුක් ක්‍ෂය කිරීම සඳහා **දිට්ඨිසාමඤ්ඤගතා** සමාන දෘෂ්ටි තත්ත්වයට පත්ව වාසය කරත්. **වුද්ධියෙව** මෙසේ වාසය කරන්නවුන්ගේ දියුණුව මහණෙනි! බලාපොරොත්තු විය යුතුයි. පරිහානිය නොවේ.
**එතදෙව බහුල** යනු පිරිනිවන්පෑමට ආසන්න බැවින් භික්‍ෂූන්ට අවවාද කරන්නේ නැවත නැවතත් මේ ධර්මකථාව කරයි. **ඉතිසීලං** ශීලය මෙබඳුය. මෙපමණ ශීලය, මෙහි ශීලය නම් චතුපාරිශුද්ධි ශීලයයි. සිතෙහි එකඟ බව සමාධියයි. මෙහි විදර්ශනා ප්‍රඥාව ප්‍රඥාව යැයි දතයුතුයි. **සීල පරිභාවිතො** ආදියෙහි යම් ශීලයක සිට මාර්ග සමාධිය, ඵල සමාධිය, නිපදවත්. මොහු මේ ශීලය පුරුදු කරන ලද්දේ මහත්ඵල ඇත්තේ වෙයි. මහානිසංස ඇත්තේ වෙයි. යම් සමාධියක සිට මාර්ග ප්‍රඥාව, ඵල ප්‍රඥාව නිපදවත්. ඒ සමාධිය වඩන ලද මහත්ඵල ඇත්තේ වෙයි. මහානිසංස වෙයි. යම් ප්‍රඥාවක සිට මාර්ග චිත්තය, ඵල චිත්තය නිපදවත්. එය භාවිතයෙන් මනාව ආශ්‍රවයන්ගෙන් මිදෙයි.
**යථාභිරන්ත** බුදුවරයන්ට නොඇල්මක් හේ තැතිගැන්මක් නම් නැත. රුචි පරිදි බලාපොරොත්තු පරිදි යැයි කියන ලදි. ආයාම යනු එන්න. යමු. **ආයාම** කියාද පාඨයක් ඇත. යමු යන අර්ථයි. **ආනන්ද** භාග්‍යවතුන් වහන්සේ ළඟ හැසිරෙන තෙරුන්ට අමතයි. තෙරුන්වහන්සේ වනාහි, ඇවැත්නි! පාත්‍රාසිවුරු ගන්න. භාග්‍යවතුන් වහන්සේ අසවල් තැනට යනු කැමැත්තේ යයි භික්‍ෂූන්ට දන්වයි.
අම්බලට්ඨිකාවට පැමිණීම කියන ලදි. **අථඛො ආයස්මා සාරිපුත්තො** ආදී වූ පැහැදීමේ විස්තර කරන ලදි.
පාටලී ගමට යාම. **ආවස්ථා ගාර** ආගන්තුකයන්ට වාසය කරන්නට ගෙයක් පාටලී ගමෙහි වනාහි නිරන්තරයෙන් රජවරුන් දෙදෙනාගේ සහායකයෝ අවුත් පවුල් ගෙදරින් බැහැරකොට මාසයක්, අඩමාසයක් වාසය කරත්. ඒ මිනිස්සු නිරන්තරයෙන් උවදුරට පත්වූවාහු මොවුන් පැමිණිකල්හි නතර වීමට තැනක් වන්නේ යැයි නගරය මැද විශාල ශාලාවක් කරවා එහි එක් පෙදෙසක භාණ්ඩ රැස්කිරීමට, එක් ප්‍රදේශයක නතරවීමට තැන් ද කළහ. ඔව්හු භාග්‍යවතුන් වහන්සේ වැඩියේ යැයි අසා අප විසින්ම ගොස් වඩමවාගෙන ආ යුතුව තිබින. උන්වහන්සේ තමන්ම අප වසන තැනට වැඩියේය. අදම භාග්‍යවතුන් වහන්සේව වඩමවා ගැනීමේ මංගල්‍යය ප්‍රකාශ කරවන්නෙමු යි මේ කාරණය සඳහාම පැමිණි බැවින්ය. මෙසේ ප්‍රකාශ කළහ. යෙන ආවසථාගාරං (ආවාස ගෙය යම්තැනකද) ආදියයි. බුදුවරයන් වහන්සේලා වනාහි අරණ්‍යයට කැමැති, අරණ්‍යයෙහි ඇලුනු සිත් ඇතියහ. ඇතුල්ගම වාසය කරන්නේද නැද්ද යන භාග්‍යවතුන් වහන්සේගේ අදහස නොදන්නා ජනයා ආවාස ගෙය පිළියෙල නොකරම ගියහ. දැන් භාග්‍යවතුන් වහන්සේගේ සිත දැනගෙන කල්ඇතිව ගොස් සකස් කරන්නෙමුයි ආවාස ගෙය තිබෙන තැනට ගියහ. **සබ්බසන්‍ථරී** යනු යම්සේ සියල්ල අතුරන ලද්දේ වෙයි. මෙසේ අතුරන ලදි. බිඳුනා වූ සංවර ඇත.
[missing trans] **පමාදාධිකරණං** ප්‍රමාදයට හේතු
මේ සූත්‍රය වනාහි ගිහියන් සඳහා ආවේය. පැවිද්දන්ට වනාහි ලැබෙන්නේමය. ගිහියා වනාහි යම් යම් ශිල්පයකින් ජීවිකාව කරයිද, යම්සේ ගොවිතැනින්, වෙළඳාමෙන්, සතුන් මැරීම ආදී ක්‍රමයකින් ප්‍රමාදීව ඒ ඒ දෙය නියමිත වේලාවට සම්පාදනය කරගන්ට නොහැකි වෙත්. ඉක්බිති ඔහුගේ මුදල් විනාශ වෙයි. සතුන් නොමැරිය යුතු කාලයෙහි සතුන් මැරීමෙනුත් සොරකම් ආදිය කිරීමෙනුත් දඬුවම් වශයෙන් මහත් වූ ධන හානි සිදුවෙයි. දුස්සීල වූ පැවිද්දා ප්‍රමාද හේතුවෙන් සීලයෙනුත් බුද්ධ වචනයෙනුත් ධ්‍යානයෙනුත් සප්ත ආර්ය ධනයෙනුත් විනාශයට යයි.
ගිහියාට වනාහි අසවල් තැනැත්තා වනාහි අසවල් කුලයෙහි උපන්නේය. දුස්සීලය, පාප ධර්මයන්ගෙන් යුක්තය. අත්හරින ලද මෙලොව පරලොව වැඩ ඇත්තේ සලාක බත් පමණක්වත් නොදෙයි දැයි සිව්පිරිස් මැද පවිටෙක්ය යන නරක නාමය ඇතිවෙයි. පැවිද්දාට වනාහි අසවලා නම් ශීලය ආරක්ෂා කරන්නට අසමත් විය. බුද්ධ වචනය ඉගෙනීමට අසමත් විය. වෙදකම් ආදියෙන් ජීවත් වෙයි. අගෞරව කාරණ සයකින් යුක්තය යනාදී ලෙස නරක නාමයක් ඇතිවෙයි.
**අවිසාරදො **ගිහියා වනාහි ඒකාන්තයෙන් බොහෝදෙනා රැස්වන තැන ඇතැමෙක් මාගේ කටයුතු දැනගන්නාහ. ඉක්බිති මට නින්දා කරන්නාහ. හේ රජගෙදරට පෙන්වත් කියා හෝ බියෙන් යුතුව එළඹෙයි. නිහඬව, බිම බලාගෙන කොන්ද නමාගෙන මාපටැඟිල්ලෙන් බිම සාරමින් හිඳියි. නිර්භයව කිසිවක් කියන්නට නොහැකි වෙයි. පැවිද්දා ද බොහෝ භික්‍ෂූන් රැස්ව ඇත. ඒකාන්තයෙන් යම් කෙනේක මාගේ කටයුතු දැනගන්නේය. ඉක්බිති මාගේ උපෝසථයද පවාරණයද තබා ශ්‍රමණ බවෙන් ඉවත්කර ඇද දමන්නේ යැයි බිය සහිතව එළඹෙයි. විසාරදව සිට කථා කරන්නට අපොහොසත් වෙයි. තව කෙනෙක් වනාහි දුශ්ශීල නමුත් ආඩම්බරයෙන් මෙන් හැසිරෙයි. ඔහු අභ්‍යන්තරයෙන් මකු කෙනෙක්මය.
**සම්මූළ්හො කාලං කරොති** යනු මරණ මංචකයේ සිටියා වූ ඔහුට දුස්සීල කර්මයෙහි සමාදන්ව සිටි තැනක් ඉදිරිපත් වේ. ඔහු ඇස් හැර මේ ලෝකයත් ඇස් පියාගෙන පරලෝකයත් බලයි. ඔහුම සතර අපායවල් උපස්ථාන කරයි. තියුණු ආයුධවලින් හිසට ගසන්නාක් මෙන් වෙයි. ඔහු නවතන්න. නවතන්න කියා හඬගසා කෑගසද්දීත් පහරදෙයි. ඒ නිසා කියන ලදි. (සම්මූළ්හො කාලං කරොති) මුලාවී කළුරිය කරයි. පස්වන පදය කියන ලදමැයි.
ආනිසංස කථාව කියූ අයුරින්ම දතයුතුයි.
**බහුදෙව රත්තිං ධම්මියා කථාය **අනික් පෙළ නැති දහම් කථාවකින්ම ආවාස අනුමෝදනාවෙන්ද අහස්ගඟ ගලන්නාක් මෙන් යොදුනක් පමණ මහා පැණි ප්‍රමාණයක් අඹරා මධුපානයක් පොවන්නාක් මෙන් බොහෝ කලක් දක්වා සතුටුකර උනන්දු කරවීය. **අභික්කන්තා** යනු ඉක්ම ගිය ක්‍ෂය වූ වැය වූ **සුඤ්ඤාගාර** යනු වෙන් වෙන් වූ ශූන්‍යාගාර නැත. එහිම වනාහි එක් පැත්තක් තාප්පයකින් වට කර මෙහි ශාස්තෲන් වහන්සේ විවේක ගනීයැයි ඇඳක් සූදානම් කළහ. භාග්‍යවතුන් වහන්සේ සිටි ඉරියව්වලින් පරිභෝග කළේනම් මොවුන්ට මහත්ඵල වන්නේ යැයි එහි සිංහ සෙය්‍යාවෙන් වැඩ සිටියේය. ඒ නිසා කියන ලදි. (සුඤ්ඤාගාරං පාවිසි) ශූන්‍යාගාරයට පිවිසියේය කියා.
**සුනිධ වස්සකාරා** සුනීධය වස්සකාරය යන බමුණන් දෙදෙන. මගධ මහාමත්තා මගධ රජුගේ මහාමාත්‍යවරු මගධ රටෙහි හෝ මහාමාත්‍යවරු මහත් වූ සැප සම්පත් සමූහයකින් යුක්ත වූවාහු මගධ මහා මත්තා නම් වෙත්. **පාටලී ගාමෙ නගරං** පැලලුම් ගම නගරයක් කොට මවත්. **වජ්ජීනං පටිබාහාය** වජ්ජි රජ දරුවන්ගේ ආර්යමාර්ග සිඳ දැමීම පිණිස. **සහස්ස සහස්සෙවා** එක් කාණ්ඩය ලෙස දහසක් දහසක් වී. **වත්‍ථූනි** යනු **චිත්තානි නමන්ති නිවෙසනානි මාපෙතු** රජුටද රාජමහා මාත්‍යාදීණ්ටද නිවාස මවන්නට වාස්තුවිද්‍යා දන්නවුන්ගේ සිත් නැමෙත්. ඔව්හු වනාහි තමන්ගේ ශිල්ප බලයෙන් පොළව යට තිස්රියනක් පමණ තැන මෙහි නාගයන් අධිගෘහිතය. මෙහි යක්‍ෂයන් අධිගෘහිතය. මෙහි භූතයන් අධිගෘහිත පර්වතයක් හෝ කණුවක් හෝ ඇතැයි බලත්. ඔවුහු එවිට මන්ත්‍ර මතුරා දෙවියන් සමග කථා කරමින් සිටින්නාක් මෙන් පෙන්වත්. නැතහොත් ඔවුන්ට ඇඟට දෙවියන් ආරූඪ වී ඒ ඒ තැන්වල වාසස්ථාන සාදන්නට සිත් යොමුකරත්. ඔව්හු සිව්කොණෙහි කණු සිටුවා ගෙවල් සෑදූවිට ඉවත්ව යත්. ශ්‍රද්ධාවෙන් යුක්ත වූවන්ගේ ශ්‍රද්ධාවන්ත දෙවිවරු එසේ කරත්. ශ්‍රද්ධාවක් නැති අයගේ ශ්‍රද්ධාවන්ත නොවූ දෙවිවරු ද එසේ කරත්. කුමක් නිසාද? ශ්‍රද්ධාවන්ත දෙවිවරුන්ට මෙසේ සිත්වෙයි. මෙහි මිනිස්සු නිවෙස් සාදා පළමුව භික්‍ෂු සංඝයා වඩාහිඳුවා යහපත වැඩිදියුණු කරත්. ඉක්බිති අපි සිල්වතුන් දකින්නටත්, ධර්මකථා අසන්නටත්, දහම්පැණ විසඳා ගන්නටත්, පින් අනුමෝදනාව අසන්නටත් ලබන්නෙමු. මිනිස්සු දන් දී අපට පින් දෙත්.
**තාවතිංසෙහි** යනු යම්සේ එක් කුලයක එක් පණ්ඩිත මනුෂ්‍යයෙක් එක් විහාරය එක් බහුශ්‍රැත භික්‍ෂුවක් අරභයා අසවල් ගෙදර මිනිස්සු පණ්ඩිතයෝය. අසවල් විහාරයේ භික්‍ෂූහු බහුශ්‍රැතයෝය යන හොඳ නාමය පැතිර යයි. එපරිද්දෙන් ශක්‍ර දේවේන්ද්‍රයාත් විශ්වකර්ම දිව්‍ය පුත්‍රයාත් අරභයා තව්තිසා වැසියෝ පණ්ඩිතයෝ යැයි හඬක් ඇතිවිය. ඒ නිසා කීය තාවතිංසහී කියා. තව්තිසා වැසියන් සමග කථාකොට සාදත් යන අර්ථයි.
**යාවතා අරියං ආයතනං** යම්පමණ ආර්ය මිනිසුන්ට රැස්වීමට තැනක් නැත. **යාවතා වණිප්පථො** යම් පමණ වෙළඳුන්ට ගෙනෙන ලද බඩු එක්රැස් කර තැබීම පිණිස හෝ විකිණීමට හා මිළට ගැනීමට යනාදී ලෙස වෙළඳුන්ට වාසය කරන්නට තැනක් නැත. **ඉදං අග්ගනගරං** ඒ ආර්ය ආයතන, වාණිජ ව්‍යාපාර ආදියට මේ අගනුවර ප්‍රධාන ප්‍රමුඛ වන්නේය. **පුටභෙදනං** බඩු පොදි ලිහන තැන, බඩු මිටි බඳින තැන, බඩු මුදාහරින තැන ආදිය කියන ලදි. සියළු දඹදිව සොයාගත නොහැකි භාණ්ඩයක් වුවත් මෙහිදීම ලබාගත හැක. වෙන තැනක විකිණීමෙන් නොයන්නාහුද මෙහිම යන්නේය. කුමක් නිසා මෙහිම ගොටුව සිඳින්නේද යන අර්ථයි. දොරටු සතරෙහි සතර බැගින් මෙසේ දවස ගානේ පන් ලක්‍ෂයක් නැගිටිත් යැයි දක්වයිා.
**අග්ගිතොවා** ආදියෙහි ‘වා’ ශබ්දය ච කාරයේ අර්ථය සඳහාය. ගින්නෙන් හෝ ජලයෙන් මිත්‍ර භේදයෙන් ද නසින්නේය යන අර්ථයි. එක් කොටසක් ගින්නෙන් ද නසින්නේය. නිවා දමන්නටත් නොහැකි වෙත්. එකක් ගංගාවට ගසාගෙන යයි. එකෙක් මොහු විසින් මොහුට නොකියන ලද මොහු විසින් නොකියන ලද්ද මොහුට යැයි කියන්නා වූ කේලාම් කීම් වශයෙන් බිඳුනා වූ මිනිසුන් ඔවුනොවුන් භේදවීමෙන් නසින්නේය යන අර්ථයි. මෙසේ කියා භාග්‍යවතුන් වහන්සේ අළුයම්කාලයේ ගංතෙරට වැඩ මුහුණ සෝදා පිණ්ඩපාතයේ වඩින වේලාව එනතෙක් බලාසිටි සේක.
සුනීධ වස්සකාරද අපගේ රජතෙමේ ශ්‍රමණ ගෞතමයන් වහන්සේගේ උපස්ථායකයෙකි. ඔහු අපගෙන් විමසයි. ශාස්තෲන් වහන්සේ වනාහි පාටලීගමට වැඩියේය. උන්වහන්සේ සමීපයට පැමිණියෙමුයි කීකල්හි ආරාධනා කළහුද නැද්ද කියා අසන්නේය. ආරාධනා කළේ නැතැයි කීකල්හි අපට දෝෂාරෝපණය කොට නින්දා කරන්නේ ය. මෙයද වනාහි අපි පැමිණි තැන නගරයක් මවමු. ශ්‍රමණ ගෞතමයන් වහන්සේට ගිය ගිය තැන්වල අවාසනාවන්ත සත්ත්වයෝ නික්ම යත්. අපි නගරයට ගෙවදීමේ මංගල්‍යය නියම කරගන්නෙමුයි සිතා භාග්‍යවතුන් වහන්සේ වෙත පැමිණ ආරාධනා කළහ. ඒ නිසා ‘සුනීධ වස්සකාරාදිය’ කියන ලදි.
**පුබ්බණ්හසමයං** පෙරවරුවේ **නිවාසෙත්‍වා** ගමට පිවිසෙන ආකාරයෙන් වස්ත්‍රයක් හැඳගෙන පටිය බැඳ **පත්තචීවරං** ආදාය පාත්‍රයද සිවුරද ගෙන, කයට සම්බන්ධ කර.
**සීලවන්තෙත්‍ථා** මෙහි ශීලවන්තයෙක්. **සඤ්ඤතෙ** කය, වචනය හා මනසින් හික්මුනු.
**තාසං දක්ඛිණමාදිසෙ** සංඝයාට සිව්පසය දුන් කල්හි ඒ ගෘහ දේවතාවන්ට අනුමෝදන් කරන්නේය. පින් දෙන්නේය. **පූජිතා පූජයන්ති** යනු මේ මනුෂ්‍යයෝ අපගේ නෑයෝ නොවෙත්. සාරමසක් සයමාසයක් අපට බලිකම් කරත්යැයි පුදත්. ඇතිවූ කරදරය ගෙනයත්. [missing trans]
**තතොනං** ඉක්බිති ඒ පණ්ඩිත වූ මිනිසකු **ඔරසං** ළයේ තබා වඩන ලද. යම්සේ මව ඖරස පුත්‍රයකුට අනුකම්පා කරයි. හටගත් කරදරය නැතිකිරීම පිණිස උත්සාහ කරයි. මෙසේ අනුකම්පා කරත්ය යන අර්ථයි. **භද්‍රානි පස්සති** යහපත් දේ දකියි.
**උළම්පං** පරතෙරට යාම පිණිස ලීකඳන් හාරා කරන ලද කුල්ලං වැල් ආදියෙන් බැඳ කරන ලද
**යෙ තරන්ති අණ්ණවං** ගාථාවගේ **අණ්ණවං** මේ මුළු පරිච්ඡේදයෙන්ම යොදුනක් පමණ ගැඹුරු වූ ද පළල් වූ ද ජලය ඇති තැනට මේ ස්ථානාර්ථ වචනයකි. **සරං** මෙහිදී ගංගාව අදහස් කරන ලදි. මෙය කියා ඇත. යමෙක් ගැඹුරු පළල් තණ්හා නමැති විල තරණය කරත් ද ඔව්හු ආර්ය මාර්ග සංඛ්‍යාත වූ පාලම සාදා **විසජ්ජ පල්ලලානි** ස්පර්ශ නොකොට, ජලය පිරුණු පහත් තැන්. මේ වනාහි මේ අප්‍රමාණ වූ ජලකඳ තරණය කරන්නට කැමැති වන්නේද,
ජනයා, පහුරක් සාදයි. බුදුවරු ද බුද්ධශ්‍රාවකයෝ ද ඤාණවන්තයෝද පහුරක් නැතිව එතර වූහ.
**කොටිගාමො** මහාපනාද රජුගේ ප්‍රාසාදය කෙළවර කරන ලද ගම, **අරිය සච්චාන** ආර්යභාවය ඇතිකරන සත්‍යයන්ගේ **අනනුබොධා** නොවැටහීමෙන්. **අප්පටිවෙධා** අවබෝධ කර නොගැනීමෙන්. **සන්‍ධාවිතං** භවයෙන් භවයට යාම් වශයෙන් හැසිරෙන ලද **මමං චෙව තුම්හාකංච** මා විසින් ද නුඹලා විසින් ද නැත්නම් **සන්‍ධාවිතං සංසරිතං** හැසිරීම, සංචාරය මට ද නුඹලාට ද වූයේයැයි මෙසේ මෙහි අර්ථ දතයුත්තේය. **භවෙනත්ති සමූහතා** භවයෙන් භවයට ගෙනයාමට හැකි තෘෂ්ණාව නමැති ලනුව මනාව නසන ලද, සිඳින ලද නොපවත්නා ලෙස කළ.
**නාදිකා** එක් විලක් උදෙසා - සුළු පියා හා මහ පියා යන දෙදෙනාගේ දරුවන්ගේ ගම් දෙකක්. **තාදිකෙ** යි එක් ඤාති ගමක. **ගිජ්ඣකා වසථෙ** ගඩොලින් කළ නිවාසයේ,
**ඔරම්භාගියානං** යට කොටස අයත් වූවන්ගේ කාම භවයෙහිම පිළිසිඳ ගන්නවුන්ගේ යන අර්ථයි. ඔරං යනු ලබන ලද නමින් හෝ තුන් මගින් ප්‍රහාණය කළ යුතු නිසාත් ඔරම්භාගිය නම් වේ. එහි කාමච්ඡන්‍දය, ව්‍යාපාදය යන මේ දෙක සමාපත්තියෙන් හෝ යටපත් කරන ලද්දේ ද මාර්ගයෙන් හෝ මුළිනුපුටා නොදැමූ බැවින් උත්පත්ති වශයෙන් උඩ කොටසේ හෝ රූප භවයට හෝ අරූප භවයට යන්නට ඉඩ නොදෙත්. සක්කායදිට්ඨි ආදී තුන එහි උපන්නහුද ගෙනවුත් නැවත මෙහිම උපදවත් යන ලෙස සියල්ලම ඔරම්භාගිය නම් වේ. **අනාවත්ති ධම්මා** ප්‍රතිසන්ධි වශයෙන් නැවත නොඑන ස්වභාව ඇති.
**රාග දෝස මොහානං තනුත්තා** මෙහි කවදා හෝ උත්පත්තියෙන් ද නැගීසිටීමේ මන්දභාවය නිසාද යන දෙයාකාරයෙන් කෘශ බව දතයුතුයි. සකෘදාගාමියාට වනාහි පෘථග්ජනයාට මෙන් නිතර රාගාදිය හටනොගනී. කොහේ හෝ කවදා හෝ උපදනේද, උපදින්නාහු පෘථග්ජනයන්ගේ මෙන් ඝන ඝනව නූපදිත්. මාලුදැල මෙන් තුනීව උපදිත්. දීඝභාණක ත්‍රිපිටක මහාසීව තෙරුන්වහන්සේ වනාහි මෙසේ කීය. යම්හෙයකින් සකෘදාගාමී පුද්ගලයාට දූදරුවෝ සිටිත්. අන්තඃපුරද වේ. ඒ නිසා කෙලෙස් සහිතය. මේ වනාහි භවතනුක (භවයෙහි තුනී) වහයෙන් කියන ලදි. එය අටුවාකථාවේ සෝවාන් පුද්ගලයාට භව සතක් හැර අටවන භවයෙහි භවතනුක (භවය තුනීවීම) බවක් නැත. සකෘදාගාමියා හට භව දෙකක් හැර භවයන් පසක භවතනුක බව නැත. අනාගාමියාට රූප අරූප භව හැර කාමභවයෙහි භවතනුක බවක් නැත. රහතන් වහන්සේට කිසිම භවයක භව තනුක බවක් නැතැයි කියන ලද බැවින් ප්‍රතික්‍ෂේප වෙයි.
**ඉමං ලොකං** මේ කාමාවචර ලෝකය ගැන කියන ලදි. මේ මෙහි බලාපොරොත්තුවයි. ඉදින් වනාහි මනුෂ්‍යයන් අතර සකෘදාගාමි ඵලයට පත් තැනැත්තා දෙවියන් අතර ඉපිද රහත්බව සාක්‍ෂාත් කරගනී. මෙයද කුසලයකි. නොහැක්කා වනාහි අනිවාර්යයෙන් මනුෂ්‍ය ලෝකයට අවුත් අවබෝධ කරගනී. දෙවියන් අතර සකෘදාගාමී ඵලයට පත්වූයේද ඉදින් මිනිසුන් අතර ඉපිද රහත්බව සඵල කරගනී. මෙයද කුසලයකි. නොහැකි වන්නා වනාහි අනිවාර්යයෙන් දෙව්ලොව ගොස් අවබෝධ කරගනී.
**අවිනිපාත ධම්මො** මෙහි විනිපතනං නපුරු ලෙස වැටීම, මෙහාටු වැටීමේ ස්වභාවයක් නැත්තේනුයි අවිනිපාත ධම්ම නම් වේ. සතර අපායෙහි නොවැටෙන ස්වභාව ඇති යන අර්ථයි. **නියතො **යනු ධර්ම නියමයෙන් ස්ථිර වූ **සම්බොධිපරායණො**, මත්තේ මාර්ගත්‍රය සංඛ්‍යාත වූ සම්බෝධි නම් වූ උතුම් මාර්ගය මොහුගේ ගමනට අවශ්‍ය පිළිසරණ බවට පත්විය යනුයි. සම්බොධිපරායණ නම් වේ.
**විහෙසා වෙසා** ඔවුනොවුන්ගේ ගති, උත්පත්ති හා පරලෝකය පිළිබඳව දක්නා නුවණ බලන්නා වූ ආනන්දය, මේ තථාගතයන් වහන්සේගේ කයෙහි වෙහෙසකි. බුදුවරයන් වහන්සේලාට සිතෙහි වෙහෙසක් නැත. **ධම්මාදාසං** ධර්මමය වූ කැඩපත. **යෙන** යනු යම් ධර්ම නමැති කැඩපතින් යුක්ත වූ. **ඛීණාපාය දුග්ගති විනිපාකො** මෙයද නිරය ආදියට ම සමානාර්ථ වශයෙන් කියන ලදි. නිරය ආදිය වනාහි අභිවෘද්ධි සංඛ්‍යාත අය වශයෙන් තොර වූ බැවින් අපාය නම් වේ. දුකට පත්වීම පිළිසරණ වන්නේනුයි දුග්ගති නම් වේ. පව්කළ අය මෙහි වැටෙත්නුයි විනිපාත නම් වේ.
**අවෙච්චප්පසාදෙන** බුදුගුණ ඇති පරිදි දත් බැවින් නොසෙල්වෙන නිර්වාණ ප්‍රසාදයෙන්. මතු පද දෙකෙහි ද මේ ක්‍රමයමය. **ඉතිපි සො භගවා** ආදීන්ගේ විස්තර විශුද්ධි මාර්ගයෙහි කියන ලදි.
**අරියකන්තෙහි** ආර්යයන්ට ප්‍රිය වූ, මනාප වූ, පංචසීලයෝ වනාහි ආර්ය ශ්‍රාවකයන්ට ප්‍රියමනාප වෙත්. භවාන්තරයේද අත්නොහළ යුතු බැවිනි. ඒ සඳහා මෙය කියන ලදි. මෙහි වනාහි සියල්ල සංවරය වෙයි.
**සොතාපන්නො හමස්මි**. මේ දේශනාවගේ ශීර්ෂයයි. සකෘදාගාමී ආදීහු වනාහි මම සකෘදාගාමි වන්නෙමියි ආදී ක්‍රමයෙන් විස්තර කරත්. සියල්ලන්ටම ශික්‍ෂා පද විරෝධයෙන් සුදුසු තැන විවරණය අනුදැන ඇත.
**වෙසාලියං විහරති** මෙහි එසමයෙහි වේසාලිය සමෘද්ධිමත්ය. සම්පත් සහිතය’ යනාදියෙන් ඛන්‍ධකයෙහි කියූ ආකාරයෙන් වේසාලිය සම්පත්වලින් පිරිපුන් බව දතයුතුයි. **අම්බපාලිවනෙ** අම්බපාලි ගණිකාවගේ උද්‍යානය වූ අඹවනයෙහි - **සතො භික්ඛවෙ** භාග්‍යවතුන් වහන්සේ අම්බපාලිය දැක්මෙහි සිහිය පිහිටුවීම පිණිස විශේෂයෙන් මෙහිදී සතිපට්ඨාන දේශනාව පටන් ගත්තේය. එය සිහිකෙරේනුයි සතො නම් වේ දන්නේනුයි **සම්පජානො** සිහියෙන් ද විමසා බැලීමේ නුවණින් ද යුක්ත වූයේ වී වාසය කරන්නේ යන අර්ථයි. **කායෙ කායානුපස්සී** ආදියෙහි යමක් කිවයුතු ද එය මහා සතිපට්ඨානයෙහි කියමු.
**නීලා** යන මෙයට සියල්ල අඩංගුය. **නීල වණ්ණා** යනු එහිම විස්තර දැක්වීමෙන්, එහි ඔවුන්ගේ ප්‍රකෘති වර්ණය නිල්ය. නිල්පාට ආලේපන තැවරීම නිසා මෙය කියන ලදි. **නීලවත්‍ථා **ඔවුන්ගේ පාට, දුහුල්, කසී සලු ආදිය නිල්පාටම වේ. **නීලා ලංකාර** නිල්මිණිවලින්, නිල් පුෂ්පවලින් අලංකාර කරන ලද ඔවුන්ගේ රථයෝ ද නිල්මිණි ඔබ්බන ලද නිල් වස්ත්‍රවලින් ආවරණය කරන ලද නිල්පාට ධජයන්ගෙන් යුක්ත නිල්පාට යුද ඇඳුමෙන් සැරසුනා වූ නිල් ආභරණවලින් නිල් අශ්වයන්ගෙන් යුක්ත කෙවිටි ද නිල්පාටමය. මේ ආකාරයෙන් සියලු පදයන්හි අර්ථ දතයුතුයි. **පතිවට්ටෙසි **පහර දුන්නේය. **කිං ජෙ අම්බපාලි** මෙහි ‘ජෙ’ යනු ආලපනයි. එම්බා අම්බපාලිය, කුමන කරුණක් නිසාදැයි කියන ලදි. **කිංචෙතපි** කියාද පාඨයක් ඇත. මේ අර්ථයමය. **සාහාරං** ජනපදය සමග **අංගුලිං පොඨෙසුං** ඇඟිල්ල සෙලවූහ. **අම්බකායා** යනු ස්ත්‍රී ශරීරයෙන්
**යෙසං** යනු කරණාර්ථයේ සාමි වචනයි. යම් අධිෂ්ඨානයකින් කියන ලදි. **ඔලොකෙථ **බලව්. අවලොකෙථ නැවත නැවතත් බලව්. **උපසංහරථ** මේ ලිච්ඡවී පිරිස ඉදිරිපත් කරව්. නුඹගේ සිතින් තව්තිසා පිරිස ඉදිරිපත් කරන්න අලවවව්. යමසේ වනාහි තව්තිසා දෙවිවරු සිත්කළුය. ප්‍රසන්නය. නිල් ආදී විවිධ වර්ණයන්ගෙන් යුක්තය. එපරිද්දෙන් මේ ලිච්ඡවී රජදරුවෝ ද තව්තිසා දෙවියන් හා සමකොට බලව් යන අර්ථයි.
කුමක් නිසා වනාහි භාග්‍යවතුන් වහන්සේ නොයෙක් සියගණන් සූත්‍රවලින් චක්‍ෂු ආදී රූපයන්හි නිමිති ගැනීම වළක්වා මෙහි මහත් උත්සාහයෙන් නිමිති ගැනීමෙහි යොදන්නේද? හිතවත්කම නිසාය. එහිදී වනාහි ඇතැම් භික්‍ෂූහු රැස්වූ වීර්යයෙන් ඔවුන්ගේ සම්පතෙන් පොළඹවනු ලබන්නාහු අප්‍රමාදීව ශ්‍රමණ ධර්මය කරන්නවුන්ගේ මෙබඳු වූ ඓශ්වර්ය සම්පත්තියක් සුලභය යනුවෙන් ශ්‍රමණ ධර්මයෙහි උත්සාහය වර්ධනය කිරීම සඳහා කීය. අනිත්‍ය ලක්‍ෂණය පැහැදිලි කිරීම සඳහා ද මෙසේ කීය. නොබෝ කලකින්ම වනාහි මේ සියලු දෙනාම නූපන් සතුරාට යටත් වීමෙන් විනාශයට පත්වෙත්. ඉක්බිති ඔවුන්ගේ රාජ්‍යශ්‍රී සම්පත්තිය දැක සිටියා වූ භික්‍ෂුව එබඳු ආකාර වූ ශ්‍රී සම්පත්තියේද විනාශය පෙනෙන්නේ යැයි අනිත්‍ය ලක්‍ෂණය වඩා සිව්පිළිසිඹියා සමග රහත්බවට පැමිණෙන්නාහ යි අනිත්‍යතා ලක්‍ෂණයද පැහැදිලි කිරීම සඳහා කියන ලදි.
**අධිවාසෙතු** යනු අම්බපාලිය ආරාධනා කළබව දැනගෙන ද කුමක් නිසා ආරාධනා කරත්ද? විශ්වාස නොකරන නිසාත් චාරිත්‍රයක් නිසාත්ය. ඇය ධූර්ත ස්ත්‍රියකි. ආරාධනා නොකරත්. ඇය ආරාධනා කළේයැයි කියන්නේය යන අදහස ඔවුන්ට විය. බණ අසා යන කල්හිද ආරාධනාකොට යාම වනාහි මිනිසුන්ගේ සිරිතයි.
**බෙළුව ගාමකො** විශාලා නුවරට සමීප ගමකි. **යථාමිත්තං** ආදියෙහි මිතුරු. පසමිතුරු. **සන්‍දිට්ඨා** ඒ ඒ තැන්වල හමුවීම් දැකීම් මාත්‍රයක් ඇත්තාහු අතිශයින් දැඩි මිතුරෝ නොවෙත්. යම් යම් තැන්වල මෙබඳු වූ භික්‍ෂුවක් සිටීද ඔවුනොවුන් ඒ ඒ තැන්වල වස් එළඹිය යුතුය යන අර්ථයි. කුමක් නිසා මෙසේ කීවේද, ඔවුන්ගේ සුවපහසුව සඳහාය. ඔවුන්ට වනාහි බෙළුව ගමෙහි සෙනසුන ප්‍රමාණවත් නොවෙයි. භික්‍ෂාවද හිඟය. විශාලා නුවර හාත්පස බොහෝ සෙනසුන් ඇත. භික්‍ෂාවද සුලභය. ඒ නිසා මෙසේ කීය. ඉක්බිති කුමක් නිසා සුවසේ යන්නය කියා පිටත්කර නොහැරියේ ද ඔවුන්ට අනුකම්පා පිණිසය. ඔහුට මෙසේ සිතින. මම මාස දහයක් පමණ සිට පිරිනිවන් පාන්නෙමි. ඉදින් මොවුන් දුරබැහැරකට යන්නේද පිරිනිවන්පානා කාලයෙහි මා දැකීමට නොහැකි වේ. ඉදින් බුදුරජාණන් වහන්සේ පිරිනිවන්පාන්නේ අපට යන්තමින් සිහිපත් කිරීමක්වත් කළේ නැත. ඉදින් දන්නෙමු නම් මෙසේ දුරබැහැර වාසය නොකරන්නෙමුයි කළකිරීමක් ඇතිවන්නේය. විශාලා නුවර හාත්පස සිටින්නෝ වනාහි මාසයකට අටවරක් පැමිණ බණ අසන්නාහ. බුදුරජාණන් වහන්සේගේ අවවාද ලබන්නාහු යයි පිටත්කර හැරියේ නැත.
**ඛරො** යනු ඵරුස, **ආබාධො** විෂම වූ රෝග. **බාළ්හා** බලවත්, **මාරණන්තිකා** මරණය සමීපයට පැමිණවීමට සමර්ථ. **සතො සම්පජානො අධිවාසෙසි** සිහිය මනාව පිහිටුවා ඤාණයෙන් පිරිසිඳ ඉවසීය. **අවිහඤ්ඤමානො** වේදනාවට අවනතවීම් වශයෙන් එකිනෙක පරිවර්තනය නොකොට පීඩාවට පත් නොකර, දුක් නොවී ඉවසීය. **අතාමන්තෙත්‍වා** යනු නොකැඳවා, **අනපලොකෙත්‍වා** නොදන්වා අවවාද අනුශාසනා නොදී යයි කියන ලදි. **විරියෙන **පූර්වභාග වීර්යයෙන්ද ඵලසමාපත්ති වීර්යයෙන් ද **පටිප්පණාමෙත්‍වා** දුරුකොට. **ජීවිත සංඛාරං** මෙහි ජීවිතයද ජීවිත සංඛාරයයි. යමකින් ජීවිතය සකස් කෙරේද, සිඳෙන දෙය ගලපා තබයිද ඒ ඵලසමාපත්ති ධර්මයත් ජීවිත සංඛාර නම් වේ. මෙහිදී එය අදහස් කෙරේ. **අධිට්ඨාය** යනු ඉහළින් සිට පවත්වා, ජීවිතය පවත්වා ගැනිමට සමර්ථ ඵලසමාපත්තියකට සමවදින්නේය යනු මෙහි කෙටි අර්ථයි.
කුමක් නිසා භාග්‍යවතුන් වහන්සේ මෙයින් පෙර ඵලසමාපත්තියට සමවදින්නේ නැද්ද? සමවදියි. එය වනාහි ක්‍ෂණිය සමාපත්තියයි. ක්‍ෂණිය සමාපත්තියද අභ්‍යන්තර සමාපත්තියක්මය. වේදනාව පහකරයි. සමාපත්තියෙන් නැගී සිටියහුගේ වනාහි ලීදඬු වැටීමෙන් හෝ කැබිලිති වැටීමෙන් හෝ සිඳීගිය දියසෙවෙල් ඇති ජලය මෙන් නැවත ශරීර වේදනාව වසාගෙන පැතිරේ. යම් ඒ වනාහි රූප සත්තකද අරූප සත්තකද අවුල් නැති ගැටලු නැතිකොට මහා විදර්ශනා වශයෙන් සමවන් සමාපත්තිය වනාහි, එය මනාව ඉවත්කර දමයි. යම්සේ වනාහි පුරුෂයකු විසින් පොකුණට බැස අත්වලින් ද පාවලින් ද මනාව ඉවත්කරන ලද දියසෙවෙල් නොබෝ වේලාවකින් ජලය වසාගෙන පැතිරේ. එපරිද්දෙන් එයින් නැගිටියහුට බොහෝ කලකින් වේදනාව හටගනී. මෙසේ භාග්‍යවතුන් වහන්සේ ඒ දවස මහා බෝ මැඩ අලුත් විදර්ශනාවක් පිහිටුවන්නාක් මෙන් රූප සත්තකයත් අරූප සත්තකයත් අවුල් නැති ගැටළු නැතිකොට සතළොස් ආකාරයකින් එකට හනා මහා විදර්ශනාවෙන් වේදනාව ඉවත්කර දසමාසයක් නූපදීවායි සමාපත්තියට සමවැදුනේය. සමාපත්තියෙන් පහ වූ වේදනාව මාස දහයක් උපන්නේ නැත.
**ගිලානා වුට්ඨිතො** ගිලන්ව නැවත එයින් නැගී සිටියේ **මධුරකජාතො විය** හටගත් බර බව, හටගත් තද බව, උලෙහි හිඳුවන ලද්දකු මෙනි. **න පක්ඛායන්ති** ප්‍රකාශ නොකරත්. නොයෙක් හේතූන් නිසා නොඑළඹෙත්. **ධම්මාපි මං නප්පටිභන්ති** සතිපට්ඨාන ධර්මයෝ වනාහි මට පැහැදිලි නොවෙත්යැයි දක්වයි. බුද්ධ වචනය වනාහි තෙරුන්ට මනාව ප්‍රගුණය. **උදාහරති** යනු අවසාන අවවාදය නොදෙයි යන්න ගැන කියයි.
**අනන්තරං අබාහිරං** ධර්ම වශයෙන් හෝ පුද්ගලයන් වශයෙන් යන දෙකම නොකොට මෙතෙක් ධර්මය අනුන්ට දේශනා නොකරන්නෙමියි සිතන්නේ ධර්මය අන්තර, අභ්‍යන්තර කිරීම නම් වේ. මේ පුද්ගලයාට දේශනා කරන්නෙමියි සිතන්නේ වනාහි පුද්ගලයා අභ්‍යන්තර කිරීම නම් වේ. මොහුට දේශනා නොකරන්නෙමියි සිතන්නේ පුද්ගලයා බාහිර කිරීම නම් වේ. මෙසේ නොකොට දේශනා කරන ලද්දේය යන අර්ථයි. ආචරියමුට්ඨි යනු යම්සේ පිටස්තර අයට **ආචරියමුට්ඨි** නම් වේ. තරුණ කාලයේ කිසිවකුටත් නොකියා පසුකාලයේ මරණාසන්නව සිටින්නෝ ප්‍රියමනාප වූ අතවැසියකුට කියත්. මෙසේ තථාගතයන් වහන්සේ, මෙය මහලු කාලයේ, පසු කාලයේ කියන්නෙමියි සඟවා තබාගත් කිසිවක් නැතැයි දක්වයි.
**අහං භික්ඛුසංඝං** මම ම භික්‍ෂු සංඝයාව පරිහරණය කරන්නෙමි කියා හෝ, **මමුද්දෙසිකො** යනු මම උදෙසිය යුතු තැන, කියාදෙන්නා වන්නේය. නියම කරන්නා වන්නේය. භික්‍ෂු සංඝයා මා පමණක්ම උදෙසා මා පමණක්ම බලාපොරොත්තු වෙමින් පවතිත්වා. මගෙන් පසුව හේ නොවේවා. යමක් හෝ එය හෝ වේවායි මෙසේ හෝ මොහුට වේවා යන අර්ථයි. **න එවං හොති** (මෙසේ නොවෙයි.) බෝමැඩදීම ඊර්ෂ්‍යාව හා මාත්සර්ය නැතිකළ බැවින් මෙසේ නොවෙයි. **සකිං **යනු හෙතෙම කුමක් නිසා **ආසීතිකො** අසූවයස් ඇත්තේ මේ අවසන වයස් සීමාවට පැමිණි බව දැන්වීමට කියන ලදි. **වෙඛමිස්සකෙන** රෝද බැඳීම ආදී නොයෙක් ප්‍රතිසංස්කරණවලින් යුක්තව. **මඤ්ඤෙ** යනු නොයෙක් ප්‍රතිසංස්කරණවලින් යුත් දිරාගිය කරත්තයක් මෙන් යයි සිතමි. රහත්ඵල නමැති ප්‍රතිසංස්කරණවලින් යුත් සිව් ඉරියව් පැවැත්ම භාග්‍යවතුන් වහන්සේම වන්නේ යැයි දක්වයි.
දැන් ඒ කාරණය ප්‍රකාශ කරමින් ‘යස්මිං ආනන්‍ද සමයෙ (ආනන්දය! යම්කලෙකදී) ආදිය කීය. එහි **සබ්බ නිමිත්තානං** රූප නිමිති ආදිය. **එකච්චානං වේදනානං** ලෞකික වේදනාවන්ගේ. **තස්මාතිහ ආනන්‍ද** යම් හෙයකින් මේ ඵලසමාපත්ති වාසයෙන් අපහසුතාවයක් නොවෙයි. ඒ නිසා නුඹලාට ඒ සඳහා මෙසේ වාසය කරව්යැයි දක්වයි. **අත්තදීපා **මහා සමුද්‍රය මැද දිවයිනක් මෙන් තමාව දීපයක්, පිහිටක් කොට වාසය කරව්. **අත්තසරණා **තමාම පිහිට කරගන්න. අනුන් පිහිට කර නොගන්න. ධම්මදීප - ධම්මසරණ යන පදවලදී ද මේ ක්‍රමයමයි. **තමතග්ගෙ** ඔහුව උසස් තැන්හි - මැද ‘ත’ කාරය පද සන්ධි කිරීම සඳහා කියන ලදි. මෙය සඳහා ඇත. මොව්හු අග්‍රතමයෝය. අග්ගතම යන තන්හි ‘තම’ යෙදීම සිඳ දමා ආනන්දය! ඔව්හු අතිශයින් අග්‍ර ස්ථානයෙහි උත්තම වූ ස්ථානයෙහි සිටිත්. ඔවුන්ගේ අතිශයින්ම අග්‍ර ස්ථානයෙහි වන්නාහ. යම් ඒ ශික්‍ෂාකාමීහු වෙත්ද ඒ සියල්ලන් අතර අතර සතර සතිපට්ඨානයට නැඹුරු වූ භික්‍ෂුව අග්‍ර වන්නේය. රහත්බව කුළුගැන්වීමෙන් දේශනාව සංග්‍රහ කෙරේ.
**වෙසාලියං පිණ්ඩාය පාවිසි** යනු කවදා පිවිසියේ ද? උතු වේලාවෙන් නික්ම විශාලාවට ගිය කල්හි, භාග්‍යවතුන් වහන්සේ වනාහි වසන ලද වස් ඇත්තේ බේළුව ගමින් නික්ම සැවැත්නුවරට යන්නෙමියි පැමිණි මගින්ම ආපසු හැරී පිළිවෙලින් සැවැත්නුවරට පැමිණ දෙව්රම් වෙහෙරට වැඩි සේක. ධර්මසේනාපතීන් වහන්සේ වනාහි භාග්‍යවතුන් වහන්සේට වත් දක්වා දිවා විහාරස්ථානයට ගියේ එහි අතවැසි භික්‍ෂූන් වත් දක්වා නික්මගිය කල්හි දිවා විහාරය ඇමද සම්කඩ අතුරා පා සෝදා පළඟක් බැඳ ඵලසමාපත්තියට පිවිසියේය. ඉක්බිති අනුපිළිවෙලින් එයින් නැගීසිටියහුට මෙසේ සිතිණ. පළමුවෙන් පිරිනිවන්පාන්නේ අග්‍රශ්‍රාවකයන් වහන්සේලාද? බුදුරජාණන් වහන්සේද ඉක්බිති අග්‍රශ්‍රාවකයන් වහන්සේලා පළමුවයැයි දැන තමාගේ ආයු සංස්කාරය බැලීය. හෙතෙම දින සතකින් තමාගේ ආයු සංස්කාරය වන්නේ යැයි දැන කවර ස්ථානයක පිරිනිවන් පාන්නෙම්දැයි බැලීය. ඉක්බිති රාහුල තෙරුන් වහන්සේ තව්තිසාවේ පිරිනිවන්පෑවේය. අඤ්ඤාකොණ්ඩඤ්ඤ තෙරුන්වහන්සේ ඡද්දන්ත විලේ පිරිනිවන් පෑවේය. මම කොහේ පිරිනිවන් පාන්නෙම්දැයි නැවත සිතන්නේ මව අරමුණුකොට සිහිය පිහිටුවාලීය. මගේ මව රහතන් වහන්සේලා හත්නමකගේ මවය. නමුත් තෙරුවන් කෙරෙහි අප්‍රසන්නය. ඇයට හේතුවාසනාවක් ඇත්තේද නැද්ද කියා ආවර්ජනා කර බලා සෝවාන් මාර්ගයට වාසනාව ඇති බව දැන කවරකුගේ දේශනාවක් එයට හේතුවන්නේදැයි බලන්නේ අන් කෙනෙකුගේ නොව මගේම දේශනාවක් හේතු වන්නේ යැයි දැනගත්තේය. ඉදින් මම පසුබට වන්නෙම් නම් ජනයා මෙසේ කියන්නාහ. සැරියුත් තෙරුන් වහන්සේ අන් මහජනයාට උපකාරී වෙයි. යම්සේ වනාහි උන්වහන්සේගේ සමචිත්ත සූත්‍රාන්ත දේශනා දවසේ දී කෝටි ශත සහශ්‍රයක් දෙවිවරු රහත්බව ලැබූහ. තෙමගෙහි පිහිටි දෙවිවරුන්ගේ සංඛ්‍යාවක් නැත. වෙනත් තැන්වලදීද අනේකවූ අවබෝධ වූවන් දක්නට ලැබේ. තෙරුන් වහන්සේ කෙරෙහි සිත් පහදවා පවුල් අසූදහසක් දෙව්ලොව උපන්හ. දැන් උන්වහන්සේ තම මවගේ මිථ්‍යාදෘෂ්ටිය අත්හරවන්නාට නොහැකි විය. ඒ නිසා මවව මිථ්‍යාදෘෂ්ටියෙන් මුදවා උපන් කාමරයේම පිරිනිවන් පාන්නෙමියි තීරණය කරගෙන අදම භාග්‍යවතුන් වහන්සේගේ අනුමතිය ලබාගෙන නික්ම යන්නෙමියි චුන්ද තෙරුන් ඇමතීය. ඇවැත්නි, චුන්ද! ධර්මසේනාපතීන් වහන්සේ නාලක ගමට වඩිනු කැමැත්තේය. ඇවැත්නි! පාත්‍රා සිවුරු ගන්න යැයි අපගේ පන්සියයක් භික්‍ෂූන්ට දන්වන්න යැයි පැවසීය. තෙරුන් වහන්සේ එසේ කළේය. ඒ භික්‍ෂූහු සෙනසුන සකස්කොට දිවා විහරණය කරන ස්ථානය ඇමද එහි දොරටුවේ සිට දිවා විහාර ස්ථානය දෙස බලා මේ මාගේ අවසන් දැක්මයි. නැවත ඒමක් නැත කියා පන්සියයක් භික්‍ෂූන් පිරිවරා භාග්‍යවතුන් වහන්සේ වෙතට පැමිණ වැඳ භාග්‍යවතුන් වහන්සේට මෙසේ ප්‍රකාශ කළ සේක.
ලෝකයට පිහිට වූ මහා මුනීන්ද්‍රයන් වහන්ස! මම දැන් ජරාවට පත්වූයේ වෙමි. නැවත යාමක් ඊමක් නැත. මේ මාගේ අවසාන වන්දනාවයි.
මාගේ ජීවිතය ඉතා කෙටිය. මෙයින් දින සතක් ගතවූ තැන මම දේහය අත්හරිමි. යම්සේ බරක් බිම තබන්නාක් මෙනි.
භාග්‍යවතුන් වහන්ස! සුගතයන් වහන්ස, මට අවසර දෙන සේක්වා. මේ මාගේ පිරිනිවන්පානා කාලයයි. ආයු සංස්කාරය හරින ලදි.
බුදුවරයන් වහන්සේලා වනාහි කුමක් නිසා පිරිනිවන් පාන්නෙහිදැයි ඇසූකල්හි මරණය පිළිබඳව වර්ණනාවක් කළා වන්නේය. පිරිනිවන් පාන්නට එපායැයි කීකල්හි සසරෙහි ගුණ කීමක් වන්නේය. මිථ්‍යාදෘෂ්ටිකයෝ දොස් නොනගත්වායි මේ ප්‍රශ්න දෙකම නොවදාළ සේක. ඒ නිසා සාරිපුත්තය, කොතැන්හි පිරිනිවන් පාන්නෙහි දැයි ඇසූ සේක. ස්වාමීනි! මගධයේ නාලක ගමෙහි උපන්ගෙය ඇත. මම එහි පිරිනිවන් පාන්නෙමියි කීකල්හි, සාරිපුත්‍රය! එසේය. එයට කාලය සුදුසුයැයි වදාළ සේක. දැන් වනාහි දෙටු, කනිටු අන්‍ය භික්‍ෂූන්ට මෙබඳු භික්‍ෂූන් වහන්සේ නමක් නැවත දක්නට නොලැබේ. එබැවින් ඔවුන්ට ධර්මයක් දේශනා කරන්නයැයි වදාළහ.
ශාස්තෲන් වහන්සේ මගෙන් සෘද්ධි විකුබ්බනය පෙරටු වූ ධර්මදේශනාවක් බලාපොරොත්තු වන්නේ යැයි දැනගෙන භාග්‍යවතුන් වහන්සේට වැඳ තල්ගසක් පමණ උසට අහසට නැගී නැවත බැස භාග්‍යවතුන් වහන්සේට වැඳ තල්ගස් සතක් පමණ උසින් අහසේ සිට සෘද්ධි ප්‍රාතිහාර්ය දක්වා ධර්මදේශනා කළේය. මුළු නගරයේම ජනයා ඒකරාශී වූහ. තෙරුන්වහන්සේ බැස බුදුන් වැඳ ස්වාමීනි! මට යාමට කාලයයි අවසර ඉල්වූහ. භාග්‍යවතුන් වහන්සේ, ධර්මසේනාපතීන් වහන්සේව සූදානම් කරන්නෙමියි ධර්මාසනයෙන් නැගිට ගඳකිළිය දෙසට වැඩමවා මිණිපළඟෙහි වැඩසිටියේය. තෙරුන්වහන්සේ තුන්වරක් ප්‍රදක්‍ෂිණාකොට සිව්තැනක සිට වැඳ භාග්‍යවතුන් වහන්ස, මෙයින් කල්ප ශතසහස්‍ර අසංඛෙය්‍යකට මත්තේ අනෝමදස්සී බුදුන්ගේ පාදමූලයේ වැටී ඔබවහන්සේගේ දැකීම (හමුවීම) ප්‍රාර්ථනා කළෙමි. මාගේ ඒ ප්‍රාර්ථනාව සමෘද්ධ විය. ඔබවහන්සේව දක්නා ලදි. ඒ පළමු දැකීමයි. මේ අවසාන දර්ශනයයි. නැවත ඔබවහන්සේව දකින්නට නොලැබේයයි කියා ඇඟිලි දසය එක්තැන් කර ඇඳිලි බැඳ පෙනෙන තෙක් ඉදිරිපිටට ගොස් මෙතැනි පටන් ච්‍යුති ප්‍රතිසන්ධි වශයෙන් කිසිම තැනක ගමනාගමනයක් නැතැයි වැඳ පිටත්ව ගියේය. සාගරය අවසන්කොට ඇති මහපොළොව කම්පා විය. භාග්‍යවතුන් වහන්සේ පිරිවරාගෙන සිටි භික්‍ෂූන්ට මෙසේ වදාළ සේක. මහණෙනි, ඔබලාගේ දෙටු සොහොයුරා පසුපස යන්න. භික්‍ෂූහු දොරටුව තෙක් පසුගමන් කළහ. තෙරුන්වහන්සේ ඔවුන් අමතා ඇවැත්නි! ඔබවහන්සේලා නතරවන්න. අප්‍රමාදී වන්නයැයි නතර කරවා තමන්ගේ පිරිස සමග පිටත්ව ගිායේය. මනුෂ්‍යයෝ ආර්යයන් වහන්සේ පසුගමන් වඩිති. නැවත ආපසු නොවඩින්නේයැයි හඬා වැළපෙමින් පසුපස ගමන් කළහ. ඇවැත්නි, ඔබවහන්සේලා අප්‍රමාදී වන්න. සංස්කාරයෝ නම් මෙසේ වන්නාහ යැයි නතර කළහ.
ඉක්බිති ආයුෂ්මත් සැරියුත් තෙරුන්වහන්සේ අතරමග සත්දිනක් මනුෂ්‍යයන්ට අනුග්‍රහ දක්වමින් සවස නාලක ගමට වැඩ ගම්දොර නිග්‍රෝධ වෘක්‍ෂ මූලයෙහි වැඩසිටියේය. ඉක්බිති උපරේවත නම් වූ තෙරුන්ගේ බෑනනු කෙනෙක් ගමින් පිටතට යන්නේ තෙරුන් දැක එළඹ වැඳ සිටියේය. තෙරුන්වහන්සේ ඔහුට මෙසේ පැවසූහ. ඔබගේ මව ගෙදර සිටීද? එසේය ස්වාමීනියි කී කල්හි යන්න. මා මෙහි පැමිණ සිටින බව දන්වන්න. කුමක් නිසා ආවේදැයි ඇසුවහොත් අද වනාහි එක් දවසක් ඇතුල්ගම සිටින්නේය. උපන් කාමරය පිළියෙල කරන්න. පන්සියයක් භික්‍ෂූන්ට වැඩසිටින්නට තැන් පිළියෙල කරන්න යැයි වදාළේය. හෙතෙම ගොස් මෑණියනි! මගේ මාමා පැමිණියේයැයි කීය. දැන් කොහිදැයි ඇසූවිට ගමට පිවිසෙන තැනයයි පැවසීය. තනිවද? තවත් කවුරු හෝ සිටිත්ද? පන්සියයක් භික්‍ෂූහු සිටිති. කුමක කරුණකට වැඩියේද? ඔහු ඒ පුවත සැළ කළේය. මෙපමණ භික්‍ෂූන්ට වාසය කරන්නට තැන් කෙසේ සූදානම් කරමුද? කුඩා කල පැවිදිව වයස්ගත වී ගිහි වන්නට සිතනවා විය හැකියයි බැමිණිය සිතන්නී උපන් කාමරය සූදානම් කරවා පන්සියයක් භික්‍ෂූන්ට නතරවන්නට තැන් පිළියෙල කරවා දඬුවැටපහන් ආදිය දල්වා තෙරුන්ට පණිවිඩ යැවුවාය.
තෙරුන්වහන්සේ භික්‍ෂූන් සමග ප්‍රාසාදයට නැගී උපන් කාමරයට ගොස් වැඩසිටියේය. එසේ වැඩසිට ඔබවහන්සේලාගේ වාසස්ථානවලට වඩින්නයැයි භික්‍ෂූන් පිටත්කර හැරියේය. ඔවුන් ඉවත්ව ගිය මොහොතේම තෙරුන්වහන්සේට ඉතා දරුණු ආබාධයක් හටගත්තේය. ලෝහිත පක්ඛන්‍දි නම් වූ ලේ වැගිරෙන මාරාන්තික වේදනාවක් හටගත්තේය. එක් භාජනයක් ඇතුළට ගන්නා විට එකක් පිටතට ගනී. මාගේ පුත්‍රයාගේ තත්ත්වය මට දරාගත නොහැකැයි කියා තමන්ගේ කාමරයට වී සිටියාය. සතරවරම් දෙවිවරු ධර්මසේනාපතීන් වහන්සේ කොහි වසන්නේදැයි බලන්නේ නාලක ගමෙහි උපන්ගෙයි පිරිනිවන් මංචකයෙහි වැඩසිටින බව දැන අවසන් දැක්ම සඳහා යන්නෙමුයි අවුත් වැඳ සිටියාහ. තෙරුන් වහන්සේ නුඹලා කවරහුදැයි ඇසූවිට ස්වාමීනි! මහරජවරුය. කුමක් නිසා ආවාහුද? ගිලානෝපස්ථානයට පැමිණියෙමුයි කීවිට, එසේය. ගිලානෝපස්ථානය සඳහා කෙනෙක් සිටී. තොප යන්නයැයි පිටත් කළේය. ඔවුන් ගියවිට ඒ ක්‍රමයෙන්ම ශක්‍ර දේවේන්ද්‍රයාත්, ඔවුන් ගිය කල්හි සුයාම ආදී මහා බ්‍රහ්මයෝත් පැමිණියාහ. තෙරුන්වහන්සේ ඔවුන්වද එසේම පිටත්කර හැරියේය.
බැමිණිය දෙවියන්ගේ පැමිණීම හා පිටත්ව යාම දැක, මාගේ පුත්‍රයාට වැඳ වැඳ යන්නා වූ මොවුන් කවුරුන්දැයි සිතන්නී තෙරුන් වැඩසිටින කාමරය ළඟට ගොස් දරුව! චුන්ද, දැන් තත්ත්වය කෙසේදැයි ඇසුවාය. හෙතෙම ඒ පුවත දන්වා ස්වාමීනි! මහෝපාසිකාව පැමිණියේ යැයි දැන්වීය. කුමක් නිසා අවේලාවේ පැමිණියේදැයි තෙරුන්වහන්සේ විචාළේය. ඕ තොමෝ මා ඔබගේ මව ඔබව දකින්නට ආවෙමියි කියා දරුව, පැමිණියේ කවුරුන්දැයි පළමුව විචාළාය. උපාසිකාවෙනි, සිව්වරම් රජදරුවෝය. දරුවෝ නුඹ සතරවරම් රජදරුවන්ට වඩා උසස්ය. උපාසිකාවෙනි, මොව්හු ආරාමිකයන් හා සමානය. අපගේ ශාස්තෲන් වහන්සේ පිළිසිඳගත් තැන් පටන් කඩුගත් අත් ඇතිව ආරක්ෂා කළහ. දරුව, ඔවුන් ගියාට පසුව පැමිණියේ කවුද? ශක්‍ර දේවේන්ද්‍රයාය. දරුව, නුඹ දෙවියන්ගේ රජුට වඩා උසස්ය. උපාසිකාවෙනි, මොහු බඩුබාහිරාදිය ගන්නා සාමණේර නමක් බඳුය. අපගේ ශාස්තෲන් වහන්සේ තව්තිසාවෙන් බස්නා කල්හි පාත්‍රා සිවුරු ගෙන බැස්සේය. දරුව, ඔහු පැමිණ ගියාට පසුව දිළියෙමින් පැමිණියේ කවරෙක්ද? උපාසිකාවනි, මොහු ඔබගේ භාග්‍යවතුන් වහන්සේ ද ශාස්තෲන් වහන්සේ ද වන මහා බ්‍රහ්මයාය. දරුව, නුඹ මාගේ භාග්‍යවතුන් වහන්සේ වන මහා බ්‍රහ්මයාට වඩා ඔබ උතුම්ය. එසේ උපාසිකාවනි, මොහු වනාහි කවරෙක් ද? අපගේ ශාස්තෲන් වහන්සේ උපන් දිනයේ මහා බ්‍රහ්මයෝ සතරදෙනෙක් මහා පුරුෂයාණන්ව රන්දැළකින් පිළිගත්හ.
ඉක්බිති බැමිණියගේ පුත්‍රයාගේ මේ අනුභාවය මෙසේ නම් මාගේ පුත්‍රයාගේ භාග්‍යවත් ශාස්තෲන් වහන්සේගේ ආනුභාවය කෙබඳු වන්නේදැයි සිතනවාත් සමගම පස්වනක් ප්‍රීතිය ඉපිද මුළු ශරීරය පුරා පැතිරී ගියේය. මාගේ මවට ප්‍රීතිසෝමනස්සයක් ඇතිවී යයි තෙරුන් වහන්සේ, දැන් ධර්මදේශනාවට සුදුසු කාල යැයි සිතා, මහෝපාසිකාවෙනි! කුමක් සිතුවේදැයි ඇසීය. මේ මාගේ පුත්‍රයාගේ ගුණය. මොහුගේ ශාස්තෲන් වහන්සේගේ කෙබඳු ගුණයක් තිබිය හැකිද? කියා දරුව මම සිතුවෙමි. මාගේ ශාස්තෲන් වහන්සේ උපන් මොහොතේත් මහාභිනිෂ්ක්‍රමණයේදීත් සම්බෝධියට පත් අවස්ථාවේදීත් දම්සක් පැවතුම් වේලාවේත් දසසහශ්‍රී ලෝකධාතුව කම්පා විය. සීල, සාමධි, ප්‍රඥා, විමුක්ති, විමුක්තිඥාන දර්ශනය යන මේවායෙන් සමානයෙක් නම් නැත. ඒ භාග්‍යවතුන් වහන්සේ වනාහි මෙසේය යනාදී ලෙස විස්තරකොට බුදුගුණ හා මිශ්‍ර වූ ධර්මදේශනාවක් දේශනා කළේය.
බැමිණිය ප්‍රිය පුත්‍රයාගේ ධර්මදේශනාව අවසානයේ සෝතාපත්තිඵලයේ පිහිටා පුත්‍රයාට මෙසේ කීවාය. දරුව! උපතිස්ස! කුමක් නිසා මෙසේ කළේද? මෙබඳු වූ අමාවක් මා හට මෙතෙක් කල් නුදුන්නේ ඇයිද? තෙරුන් වහන්සේ දැන් මාගේ මව වූ රූපසාරී බ්‍රාහ්මණියට ජීවත්වීමේ මිළ දෙන ලදි. මෙපමණක් වටීයැයි සිතා මහා උපාසිකාවනි, යන්න කියා බ්‍රාහ්මණියව පිටත්කර යවා චුන්දය, වේලාව කෙසේදැයි කීය. ස්වාමීනි! බොහෝ අලුයම් කාලයයි. එසේනම් භික්‍ෂු සංඝයා රැස්කරන්න යැයි කියා, ස්වාමීනි! රැස්ව සිටිතියි කී විට චුන්දය! මා ඔසවා හිඳුවන්නැයි කීය. තෙරුන් වහන්සේ භික්‍ෂූන් ඇමතූයේය. ඇවැත්නි! වර්ෂ හතලිස් හතරක් මා නුඹලා සමග හැසිරීමේදී යම් කායික වාචසික හා මානසික අරුචි දෙයක් සිදුවූයේ නම් එයට සමාවන්න. ස්වාමීනි! මෙතෙක් කල් අපගේ සෙවනැල්ලක් මෙන් ඔබවහන්සේව අත්නොහැර හැසිරෙන අපට අරුචි වූවක් නම් නැත. ඔබවහන්සේ අපට සමාවන්න යැයි කීහ. ඉක්බිති තෙරුන් වහන්සේ අරුණලු වැටීගෙන එනවිට මහපොළොව කම්පා කරමින් අනුපාදිසෙස නිර්වාණ ධාතුවෙන් පිරිවන් පෑයේය. බොහෝ දෙවි මිනිස්සු තෙරුන් වහන්සේ පිරිනිවන්පෑමේ සත්කාරයන් කළහ.
ආයුෂ්මත් චුන්ද තෙරුන් වහන්සේගේ පාත්‍රා සිවුරුද ධාතුන් වහන්සේලා අඩංගු පෙරහන්කඩයද ගෙන දෙව්රම් වෙහෙරට ගොස් ආනන්ද තෙරුන් ද රැගෙන භාග්‍යවතුන් වහන්සේ සමීපයට පැමිණියේය. භාග්‍යවතුන් වහන්සේ ධාතුන් වහන්සේලා අඩංගු පැසගෙන ගාථා පන්සියයකින් තෙරුන්ගේ ගුණ කියා ධාතු චෛත්‍යයක් කරවා රජගහ නුවරට යාම පිණිස ආනන්ද තෙරුන්ට දැන්වූ සේක. තෙරුන් වහන්සේ භික්‍ෂූන්ට දැන්වීය. භාග්‍යවතුන් වහන්සේ මහා භික්‍ෂු සංඝයා පිරිවරා රජගහ නුවරට වැඩිසේක. එහි වැඩිය කල්හි මහ මුගලන් තෙරුන් වහන්සේ පිරිනිවන් පෑ සේක. භාග්‍යවතුන් වහන්සේ උන්වහන්සේගේ ද ධාතූන් රැගෙන චෛත්‍යයක් කරවවා රජගහ නුවරින් නික්ම පිළිවෙලින් ගංගානම් ගඟ පෙදෙසට අභිමුඛව ගොස් උරුවෙලාවට පිවිසියේය. එහි ගංඉවුරේ භික්‍ෂු සංඝයා පිරිවරා වැඩහිඳ එහිදී සැරියුත් මුගලන් දෙදෙනා වහන්සේගේ පිරිනිවන්පෑම හා සම්බන්ධ කර සූත්‍රයක් දේශනාකර උරුවෙලාවෙන් නික්ම විශාලා නුවරට වැඩියේය. මෙසේ වැඩියේ ‘ඉක්බිති භාග්‍යවතුන් වහන්සේ පෙරවරු කාලය ගතකොට පාත්‍රා සිවුරු ගෙන විශාලා නුවර පිඬු පිණිස වැඩියේය’ යන්න මෙහි අනුපිළිවෙල කථාවයි.
**නිසීදනං** මෙහි සම්කඩක් අදහස් කෙරේ. **උදෙන චෙතියං** උදේශී යක්‍ෂයාගේ චෛත්‍යය කළ තැන සෑදූ විහාරය ගොතමක ආදියේ නම්ද එසේමය. **භාවිතා** වඩන ලදි. **බහුලීකතා** පුනපුනා කරන ලද. **යානිකථා** සුදුසු යානාවක් මෙන් කරන ලද **වත්‍ථුකථා** පිහිටි යන අර්ථයෙන් මන්දිරයක් මෙන් කරන ලද **අනුට්ඨිතා** පිහිටි. **පරිචිතා** හාත්පසින් ආරක්ෂිත. මනාව වර්ධනය වූ. **සූසමාරද්ධා** මනාව ආරම්භ කරන ලද,
මෙසේ අනියම් ලෙස කියා නැවත නියම ලෙස දක්වමින් ‘තථාගතයන් වහන්සේගේ වනාහි’ ආදිය කීය. මෙහිද **කප්පං** යනු ආයු කල්පයයි. ඒ ඒ කාලවල මිනිසුන්ගේ යම් ආයු ප්‍රමාණයක් වේද, එය සම්පූර්ණ කරමින් සිටින්නේය. **කප්පාවසෙසං වා** යනු අඩුවෙන් හෝ බොහෝ හෝ ගතකළ වර්ෂ සියයකට අතිරේක හෝ මහාසීව තෙරුන් වහන්සේ මෙසේ පැවසූහ. බුදුවරයන් වහන්සේලාගේ අස්ථානයේ ගර්ජනා නැත. යම්සේ වනාහි බෙලුව ගමේදී හටගත් මාරාන්තික වේදනාවත් දස මාසයකින් ප්‍රහීණ කළේය. මෙසේ නැත නැවතත් ඒ සමාපත්තියට සමවැදී දසමාසයක් ගෙවන්නේ මේ භද්‍ර කල්පයට සිටින්නේය. කුමක් නිසා නොසිටියේද? තෘෂ්ණාදීන් විසින් ගන්නා ලද ශරීරය වනාහි දත් වැටීම් ආදිය මගින් අභිභවනය කෙරේ. බුදුවරු ද දත්වැටීම් ආදියට පත් නොවී පස්වන ආයු කොටසෙහි බොහෝ ජනයාට ප්‍රියමනාප කාලයෙහිම පිරිනිවන් පාති. බුද්ධ, අනුබුද්ධ, මහා ශ්‍රාවකයන් පිරිනිවන් පෑකල්හි එකම කණුවක් මෙන් සිටිය යුතුය. බාල සාමණේර පිරිසෙන් හෝ හටගත්තේ අහෝ! බුදුවරයන් වහන්සේලාගේ පිරිස කියා පහත් කොට සැළකීමක් බවට පත්වන්නේය. ඒ නිසා පිහිටියේ නැතැයි කීය. මෙසේ කී කල්හිද යමෙක් වනාහි රුචි කරයිද, එය ආයුකප්ප යැයි යන මෙය අටුවා කථාවේ දක්වන ලදි.
**යථා තං මාරෙන පරියුට්ඨිත චිත්තො** මෙහි තං යනු නිපාත මාත්‍රයකි. යම්සේ මාරයා විසින් මැඩගෙන සිටි සිත් ඇත්තේ, යටත් කරගත් සිත් ඇත්තේ අන්කිසි පෘථග්ජනයෙක් අවබෝධ කරගන්නට නොහැකි වන්නේය. එපරිද්දෙන් තේරුම් ගන්නට නොහැකිවිය යන අර්ථයි. යමකුගේ වනාහි සර්වප්‍රකාරයෙන්ම දොළොස් ආකාර විපල්ලාසයන් (වෙනස්වීම්) ප්‍රහීණ නැද්ද මාරයා ඔහුගේ සිත මැඩගෙන සිටී. තෙරුන්ගේ විපල්ලාස හතරක් ප්‍රහීණ නැත. ඒ නිසා ඔහුගේ සිත මාරයා මැඩ ගත්තේය. ඔහු වනාහි සිත මැඩගැනීම කරන්නේ කුමක් කරයිද? බියජනක රූපාරම්මණ පෙන්වයි. ශබ්දාරම්මණ හෝ අස්වයි. ඉක්බිති සත්ත්වයෝ එය අසා හෝ බලා හෝ සිහිය බැහැර වී විවෘත වූ මුඛ ඇතිව සිටිත්. ඔවුන්ගේ මුඛයට අත දමා හදවත පිරිමදියි. එයින් සිහි නැතිව සිටිත්. මේ මාරයා තෙරුන්ගේ මුඛයෙන් අත දමන්නට කිම හැකි වන්නේද? බියජගනක අරමුණක් දැක්වීද? එය දැක තෙරුන්වහන්සේ නිමිති ආලෝකයක් තේරුම් ගත්තේ නැත. භාග්‍යවතුන් වහන්සේ දන්නේ නමුත් තුන්වරක් දක්වා ආමන්ත්‍රණය කළේ ඇයි? පසුව, ස්වාමීනි! භාග්‍යවතුන් වහන්සේ වැඩසිටින්න යැයි ඉල්වා සිටි කල්හි මේ වරද ඔබගේමය. මේ අපරාධය ඔබගේමය යන දෝෂාරෝපණයෙන් ශෝකය තුනීකිරීම සඳහාය.
**මාරො පාපිමා** මෙහි සත්ත්වයන් අනර්ථයෙහි යොදවමින් මරණයට පත්කරන්නේනුයි මාරො නම් වේ. **පාපිමා** යනු එයටම සමානාර්ථ පදයකි. ඔහු වනාහි පාප ධර්මයන්ගෙන් යුක්ත බැවින් පාපිමා යැයි කියනු ලැබේ. කණ්හ, අන්තක, නමුචි, පමත්ත බන්‍ධූ යන මේවා ද ඔහුටම කියන නම්ය. **භාසිතා ඛො පනෙසා** යනු මේ වනාහි භාග්‍යවතුන් වහන්සේගේ බුදුවීමෙන් අටවන සතියේ බෝමැඩටම අවුත්, භාග්‍යවතුන් වහන්ස, යමක් සඳහා නුඹ විසින් පාරමී ධර්මයන් පුරන ලද ද ඒ ඔබගේ අර්ථය සම්පූර්ණ විය. අවබෝධ කළ සර්වඥතා ඥානය ගැන ලෝකයෙන් විමසීමෙන් ඔබට කවර ප්‍රයෝජනයක්ද? ස්වාමීනි! භාග්‍යවතුන් වහන්ස, පිරිනිවන්පාන්න යැයි ඉල්ලා සිටියේය. භාග්‍යවතුන් වහන්සේ ද ඔහුට ‘න තවාහං’ ආදිය කියා ප්‍රතික්‍ෂේප කළේය. ඒ වෙනුවෙන් ‘භාසිතා ඛො පනෙසා භන්තෙ’ (ස්වාමීනි! මේ භාසිතය වනාහි) ආදිය කීය.
එහි **වියත්තා** මාර්ග වශයෙන් ව්‍යක්ත වූ, එසේම විනීත වූ, එසේම විසාරද වූ **බහුස්සුතා** ත්‍රිපිටක වශයෙන් මොවුන්ට බහුශ්‍රැත බවක් ඇත්තේනුයි ‘බහුස්සුතා’ නම් වේ. එම ධර්මයම දරන්නේ නුයි ධම්මධර නම් වේ. එසේ නැතහොත් පර්යාප්තියෙන් බහුශ්‍රැත වූ ප්‍රතිවේධයෙන් බහුශ්‍රැත වූ ද පර්යාප්ති, ප්‍රතිවේධ ධර්මයන් දැරීම් වශයෙන් ධම්මධර නම් වේ. මෙසේ මෙහි අර්ථ දතයුතුය. **ධම්මානුධම්ම පටිපන්නා** ආර්ය ධර්මයාගේ අනුධර්ම වූ විදර්ශනා තත්ත්වයට පත්වූ **සාමීචි පටිපන්නා** ගැලපෙන ප්‍රතිපදාවකම පිළිපන්. **අනුධම්මචාරිනො** ධර්මයට අනුව හැසිරෙන ස්වභාව ඇති **සකං ආචරියකං** තමන්ගේ ආචාර්යවාදය. **ආචික්ඛිස්සන්ති** ආදී වූ සියල්ල එකිනෙකට සමානාර්ථ ඇති පදයෝය. **සහධම්මෙන** හේතු සහිත කරුණු සහිත වචනයෙන් **සප්පාටිහාරියං** යම්තාක් නෛර්යාණික කොට ධර්මය දේශනා කරන්නාහ.
**බ්‍රහ්මචරියං** යනු ශික්‍ෂාත්‍රය ඇතුළත් සියලු ශාස්ත්‍ර බ්‍රහ්මචරියාව **ඉද්ධ** සඵල වූ ධ්‍යානයෙන් ලබන ආශ්වාද වශයෙන් **ඵිතං** වැඩිදියුණු වූ සම්පූර්ණ මලින් පිරුණු එකක් මෙන් අභිඤ්ඤා සම්පත්ති වශයෙන්, **විත්‍ථාරිකං** පැතුරුණු ඒ ඒ දිශාවන්හි පිහිටීම් වශයෙන් බාහුජඤ්ඤං බහුජනයා විසින් දන්නා ලද, අවබෝධ කරන ලද, මහජනයාට අවබෝධ වශයෙන් පුථුභූතං සර්වප්‍රකාරයෙන් පළල්බවට පත්. කෙසේ ද? **යාවදෙව මනුස්සෙහි සුප්පකාසිතං** යම්පමණ ඤාණවන්ත දෙවියන් ද මනුෂ්‍යයන් ද යන සියල්ලන් විසින් මනාව ප්‍රකාශ කරන ලද යන අර්ථයි.
**අප්පොස්සුක්කො** ආශාවක් නැති. පාපිෂ්ඨය! නුඹ වනාහි අටවන සතියේ පටන් ස්වාමීනි! භාග්‍යවතුන් වහන්ස, සුගතයන් වහන්ස, දැන් පිරිනිවන් පාන්න’ යැයි හඬ නගමින් ඇවිද්දේය. අද මෙතැන් පටන් පහවූ උත්සාහ ඇති කෙනෙක් වන්න. මට පිරිනිවන්පෑම සඳහා උත්සාහ නොකරන්න යැයි කියයි.
**සතො සම්පජානො ආයු සංඛාරං ඔස්සජි** සිහිය මනාව පිහිටුවා නුවණින් පිරිසිඳ ආයු සංස්කාරය අත්හළේය. තුන් මාසයක් පමණ සමාපත්තියට සමවැද එයින් පසුව සමවදින්නේ නැතැයි සිත් ඇතිකර ගත්තේය. ඒ ගැන කියන ලදි. ඔස්සජි (අත් හළේය.) **උස්සජ්ජි** යැයිද පාඨයකි. **මහාභූමිචාලො** විශාල වූ භූමිකම්පාවක්. එකල්හි වනාහි දසසහශ්‍රී ලෝකධාතුව කම්පා විය. **හිංසනකො** බියජනක. **දෙවදුන්‍දුභියො ච එලිංසු** දිවබෙර ද ගුගුළේය. මේඝයද වියලි ගර්ජනා නැගීය. අකල් විදුලිය නිකුත් කළේය. හදිසි වර්ෂාවක් වැස්සේයැයි කියන ලදි.
**උදානං උදානෙසි** කුමක් කියා උදන් ඇනීද? කෙනෙක් මෙසේ කියන්නේය. පසුපසින් ලුහුබඳිමින් ස්වාමීනි! පිරිනිවන්පාන්න. ස්වාමීනි පිරිනිවන්පාන්න යැයි කීමෙන් පීඩාවට පත්ව බිය නිසා භාග්‍යවතුන් වහන්සේ ආයු සංස්කාර කළේය. එබඳු කීමකට ඉඩක් ඇති නොවේවා. බියට පත්වූවහුට උදානයක් නැත යන කාරණය දැක්වීම පිණිස ප්‍රීතිවේගයෙන් විසිරී ගිය උදානයක් ප්‍රකාශ කළේය.
එහිදී සියලු සුනඛ සිවල් ආදීන්ට ප්‍රත්‍යක්‍ෂ වශයෙන් සමාන කළ, වෙන්කළ යන අර්ථයෙන් තුලං නම් වේ. එය කුමක්ද? කාමාවචර කර්මය සමාන නැත. සමාන නොවන්නේය. මෙයට සමාන වූ අන්‍ය ලෞකික කර්මයක් නැත්තේනුයි අතුලං. එය කුමක්ද? මහග්ගත කර්මයක්ද? නැත්නම් කාමාවචර ද රූපාවචර ද සමාන, අරූපාවචර අතුල වේ. අල්ප වූ විපාක ඇත්තේනුයි තුලං. බොහෝ විපාක ඇත්තේ අතුල. **සම්භවං** හටගැන්මට හේතු වූ පිඬු කරන්නා වූ එක්රැස් කරන්නා වූ යන අර්ථයි. **භව සංඛාරං** නැවත භවයක් සකස් කරන්නා වූ **අවස්සජි**. විසුරුවා හැරියේය. **මුනි** යනු බුද්ධමුනි. **අජ්ඣත්තරතො** ස්වකීය අධ්‍යාත්මයේ ඇලුනු. **සමාහිතො** උපචාර, අර්පනා සමාධි වශයෙන් සංසුන්, **අභින්‍දි කවචමීවා** යනු යුද ඇඳුමක් මෙන් බිඳී ගියේය. **අත්ත සම්භවං** යනු තමා තුළ හටගත් කෙලෙස් මෙය කියන ලදි. විපාක සහිත යන අර්ථයෙන් හටගත් භවය සකස් කිරීමේ අර්ථයෙන් භව සංඛාර යැයි ලබන ලද නම් ඇති තුල අතුල සංඛ්‍යාත වූ ලෞකික කර්මද අත්හළේය. යුදබිමෙහිදී මහා යෝධයෙක් යුද ඇඳුමක් මෙන් තමා තුළ හටගත් කෙලෙස්ද අභ්‍යන්තරයේ ඇලුනු සමාධියෙන් යුක්ත වී බිඳ දැම්මේය.
එසේ නැත්නම්, **තුලං** යනු සමාන කරන්නේ, තීරණය කරන්නේ. **අතුලංව සම්භවං** නිර්වාණයත්, භවයත් **භවසංඛාරං** යනු භවගාමී වූ කර්මය. **අවස්සජි මුනී** යනු පංච ස්කන්ධයන් අනිත්‍යය. පස්කඳ නිරෝධ කිරීම නිර්වාණයයි. නිත්‍යයි ආදී ලෙසින් සමකර බලන්නේ බුද්ධමුනි භවයෙහි ආදීනවත් නිර්වාණයේ ආනිසංසත් දැක ඒ ස්කන්ධයන්ට මුල් වූ භවසංඛාර නම් වූ කර්මයත් කර්මක්‍ෂය කිරීම සඳහා හේතු වන්නේය යන ලෙස කියන ලද කර්මක්‍ෂය කරන්නා වූ ආර්ය මාර්ගයෙන් අත්හැර දැමීය. කෙසේද යත්, අධ්‍යාත්මයේ ඇලුනේ සමාධිගත වූයේ තමා කෙරෙහි හටගත්, යුද ඇඳුම මෙන් බිඳ දැම්මේය. එයද විදර්ශනා වශයෙන් අධ්‍යාත්මයේ රැඳුනා වූ ද සමථ වශයෙන් සමාධිගත වූ ද යන ලෙස පූර්ව කොටසේ පටන් සමථ විදර්ශනා බලයෙන් යුදඇඳුමක් බඳු ආත්මභාවය හාත්පසින් වටකරගෙන සිටියා වූ තමා තුළ හටගත් බැවින් ‘අත්ත සම්භව’ කියා ලබන ලද නම් ඇති සියළු කෙලෙස් ජාලාව සිඳ දැම්මේය. කෙලෙස් නොමැති බැවින් කර්මය ප්‍රතිසන්ධියක් ඇති නොකරන බැවින් අවශ්‍යතාවක් නැතිවෙයි යනාදී ලෙස කෙලෙස් ප්‍රහාණය කිරීමෙන් කර්මය අත්හළේය. ප්‍රහීණ වූ කෙලෙස් ඇත්තාට බියක් නැත. ඒ නිසා බිය නැතිවම ආයු සංස්කාර අත්හළේය. බිය නොවූ බව දැන්වීම පිණිස උදානයක් ප්‍රකාශ කළේය යැයි දතයුතුයි.
**යං මහා වාතා** යම්කලකින් හෝ යම්කලක මහා වායු හමයිද, මහා වායු හමමින් උපක්ඛෙපක නම් වූ වාතයෝ හමා යත්. ඒ වායු හමමින් හැටදහසකට අධික යොදුන් නව ලක්‍ෂයක් ජලය දරණ වාතය සිඳ දමත්. එයින් අහසේ ජලය පහත බසී. එය පහළ බසිනවිට පෘථිවිය පහතට බසී. නැවත වායුව තම බලයෙන් පෙරහන්කඩයක මෙන් ජලය පිරෙයි. එයින් ජලය පිටත ගලයි. එය උඩට මතුවන විට පෘථිවිය උඩට පනී. මෙසේ ජලය කම්පා වී පෘථිවිය කම්පා වෙයි. මේ කම්පනය අද කාලයේ ද වෙයි. ඝන බව නිසා උඩ යට යන බවක් පෙනෙයි.
**මහිද්ධිකො මහානුභාවො** සමෘද්ධියේ මහන්තත්වය නිසා මහද්ධිකය. අනුභව කළයුත්තහුගේ මහත් බව නිසා මහානුභාව නම් වේ. **පරිත්තා** යනු දුර්වල අප්පමාණ බලවත්. **සො ඉමං පඨවිං කම්පෙති** හෙතෙම සෘද්ධිය උපදවා උත්සාහවත් වන්නේ මහ මුගලන් තෙරුන් මෙන්, විමසා බලන්නේ හෝ මහානාග තෙරුන්ගේ බෑනා වූ සංඝ රක්ඛිත සාමණේර මෙන් පෘථිවිය කම්පා වෙයි. ඒ ආයුෂ්මතුන් වහන්සේ වනාහි හිසකෙස් බාන තැනදීම රහත්බවට පත්ව මෙසේ සිතීය. යම් භික්‍ෂුවක් පැවිදි වූ දවසේම රහත්බවට පත්ව වෛජයන්ත ප්‍රාසාදය කම්පා කළේ නම් එබඳු භික්‍ෂුවක් සිටීද? එහිදී එබඳු කිසිවෙක් නැතැයි දැන මම කම්පා කරන්නෙමියි අභිඥා බලයෙන් වෛජයන්ත ප්‍රාසාදය මස්තකයේ සිට පාදයෙන් පහරදී කම්පා කරන්නට නොහැකිවිය. ඉක්බිති ඔහුට ශක්‍රයාගේ නාටක ස්ත්‍රීහු මෙසේ කීහ. පුත, සංඝරක්ඛිතය, ඔබ ගඳ ගසන හිසකින් යුක්තව වෛජයන්තය සොළවන්නට සිතන්නෙහිය. දරුව, මේ ප්‍රාසාදය මනාව පිිහිටා ඇත්තකි. කෙසේනම් සොළවන්නට හැකිවන්නෙහිද?
සාමණේරයෝ මෙසේ සිතූහ. මේ දේවතාවෝ මා සමග සෙල්ලම් කරති. මම වනාහි ගුරුවරයකු නොලද්දෙමි. මාගේ ගුරුවරයා වූ සාමුද්දිකා මහානාග තෙරුන් කොහිදැයි ආවර්ජනය කරමින් මහා සමුද්‍රයෙහි ජල ලෙනක් මවා දවල් දවස එහි වැඩසිටින්නේ යැයි දැනගෙන එහි ගොස් තෙරුන් වැඳ සිටියේය. ඉක්බිති ඔහුට තෙරුන් වහන්සේ මෙසේ කීහ. කිම දරුව සංඝරක්ඛිත, ඉගෙන නොගෙන යුද්ධයට පිවිසියේද කියා, දරුව, වෛජයන්තය, සොලවන්නට නොහැකි වූයේදැයි ඇසීය. ස්වාමීනි, නොහැකි විය. ඉක්බිති ඔහුට තෙරුන් දරුව, ඔබ වැනි කෙනෙක් නොසොල්වන්නේ නම් අන් කවරෙක් සොලවන්නේද? දරුව, ඔබ ජලය මතුපිට පාවෙන ගොම වැරටියක් දැක තිබේද? කියා දරුව, කබලෙහි සාදන කැවිලි වර්ගයක් සාදන අය අගින් අග කඩත්. මේ උපමාවෙන් දැනගන්න යයි කීය. හෙතෙම ස්වාමීනි, මෙපමණක්ම ඇතැයි කියා ප්‍රාසාදය පිහිටි ප්‍රදේශය ජලය වේවායි අධිෂ්ඨාන කොට වෛජයන්තය දෙසට ගමන් කළේය.
දෙව්දුව ඔහුව දැක, එක්වරක් ලජ්ජා වී ගොස් සාමණේර නම නැවතත් එයි. නැවත එයි කියා කියූහ. ශක්‍ර දේවෙන්ද්‍රයා, මාගේ පුත්‍රයා සමග නොකියන්න. දැන් ඔහු විසින් ගුරුවරයකු ලබන ලදි. ක්‍ෂණයෙන් ප්‍රාසාදය කම්පාවන්නේ යයි කීය. සාමණේරයන් වහන්සේ පා ඇඟිල්ලෙන් ප්‍රාසාදයේ කොතට පහර දුන්නේය. ප්‍රාසාදය සතර පැත්තට නැමෙන්නට විය. දෙවියෝ දරුව! ප්‍රාසාදය තිබෙන්නට ඉඩදෙන්න. ප්‍රසාදය තිබෙන්නට ඉඩහරින්නයැයි හඬ නැගූහ. සාමණේරයෝ ප්‍රාසාදය නියම තැන තබා ප්‍රාසාදය මුදුනේ සිට උදන් ඇනූහ.
මම අදම පැවිදි වූයෙමි. අදම ආශ්‍රවයන් ක්‍ෂයකොට අදම ප්‍රාසාදය කම්පා කරමි. අහෝ! බුදුරජාණන් වහන්සේගේ උදාරත්වය
මම අදම පැවිදි වූයෙමි. අදම ආශ්‍රවයන් ක්‍ෂයකොට අදම ප්‍රාසාදය කම්පා කරමි. අහෝ ධර්මයේ උදාරත්වය!
මම අදම පැවිදි වූයෙමි. අදම ආශ්‍රවයන් ක්‍ෂයකොට අදම ප්‍රාසාදය කම්පා කරමි. අහෝ සංඝයාගේ උදාරත්වය.
මීට පසු පෘථිවි කම්පා සයේදී යමක් කිවයුතු ද එය මහාපදානයෙහි කියන ලදමැයි.
මෙසේ මේ පඨවි කම්පා අටේදී පළමුවැන්න ධාතු කැළඹීමෙන්, දෙවැන්න සෘද්ධි බලයෙන්, තුන්වන සතරවන ඒවා පිනෙහි බලයෙන් ද පස්වැන්න ඤාණ තේජසින් ද සයවැන්න සාධුකාර දීම් වශයෙන් ද විය. මහාසත්ත්වයන් මව්කුසට එළඹෙනවිටත්, ඉන් නිකුත්වන විටත් ඔහුගේ පුණ්‍ය තේජසින් මහපොළොව කම්පා විය. අභිසම්බෝධියේදී ඤාණ තේජසින් මඩනා ලද්දේ කම්පා විය. දම්සක් පැවතුමේදී සාධුකාර දීමේ සළකුණක් ලෙස සාධුකාර දෙමින් කම්පා විය. ආයු සංස්කාර හැරීමේදී කරුණාවට සලකුණු තබමින් සිතේ ඇතිවන කැළඹීම ඉවසාගත නොහැකිව කම්පා විය. පරිනිර්වාණයේදී හඬාවැලපීමේ වේගය අඩුවීම සඳහා කම්පා විය. මේ අර්ථය වනාහි පඨවි දේවතා වශයෙන් දතයුතුයි. මහාභූතයක් වූ පෘථිවියෙහි වනාහි, අචේතනික බැවින් මෙවැන්නක් නැත.
**ඉමෙ ඛො ආනන්‍ද අට්ඨහෙතු**. මෙහි ‘ඉමෙ’ (මේවා) යනු දක්වන ලද නිදර්ශනයි. මෙපමණකින්ම වනාහි ආයුෂ්මත් ආනන්ද තෙරුන් වහන්සේ ඒකාන්තයෙන් අද භාග්‍යවතුන් වහන්සේ විසින් ආයු සංස්කාර හැරීම සැළකීය. භාග්‍යවතුන් වහන්සේද, එසේ සිතාගත් බව දන්නේ නමුදු එයට ඉඩක් නොදීම අනික් අට ද සම්පිණ්ඩනය කරමින් - **අට්ඨ ඛො ඉමා** __(ඉක්බිති මේවා) __
එහි **අනෙකසතං ඛත්තිය පරිසං** යනු බිම්බිසාර සමාගම, ඤාති සමාගම, ලිච්ඡවී මාගම ආදිය හා සමාන අන් සක්වලවලදීද ලැබෙයිමය. **සල්ලපිත පුබ්බං** අල්ලාප සල්ලාප කරන ලද **සාකච්ඡා** යනු ධර්මසාකච්ඡාවද ඇතුළත් වේ. **යාදිසකො තෙසං වණ්ණො** ඔව්හු සුදුපාට වෙත්. කාලවර්ණ වෙති. කලු රන්වන් පාටය. මේ සටහන අරභයා කියන ලදි. සටහනද හුදෙක් ඔවුන්ට පෙනේමය. භාග්‍යවතුන් වහන්සේ වනාහි නොදියුණු ගේත්‍රිකයකු සමාන නොවේ. පැළඳගත් මිණිකොඬොල් ඇතිව බුද්ධවේශයෙන් හිඳියි. ඔව්හු වනාහි තමන්ගේ සමාන සලකුණුව දකිත්. **යාදිසකො එතෙසං සරො** යනු ඔව්හු සිඳුනු ස්වර ඇත්තෝද වෙත්. බිඳුනු ස්වර ඇත්තේය. කාකස්වර ඇත්තේය. කටුක ස්වර ඇත්තේය. කැඩුනු ස්වර ඇත්තේය. ශාස්තෲන් වහන්සේ වනාහි බ්‍රහ්මස්වර ඇත්තේමය. මෙය වනාහි වෙනත් වෙනත් භාෂාවන් සඳහා කියන ලදි. ඉදින් වනාහි ශාස්තෲන් වහන්සේ රාජාසනයේ සිටියේ කියයි. අද රජතුමා මධුර ස්වරයෙන් කථා කරයි. කථාකොට භාග්‍යවතුන් වහන්සේ නික්මගිය කල්හි නැවත රජු පැමිණි බව දැක මේ කවරෙක්දැයි විමතියක් ඇතිවෙයි. එහි **කොනු ඛො අයං** මේ ස්ථානයෙහි දැන්ම මගධ භාෂාවෙන්, සිංහල භාෂාවෙන්, මිහිරි ආකාරයෙන් කියන්නේ, කියන්නේ මේ කවරෙක්ද? අතරක් නැතිව කියන මොහු දෙවියෙක්ද? නැත්නම් මනුෂ්‍යයෙක් ද? මෙසේ විමසන්නාහුද නොදනිත් යන අර්ථයි. මෙසේ නොදන්නා අයට කුමක් සඳහා ධර්මය දේශනා කරයිද? පෙර පුරුද්ද සඳහාය. මෙසේ අසන ලද ධර්මය අනාගතයට හේතුවෙයි කියා අනාගතය උදෙසා දේශනා කරයි. **අනෙකසතං බ්‍රාහ්මණපරිසං** ආදී සොණදණ්ඩ, කූටදන්ත, කූටදන්ත සමාගම ආදී වශයෙන් ද අන්‍ය සක්වලවල් වශයෙන් ද සම්භවය දතයුතුයි.
භාග්‍යවතුන් වහන්සේ කුමක් නිසා මේ අටපිරිස ගෙනහැර දැක්වීද? බිය නොවන බව දැක්වීම සඳහාය. මේවා ගෙනහැර දක්වා මෙසේ වදාළහ. ආනන්දය, මේ අට පිරිස වෙත පැමිණ ධර්මදේශනා කරන තථාගතයන් වහන්සේට භයක් හෝ ඇල්මක් හෝ නැත. මාරයා වනාහි තනිව දැක තථාගතයන් වහන්සේ බිය වන්නේය කියා කවරෙක් මෙසේ සඤ්ඤාවක් උපදවන්නට සුදුසුද? ආනන්දය! තථාගතයන් වහන්සේ භය නැත. තැතිගැන්මක් නැත. සිහියෙන් හා වැටහීමෙන් යුක්ත වූයේ ආයු සංස්කාරය අත්හළේය.
**අභිභායතනානි** යටපත්කරන කරුණු කුමක් යටපත් කරත්ද? විරුද්ධ ධර්මයන්ට අරමුණු, ඒවා වනාහි ප්‍රතිපක්‍ෂ භාවයෙන් විරුද්ධ ධර්මයන් අභිභවනය කරත්. පුද්ගලයාගේ ඤාණයාගේ උත්තරීතර බව සඳහා අරමුණු.
**අජ්ඣත්තං රූපසඤ්ඤී** ආදියෙහි වනාහි අධ්‍යාත්මික රූපයෙහි පරිකර්ම වශයෙන් අජ්ඣත්ත රූපසඤ්ඤී නම් වේ. අධ්‍යාත්මය වනාහි නීල පරිකර්මය කරන්නේ කෙස්වල හෝ පිතෙහි හෝ ඇසේ තාරකාවගේ හෝ කරයි. පීත පරිකර්මය කරන්නේ මේදයෙහි හෝ සමෙහි හෝ අත්පා තලවල හෝ ඇස්වල කහපැහැ ඇති තැන්වල කරයි. ලොහිත පරිකර්මය කරන්නේ මස්වල හෝ ලේවල හෝ දිවෙහි හෝ ඇස්වල හෝ රතු තැන්වල කරයි. ඕදාත පරිකර්මය කරන්නේ ඇටවල හෝ දත්වල හෝ නියවල හෝ ඇස්වල සුදු තන්හි හෝ කරයි. එය වනාහි අතිශයින් නිල්, අතිශයින් කහපාට, අතිශයින් රතුපාට, ඉතා සුදුපාට හෝ නොවෙයි. ශුද්ධ නැත්තේම වෙයි.
**එකො බහිද්ධාරූපානි පස්සති** යනු යමකුට මෙසේ අධ්‍යාත්මික වූ පරිකර්මය හටගත්තේ වෙයිද, නිමිති බාහිර ද හෙතෙම මෙසේ අධ්‍යාත්මය පරිකර්මයට බාහිරවද අර්පණා වශයෙන් අධ්‍යාත්මක අරූපසඤ්ඤී වූයේ හුදෙකලාව බාහිර රූප දකියි කියා කියයි. [missing trans]
[missing trans]
[missing trans]
[missing trans] මෙහි ඉතිරි සියල්ල සතරවැනි අභිභායතනයේ කියන ලද ක්‍රමයමය. මේ සතරෙහි වනාහි ටිකක් විතර්ක චරිත වශයෙන් ආයේය. බොහෝ ප්‍රමාණයක් මෝහ චරිත වශයෙන් සුවර්ණය දෝස චරිත වශයෙන් ද දුර්වර්ණය රාග චරිත වශයෙන් ද මොවුන්ට මේවා එයට සප්පාය වන ආකාරය විස්තර වශයෙන් විශුද්ධි මාර්ගයේ චරිත නිර්දේශයේ කියන ලදි.
පස්වන අභිභායතනාදියෙහි **නීලානි** යනු සියල්ල එකට එක්තැන් කිරීම් වශයෙන් කියන ලදි. **නීලවණ්ණානි** වර්ණ වශයෙන් **නීලනිදස්සනානි** දැකීම් වශයෙන් නොපෙනෙන විවර, නොබිඳුනු වර්ණ, එකම නිලක්ව වී පෙනෙන්නේ යැයි කියන ලදි. නිල් ආලෝකයක්, නිල් ප්‍රභාවකින් යුක්තය යන අර්ථයි. මෙයින් ඔවුන්ගේ ශුවිශුද්ධ බව දක්වයි. පිරිසිදු වර්ණ වශයෙන් වනාහි මේ ප්‍රබල ආයතන සතර කියන ලදි. **උම්මාපුප්ඵ **මේ මල ඉතා සිනිඳුය. මෘදු ලෙස පෙනෙන්නේ නීල වර්ණම වෙයි. ගිරිකණ්ණික ආදී මල් සුදුපාටින් පෙනෙන්නේය. ඒ නිසා මෙයම ගන්නා ලදි. ඒවා නොවේ. **බාරාණසෙය්‍යකං** බරණැස් නුවර පහළ වූ. එහි වනාහි කපු ද මෘදුය. නූල් කටින්නෝ ද රෙදි වියන්නෝ ද දක්‍ෂයෝය. ජලයද පිරිසිදුය. මොළොක්ය. ඒ නිසා ඒ වස්ත්‍රය දෙපාර්ශ්වයෙන්ම සුමටය. දෙපැත්තම මටසිලිටුව පෙනෙයි.
**පීතානි** ආදියෙහිද මේ ක්‍රමයෙන්ම අර්ථය දතයුතුයි. නීල කසිණය ඉගෙන ගන්නහු විසින් නිලෙහි නිමිති ගනී. මලෙහිද වස්ත්‍රයෙහි ද වර්ණධාතු වශයෙනි. මේ ආදී කසිණයක් සාදා ගැනීමද එහි පරිකර්මද අර්පණා විධානයද යන සියල්ල විශුද්ධි මාර්ගයෙහි විස්තර සහිතව කියන ලදි. මේ අටවැදෑරුම් ප්‍රබල කාරණා බිය නැති බව දැක්වීම සඳහාම ගෙනහැර දක්වන ලදි. මේවාද කියා මෙසේ කීය. ආනන්දය! මෙබඳු රූප වූ සමාපත්තීන්ට සමවදින්නා වූත් ඉන් නැගිටින්නා වූත් තථාගතයන් වහන්සේට භයක් හෝ එහි ඇල්මක් හෝ නැත. මාරයා වනාහි එකක් දැක තථාගතයන් වහන්සේ බියවන්නේ යැයි කවරෙක් නම් මෙබඳු හැඟීමක් උපදවන්නට යෝග්‍යද? ආනන්දය! තථාගතයන් වහන්සේ අභීතය. තැතිගන්නේ නැත. සිහියෙන් යුක්තව ආයුසංස්කාර හළේය.
විමොක්‍ෂ කථාව කියන ලද අර්ථ ඇත්තේය. මේ අෂ්ට විමොක්‍ෂයන්ද අභීත බව දැක්වීම සඳහාම ගෙනහැර දක්වන ලදි. මේවාද කියා මෙසේ පැවසීය. ආනන්ද! මේ සමාපත්තිවලට සමවදින්නා වූත් ඉන් නැගී සිටින්නා වූත් තථාගතයන් වහන්සේට බියක් හෝ ඇල්මක් නැත. -පෙ- ආයු සංස්කාර හළේය.
දැන්ද භාග්‍යවතුන් වහන්සේ ආනන්ද තෙරුන්ට ඉඩක් නොදීම එකමිදාහං යනාදී ලෙස අන් දේශනාවක්ද පටන් ගත්තේය. එහි **පඨමාභි සම්බුද්ධො** යනු බුදුවී පළමුවෙන් ම අටවන සතියෙහි
**ඔස්සට්ඨො** යනු අත්හරින ලදි. මෙසේ කියා මේ නිසා මේ දස සහශ්‍රී ලෝකධාතුව කම්පා වීයැයි පැවසීය.
**අලං** යනු ප්‍රතික්‍ෂේප කිරීමේ වචනයකි. **බොධිං** යනු සිව්මග නුවණ අවබෝධ කිරීම. **සද්දහසි ත්‍වං** තථාගතයන් වහන්සේ මෙසේ ප්‍රකාශ කළබව විශ්වාස කරන්නෙහිදැයි කියයි. **තස්මාතිහානන්‍ද** යනු යම්හෙයකින් මේ වචනය විශ්වාස කරන්නේ නම් ඒ නිසා මයෙ ඔබට දුක්කටයක් (දුකුළා ඇවතක්) යක් වන්නේ යැයි දක්වයි.
**එකමිදාහං** යනු භාග්‍යවතුන් වහන්සේ හුදෙක් මම මෙහිදී ඔහුට ඇමතූයේ නොවේ. වෙන දාකද අමතා ඕලාරික වූ නිමිත්තක් දැක්වූයෙමි. එයද ඔබ විසින් තේරුම් ගත්තේ නැත. මෙය ඔබගේ වරදකි. මෙසේ ශෝඛය නැතිකිරීම සඳහා නොයෙක් ආකාරයෙන් තෙරුන් වහන්සේට දෝෂාරෝපණ කරන්නට පටන් ගත්තේය.
**පියෙහි මනාපෙහි** මව, පියා, සහෝදරයා, සහෝදරිය ආදීන්ගෙන් ජන්මයෙන් වෙන්වීම, මරණයෙන් වෙන්වීම, භවයෙන් වෙනස් තත්ත්වයකට පත්වීම **තං කුතෙත්‍ථ ලබ්භා** යනු තං යනු ඒ නිසා, යම්හෙයකින් සියළුම ප්‍රියමනාප වස්තූන්ගෙන් වෙන්වීම, ඒ නිසා දස පාරමිතා පුරාද සම්බෝධියට පත්ව ද දම්සක් පවත්වා ද යමක ප්‍රාතිහාර්ය දක්වාද දෙවාරෝහණය කරද යම් ඒ දෙයක් හටගත්තේද, උපන්නේද, පහළ වූයේද ඒ සියල්ල පලුදුවන නැතිවන ස්වභාව ඇත්තේය. තථාගතයන් වහන්සේගේ ශරීරයද එබඳුය. හඬාවැළපීමෙන් එසේ නොවේවායි වළක්වා ගැනීමක් සිදුවිය නොහැක්කකි. **පුනපච්ඡාවමිස්සති** යමක් අත්හළේ ද වැමෑරුයේ ද එය වනාහි නැවත කන්නේය යන අර්ථයි.
**යථයිදං බ්‍රහ්මචරියං** යම්සේ මේ ශික්‍ෂාත්‍රය සංග්‍රහ කිරීම ශාසන බ්‍රහ්මචරියාවයි. **අංගනියං** ගමනට සුදුසු. **චිරට්ඨිතිකං** බොහෝ කල්පැවැත්ම වශයෙන් චිරස්ථායී. **චත්තාරො සතිපට්ඨානා **ආදී සියල්ල ලෞකික ලෝකෝත්තර වශයෙන් කියන ලදි. මේ බෝධිපාක්‍ෂික ධර්මයන්ගේ විනිශ්චය විභාගය සියලු ආකාරයෙන්ම විශුද්ධිමාර්ගයේ ඤාණදස්සන විශුද්ධි නිර්දේශයෙහි කියන ලදි. මෙහි ඉතිරිය කියන ලද අයුරුමය.
**නාගාපලොකිතං** යනු යම්සේ වනාහි මහජනයාගේ ඇට අගින් අග එකට බැඳී සිටී. පසේබුදුවරයන් වහන්සේලාගේ වනාහි අංකුසයෙහි එල්ලන ලද්දාක් මෙනි. බුදුවරයන් වහන්සේලාගේ එසේ නොවේ. බුදුවරයන් වහන්සේලාගේ වනාහි හැකිල්ලක් මෙන් එකට බැඳී සිටියේය. ඒ නිසා පසුපස බලන කල්හි ග්‍රීවය හරවන්නට නොහැකිය. යම්සේ වනාහි ඇත්රජෙක් පසුපස බලනු කැමැත්තේ මුළු ශරීරයම හරවා බලයි ද මෙසේ හැරවිය යුතුය. භාග්‍යවතුන් වහන්සේ වනාහි නගරදොරටුවේ සිට විශාලා නුවර දෙස බලන්නෙමියි සිතුනු විටම භාග්‍යවතුන් වහන්සේ අනේක කල්ප කෝටි සහශ්‍රයක් පාරමිතා පුරන ඔබවහන්සේ විසින් ග්‍රීවය හරවා ආපසු බැලීමක් නොකරන ලදැයි මේ පොළොව කුඹල් සකක් මෙන් කැරකී භාග්‍යවතුන් වහන්සේව විශාලා නුවර දෙසට යොමුකළේය. ඒ ගැන මෙය කියන ලදි.
හුදෙක් විශාලාව පමණක් නොවේ. රජගහ, නාලන්ද-පාටලීගම, කෝටිග්‍රාමය, තාදික ග්‍රාමය ආදී ඒ ඒ තැන්වලින් නික්මෙන කල්හි ඒ ඒ පසුදැක්ම වන්නේය. කුමක් නිසා ඒ ඒ තැන්වලදී හස්තියකු මෙන් නොබැලීද? පුදුමයක් නොවන බැවිනි. ඒ ඒ තැන නතර වී බලන්නහුට මෙය පුදුමයක් නොවේ. ඒ නිසා නොබැලීය. තවද විශාලානුවර රජවරු ළංවූ විපත්ති ඇත්තාහු වර්ෂ තුනක් ගියතැන විනාශ වන්නාහු, ඔව්හු ඒ නගරදොරටුවේ ‘නාගාපලොකිත’ (හස්තියකු සේ බැලූ) නම් වූ චෛත්‍යයක් සාදවා ගඳමල් ආදියෙන් පුදත්. එය ඔවුන්ට බොහෝ කලක් හිතසුව පිණිස වන්නේ යැයි අනුකම්පාවෙන් එසේ බැලීය.
**දුක්කස්සන්තකරො **සසර දුක අවසන් කරන **චක්ඛුමා** පස් ඇසකින් යුත්. **පරිනිබ්බුතො** ක්ලේශ පරිනිර්වාණයෙන් පිරිනිවන් පෑවේය.
**මහාපදෙසෙ** විශාල අවකාශයක මහත් වූ කාරණය - බුද්ධාදී උත්තමයෝ මහත් වූ මහත් වූ කාරණා සාක්‍ෂ්‍ය ලෙස දක්වා කියන ලද මහා කාරණා යන අර්ථයි.
**නෙව අභිනන්‍දිතබ්බං** තුටුපහටු වූවන් විසින් සාධුකාර දී කලින්ම නොඇසිය යුතුයි. මෙසේ කළ කල්හි පසුව මෙය නොගැලපේයැයි කියන්නේ නමුත් කිම කලින් මෙය ධර්මයකි. දැන් ධර්මයක් නොවේය කියා විශ්වාසය අත් නොහරියි. **න පටික්කොසිතබ්බං** යනු මේ බාලයා කුමක් කියයිද මෙසේ කලින් කිවයුතුව තිබින. මෙසේ කීකල්හි කිවයුතු දෙයද නොකියන්නේය. ඒ නිසා කියන ලදි. ‘සතුටු නොවී, නොකැඳවා’ යනාදී ලෙස **පද ව්‍යඤ්ජනානි** පද සංඛ්‍යාත වූ සලකුණු. **සාධුකං උග්ගහෙත්‍වා** මෙතැන පෙළ කියන ලදි. මෙතැන අර්ථය කියන ලදි. මෙතැන අනුසන්ධි ගැලපීම කියන ලදි. මෙතැන පූර්ව අපර ගැලපීම යනාදී ලෙස මනාව අවබෝධ කරගෙන **සුත්තෙ ඔතාරෙතබ්බා** සූත්‍රයන් බැස්සවිය යුතුයි. **විනයෙ සන්‍දස්සෙතබ්බානි** විනයෙහිදී සැසඳිය යුතුය.
මෙහි දී සුත්තං යන්නෙන් විනය ගැනේ. මෙසේ කියා ඇත. කොහි දමන ලදද? සැවැත්නුවර සූත්‍ර විභංගයෙහි විනය නම් ඛන්‍ධකයි. මෙසේ කියා ඇත. කොසඹෑ නුවර විනයේ මෙසේ විනය පිටකයද හාත්පසින් ගනු නොලැබේ. උභතො විභංගයට වනාහි සූත්‍ර, ඛන්‍ධක, පරිවාර, විනය යන ලෙස විනය පිටකය හාත්පසින් ගනු ලබයි. එසේ නැත්නම් සූත්‍ර පිටකය - සූත්‍ර විනය පිටකය, විනය මේ පිටක දෙක ගනු ලබති. සූත්‍රාන්ත අභිධර්ම පිටකයන් හෝ සූත්‍ර-විනය පිටකය, විනය මෙසේ පිටක තුන ඇතුළත් නොවේ. සූත්‍ර නොවන බුද්ධ වචනයන්ද ඇත. කෙසේද යත් ජාතක පටිසම්භිදා නිද්දෙස, සුත්ත නිපාත, ධම්මපද, උදාන, ඉතිවුත්තක, විමානවත්‍ථු, පේතවත්‍ථු, ථෙරගාථා - ථෙරිගාථා අපදාන යැයි
සුදින්න තෙරුන්වහන්සේ වනාහි සූත්‍ර නොවන බුද්ධවචනයක් නම් නැත්තේ යැයි ඒ සියල්ල එකට දමා ත්‍රිපිටකයැයි සූත්‍ර විනය දැක්වීය. ඉක්බිති ඒ කාරණය දක්වන්නේ මේ සූත්‍රය ගෙනහැර දැක්වීය.
ගෞතමිය! ඔබ යම් ධර්මයක් දන්නෙහිද, මේ ධර්මයෝ සරාගී බව පිණිස හේතු වන්නේය. විරාගය පිණිස නොවේ. එක්වීම පිණිස හේතුවන්නේය. වෙන්වීම පිණිස නොවේ. දැඩිව ගැනීම පිණිස හේතුවෙයි. දැඩිව නොගැනීම පිණිස නොවේ. බොහෝ දේ පැතීම සඳහා හේතු වේ. අල්පේච්ඡතාවය සඳහා නොවේ. අසතුට පිණිසය. සතුට පිණිස නොවේ. කුසීතබව සඳහාය. වීර්ය ආරම්භය සඳහා නොපවතී. එක්රැස්වීම පිණිස හේතු වේ. උතුම් විවේකය සඳහා හේතු නොවේ. එක්රැස් කිරීම පිණිස වන්නේය. විසුරුවා හැරීම පිණිස නොවේ. ගෞතමිය, ස්ථිර වශයෙන්ම දැනගන්න. මේ ධර්මය නොවේ. මේ විනය නොවේ. මෙය ශාස්තෲ ශාසනය නොවේ. ගෞතමිය, යම් ඒ ධර්මයක් දන්නේද මේ ධර්මයෝ විරාගය පිණිස හේතුවෙත්ද රාගය පිණිස නොවේද, වෙන්වීම පිණිස හේතුවේ. එක්වීම පිණිස නොවේ. දැඩිව නොගැනීම පිණිස හේතුවේ. මෙය අල්පේච්ඡතාවය පිණිස වේ. බොහෝ දේ පැතීම සඳහා නොවේ. සතුට පිණිස හේතු වේ. අසතුට පිණිස නොවේ. වීර්යාරම්භය පිණිස හේතුවේ. කුසීත බව සඳහා නොවේ. උතුම් විවේකය පිණිසය. එක්රැස්වීම පිණිස නොවේ. අත්හැරීම පිණිස හේතුවන අතර එක්රැස් කිරීම පිණිස නොවේ. ගෞතමිය ඒකාන්ත වශයෙන් දැනගන්න. මේ ධර්මයයි. මේ විනයයි. මේ ශාස්තෲ ශාසනයයි.
ඒ නිසා **සුත්තෙ** යන්නෙහි සියළු ත්‍රිපිටක බුද්ධවචනය අඩංගු වේ. **විනයෙ** යනු මේ රාගාදී විනය කාරණා හා සැසඳිය යුතුය යන අර්ථයි. **න චෙව සුත්තෙ ඔතරන්ති** සූත්‍ර පිළිවෙලින් කිසිතැනක නොගොස් වැස්ම ඉවත්කර සැඟවුනු වෙස්සන්තර, සැඟවුනු උම්මග්ග, සැඟවුනු විනය වේදල්ල පිටක යන කවර හෝ තැනකින් ආවේයැයි දක්වන්නේය යන අර්ථයි. මෙසේ ආවා වූ ඒවා රාගාදී විනයෙහි නොපෙනෙත්ද අත්හළ යුතු වේ. ඒ නිසා කියන ලදි. මහණෙනි! මෙසේ වනාහි අත්හළ යුතුයි. මේ උපක්‍රමයෙන් සියළු තන්හි අර්ථ දතයුතුයි.
**ඉදං භික්ඛවෙ චතුත්‍ථං මහාපදෙසං ධාරෙය්‍යාථ** යනු මේ සතරවැන්න ධර්මයට පිහිටවීමට ඉඩක් ඇති සේ දරන්න.
මෙතැන වනාහි මේ ප්‍රකීර්ණකය දතයුතුයි. සූත්‍රයෙහි මහාප්‍රදේශ සතරක් ඛන්‍ධකයෙහි මහා ප්‍රදේශ හතරක් ප්‍රශ්න විසඳන ක්‍රම සතරක්, සූත්‍ර, සූත්‍රානුලෝම, ආචරියවාද, තමන්ගේ මතය කියා. සංගීති තුනකි.
එහි මේ ධර්මයයි. මේ විනයයි. ධර්ම විනිශ්චයෙහිදී මේ සතර මහා ප්‍රදේශයන් ප්‍රමාණවත්ය. යමක් මෙහි සැසඳේනම් එයම ගතයුතුයි. කෑගැසුවත් ඉතිරිවා නොගත යුතුයි.
මෙය කැපය. මෙය අකැපය යනුවෙන් කැප අකැප විනිශ්චයක් ඇතිවූ කල්හි මහණෙනි! මා විසින් යමක් මෙය නොගැලපේ යැයි ප්‍රතික්‍ෂේප කරන ලදද එය අකැපය. විරුද්ධ වෙයි. කැප දෙය වළක්වයි. එය ඔබලාට කැප නැත ආදී ලෙස ඛන්‍ධකයෙහි කියන ලද මහා ප්‍රදේශ සතර ප්‍රමාණවත්ය. ඒ පිළිබඳ විනිශ්චය කථාවන් සමන්තපාසාදිකාවෙහි කියන ලදි. එහි කියන ලද ආකාරයට යමක් කැපයයි ගැලපේද එයම කැපය. අනික අකැපය. මෙසේ සනිටුහන් කළයුතුයි.
එකක් ව්‍යාකරණ සහිත (විස්තර කළ යුතු ප්‍රශ්නයකි. බෙදා විස්තර කළයුතු ප්‍රශ්නයකි. පිළිතුරු විචාරීමෙන් විසඳිය යුතු ප්‍රශ්නයකි. තැබිය යුතු ප්‍රශ්නයකි. මේ සතර ආකාර ප්‍රශ්න විසඳීම් නම් වේ. එහි ඇස අනිත්‍යයි විචාරන ලද්දහු විසින් එසේය. අනිත්‍යයයි. ඒකාන්තයෙන් විසඳිය යුතුයි. සෝත ආදියෙහිද මේ ක්‍රමයමය. මේ එක් විස්තර කිරීම් සහිත පැනයකි. ඇසනම් අනිත්‍යයි කියා අසනු ලැබුවහු විසින් ඇස පමණක් නොවේ. සෝත (කණ) ද අනිත්‍යයි. කණ ද අනිත්‍යයි. මෙසේ බෙදා විසඳිය යුතුයි. මේ බෙදා වෙන්කර විසඳිය යුතු ප්‍රශ්නයයි. ඇස යම්සේද කණ එසේය. කණ යම්සේද ඇස ද එසේය කියා අසන ලද්දහු විසින් කවර අර්ථයකින් විචාරන්නේදැයි පිළිතුරු දී දැකීම් අර්ථයෙන් යැයි පිළිතුරු දුන් කල්හි නැතැයි කියා උත්තර දිය යුතුය. අනිත්‍ය අර්ථයෙන් අසමියි කීකල්හි එසේයැයි පිළිතුරු දිය යුතුයි. මේ ප්‍රශ්න කිරීම විවරණය කළයුතු ප්‍රශ්නයකි. ජීවය එයයි. ශරීරය එයයි ආදිය විචාළහු විසින් මෙය භාග්‍යවතුන් වහන්සේ විසින් පැහැදිලි කර නැතැයි තැබිය යුතුය. මේ ප්‍රශ්නය විසඳිය යුතු නැත. මෙය නොවිසඳා තැබිය යුතු ප්‍රශ්නයයි. මෙසේ ඒ ඒ ආකාරයෙන් ප්‍රශ්නයන් ඉදිරිපත් වූ කල්හි මේ සතර ආකාර ප්‍රශ්න විසඳීම් ප්‍රමාණවත්ය. මොවුන්ගේ වශයෙන් ඒ ප්‍රශ්නය විසඳිය යුතුය.
සූත්‍රාදියෙහි වනාහි සූත්‍ර නම් සංගායනා තුනේදී සංගායනාවට නැගූ පිටකත්‍රයයි. සූත්‍රයන්ට ගැලපෙන යනු අනුලොම කප්පිය නම් වේ. ආචරියවාද නම් අටුවායි. අත්තනොමති නම් න්‍යායක් ගැනීමෙන් අවබෝධකර ගැනීමෙන් තමන් ලබන ප්‍රතිභානයයි. එහි සූත්‍ර වැළැක්විය යුතු නැත. එය ප්‍රතික්‍ෂේප කරන්නහු විසින් බුදුන් වහන්සේවද වැළැක්වූයේ වෙයි. අනුලොම කප්පිය නම් සූත්‍රයට ගැලපෙන්නක්ම ගතයුතුයි. අනිකක් නොගත යුතුයි. පන්සියයක්, සත්සියයක්, දහසක් දෙනා සහභාගී වූ මේ සංගීති තුනකි. සූත්‍ර ද එහිදී ප්‍රමාණවත් ලෙස ගැනින. වෙනත් ගරුකළ යුතුයැයි සූත්‍ර නොගත යුතුයි. එහි අඩංගු වන්නා වූ පදව්‍යඤ්ජන ආදිය සූත්‍රයෙහි අඩංගු නොවේ. විනයෙහි දක්නට නොලැබේ යැයි දතයුතුයි.
**කම්මාරපුත්තස්ස** යනු රන්කරු පුත්‍රයකුගේ, ඔහු වනාහි පොහොසත් මහා කෙළෙඹියෙකි. භාග්‍යවතුන් වහන්සේගේ මුල් හමුවීමේදීම සෝවාන් වී තමන්ගේ අඹවනයෙහි විහාරයක් කරවා පිළිගැන්වීය. ඒ නිසා කියන ලදි. ‘අම්බවනෙ’ කියා.
**සූකර මද්දවං** - බොහෝ තරුණ නොවූ බොහෝ වයස්ගත නොවූ එක් දෙටු ඌරකුගේ මස්, ඒ මස වනාහි මෘදුය. සිනිඳුය. එය පිළියෙල කර මනාව පිසවා යන අර්ථයි. කෙනෙක් මෙසේ කියත් - සූකර මද්දවය යනු මොලොක් බතකට පස්ගෝරස යුෂ දමා සකස්කළ ආහාරයට නමකි. යම්සේ ගවපාන යන නාමය මෙනි. තව කෙනෙක් මෙසේ අදහස් කරති - සූකරමද්දව යනු රසායන විධියකි. එය වනාහි රසායන ශාස්ත්‍රයෙහි දක්නට ලැබේ. එය චුන්ද විසින් භාග්‍යවතුන් වහන්සේගේ පිරිනිවන්පෑම නොවේවායි පිළියෙල කර දුන්දෙයකි. දෙදහසක් දිවයින් පිරිවර කරගත් සිව් දිවයින්වල දෙවියෝ එහි දිව්‍යඕජස් යෙදූහ.
**නාහං තං** යනු මේ සිංහනාදය කුමක් නිසා නාද කරයිද, අනුන්ගේ දෝෂාරෝපණයෙන් මිදීමට තමා විසින් වළඳා ඉතිරි කොටස භික්‍ෂූන්ට හෝ මිනිසුන්ට හෝ දෙන්නට නුදුන්නේය. වලක් සාරවා එහි දම්මවා විනාශ කළේයැයි කියනු කැමැත්තවුන් මෙය අසා වචනයක් කියන්නට ඉඩක් නොතිබේවායි අනුන්ගේ අපවාදයෙන් නිදහස්වීම පිණිස සිංහනාද පවත්වයි.
**භුත්තස්සච සූකර මද්දවෙන** අනුභව කළහුට ඇතිවිය. අනුභව කිරීම නිසා නොවේ. යම්හෙයකින් නොවැළඳූයේ නම් අතිශයින් කටුක වේදනාවක් හටගත්තේය. සිනිඳු බොජුනක් වැළඳූ බැවින් වනාහි තුනී වූ වේදනාවක් ඇතිවිය. ඒ නිසාම පයින් ගමන් කිරීමට හැකිවිය. **විරිච්චමානො** නිතර පැවැති රුධිර විරේචනයට සමානය. **අවොච **යනු තමා විසින් පතන ලද තැන පිරිනිවන්පෑම සඳහා මෙසේ කීය. මේවා වනාහි ධර්මසංග්‍රහක තෙරවරුන් විසින් යොදන ලද ගාථායැයි දතයුතුයි.
**ඉංඝා** යනු චෝදනාර්ථයේ නිපාතයකි. **අච්ඡොදිකා** පැහැදිලි ජලය. **සාතොදිකා** මිහිරි ජලය. **සීතොදිකා** තරමක් සීතල ජලය. **සෙතකා **මඩ නැති. **සුපතිත්‍ථා** සුන්දර වූ තොටුපලවල්.
**පුක්කුසො** යනු ඔහුගේ නාමයයි. **මල්ලපුත්තො** මල්ල රාජපුත්‍රයා. මල්ල රජවරු තමන්ට ලැබෙන වාරය අනුව රජකම කරත්. යම්තාක් ඔවුන්ට වාරය නොපැමිණෙත්ද එතෙක් වෙළඳාම් කරත්. මොහුද වෙළඳාමම කරන්නේ ගැල් පන්සියයක් සූදානම් කර ධුරවායුව හමා එන කල්හි ඉදිරියෙන් යයි. පසුපසින් වායුව හමන කල්හි ගැල් පදවන්නාව ඉදිරියෙන් යවා තෙමේ පසුපසින් යයි. එකල්හි වනාහි පසුපසින් සුළඟ හැමීය. ඒ නිසා මොහු ගැල් පදවන්නාව ඉදිරියෙන් යවා සම්පූර්ණ රුවන් යානාවක හිඳ කුසිනාරාවෙන් නික්ම පාවා නුවරට යන්නෙමියි මගට පිළිපන්නේය. එබැවින් කියන ලදි. ‘කුසිනාරාවේ සිට පාවා නුවරට යන මගට පිළිපන්නේ වෙයි.
**ආළාරො** යනු ඔුහගේ නමයි. මොහු වනාහි දීඝපිංගලය. ඔහුට ආළාර කියාද නමක් විය. **කාළාමො** යනු ගෝත්‍ර නාමයයි. **යත්‍රහිනාමා** යනු යම් නමක් **නෙව දක්ඛිස්සති** නොදැක්කේය. යම්තැනක ශබ්දය යෙදූ බැවින් වනාහි අනාගත වශයෙන් කියන ලදි. මෙවැන්නක් වනාහි මෙබඳු තැන්වල ශබ්ද ලක්‍ෂණයයි.
**නච්ඡරන්තිසු** හැසිරෙන කල්හි **අසනියා ඵලන්තියා** නව ආකාර අසනි බිඳෙන්නාක් මෙන් මහ හඬක් නංවමින් නව ආකාර අසනි (හෙන) නම් අසඤ්ඤ - විචක්ක, සතෙර, ගග්ගර, කපිසීස, මච්ඡවිලොලික, කුක්කුටක, දණ්ඩමණික, සුක්ඛාසනී යන නවයයි. එහි අසඤ්ඤ හඬ නොනගයි. විචක්ක එක් චක්‍රයක් ඇතිකරයි. සතෙරා යනු විදුලියක් මෙන් වී වැටෙයි. ගග්ගරා නම් ගුගුරමින් වැටෙයි. කපිසීස නම් බැම ඔසවන වඳුරකු මෙන් වෙයි. මච්ඡවිලොලිකා යනු දඟලන මත්ස්‍යයකු වැනි. **කුක්කුටකා** කුකුළන් මෙන් වී වැටෙයි. දණ්ඩමණික නම් නඟුලක් මෙන් වී වැටේ. **සුක්ඛාසනී** නම් වැටුනු තැන උදුරාදමයි.
**දෙවෙ වස්සන්තෙ** වියළි ගර්ජනාවක් කොට අතරින් පතර වසින්නේ **ආතුමායං** තමා නිසාම වාසයකරමි. **භුසාගාරෙ** ධාන්‍ය ශාලාවේ **එත්‍ථෙසො** මේ කාරණයෙහිලා මේ මහා ජනකාය රැස් විය. ක්‍ව අහොසි කොහි සිටියෙහිද? **සො තං භන්තෙ** යනු ස්වාමීනි! ඒ නුඹ.
**සිංගීවණ්ණං** රත්‍රන් පාට. **යුගං මට්ඨං** සිනිඳු ඇඳුම් යුගලයක්. සිනිඳු සාටක දෙකක් යන අර්ථයි. **ධාරණියං** අතරතුරේ මා විසින් දරාගත යුතුයි. ඇඳගත යුතු යන අර්ථයි. හෙතෙම එය වනාහි එබඳු වූ උත්සව දවසෙහිම පැළඳ වෙන වෙලාවන්හිදී බහා තබයි. මෙසේ උතුම් වූ මංගල වස්ත්‍ර යුගලයක් උදෙසා කීය. **අනුකම්පං උපාදාය** මා කෙරෙහි අනුකම්පා කර **අච්ඡාදෙහි** මේ උපචාර වචනයකි. එකක් මට දෙන්න. එකක් ආනන්ද තෙරුන්ටය යන අර්ථයි. කුමක් නිසා එය තෙරුන්වහන්සේ ගත්තේද? එසේය ගත්තේය. කුමක් නිසාද? මස්තකප්‍රාප්ත වූ කටයුතු ඇති බැවින්. කෙසේ හේ මොහු මෙබඳු ලාභයක් අත්හැර දමා උපස්ථායක තනතුරට පත්වූයේද ඔහුට ඒ උපස්ථායක තනතුර ලැබින. මස්තකප්‍රාප්ත විය. ඒ නිසා ගත්තේය. කෙනෙක් මෙසේද කියන්නාහුය. ආනන්ද තෙරුන්ට සැලකිල්ලක් ලැබුනේ නැත. වර්ෂ විසිපහක් උපස්ථාන කරන ඔහු විසින් භාග්‍යවතුන් වහන්සේ ළඟින් කිසිවක් ලබන ලද්දේ නොවෙයි. ඔවුන්ගේ එබඳු වචනයකට ඉඩ නොතබා එය පිළිගත්තේය. තවද භාග්‍යවතුන් වහන්සේ, ආනන්ද තෙරුන් එය පිළිගෙන තමා පරිභෝග නොකරයි. මටම පූජා කරන්නේය. මල්ලපුත්‍රයා විසින් ආනන්ද තෙරුන්ට පූජා කරනු ලබන්නේ අන් සංඝයාද පූජා කළා වන්නේය. මෙසේ මොහුට මහත් වූ පුණ්‍යරාශියක් වන්නේ යයි තෙරුන්වහන්සේට එකක් දෙවා වදාළේය. තෙරුන්වහන්සේද ඒ කාරණය නිසාම පිළිගත්තේය. **ධම්මියා කථාය** චීවර දාන අනුමෝදනා කථාවෙන්
**භගවතො කායං උපනාමිතං** හැඳීම් පෙරවීම් වශයෙන් එකට ඇලුනු භාග්‍යවතුන් වහන්සේද එයින් එකක් හැඳගත් සේක. එකක් පොරවාගත් සේක. **වීතච්චිකං විය** යම්සේ පහවූ ගිනිදැල් ඇති අඟුරු අතිශයින් බබලයි. එහි පිටත ප්‍රභාවක් නැත. මෙසේ පිටත ප්‍රභාවක් නැතිව දිලිදෙයි යන අර්ථයි.
**ඉමෙසු ඛො ආනන්‍ද ද්වීපෙසු කාලසෙු** කුමක් නිසා මේ දෙකාලයන්හි මෙසේ වන්නේද? ආහාර විශේෂය නිසාත් බලවත් වූ සතුට නිසාත් මේ දෙකල්හිම සියලු සක්වල දෙවියෝ ආහාරයේ ඕජස් බහාලති. ඒ ප්‍රණීත ආහාරය කුසට ඇතුල්ව ප්‍රසන්න රූපයක් ඇතිකරයි. ආහාර නිසා හටගත් රූපයේ ප්‍රසන්න බව නිසා මනස සයවැනිකොට ඇති ඉන්‍ද්‍රියයෝ අතිශයින් බබලත්. බුදුවන දවසෙහි ද උන්වහන්සේට අනේක කල්ප කෝටිසත සහශ්‍රයක් රැස්කරන ලද මාගේ කෙලෙස් සමූහය අද ප්‍රහීණ වීයැයි ආවර්ජනා කරන්නහුට බලවත් සතුටක් උපදී. සිත පහදී. සිත ප්‍රසන්න වූ කල්හි ලේ ප්‍රසන්න වෙයි. ලේ ප්‍රසන්න වූ කල මනස හයවැනි කොට ඇති ඉන්‍ද්‍රියයෝ අතිශයින් බබලත්. පිරිනිවන්පානා දවසේද මම අද දැන් නොයෙක් ලක්‍ෂගණන් බුදුවරයන් විසින් පිවිසි අමෘතමහා නිර්වාණය නම් වූ නගරයට පිවිසෙන්නෙමියි ආවර්ජනා කරන්නහුට බලවත් සතුටක් උපදී. සිත පහදී. සිත පහන් කල්හි ලේ පැහැදෙයි. ලේ ප්‍රසන්න වූ කල්හි මනස හයවන කොට ඇති ඉන්‍ද්‍රියයෝ අතිශයින් බබලත්. මෙසේ ආහාර විශේෂයෙන් හා බලවත් සන්තෝෂයෙන් මේ දෙකල්හිම මෙසේ වන්නේයයි දතයුතුයි. **උපවත්තනෙ** පෙරදිග පැත්තේ නිවත්තන සල්වනයේ **අන්තරෙන යමකසාලානං** සල්ගස් දෙකක් අතර
**සංගීවණ්ණං** යනාදී ගාථා සංගායනා කාලවලදී ඇතුළත් කරන ලදි.
**නහාත්‍ථා ච පිවිත්‍වා ච** මෙහිදී එදා භාග්‍යවතුන් වහන්සේ ජලස්නානය කරන කල්හි ගඟෙහි මත්ස්‍ය, කැස්බාදීහුද දෙතෙර වනරොදවල්ද යන සියල්ල ස්වර්ණවර්ණ විය. **අම්බවනං** ඒ ගංඉවුරේම අඹවනයක් **ආයස්මන්තං චුන්‍දකං** ඒ මොහොතෙහි ආනන්ද තෙරුන් වහන්සේ දියසළුව මිරිකමින් නතරවිය. චුන්‍ද තෙරුන් වහන්සේ ළඟ සිටියේය. භාග්‍යවතුන් වහන්සේ ඔහුට ඇමතූ සේක.
‘ගනත්‍වාන බුද්ධො නදියං කකුත්‍ථං’ (භාග්‍යවතුන් වහන්සේ කකුත්‍ථ නදියට වැඩ) යනාදී ගාථාවන් සංගීති කාලයන්හිදී ඇතුළත් කරන ලදි. එහි **පවත්තා භගවා ඉධ ධම්මො** යනු භාග්‍යවතුන් වහන්සේ මේ ශාසනයේ පැවැත්වූ සුවාසූ දහසක් ධර්මස්කන්ධයන් පවත්නේය යන අර්ථයි. **පමුඛෙ නිසීදි** ශාස්තෲන් වහන්සේට පෙරටුව සිටියේය. මෙපමණක්ද තෙරුන් වහන්සේ නොපැමිණියේය. මෙසේ නොපැමිණි ‘ඉක්බිති භාග්‍යවතුන් වහන්සේ ආයුෂ්මත් ආනන්ද තෙරුන් ඇමතීය.
**තෙ අලාභා** අන්‍යයන්ට යම් ඒ දානානිසංස සංඛ්‍යාත ලාභයෝ වෙත්ද ඔව්හු අලාභයෝය. **දුල්ලද්ධං** පින් විශේෂයෙන් ලබන ලද නමුත් මනුෂ්‍යාත්මය දුර්ලභය. **යස්සතෙ** යමක මනාව නොපැසුණු සහල් ඇති බව හෝ බොහෝ තෙත් වන බවක් කවුරු දනිත්ද? කවරාකාර හෝ අවසන් පිණ්ඩපාතය වළඳා තථාගතයන් වහන්සේ පිරිනිවන්පෑ සේක. ඒකාන්තයෙන් ඔහු විසින් යම් දෙයක් දුන්නා විය යුතුයි. **ලාභා** යනු දිට්ඨධම්මික සම්පරායික දානානිසංස සංඛ්‍යාත ලාභයෝ. **සුලද්ධං** ඔබගේ මනුෂ්‍යාත්ම භාවය යහපත් ලෙස ලබන ලදි. **සම සමඵලා** සියළු ආකාරයෙන්ම සමසම වූ ඵල ඇති.
සුජාතාව විසින් පිළිගන්වන ලද යම් ඒ පිණ්ඩපාතයක් වළඳා තථාගතයන් වහන්සේ බුදුබවට පත්විය. හෙතෙම රාග, දෝස, මෝහ සහිත කාලයෙහි අනුභව කරන ලදි. චුන්‍ද විසින් දෙන ලද මේ දානය ප්‍රහීණ වූ රාග, දෝස, මෝහ ඇතිකල්හි වළඳන ලදි. කෙසේනම් මේවා සමාන ඵලානිසංස ඇත්තේ වන්නේද? පරිනිර්වාණ සමතාවය සමාපත්ති සමතාවය හා අනුස්සරණ සමතාවය නිසාය. භාග්‍යවතුන් වහන්සේ වනාහි සුජාතාව විසින් දෙනලද පිණ්ඩපාතය වළඳා සවුපාදිසෙස නිර්වාණ ධාතුවෙන් පිරිනිවන්පෑ සේක. චුන්‍ද විසින් දෙන ලද දානය වළඳා අනුපාදිසෙස නිර්වාණධාතුවෙන් පිරිනිවන්පෑ සේක. මෙසේ පිරිනිවන්පෑමේ සමතාවය නිසාද සමානඵල ඇත්තේය. බුදුවන දවසේද කෝටිවිසිහතර ලක්‍ෂයක් සංඛ්‍යාත සමාපත්තීන්ට සමවැදුනේය. පිරිනිවන්පානා දිනයේද ඒ සියල්ලට සමවදී. මෙසේ සමාපත්ති සමතාවය නිසාද සමානඵල ඇත්තේය. පසුව සුජාතාවටද මෙසේ අසන්නට ලැබිණ. ඒ වෘක්‍ෂ දේවතාවෙක් නොවේ. බෝධිසත්ත්වයන් වහන්සේය. උන්වහන්සේ එම දවස ඒ පිණ්ඩපාතය වළඳා උතුම් වූ සම්මා සම්බෝධියට පත්විය. උන්වහන්සේට සත් සතියක් යැපෙන්නට එය ප්‍රමාණවත් විය. මෙය අසා සිහිපත් කරන්නා වූ ඇයට බලවත් ප්‍රීතියක්, සොම්නසක් ඇතිවිය. මට මහත් ලාභයක් සිදුවිය. චුන්ද ද මෙසේ සිහිකරයි. මා විසින් අවසන් පිණ්ඩපාතය දෙන ලදි. මාගේ ධර්ම ශීර්ෂය ගන්නා ලදි. මාගේ පිණ්ඩපාතය වළඳා ශෘස්තෲන් වහන්සේ අනුපාදිසෙස නිර්වාණධාතුවෙන් පිරිනිවන් පෑවේයයි අසා මට මහත් ලාභයක් විය. සිහිකරන්නාන වූ මට බලවත් සොම්නසක් ඇතිවිය. මෙසේ අනුස්මරණ සමතාවය නිසාද සමානඵල වේයැයි දතයුතුයි.
**යසසං වත්තනිකං** පිරිවර පවත්නා **ආධිපතෙය්‍ය සංවත්තනිකං** දෙටු බවට පමුණුවන
**සංයමතො** සීල සංයමයෙන් සංවර වන්නහුගේ යන අර්ථයි. **වෙර නං චීයති** පස්ආකාර වෛරය නොවැඩෙයි. **කුසලො ජහාති පාපක** කුසලය වනාහි ඤාණසම්ප්‍රයුක්ත වූයේ ආර්ය මාර්ගයෙන් සම්පූර්ණයෙන් පවිටු වූ ලාමක වූ අකුසල් අත්හරියි. **රාගදොස මොහක්ඛයා සනිබ්බුතො** හෙතෙම මෙසේ පව් අත්හැර රාගාදිය ක්‍ෂය කිරීමෙන් කෙලෙස් නිර්වාණයෙන් පිරිනිවන්පෑවේය. මෙසේ චුන්දගේ දක්‍ෂිණාවද තමාගේද දක්‍ෂිණෙය්‍ය සම්පත්තිය ප්‍රශංසා කරමින් උදන් ඇනීය.
**මහතා භික්ඛු සංඝෙන සද්ධිං** මහත් වූ භික්‍ෂු පිරිසක් සමග මෙහි භික්‍ෂූන්ගේ සංඛ්‍යාවේ සීමාවක් නැත. බෙළුව ගමෙහිදී වේදනාව නැතිකිරීමේ පටන් නොබෝකලකින්ම භාග්‍යවතුන් වහන්සේ පිරිනිවන් පාන්නේයැයි අසා ඒ ඒ තැන්වලින් පැමිණි භික්‍ෂූන් අතුරෙන් එක් භික්‍ෂුවක්වත් ආපසු ගියේ නැත. ඒ නිසා ගණන ඉක්මවාගිය භික්‍ෂු පිරිසක් වූහ. **උපවත්තනං මල්ලානං සාලවනං** යම්සේ වනාහි කලම්බනදී තීරයෙන් රජමව්විහාර දොරටුවෙන් ථූපාරාමයට යායුතුයි. මෙපරිද්දෙන් හිරඤ්ඤවතියේ ඉහලම තීරයෙන් සල්වන උයනයි. යම්සේ අනුරාධපුරයේ ථූපාරාමය මෙනි. මෙසේ එය කුසිනාරාවෙහි වෙයි. යම්සේ ථූපාරාමයේ දකුණු දොරටුවෙන් නගරයට පිවිසෙන මග ප්‍රාචීන දිසාව දෙසට ගොස් උතුරු පැත්තෙන් නතරවෙයිද එපරිද්දෙන් උයනෙන් සල්වන පෙතට ප්‍රාචීනාභිමුඛව ගොස් උතුරෙන් නතරවන්නේය. ඒ නිසා එය උපවත්තන යැයි කියනු ලැබේ. **අන්තරෙන යමකසාලානං උත්තරසීසකං** ඒ මංචකයෙහි එක් පැත්තක සල්ගස්පෙළ ශීර්ෂය දෙසින් වෙයි. එකක් පා පැත්තේය. එහිද එක් තරුණ සල්ගසක් හිසට ඉතා ළංවද එකක් පාදයට ඉතා ළංවද වෙයි. තවද යමක සාලා යන්නෙන් මුල, කඳ, අතු පත්‍ර යන මේවායින් එකිනෙක ගැටී සිටියා වූ සල්ගස්ද කියන ලදි. **මඤ්චකං පඤ්ඤාපෙහි** ඒ උයනෙහි රාජ කුලයට නිදන මංචකයක් ඇත. ඒ ගැන සලකා මංචකයක් සූදානම් කරන්නයැයි කීය. තෙරුන් වහන්සේද එයම සූදානම් කර දුන්නේය.
**කිලන්තොස්මි ආනන්‍ද නිපජ්ජිස්සාමි** ආනන්ද, ක්ලාන්ත වූයේ වෙමි. හොවින්නෙමි. තථාගතයන් වහන්සේට වනාහි :-
(ගොචරී - කලම්බ - ගංගෙය්‍ය - පිංගල පබ්බතෙය්‍යක - හෙමවත - තම්බ - මන්‍දාකිනී - උපොසථ හා දසවැනි ඡද්දන්ත යන මොව්හු හස්තීන් අතර උත්තමය.)
මෙහිද යම් ඒ ගොචරී සංඛ්‍යාත වූ ප්‍රකෘති හස්තීන් දසදෙනෙකුගේ බලය ඒ එක කලම්බක ඇතෙකුට ඇත. මෙසේ දස ගුණයකින් වැඩුනු ගණනින් ප්‍රකෘති ඇතුන් කෝටි සහශ්‍රයක බලප්‍රමාණයද වූ ඒ සියලුම බල චුන්‍දගේ පිණ්ඩපාතය වැළඳූ තැන් පටන් පෙරහන්කඩයට දමන ලද ජලය මෙන් පිරිහීමට පත්විය. පාවා නගරයෙන් ගව් තුනක් ඈත කුසිනාරාව පිහිටියේය. මේ අතරතුර විසිපස් තැනක හිඳ මහත් උත්සාහයෙන් යන්නේ නමුදු හිරු බැසයන වේලෙහි, සන්ධ්‍යා වේලාවේ භාග්‍යවතුන් වහන්සේ සල්වනයට වැඩියේය. මෙසේ රෝගය සියළු නිරෝගී බව මර්ධනය කරමින් එයි. මේ කාරණය දක්වන්නට මෙන් සියලු ලෝකයාට සංවේගය ඇතිකරන වචනයක් වදාරමින් ‘ආනන්දය, ක්ලාන්ත වූයේ වෙමි. වැද හොවින්නෙමි’යි වදාළේය.
කුමක් නිසා භාග්‍යවතුන් වහන්සේ මෙසේ මහත් උත්සාහයෙන් මෙහි වැඩියේද? වෙන තැනක පිරිනිවන් පාන්නට නොහැකිද? පිරිනිවන් පාන්නට වෙන කිසිතැනක නොහැක. කරුණු තුනක් හේතුවෙන් මෙහි වැඩියේය. භාග්‍යවතුන් වහන්සේ මෙසේ බලයි. මා වෙන තැනක පිරිනිවන් පෑකල්හි මහා සුදස්සන සූත්‍රයට අර්ථෝත්පත්තියක් සිදු නොවේ. කුසිනාරාවෙහි පිරිනිවන් යම්හෙයකින් මම දෙව්ලොව විඳිය යුතු සැපසම්පත් මනුෂ්‍ය ලෝකයේදීම අනුභව කරනලදි. එය බණවර දෙකකින් සරසා දේශනා කරන්නෙමි. මාගේ ඒ දේශනාව අසා බොහෝ කුසල් කරන්නට සිතත්.
තව දෙයක්ද දකී. මා වෙන තැනක පිරිනිවන්පාන්නේ සුභද්‍ර නොදකී. ඔහුද බුදුවරයකු විසින් හික්මවිය යුත්තෙකි. ශ්‍රාවකයන් විසින් හික්මවිය යුතු කෙනෙක් නොවේ. ශ්‍රාවකයෝ ඔහුව හික්මවන්නට අපොහොසත් වෙති. කුසිනාරාවේ පිරිනිවන්පාන්නට සිටින මා වෙත පැමිණ ඔහු ප්‍රශ්න විචාරන්නේය. ප්‍රශ්න විසඳා අවසානයේ සරණයන්හි පිහිටා මා සමීපයේ පැවිද්ද උපසම්පදාව ලබා කමටහන් ගෙන මා ජීවත්ව සිටියදීම රහත්බවට පැමිණ අවසාන ශ්‍රාවකයා නම් වන්නේය.
තවත් කරුණක් දකී. මා වෙන තැනක පිරිනිවන්පානා කල්හි ධාතු බෙදා ගැනීමේ මහා කලබලයක් ඇතිවෙයි. ගඟක් මෙන් ලේ ගලන්නේය. කුසිණාරාවෙහි පිරිනිවන් පෑ කල්හි දෝණ නම් බ්‍රාහ්මණයා ඒ විවාදය සංසිඳුවා ධාතූන් බෙදා දෙන්නේය. මේ කාරණ තුන නිසා භාග්‍යවතුන් වහන්සේ මහත් උත්සාහයකින් මෙහි වැඩියේ යැයි දතයුතුයි.
**සීහසෙය්‍යං** යනු මෙහි කාමභෝගී සෙය්‍යාව, ප්‍රේත සෙය්‍යාව, සීහසෙය්‍යාව, තථාගත සෙය්‍යාව කිසා සෙය්‍යාවන් සතරක් ඇත.
මහණෙනි, එහි බොහෝසෙයින් කාමභෝගී සත්ත්වයෝ වම්ඇලයෙන් නිදාගනිත්. මේ කාමභෝගී සෙය්‍යාව නම් වේ. ඔවුන් අතරද බොහෝ සෙයින් දකුණු ඇලයෙන් නිදන්නෝ නැත.
මහණෙනි, බොහෝසෙයින් ප්‍රේතයෝ උඩුකුරුව සයනය කරත්. මේ ප්‍රේත සෙය්‍යාවයි. අල්ප වූ මස් ලේ ඇති බැවින් ප්‍රේතයෝ ඇට සමූහයේ ගැටීම නිසා එක් ඇලයකින් නිදන්නට නොහැකි වෙත්. උඩුකුරුවම සයනය කරත්.
මහණෙනි! මෘගරාජ වූ සිංහයා දකුණු ඇලයෙන් නිදාගනී. -පෙ- සතුටු සිතැත්තේ වෙයි. මේ සීහ සෙය්‍යාවය. තේජසින් උසස් බැවින් මෘගරාජ වූ සිංහයා ඉදිරි ගාත් දෙක එක තැනකත් පසු ගාත් දෙක එක තැනකත් තබා නගුට කලවා දෙක අතර තබා පෙරපාද පසුපාද හා නගුට තිබෙන ඉඩ සලකා ඉදිරි පා දෙක මත හිස තබා දහස් හතක්ද සයනයකොට පිබිදෙන්නේ තැති නොගෙන පිබිදෙයි. හිස පමණක් ඔසවා ඉදිරිපාද ආදිය තිබෙන ඉඩකඩ සලකා බලයි. ඉදින් කිසි ඉඩක් නොමැතිව තබාගෙන ඇත්නම් මෙය ඔබගේ ජාතියේ ශූරභාවයට නොගැලපේයැයි නොසතුටුව එහිම නිදයි. ගොදුරු පිණිස නොයයි. අත්නොහැර එතනට සිටිකල්හි තොපගේ ජාතියටත් ශූරභාවයටත් මෙය ගැලපේදැයි තුටුපහටු වූයේ නැගිට සිංහාවලෝකයෙන් බලා කෙසරු ගසා තුන්වරක් සිංහනාදකොට ගොදුරු පිණිස පිටත්වෙයි.
චතුර්ථ ධ්‍යාන සෙය්‍යාව වනාහි තථාගත සෙය්‍යාව යැයි කියනු ලැබේ. ඒ අතර මේ සීහසෙය්‍යාව ආවේය. මෙය වනාහි තේජසින් ඔදවැඩුනු ඉරියාපථ ඇති බැවින් උතුම් සෙය්‍යාව නම් වේ.
**පාදෙ පාදං** යනු දකුණුපාදයේ වම්පාදය. **අච්චාධාය** ටිකක් ඉක්මවා තබා ගොප් ඇටයෙන් ගොප්අැටය, දණින් හෝ දණෙහි, ගැටෙන්නේ නිතර වේදනා උපදී. සිත එකඟ නොවේ. නිදීම අපහසුය. යම්සේ වනාහි නොගැටෙයිද මෙසේ ඉක්මවා තබන ලද වේදනා නූපදී. සිත එකඟ වෙයි. සයනය පහසු වෙයි. ඒ නිසා මෙසේ හොත්තේය. නොනැගිටින සෙය්‍යාවකින් සිටිය බැවින් මෙහි නැගිටීමේ සංඥාව මෙනෙහිකොටයැයි නොකියන ලදි. කායික වශයෙන් මෙහි නොනැගිටීම දතයුතුයි. නිද්‍රා වශයෙන් ඒ රාත්‍රිය භාග්‍යවතුන් වහන්සේගේ භවාංග සිතට අවකාසයක් නොවීය. පළමු යාමයෙහි මල්ල රජදරුවන්ට ධර්මදේශනා කිරීම විය. මධ්‍යම යාමයෙහි සුභද්දට ද පශ්චිම යාමයේ භික්‍ෂූන්ට ද අවවාද කළේය. ඉතා අලුයම පිරිනිවන්පෑ සේක.
**සබ්බඵාලි ඵුල්ලා** යනු හාත්පස සියළු වෘක්ෂ මල්ඵලවලින් ගැවසී ගත්තේය. හුදෙක් එම උද්‍යානයෙහි පමණක් නොවේ. සියලුම දස සහශ්‍රී ලෝකධාතුවල මල් හටගැනීමට සුදුසු ගස් මල්වලින් ගැවසී ගත්තේය. ඵල හටගන්නා ගස් ගෙඩිවලින් බරවිය. සියලු ගස්වල කඳෙහි කඳමල් අතුවල අතුමල් වැල්වල මල් ආකාසවල තාරකා මල් පොළෝතලය බිඳගෙන දඬුමල්ද පිපින. මුළු සමුද්‍රයට පස්වනක් පදුමයන්ගෙන් ගැවසී ගත්තේය. යොදුන් තුන්දහසක් පළල හිමවත ඝනට සැදුනු මොණරපිල් කළඹක් මෙන් නිරන්තරයෙන් මාලාදාමයන්හි කෙසරුවලින් ගැවසීගත්තාක් මෙන් මනාව පොළා බඳින ලද මුදුන් මල්කඩක් මෙන් සම්පූර්ණයෙන් පිරුණු මල් සුමුඟන් ලෙසද අතිශයින් සිත්කළු විය.
**තෙ තථාගතස්ස සරීරං ඔකිරන්ති** ඒ යමක සල්උයනේ භූමි දේවතාවන් විසින් සොලවන ලද කඳ අතු විටපවලින් මල් තථාගතයන් වහන්සේගේ දේහයේ විසුරුවත්. ශරීරය මත්තේ මල් විසුරුවත් යන අර්ථයි. **අභිප්පකිරන්ති** නිතර, පුනපුනා විසුරුවත්. **දිබ්බානි** දෙව්ලොව නන්‍දා පොකුණේ හටගත් ඒවා සුවර්ණ වර්ණය. කොලකුඩයක් බඳු පත්‍රය. මහාතිඹක් ප්‍රමාණ රේණු ඇත. හුදෙක් මදාරා මල් පමණක් නොවේ. අන්‍ය වූද දිව්‍යමය පරසතු කෝවිළාර පුෂ්පයන්ද ස්වර්ණ කරඬුද රජතමය කරඬුද පුරව පුරවා සක්වල මුවවිට ද දෙව්ලොව ද බ්‍රහ්මලෝකවලද සිටියා වූ දෙවියන් විසින් දමන ලද මල් අහසින් වැටේ. **තථාගතස්ස සරීරං** අතරතුර නොවිසිරීව අවුත් අවුත් මල්රේණු තථාගතයන් වහන්සේගේ සිරුර වසා සිටී.
**දිබ්බානිපි චන්‍දන චුණ්ණානි** [missing trans]
[missing trans]
**දිබ්බානිපි සඞ්ගීතානී** වරවාරණ දේවතා නම් වූ එක් දීර්ඝායුෂ්ක දෙවියෙක් මහා පුරුෂයා මිනිස් ලොව ඉපිද බුදුවන්නේ යැයි අසා පිළිසිඳ ගන්නා දවසේ එය රැගෙන යන්නෙමියි මල්මාලාවක් ගොතන්නට පටන්ගත්හ. එය ගොතමින් සිටින අතර මහාපුරුෂයාණෝ මව්කුස පිළිසිඳ ගත්තෝය. තොප කවුරුන් සඳහා ගොතන්නේදැයි ඇසූවිට, තවම ගොතා අවසන් නැතැයිද කුසෙන් බිහිවන දිනයේ රැගෙන යමියි කීහ. නැවත මව්කුසින් නික්මියේ යැයි අසා මහාභිනිෂ්ක්‍රමණ දිනයේ යන්නෙමියි එකුන් තිස්වසක් ගිහිගෙයි සිට අද මහාභිනිෂ්ක්‍රමණය කළේයැයි අසා බුදුවන දවසේ යන්නෙමුයි, සයවසක් මහාප්‍රධන් වීර්යය කොට අද බුදුවූයේ යැයි අසා දම්සක් පවත්වන දිනයේ යන්නෙමියි සත්සතියක් බෝමැඩ ගතකර ඉසිපතනයට ගොස් දම්සක් පැවැත්වීම කළේයැයි අසා යමක ප්‍රාතිහාර්යය දවසේ යන්නෙමියි අද යමක ප්‍රාතිහාර්ය පැවැත්වී යැයි අසා දේවාරෝහණ දවසේ යන්නෙමුයිද අද දේවාරෝහණය කළේයැයි අසා ආයු සංස්කාර හරනා දිනයේ යන්නෙමුයි ද අද ආයු සංස්කාර හළේයයිද අසා තවමත් අවසන් නැතැයි පිරිනිවන්පානා දිනයේ යන්නෙමුයි අද භාග්‍යවතුන් වහන්සේ සල්ගස් දෙක අතර දකුණු ඇලයෙන් සිහිනුවණින් සිංහසෙය්‍යාවෙන් යුක්තව ඉතා අලුයම් වේලෙහි පිරිනිවන් පාන්නේය. නුඹලා කාහට මාලා ගොතන්නහුදැයි අසා නැවත මේ කුමක්ද? අදම මව්කුස පිළිසිඳ ගත්තේය. අදම මව්කුසින් බිහිවිය. අදම මහාභිනිෂ්ක්‍රමණය කළේය. අදම බුදුවිය. අදම දම්සක් පැවැත්වීය. අදම යමක ප්‍රාතිහාර්ය දැක්වීය. අදම දෙව්ලොවින් බැස්සේය. අදම ආයු සංස්කාර හළේය. අදම පිරිනිවන් පාන්නේය. පසුදා කැඳ පානය කරන වෙලාවක්වත් තිබිය යුතුය. දස පාරමිතා පුරා බුදුබවට පත්වූවහුට මෙය යෝග්‍ය නොවන්නේ යැයි ගොතා අවසන් නොකළ මාලාවන් රැගෙන අවුත් සක්වළ ඇතුළේ අවකාසයක් නොලබන්නාහු සක්වල මුවවිටෙහි තැනක් ලැබ සක්වල මුවවිටෙන් ද දුවන්නවුන් අතින් අත, ගෙලින් ගෙල ගෙන රත්නත්‍රය අරබයා දෙතිස්මහා පුරුෂ ලක්‍ෂණයන්, ෂඩ්වර්ණ රැස්, දසපාරමී, අඩසක් ජාතක සියයක් සොළොස් බුද්ධඥානයන් අරභයා ගායනා කර ඒ ඒ අවසන්හි මහා යසස්, මහා යසස් යැයි කියත්. මේ ගැන මෙය කියන ලදි. තථාගතයන් වහන්සේට පූජා පිණිස දිව්‍යමය සංගීතය අහස්තලයේ වාදනය වේ.
භාග්‍යවතුන් වහන්සේ වනාහි සල්ගස් දෙක අතර දකුණු ඇලයෙන් වැඩ සිටියේම පොළවේ සිට සක්වල මුවවිටත් සක්වළ මුවවිටෙන් බඹලොව දක්වාත් රැස්වූ පිරිස නිසා මහත් වූ උත්සවයක් දැක ආයුෂ්මත් ආනන්ද තෙරුන්ට දැන්වීය. එබැවින් කියන ලදි. ‘ඉක්බිති භාග්‍යවතුන් වහන්සේ ආයුෂ්මත් ආනන්ද තෙරුන්ට -පෙ- තථාගතයන් වහන්සේ පූජා පිණිස. මෙසේ මහා සත්කාර දක්වා එයින් ද තමන්ගේ නොහැකියාවම පෙන්වමින් **නඛො ආනන්‍ද එත්තාවතා** ආදිය කීය.
මෙය කියන ලදි - ආනන්දය, දීපංකර පාදමූලයේ හොත් මා විසින් අෂ්ට ධර්මයන් ගලපා අභිනීහාර කරන්නේ මාලාදාම තූර්ය සංගීත සඳහා ප්‍රාර්ථනාව කළේ නැත. මේ සඳහා පාරමිතා පුරන ලද්දේ නොවේ. ඒ නිසා මම මේ පූජාවෙන් පුදන ලද්දේ නොවෙමි.
කුමක් නිසා භාග්‍යවතුන් වහන්සේ වෙන තැන්වලදී ‘උම්මා’ (එනම් නිල්පාට මල්වර්ගය) මලක් පමණක්වත් ගෙන බුදුගුණ සිහිකර කරන ලද පූජාවෙන් බුද්ධඥානයෙන් ද පිරිසිඳ දැක්විය නොහැකි විපාකයක් වර්ණනා කර මෙහිදී මෙබඳු මහා පූජාවක් ප්‍රතික්‍ෂේප කරන්නේද? පිරිසට අනුග්‍රහ පිණිසත්, සසුනේ බොහෝකල් පැවැත්ම සඳහාත්ය. ඉදින් භාග්‍යවතුන් වහන්සේ මෙසේ ප්‍රතික්‍ෂේප නොකරන්නේද අනාගතයෙහි සීලය පැමිණි තැන සීලය පුරන්නේ නැත. සමාධියට පැමිණි තැන සමාධිය පුරන්නේ නැත. විදර්ශනාව එළඹි තැන විදර්ශනාවට පත් නොවෙත්. උපස්ථායකයන් සමාදන් කරවා පූජාවන් කරමින් හැසිරෙන්නාහ. ආමිස පූජාව නම් වූ මෙය ශාසනය එක දවසකුදු, එක් කැඳ බොන මොහොතකුදු පවත්වා ගන්නට නොහැකි වෙයි. මහා විහාරය හා සමාන වූ විහාර දහසක් මහාචේතිය සමාන චෛත්‍ය දහසක් ශාසනය දරා සිටින්ට අසමත් වෙයි. යමකු විසින් කරන ලදද ඔහුටම වෙයි. සම්‍යග් ප්‍රතිපත්තිය වනාහි තථාගතයන් වහන්සේට යෝග්‍ය පූජාවයි. එයම ඔහු විසින් පතන ලදි. එයින් ශාසනයද දරාසිටීමට හැකිවෙයි. ඒ නිසා එය දක්වන්නේ **යො ඛො ආනන්‍ද** ආදිය පැවසීය.
එහි **ධම්මානුධම්ම පටිපන්නො** යනු නවආකාර ලෝකෝත්තර ධර්මයන් අනුධර්මයනුත් පූර්වභාග ප්‍රතිපදාවට පිළිපන්නේ එම ප්‍රතිපදාවම සුදුසු බැවින් සාමීචි (නිවැරදි පිළිවෙල) යයි කියනු ලැබේ. ඒ නියම ප්‍රතිපදාවට පත්වූයේනුයි = **සාමීචිපටිපන්නො** - එම පූර්වභාග ප්‍රතිපදා සංඛ්‍යාත අනුධර්මයේ හැසිරෙයි. පුරයි. **අනුධම්මචාරී** නම් වේ.
පුබ්බභාග ප්‍රතිපදාව නම් සීලය නම් වූ ආචාර ප්‍රඥප්තියත් ධුතංග සමාදානයෙන් ගෝත්‍රභූ සිත දක්වා සම්මා පටිපදා යැයි දතයුතුයි. ඒ නිසා යම් භික්‍ෂුවක් අගුරු වූ කාරණා සයක පිහිටා පැනවීම ඉක්මවා යයිද නුසුදුසු ලෙස ජීවිකාව කෙරේද මේ ධම්මානුධම්ම පටිපදාවට පිළිපන්නේ නොවෙයි. යමෙක් වනාහි තමාට පනවන ලද ශික්‍ෂාපද, ශාස්තෲන් වහන්සේ නමැති වෙරළ, තථාගයන් නමැති සීමාව තථාගතයන් නමැති සීමා නූල (කලු නූල) අණුමාත්‍රයක්වත් නොඉක්මවයි. මේ ධර්මානුධර්ම ප්‍රතිපදාවට පිළිපන් වන්නේය. භික්‍ෂුණියටද එසේමය. යම් උපාසකයෙක් පංච වෛරයන්, දශ අකුසල කර්මපථයන් සමාදන්ව ජීවත්වෙයිද මෙය ධර්මානුධර්ම ප්‍රතිපදාවට පිළිපන්නේ නොවෙයි. යමෙක් වනාහි තුන්සරණයෙහි පිහිටා පන්සිල් දසසිල් සම්පූර්ණ කරන්නේ වෙයිද මසකට උපොසථ අටක් කරයිද දන් දෙයිද සුවඳ පූජා මල් පූජා කරයිද මවට උපස්ථාන කරයිද පියාට උපස්ථාන කරයිද ධාර්මික ශ්‍රමණ බ්‍රාහ්මණයන්ට උපස්ථාන කරයිද මොහු ධර්මානුධර්ම ප්‍රතිපදාවට පිළිපන් තැනැත්තා වන්නේය. උපාසිකාවටද එසේමය.
**පරමාය පූජාය** යනු උතුම් පූජාවෙන්. මෙය නිරාමිස පූජාවට මගේ ශාසනය රඳා සිටින්නට හැකිවෙයි. යම්තාක් මේ සිව්පිරිස මා මේ පූජාවෙන් පුදන්නාහුද එතෙක් කල් මාගේ ශාසනය නබෝමැද පූර්ණ චන්ද්‍රයා මෙන් බබලන්නේ යයි දක්වයි.
**අපසාදෙසි **බැහැර කළේය. **අපෙහි **ඉවත්ව යන්න. තෙරුන් වහන්සේ එක වචනයෙන්ම තල්වැට දමා එකත්පසෙක සිටියේය. **උපට්ඨාකො** ආදී ප්‍රථම බෝධියෙහි තාවකාලික උපස්ථායක බව ගැන කීය. ස්වාමීනි! මේ ආයුෂ්මත් උපවාණ තෙරුන්ය. මෙසේ තෙරුන් විසින් කියන ලද කල්හි ආනන්ද තෙර උපවාණ තෙරුන් - දොස් සහිත බව සැළකීය. දැන් ඔහුගේ නිදොස් බව කියන්නෙමියි භාග්‍යවතුන් වහන්සේ ‘යෙභුය්‍යෙන ආනන්‍ද’ (ආනන්දය, බොහෝ සෙයින්) ආදිය පැවසූහ. එහි **යෙභුය්‍යෙන** මෙය අසඤ්ඤසත්තයේත් අරූප දේවතාවන්ගේත් නොගොස් නතරවීම ගැන කීය. **අප්ඵුඨො** ස්පර්ශ නොවූ බර නොවූ භාග්‍යවතුන් වහන්සේගේ සමීපයේ කෙසඟක් ප්‍රමාණ අවකාසයේ සියුම් වූ ආත්මභාව මවාගෙන දහය දහය බැගින් මහේශාක්‍ය දෙවිවරු සිටියහ. ඔවුන්ට ඈතින් විස්ස විස්ස ඔවුන්ට ඈතින් තිහ තිහ, හතළිහ හතළිහ. පනහ පනහ. හැට හැට ආදී වශයෙන් දෙවියෝ සිටියහ. ඔව්හු ඔවුනොවුන් අතින් හෝ පාදයෙන් හෝ වස්ත්‍රයෙන් හෝ බාධා නොකරත්. ඉවත්වන්න. නොගැටෙන්න යනුවෙන් කීමක්වත් නැත. සාරිපුත්‍රය, ඒ දේවතාවෝ වනාහි දසයක් වී, විස්සක් වී, තිහක් වී, හතළිහක් වී, පනහක් වී, හැටක් වී, ඉඳිකටු තුඩක් මත්තේ ද සිටිත්. ඔවුනොවුන්ට බාධා නොකරත් යැයි කියන ලද අයුරින්ම වූහ. **ඔවාරෙන්තො** ආවරණය කරමින් තෙරුන්වහන්සේ වනාහි ප්‍රකෘතියෙන්ම ඇත්පැටියෙක් මෙන් විශාල සිරුරක් ඇත්තේය. පංශුකූල චීවරය පොරවා ගත්විට තවත් විශාල විය.
**තථාගතං දස්සනාය** භාග්‍යවතුන් වහන්සේගේ මුහුණ බලන්නට නො ලබන්නාහු මෙසේ ඝෝෂා කළහ. කිම, තෙරුන් විනිවිද බලන්නට නොහැක්කෙමු. දෙවියෝ වනාහි පෘථග්ජනයන් විනිවිද දකින්නට සමත් වෙති. රහතන් වහන්සේලාවට එසේ බැලිය නොහැක. තෙරුන්ගේ මහේශාක්‍ය බව නිසාත් තේජස නිසාත් ළඟාවන්නට ද නොහැකි වෙත්. කුමක් නිසා තෙරුන් වහන්සේ තේජසින් පිරුණේ වන්නේද? අන්‍ය රහතන් වහන්සේලා එසේ නොවේ. යම්හෙයකින්ද කාශ්‍යප බුදුන්ගේ චෛත්‍යයෙහි ආරක්ෂක දේවතාවෙක් සිටියේය.
විපස්සී බුදුන් පිරිනිවි කල්හි ඒකඝන වූ රන්ගොඩක් බඳු ධාතු ශරීරය තබා එකම චෛත්‍යයක් කළහ. දීර්ඝායුෂ්ක බුදුවරයන් වහන්සේලාට වනාහි එකම චෛත්‍යයක් වෙයි. මිනිස්සු එය රියනක් දිගින් ද වියනක් පළලින් ද අඟල් සතරක් ඝනකමින් ද ස්වර්ණමය ගඩොල්වලින් ද රත්හිරියල් මනෝසිලා මැටි ද එක් කර තලතෙලින් අනා යොදුනක් පමණ උස් කළහ. අනතුරුව භූමි දේවතාවන් යොදුනක් පමණද අනතුරුව ආකාස දේවතාවන්ද අනතුරුව උණුසුම් වළාහක දෙවිවරු ද අනතුරුව ජල වලාකුළුවල දෙවියෝ ද පසුව අහසේ දෙවිවරු ද අනතුරුව චාතුර්මහා රාජිජක දෙවිවරුද, පසුව තව්තිසා දෙවිවරුද යොදුනක් පමණ උස්කළහ. මෙසේ සත්යොදුන් චෛත්‍යයක් විය. මිනිසුන් මල් ගඳ, වස්ත්‍ර ආදිය රැගෙන පැමිණි කල්හි ඒවා ආරක්ෂක දේවතාවෝ ගෙන ඔවුන්ට පෙනෙන්නට තිබෙන චෛත්‍යවලට පුදත්.
එකල්හි මේ තෙරුන්වහන්සේ බ්‍රාහ්මණ මහාසාල කුලයක ඉපිද එක් කසාවතක් රැගෙන ගියේය. දෙවියෝ ඔහුගේ අතින් ඒ වස්ත්‍රය ගෙන චෛත්‍යයට පිදූහ. බ්‍රාහ්මණයා එය දැක ප්‍රසන්න සිත් ඇත්තේ මම ද අනාගතයෙහි මෙබඳු බුදුවරයකුගේ චෛත්‍යයෙහි ආරක්ෂක දේවතාවා වෙමියි ප්‍රාර්ථනාකොට එයින් ච්‍යුතව දෙව්ලොව උපන්නේය. දෙව්ලොවත් මිනිස්ලොවත් සැරිසරද්දී කාශ්‍යප බුදුරජාණන් වහන්සේ ලොව පහළවී පිරිනිවන්පෑවේය. උන්වහන්සේට ද එකම ධාතු ශරීරයක් විය. එය රැගෙන යොදුනක් පමණක් චෛත්‍යයක් කරවූහ. හෙතෙම එහි ආරක්ෂක දේවතාවා වී සසුනෙහි අතරක් නැතිව දෙව්ලොව ඉපිද අපගේ භාග්‍යවතුන් වහන්සේගේ කාලයෙහි එයින් ච්‍යුතව මහාසාර කුලයක පිළිසිඳ ගෙන, ඉන් නික්ම පැවිදිව රහත්බවට පත්වූයේය. මෙසේ චෛත්‍යයේ ආරක්ෂක දේවතාවා වී ආ බැවින් තෙරුන්වහන්සේ බොහෝ තේජස් ඇත්තේ වී යයි දතයුතුයි.
**දෙවතා ආනන්‍ද උජ්ඣායන්ති** මෙසේ ආනන්දය, දෙවියෝ හඬනගත්. මාගේ පුත්‍රයාගේ අන් කිසිදු දෝෂයක් නැත්තේ යයි දක්වයි.
**කථං භූතාපන භන්තෙ** (ස්වාමීනි, කෙසේ වූයේද) යැයි කුමක් නිසා කීවේද භාග්‍යවතුන් වහන්සේ නුඹලා දෙවියෝ උද්ඝෝෂණය කරත්යැයි කියන්නහුය. කෙසේ වූවාහු වනාහි නුඹලා මෙනෙහි කරන්නහුද කිම ඔබගේ පරිනිර්වාණය ඉවසත්දැයි නොපවසමි. ඔවුන් එය නොඉවසන බවක් දක්වමින් **සන්තානන්‍දා** ආදිය පැවසූහ.
එහි **පඨවිසඤ්ඤිනියො** යනු අහසෙහි පොළවක් මවා එහි පඨවී යන හැඟීම ඇතිව. **කන්‍දන්ත** හඬත්. **ඡින්නප්පාතං පපතන්ති** මැද සිදුනාක් මෙන් වී එහෙන් මෙහෙන් වැටෙත්. **ආවට්ටන්ති** වැටෙන්නාහු වැටුනු තැනටම එත්. **විවට්ටන්ති** වැටුනු තැනින් වෙන තැනකට වැටෙමින් යති. තව ද දෙපා විහිදුවා වරක් ඉදිරියටත් වරක් පසුපසටත් වරක් දකුණටත්, වරක් වමටත්, පෙරළෙමින් වැටෙත්. වෙන තැන්වලට වැටෙත් යයි කියයි. **සන්තානන්‍ද දෙවතා පඨවියං පඨවිසඤ්ඤිනියො** ප්‍රකෘති පෘථිවිය වනාහි දෙවියෝ දරන්නට නොහැකි වෙත්. එහි ‘හත්‍ථක’ බ්‍රහ්මයා මෙන් දෙවිවරු කිඳා බසිත්. ඒ නිසා භාග්‍යවතුන් වහන්සේ මෙසේ වදාළහ. ‘හත්‍ථක, ඕලාරික වූ ආත්මභාවයක් නිර්මාණය කරන්න. ඒ නිසා යම් දේවතාවෙක් පොළවෙහි පොළවක් මැවීද ඒ ගැන කීය - පෘථිවියෙහි පඨවි සඤ්ඤා ඇති
**වීතරාගා** ප්‍රහීණ වූ දොම්නස් ඇති ගල්ටැඹක් බඳු අනාගාමී ක්‍ෂීණාශ්‍රව දේවතාවෝ.
**වස්සං වුත්‍ථා** බුද්ධකාලයෙහි වනාහි අවස්ථා දෙකකදී භික්‍ෂූහු රැස්වෙත්. වස් එළඹීම ළංවූ කල්හි කමටහන් ගැනීම පිණිස වස්වසන ලදුව ගන්නා ලද කමටහන් උදව් කරගෙන උපදවාගත් විශේෂත්වයන් දන්වා සිටීම සඳහා බුද්ධකාලයේදී මෙන්ම ලංකාවේදී ද ගඟෙන් එගොඩ භික්‍ෂූහු ලෝහ ප්‍රාසාදයේ රැස්වූහ. මෙගොඩ භික්‍ෂූහු තිස්සමහා විහාරයේ රැස්වූහ. ඔවුනතුරෙන් ගඟෙන් එගොඩ භික්‍ෂූහු කුණු ඉවත් කිරීම, ඇමදීම ආදියට අවශ්‍ය දේ රැගෙන මහා විහාරයේ රැස්ව චෛත්‍යයේ සුණු පිරියම්කොට වසන ලදවස් ඇතිව අවුත් ලෝහප්‍රාසාදයේ රැස්වන්නයැයි වත් දක්වා පහසු තැන්වල වාසය කොට වසන ලද වස් ඇතිව අවුත් ලෝහප්‍රාසාදයේ පංචනිකාය මණ්ඩලයෙහි යම් කෙනෙකුට පෙළ නුගුණද ඔවුහු පෙළ සජ්ඣායනා කරත්. යම්කෙනෙකුට අටුවාව ප්‍රගුණ ද ඔව්හු අටුවා සජ්ඣායනා කරත්. යමෙක් පාලිය හෝ අටුවාව හෝ නොසලඛා හැර සිටිත්ද එය කවරකු ළඟින් ඉගෙන ගත්තේදැයි අසා එය නිවැරදි කර උගන්වත්. ගඟෙන් මෙගොඩ භික්‍ෂූහු ද තිස්සමහා විහාරයෙහි මෙසේම කරත්. මෙසේ දෙකාලයෙහිම භික්‍ෂූන් රැස් වූ කල්හි යමෙක් කලින් වස් එළඹීම සඳහා කමටහන් ගෙන ගියාහුද විශේෂ දැන්වීම සඳහා එත්. මෙබඳු අය වෙනුවෙන් පුබ්බෙ භන්තෙ වස්සං වුත්‍ථා (ස්වාමීනි, පෙර වස් වැසුවෙමු.) ආදිය පැවසීය.
**මනොභාවනීයෙ** සිතින් වඩන ලද, පුරුදු කරන ලදද, යම්කෙනෙක් වනාහි මනස වඩත්ද රාගාදී කෙලෙස් පාකර හැරියේද මෙබඳු අයය යන අර්ථයි. තෙරුන් වහන්සේ වනාහි වත්සම්පන්න වූයේ මහලු භික්‍ෂුවක් දැක දැඩිවී හිඳගත්තේ නැත. පෙරගමන්කොට අතින් කුඩයද පාත්‍රා සිවුරුද ගෙන ආසනයක් සූදානම් කර දෙයි. එහි හිඳගත්තහුට වතාවත් කර සෙනසුන පිළියෙල කර දෙයි. නවක භික්‍ෂුවක් දැක තුෂ්ණිම්භූතව නොහිඳියි. ළඟ සිට වත්කරවයි. ඔහු ඒ වතාවත්වල පිරිහීමක් ප්‍රාර්ථනා නොකරන්නේ මෙසේ කීය.
ඉක්බිති භාග්‍යවතුන් වහන්සේ, ආනන්ද තෙරුන් මනසට සුවදෙන දර්ශනයක් නොලබමියි සිතයි. දැන් ඔහුට මනස සතුටු කරන දර්ශන ඇති තැනක් කියන්නෙමියි. යම්තැනක වාසය කරන්නේ එහෙ මෙහෙ ඇවිදින්නේ නැතිව ලබන්නේය. සිත සතුටුකරන භික්‍ෂූන් දැකීම සඳහා යැයි සිතා. **චත්තාරිමානි** (මේ සතර) ආදිය කීය.
එහි **සද්ධස්සා** යනු බුද්ධාදියෙහි පහන් සිත් ඇති, වත් සම්පන්න වූ යමකුට උදේ පටන් චෛත්‍ය මිදුල් ඇමදීම ආදී සියළු වත් කරන ලදැයි පෙනෙයි. **දස්සනීයානි** දැකීමට සුදුසු. දැකීම සඳහා යායුතු. **සංවෙජනීයානි **සංවේගය ඇතිකරන්නා වූ **ඨානානි** යනු කරුණු හෝ ප්‍රදේශවල සමානයන් හෝ.
**යෙහි කෙචි** මේ චෛත්‍ය චාරිකාවේ සාර්ථකභාවය දැක්වීම සඳහා කියන ලදි. එහි සාර්ථකභාවය දැක්වීම සඳහා කියන ලදි. එහි **චෙතිය චාරිකං ආහිණ්ඩන්තා** යමෙක් වනාහි ඒ ඒ තැන්වල චෛත්‍ය අංගණ අමදින්නේ ආසන සෝදන්නේ බෝධියට පැන් වත්කරන්නේ ඇවිදිත්. ඔවුන්ට කිවයුතු දෙයක් නැත. අසවල් විහාරයෙහි චෛත්‍යය වඳින්නෙමුයි නික්මගොස් පසන් සිත් ඇතිව පසුව කලුරිය කරන්නේ ද අනතුරුව ස්වර්ගයෙහි පිහිටන්නේය යන්න දක්වයි.
**අදස්සනං ආනන්‍ද** යම් මේ කාන්තාවක් නොදැකීම. මෙයම උතුම් ප්‍රතිපත්තියයි දක්වයි. දොර වසා සෙනසුනෙහි සිටියා වූ භික්‍ෂුව අවුත් දොර ළඟ සිටිය ස්ත්‍රියක යම්තාක් නොදකීද ඒතාක් ඒකාන්ත වශයෙන් ආශාවක් ඇති නොවේ. සිත නොසැළෙයි. දැකීම ඇතිකල්හි ඒ දෙකම වන්නේය. ඒ නිසා කියන ලදි. ‘අදස්සනං ආනන්‍ද’ (ආනන්‍දය - නොදැකීම) **දස්සනෙ භගවා සති කථං** යනු භික්‍ෂාව ගෙන පැමිණි තැන් ආදියෙහි දැක්ම ඇතිකල්හි කෙසේ පිළිපැදිය යුතුදැයි විචාරයි. ඉක්බිති භාග්‍යවතුන් වහන්සේ, යම්හෙයකින් කඩුවක් ගෙන මා සමග කථා කරන්නෙහි ද මෙහිම තාගෙ මස් පට පට ගා කන්නෙමියි සිටියා වූ යක්‍ෂණියක් සමග කථාකිරීම මෙන් වටනේය. එක් ආත්මභාවයක ඒ නිසා විනාශය වෙයි. අපායන්හි සීමාවක් නැති දුක් අනුභව කිරීමක් නැත. කාන්තාවක සමග කථාබහ කරද්දී විශ්වාසයක් ඇතිවෙයි. විශ්වාසයක් ඇතිකල්හි සිදුරක්, දෝෂයක් ඇතිවෙයි. එයට වැටුන සිත සීල හානියට පත්ව අපාය පුරවන්නෙක් වෙයි. ඒ නිසා ‘අනා ලාපො’ (කථා නොකිරීම) යැයි කීය. මෙසේද කියා ඇත.
(කඩුවක් අතැති අය සමග කථා කරන්නේය. ප්‍රේතයකු සමග කථා කරන්නේය. ආශීර් විසද ළඟින් සිටින්න. යම් සර්පයකු විසින් දෂ්ට කරන ලද්දේ ජීවත් නොවෙයි. නමුත් එක්කෙනෙක් එක් ස්ත්‍රියක් සමග කථාබහ නොකරන්නේය.)
**ආලපන්තෙත පන** ඉදින් ස්ත්‍රියක් දවසක් හෝ විචාරයිද සීල් හෝ ඉල්වයි. ධර්මය හෝ අසනු කැමැති වෙයි. ප්‍රශ්න හෝ විචාරයි. මෙබඳු වූවන්ට පැවිද්දන්ගෙන් වැඩක් ඇත. මෙබඳු වූ කල්හි කථානොකරන ගොලුවා, මේ බිහිරා, මොහු කා, මුව තදකරගෙන හිඳීයයි කියත්. ඒ නිසා අවශ්‍ය දෙයක් කථා කළයුතු වෙයි. මෙසේ කථා කරන්නහු විසින් කෙසේ පිළිපැදිය යුතුදැයි විචාරයි. ඉක්බිති භාග්‍යවතුන් වහන්සේ, මහණෙනි! මෙහි එන්න, ස්ත්‍රීන් කෙරෙහි මාතෘ චිත්තයක් ඇතිකරගන්න. සහෝදරියන් කෙරෙහි සහෝදරිය යන සිත ඇතිකරගන්න. දූවරුන් කෙරෙහි දුහිතෲ චිත්තයක් ඇතිකර ගන්න. මේ අවවාදය වෙනුවෙන් **සති ආනන්‍ද උපට්ඨපෙතබ්බා** ආනන්ද සිහිය පිහිටුවා ගතයුතුයි කියා වදාළේය.
**අව්‍යාවටා** නූලින් නොබඳින ලද උත්සාහවන්ත නොවන්න. **යදෙත්‍ථ ඝටථා** උතුම් අර්ථයෙහි රහත්බවෙහි ගැටෙන්න. **අනුයුජ්ඣථ** එහි වෙන්නොවූ සිහිය වීර්යයෙන් තැවීම හේතුකොටගෙන **ආතාපිනො** නම් වේ. කයෙහිද ජීවිතයෙහිද නිරපේක්‍ෂතාවය **පහිතත්තා** යොදන ලද සිත් ඇතිව වාසය කරව්.
**කථං පන භන්තෙ** ඒ ක්‍ෂත්‍රිය පණ්ඩිතාදීන් සමග කෙසේ පිළිපැදිය යුතුද? ඒකාන්තයෙන් ඔව්හු මගෙන් විචාරන්නාහ. ආනන්ද ස්වාමීනි, තථාගතයන් වහන්සේගේ ශ්‍රීදේහය පිළිබඳව කෙසේ පිළිපැදිය යුතුද? මම ඔවුන්ට කෙසේනම් පිළිතුරක් දෙන්නෙම්ද කියා අසයි. **අහතෙන වත්‍ථෙන** අළුත් කසී වස්ත්‍රවලින් **විහතෙන කප්පාසෙන** යනු මනාව පොළන ලද කපුවලින්, කසීසලු වනාහි සියුම් බැවින් තෙල් උරා නොගනී. කපුවලට එසේ තෙල් උරාගනී. ඒ නිසා මොනවට පොළන ලද කපුවලින් යැයි කීය. **ආයසාය** යනු ස්වර්ණමය, මෙහි රත්‍රං ‘ආයස’ යන්නෙන් අදහස් කළේය.
**රාජා චක්කවත්තී** මෙහිදී කුමක් නිසා භාග්‍යවතුන් වහන්සේ ගිහියන් මැද සිට මියගිය රජුට ථූපයක් සෑදීම සුදුසු බව අනුමත කළේද? සිල්වත් පෘථග්ජන භික්‍ෂුවකට නැත. ආශ්චර්යයක් නොවන බැවිනි. පෘථග්ජන භික්‍ෂූන්ට ථූප සැදීම අනුමත කළේ නම් තම්බපණ්ණි දිවයිනේ ස්ථූපවලට ඉඩක් ලැබෙන්නේ නැත. අන් තැන්වලද එසේය. ඒ නිසා ඔබට අමුත්තක් නොවන්නේ යයි අනුමත නොකරයි. සක්විති රජු ලෙස උපදින්නේ එක්කෙනෙක්මය. ඒ නිසා ඔහුට ථූපයක් කිරීම පුදුම දෙයක් වෙයි. පෘථග්ජන සීලවන්තයාට වනාහි පිරිනිවන්පෑ භික්‍ෂුවකට මෙන් මහත් වූ සත්කාරයක් කරන්නට වටී.
**විහාරං **යනු මෙහි මණ්ඩලමාලයේ විහාරය අදහස් කෙරේ. එයට පිවිස. **කපිසීසං** උළුවහු කෙළවර පිහිටි අගුල් රුක. **රොදමානො අට්ඨාසි** ඒ ආයුෂ්මතුන් වහන්සේ වනාහි මෙසේ සිතීය. ශාස්තෲන් වහන්සේ විසින් මා හට සංවේගජනක වූ වාසස්ථානයක් ගැන කියන ලදි. **චෛත්‍ය චාරිකාවේ සාර්ථකභාවය කියන ලදි. ස්ත්‍රීන් කෙරෙහි පිළිපැදිය යුතු ප්‍රශ්නය විසඳන ලදි. තම සිරුරෙහි ප්‍රතිපත්ති කියන ලදි. ථූප සෑදීමට යෝග්‍ය සතරදෙනා කියන ලදි. **ඒකාන්තයෙන් අද භාග්‍යවතුන් වහන්සේ පිරිනිවන්පාන්නේ යයි මෙසේ සිතන්නා වූ ඔහුට බලවත් වූ දොම්නසක් ඇතිවිය. ඉක්බිති ඔහුට මෙසේ සිතින. භාග්‍යවතුන් වහන්සේ ළඟ හැඬීම අපහසු දෙයකි. එකත්පසෙකට ගොස් ශෝකය තුනී කරගන්නෙමි. හෙතෙම එසේ කළේය. ඒ නිසා කියන ලදි. ‘රොද මානො අට්ඨාසි’ (හඬමින් සිටියේය.)
**අහංච වතම්හි** මම ද වෙමි. ‘අහංවතම්හී’ කියාද පාඨයක් ඇත. **යො මම අනුකම්පකො** යමෙක් මට අනුකම්පා කරයිද අනුශාසනා කරයිද හෙට පටන් කා හට මුහුණ සෝදන ජලය දෙමිද? කාගෙ පා සෝදන්නෙම්ද? කාගේ සෙනසුනක් පිරිසිදු කරන්නෙම්ද? කාගේ පාසිවුරු ගෙන හැසිරෙන්නෙම්ද කියා බොහෝසෙයින් වැළපුනේය.
**ආමන්තෙසි** යනු භික්‍ෂු සංඝයා අතර තෙරුන් නොදැක ආමන්ත්‍රණය කළේය. **මෙත්තෙන කායකම්මෙන **මෙත්සිත් වශයෙන් පැවැත්වූ මුහුණ සෝදන ජලය පැන්දීම ආදී කාය කර්මයෙන්. **හිතෙන** අභිවෘද්ධි සිතින් කරන ලද දෙයින්. **සුඛෙන** සුවසොම්නස් වශයෙන් කරන ලද දුක් දොම්නස් සිතින් නොසිට යන අර්ථයි. **අද්වයෙන** කොටස් දෙකකට කර නොකිරීමෙන් යම්සේ එකෙක්, ඉදිරිපිටට කරයි. අනභිමුඛයේ නොවේ. කෙනෙක් අනභිමුඛයේ කරයි. සම්මුඛයේ නොකරයි. මෙසේ විභාග නොකොට කරන ලදැයි සිතා කියන ලදි. **අප්පමාණෙන** ප්‍රමාණයක් නැතිව, සක්වළ ද අතිශයින් සම්බාධක සහිතය. භවාග්‍රය ද ඉතා පහත්ය. ඔබ විසින් කරන ලද කාය කර්මයම විශාල යයි දක්වයි.
**මෙත්තෙන වචීකම්මෙන** මෛත්‍රී සිත් වශයෙන් පවත්නා මුහුණ සේදීමට කාලය දන්වා සිටීම ආදී වචීකර්මයෙන් තවද අවවාද අසා, එසේය ස්වාමීනි යි කියන වචන මාත්‍රයම මෛත්‍රී වචීකර්මයයි. **මෙත්තෙන මනොකම්මෙන** කල් ඇතිව සිරුරු පිළිදැගුම් කර විවේක ආසනයක හිඳ ශාස්තෲන් වහන්සේ නීරෝගී වෙත්වා. හිංසාවක් නොවේවා. සැපවේවා. මෙසේ පැවැතියා වූ මනෝකර්මයෙන් **කතපුඤ්ඤොසි**. කල්ප ශතසහස්‍රයක් ප්‍රාර්ථනා සහිතව සිටි බව දක්වයි. කරන ලද පින් ඇත්තේ වෙමියි මෙපමණකින් විශ්වාසය නොතබන්න. ප්‍රමාදයට පත් නොවන්න අනතුරුව ප්‍රධන් වීර්යයෙහි යෙදෙන්න. එසේ යෙදුනේ වහා රහත්බවට පත්වන්නෙහිය. ධර්මසංගීති කාලයෙහි රහත් බවට පත්වන්නෙහිය. මා බඳු කෙනෙකුට කරන ලද ඇප උපකාර නිෂ්ඵල නොවන්නේ යැයි දක්වයි.
මෙසේ ද කියා මහපොළව පතුරුවන්නාක් මෙන් අහස පතුරුවන්නාක් මෙන් සක්වලගිර උදුරන්නාක් මෙන් මහමෙර ඔසවන්නාක් මෙන් මහා දඹගස කඳෙන් ගෙන සොලවන්නාක් මෙන් ආයුෂ්මත් ආනන්ද තෙරුන්ගේ ගුණකථාව අරඹමින් ඉක්බිති භාග්‍යවතුන් වහන්සේ භික්‍ෂූන් ඇමතූ සේක. එහි දී මහණෙනි! යම් ඒ කෙනේක මෙබඳු යැයි කුමක් නිසා නොවදාළේද? අන් බුදුවරයකුට නැති නිසාය. මෙයින්ම මෙය දතයුතුයි. යම්සේ සක්වළ අතරෙහිද අන් බුදුවරයන් වහන්සේ නමක් නැතය. **පණ්ඩිතො** ව්‍යක්ත. **මෙධාවී** ස්කන්ධ - ධාතු - ආයතන පිළිබඳ විශාරද වූ
**භික්ඛු පරිසා ආනන්‍දං දස්සනාය** යම්කෙනෙක් භාග්‍යවතුන් වහන්සේ දකිනු කැමැත්තාහුද තෙරුන් වෙත පැමිණෙත්. ආයුෂ්මත් ආනන්ද තෙරුන්වහන්සේ හාත්පසින්ම ප්‍රසන්නය. ලස්සනය. බහුශ්‍රැතය. සංඝ සොභනය කියා තෙරුන්ගේ ගුණ අසා පැමිණෙත්. ඔවුන් ගැන, භික්‍ෂු පිරිස ආනන්ද තෙරුන් දැකීම සඳහා පැමිණියාහ යැයි කීය. සැමතන්හි මේ ක්‍රමයයි. **අත්තමනා** දැකීමෙන් නොව ඇසීමෙන් **සමෙති** සිය සිතින් සතුටට පත්ව. **ධම්මං** යනු කෙසේද ඇවැත්නි! ඉවසාගත හැකිද? යැපෙන්නට හැකිද? කිම යෝනිසෝ මනසිකාරයෙන් වැඩ කරන්නහුද? ආචාර්ය උපාධ්‍යායන් කෙරෙහි වත් පුරන්නේ ද මෙබඳු වූ පිළිසඳර කථාවක්. එහි භික්‍ෂුණීන් කෙරෙහි කිම? සහෝදරියනි, අෂ්ටගරු ධර්ම සමාදන්ව පවතින්න. මෙයද වෙන් කිරීමකි. උපාසකයන් කෙරෙහි, උපාසකවරුනි, යහපත් පැමිණීමකි. (ඔබගේ පැමිණීම හොඳයි.) ඔබගේ කිසියම් අවයවයක් හෝ හිස හෝ රිදෙන්නේ ද, ඔබගේ දූදුරුවෝ සුවසේද? මෙසේ පිළිසඳර කථා නොකරයි. මෙසේ කළයුතුයි. කෙසේද? උපාසකවරුනි, තුන් සරණ පන්සිල් රකින්න. මාසයකට අටවරක් පෙහෙවස් රකින්න. මව්පියන්ට උපස්ථාන වතාවත් කරන්න. ධාර්මික වූ ශ්‍රමණ බ්‍රාහ්මණයන් පෝෂණය කරන්න. උපාසිකාවන් කෙරෙහිද මෙසේය.
දැන් ආනන්ද තෙරුන්ව සක්විති රජකු හා සමාන කරමින් ‘මහණෙනි, මේ සතර දෙනෙක්’ ආදිය පැවසූහ. එහි **ඛත්තියා** නම් අභිෂේක කරන ලද හෝ නැති ක්‍ෂත්‍රියයෝය. ඔව්හු සක්විති රජවරු නම් වෙති. රූමත්ය. දැකුම්කලුය. ප්‍රසාදජනකය. අහසින් යන්නාහු රාජ්‍යය අනුශාසනා කරත්. ධාර්මිකය. දැහැමි රජෙකි යනුවෙන් ඔහුගේ ගුණකථාව අසා ඇසීමෙන්ද, දැකීමෙන්ද යුක්තවූවාහු සතුටුසිත් ඇත්තෝ වෙත්. **සාසති** යනු කෙසේනම් පියවරු රාජධර්මය පුරත්ද? පරපුර රකිත්ද කියා පිළිසඳර කථාකරයි. බ්‍රාහ්මණයන් කෙරෙහි වනාහි කෙසේද ඇදුරුතුමනි, මන්ත්‍ර කියන්නහුද? කිම ශිෂ්‍යයෝ මන්ත්‍ර උගනිත්ද? දක්‍ෂිණාව හෝ වස්ත්‍ර හෝ වර්ණවත් වස්ත්‍ර හෝ ලබන්නහුද? මෙසේ පිළිසඳර කථා කරයි. ගෘහපතීන් කෙරෙහි කිම පියවරුනි, නුඹලාට රජගෙදරින් හෝ දඬුවමින් හෝ බලයෙන් හෝ යම්කිසි පීඩාවක් ඇත්ද? මනාව වර්ෂාව ලැබේද? මෙසේ පිළිසඳර කථාකරයි. ස්වාමීනි! ශ්‍රමණයන් කෙරෙහි කෙසේද? කිම පැවිදි පිරිකර සුලභව ලැබේද? ශ්‍රමණ ධර්මයන්හි ප්‍රමාද නොවන්න. මෙසේ පිළිසඳර කථා කරයි.
**කුඩ්ඩනගරකෙ** නගර ප්‍රතිරූපක වූ බාධා සහිත කුඩා නගරවල. උජ්ජංගල නගරකෙ විෂම නගරයෙහි. **සාඛා නගරකෙ** යම්සේ ගස්වල අතු කුඩා වේද එපරිද්දෙන් අනික් විශාල නගරවල ශාඛා බඳු කුඩා නගර. **ඛත්තිය මහාසාළා** ක්‍ෂත්‍රිය මහාසාර බවට පත්වූ මහා ක්‍ෂත්‍රියයෝ. හැමතන්හි මේ ක්‍රමයයි.
ඔවුනතර ක්‍ෂත්‍රිය මහාසාළයෝ නම්, යමෙකුට කෝටි සියයක් කෝටි දහසක් ධනය වළලා තබන ලද දවසේ වියදම සඳහා එක් කහවනු කරත්තයක්වත් ලබයි. සවසට කරත්ත දෙකක් ඇතුළට එයි. බ්‍රාහ්මණ මහාසාළයෝ නම් යමකුගේ අසූකෝටියක් ධනය තැන්පත් කර තිබේද? දවසේ වියදමට එක් කහවනු කළයක් වියදම් වෙයි. සවසට එක් ගැලක් ඇතුලට එයි. ගෘහපති මහාසාළයෝ නම්, යමකුගේ හතළිස් කෝටියක් ධනය නිදන් කර තිබේද, දවසේ වියදමට කහවනු ද්‍රෝණ එකොළසක් වියදම් වෙයි. සවසට කුම්භයක ප්‍රමාණය ඇතුලට ලැබෙයි.
**මාහෙවං ආනන්‍ද අවච** ආනන්ද, මෙසේ නොකියන්න. මෙය නොදියුණු නගරයක්යැයි නොකිවයුතුයි. මම මේ නගරයේ සම්පත් ගැන කියන්නට නොයෙක්වර සිටියෙමි. හුන්නෙමි. මහත් උත්සාහයෙන්, මහත් පරාක්‍රමයෙන් මෙහි පැමිණියේ යැයි කියා **භූතපුබ්බං** ආදිය කීය. **සුභික්ඛා** කෑම්බීම් ආදියෙන් සම්පූර්ණ. **හත්‍ථිසද්දෙන** එක් ඇතෙක් ශබ්ද කරන කල්හි අසූදහසක් හස්තීහු නාද කරත්. මෙසේ හස්ති ශබ්දයෙන් තොර නොවූයේ වෙයි. අශ්ව ශබ්දයෙන් ද මෙසේය. මෙහි වනාහි පින්වත් සත්ත්වයෝ සෛන්ධවයන් සතරදෙනා බැගින් යොදන ලද රථවලින් ඔවුනොවුන් ලුහුබඳිමින් හැසිරෙත්. මෙසේ රථ හඬින් ගැවසුනේ වෙයි. නිරන්තරයෙන් යොදන ලද බෙර ආදි තූර්යයන්ගෙන් නිරතුරු යුක්ත වූයේ වෙයි. එහි **සම්මසද්දො** කයිතාලම් ශබ්දය - **තාලසද්දො** අත් තාල, චතුරශ්‍ර, අම්මණ ආදියේ තාල ශබ්ද කුළුබෙර ශබ්දයද කියත්.
**අසනාථ පිවථ ඛාදථ** රසවිඳින්න. පානය කරන්න. අනුභව කරන්න. මේ වනාහි මෙහි කෙටි අර්ථයි. පින්වතුනි, අනුභව කරන්න යන මේ දසවැනි ශබ්දයෙන් නිරන්තර යුක්තවූයේ වෙයි. නොසිඳි ශබ්ද ඇත්තේය. යම්සේ වනාහි වෙනත් නගරවල කසල ඉවත්කරව්. උදැල්ල ගන්න. පැස ගන්න. වෙන පළාතකට යන්නෙමු. හාල්මිටක් ගන්න. බත්මුලක් ගන්න. පළිහ, ආයුධ සූදානම් කරන්න යන මෙබඳු ශබ්ද ඇසේ. මෙහි එබන්දක් නැතැයි දක්වයි.
‘දසවෙනි ශබ්දයෙන්’ යැයි කියා කුසාවතිය, ආනන්ද රාජධානිය ප්‍රාකාර සතකින් වටකරන ලද්දේ වෙයි කියා සියළු මහා සුදර්ශන සූත්‍රය නිමවා ‘ආනන්ද, ඔබ යන්න’ ආදිය වදාළහ. එහි **අභික්කමථ** ඉදිරිපිටදී සමාවන්න. එන්න යන අර්ථයි. කිම! ඒ අය භාග්‍යවතුන් වහන්සේ වැඩිබව නොදන්නහුද දනිත්මය. බුදුවරයන් වහන්සේලා වැඩිතැන වනාහි මහත් කලබලයක් ඇතිවෙයි. කිසියම් කටයුත්තක් නිසා සිටිය බැවින් නොපැමිණියේය. ඔව්හු පැමිණ භික්‍ෂු සංඝයාට සිටින්නට, හොවින්නට සුදුසු තැන් සූදානම් කර දෙන්නේ යැයි ඔවුන් සමීපයෙහි අවේලාවේ නමුත් භාග්‍යවතුන් වහන්සේ පිටත්කර හැරියේය.
**අම්හාකං චනො** මෙහි ‘නො’ කාරය නිපාත මාත්‍රයකි. **අසාවිනො **හටගත් දුක්. **දුම්මනා** නොසතුටු සිත් ඇති **චෙතොදුක්ඛ සමප්පිතා** දොම්නසින් යුක්ත වූවාහු. **කුලපරිවත්තසො කුලපරිවත්තසො ඨපෙත්‍වා** එකිනෙක කුල පෙරළිය. කුල හැකිලීම, වීථි වශයෙන් ද වෙන වෙනම තබා.
**සුභද්දො නාම පරිබ්බාජකො** උසස් බ්‍රාහ්මණ මහාසාල කුලයෙන් පැවිදි වූ ඡන්න පරිබ්‍රාජකයා. **කංඛාධම්මො** විමතිය, සැකය, කුමක් නිසා මොහුට අද මෙසේ සිතීද? එබඳු වූ වාසනාවක් නිසාය. පෙර වනාහි පින් කරන කල්හි සහෝදරයෝ දෙදෙනෙක් වූහ. ඔව්හු එකතුව ගොවිතැන් කළහ. එහි වැඩිමල් සොයුරාට, එක් ශස්‍ය වාරයකදී නව වාරයක් අගහස් දානයක් දිය යුතුයයි සිතින. හෙතෙම වපුරන කාලයේ බීජ දී ගොයම් පීදෙන කාලයේ බාල සොයුරා සමග කථා කළේය. ගොයම් බන්ඩි කාලයේ බඩ කපා දෙන්නෙමි යි තරුණ අස්වැන්න නසන්නෙහිදැයි ඇසීය. දෙටු සොහොයුරා බාලයාගේ අකමැති බව දැනගෙන කුඹුර දෙකට බෙදා තමන්ගේ කොටසින් ගොයම් ගොබ පලා කිරිගෙන ගිතෙල් හා පැණි යොදා දන් දුන්නේය. වී පැසෙන කල්හි හබලපෙති සාදා දුන්නේය. ගොයම් කපන කාලයේ එයින් අග්‍ර කොටස ද වෙණු කරන කල්හි එහි අග්‍ර භාගය ද මිටි බඳින කල්හි එහි අග්‍ර භාගයද ගොයම් පාගනවිට එහි අග්‍රභාගය ද ගබඩා කරනවිට ද යන එක් ශස්‍ය වාරයක නව වාරයක් අග්‍ර දානය දුන්නේය. බාල සොයුරා වනාහි උදුරා දුන්නේය.
ඔවුනතුරෙන් දෙටු සොහොයුරා අඤ්ඤාකොණ්ඩඤ්ඤ විය. භාග්‍යවතුන් වහන්සේ, මම කාටනම් පළමුවෙන් ධර්ම දේශනා කරන්නෙම්දැයි බලන්නේ, අඤ්ඤා කොණ්ඩඤ්ඤ එක් ශස්‍ය වාරයකදී නව වාරයක් අග්‍ර දානය දුන්නේය. මේ අග්‍ර ධර්මය ඔහුට දේශනා කරන්නෙමියි සියල්ලන්ට පළමු ධර්මදේශනා කළේය. හෙතෙම අටලොස් කෙලක් බ්‍රහ්මයන් සමග සෝවාන් ඵලයෙහි පිිහිටියේය. බාල සොහොයුරා වනාහි නතරවී පසුව දන් දුන් නිසා ශාස්තෲන් වහන්සේ පිරිනිවන්පෑ කල්හි මෙසේ සිතා ශාස්තෲන් වහන්සේව දකිනු කැමැත්තේ විය.
**මා භගවන්තං විහෙඨෙසි** තෙරුන්වහන්සේ වනාහි මේ අන්‍ය තීර්ථකයෝ වනාහි තමන් පිළිගන්නා දේම පිළිගනිත්. එය විසඳීම පිණිස භාග්‍යවතුන් වහන්සේ බොහෝවේලා කථා කළයුතු බැවින් කය හා වචනයෙන් වෙහෙසක් ඇතිවෙයි. ස්වභාවයෙන්ම භාග්‍යවතුන් වහන්සේ වෙහෙසට පත්වන්නේ යයි සිතමින් මෙසේ කීය. පරිබ්‍රාජකයා මේ භික්‍ෂුව මට අවස්ථාවක් නොදෙයි. ඕනෑකම ඇත්තහු විසින් එකඟ කරගෙන කරගත යුතුයැයි තෙරුන්වහන්සේව එකඟ කරගන්නට දෙවන වරටත් තුන්වන වරටත් මෙසේ කීය.
**අස්සොසිඛො** තිරය ළඟ සිට කියන්නහුට ප්‍රකෘති කණින්ම ඇහුම්කන් දුන්නේය. අසා සුභද්ද සඳහාම මහත් උත්සාහයෙන් පැමිණි බැවින් ‘අලං ආනන්‍ද’ ආනන්‍ද අවශ්‍ය නැත. ආදිය පැවසීය. එහි **අලං** යනු ප්‍රතික්‍ෂේප කිරීම් අර්ථයේ නිපාතයකි. **අඤ්ඤාපෙඛො වා** දැනගනු කැමැත්තේ වී. **අබ්භඤ්ඤංසු** යම්සේ ඔවුන්ගේ ප්‍රතිඥාව වේද එසේම දැනගත්හ. මෙය කියන ලදි. ඉදින් ඔවුන්ගේ ඒ ප්‍රතිඥාව නෛර්යාණික නොවේනම් සියල්ලෝම ප්‍රතික්‍ෂේප කරත්. එසේ නොවේනම් ප්‍රතික්‍ෂේප නොකරත්. ඒ නිසා ඔවුන්ගේ ප්‍රතිඥාව නෛර්යාණිකද නැද්ද යනුවෙන් තීරණය කිරීම මේ ප්‍රශ්නයේ අර්ථයයි. ඉක්බිති භාග්‍යවතුන් වහන්සේ ඔවුන්ගේ නෛර්යාණික නොවන බව කීමෙන් අර්ථයෙන් හා අවකාසයෙන් තොර බව නිසා ‘අලං’ අනවශ්‍යයි කියා ප්‍රතික්‍ෂේප කොට ධර්මයම දේශනා කළේය. ප්‍රථම යාමයේදී මල්ල රජදරුවන්ට ධර්මදේශනා කර මධ්‍යම යාමයෙහි සුභද්දට අවසාන යාමයේ භික්‍ෂු සංඝයාට අවවාද දී ඉතා අලුයම පිරිනිවන් පාන්නෙමියි කියා භාග්‍යවතුන් වහන්සේ වැඩියේය.
**සමණොපි තත්‍ථ න උපලබ්භති** පළමුව සෝවාන් වූ ශ්‍රමණයෙක්ද එහි නැත. දෙවෙනි සකෘදාගාමී ශ්‍රමණයෙක්ද තුන්වන අනාගාමී ශ්‍රමණයෙක්ද සතරවනුව රහත් ශ්‍රමණයකුද එහි නැත යන අර්ථයි. **ඉමස්මිං ඛො** පළමු දේශනාවෙන් අනියම් ලෙස කියා දැන් තමන්ගේ ශාසනය නියම කරන්නේ මෙසේ කීය. **සුඤ්ඤා පරප්පවාදා සමණෙහි** යනු සිව්මග සඳහා අරඹන ලද විදර්ශකයන් සතරදෙනා විසින් මාර්ගස්ථ සතරදෙනාගෙන්, ඵලස්ථ සතරදෙනාගෙන් යන ශ්‍රමණයන් දොළොස්දෙනාගෙන් ශූන්‍ය වූ අන්‍යවාදයන්ගෙන් හිස් වූ.
**ඉමෙ ච සුභද්දා** මේ භික්‍ෂූන් දොළොස් දෙන. **සම්මා විහරෙය්‍යුං** මෙහිදී සෝතාපන්න පුද්ගලයා තමා විසින් අවබෝධ කරගත් තැන අන් කෙනෙකුට කියා ඔහුව සෝවාන් කරන්නේ මනාව වාසය කරයි නම් වේ. සකෘදාගාමී ආදීන් කෙරෙහිද මේ ක්‍රමයයි. සෝවාන් මාර්ගයේ පිිහිටි තැනැත්තා අන් අයවද සෝවාන්මගෙහි පිහිටියවුන් කරන්නේ මනාව වාසය කරයි නම් වේ. සෙසු මාර්ගස්ථයන් කෙරෙහිද මේ ක්‍රමයමයි. සෝවාන් මාර්ගය සඳහා ඇරඹූ විදර්ශකයා තමාගේ ප්‍රගුණ කළ කර්මස්ථානය කියා අන් අයද සෝවාන් මාර්ගය සඳහා ආරම්භක විදර්ශකයකු කරන්නේ මනාව වාසය කරයි නම් වේ. සෙසු මාර්ග සඳහා ආරම්භ කළ විදර්ශකයන් කෙරෙහිද මේ ක්‍රමයමය. සම්මා විහරෙය්‍යුං (මනාව වාසය කරන්නේය) යන්න මේ සඳහා කියන ලදි. **අසුඤ්ඤො ලොකො අරහන්තෙහි අස්සා** යනු ලෝකය රහතන්ගෙන් හිස් නොවූයේ වන්නේය.
**එකූනතිංසො වයසා** වයසින් එකුන්තිස්ව. **යං පබ්බජිතං** මෙහි **යං** යනු නිපාත මාත්‍රයකි. **කිං කුසලානුඑසී** කුසලය කුමක්දැයි සොයන්නේ, එහි **කිං කුසලං** යනුවෙන් සර්වඥතා ඥානය අදහස් කෙරේ. එය සොයන්නේ යන අර්ථයි. **යතොහං** යම්තැනක පටන් මම පැවිදි වූයෙම්ද මේ අතරතුර පිරුණු පනස්වස් යැයි දක්වයි. **ඤායස්ස ධම්මා** ආර්යමාර්ග ධර්මයාගේ **පදෙසවත්තී** කොටසක විදර්ශනා මාත්‍රාවක්වත් පවත්වන්නේ **ඉතො බහිද්ධා** මාගේ ශාසනයෙන් පිටත. **සමණොපි නත්‍ථි** කොටසක පිහිටි විදර්ශනා ඇත්තෙක්ද නැත. ප්‍රථම ශ්‍රමණයා වූ සෝවාන් පුද්ගලයාද නැතැයි කියන ලදි.
**යෙ එත්‍ථ** යනු යමෙහි මෙහි ඔබගේ ශාසනයේ ශාස්තෲන් වහන්සේ ඉදිරියේ අතවැසියකු ලෙස අභිෂේක කරන ලද්දේ නම් ඔවුන්ට මහා ලාභයකි. ඔවුන් විසින් මනාව ලබන ලදි. වෙනත් ආගම්හි වනාහි යම් අතවැසියකුට, ආචාර්යයෙනි, මොහුව පැවිදි කරන්න. මොහුට අවවාද කරන්න. මොහුට අනුශාසනා කරන්න යැයි කියයි ද හෙතෙම තමාගේ සමතන්හි තැබුවා වන්නේය. ඒ නිසා ඔහුට මොහුව පැවිදි කරන්න. මොහුට අවවාද කරන්න. මොහුට අනුශාසනා කරන්න යැයි කියයි. මේ ලාභයෝ වෙත්. තෙරුන් ද සුභද්ද එම බාහිර සමයට ගෙන මෙසේ කියන ලදි.
**අලත්‍ථ ඛො** කෙසේ ලැබුවේද? තෙරුන් වහන්සේ වනාහි ඔහුව එකත්පසෙකට ගෙන පැන් කළයකින් හිස තෙමා තචපඤ්චක කර්මස්ථානය (කෙසා - ලොමා - නඛා - දන්තා - තචො) කියා කෙස්රවුල් කපා කසාවත් පොරවා සරණ පිහිටුවා භාග්‍යවතුන් වහන්සේගේ සමීපයට රැගෙන ගියේය. භාග්‍යවතුන් වහන්සේ උපසම්පදා කර කමටහන් දුන් සේක. හෙතෙම එය ගෙන උයනෙහි එකත්පසෙක එක් සක්මනකට වී උත්සාහ කරන්නේ, වෑයම් කරන්නේ පටිසම්භිදා සහිත රහත්බවට පැමිණ බුදුන් වැඳ හුන්නේය. ඒ ගැන අචිරූපසම්පන්නො ඛො පන (උපසම්පදා වී නොබෝකල් ඇත්තේ) යැයි කියන ලදි.
‘ඔහු ද භාග්‍යවතුන් වහන්සේගේ සාක්‍ෂ්‍ය වශයෙන් අවසන් ශ්‍රාවකයා විය’ යනුවෙන් සංගීතිකාරකයන් විසින් කියන ලදි. එහිදී හෙතෙම භාග්‍යවතුන් වහන්සේ ජීවමානව සිටියදී පැවිදිව පසුව උපසම්පදා ලැබ කමටහන් ගෙන රහත්බවට පත්වෙයි. ජීවමාන කාලයෙහි කමටහන් ගෙන පසුව රහත්බවටම පත්වෙයි. ඔහු වනාහි අවසාන ශ්‍රාවකයාය. මොහු වනාහි භාග්‍යවතුන් වහන්සේ ජීවමානව සිටියදීම පැවිදිවිය. උපසම්පදා විය. කමටහන්ද ගෙන රහත්බවට පත්විය.
දැන් භික්‍ෂු සංඝයාට අවවාද දීම ආරම්භ කළේය. එය දක්වන්නට ‘අථඛො භගවා’ ආදිය කියන ලදි. **දෙසිතො පඤ්ඤත්තො** ධර්මයද දේශනා කරන ලදි. පනවන ලදි. විනයද දේශනා කරන ලදි. පනවන ලදි. ‘පනවන ලදි’ යනු ස්ථාපිත කරන ලදි. පිහිටුවන ලදි යන අර්ථයි. **සො වො මමච්චයෙන**. ඒ ධර්මවිනය නුඹලාට මගෙන් පසුව ශාස්තෲන් වහන්සේය. පිහිටුවන්නා වූ මා විසින් නුඹලාට මෙය සැහැල්ලුය. මෙය ගරුකය. මෙය පිළියම් කළ හැකිය. මෙය පිළියම් කළ නොහැකිය. මෙය ලෝකයටම පොදු වරදකි. මෙය පනවන ලද වරදකි. මේ ආපත්තිය පුද්ගලයකුගේ සමීපයේ හටගනී. මේ ආපත්තිය කණ්ඩායමක් හමුවේ පැන නගී. මෙය සංඝයා සමීපයේ නැග එයි. සත්ආකාර ආපත්ති කාණ්ඩ වශයෙන් බැසගන්නා ලද වස්තුවෙහි ඛන්‍ධක, පරිවාර සහිත උභය විභංගයත් මා විසින් විනයැයි දේශනා කරන ලදි. ඒ සියලුම විනය පිටකය මා පිරිනිවන්පෑ කල්හි නුඹලාට ශාස්තෲන් වහන්සේ නමකගේ කාර්යය ඉටුකරන්නේය.
ජීවමානව සිටියදීම මා විසින් මේ සතර සතිපට්ඨාන සතර සම්‍යග්ප්‍රධාන සතර සෘද්ධිපාද පංච ඉන්‍ද්‍රිය පංචබල සප්ත බොජ්ඣංග, ආර්ය අෂ්ටාංගික මාර්ගය යන මේවා ඒ ඒ ආකාරයෙන් බෙදා වෙන්කර සූත්‍රාන්ත පිටකය දේශනා කරන ලදි. ඒ මුළු සූත්‍රාන්ත පිටකයම මා පිරිනිවන්පෑ කල්හි නුඹලාට ශාස්තෲන් වහන්සේගේ කාර්යය ඉටු කරන්නේය. ජීවමානව සිටියදීම මා විසින් පංචස්කන්ධය දොළොස් ආයතන අටළොස් ධාතු චතුරාර්ය සත්‍යයන් ඉන්‍ද්‍රියන් විසිදෙක හේතු නවය සතර ආකාර ආහාර ස්පර්ශ සත වේදනා සත සඤ්ඤා සත චේතනා සත සිත් සත එහිද මෙපමණ ධර්මයෝ කාමාවචරය. මෙතෙක් රූපාවචරය. මෙතෙක් අරූපාවචරය. මෙතෙක් අඩංගුය. මෙතෙක් අඩංගු නැත. මෙතෙක් ඒවා ලෞකිකය. මෙතෙක් ඒවා ලෝකෝත්තරය. මේ ධර්මයන් බෙදා සිව්විසි සමන්තපධානයත්, අනන්ත වූ ක්‍රමයන්ගෙන් යුත් මහා සතිපට්ඨානයත් අඩංගු අභිධර්ම පිටකය දේශනා කරන ලදි. ඒ මුළු අභිධර්ම පිටකයට මා පිරිනිවන් පෑ කල්හි නුඹලාට ශාස්තෲන් වහන්සේ නමකගේ කාර්යය ඉටුකරන්නේය.
මෙසේ බුදුවීමේ පටන් පිරිනිවන්පෑම දක්වා හතළිස් පස්වසක් මේ සියල්ල මා විසින් කියන ලදි. ප්‍රකාශ කරන ලදි. තුන්පිටකයත් නිකාය පසත් අංග නවයත් අසූසාර දහසක් ධර්මස්කන්ධය මෙසේ විශාල වූ ප්‍රභේද ඇත්තේය. මෙසේ මේ අසූසාර දහසක් ධර්මස්කන්ධයෝ පවතිත්. මම හුදෙකලාව පිරිනිවන් පාන්නෙමි. මම ද වනාහි දැන් තනිව අවවාද කරමි. අනුශාසනා කරමි. මා පිරිනිවන්පෑ කල්හි මේ අසූසාර දහසක් ධර්මයෝ නුඹලාට අවවාද කරන්නෝය. අනුශාසනා කරන්නාහ. මෙසේ භාග්‍යවතුන් වහන්සේ බොහෝ කාරණා දක්වමින් ‘මගෙන් පසුව එය ඔබලාට ශාස්තෲ වන්නේය යනුවෙන් අවවාද දී නැවත අනාගතයේදී වැළැක්විය යුතු දේ දක්වමින් යථා ඛො පන (යම්සේ වනාහි) ආදියවදාළහ.
එහි **සමුදාචරන්ති** යනු කියත්. ව්‍යවහාර කරත්. **නාමෙන වා ගොත්තෙන වා** නවකයෙක් යැයි නොකියා තිස්සය, නාගය යනාදී ලෙස නමින් හෝ කාශ්‍යප, ගෞතම ආදී ගෝත්‍ර නාමයෙන් හෝ ඇවැත්නි තිස්ස, ඇවැත්නි කස්සප යන ලෙස ආවුසොවාදයෙන් (ඇවැත්නි, කියා ආමන්ත්‍රණය කිරීමෙන්) හෝ කිවයුතුය**. භන්තෙ ති වා ආයස්මා වා** ස්වාමීනි! තිස්ස, ආයුෂ්මත් තිස්ස යන ලෙස කථාකළ යුතුයි. **සමූහන්තු** බලාපොරොත්තු වන්නේ උදුරා දමන්න. ඉදින් කැමැතිනම් උදුරා දමන්න යන අර්ථයි. කුමක් නිසා උදුරා දමන්න යැයි ඒකාන්ත වශයෙන් නොකියා විකල්ප වචනයෙන් තැබීද, මහාකාශ්‍යපයන් වහන්සේගේ හෝ බලය දුටු බැවිනි. උදුරා දමන්න යැයි භාග්‍යවතුන් වහන්සේ ප්‍රකාශකළත් සංගීති කාලයේදී කාශ්‍යප රහතන් වහන්සේ උදුරා නොදමන්නේය. ඒ නිසා විකල්පයෙන් තැබීය.
එහිදී ඇතැම් තෙරවරු මෙසේ කීහ. පාරාජිකා සතර හැර ඉතිරි ඛුද්දානු ඛුද්දක ආදී වශයෙන් පංචසතික සංගීතියේදී (පළමු සංගායනාව) ඛුද්දානුඛුද්දක කථාව ආවේය. මෙහි විනිශ්චය වනාහි සමන්තපාසාදිකා විනය අටුවාවේදී කියන ලදි. තව කෙනෙක් වනාහි මෙසේ කීහ. ස්වාමීනි! නාගසේන! කොපමණක් ඛුද්දකද කවරක් අනුඛුද්දක දැයි මිළිඳු රජු විසින් ඇසූකල්හි මහරජ! දුකකට ආපත්ති ඛුද්දකය, දුබ්භාසිත අනුඛුද්දකය යැයි කියන ලද බැවින් නාගසේන තෙරහු ඛුද්දානුඛුද්දක හඳුන්වා දෙයි. මහාකාශ්‍යප තෙරුන්වහන්සේ එය නොදන්නේ -
ඇවැත්නි! අසනු ලැබේවා. අපට ශික්‍ෂාපද තිබේ. ගිහියන්ට අයත් ඒවා ගිහියෝ දනිත්. මෙය ශ්‍රමණ වූ, ශාක්‍යපුත්‍ර වූ අපට කැපය. මෙය අපට අකැපය. ඉදින් අපි ඛුද්දානුඛුද්දක ශික්‍ෂාපද අතහැර දමන්නෙමු නම් මෙසේ කියන්නෝ ඇතිවන්නාහ. ශ්‍රමණ ගෞතමයන් වහන්සේ විසින් දිගුකල් පැවැත්ම සඳහා තම ශ්‍රාවකයන්ට ශික්‍ෂාපද පනවන ලදි. ශාස්තෲන් වහන්සේ ජීවත්ව සිටියදී ඔව්හු ඒ ශික්‍ෂාපද රැක්කාහ. මොවුන්ගේ ශාස්තෲන් වහන්සේ පිරිනිවන් පෑ කල්හි නොරකිත් කියාය. සංඝයාට සුදුසු කාලයයි. සංඝයා ශාස්තෲන් වහන්සේ විසින් නොපනවන ලද දෙයක් නොපනවන්නේය. පනවන ලද දෙයක් සිඳ නොදමන්නේය. පනවන ලද ශික්‍ෂාපදයන්හි සමාදන්ව පැවතිය යුතුය. මෙය නියමයයි -
කර්මවාක්‍යය අස්වයි. එය මෙසේ නොගත යුතුයි. නාගසේන තෙරුන් වහන්සේ වනාහි විරුද්ධවාදීන්ට මෙබඳු ඉඩක් නොවන්නට මෙසේ පැවසීය. මහාකාශ්‍යප තෙරුන් වහන්සේ ඛුද්දානුඛුද්දක ආපත්තීන් උදුරා නොදැමිය යුතුයයි කර්මවාක්‍යය ප්‍රකාශ කළේය.
බ්‍රහ්මදණ්ඩ කථාවද සංගායනාවේදී ආ බැවින් සමන්ත පාසාදිකාවේදී එය විභාග කරන ලදි.
**කංඛා** යනු සැකය. **විමති** යනු විභාග කරන්නට අසමත් බව. බුදුවූයේද? බුදු නොවේද? ධර්මයද ධර්මය නොවේද, සංඝයාද සංඝයා නොවේද? මාර්ගයද මාර්ගය නොවේද, ප්‍රතිපදාවද, ප්‍රතිපදාව නොවේද? මෙසේ යමෙක් හට සැකයක් උපදීද එය තොපට කියමි. මහණෙනි! විචාරන්න යනු මෙහි කෙටි අර්ථයයි. **සත්‍ථුගාරවෙනාපි න පුච්ඡෙය්‍යාථ **යනු අපි ශාස්තෲන් වහන්සේ සමීපයේ පැවිදි වූයෙමු. අපගේ සිව්පසයද ශාස්තෲන් වහන්සේ සන්තකය. ඒ අපි මෙතෙක් කල් සැක නොකොට අද අවසන් වේලාවේ සැක කරන්නට සුදුසු නැත. ඉදින් ශාස්තෲන් වහන්සේට ඇති ගෞරවය නිසා නොවිචාරන්න. **සහායකොපි භික්ඛවෙ සහායකස්ස ආරොචෙතු** නුඹලාගේ යමෙක් යම් භික්‍ෂුවකට හිතවත්ද මිත්‍රද හෙතෙම ඔහුට සැල කෙරේවා. මම එක් භික්‍ෂුවකට කියන්නෙමි. ඔහුගේ කථාව අසා සියල්ලෝම සැක නැත්තෝ වෙත්වායි දක්වයි.
**එවං පසන්නො** මම මෙසේ විශ්වාස කරමි යන අර්ථයි. **ඤාණමෙවා **නිසැක බව ප්‍රත්‍යක්‍ෂ කරන ඤාණයම මෙහි තථාගතයන් වහන්සේට ශ්‍රද්ධා මාත්‍රයක් නොවේ යන අර්ථයි. **ඉමෙසං හි ආනන්‍ද** මේ තිරය ඇතුළත සිටින්නා වූ පන්සියයක් භික්‍ෂූන්ට **යො පච්ඡිමකො** යමෙක් ගුණ වශයෙන් පසුපසට අයත් ආනන්ද තෙරුන් ගැන කියන ලදි.
**අප්පමාදෙන සම්පාදෙථ** සිහිය තොර නොකිරීමෙන් සියළු කටයුතුවල යෙදෙන්න යැයි භාග්‍යවතුන් වහන්සේ පිරිනිවන් මංචකයේ වැඩසිටියේ හතළිස්පස් වර්ෂයක් දෙන ලද සියළු අවවාද එකම අප්‍රමාද පදයක බහා ප්‍රදානය කළසේක. ‘අයං තථාගතස්ස පච්ඡිමා වාචා’ (මේ තථාගතයන් වහන්සේගේ අවසන් වචනයයි.) මේ වනාහි සංගීති කාරකයන්ගේ වචනයකි.
ඊට පසුව පරිනිර්වාණයට අවශ්‍ය කටයුතු කොට භාග්‍යවතුන් වහන්සේ පිරිනිවන් පෑ සේක. ඒ බව දැක්වීමට ‘ඉක්බිති භාග්‍යවතුන් වහන්සේ ප්‍රථම ධ්‍යානයට ආදිය කියන ලදි. එහි **පරිනිබ්බුතො භන්තෙ** යනු නිරෝධ සමාපත්තියට සමවැදුනු භාග්‍යවතුන් වහන්සේගේ ආශ්වාස, ප්‍රශ්වාස නතරවීම ගැන මෙසේ විචාළේය. **න ආවුසො** යි කීය. (නැත ඇවැත්නි) තෙරුන්වහන්සේ කෙසේ දන්නේද? තෙරුන්වහන්සේ වනාහි ශාස්තෲන් වහන්සේ සමගම ඒ ඒ සමාපත්තීන්ට සමවදිමින් නෙවසඤ්ඤානාසඤ්ඤායතනයෙන් නැගිටීම දක්වා ගොස් දැන් වනාහි භාග්‍යවතුන් වහන්සේ නිරෝධ සමාපත්තියට සමවැදුනේ, එම නිරෝධය තුළ අපවත්වීමක් සිදු නොවන්නේ යයි දනියි.
**අථ ඛො භගවා සඤ්ඤා වෙදයිත නිරොධ සමාපත්තියා වුට්ඨහිත්‍වා නෙවසඤ්ඤා නාසඤ්ඤායතනං සමාපජ්ජි -පෙ- තතියජ්ඣානා වුට්ඨහිත්‍වා චතුත්‍ථජ්ඣානං සමාපජ්ජි** (ඉක්බිති භාග්‍යවතුන් වහන්සේ සඤ්ඤාවේදයිත නිරෝධ සමාපත්තියෙන් නැගිට නේවසඤ්ඤා නාසඤ්ඤායතනයට සමවැදුනේය. -පෙ- තතියජ්ඣානයෙන් නැගිට චතුර්ථ ධ්‍යානයට සමවැදුනේය.) මෙහිදී භාග්‍යවතුන් වහන්සේ විසිහතර තැනක ප්‍රථමධ්‍යානයට සමවැදුනේය. දහතුන් තැනක දුතිය ධ්‍යානයටත්, එසේම තතිය ධ්‍යානයටත් එසේම පසළොස් තැනක චතුර්ථධ්‍යානයටත් සමවැදුනේය. කෙසේද? දස අසුභයන්හි, ද්වත්තිංසාකාරයේ, අෂ්ට කසිණවල මෙත්තා, කරුණා, මුදිතාවල ආනාපානයෙහි, පිරිසිඳ අවකාසයෙහි යන මේ විසිහතර තැන්හි ප්‍රථමධ්‍යානයට සමවැදුනේය. දෙතිස් ආකාරයත් දස අසුභත් හැර තෙළෙස් තැනක දුතියධ්‍යානයටත් ඒවාගේම තතියධ්‍යානයටද සමවැදුනි. අෂ්ට කසිණයන්හි උපෙක්‍ෂා බ්‍රහ්ම විහාරයෙහි, ආනාපානයෙහි පිරිසිඳ අවකාසයේ සිටි ආරුප්පවල යන මේ පසළොස් තැනක චතුර්ථ ධ්‍යානයට සමවැදුනි. මෙයද කෙටිකථා පුවතයි. නිවන්පුරට පිවිසෙන භාග්‍යවතුන් වහන්සේ වනාහි ධර්මස්වාමී වූයේ විසිහතර කෝටියක් පමණ වූ සමාපත්තිවලට පිවිස විදේශයකට යන්නේ නෑ ජනයාව වැළඳගෙන මෙන් සියළු සමාපත්ති සැප අනුභවකොට පිවිසියේය.
**චතුත්‍ථජ්ඣානා වුට්ඨහිත්‍වා සමනන්තරං භගවා පරිනිබ්බායි** යනු මෙහි ධ්‍යානයන්ට සමීපයෙහි වූ ප්‍රත්‍යවේක්‍ෂාවට සමීප වූ යැයි ළංවීම් දෙකකි. එහි ධ්‍යානයෙන් නැගිට භවාග්‍රයට බැස්සහුට එහිම පිරිනිවන්පෑම ධ්‍යාන සමනන්තර (ධ්‍යානයට ළංව පිහිටි) නම් වේ. ධ්‍යානයෙන් නැගිට නැවත ධ්‍යාන අංගයන් ප්‍රත්‍යවේක්‍ෂාකොට භවාංගයට බැස්සහුට එහිම පරිනිර්වාණය ප්‍රත්‍යවේක්‍ෂා සමනන්තරය නම් වේ. මේ සමනන්තර දෙකම (සමීපව පිහිටීම) භාග්‍යවතුන් වහන්සේ ධ්‍යානයට සමවැදී ධ්‍යානයෙන් නැගිට ධ්‍යාන අංග ප්‍රත්‍යවේක්‍ෂා කොට භවාංග සිතකට පිවිසියහුට එහිම පිරිනිවන්පෑම ප්‍රත්‍යවේක්‍ෂා සමනන්තරය නම් වේ. මේ සමනන්තර දෙකම වේ. භාග්‍යවතුන් වහන්සේ ධ්‍යානයට සමවැද ධ්‍යානයෙන් නැගිට ධ්‍යානඅංග ප්‍රත්‍යවේක්‍ෂා කර භවාංග සිතෙන් විස්තර කළ දුක්ඛ සත්‍යයෙන් පිරිනිවන්පෑවේය. යම් ඒ බුදුවරුද පසේ බුදුවරුද ආර්ය ශ්‍රාවකයෝද යටත්පිරිසෙයින් කොහේ හෝ කුහුඹුවකු අරභයා සියල්ල භවාංග සිතෙන්ම ප්‍රකාශ නොකළ දුක්ඛ සත්‍යයෙන් කලුරිය කරත්. මහපොළව කම්පා වීමාදිය කියන ලද ආකාරයෙන්මය.
**භූතා** සත්ත්වයෝ. **අප්පටිපුග්ගලො** විරුද්ධ පුද්ගලයකු නැති. බලප්පත්තො දසවිධ ඤාණබලයන්ට පත් වූ.
**උප්පාද වයධම්මිනො** හටගැනීම හා අභාවය ස්වභාවකොට ඇති. **තෙසං වූපසමො** ඒ සංස්කාරයන් උපසමනය කිරීම නම් වූ අසංඛත නම් වූ නිර්වාණයම සුවය යන අර්ථයි.
**නාහු අස්සාස පස්සාසො** ආශ්වාස ප්‍රශ්වාස නැති. අනෙජො තණ්හා සංඛ්‍යාත වූ ආශාවෙන් තොර බැවින් අනෙජ නම් වූ. **සන්තිමාරබ්භා** අනුපාදිසෙස නිර්වාණය අරභයා, ඒ සඳහා. **යං කාලමකරි** යමෙක් කලුරිය කළේද මෙය කියන ලදි. ඇවැත්නි, යමෙක් මාගේ ශාස්තෲ වූ බුද්ධ මුනීන්ද්‍රයන්ගේ ශාන්තියට යන්නෙමියි සංසිඳීම අරභයා කලුරිය කළේය. එසේ සිතැතිව සිටියහුගේ ආශ්වාස ප්‍රශ්වාස නැත. සිදු නොවේ.
**අසල්ලීනෙන** පසුබට නොවන. නොහැකිලුනු මනාව ප්‍රබෝධමත් වූ සිතින්. **වෙදනං අජ්ඣවාසයි**. වේදනාව ඉවසීය. වේදනාව අනුව නොපැවත එහෙ මෙහෙ පෙරලුනේය. **විමොක්ඛො** කිසියම් ධර්මයකින් අනාවරණ විමොක්‍ෂයයි. සියළු ආකාරයෙන්ම නොපැනවූ බවට පත්ව බබලන නිර්වාණයට සමාන විය.
**තදාසි** යනු පරිනිර්වාණය සමග මහපොළව සෙලවීම. මෙසේ පහත කියන ලද භූමිකම්පාව ගැන කියන ලදි. එය වනාහි ලොමුඩැහැ ගන්වන, බියජනක ද විය. **සබ්බාකාරවරූපෙතෙ** සියළු උතුම් කාරණයන්ගෙන් යුක්ත.
**අවීතරාගා** පෘථග්ජනයෝද සෝවාන් හා සකෘදාගාමීන් ඔවුන්ගේ වනාහි දෝමනස්ස ප්‍රහීණ නැත. ඒ නිසා ඔව්හුද අත් බැඳගෙන හඬත් යැයි සියල්ල පෙර පරිදිම දතයුතුය.
**උජ්ඣායන්ති** ආර්යයෝ තමන්ටද ඉවසාගත නොහැකි වන්නාහ. සෙසු ජනයාව කෙසේ අසවසත්ද, කියමින් කෑගසත්. **කථං භූතං පන භන්තෙ ආයස්මා අනුරුද්ධො සල්ලක්ඛෙති** ස්වාමීනි, දෙවියෝ කෙසේ වීද? ආයුෂ්මත් අනුරුද්ධ තෙරහු සිතා බැලීය. කිම ඔුවන්ට ශාස්තෲන් වහන්සේගේ පිරිනිවන්පෑම ඉවසිය හැකිද?
ඉක්බිති ඔවුන්ගේ තත්ත්වය දැක්වීම පිණිස තෙරුන්වහන්සේ සන්තාවුසො (ඇවැත්නි, වෙත්) ආදිය පැවසීය. ඒ කියන ලද අර්ථයමැයි. **රත්තාවසෙසං **බොහෝ අලුයම පිරිනිවන්පෑ බැවින් රාත්‍රියේ ඉතිරි කොටස සුළු වූවකි. **ධම්මියා කථාය** අන්‍ය වෙන් වෙන් වූ ධර්මකථාවක් නම් නැත. ඇවැත්නි, දෙවියන් සහිත ලෝකයේ අසහාය පුද්ගලයකු වූ ශාස්තෲන් වහන්සේට මේ මාරයා ලජ්ජා නොවීය. ලෞකික මහාජනයාට කෙසේනම් ලජ්ජා වන්නේද? මෙබඳු වූ මරණය හා සම්බන්ධ වූ කථාවන්ගෙන් කල්ගත කළහ. ඒ කථා කරන්නවුන්ට මොහොතින් අරුණ නැග්ගේය.
**අථඛො** යනු අරුණ නැගීම දැක ම තෙරුන් වහන්සේ තෙරුන්ට මෙසේ පැවසීය. **තෙනෙව කරණීයෙන** පිරිනිවන්පෑ තැන කෙබඳු ලෙස මාලා ගන්ධ ආදියෙන් කරන සත්කාර කෙසේ විය යුතුද, භික්‍ෂු සංඝයාට හිඳිනා තැන් කෙසේ විය යුතුද ඛාද්‍ය, භෝජ්‍ය ආදිය කෙසේ විය යුතුද. මෙසේ භාග්‍යවතුන් වහන්සේ පිරිනිවන්පෑ බව අසා කළයුතු යම් කටයුතු වේද ඒවා
**සබ්බං ච තාලාවචරං** යනු සියළු තූර්යභාණ්ඩ. **සන්නිපාතෙථ** බෙර හසුරුවා රැස්කරව්. ඔව්හු එසේම කළහ. **මණ්ඩලමාලෙ **වස්ත්‍රමය රවුම් ශාලාවේ **පටියාදෙන්තො** සරසන්නේ
**දක්ඛිණෙන දක්ඛිණං** නගරයට දකුණු දිග් භාගයෙන්ම දකුණු දිසා කොටස **බාහිරෙන බාහිරං** ඇතුල් නගරයට නොපිවිස පිටතින්ම නගරයේ බාහිර කොටස ගෙන, **දක්ඛිණතො නගරස්ස** අනුරාධපුරයට දකුණු දොරටුව සමාන තැනක තබා සත්කාර සම්මාන කර ජේතවනය සමාන තැනක දවන්නෙමුයි යන අර්ථයි.
**අට්ඨමල්ල පාමොක්ඛා** මධ්‍යම වයසේ බලසම්පන්න මල්ල රජදරුවන් අටදෙනා. **සීසං නහාතා** හිස් සෝදා නාවා **ආයස්මන්තං අනුරුද්ධං** තෙරුන්වහන්සේ දිවැස් ඇත්තේයැයි ප්‍රකටය. ඒ නිසා ඔවුන් සිටියදීත් අන් මහ තෙරවරුන් අතරේ මෙය ප්‍රකට නොකර කියන්නේ යැයි තෙරුන්ගෙන් විචාළාහ. **කථංපන භන්තෙ දෙවතානං අධිප්පායො** යනු ස්වාමීනි! අපගේ අභිප්‍රාය දනිමු. දෙවියන්ගේ අදහස කෙබඳුදැයි ඇසූහ. තෙරුන්වහන්සේ පළමුව ඔවුන්ගේ අදහස දක්වමින් ‘තුම්හාකං ඛො’ (නුඹලාගේ වනාහි) ආදිය කීය. **මකුටබන්‍ධනං නාම මල්ලානං චෙතියං** මල්ල රජවරුන්ගේ සැරසෙන මංගල ශාලාවට මේ නමය. ගරුකරන ලද්දේය යන අර්ථයෙන් මෙය චෙතියං කියා කියන ලදි.
**යාව සන්‍ධිස මල සංකටීරා** යනු මෙහි සන්ධි නම් ගෘහ සන්ධි - සමල නම් මළ නික්ම යන නාළ - **සංකටීරං **යනු කුණු දමන තැන. **දිබ්බෙහි ච මනුස්සකෙහි ච නච්චෙහි** උඩ දෙවිවරුන්ගේ නෘත්‍යයෝ වෙත්. පහත මිනිසුන්ගේ ගීත ආදියෙහි මේ ක්‍රමයයි. තවද දෙවියන් අතර මිනිස්සු, මිනිසුන් අතරේ දෙවියන් යැයි මෙසේ ද සත්කාර ගරුකාර දක්වමින් ගියහ. **මජ්ඣෙන මජ්ඣං නගරස්ස හරිත්‍වා **මෙසේ භාග්‍යවතුන් වහන්සේගේ දේහය ගෙනයනු ලබන කල්හි බන්‍ධුලමල්ල සේනාපතියාගේ බිරිඳ වූ මල්ලිකාව, භාග්‍යවතුන් වහන්සේගේ දේහය රැගෙන එන්නේ යැයි අසා තම ස්වාමියාගේ මිය යාමේ පටන් පාවිච්චි නොකරන තබන ලද විශාඛාවගේ මහා ප්‍රසාදනයට සමාන වූ මහාලතා පසාදනය ගෙන්වාගෙන මෙයින් ශාස්තෲන් වහන්සේට පූජා කරන්නෙමියි එය ඔපදමා සුවඳපැනින් සෝදා දොරටුව ළඟ සිටියාය.
ඒ පළඳනාව වනාහි ඒ ස්ත්‍රීන් දෙදෙනාගේද දෙව දානිය චෞරයාගේ ගෙදරද යන තුන්තැනක විය. ඕතොමෝ ද ශාස්තෲන් වහන්සේගේ දේහය දොරටුව අසලට ළඟා වූ කල්හි දරුවෙනි, ශාස්තෲ ශරීරය බස්වන්න යැයි කියා ඒ පළඳනාව ශාස්තෲ දේහය මත තැබීය. එය ශීර්ෂයේ පටන් දිග හළ විට සිරිපතුල දක්වා විහිද ගියේය. ස්වර්ණවර්ණ වූ භාග්‍යවතුන් වහන්සේගේ ශරීරය සප්ත රතනමය මහා පළඳනාවෙන් සැරසුනේ අතිශයින් බැබලුනේය. ඇය එය දැක පසන් සිත් ඇත්තී ප්‍රාර්ථනාවක් කළාය. භාග්‍යවතුන් වහන්ස, යම්තාක් සසර ඇවිදින්නෙම්ද ඒ තාක් මට වෙන් වෙන්වූ සැරසීම් කටයුත්තක් නොවේවා. නිරන්තරයෙන් ආභරණ පැළඳ ගත්තාක් බඳු ශරීර ඇත්තේ වේවා.
ඉක්බිති භාග්‍යවතුන් වහන්සේව සප්ත රතනමය පළඳනාවෙන් ඔසවා පෙරදිග දොරටුවෙන් බැහැරට ගෙන නගරයේ පෙරදිගින් ඇති මකුටබන්‍ධන නම් මල්ල රජදරුවන්ගේ චෛත්‍යයෙහි භාග්‍යවතුන් වහන්සේගේ ශරීරය තැන්පත් කළහ.
**පාවාය කුසිනාරායං** යනු පාවා නගරයෙහි පිඬු පිණිස වැඩමවා කුසිනාරාවට යන්නෙමියි මගට පිළිපන්නේ වෙයි. **රුක්ඛමූලෙ නිසීදි** මෙහිදී කුමක් නිසා දිවා විහාරය කියා නොකියන ලදද? දිවා විහරණය පිණිස නොසිටි බැවිනි. තෙරුන්වහන්සේගේ වනාහි පිරිවර භික්‍ෂූහු සියල්ලෝම සැපසේ වර්ධනය වූ මහා පුණ්‍යවන්තයෝය. ඔව්හු මධ්‍යාහ්න වේලාවේ රත් වූ පාෂාණයක් බඳු පොළොවෙහි පයින් ගමන් කරන්නාහු පීඩාවට පත්වූහ. තෙරුන් වහන්සේ ඔවුන් දැක භික්‍ෂූහු පීඩාවෙත්. යායුතු තැන ද දුරය. ටික වේලාවක් විවේක ගෙන වෙහෙස නිවාගෙන සවස්කාලයේ කුසිනාරාවට ගොස් දසබලයන් වහන්සේව බලන්නෙමියි මාර්ගයෙන් ඉවත්ව එක් ගසක් මුල සඟල සිවුර එළා පැන් කලයේ පැනින් අත්පා සිහිල් කරගෙන හුන්නේය. පිරිවර භික්‍ෂූහු ද වෘක්‍ෂමූලයේ සිට යෝනිසෝ මනසිකාරයෙන් වැඩකරන්නාහු රත්නත්‍රයේ ගුණ වර්ණනා කරමින් හුන්නාහ. මෙසේ අව් රස්නය දුරුකිරීම සඳහා හුන් බැවින් දිවා විහාරය කියා නොකියන ලදි.
**මන්‍දාරවපුප්ඵං ගහෙත්‍වා** මහා පාත්‍රයක් පමණ පුෂ්පයක් අමතර දණ්ඩක සවිකර කුඩයක් මෙන් ගෙන **අද්දසා ඛො** එන්නහු දුරදීම දුටුවේය. දැකම මෙසේ සිතීය.
ආජීවකයාගේ අතෙහි මේ පුෂ්පය තිබෙනු පෙනේ. මෙයද සැමකල්හි මනුෂ්‍ය පථයක දක්නට නොලැබේ. යම්කලෙක වනාහි යම් සෘද්ධිවන්තයෙක් සෘද්ධි ප්‍රාතිහාර්ය කරයිද එකල සර්වඥ වූ බෝධිසත්ත්වයන් මව්කුසට පිවිසීම ආදියෙහි වෙයි. අද වනාහි කිසිවකු විසින් සෘද්ධි ප්‍රාතිහාර්යයක් නොකරන ලදි. මාගේ ශාස්තෲන් වහන්සේ මව්කුසට පිළිවිසියේ නොවේ. මව්කුසින් නික්මුනේ නොවේ. උන්වහන්සේගේ බුද්ධත්වය ද අද නොවේ. දම්සක් පැවැත්මද නැත. යමක ප්‍රාතිහාර්යයද නැත. දේවාරෝහණයද නැත. ආයු සංස්කාර හරණයද නොවේ. මාගේ ශාස්තෲන් වහන්සේ වනාහි මහලුය. ස්ථිරවම පිරිනිවන් පාන්නේය.
ඉක්බිති ඔහුගෙන් අසා බලන්නෙමියි සිතක් උපදවාගෙන, ඉදින් හිඳගෙනම විචාරන්නේ නම් ශාස්තෲන් වහන්සේට අගෞරවයක් කළා වන්නේයැයි නැගිට සිටි තැනින් ඉවත්ව ඡද්දන්ත ඇත්රජෙක් මාණික්‍යමය සම්කඩක් මෙන් දසබලයන් වහන්සේගේ දේහයෙහි මේඝවර්ණ වූ පංශුකූල චීවරය පොරවා නියදසය එක් කිරීමෙන් බබලන ඇඳිලි සිරසෙහි තබාගෙන ශාස්තෲන් වහන්සේ කෙරෙහි ගෞරවයෙන් ආජීවකයාට පෙරටුව ඇවැත්නි, අපගේ ශාස්තෲන් වහන්සේව දන්නේදැයි ඇසීය. ඇයි ශාස්තෲන් වහන්සේ පිරිනිවන් පෑ බව නොදන්නෙහිදැයි ඇසීය. නොදන්නේ යයි කීය. ක්‍ෂීණාශ්‍රවයන් ගේ දැනුම ආවර්ජනාව හා බැඳී පවතී. ආවර්ජනා නොකළ බැවින් ඔහු නොදැන ඇසීයයි කෙනෙක් කියති. තෙරුන්වහන්සේ සමාපත්ති බහුලය. රාත්‍රී ස්ථාන, දිවාස්ථාන, ලෙන්, මණ්ඩප ආදියෙහි නිරන්තර සමාපත්ති බලයෙන් කල්ගත කරයි. කුලයට සමීප බවට පිවිස දොරකඩ සමාපත්තියට සමවැද සමාපත්තියෙන් නැගිට භික්‍ෂාව ගනී. තෙරුන්වහන්සේ වනාහි මේ අවසන් ආත්මභාවයෙන් මහාජනයාට උපකාර කරන්නෙමියි යමෙක් මා හට භික්‍ෂාව හෝ දෙත් ද ගඳමල් ආදියෙන් හෝ සැළකිලි දක්වත්ද ඔවුන්ට එය මහත්ඵල වන්නේ යයි මෙසේ කරයි. ඒ නිසා සමාපත්ති බහුල බැවින් නොදනී. මෙසේ නොදන්නා බැවින්ම අසයි කියා කියත්. එය නොගත යුතුයි.
මෙහි නොදැනීම පිළිබඳ කාරණයක් නැත. ශාස්තෲ පරිනිර්වාණය වනාහි දස සහශ්‍රී ලෝකධාතුව කම්පාවීම් ආදි නිමිතිවලින් සලකුණු කරන ලදි. තෙරුන්ගේ පිරිසෙන් ඇතැම් භික්‍ෂූන් විසින් භාග්‍යවතුන් වහන්සේව දක්නා ලදි. කෙනෙකු විසින් නොදක්නා ලදි. එහි යමකු විසින් දැක තිබේද ඔව්හුද දකිනු කැමැත්තාහ. නොදුටුවිරූ අයද දකිනු කැමැත්තාහ. එහි යමකු විසින් නොදක්නා ලද ද ඔව්හු දැකීමට ඇති බලවත් ඕනෑකම නිසා ගොස් භාග්‍යවතුන් වහන්සේ කොහිදැයි විචාරන්නාහු පිරිනිවන් පෑවේයයි අසා දරාගත නොහැකි වූහ. සිවුරු ද පාත්‍රයද දමා එක් සිවුරක් පෙරවා හෝ යම්තමින් පොරවාගෙන පපුවට ගසාගනිමින් හඬන්නාහ. එහි මිනිස්සු මහා කස්සප තෙරුන් සමග පැමිණියා වූ පාංශුකූලික භික්‍ෂූහු තමන් ස්ත්‍රීන් මෙන් හඬත්. ඔව්හු කිම අපව සනසන්නේ නැද්දැයි මට දොස් පවරත්. මේ මහා වනාන්තරය හිස් වූවකි. මෙහි යම් යම් ආකාරයකින් හැඬීමෙහි දෝෂයක් නැත. කල්ඇතිව අසා ශෝකය අඩුවන්නේ යැයි භික්‍ෂූන්ට සිහිය උපදවා ගැනීම පිණිස දන්නාක් මෙන් විචාළේය.
**අජ්ජසත්තාහපරිනිබ්බුතො සමණො ගොතමො** යනු ශ්‍රමණ ගෞතමයන් වහන්සේ පිරිනිවන්පා සත් දිනකි. **තතො මෙ ඉදං** යනු ඒ ශ්‍රමණ ගෞතමයන් වහන්සේ පිරිනිවන් පෑ තැන් සිට.
**සුභද්දො නාම වුඩ්ඪ පබ්බජිතො** සුභද්ද යනු ඔහුගේ නාමයයි. මහලු කල්හි පැවිදි වූ බැවින් වුඩ්ඪපබ්බජිත යැයි කියනු ලැබේ. කුමක් නිසා ඔහු මෙසේ ප්‍රකාශ කළේද? භාග්‍යවතුන් වහන්සේ කෙරෙහි වෛරයෙනි. මෙය වනාහි ඛන්‍ධකයෙහි ආතුමා වස්තුවේ ආවකි. කලින් කරණවෑමියකු වූ මහළු පැවිද්දෙක් භාග්‍යවතුන් වහන්සේ කුසිනාරාවෙන් නික්ම එක්දහස් දෙසියපනහක් භික්‍ෂූන් සමග ආතුම නගරයට යනකල්හි, භාග්‍යවතුන් වහන්සේ වඩින්නේ යැයි අසා වැඩියකල්හි කැඳ දානයක් දෙන්නෙමියි සාමණේරව සිටි පුතුන් දෙදෙනෙකුට මෙසේ කීය. දරුවෙනි! භාග්‍යවතුන් වහන්සේ වනාහි එක්දහස් දෙසියයක් මහා භික්‍ෂු සංඝයා සමග ආතුම නගරයට වඩින්නේය. දරුවෙනි, නුඹලා ගොස් හිසකෙස් කැපීමට උවමනා උපකරණ රැගෙන ගෙයක් පාසා ඇවිදින්න. ලුණු, තෙල්, හාල් හා අනුභව කළයුතු දේ රැස්කරව්. පැමිණියා වූ භාග්‍යවතුන් වහන්සේට කැඳ දානයක් දෙන්නෙමු කියා ඔව්හු එසේ කළහ.
මිනිස්සු, ඒ දරුවන් මනහර, වැටහීම් ඇතියවුන් දැක කළයුතු දේත් නොකළ යුතු දේත් කරත්මය. කරන ලද කල්හිද දරුවෙනි, කුමක් ගන්නහුද කියා අසත්. අපට වෙනත් දෙයකින් ප්‍රයෝජනයක් නැතැයි ඔව්හු කියත්. අපගේ පියා භාග්‍යවතුන් වහන්සේ පැමිණි කල්හි කැඳ දානයක් දෙනු කැමැත්තේ යයි කියති. ඒ අසා මිනිස්සු පරීක්‍ෂා නොකොට ඔවුන්ට ගෙනෙන්ට හැකි සියල්ල දෙත්. යමක් නොහැකි වේද මිනිසුන් විසින් යවනු ලැබේ. ඉක්බිති භාග්‍යවතුන් වහන්සේ ආතුමා නගරයට වැඩමවා ධාන්‍යාගාරයට පිවිසි කල්හි සුභද්ද තෙමේ සවස් කාලයේ ගම්දොරට ගොස් මිනිසුන් ඇමතීය. උපාසකවරුනි! මම නුඹලාගෙන් බලාපොරොත්තු නොවෙමි. මාගේ දරුවන් විසින් ගෙනෙන ලද තෙල් ආදියම සංඝයාට ප්‍රමාණවත්ය. මට අත් උදව් පමණක් දෙන්න. මේ මේ දේ ගන්න යැයි සියලු උපකරණ ගෙන්වාගෙන විහාරයෙහි උදුන් සූදානම් කර එක් කලු සිවුරක් හැඳ එබන්දක්ම පොරවා මෙය කරව්. මෙය කරව් යැයි මුළු රාත්‍රියම සංවිධානය කරමින් ලක්‍ෂයක් වියදම්කොට භොජ්ජයාගු නම් ආහාරය ද මධුගොළක නම් කැවිලි ද පිළියෙල කරවීය. භොජ්ජයාකු නම් අනුභව කොට පානය කළයුතු කැඳ, එහි ගිතෙල්, මීපැණි, මත්ස්‍ය, මාංශ, මල්ඵල රසාදිය යම් කෑයුතු දේ ඇද්ද ඒ සියල්ල එහි දැම්මවීය. ක්‍රීඩා කරන්නවුන්ට හිසේ ගෑමට සුදුසුය. සුවඳවත්ය.
ඉක්බිති භාග්‍යවතුන් වහන්සේ කල්ඇතිවම සිරුර පිළිදැගුම් කොට භික්‍ෂු සංඝයා පිරිවරා පිඬු පිණිස හැසිරීමට ආතුමා නගරය දෙසට පිටත්ව ගියේය. භාග්‍යවතුන් වහන්සේ පිඬු පිණිස ගමට වඩියි. ඔබ විසින් කාහට කැඳ පිළිගන්වන්නේද කියා මිනිස්සු ඔහුට පැවසූහ. හෙතෙම හැඳ පෙරවා සිටි කලුපාට සිවුරුවලින්ම යුක්තව එක් අතකින් හැන්දක් ද ගෙන බ්‍රහ්මයා මෙන් දකුණු දණ බිම තබා වැඳ ස්වාමීනි, භාග්‍යවතුන් වහන්ස, කැඳ පිළිගනු සේක්වායි කීය.
ඉක්බිති දන්නා නමුත් තථාගතයන් වහන්සේලා විචාරත්යැයි ඛන්‍ධකවල ආ ආකාරයටම භාග්‍යවතුන් වහන්සේ විචාරා ද අසා ද ඒ මහලු පැවිද්දාට ගරහා ඒ අවස්ථාවෙහි අකප්පිය සමාදාන ශික්‍ෂාපදයද හිස්රැවුල් කපන උපකරණ භාවිතය පිළිබඳ ශික්‍ෂාපදයද යන ශික්‍ෂාපද දෙක පණවා මහණෙනි! අනේක කල්පකෝටි ගණනක් භෝජනය සොයන්නවුන් සමගම කල්ගත කරන ලදි. මෙය වනාහි නුඹලාට අකැපය. මේ අධර්මයෙන් උපයාගත් භෝජනය පරිභෝග කළාවූ අනේකවූ ආත්මභාව සියගණනක් අපායන්හිම උපදින්නේය. ඉවත්වන්න. නොගන්න. භික්‍ෂාව සඳහා පිටත්ව ගියේය. එක භික්‍ෂුවක්වත් කිසිවක් පිළිගත්තේ නැත.
සුභද්ද තෙමේ නොසතුටුව, මොහු සියල්ල දනිමියි ඇවිදියි. ඉදින් නොගනු කැමැත්තේ නම්, යවා දැන්විය යුතුයි. මේ පිසින ලද ආහාරය බෙහෝ දවස් තිබෙන්නේ දවස් හතක් තබාගත හැක. මෙය වනාහි මාගේ දිවි ඇතිතෙක් පවත්නේය. ඔහු විසින් සියල්ල නසන ලදි. මොහු මා කෙරෙහි හිතවත් බවක් නැත්තේ යයි භාග්‍යවතුන් වහන්සේ කෙරෙහි වෛර බැඳ දසබලයන් වහන්සේ ජීවමානව සිටියදී කිසිවක් කියන්නට නොහැකි විය. ඔහුට මෙසේ සිතිණ. මේ උසස් කුලයෙන් පැවිදි වූ මහාපුරුෂයෙකි. ඉදින් කිසිවක් කියමිද මට ම තර්ජනය කරන්නේය. ඒ මේ භාග්‍යවතුන් වහන්සේ අද පිරිනිවන් පෑවේයයි අසා ලබන ලද අස්වැසුම් ඇත්තෙක් මෙන් තුටුපහටු වූයේ මෙසේ කීය.
තෙරුන්වහන්සේ එය අසා හදවතට වැදුනු පහරක් මෙන් හිතට පාත්වූ වියලි හෙණයක් මෙන් හැඟී ගියේය. උන්වහන්සේට ධර්ම සංවේගය පහළවිය. දවස් හතකට පළමු භාග්‍යවතුන් වහන්සේ පිරිනිවන් පෑවත් අද ද උන්වහන්සේගේ දේහය රන්පැහැයෙන් යුක්තමය. භාග්‍යවතුන් වහන්සේ විසින් දුකසේ ගොඩනැගූ සසුනෙහි මේ සුළු පාපී කසටක්, කටුවක් ඇතිවිය. මේ පවිටා වනාහි වැඩෙන්නේ මෙබඳු වූ වෙනත් සහායකයන් ලැබ ශාසනය පසුබස්වන්නට හැකිවන්නේය. ඉක්බිති තෙරුන්වහන්සේ සිතීය -
ඉදින් වනාහි මම මේ මහල්ලාව මෙහිම රෙදිකඩක් අන්දවා අළු විසුරුවා බැහැර කරවන්නෙමි ද මිනිස්සු ශ්‍රමණ ගෞතමයන් වහන්සේගේ දේහය තිබියදීම ශ්‍රාවකයෝ විවාද ඇතිකර ගනිත් යැයි අපට දොස් පවරත් යැයි සිතා ඉවසන්නෙමි.
භාග්‍යවතුන් වහන්සේ විසින් වනාහි එකට එකතු නොකළ මල් රාශියක් මෙන් ධර්මය දේශනා කරන ලදි. එහි යම්සේ වාතය වැදීමෙන් සමහර මල් එහෙ මෙහෙ විසිරී යයි. එපරිද්දෙන් මේ මෙබඳු පවිටු පුද්ගලයන් නිසා කල්ගත වනවිට විනයෙහි ශික්‍ෂාපද එක දෙක බැගින් විනාශ වන්නේය. සූත්‍රයන්හි එකක් දෙකක් ප්‍රශ්න වාරයන් නැසී යත්. අභිධර්මයෙහි එක දෙක වෙනස් වෙනස් භූමිකාවන් නැසී යත්. මෙසේ පිළිවෙලින් මුල නැසුනු කල්හි පිසාචයන් හා සමවූවෝ වෙමු. ඒ නිසා ධර්මවිනය සංගායනාවක් කරන්නෙමු. මෙසේ ඇතිකල්හි ශක්තිමත් නූලකින් ගැට ගසන ලද මල් මෙන් මේ ධර්මවිනය ස්ථිරව පිහිටන්නේය.
භාග්‍යවතුන් වහන්සේ මේ සඳහා මට ගව්තුනක් පෙරගමන් කළේය. අවවාද තුනකින් උපසම්පදාව දුන්නේය. කයින් සිවුරු පෙරළිය කළේය. අහසට අත දිගුකර චන්ද්‍රයාට සමාන උපමා ප්‍රතිපදාවක් කියා සාක්‍ෂ්‍ය සහිතව කීවේය. තුන්වරක් මුළුශාසන නමැති රත්නය සඟවාලීය. මා වැනි භික්‍ෂූන් සිටියදී මේ පාපියෙක් සසුනෙහි දියුණුවන්නට ඉඩක් නොලැබිය යුතුයි. යම්තාක් අධර්මය නොබැබලෙයිද ඒතාක් ධර්මය පසුබසින්නේ නැත. යම්තාක් අවිනය නොබැබලේද ඒ තාක් විනය පරාජය නොවෙයි. අධර්මවාදීහු බලවත් නොවෙත්. ධර්මවාදීහු දුර්වල නොවෙත්. විනය විරෝධීහු බලවන්තයෝ නොවෙත්. විනයවාදීහු දුර්වල නොවෙත්. ඒ තාක් අපි ධර්මවිනය දෙක සංගායනා කරන්නෙමු. ඉක්බිති භික්‍ෂූහු තම තමන්ට ගැලපෙන දේ ගෙන කැප-අකැප දේ කියන්නාහ. ඉක්බිති මේ පවිටා තමාම නින්දාවට පැමිණෙන්නේය. නැවත හිස ඔසවන්නට අසමත් වෙයි. ශාසනය සමෘද්ධිමත්, සම්පත් ඇතිවන්නේය.
හෙතෙම මෙසේ මා හට සිතිවිල්ලක් උපන්නේ යැයි කිසිවකුට නොදන්වා භික්‍ෂු සංඝයාව සැනසීය. එබැවින් කියන ලදි. ‘අථඛො ආයස්මා මහාකස්සපො -පෙ- හෙතං ඨානං විජ්ජති’ (ඉක්බිති ආයුෂ්මත් මහා කාශ්‍යප තෙරුන්වහන්සේ -පෙ- මෙය සිදුවිය නොහැක්කකි.)
**චිතකං** විසිරියනක් උස සඳුන් චිතකය. **ආළිම්පෙස්සාම** යනු ගිනි ගන්වමු. **න සක්කොන්ති ආළිම්පෙතුං** යනු අටදෙනෙක්, දහසය දෙනෙක්, තිස්දෙකක් වශයෙන් ජනයා එකතුවී පන්දම් දෙක බැගින් ගෙන තල්වැටින් පවන් ගසමින් සම් පසුබිම්වලින් පිඹිමින් ඒ ඒ දේ කරමින් ගිනි ගන්වන්නට නොහැකි විය. **දෙවකානං අධිප්පායො** මෙහිදී ඒ දේවතාවෝ ද තෙරුන්ගේ උපස්ථායක දෙවියෝ ද අසූමහා ශ්‍රාවකයන් කෙරෙහි සිත් පහදවා උන්වහන්සේලාට උපස්ථාන කරන අසුව අසුව බැගින් කුල දහසක් ස්වර්ගයෙහි උපන්නාහ. එපරිද්දෙන් තෙරුන් කෙරෙහි සිත පහදවා ස්වර්ගයෙහි උපන් දෙවිවරු ඒ හමුවේදී තෙරුන් නොදක, අපගේ හිතමිත්‍ර තෙරුන් වහන්සේ කොහිදැයි සොයන්නාහු අතරමග වඩින දැක අපගේ මිත්‍ර තෙරුන් වහන්සේ වඳිනතුරු චිතකය ගිනි නොගනීවායි අධිෂ්ඨාන කළහ.
මිනිස්සු එය අසා මහා කාශ්‍යප නම් වූ ඒ භික්‍ෂූන් වහන්සේ පන්සියයක් භික්‍ෂූන් සමග දසබලයන් වහන්සේගේ පා වඳින්නෙමියි එයි. උන්වහන්සේ පැමිණෙන තෙක් චිතකය නොදැල්වෙයි. ඒ භික්‍ෂුව කෙබඳු කෙනෙක්ද? කළුද සුදු ද? උස ද මිටිද? මෙබඳු වූ භික්‍ෂූන් සිටි කල්හි දසබලයන් වහන්සේගේ පිරිනිවන්පෑම කුමක්දැයි කෙනෙක් සුවඳමල් ආදිය ගෙන ඉදිරිමගට පිළිපන්හ. කෙනෙක් වීදි රසසා එන මග බලමින් සිටියහ.
ඉක්බිති ආයුෂ්මත් මහා කාශ්‍යප තෙරුන්වහන්සේ කුසිනාරාව දෙසට හිසනමා වැන්දේය. තෙරුන් වහන්සේ චිතකය ප්‍රදක්‍ෂිණා කොට ආවර්ජනා කරමින් මේ ස්ථානයේ පාදයෝ වන්නාහ. ඉක්බිති පා සමීපයේ සිට අභිඥාපාදක චතුර්ථ ධ්‍යානයට සමවැදී ඉන් නැගිට චක්‍රලක්‍ෂණ දහසකින් සමලංකෘත දසබලයන් වහන්සේගේ පාදයෝ කපු වැදැල්ලක් සමග වස්ත්‍ර යුගල පන්සියයක් ද ස්වර්ණමය දෙන ද සඳුන් චිතකය ද දෙකට බෙදී අවුත් මාගේ හිස මුදුනේ පිහිටාවායි අධිෂ්ඨාන කළේය. අධිෂ්ඨාන සිතත් සමගම ඒ වස්තු යුගලයන් දෙබෑ වී වලාකුළු අතරින් පූර්ණ චන්ද්‍රයා මෙන් ශ්‍රීපාදයෝ නික්මුණාහ. තෙරුන් වහන්සේ විකසිත වූ රත්පියුම් හා සමාන වූ අත් දිගුකර ස්වර්ණවර්ණ වූ ශාස්තෲන් වහන්සේගේ ශ්‍රීපාදයන් වළලුකර තෙක් දැඩිව අල්ලාගෙන තමන්ගේ සිරසෙහි තබාගත්තේය. එබැවින් මෙසේ ඇත. භගවතො පාදෙ සිරසා වන්‍දී (භාග්‍යවතුන් වහන්සේගේ පාදයෝ හිසින් වඳිනු ලැබූහ.) යැයි කියා ඇත.
මහාජනයා මේ පුදුමය දැක එකහඬින් මහානාද පැවැත්වූහ. ගඳමල් ආදියෙන් පුදා ඇතිතෙක් වැන්දේය. මෙසේ වනාහි තෙරුන් වහන්සේ විසිනුත් මහාජනයා විසිනුත් ඒ භික්‍ෂූන් පන්සියය විසිනුත් වඳිනවාත් සමගම නැවත අධිෂ්ඨාන කිරීමේ කාර්යයක් නැත. ප්‍රකෘති අධිෂ්ඨාන වශයෙන් ම තෙරුන් වහන්සේගේ අතින් මිදී ලාරස බඳු පැහැ ඇති භාග්‍යවතුන් වහන්සේගේ අතින් මිදී ලාරස බඳු පැහැ ඇති භාග්‍යවතුන් වහන්සේගේ පාදතලයෝ සඳුන් දර ආදී කිසිවක නොගැටී පිහිටි තැනම පිහිටියාහ. නියම තැන පිහිටියේ විය. භාග්‍යවතුන් වහන්සේගේ ශ්‍රීපාදයන් පිටවන විටදී හෝ ඇතුල්වන විටදී පුළුන් අංශුවක්වත් රෙදි දාවළු නූල් පොටක්වත් තෙල් බිඳුවක්වත් ලී කැබැල්ලක්වත් තිබුණු තැනින් සෙලවූයේවත් නැත. සියල්ල නියම තැන්වල තිබූ ලෙසින්ම විය. නැගිට වනාහි අස්තයට ගිය සූර්යයා මෙන් ද චන්ද්‍රයා මෙන් ද තථාගතයන් වහන්සේගේ පා ළඟ අතුරුසිදුරු නැතිව මහාජනයා මහා හඬින් විලාප නැගූහ. පිරිනිවන් පෑ අවස්ථාවටත් වඩා කරුණාවෙන් යුක්ත විය.
**සයමෙව භගවතො චිතකො පජ්ජලි** යනු මෙය වනාහි දල්වන්නට උත්සාහ කරන කිසිවකුටත් නොපෙනීම් වශයෙන් කියන ලදි. දේවතානු භාවයෙන් වනාහි මෙය හාත්පසින් එක්වරම දිලිසෙන්නට විය.
**සරීරානෙව අවසිස්සිංසු** කලින් එක ගොඩක සමූහයක් වශයෙන් පැවැති බැවින් ශරීරය (සරීරං) නම් විය. දැන් විසිරීගිය බැවින් ‘සරීරානි’ කියන ලදි. සමන්මල් පොහොට්ටුවක් බඳු වූ ද සෝදන ලද මුතු ඇටයක් සමාන වූ ද රන් හා සමාන වූ ද ධාතූන් වහන්සේලා ඉතිරි වූහ යන අර්ථයි. දීර්ඝායුෂ විඳි බුදුවරයන් වහන්සේලාගේ ශරීර රන්කඳක් මෙන් ඒකඝන වෙයි. භාග්‍යවතුන් වහන්සේ වනාහි මම බොහෝකල් නොසිට පිරිනිවන් පාන්නෙමි. මාගේ ශාසනය තවමහත් සැමතන්හි පැතිරුනේ නැත. ඒ නිසා පිරිනිවන් පෑවා වූ මාගේ අබඇටයක් පමණ වූ ද ධාතූන් රැගෙන තම තමන් වසන තැන්වල චෛත්‍යයක් කොට ගරු දක්වන්නා වූ මහාජනයා ස්වර්ග පරායණ වන්නාහු යයි ධාතූන් වහන්සේලා පැතිරයාම අධිෂ්ඨාන කළ සේක. උන්වහන්සේගේ ඇතැම් ධාතූන් වහන්සේලා විසිරී ගියහ. කීපයක් විසිර ගියේ නැත. දළදා වහන්සේලා සතර නමත් අකුධාතු දෙකත් නළල ය යන ධාතූන් සත්නම නො විසිරුණාහ. ඉතිරිවා විසිරී ගියේය. එහිදී කුඩාම ධාතූන් වහන්සේලා අබ ඇට පමණ වූහ. මහා ධාතූන් වහන්සේලා මැදින් කැඩුනු හාල්ඇටයක් ප්‍රමාණ වූහ. ඉතාම විශාල ඒවා මැදින් බිඳුනු මුංඇටයක ප්‍රමාණ විය.
**උදක ධාරා** යනු බාහුවේ අග, කෙණ්ඩාව පමණ තල්කඳක් පමණ වූ දියධාරාවන් අහසින් වැටී නිවා දැම්මේය. **උදකසාලකෙ** පිරිවරා සිටි සල්ගස් ගැන මෙය කියන ලදි. ඒවායේදී අතු රිකිළි අතරද ජලධාරා නිකුත්වී නිවා දැමූහ. භාග්‍යවතුන් වහන්සේ ගේ චිතකය විශාල වූවකි. හාත්පසින් පොළොව බිඳී නගුලිස පමණ දියදහරක්, මුදුන්මල්කඩක් බඳු දිය දහරා උඩට නැගී චිතකයට වදී. **ගන්‍ධොදකෙන **රන් කළයකද රිදී කළයකද පුරවා ගෙනෙන ලද නොයෙක් සුවඳ ජලයෙන් **නිබ්බාපෙසුං** ස්වර්ණමය, රිදීමය, දඬු අටකින් විසුරුවා සඳුන් සෑය නිවා දැමූහ.
මේ චිතකය දැවෙන කල්හි පිරිවරා සිටි සල් ගස්වල අතුපතරින් රිකිලි අතුරින් පත්‍ර අතුරින් ගිනිදැල් පැන නගී. පත්‍රයක් හෝ අත්තක් හෝ මලක් හෝ දැවුනේ නම් නැත. කුහුඹියෝ ද වාණරයෝ ද, ගිනිදැල් අතර නොහැසිරෙත්. අහසින් වැටුනු දියධාරාවල ද සල්ගස්වලින් නිකුත් වූ දියධාරාවලද පොළව පලාගෙන මතු වූ දියධාරාවලද ස්වභාවය ප්‍රමාණවත්ය. මෙසේ චිතකය නිවාදමා මල්ල රජවරු සන්‍ථාගාරයේ සිව් වර්ගයක සුවඳ පිරිබඩවා ලදපස්මල් විසුරුවා මත්තෙහි රෙදිවියන් බඳවා ස්වර්ණමය තාරකාවලින් සරසා එහි සුවඳ මාලාවන්, මල්මාලාවන්, එල්වා සන්‍ථාගාරයේ සිට ශිර්ෂාභරණ බැඳීම් සංඛ්‍යාත හිස සරසන මංගල්‍ය ශාලාව දක්වා දෙපස තිර හා කළාලවලින් ආවරණය කර මත්තෙහි රෙදි උඩුවියන් බඳවා ස්වර්ණමය තාරකාවලින් සරසවා එහිද සුවඳවැල්, මල්මාලා, මාණික්‍ය වැල් ආදිය එල්වා මිණිදඬුවලින් ද උණගස්වලින්ද පංචවර්ණ කොඩි ඔසවා හාත්පස ධජපතාක ඔසවා සමතලා මාර්ගවල කෙසෙල්ගස්ද පුන්කලස් ද තබවා දඬුවැටපහන් දල්වා අලංකාර කරන ලද හස්තිරාජයාගේ පිටෙහි ධාතුන් වහන්සේලා සහිත රුවන් දෙණ තබා මල්ගඳ ආදියෙන් පුදා උත්සවශ්‍රීය පවත්වමින් ඇතුල් නගරයට පිවිස සන්‍ථාගාරයේ (නගර ශාලාවේ) ශක්තිමත් ආසනයක තබා ඒ මත්තෙහි ශ්වේතඡත්‍රයක් දැරීය. ‘ඉක්බිති කුසිනාරා නුවර මල්ල රජදරුවෝ භාග්‍යවතුන් වහන්සේගේ ධාතූන් වහන්සේලා නගර ශාලාවෙහි දවස් හතක් ආරක්ෂිත මැදිරියක තබා’ යනාදී ලෙස සියල්ල දතයුතුයි.
එහි **සත්තිපංජරං කරිත්‍වා **යනු ආයුධ ගත් අත් ඇති පුරුෂයන් විසින් වටකරවා, **ධනුපාකාරා** පළමුව ඇතුන් හිසින් හිස ගැටෙන සේ වටකළහ. අනතුරුව අශ්වයන් ගෙළින් ගෙළ පහරමින් තැබූහ. ඉක්බිති රථ ඇණයෙන් ඇණය ගැටෙන සේ තැබීය. අනතුරුව යෝධයන් බාහුවෙන් බාහුව ගැටෙන සේත් ඔවුන් අග අගින් අග ගැටෙන දුනුවලින් වටකළහ. මෙසේ හාත්පස යොදුනක් පමණ තැන් දවස් හතක් යුද ඇඳුම්වලින් ගැවසී ගත්තාක් මෙන් කොට ආරක්ෂක විධිවිධාන යෙදූහ. ඒ ගැන කියන ලදි - **ධනුපාකාරං පරික්ඛිපාපෙත්‍වා**
කුමක් නිසා මොව්හු මෙසේ කළාහුද? මීට කලින් සති දෙකකදී ඔව්හු භික්‍ෂු සංඝයාට හිඳීම්, සැතපීම් ආදියට ඉඩපහසුකම් සකස් කරන්නාහු ආහාරපාන සංවිධානය කරන්නාහු උත්සවයක් පවත්වන්නට නොහැකි වූහ. ඒ නිසා ඔවුන්ට මෙසේ සිතිණ. මේ සතිය උත්සව පවත්වන්නෙමු. මෙසේද සිදුවීමට ඉඩ ඇත. අපගේ යම්කිසි ප්‍රමාද දෝෂයක් දැක කිසිවෙක් අවුත් ධාතූන් වහන්සේලා ගන්නේය. ඒ නිසා ආරක්ෂා යොදා සැණකෙළි පවත්වමු යයි ඔව්හු එසේ කළහ.
**අස්සොසි ඛො රාජා** කෙසේ ඇසුවේද, පළමුව වනාහි ඇමැතිවරු අසා මෙසේ සිතූහ. ශාස්තෲන් වහන්සේ වනාහි පිරිනිවන් පෑවේය. ආපසු ගෙනෙන්නට නොහැක. පෘථග්ජන ශ්‍රද්ධාවෙන් වනාහි අපගේ රජුට සමාන කෙනෙක් නැත. ඉදින් මොහු මේ ක්‍රමයෙන්ම අසන්නේද ඔහුගේ හදවත පැළෙන්නේය. අප විසින් රජතුමාව ආරක්ෂා කළයුතුයි. ඔව්හු ස්වර්ණමය දෙනවල් තුනක් ගෙනවුත් චතුමධුරවලින් පුරවා රජු සමීපයට ගොස් මෙසේ කීවාහ. දේවයන් වහන්ස, අපි සිහිනෙන් මෙසේ දුටුවෙමු. එහි දොස් නැතිකිරීම සඳහා ඔබ වහන්සේ දුහුල් වස්ත්‍රයක් හැඳ නාසා සිදුර පෙනෙන තෙක් මෙසේ චතුමධුර දෙනෙහි බැසිය යුතුයැයි කීහ. රජු හිතවත් ඇමැතිවරුන්ගේ වචන අසා, දරුවෙනි! එසේ වේවායි පිළිගෙන එසේ කළේය.
ඉක්බිති එක් ඇමැතිවරයෙක් ආභරණ ගලවා කෙස් විසුරුවා යම් දිසාවක බුදුරජාණන් වහන්සේ පිරිනිවන් පෑවේද ඒ දෙසට හැරී වැඳගෙන රජුට මෙසේ කීය. දේවයන් වහන්ස, මරණයෙන් මිදෙන සත්ත්වයෙක් නැත. අපගේ ආයුෂ වඩවන චෛත්‍යයක් වූ පින්කෙතක් වූ අභිෂේක පීඨයක් බඳු වූ ඒ භාග්‍යවත් ශාස්තෲන් වහන්සේ කුසිනාරා නුවරදී පිරිනිවන්පෑ සේක. ඇසූ විගසම රජුට සිහි නැතිවිය. චතුර මධුර පිරවූ දෙණ රත්විය. ඉක්බිති ඔහුව එයින් ඔසවා දෙවෙනි දෙක තැබීය. ඔහු සිහි ලැබ, දරුවෙනි! කුමක් කියන්නහුදැයි ඇසීය. මහරජතුමනි! ශාස්තෲන් වහන්සේ පිරිනිවන් පෑවේය. රජුට නැවතද සිහි නැතිවිය. චතුමධුර දෙණ රත්විය. ඉක්බිති ඔහුව එතනින් ද ඔසවා තුන්වන දෙනක තැබූහ. ඔහු නැවත සිහිය ලබා දරුවෙනි, කුමක් කියන්නහුදැයි ඇසීය. මහරජතුමනි, ශාස්තෲන් වහන්සේ පිරිනිවන් පෑයේය. රජුට නැවතද සිහි නැතිවිය. ඉක්බිති ඔහුව ඔසවා නාවා හිස මතට කළවලින් පැන් වත්කළහ.
රජු සිහිය ලැබ අසුනින් නැගිට සුවඳ කැවූ මාණික්‍ය වර්ණ කෙස් රන් ඵලකයට සමාන වර්ණයෙන් යුත් පිටමත විසුරුවාගෙන අතින් පපුවට ගසමින් පබලු වැල්වලට සමාන මනාව වට වූ ඇඟිලිවලින් ස්වර්ණ වර්ණ වූ බිඹුපල වැනි වර්ණයෙන් යුත් පපුව තෙමන්නාක් මෙන් ගෙන හඬන්නේ උමතු විලාශයෙන් වීදිය මැදට පිවිසියේ, සැරසුණු නාටක ජනයා පිරිවරාගෙන නගරයෙන් නික්ම ජීවක අඹවනයට ගොස් යම්තැනක වැඩසිටිය භාග්‍යවතුන් වහන්සේ විසින් ධර්මදේශනා කරන ලද්දේ ද එතැන බලා සර්වඥ වූ භාග්‍යවතුන් වහන්ස, මේ ස්ථානයේ සිට ධර්මදේශනා කළා නොවේද? ඔබ අපගේ ශෝක නමැති උල් ගලවා දැමූ සේක. මම ඔබවහන්සේ සරණ ගියෙමි. භාග්‍යවතුන් වහන්ස, මට වචනයක්වත් කථා නොකරන්නේ ඇයිදැයි නැවත නැවතත් හඬා වැළප, භාග්‍යවතුන් වහන්ස, මම වෙනත් දිනක මෙබඳු කාලයක ඔබවහන්සේ මහා සංඝයා පිරිවරා දඹදිව් තලයෙහි චාරිකාවේ හැසිරෙන්නේ යැයි අසමි. දැන් වනාහි මම ඔබවහන්සේ පිළිබඳව නොගැලපෙන, නුසුදුසු පුවතක් අසමි යනාදිය කියා, හැටක් පමණ වූ ගාථාවන්ගෙන් භාග්‍යවතුන් වහන්සේගේ ගුණ සිහිකර මෙසේ සිතීය. මගේ හැඬීමෙන් යමක් සිදුනොවෙයි. දශබලයන් වහන්සේගේ ධාතූන් වහන්සේලා ගෙන්වා ගනිමියි මෙසේ අස්වැසුනේය. මේ සිහි නැතිවීමේ පුවත ආදිය අවසානයේ දූතයකු යැවීය. ඒ ගැන ‘අථඛො රාජා’ (ඉක්බිති රජු) ආදිය පැවසීය.
එහි **දූතං පාහෙසි** යනු දූතයකු ද ලිපියක් ද යැවීය. යවාද ඉදින් යහපතක් දකීනම් එසේය. යහපතක් නොපෙනේ නම් උපායකින් ගෙ එමියි සිව්රඟ සෙනඟ සූදානම් කර තමාද පිටත්ව ගියේය. එපරිද්දෙන් අජාතසත්තු රජතුමා ද මෙසේ ලිච්ඡවී රජවරු ද දූතයකු යවා තමන්ම සිව්රඟ සෙනඟ සමග පිටත්ව ගියහ. එහි අන් සියළු දෙනාටම වඩා සමීප වූ පාවෙය්‍ය නගරවැසියෝ තුන් ගව්වක ප්‍රමාණයේ නගරයෙහි වාසය කරත්. භාග්‍යවතුන් වහන්සේ ද පාවා නුවරට පිවිසම කුසිනාරාවට වැඩියේය. ඉක්බිති කුමක් නිසා පළමුවෙන් එහි නොපැමිණියාහුද? විශාලා පිරිවර සහිත මේ රජවරු මහා පිරිස් සූදානම් කළ බැවින් ප්‍රමාද විය.
**තෙ සංඝෙ ගතෙ එතදවොචුං** ඒ සත් නගරයන්හි වැසි සියල්ලෝම අවුත් අපට ධාතූන් වහන්සේලා දෙන්න. නැත්නම් යුද්ධ කරමු. කුසිනාරා නගරය වටකරගෙන මෙසේ සිටියකල්හි මෙසේ භාග්‍යවතුන් වහන්සේ අපගේ ගම්පළාතේ යයි පිළිතුරු දුන්හ. ඔව්හු වනාහි මෙසේ කීහ. අපි ශාස්තෲන් වහන්සේට පණිවිඩ නොයැව්වෙමු. ගොස් ගෙනාවේද නැත. ශාස්තෲන් වහන්සේ වනාහි තමන්වහන්සේම වැඩමවා පණිවිඩයක් යවා අප කැඳවූ සේක. නුඹලා වනාහි නුඹලාගේ ගම් ප්‍රදේශයේ යම් රත්නයක් පහළවේද එය අපට දෙන්නහුද? දෙවියන් සහිත ලෝකයේ බුද්ධරත්නය සමාන රත්නයක් නැත. මෙබඳු වූ උතුම් රත්නයක් ලැබූ අපි එය නොදෙන්නෙමු. නුඹලා පමණක් මවගේ තනයෙන් කිරි බීවාහු නොවන්නාහ. අපි ද මවගෙන් කිරි බීවෝ වෙමු. නුඹලා පමණක් නොව අපිද පුරුෂයෝ වෙමු. මෙසේ ඔවුනොවුන් අතර අහංකාර බස් පවසා ලියුම්වලට පිළිතුරු යවත්. ඔවුනොවුන් මානයෙන් යුක්තව ගර්ජනා කරත්. යුද්ධයකදී කුසිනාරා වැසියන්ටම ජය අත්වන්නේය. කුමක් නිසාද? යම්හෙයකින් ධාතු වන්‍දනාව පිණිස පැමිණි දෙවිවරු ඔවුන්ගේ පක්‍ෂයේ වූහ. පෙළෙහි වනාහි ‘භාග්‍යවතුන් වහන්සේ අපගේ ගම්පළාතේ පිරිනිවන් පෑයේය. භාග්‍යවතුන් වහන්සේගේ ධාතූන් වහන්සේලාගෙන් කොටසක් නොදෙන්නෙමු’ යන මෙපමණක් දක්නට ලැබේ.
**එවං වුත්තෙ දොණො බ්‍රාහ්මණො** ද්‍රෝණ බ්‍රාහ්මණයා ඔවුන්ගේ මේ විවාදය අසා මේ රජවරු භාග්‍යවතුන් වහන්සේ පිරිනිවන් පෑ තැන වාද කරත්. මෙය සුදුසු දෙයක් නොවේ. මේ වාද කිරීමෙන් වැඩක් නැත. ඔවුන් සංසිඳුවන්නෙමියි ඔහු ගොස් ඒ රැස්ව සිටි පිරිසට මෙසේ කීය. උස්තැනක සිට බණවර දෙකක ප්‍රමාණය කීය. එය දොණ ගර්ජනාව නම් විය. එහි පළමු බණවරෙහි එක පදයක්වත් ඔව්හු නොදත්හ. දෙවන බණවර අවසානයේ මේ අපගේ ගුරුතුමාගේ හඬයැයි කියා සියල්ලෝම නිහඬ වූහ. දඹදිව් තලයේ වනාහි කුලගෙයක උපන්නහු බහුල වශයෙන් ඔහුට අතවැසියෙක් නම් නැත. ඉක්බිති ඔව්හු තමන්ගේ වචනය අසා නිහඬව තුෂ්ණිම්භූත වූ බව දැනගෙන නැවත මෙසේ කීය. ‘සුණන්තු භොන්තො’ (පින්වතුනි, අසත්වා.) මෙසේ ගාථා දෙකක් කීය.
එහි **අම්හාකං බුද්ධො** අපගේ බුදුරජාණන් වහන්සේ අහුඛන්තිවාදො බුද්ධ භූමියට නොපැමිණ පාරමිතාවන් පුරන්නේ ක්‍ෂාන්තිවාදී තාපස කාලයේ, ධර්මපාල කුමාර කාලයේ ඡද්දන්ත ඇත් කාලයේ භූරිදත්ත නාගරාජ කාලයේ චම්පෙය්‍ය නාගරාජ කාලයේ සංඛපාල නාගරාජ කාලයේ මහාකපි කාලයෙහි ද තවත් වෙන බොහෝ ජාතකයන්හි අනුන් කෙරෙහි නොකිපී ඉවසීමම කළේය. ක්‍ෂාන්තියම වර්ණනා කළේය. කිම දැන් දැන් ඉටු අනිටු තාදී ලක්‍ෂණයන්ට පත්වූයේ, සර්වප්‍රකාරයෙන් අපගේ බුදුරජාණන් වහන්සේ ක්‍ෂාන්තිවාදී වූ සේක. මෙබඳු වූ ඔහුට, උත්තම පුද්ගලයකුගේ ශරීරය බිඳීගිය කල්හි මෙබඳු ඔවුනොවුන් කළහ කිරීම නොහොබී. සුදුසු දෙයක් නොවේ. **නනි සාධු යං** මෙය යහපත් නොවේ. **සරීර භංගෙ** ශරීරය විනාශ වීම නිමිති කරගෙන - ධාතු කොට්ඨාශයන් හේතුකරගෙන යන අර්ථයි. **සියා සම්පහාරො **ආයුධවලින් ඔවුනොවුන් පහරදීම යහපත් නොවන්නේයැයි කියන ලදි.
**සබ්බෙව භොන්තො සහිතා** නුඹලා සියළු දෙනාම එක්වන්න. සමගිවන්න. භේද නොවන්න. **සම්මොදමානා** සිතින්ද ඔවුනොවුන් සන්තෝෂ වව්. **කරොමට්ඨභාගෙ** භාග්‍යවතුන් වහන්සේගේ ශරීර කොටස් කොටස් අටකට බෙදමු. **චක්ඛුමතො** ඇස් පසක් ඇති චක්ඛුමන්ත වූ බුදුරජාණන් වහන්සේට හුදෙක් නුඹලා පමණක් නොව බොහෝ ජනයා පැහැදුනේ විය. ඔවුනතුරෙන් එක් අයෙක්වත් ලබන්නට අයුක්තියක් නම් නැත්තේ යයි බොහෝ කරුණු කියා දන්වා සිටියේය.
**තෙසං සංඝානං ගණානං පටිස්සුණිත්‍වා** එහි රැස්වූ භික්‍ෂූන්ට පොරොන්දු වී භගවතො සරීරානි අට්ඨමා සමං සුවිභත්තං විභජිත්‍වා (භාග්‍යවතුන් වහන්සේගේ ශරීර කොටස් සමාන කොටස් අටකට බෙදා) මේ එහි පිළිවෙල කථාවයි. ද්‍රොණ තෙමේ ඔවුන්ට පොරොන්දු වී රන්දෙණ විවෘත කරවීය. රජවරු පැමිණ දෙණෙහි ස්වර්ණවර්ණ වූ ධාතූන් දැක, භාග්‍යවතුන් වහන්ස, සර්වඥයන් වහන්ස, පෙර අපි ඔබවහන්සේගේ දෙතිස්මහා පුරුෂ ලක්‍ෂණයන්ගෙන් සමන්විත වූ සවණක් බුදුරැසින් අලංකාර වූ අසූවක් අනූව්‍යඤ්ජනයන්ගෙන් බබලන්නා වූ ශරීරය දුටුවෙමු. දැන් වනාහි ස්වර්ණවර්ණ ධාතූන් ඉතිරිවිය. භාග්‍යවතුන් වහන්ස, මෙය ඔබවහන්සේට සුදුසු නොවන්නේ යයි හැඬූහ.
බ්‍රාහ්මණයා ඒ වේලාවේ ඔවුන්ගේ ප්‍රමාදය දැනගෙන දකුණු දළදාව ගෙන තලප්පාවේ සඟවා ගත්තේය. ඉක්බිති ඉතිරිය සමාන කොටස් අටකට බෙදීය. සියළුම ධාතු ස්වාභාවික නැළියෙන් නැළි සොළසක් විය. එක එක නගරවැසියා නැළි දෙක බැගින් ලැබූහ. බෙදන්නා වූ බ්‍රාහ්මණයා තබාගත් ධාතු ඔහුටය. ශක්‍ර දේවේන්ද්‍රයා දෙවියන් සහිත ලෝකයාගේ සැක දුරුකිරීම පිණිස චතුරාර්ය සත්‍ය කථාවට උදව් වූ භාග්‍යවතුන් වහන්සේගේ දකුණු දළදා වහන්සේ කවරකු විසින් ගන්නා ලදදැයි බලන්නේ බ්‍රාහ්මණයා විසින් ගන්නා ලදැයි දැක, බ්‍රාහ්මණයා ද දළදා වහන්සේට සුදුසු සත්කාර දක්වන්නට සමත් නොවන්නේය. එය ගන්නෙමියි තලප්පාවෙන් ගෙන රන් කරඬුවක තබා දෙව්ලොවට ගෙන ගොස් සිළුමිණි සෑයෙහි තැන්පත් කළේය.
බ්‍රාහ්මණයාද ධාතු බෙදා දළදාව නොදක්නේ සොරකු විසින් ගන්නා ලද බැවින් කවරකු විසින් මාගේ ධාතූන් වහන්සේ ගන්නා ලදදැයි අසන්නටවත් අසමත් විය. නුඹ විසින් ධාතූන් බෙදන ලද්දේ නොවේද? පළමුවෙන්ම තමන්ට ද ධාතූන්වහන්සේලා අවශ්‍ය බව නොදත්තේද? මෙසේ තමා කෙරෙහිම දෝෂාරෝපණය කරන්නේ මටද කොටසක් දෙන්න යැයි කියන්නට ද නොහැකි විය. ඉක්බිති මේ ස්වර්ණමය කුරුණියෙන් තථාගතයන් වහන්සේගේ ධාතු බෙදන ලදි. මෙය තබා මම ථූපයක් කරන්නෙමියි සිතා පින්වතුනි! මට මේ ධාතු මැන්න කුරුණිය දෙන්න යැයි කීය.
පිප්ඵලී වනවාසී මෞර්යයෝ අජාසත් ආදීන් මෙන් දූතයකු යවා යුද්ධයට සූදානම්ව නික්මුනාහ.
රජගහ නුවර භාග්‍යවතුන් වහන්සේගේ ධාතූන් වහන්සේලාට චෛත්‍යයක් ද උත්සවද පැවැත්වූහ. කෙසේ කළේද? කුසිනාරාවේ සිට රජගහනුවර තෙක් යොදුන් විසිපහකි. මේ අතරතුර අට ඉස්බක් පළල් සමතලා මාර්ගයක් කරවා යම්සේ මල්ල රජවරු ඔටුනු බඳින තැන හා නගර ශාලාව අතර පූජා කළහුද එබඳු යොදුන් විසිපහක් මග පූජා කරවවා ලෝකයාට කළකිරීමක් ඇතිනොවන පරිදි සියළු තන්හි අතරතුර ආපණ විවෘත කරවා ස්වර්ණ දෝණියෙහි තබන ලද ධාතූන් ආරක්ෂිත මැදිරියකින් වටකර තමන්ගේ රාජ්‍යයේ පන්සියයක් යොදුන් ප්‍රදේශයේ මිනිසුන් රැස් කරවූයේය. ඔව්හු ධාතූන් ගෙන කුසිනාරාවෙන් ධාතු සැණකෙළි පවත්වමින් නික්ම යම් යම් තැනක වර්ණවත් මල් දක්නට ලැබේද ඒ ඒ තැන්වලදී ධාතූන් වහන්සේලාව ආරක්ෂා මධ්‍යයේ තබා පූජා කළහ. ඒ ඒ මල් හිඟ වූ කල්හි යත්. රථයේ වියගහ පසුපසට පැමිණෙනවිට දවස් සතක් ධාතු සැණකෙළි පවත්වත්. මෙසේ ධාතු රැගෙන එන්නවුන්ට සත්වර්ෂ සත්මාස සත් දවසක් ගතවිය.
මිථ්‍යාදෘෂ්ටිකයෝ මෙසේ කීහ. ශ්‍රමණ ගෞතමයන් පිරිනිවන්පෑ කාලයේ පටන් බලහත්කාරයෙන් සැණකෙළි පැවැත්වීමෙන් උපද්‍රවයට පත්වූයෙමු. අපගේ සියළු තථාගතයෝ නැසුනාහයි උද්ඝෝෂණය කරන්නා වූ අසූහය දහසක් පමණ අපායෙහි උපන්හ. රහතන් වහන්සේලා ආවර්ජනා කොට බලන්නේ මහාජනයා හිත කිළිටි කරගෙන අපායෙහි උපදිත්. ශක්‍ර දේවේන්ද්‍රයා දැක ධාතූන් වහන්සේලා ගෙන ඒමට උපායක් යොදන්නෙමියි ඔහුගේ සමීපයට ගොස් ඒ බව දන්වා මහරජ, ධාතූන් රැගෙන ඒමට උපායක් යොදන්න යැයි කීහ. ශක්‍රයා මෙසේ කීය. පෘථග්ජනයෝ නම් අජාසත්ට සමානය. ශ්‍රද්ධාවක් නැත. හෙතෙම මගේ වචනය නොකරන්නේය. තවද මාරයාගේ විහිලුවක් මෙන් විකාරයක් දක්වන්නෙමුයි මහා ශබ්දයක් අස්වන්නෙමු. යකුන් විසින් අල්ලාගත් ඉවත දැමූ ආරෝචකයන් කරන්නෙමි. මහරජතුමනි, අමනුෂ්‍යයෝ කිපුණාහ. ධාතූන් වහන්සේලා ගෙන්වා ගන්න යැයි කියව්. මෙසේ ඔහු ගෙන්වා ගත්තේය. ඉක්බිති ශක්‍රයා ඒ සියල්ල කළේය.
තෙරවරු ද රජු වෙතට පැමිණ මහරජතුමනි, අමනුෂ්‍යයෝ කිපියාහ. ධාතූන් වහන්සේලාව ගෙන්වාගන්න යැයි කීහ. රජු ස්වාමීනි, තවමත් මාගේ සිත සතුටුවී නැත. මෙසේ ඇතිකල්හිද ගෙනෙත්වායි කීය. සත්වන දිනයෙහි ධාතූන් වහන්සේලා ගෙනෙන ලදි. මෙසේ ගෙනෙන ලද ධාතූන් රැගෙන රජගහනුවර ස්ථූපයක්ද පූජාවක් ද කළේය. අනික් අයද තම තමන්ගේ බල පරිදි ගෙනවුත් තම තමන්ගේ තැන්වල ස්ථූප කරවා පූජා කළහ.
**එවමෙතං භූතපුබ්බං** යනු මෙසේ මේ ධාතු බෙදීමද දසථූපයන් නිර්මාණය කිරීමද දඹදිව සිදුවිය යැයි පසුව සිටි සංගීති කාරකයෝ පැවසූහ. මෙසේ ථූපයන් පිහිටි කල්හි මහා කාශ්‍යප රහතන් වහන්සේ ධාතූන් වහන්සේලාට සිදුවිය හැකි අනතුරක් දැක අජාසත් රජු වෙත පැමිණ මහරජ, එක් ධාතු නිධානයක් කළයුතුයයි පැවසීය. එසේය ස්වාමීනි, නිදන් කිරීමේ කාර්ය මට පැවරේවා. ස්වාමීනි! කෙසේනම් ධාතූන් වහන්සේලා ලබා ගනිමුද? මහරජතුමනි, ධාතූන් වහන්සේලා වැඩමවීම ඔබතුමාගේ කාර්යයක් නොවේ. එය අපට භාරය. එසේය ස්වාමීනි, ඔබවහන්සේ ධාතූන් වැඩමවා දෙන්න. මම ධාතු නිධානය කරන්නෙමි යි කීය. තෙරුන් වහන්සේ ඒ ඒ රජ කුලවලට පූජා පැවැත්වීමට පමණක් ප්‍රමාණවත් ධාතූන් තබා ඉතිරි ධාතූන් රැගෙන ආවේය. රාම ග්‍රාමයෙහි ධාතූන් වහන්සේලාව නාගයන් විසින් ගන්නා ලදි. එයට අනතුරක් නැත. අනාගතයෙහි ලංකාද්වීපයේ මහා විහාරයෙහි මහා සෑයෙහි නිධන් කරවන්නේ යැයි ඒවා ගෙන ආවේ නැත. ඉතිරි නගර හතෙන් ගෙනවුත් රජගහ නුවරට ගිනිකොන දිශාවේ තබා මේ ස්ථානයේ යම් පාෂාණයක් තිබේද එය අතුරුදන් වේවා. පස් පිරිසිදු වේවා. ජලය නොනගීවායි අධිෂ්ඨාන කළේය.
රජු ඒ ස්ථානය සාරවා එයින් ගොඩගත් පස්වලින් ගඩොල් සාදවා අසූමහා සව්වන්ගේ චෛත්‍යයන් කරවයි. රජු මෙහි කුමක් කරන්නේදැයි අසන්නවුන්ට ද මහා ශ්‍රාවකයන් වහන්සේලාගේ චෛත්‍යයන් සාදවන්නේය කියාත් ධාතු නිධාන කිරීමක් ගැන නොකියත්. අසූරියනක් පමණ ඒ පෙදෙස ගැඹුරු වූ කල්හි යට ලෝහ තහඩුවක් අතුරා එහි ථූපාරාම චේතිය ඝරයේ ප්‍රමාණයට තඹ ලෝහයෙන් ගෙයක් කරවා අට බැගින් රන්වන් සඳුන්මය කරඬුද ථූපයන් ද කරවීය. ඉක්බිති භාග්‍යවතුන් වහන්සේගේ ධාතූන් රන්වන් සඳුන්මය කරඬුවක තබා ඒ කරඬුව වෙනත් එබඳු කරඬුවක තබා එයට වෙනත් සඳුන් කරඬුවක ඒ ලෙසටම තබා මේ ආකාරයෙන් කරඬු අටක තැන්පත් කර ඒ කරඬු අට එක්තැන් කර මේ ආකාරයෙන්ම ඒ කරඬු අට රන් සඳුන් ථූප අටකද ඒ කරඬු රතුපාට සඳුන් කරඬුවල ද ඒ කරඬු රත්සඳුන් ථූප අටකද ඒ කරඬු අට ඇත්දත් කරඬු අටකද ඒ කරඬු ඇත්දත් ථූප අටකද ඒවා රත්නමය කරඬු අටකද ඒ රත්නමය කරඬු අට රත්නමය ථූප අටකද ඒවා ස්වර්ණමය කරඬුවලද ඒවා ස්වර්ණ ථූප අටකද ඒවා රිදී කරඬු අටකද ඒවා රිදී ථූප අටකද ඒ රිදී ථූප අට මැණික් කරඬු අටකද ඒවා මාණික්‍ය ථූප අටකද ඒවා පද්මරාග කරඬු අටකද ඒවා පද්මරාග ථූප අටකද ඒවා වෛරෝඩි කරඬු අටකද ඒවා වෛරෝඩි ථූප අටකද ඒවා පලිඟු කරඬු අටකද ඒවා පළිඟු [missing trans]
පළිඟු චෛත්‍ය ථූපාරාම චෛත්‍යය පමණ විය. ඒ මත්තේ මාණික්‍යමය ගෘහයක් විය. ඒ මත්තේ ස්වර්ණමය ගෘහයක්ද ඒ මත්තේ රිදීමය ගෘහයක්ද ඒ මත්තේ තඹලෝහමය ගෙයක්ද කරවීය. එහි රත්නමය වැලි අතුරවා, ජලයෙහි හා ගොඩබිම සෑදනෙ මල් දහස් ගණනක් විසුරුවා පන්සියයක් ජාතක කථාවන්ද අසූමහා ශ්‍රාවකයන් ශුද්ධෝදන මහරජු, මහාමායා දේවිය, සහජාත සප්ත වස්තුනුත් යන සියල්ල රනින් කරවීය. පන්සියය බැගින් රන් රිදී පුන්කලස් තැබ්බවීය. පන්සියයක් රන් දද එසවීය. පන්සියයක් ස්වර්ණ ප්‍රදීපයන් ද පන්සියයක් රජතමය ප්‍රදීපයක් ද කරවා ඒවා සුවඳ තෙලින් පුරවා ඒවායෙහි දුහුල් පහන්වැටි තැබ්බවීය.
ඉක්බිති මහා කාශ්‍යප තෙරුන් වහන්සේ මල්මාලාවන් නොමැලවේවා. සුවඳ නොනැසේවා. පහන් නොනිමේවායි අධිෂ්ඨාන කොට රන්පටවල ලියවා තැබීය.
අනාගතයෙහි පියදාස නම් කුමාරයෙක් සේසත් නංවා අසෝක ධර්මරාජයා වන්නේය. ඔහු මේ ධාතූන් වහන්සේලාව විසුරුවා හරින්නේ යයි
රජු සියලු ආභරණවලින් පුදා මුලපටන් දොරවල් වසමින් නිකුත් විය. ඔහු තඹ ලෝහමය දොර වසා දොර වසන, හරින ලනුව යතුරු මුදුවෙහි බැඳ එහිම විශාල මැණික් සමූහයක් තැබ්බවීය. අනාගතයේ පහළ වන්නා වූ දිළිඳු රජවරු මේ මැණික් ගෙන ධාතූන් වහන්සේලාට සත්කාර කරත්වායි ලියා තැබීය.
සක්දේව රජ විශ්වකර්මයා අමතා දරුව, අජාසත් රජු විසින් ධාතු නිධානයක් කරන ලදි. එහි ආරක්ෂා විධිවිධාන යොදන්න යැයි පිටත්කර හැරීය. ඔහු අවුත් වාල සංඝාට යන්ත්‍රයක් යෙදවීය. ලී රූප ඒ ධාතු ගර්භයෙහි පළිඟු වර්ණ කඩුගෙන වාතයට බඳු වේගයෙන් හාත්පස හැසිරෙමින් යන යන්ත්‍රයක් යොදා එක යතුරකට සම්බන්ධකර හාත්පසින් ගඩොල් ගෙයක ආකාරයෙන් ගල්වලින් වටකර මත්තේ එකකින් වසා පස් දමා බිම සමතලා කර ඒ මත්තේ පාෂාණමය ථූපයක් සෑදවීය. මෙසේ ධාතු නිධානය නිමවූ කල්හි දිවි ඇතිතෙක් සිට තෙරුන් වහන්සේද පිරිනිවන් පෑ සේක. රජතුමා ද මිය ගියේය. ඒ මිනිස්සුද මිය ගියාහ.
අපර භාගයෙහි පියදාස නම් රජෙක් ඡත්‍ර නංවා අසෝක නම් ධර්මරාජව ඒ ධාතූන් ගෙන දඹදිව පුරා බෙදා හැරියේය. කෙසේද? ඔහු නිග්‍රොධ සාමණේරයන් වහන්සේ නිසා සසුනෙහි පැහැදී අසූසාර දහසක් විහාර කරවා ධාතූන් වහන්සේලා කොහෙන් ලබාගන්නෙමුදැයි ඇසීය. මහරජ, ධාතු නිධානයක් ඇතැයි අසා ඇත. අසවල් තැන යයි නොපෙනේ. රජු රජගහ නුවර චෛත්‍යයක් බිඳවා ධාතු නොදැක නැවත ප්‍රතිසංස්කරණය කරවා භික්‍ෂු භික්‍ෂුණී, උපාසක, උපාසිකා යන සිව්පිරිස රැගෙන විශාලා නුවරට ගියේය. එයින්ද නොලැබ කපිලවස්තු පුරයටද එයින් නොලැබ රාම ග්‍රාමයට ගියේය. රාමග්‍රාමයේ නාගයෝ චෛත්‍යය බිඳින්නට ඉඩ නුදුන්හ. චෛත්‍යයට ගැසූ උදැල්ල කෑලිවලට කැඩී යයි. මෙසේ එහිද නොලැබ අල්ලකප්ප නගරයටද, වෙඨදීපය, පාවක, කුසිනාරා යන සියළු තන්හි චෛත්‍යයන් බිඳවා ධාතු නොලැබ ඒවා නැවත පිළිසකර කරවා නැවත රජගහ නුවරට ගොස් සිව් පිරිස රැස්කරවා, අසවල් තැන ධාතු නිධන්කර ඇතැයි කවරකු විසින් හෝ අසා තිබේදැයි විමසීය.
එහිදී එක්, එකසිය විසිවයස් තෙරනමක් අසවල් තැන ධාතු නිධන්කර ඇතැයි නොදනිමි. නමුත් මගේ පියා මහතෙර නමකි. මා සත්වයස් කල්හි මල්කරඬුවක් මා ලවා ගෙන්වාගෙන, සාමණේරය එන්න. අසවල් ගස් අතරේ පාෂාණ චෛත්‍යයක් ඇත. එහි යමු යැයි ගොස් පුදා සාමණේරය මේ ස්ථානය මතක තබාගන්න වටීයයි පැවසීය. මම මෙපමණක් දනිමියි මහරජ යැයි පැවසීය. රජු ඒ ස්ථානයම විය යුතුයයි කියා ගොස් එහි පාෂාණ ථූපයත්, පස් ද ඉවත්කර යමින් හුණු පොළවක් දුටුවේය. එයින් හුණු ද ගඩොල් ද ඉවත්කර පිළිවෙලින් පිරිවෙනට බැස සප්ත රත්නමය වැලි ද ආයුධ ගත් අත් ඇති ලී රූප ද කරකැවෙනු දුටුවේය. හෙතෙම යකැදුරන් ගෙන්වා බලිකර්මයක් කරවවා ද අවසානයක්, කෙළවරක් නොදක්නේ දෙවියන්ට වඳිමින් ධාතූන් වහන්සේලාව ගෙන අසූසාර දහසක් විහාරවල නිධන්කොට ගරුසත්කාර කරන්නෙමි. දෙවියෝ මට අනතුරක් නොකරත්වායි කීය.
සක්දෙව් රජ චාරිකාවේ හැසිරෙන්නේ ඒ දැක විශ්වකර්මයා අමතා දරුව! ධර්මරාජ වූ අසෝක රජු ධාතූන් වහන්සේලාව බැහැර ගෙනයන්නෙමියි පිරිවෙනට බැස සිටී. එහි ගොස් ලී රූප ඉවත් කරන්න. හෙතෙම පස්වයස් ගම්දරුවකු මෙන් ගොස් රජු ඉදිරියේ දුන්නක් ගත් අත් ඇතිව සිට මහරජතුමනි, ඉවත් කරමියි කීය. දරුව, ඉවත් කරන්නයැයි කීය. ඊය ගෙන බැඳ තිබුණු තැනට විද්දේය. සියල්ල විසිරී ගියේය. ඉක්බිති රජතුමා ලතුවෙහි එල්ලා තිබුණු යතුරු කැරැල්ල ගත්තේය. මැණික් සමූහය දුටුවේය. අනාගතයේ දිළිඳු රජවරු මේ මැණික් ගෙන ධාතූන් වහන්සේලාට සත්කාර කරත්වායි ලියා තිබූ අකුරු කියවා කෝපයට පත්ව මා වැනි රජකු දිළිඳුයයි කියන්නට යෝග්‍ය නොවේයැයි නැවත නැවතත් තල්ලු කරමින් දොර විවෘත කරගෙන ඇතුල්ගෙට පිවිසියේය
අවුරුදු දෙසිය දහඅටකට පෙර දල්වන ලද පහන් එසේම බබලයි. නිලුපුල් මල් ඒ මොහොතේ අතුරන ලද්දක් මෙන් සුවඳන් යුක්ත විය. රජු රන්පට ගෙන, අනාගතයේ පියදාස නම් කුමාරයෙක් රජවී අශෝක නම් වූ ධර්මරාජයෙක් වන්නේය. හෙතෙම මේ ධාතු බෙදා හරින්නේ යැයි කියවා, මම වනාහි මහා කාශ්‍යප තෙරුන් වහන්සේ විසින් දක්නා ලදැයි කියා වම් අත හකුළාගෙන දකුණු අතින් අත්පුඩි ගැසීය. හෙතෙම එම ස්ථානයෙහි වඳින්නට ධාතු ස්වල්පයක් පමණක් තබා ඉතිරි ධාතු සියල්ල ගෙන ධාතු මන්දිරය පෙර පරිදිම වසා තබා සියල්ල පැවැති තත්ත්වයට පත්කර මත්තෙහි පාෂාණ චෛත්‍යයක් සාදවා අසූහාර දහසක් විහාරවල ධාතු තැන්පත් කර මහ තෙරවරුන්ට වැඳ මෙසේ විචාළේය. ස්වාමීනි! මම සසුනෙහි දායාද ඇත්තේ වෙමි. මහරජ, ඔබ කුමකට දායාදකොට ඇත්තෙහිද? මහරජ, ඔබ සසුනෙන් බාහිර කෙනෙකි. ස්වාමීනි! අනූහය කෝටියක් ධනය වියදම් කර අසූහාර දහක් කරවූ මට දායාද නැත්තේ නම් දායාදකොට ඇත්තේ කවරෙක්ද? මහරජ, ඔබ සිව්පසය දෙන දායකයෙකි. යමෙක් වනාහි තමන්ගේ පුතකු හෝ දුවණියක පැවිදි කරවයිද මෙය සසුනේ දායාද ඇත්තේ නම් වන්නේය. හෙතෙම පුත්‍රයාවද දුවණියද පැවිදි කරවීය. ඉක්බිති තෙරවරු ඔහුට මෙසේ කීහ. මහරජ, දැන් ඔබ සසුනෙහි දායාද ඇත්තේ වන්නෙහිය.
‘එවමෙතං භූතපුබ්බං’ යන්නෙන් මෙසේ මෙය අතීතයෙහි ධාතු නිධානයක් දඹදිව් තලයෙහි සිදුවූවකි යි තුන්වන සංගායනා කාරකයෝ මේ පදය ලියා තැබූහ.
‘අත්‍ථද්‍රොණ චක්ඛුමතො සරීරං’ (තථාගතයන් වහන්සේගේ ශරීරය ද්‍රෝණ අටකි) මේ ආදී ගාථාවන් වනාහි ලංකාද්වීපවාසී තෙරවරුන් විසින් කියන ලදි.
