6. ආසිංස වර්‍ගය
**“ආසිංසෙථෙව පුරිසොති”** යන මේ ජාතකය බුදු රජහු දෙව්රම් වෙහෙර වසන සේක්, හළ වීරිය ඇති භික්‍ෂුවක් අරබයා දේශනා කළහ. බුදුරජහු ඒ භික්‍ෂුව අමතා හළ වීර්යය ඇත්තෙහිදැ යි ඇසූහ. එ සේය ස්වාමීනි, කිමෙක් ද මහණ, මෙබඳු නෛර්යාණික සසුනෙහි පැවිදි ව වීර්යය අත්හළේ කුමක් නිසා ද? පෙර පඬිවරු රාජ්‍යය පිරිහෙන්න හළ ද වීර්යයෙහි පිහිටා නැති වූ සම්පත් උපදවා ගත්තාහුමැ යි වදාරා අතීත කථාව ගෙනහැර දැක්වූහ.
පෙර බරණැස් නුවර බඹදත් රජු රාජ්‍යය කරන කල්හි බෝසත්හු රජුගේ අග මෙහෙසිය කුස පිළිසිඳ ගත්හ. ඔහුට නම් තබන දිනයෙහි සීලව කුමරා යි නම් තැබූහ. එතුමා සොළොස් වියේදී ම සිප්සතරෙහි පරතෙරට පැමිණි පසු කල පියාගේ ඇවෑමෙන් රාජ්‍යයෙහි පිහිටියේ මහා සීලව කුමරු නම් වූයේය. දැහැමි රජෙක් වූයේය. නගරයෙහි සතර දිසාවෙහි සතරක් ද මැද එකක් ද තම රජ මැදුර ඉදිරියෙහි එකක් ද වශයෙන් දාන ශාලා සයක් කැරවා දුගී මගීන්ට දන් දෙයි. සිල් රකියි. පොහොය කර්ම කරයි. ඉවසීම, මෙත, කරුණාදියෙන් යුත් රජතුමා තම ඇකෙහි හුන් පුතු සතුට කරන්නාක් මෙන් සියලු සතුන් සතුටු කරමින් දැහැමෙන් රාජ්‍ය්‍ය කරයි. එතුමන්ගේ ඇමැතියෙක් අන්තඃපුරයෙහි වරදහෙි හැසිර පසු කාලයෙහි ප්‍රකට විය. ඇමැතියෝ රජුට මෙකරුණ සැලකළහ. රජතුමා පිරික්සා ප්‍රත්‍යක්ෂව දැන ඒ ඇමැතියා කැඳවා බාලය, ඔබ කළේ වරදකි. මගේ රාජ්‍යයෙහි විසීමට ඔබ සුදුසු නො වේ. තමාගේ ධනය ද අඹුදරුවෝ ද ගෙන වෙනත් තැනකට යව යි පිටුවහල් කළේය. ඔහු කසී රට ඉක්මවා කොසොල් රජුට සේවය කරමින් ක්‍රමයෙන් රජුගේ අභ්‍යන්තර හිතවතකු විය.
දිනක් ඔහු රජුට මෙසේ කීය. දේවයිනි, බරණැස් රාජ්‍යය මී මැස්සන් නැති මී වදයක් සමාන වේ. රජු ඉතා ලාමකය. සුළු හමුදාවක් යොදා බරණැස් රාජ්‍යය ගත හැකිය. රජ ඔහුගේ වචනය අසා මෙසේ සිතීය. බරණැස් රාජ්‍යය අති විශාලය. මොහු සුළු හමුදාවකින් ජය ගත හැකි බව කීය. මොහු ඔත්තුකරුවකු විය හැකියැ යි සිතා ඔබ චර පුරුෂයකුදැ යි ඇසීය. දේවයිනි, මම චර පුරුෂයෙක් නොවෙමි. ඇත්ත ම කියමි. ඉදින්, මගේ වචනය නො අදහන්නේ නම්, මිනිසුන් යවා පිටිසර ගමක් විනාශ කරනු මැනවි. එවිට ඒ ගම් පහරන මිනිසුන් ගෙන තමන් වෙත ගෙන ආ විට කසී රට රජු ඔවුන්ට ධනය දී නිදහස් කරන්නේය. කොසොල් රජු, මොහු ඉතා ශූර ලෙස කියයි. ඔහු විමසමි යි තමාගේ මිනිසුන් යවා පිටිසර ගමක් විනාශ කැර වීය. මේ වැසියෝ කොල්ලකරුවන් අල්ලා රජුට දැක්වූහ. රජ ඔවුන් දැක දරුවනි, කුමක් නිසා ගම විනාශ කරනු ද? දේවයිනි, ජීවත් වීමට මඟක් නැත. එ සේ න්ම මා ළඟට නො පැමිණියේ මන් ද? මෙතැන් පටන් එවැනි දේ නො කරනු යි පවසා ඔවුන්ට ධනය දී නිදහස් කළේය. ඔවුහු ගොස් කොසොල් රජුට මෙපුවත් සැලකළහ. රජ මෙපමණකින් නො සෑහී රට මැද දනව්වක් වැනසීය. ඒ මිනිසුන්ට ද රජ ධනය දී යැවීය. ඔහු මෙතෙකුනු නො සෑහී නැවත මිනිසුන් යවා මහා වීදිය කොල්ල කෑවේය. රජ ඔවුන්ට ද ධනය දී යැවීය. ඉක්බිති, කොසොල් රජ මොහු ඉතා දැහැමි රජෙකැ යි සිතා බරණැස් රාජ්‍යය ගනු පිණිස බල සෙනග රැගෙන ගියේය.
එකල බරණැස් රජුට මතැතකු ඉදිරියට එන කල්හි පවා ආපසු නො හැරෙන හිසෙහි හෙණ පිපිරුණ ද බිය නො වන, සීලව මහරජුගේ කැමැත්ත තිබේ නම් මුළු දඹදිව රාජ්‍යයන් නතු කැර ගැනීමට සමත් පරාජය කළ නො හැකි දක්‍ෂ දහසක් පමණ යුද සෙබළුන් වෙයි. ඔවුහු කොසොල් රජු එතැ යි අසා රජුන් වෙත එළැඹ දේවයිනි, කොසොල් රජ බරණැස් රාජ්‍යය ගන්නෙමි යි පැමිණෙයි. අපි යමු. අපගේ රාජ්‍යය සීමාව ආක්‍රමණය කළ විගස ඔවුන්ට පහරදී අල්ලා ගනිමු යි කීහ. දරුවනි, මා නිසා අනුන් වෙහෙසන බවක් නැත. රාජ්‍යය කැමැත්තෝ රාජ්‍යය ම ගනිත්වා. නො යවු යි වැළැක්වීය. කොසොල් රජ රාජ්‍ය සීමාව ඉක්මවා දනව් මැදට පිවිසියේය. ඇමැතියෝ නැවතත් රජු වෙත එළැඹ පෙර සේ ම කීහ. රජු පෙර පරිදි ම වැළැක්වීය. කොසොල් රජු පිට නගරයේ සිට රාජ්‍යය දෙනු නැතිනම් යුද්ධය යි සීලව මහරජුට හසුන් යැවීය. රජ ඒ අසා මා සමග යුද්ධයක් නැත. රාජ්‍යය ගනු, යනුවෙන් පිළිහසුන් යැවීය. නැවතත් ඇමතිවරු රජු වෙත එළැඹ දේවයිනි, අපි කොසොල් රජුට අප නුවරට පිවිසෙන්න ඉඩ නො දෙමු. පිට නුවර දී ම ඔවුන්ට පහර දී අල්ලා ගනිමු යි කීහ. රජු පෙර පරිදි ම වළකා සියලු නගර දොරටු හැරදමා ඇමැතීන් දහස සමග මහවාසලෙහි සිහසුන මත හුන්නේය.
කොසොල් රජු මහත් බල සෙනගින් යුතු බරණැස් නුවරට පිවිසියේය. එක ද සතුරකු නුදුටු ඔහු රජ මැදුරට ගොස් දොරවල් නො වැසූ නිවසනයෙහි සරසන ලද අසුනෙහි ඇමැතියන් පිරිවරා හුන් නිදොස් වූ සීලව මහරජුන් දහසක් ඇමැතියන් සමග අල්ලාගෙන තම සේනාවට මෙසේ අණ කළේය. යවු, මේ රජුත් ඇමැතියනුත් සමග පිටිතල දැඩිව බැඳ අමු සොහොනට ගෙන ගොස් ගෙල පමණ සිටින සේ වළ කැන යම් සේ එකකුවත් අතක් පවා එසවිය නො හැකි වේ ද එ සේ පස් දමා වළ දමනු. රාත්‍රියෙහි සිවල්ලු අවුත් මොවුන්ට කළ යුතු දෙය කරන්නාහ. මිනිස්සු රජුගේ අණ අසා රජුත් ඇමැතියන් සමග පිටතල බැඳ එක් කළහ. එකල්හි ද සීලව මහරජතුමා සතුරු රජුට වෛර මාත්‍රයක්වත් වෛර නො කළේය. ඇමැතියන් ද මෙසේ බැඳගෙන යන කල්හි එකකුවත් රජුගේ වචනය ඉක්මවීමට සමතකු නො වීය. සීලව රජුගේ පිරිස මනාව හික්මුණු අය වූහ. ඉක්බිති, රාජ පුරුෂයෝ සීලව රජු අමු සොහොනට ගෙන ගොස් ගෙල වටක් වළ කැන සීලව රජු මැද ද දෙපසෙහි සෙසු ඇමැතියන් ද සිටින සේ වළට බස්වා පස් දමා තද වන සේ කොටා ගියහ. සීලව රජ ඇමැතියන් අමතා දරුවනි, සතුරු රජු කෙරෙහි වෛර නො කොට මෙත් වඩව යි අවවාද කළේය.
ඉක්බිති, මැදියම් රැයෙහි මිනී මස් කන්නෙමි යි සිවල්ලු පැමිණියෝය. ඔවුන් දැක රජ ද ඇමැතියෝ ද එක්වර ම ශබ්ද කළහ. සිවල්ලු බිය වී පලා ගියහ. ඔවුහු නැවතී බලන්නාහු, පසු පසින් කිසිවකු නො එනු දැක නැවතත් පැමිණියහ. එවර ද පෙර සේ මහා ශබ්ද කළහ. මෙසේ තෙවරක් පලාගොස් නැවත බලන්නාහු, ඔවුන් එකකුවත් නො එන බව දැන මොවුන් වදයට පත් කළ වූහ. එය දැන නැවත ශබ්ද කළ ද පලා නො ගියහ. දෙටු සිවලා රජු වෙත ළඟා වූහ. සෙස්සෝ සෙස්සන් වෙත ළඟා වූහ. උපාය දක්‍ෂ රජතුමා ඔහු ළඟට පැමිණි බව දැන ඩැහැ ගැනීමට ඉඩ දෙන්නාක් මෙන් ගෙල ඔසවා ගෙල ඩැහැගන්නා සමග ම හකු ඇටයෙන් ඇද යන්ත්‍රයක බහන්නාක් මෙන් ගත්තේය. ඇතකුගේ බලයෙන් රජ විසින් හකු ඇටයෙන් ඇද ගෙලෙන් දැඩිව අල්ලාගත් සිවලා තමා මිදීමට නො හැක්කේ මරණ බියෙන් මහ හඬින් කෑගැසීය. සෙසු සිවල්ලු ඔහුගේ මර හඬ අසා එක් පුරුෂයකු විසින් ගන්නා ලද්දේයැ යි ඇමැතින් වෙත ළං විය නො හැකිව මරණ බයෙන් තැතිගෙන පලා ගියහ. රජතුමාගේ හකු ඇටයෙන් තදකොට ගත් සිවලා ඒ මේ අතට දඟලන විට පස් බුරුල් විය. ඒ හිවලා ද මරණ බියෙන් බියපත් ව රජුගේ ඉහළ කොටස පා සතරින් කනින්නේ පස් ඉවත්විය. පස බුරුල් වූ බව දැනගත් පසු රජතුමා හිවලා අතහැර තමාගේ ඇත් බල ඇති ශක්ති සම්පන්න අත ඒ මේ හරවමින් දෙ අත් ඔසවා වළෙහි මුවවිටෙහි එළැඹී සුළඟින් දෙකඩ වූ වලාකුළක් මෙන් පිටතට අවුත් ඇමැතියන් අස්වසා පස් මෑත්කොට සියල්ලන් ගොඩගෙන ඇමැතියන් පිරිවරා අමු සොහොනෙහි සිටියේය.
ඒ වෙලාවෙහි මිනිස්සු මළ මිනිසකු අමු සොහොනෙහි දමන්නාහු, යකුන් දෙදෙනෙකුට අයත් සීමා මැදට දැමූහ. ඒ යකුන් දෙදෙනා මළ සිරුර බෙදා ගැනීමට නො හැකිව අපට මෙය බෙදා ගැනීමට නො හැකිය. මේ සීලව රජු දැහැමිය. ඔහු අපට බෙදා දෙනු ඇතැ යි ඔහු ළඟට යමු යි මළ මිනිසා පාදයෙන් ගෙන අඳින්නාහු, රජු වෙත ගොස් දේවයිනි, මෙය අපට බෙදා දෙනු මැනවැ යි කීහ. පින්වත් යකුනි, මම මෙය ඔබට බෙදා දෙමි. එහෙත් මම අපිරිසිදු වෙමි. පළමුකොට ස්නානය කළයුතු වෙමි. එවිට යකුන් දෙදෙන සතුරු රජුට පිළියෙල කළ සුවඳවත් කළ ජලය තමන් ආනුභාවයෙන් ගෙනවුත් රජුට නෑම සඳහා දුන්හ. ඔවුහු සතුරු රජුට හැඳ පැළඳ ගැනීමට සැකසූ දෑ ගද සුවඳ ගෙනවුත් දුන්හ. සුවඳ ආලේපකොට සිටි රජුට සිව් දුගඳ සුමුගුවක් ගැල්වූ පසු රන් සුමුගුවක තැබූ නානා විධි මල් ගෙනවුත් දුන්හ. මල් පැළඳ සිටි කල්හි තවත් කුමක් කළ යුතුදැ යි විමසූහ. රජ තමාට කුසගිනි බවක් දැක්වීය. ඔවුහු ගොස් සතුරු රජුට සැකසූ විවිධ අග්‍ර රසයෙන් යුත් භෝජන එළවූහ. රජතුමා ස්නානකොට පවිත්‍ර ව සුවඳ ගල්වා නානාග්‍ර රස බොජුන් වැළඳීය. අනතුරුව යක්‍ෂයෝ සතුරු රජුට එළවූ සුවඳවත් කළ පැන් කෙණ්ඩිය හා බොන රන් බඳුනින් මුව දොවා අත් දොවා සිටි කල සතුරු රජුට සැකසූ සුවඳ බුලත් ගෙන ආහ. එය කා සිටි කල්හි වෙන කුමක් කරමුදැ යි ඇසූ කල්හි තොප ගොස් හිස ළඟ ඇති මඟුල් කඩුව ගෙන එව යි කීය. යක්‍ෂයෝ එය ද ගෙනවුත් දුන්හ. රජතුමා කඩුව ගෙන ඒ මළ මිනිය සෘජුව තබවා හිස මැදින් කඩුවෙන් ගසා දෙපලුකොට සතුන් දෙදෙනාට සම ව බෙදා දුන්නේය. එ සේ දී කඩුව සෝදා සන්නද්ධව සිටියේය. යක්‍ෂයෝ මිනී මස් කා අහරින් සංතෘප්තව සතුටු සිතින් මහරජතුමනි වෙනත් කුමක් කරමුදැ යි විමසූහ. එසේ නම් ඔබ ආනුභාවයෙන් මා සතුරු රජුගේ සිරියහන් ගැබෙහි තබවු. මේ ඇමැතියන් ද තම තමාගේ ගෙවලට ම ඇරලවු. යක්‍ෂයා මැනවි දේවයිනි යි සතුටින් පිළිගෙන එ සේ කළහ.
ඒ වෙලාවෙහි සතුරු රජු සිරියහන් ගැබෙහි මාහැඟි යහනෙහි වැඳහෙව නිදයි. බරණැස් රජු බමන මතින් නිදන සතුරු රජුගේ උදරයට කඩු තලයෙන් ගැසීය. ඔහු බයින් පිබිදී පහන් එළියෙන් සීලව රජ හැඳින සයනයෙන් නැඟිට සිහි එළවා සිට රජුගෙන් මෙසේ ඇසීය. මහරජ, මෙබඳු රැයෙහි රැකවල් යෙදූ වැසූ දොරවල් ඇති මැදුරෙහි ආරක්‍ෂක පුරුෂයන්ගෙන් තොර නො වූ මෙතැන කඩුව දරා සිව් බරණින් සැරසී මේ යහන් ගැබට කෙසේ නම් පැමිණියේ ද? එවිට සීලව රජතුමා එතැනට පැමිණි ආකාරය සවිස්තරව කීය. ඒ ඇසූ සතුරු රජ සංවේගයට පත් සිත් ඇතිව මහරජතුමනි, මම මිනිසකුවත්ව ඔබතුමන්ගේ ගුණ නො දනිමි. මෙරමා මස් ලේ බුදින ඉතා රළු දරුණු යකුන් විසින් ඔබ ගුණ දන්නා ලද්දේය. රජතුමා දැන් මම මෙබඳු සිල්වත් ඔබ කෙරෙහි ද්‍රෝහී නො වන්නෙමි යි කඩුව ගෙන දිවුරා සීලව කමා කැරවා මහා සයනෙහි සතපවා තමා කුඩා ඇඳක සැතපී රාත්‍රිය ගෙවී හිරු උදා වූ කල්හි බෙර හසුරුවා සියලු බල සෙනග ද ඇමැති බමුණු ගැහැවියන් රැස් කැරවා ඔවුන් ඉදිරියෙහි අහසෙහි පුන්සඳ වන්නාක් මෙන් සීලව රජුගේ ගුණ කියා පිරිස් මැද ම නැවත රජු කමා කැරවා රාජ්‍යය නැවත පිළිගන්වා මින් පසු ඔබට ඇතිවන සතුරු බිය මට භාරය. මා විසින් ආරක්‍ෂා කරනු ලබන රාජ්‍යය කැර ගෙන යනු මැනවැ යි කියා කේලාම් කී පුරුෂයාට රාජාඥාව පනවා තමාගේ බල සෙනග රැගෙන සිය රටට ම ගියේය.
සීලව මහරජතුමා ද සිව් බරණින් සැරසී, සේසත යට පනවන ලද ව්‍යාඝ්‍ර පාද යෙදූ රන්මුවා පළඟෙහි හිඳ තමාගේ මහත් සම්පත් බලා මා උත්සාහ නො කළේ නම් මේ මහා සම්පත ද දහසක් ඇමැතියන්ගේ ජීවිත ප්‍රතිලාභය ද යන කිසිවක් නො වන්න තිබිණි. උත්සාහය නිසා නැතිවී ගිය මේ මහා සම්පත නැවත ලැබීමි. දහසක් ඇමැතියන්ගේ ජීවිත ද ලබා දුනිමි. එනිසා ඒකාන්තයෙන් ඉච්ඡාභංගය නො කොට උත්සාහ ම කළ යුතුයි. උත්සාහ කළ අයට ප්‍රතිඵල සඵල වන්නේමැ යි සිතා ප්‍රීති වාක්‍යය වශයෙන් මේ ගාථාව කීහ.
“පුරුෂ තෙමේ ක්‍රියාවෙහි ඵලය දක්වා ආශා කරන්නේය. නුවණැත්තේ උකටලී නො වන්නේය. මා යම් සේ කැමැති වී ද එසේ ම සිදුවිය. එ සේ වූ මම දකිමි.”
එහි, **“ආසිංසෙථෙව”** මා මෙසේ උත්සාහය ආරම්භ කරන්නේ මේ දුකින් මිදෙමි යි තමාගේ වීර්යය බලය පිළිබඳ ආශා කළයුතුමය. **“න නිබ්බින්‍දෙය්‍ය පණ්ඩිතො”** උපායෙන් දක්‍ෂ නුවණැත්තා සුදුසු තැන වීර්යය කරමින් මම මේ උත්සාහයෙහි ප්‍රතිඵලය නො ලබමි යි පසුතැවිලි නො වන්නේ ය. උත්සාහය පිළිබඳ ආශාව අත් නො හරින්නේය යන අර්ථයයි. **“පස්සාමි වොහං අත්තානං”** මෙහි **“වො”** යන නිපාතයි. විශේෂ අරුතක් නැත. මම අද තමා දකිමි. **“යථා ඉච්ඡිං තථා අහූති”** මම වළෙහි ගිලී සිටිය ද ඒ දුකින් මිදී නැවත තමාට අයත් රාජ්‍යයට පැමිණීම කැමති වීමි. මම ඒ සම්පතට පැමිණි තමා දකිමි. යම් සේ මම මුලින් කැමැති වී ද ඒ අයුරින් ම පැමිණියේ ය. මෙසේ බෝසත්හු අහෝ පින්වත්නි, සිල්වතුන්ගේ වීර්යය ඵලය නම් ඉටුවන්නේමැ යි මේ ගාථාවෙන් උදන් අනා දිවි ඇතිතාක් පිංකොට කම් වූ පරිදි මිය ගියහ.
බුදුරජහු මේ මේ ජාතක ධර්ම දේශනය ගෙනහැර දක්වා සිව්සස් වදාළහ. සිව්සස් කෙළවර විරිය හළ භික්‍ෂුව රහත් ඵලයෙහි පිහිටියේය. බුදුරජහු අනුසන්‍ධි ගළපා ජාතකය නිමවා වදාළ සේක. එදා දුෂ්ට ඇමැතියා දෙව්දත් විය. ඇමැතියන් දහස බුදුපිරිසය. සීලව මහරජ මම ම වීමි.
**“වායමෙථෙව පුරිසොති”** යන මේ ජාතකය බුදුරජහු දෙව්රමෙහි වසන සේක්, වීරිය අත්හළ භික්‍ෂුවකු අරබයා දෙසූහ. මෙහි කිය යුතු යමක් වේ නම් එය මහා ජනක ජාතකයේ එන්නේය. ජනක රජ වනාහි සේසත යට හිඳ මේ ගාථාව කීය.
“පුරුෂ තෙම වෑයම් කරන්නේ මය. නුවණැත්තේ උකටලී නො වන්නේය. මම වීර්යයෙන් දියෙන් ගොඩ නැංගා වූ තමා දකිමි.”
එහි, **“වායමෙථෙව”** උත්සාහ කරන්නේ මය. **“උදකා ථලමුබ්භතන්ති”** මෙහි දී ද වීර්යය අත්හළ භික්‍ෂුව රහත් ඵලයෙහි පිහිටියේය. ජනක රජ සම්මා සම්බුදු ම විය.
**“තථෙව පුණ්ණාපාතියොති”** යන මේ ජාතකය බුදු රජහු දෙව්රම් වෙහෙර වසන සේක්, විෂ සුරාවක් අරබයා දෙසූහ. එක් කලෙක සැවැත් නුවර සුරා සොඬහු රැස්ව කුමන්ත්‍රණ කළහ. අපගේ සුරා මුදල් අවසන් විණි. දැන් ඒ කොහෙන් ලබන්නෙමු ද? එහි සිටි සැර පරුෂ සොඬකු මෙසේ කීය. ඒ පිළිබඳ නො සිතවු. උපායක් ඇත. කවර උපායක් ද? අනේපිඬු මහසිටුහු රාජ්‍යය සේවයට යන්නාහු, ඇඟිලි මුදු පැළඳ මටසිලුටු වස්ත්‍ර ඇඳ යති. අපි රා බඳුනට සිහි නැතිවෙන බෙහෙතක් යොදා අවන්හලක් සදා සිටාණන් එන කල මහසිටුතුමනි, මෙහෙන් එන්නයැ යි කැඳවා ඒ සුරා පොවා සිහි නැති වූ කල ඇඟිලි මුදු හා සළු පැහැරගෙන අපගෙ සුරා මුදල සොයා ගනිමු. අනෙක් සුරා සොඬහු ද ඒ පිළිගෙන එ සේ කොට සිටාණන් එන වේලෙහි පෙර ගමන්කොට සිටුතුමනි, මෙහෙන් එන්න. අපගේ ළඟ ඉමිහිරි සුරා ඇත. මඳක් බී යන්නැ යි කීවාහුය. කිම, සෝවාන් වීමෙන් අරී සව්වකු වූ සිටුතුමා රහමෙර බොන්නේ ද? අවශ්‍යතාවක් නැතිව ද සිටුතුමා ඒ සුරා සොඬුන් නිග්‍රහ කරනු පිණිස අවන් බිමට ගොස් ඔවුන්ගේ කාර්යය ද බලා මේ සුරාව මොවුන් විසින් මෙවැනි කරුණකට යොදන ලද්දේයැ යි දැන මෙතැන් පටන් ඔවුන් මෙයින් පලවා හරින්නෙමි යි සිතා මෙසේ කීය. එම්බා ක්‍රෑර ධූර්තයෙනි, තොපි සුරා බඳුනට බෙහෙත් යොදා පැමිණියවුන්ට පොවා සිහිසුන්කොට මිනිසුන් පහරන්නෙහු යි අවන්හලක් සදා හුන්නාහු, හුදෙක් සුරාව අගය කිරීම පමණක් කරන්නාහුය. තොපගෙන් එකෙක්වත් මඳක්වත් බීමට නො පෙළඹෙන්නෙහිය. ඉදින්, මෙහි එවැනි බෙහෙතක් නො යොදන ලද නම් තොපිත් බොවුහ යි ඔවුන් තැතිගන්වා පලවා හැර තමාගේ ගෙට ගොස් ධූර්තයන් කළ කරුණ බුදුරජුන්ට දන්වන්නෙමි යි අටියෙන් ගොස් දැන්වීය. එවිට බුදුරජහු මහසිට, මේ සුරා සොඬහු දැන් ඔබ වංචා කිරීමට කැමැත්තෝ මුත් පෙර නුවණැතුන් පවා වංචා කිරීමට කැමැත්තෝ වූහ යි වදාරා ඔහු විසින් අයදනා ලද්දාහු, අතීත කථාව ගෙනහැර දැක්වූහ.
පෙර බරණැස් නුවර බ්‍රහ්මදත්ත රජු රාජ්‍යය කැරවන සමයෙහි බෝසත්හු බරණැස් සිටුහු වූහ. එදා ද මේ ධූර්තයෝ එපරිද්දෙන් ම කුමන්ත්‍රණ කොට විෂ සුරා සකසා බරණැස් සිටු එන විට පෙර මඟට ගොස් පෙර මෙන් ම කීහ. එවිට සිටුතුමා නො කැමැති ව ඔවුන්ට පරිභව කරනු පිණිස ගොස් ඔවුන්ගේ කාර්යය ද බලා මේ සුරාව මොවුන් විසින් මෙවැනි කරුණකට යොදන ලද්දේයැ යි දැන පලවා හරින්නෙමි යි සිතා මෙසේ කීය. පින්වත් ධූර්තයනි, රජු වෙත යන විට සුරා පානය සුදුසු නො වේ. රජු බැහැ දැක එන විට බලමු. තොපි මෙහි ම හිඳුව යි කියා රාජ්‍ය සේවය අවසන්කොට ආපසු ආවේය. ධූර්තයෝ සිටුතුමනි, එනු මැනවැ යි ඇවිටිලි කළහ. සිටු ද එහි ගොස් බෙහෙත් යොදන ලද සුරා සැළ බලා ධූර්තයනි, තොපගේ ක්‍රියාපටිපාටිය මට රුචි නො වේ. තොපගේ සුරා සැළ පුරවන ලද පරිදි ම තිබේ. තොපි සුරාව අගය කරනවා පමණයි. නො බොන්නහුය. සුරා මෙතරම් මිහිරි නම් තොප ද බොවු. ඒකාන්තයෙන් මේ සුරා විෂ මිශ්‍ර විය යුතුයැ යි සුරා සොඬුන්ගේ මනදොළ සිඳිමින් මේ ගාථාව කීහ.
“සුරා බඳුන් පිරී පවතී. සුරා අගයන වෙනත් කථා පවථී. පවතින ආකාරයෙන් මේ යහපත් සුරා නො වන බව දනිමි.”
එහි **“තථෙව”** මා පැමිණෙන කාලයෙහි දුටු පරිදි දැනුදු ඒ පාත්‍ර එලෙස ම පිරී පවතී. **“අඤ්ඤායං වත්තතෙ කථා”** තොපගේ යම් සුරා අගයන කථා බොරුවකි. සත්‍යයයෙන් තොරය. ඉදින්, මේ සුරා මිහිරි නම් තොප ද බිය යුතුයි. එ සේ නම් ඉතිරි වන්නේ අඩක් පිරුණු සුරා බඳුන්ය. තොපගෙන් එකකු විසින් හෝ මේ සුරා පානය නො කරන ලදි. **“ආකාරකෙන ජානාමි”** එම නිසා මේ ආකාරයෙන් දනිමි. **“න චායං භද්දිකා සුරාති”** මේ සුරා යහපත් නො වන්නේය. මේවා විෂ යෙදූ සුරා විය යුතුයි. මෙසේ ධූර්තයන් අල්ලාගෙන නැවත එවැන්නක් නො කරන ලෙස තර්ජනයකොට අත්හළය. ඔහු දිවි හිමියෙන් දානාදී පිං කොට කම් වූ පරිදි මිය ගියේය.
බුුදුරජහු මේ ජාතක දේශනාව ගෙනහැර දක්වා ජාතකය නිම කළහ. එදා සුරා සොඬහු දැන් ධූර්තයෝ ම වූහ. බරණැස් සිටු මම ම වීමි.
**“නායං රුක්‍ඛො දුරාරූහොති”** යන මේ ජාතකය බුදු රජහු දෙව්රම් වෙහෙර වසන සේක්, ගෙඩි වර්ග දැනීමෙන් දක්‍ෂ උපාසකයකු අරබයා දෙසූහ. සැවැත් නුවර වැසි කෙළෙඹියෙක් බුදුපාමොක් මහ සඟන තම උයනෙහි වඩා හිඳුවා කැඳ කැවිලි පිළිගන්වා උයන්පල්ලාට භික්‍ෂූන් සමග උයනෙහි හැසිර සංඝයාට අඹ ආදී නොයෙක් ගෙඩි ලබා දෙන ලෙස අණ කළේය. ඔහු ද මැනවැ යි පිළිගෙන භික්‍ෂූහු රැගෙන උයනෙහි හැසිරෙන්නේ, ගස දෙස බලා ම මේ ගෙඩිය අමුය. මෙය පැසුණේය. මේ මැනවින් පැසුණේයැ යි දනී. යමක් ඔහු කියයි ද ඒ එ සේ මය. මෙකරුණ භික්‍ෂූහු ගොස් බුදුරජුන්ට සැල කළහ. ස්වාමීනි, මේ උයන්පල්ලා ගෙඩි ගැන දක්‍ෂයෙකි. බිම සිටි සේ ම ගස දෙස බලා මේ ගෙඩිය අමුය. මෙය මැනවින් නො පැසුණේය. මෙය මැනවින් පැසුණේයැ යි දනී. යමක් ඔහු කියා ද එය එ සේ ම වෙයි. මහණෙනි, මේ උයන්පල්ලා ගෙඩි වර්ග පිළිබඳ දක්‍ෂයකු වූයේ දැන් පමණ නො වේ. පෙර ද නුවණැත්තේ ගෙඩි ගැන දක්‍ෂයෝ වූහ. ඉකුත් වත ගෙන හැර දැක්වූහ.
පෙර බරණැස් නුවර බඹදත් රජු රාජ්‍යය කරන කල්හි බෝසත්හු සිටු කුලයෙහි ඉපිද වැඩිවිය පත්ව පන්සියයක් ගැල් යොදා වෙළඳාම් කරන්නෝ, එක් කලෙක බෝසත්හු මහමඟ වනයට පැමිණ වන මුව දොර සිට සියලු මිනිසුන් රැස්කැරවා මේ වනයෙහි විෂ ගස් තිබේ. එ සේ ම විෂ කොළ, මල්, ගෙඩි, මී ඇත. එම නිසා තොප විසින් පෙර පරිභෝග නො කරන ලද කොළයක්, මලක්, ගෙඩියක් මා නො විචාරා නො කෑ යුතුයැ යි කීහ. ඔවුහු ද ඒ මැනවැ යි පිළිගෙන වනයට පිවිසියහ. එක් වනය අද්දර ගම් දොරක කිම්ඵල නම් ගසක් ඇත. ඒ ගසෙහි කඳ, අතුරිති, මල්, ගෙඩි සියල්ලම අඹ ගසට සමානය. වර්ණයෙන් පමණක් නොව පැසුණු නො පැසුණු ගෙඩි ගඳ, රසයෙන් ද අඹ ගෙඩි සමාන විය. කෑ කල්හි හලාහල විෂයක් මෙන් එකෙණෙහි ම දිවි තොර කරයි. පෙරටුව ගිය සමහර කෑදර පුරුෂයෝ මේ අඹ ගසක්යැ හැඟීමෙන් කිම්ඵල කෑහ. සමහරු ගෙඩි ගෙන සාත්තු නායකයා විචාරා කමු යි අතින් ගෙන සිටියහ. ඔවුහු සාත්තු නායකයා පැමිණි කල ආර්යයෙනි, මේ අඹ ඵල කන්නෙමු යි විචාළහ. බෝසත්හු ඔවුන් අමතා දරුවනි, මේ අඹ නො වේ. නො කවු, ඔවුන් වළකා, යම් කෙනකු කෑ ද ඔවුන් වමනය කැරවීමෙන් චතුමධුර පොවා සුවපත් කළහ.
පෙර ද මිනිස්සු මේ ගස මුල නවාතැන් ගෙන අඹ ගෙඩියැ යි සිතා මේ විෂ ගෙඩි කා මරණයට පැමිණෙති. ගම් වාසීහු පසු දින නික්ම ඒ මළ මිනිසුන් දැක පාදයෙන් ගෙන මළ සිරුර කැලයට ඇද දමා ගැල් සමග ඔවුන් සන්තක දේ රැගෙන යති. මෙදින ද ඒ මිනිස්සු අරුණු නැගෙන වේලෙහිම අවුත් ගොනුන් මටය. ගැල මටය. මේ මේ භාණ්ඩ මටයැ යි කියමින් ගස ළඟට පැමිණ නිරෝගී ව සිටි මිනිසුන් දැක ඔබ මේ ගස අඹ නො වන බව කෙසේ දැන ගත්තහු ද? අපි නො දනිමු. අපේ ගැල් දෙටු නායකයා දැන ගත්හ යි කීහ. මිනිස්සු බෝසත්නු වෙත පැමිණ නුවණැත්තෙහි, ඔබ මේ ගස අඹ නො වන බව කෙසේ දත්තහු ද? මම කරුණු දෙකකින් ඒ දැන ගතිමි යි කියා මේ ගාථාව කීහ.
“මේ ගසට නැඟීමට අපහසු නො වේ. ගමින් දුර වූයේ ද නො වෙයි. එ සේ වුවත් රසවත් ගෙඩි පිරී ඇති ගසකි. මෙකරුණින් මේ ගස යහපත් ගෙඩි ඇති ගසක් නො වන බව දනිමි.”
එහි **“නායං රුක්ඛො දුරාරූහො”** මේ විෂ ගසට සුව සේ නැඟිය හැකිය. ඔසවා තබන ලද හිනි මඟක් ලෙහෙසියෙන් නැඟිය හැකි බව කියයි. **“නපි ගාමතො ආරකා”** ගමින් ඉතා බැහැර නො වේ. ගම් දොර පිහිටියේමැ යි කියයි. **“ආකාරකෙන ජානාමි”** ඉදින්, මේ ගස මිහිරි ගෙඩි ඇති අඹ ගසක් වූයේ නම්, ගම් දොර පිහිටි සුව සේ නැඟිය හැකි මේ ගසෙහි එක ගෙඩියක්වත් ඉතිරි නො වන්නේය. ගෙඩි කන මිනිසුන් විසින් නිතර පිරිවරන ලද්දේ ම වන්නේය. මෙසේ මම මගේ ම ඥානයෙන් මේ විෂ ගසක් බව දන්නෙමි. මෙසේ බෝසත්හු මහජනයාට දම් දෙසා යහපත් ගමනක් ගියහ.
බුදු රජහු මහණෙනි, පෙර පඬිවරු ද ගෙඩි වර්ග දැනීමෙහි දක්‍ෂයෝ වූහ යි මේ ධර්ම දේශනාව ගෙනහැර දක්වා අනුසන්ධි ගළපා වදාරා ජාතකය නිමා කළහ. එකල පිරිස බුදුපිරිස වූහ. ගැල් නායකයා මම ම වීමි.
**“යො අලීනෙන චිත්තෙන”** යන මේ ජාතකය බුදුරජහු දෙව්රම් වෙහෙර වැඩ වසන සේක්, හළ වීර්යය ඇති භික්‍ෂුවක් අරබයා වදාළහ. උන්වහන්සේ ඒ භික්‍ෂුව අමතා මහණ, ඔබ වීර්යය අත්හළේ සත්‍යයදැ යි විමසා සත්‍යයැ යි භාග්‍යවතුන් වහන්ස, කී කල්හි, පෙර නුවණැත්තෝ වීර්යය කිරීමට සුදුසු තැනදී වීරියකොට රජ සැපතට පත්වූහ යි වදාරා ඉකුත් වත දැක්වූහ.
පෙර බරණැස් නුවර බ්‍රහ්මදත්ත රජු රාජ්‍යය කරන කල්හි බෝසතාණන් ඒ රජුගේ අග මෙහෙසිය කුස උපන්හ. ඔහුට නම් තබන දිනයෙහි අටතුරා සියක් බමුණන් කැමැති සියලු දෙයින් සතප්පවා කුමරුගේ ලකුණු විචාළහ. ලකුණු සතරෙහි දක්‍ෂ වූ බමුණෝ ලකුණු සම්පත් පිරික්සා මහරජ, කුමරා පින්වත්ය. ඔබගේ ඇවෑමෙන් රජ වන්නේය. පංච ආයුධ කර්මයෙහි කැපී පෙනෙන්නේ ප්‍රකට ව දඹදිව ශ්‍රේෂ්ඨ පුරුෂයා වන්නේයැ යි ප්‍රකාශ කළහ. බමුණන්ගේ වදන් ඇසූ කුමරුට නම් තබන්නාහු. පඤ්චායුධ කුමාරයා යි නම් තැබූහ. පිය රජු සොළොස් වියෙහි සිටි ඔහු අමතා දරුව, ශිල්ප උගනුව යි කීය. පියාණෙනි, කවුරු ළඟ උගනිමි ද? දරුව, ගන්‍ධාර රට තක්සලා නුවරට යව. එහි දිසාපාමොක් ඇදුරුගේ ළඟ ශිල්ප උගනිවු යි ඔහුට ගුරු දීමනා වශයෙන් දෙන්නැ යි දහසක් දී පිටත් කළේය. කුමරා එහි ගොස් සිප්සතර හදාරා ගුරුන් විසින් දෙන ලද පංචායුධය ගෙන ගුරුන් වැඳ තක්සලා නුවරින් නික්ම පංචායුධයෙන් සැරසී බරණැස් නුවර මඟට පිවිසියේය.
එතුමෝ අතරමඟ සිලෙසලෝම නම් යකකු විසින් අරක් ගන්නා ලද වනයකට පැමිණියහ. වන මුවෙහි සිටි මිනිස්සු එතුමන් දැක පින්වත් තරුණය, මේ වනයට නො පිවිසෙනු මැනව. මෙහි ඇලෙන ලොම් ඇති යකකු ඇත. ඔහු දුටු දුටු මිනිසුන් මරතැ යි වැළකූහ. එහෙත් බෝසත්හු තමා ම තර්ක කරමින් නිර්භීත කේසර සිංහයකු සෙයින් වනයට පිවිසියෝ මය. බෝසතුන් වන මැදට පැමිණි කල්හි ඒ යක්‍ෂයා තල් ගසක් පමණ මැවී, කුළු ගෙයක් පමණ හිස හා පාත්‍රයක් පමණ ඇස් ඇතිව නෙළුම් අල මෙන් දළ දෙකක් මවා සුදු මුහුණින් හා ලප ඇති කුසින් යුතුව නිල්වන් අත් පා ඇත්තේ, බෝසතුන්ට තමා දැක්වීය. සිටුව, කොහි යන්නෙහි ද? මගේ භෝජනය වෙහි යි කීය. එවිට බෝසත්හු, යක්‍ෂය, මම මගේ පමණ දැන මෙහි පිවිසියෙමි. ඔබ අප්‍රමාද ව මා වෙත ආ යුතුය. විෂ පොවන ලද මේ ඊයෙන් විද ඔබ මෙතැන ම හෙළමි යි තැති ගන්වා හලාහල විෂ පෙවූ ඊයක් මුදා හැරියේය. ඊය යකුගේ ලොම්වල ඇලිණි. මෙසේ නැවත විදින්නාහු, ඊ පණසක් මුදාහළහ. ඒ සියල්ල ලොම්වල ඇලිණි. එවිට යක්‍ෂයා ඇඟ කිළිපොලා සියලු ම ඊ පාමුල හෙළා බෝසතුන් වෙත පැමිණියේය.
බෝසත්හු නැවතත් යකු බිය ගන්වා කඩුව ගෙන පහරක් ගැසීය. තෙතිස් අඟලක් දික් වූ කඩුව යකුගේ ලොම්වල ම ඇලිණි. ඊළඟට බෝසත්හු උලෙන් පහර දුන්හ. එය ද යකුගේ ලොම්වල ම ගැළිණි. මුගුරෙන් පහර දුනි. එය ද ලොම්වල ඇලිණි. ඔහු ඇලෙන බව දැන බෝසත්හු යකු අමතා යක්‍ෂය, මම පඤ්චායුධ කුමාරයා බව ඔබ නො ඇසූ විරූ ද? මා ඔබ අරක්ගත් මේ අඩවියට පැමිණියේ දුනු ආදී ආයුධ තකාගෙන නො වේ. තමා ගැන ම විශ්වාසය තබා පැමිණියෙමි. අද මම ඔබ අතින් තල සුණුවිසුණු කරන්නෙමි යි අධිෂ්ඨාන බව දක්වා ඝෝෂා කොට දකුණතින් පහරක් දුන්හ. අත ලොම්වල ඇලී ගියේය. මෙසේ වම් අතින් පහර දුන්හ. එය ද ඇලිණි. දකුණු පය ද වම් පය ද යක්‍ෂයාගේ ලොම්වල ඇලිණි. හිසින් යකු සුණුවිසුණු කරමි යි හිසින් පහර දුන්නේය. හිස ද ලොම්වල ඇලිණි. ඒ බෝසත්හු මෙසේ පස් තැනකින් ඔසවාගෙන පස් තැනකින් බැඳී යකුගේ සිරුරෙහි එල්ලෙමින් සිටිය ද අභීත ව අදීන ව සිටියහ.
යක්‍ෂයා මෙසේ සිතීය. මොහු වනාහි නාම මාත්‍රයෙන් පුරුෂයකු නො වේ. පුරුෂ සිංහයෙකි. ශ්‍රේෂ්ඨ පුරුෂයෙකි. මා වැනි යකකු විසින් අල්ලාගත් කළ පවා තැති ගැස්මක් නැත්තේය. මේ මඟෙහි දී මරන ලද පුරුෂයන් අතර මෙවැනි එක් පුරුෂයකුවත් නො දුටු විරූය. මොහු බය නො වන්නේ කුමක් නිසාදැ යි ඇසීය. මානවකය, ඔබ බය නො වීමට හේතුව කුමක් ද? යක්‍ෂය, මා බය වන්නේ කුමක් නිසා ද? එක් අත් බවක් තුළ එක් මරණයක් නියතමැ යි. ඒ හැරත් මගේ කුස තුළ වජිර (දියමන්ති) ආයුධයක් ඇත. ඉදින්, මා අනුභව කරන්නෙහි නම් එම ආයුධය දිරවන්න නො හැකි වන්නෙහිය. ඔබගේ අතුනු බහන් කඩ කඩ වී මරණයට පත් කරන්නේය. එ සේ වත් ම අපි දෙදෙනා ම නසින්නෙමු. මම මෙකරුණින් බය නො වෙමි යි, මෙහි දී බෝසත්හු තම අභ්‍යන්තරයෙහි ඇති ඥානය නැමැති ආයුධය සඳහා කීහ. ඒ අසා යක්‍ෂයා මෙසේ සිතී. මේ මානවකයා ඇත්තක් ම කියයි. මේ උතුම් පුරුෂයාගේ සිරුරින් මුං පියල්ලක් පමණ වූ හෝ මස් කැබැල්ලක, මගේ කුස තුළ දිරවන්න නො හැකි වන්නේය. මොහු මුදා හරිමි යි, මරණ බයින් තැති ගත්තේ, බෝසතුන් මුදා හැර මානවකය, ඔබ උතුම් පුරුෂයෙකි. ඔබගේ මාංශ මම නුබුදිමි. ඔබ අද රාහු මුවින් මිඳුණු සඳ මෙන් මගේ අතින් මිදී නෑ මිතුර මඩුල්ල සතුටු කරමින් යව යි කීය.
ඉක්බිති, බෝසත්හු යක්‍ෂයාට කියන්නාහු, යක්‍ෂය, මම යමි. ඔබ පෙරත් අකුසල්කොට මෙරමා මස්, ලේ බුදින පරුෂ යකකු වී උපන්නෙහිය. දැනුත් ඔබ අකුසල් ම කරන්නෙහිය. අඳුරෙන් අඳුරට ම යන්නෙහිය. මා හමුවූ මේ මොහොතේ සිට ඔබට පව් කළ නො හැකිය. පර පණ නැසීම නම් අපාය, තිරිසන් භවය, ප්‍රේත භවය, අසුර කාය යන සිව් දුගතියෙහි උපදවයි. මිනිසුන් අතර උපන් තන්හි මඳ ආයු ඇත්තකු වේ. මේ ආදී ක්‍රමයෙන් ප්‍රාණඝාතාදී පස් දුසිරිතෙහි ආදීනව ද පන්සිල්හි අනුසස් ද දක්වා නොයෙක් කරුණු ගෙනහැර දක්වා යකු බිය ගන්වා දම් දෙසා දමනය කොට පන්සිල්හි පිහිටුවා එම වන පියසෙහි ම පූජාවන් පිළිගන්නා දෙවියකු කොට සිහිනුවණින් වෙසෙන ලෙස අවවාද කොට වනයෙන් නික්මෙන්නාහු, වන මුවෙහු සිටි මිනිසුන්ට තතු පහදා දී පඤ්චායුධයෙන් සැරසී බරණැස් නුවරට ගොස් මව්පියන් දැක පසු කාලයෙහි රාජ්‍යයෙහි පිහිටා දැහැමින් රාජ්‍යය කරන්නාහු, දානාදී පිංකම් කොට කම් වූ පරිදි මිය ගියහ.
බුදුරජහු ද මේ ජාතක ධර්ම දේශනාව ගෙනහැර දක්වා සම්බුදු වූ සේක්, මේ ගාථාව වදාළහ.
“නිවන සඳහා යොමු වූ උදාර අදහස් ඇති යම් මිනිසෙක් නොපසුබට සිතින් යොගක්ඛෙම නම් වූ නිවනට පැමිණීම සඳහා කුසල ධර්ම වඩයි ද, හෙතෙම පිළිවෙලින් සියලු සසර බැමි නැති කරන රහත් ඵලයට පැමිණෙයි.”
එහි පිණ්ඩාර්ථය කැටිකොට ගත් අර්ථය නම් **“යො”** යම් පුරුෂයෙක්, **“අලීනෙන”** නො පසුබට, **“චිත්තෙන්ති”** ස්වභාවයෙන් ම වීර්යයවත් වූ සිත් ඇත්තේ, උදාර අදහස් ඇත්තේ වී නිවැරදි යන අරුතින් **“කුසලං”** කුසල නම් වූ සත් තිස් බෝධිපාක්‍ෂික නම් **“ධම්මං භාවෙති”** දහම් වඩයි ද නො හැකුලුණු සිතින් විදසුන් වඩයි ද සිව් වැදෑරුම් යෝගයෙන් නිර්භය වූ නිවනට පැමිණීම සඳහා ඔහු සියලු සංඛාරයන් අනිච්ච, දුක්‍ඛ, අනත්ත යන ත්‍රිලක්‍ෂණයට නඟා ශක්තිමත් විදසුනෙහි පටන් අත්වන බෝධිපාක්‍ෂික ධර්ම වඩා, **“අනුපුබ්බෙන”** පිළිවෙලින් එක සංයෝජනයකුදු ඉතිරි නො කොට නැති කරන සිව් වැනි මාර්ග ඥානය කෙළවර උපන් බැවින් **“සබ්බ සංයොජනක්‍ඛයන්ති”** සියලු සංස්කාර බන්ධන කෙළවර කිරීම නම් වූ රහත් බවට පැමිණෙන්නේය.
‍මෙසේ බුදුරජහු රහත් බවෙන් දේශනාව කෙළවරකොට සිව්සස් දෙසූහ. සිව්සස් කෙළවර ඒ භික්‍ෂුව රහත් බවට පත්විය. මෙසේ උන්වහන්සේ අනුසන්‍ධි ගළපා ජාතකය නිම කළහ. එදා යක්‍ෂයා අංගුලිමාල විය. පංචායුධ කුමාරයා මම ම වීමි.
**“යො පහට්ඨෙන චිත්තෙනා” **මේ ජාතක දේශනාව බුදුරජහු දෙව්රම් වෙහෙර වැඩ වසන සේක්, එක්තරා භික්‍ෂුවක් අරබයා දෙසූහ. සැවැත් නුවර වැසි කුල පුත්‍රයෙක් බුදුරජුන්ගේ දහම් අසා බුදුසසුනට බැතිමත්ව පැවිදි විය. ඔහුගේ ආචාර්ය උපාධ්‍යායවරු ශීලය හඳුන්වා දෙන්නාහු, ඇවැත්නි, ඒකාකාර ශීලය, දෙයාකාර ශීලය, තෙයාකාර ශීලය, සිව්, පස්, සය, සත්, අට, නව, දශාකාර ශීලය වශයෙන් ශීල බේද බොහෝ වේ. එ සේ ම මේ චුල්ල ශීලයය, මේ මජ්ඣිම ශීලයයි. මේ මහා ශීලයයි. මේ ප්‍රාතිමොක්‍ඛ සංවර ශීලයයි. මේ ඉන්‍ද්‍රිය සංවර ශීලයයි. මේ ආජීව පාරිශුද්ධි ශීලයයි, මේ පච්ච පටිසේවන ශීලයයි, ශීලය කියා දෙති. භික්‍ෂුව සිතන්නේ, මේ ශීලය ඉතා වැඩිය. මේ සියලු ශීල සමාදන්ව රැකීමට මම අසමත් වෙමි. ශීලය පුරන්න නො හැක්කෙමි. පැවිදි ව කවර ඵලයක් ද? මම ගිහි වී දානාදී පිං කරන්නෙමි. අඹුදරුවන් පෝෂණය කරන්නෙමි. මම මෙසේ සිතා ස්වාමීනි, මම සිල් රකින්ට නොහැකි වෙමි. නො හැකිවන්නට පැවිද්දෙන් කවර අර්ථයක් ද? ගිහි වෙමි. ඔබගේ පාසිවුරු ගනු මැනවැ යි කීය.
එසේ නම් ඇවැත්නි, බුදුරජුන් වැඳ යන්නැ යි ඔහු රැගෙන බුදුරජුන් හමුවෙහි දම් සභාවට ගියහ. බුදුරජහු දුරදී ම දැක මහණෙනි, අකැමැති භික්‍ෂුවක් බලයෙන් රැගෙන ආවහුදැ යි වදාළහ. ඔහු පිළිබඳ ස්වාමීනි, මේ භික්‍ෂුව මම සිල් රැකීමට නො හැකිවන්නෙමි යි සිවුරු පවරා දෙයි. එවිට අපි ඔහු රැගෙන ආමු. මහණෙනි, ඔබ කුමක් නිසා මේ භික්‍ෂුවට බොහෝ සිල් කියා දෙන්නාහු ද? යම් පමණක් මේ භික්‍ෂුව රකින්න හැක්කේ ද එපමණක් ම රකින්නේය. මෙතැන් පටන් ඔබ කිසිවක් නො කියන්න. මම මෙහි දී කළයුත්ත දන්නෙමි. එව මහණ, ඔබට බොහෝ සිල් අවශ්‍ය නැත. සිල් තුනක් පමණක් රකින්න හැකි ද? හැකිය ස්වාමීනි, එ සේ නම් ඔබ මෙතැන් පටන් කාය ද්වාරය, වචී ද්වාරය, මනෝ ද්වාරය යන ද්වාර තුන රැක ගන්න. කයින් පව් නො කරන්න. වචනයෙන් මනසින් නො කරන්න. දැන් යන්න. සිවුරු නො හරිනු. මෙම සිල් තුන පමණක් ම රක්ව. ඒ භික්‍ෂුව තුටු සිත් ඇත්තේව මැනවි ස්වාමීනි, මේ තුන් සිල් රකින්නෙමි යි බුදුරජුන් වැඳ ආචාර්ය උපාධ්‍යායන් සමග ම ගියේය. ඒ භික්‍ෂුව මේ තුන් ශීලය පුරන්නේ ම අවබෝධ විය. මගේ ආචාර්ය උපාධ්‍යායන් මට කියා දුන් ශීලය ද මෙපමණයැ යි ඔවුහු බුදු නො වූ නිසා මට අවබෝධ කැරවීමට අසත් වූහ. බුදුරජහු තමා උත්තරීතර ධර්ම රාජ වන බැවින් බුදු නුවණින් ඒ විවිධ වූ ශීලය තුන් දොරට ඇතුළත්කොට නියම කැරවූහ. බුදුරජහු ඒකාන්තයෙන් මට පිහිට වූහ යි විදසුන් වඩා කිහිප දිනක් ඇවෑමෙන් රහත් බවෙහි පිහිටියේය.
මේ පුවත දැන දම් සභාවෙහි රැස් වූ භික්‍ෂූහු ඇවැත්නි, ඒ භික්‍ෂුව බොහෝ සිල් රකින්න නො හැකිමි යි ගිහි වීමට සැරසුණු කල්හි සියලු ම සිල් තුන් කොටසකට ඇතුළත්කොට ගන්වා බුදුරජහු රහත් බවට පත් කළහ. අහෝ බුදුවරු නම් මහත් අසිරිමත් මනුෂ්‍යයෝයැ යි බුදුගුණ කියමින් හුන්හ. බුදුරජහු වැඩ මහණෙනි, දැන් කවර කථාවෙකින් හුන්නහුදැ යි විමසූහ. මෙබඳු කථාවෙනු යි කී කල්හි, විශාල ම බරක් වුව ද කොටස් වශයෙන් බෙදා දුන් විට සැහැල්ලු මෙන් දැනේ. පෙර ද නුවණැත්තෝ මහා රන් කඳක් එසවීමට නො හැකි කීහ. කොටස්කොට පහසුවෙන් ඔසවා ගියහ යි වදාරා ඉකුත් කථාව ගෙනහැර දැක්වූහ.
පෙර බරණැස් නුවර බ්‍රහ්මදත්ත රජු රාජ්‍යය කරන කල්හි බෝසත්හු එක් කුඩා ගමක ගොවියෙක් වූයේය. ඔහු දිනක් අත්හළ කුඩා කුඹුරක් සී සෑය. පෙර ඒ ගමෙහි ධනවත් සිටුවරයෙක් කළවා පමණ මහත් සිව් රියනක් දිග රන් කඳක් කුඹුරෙහි නිදන්කොට කලුරිය කළේය. එහි බෝසතුන්ගේ නගුල පැටළුණේය. බෝසත්හු ඒ මුල් ගොඩක් විය යුතුයැ යි සිතා පස් ඉවත් කරන්නේ, එය දැක පසින් වසා දවස ම සී සා හිරු බැස ගිය කල්හි ගොන් නගුල් ආදිය පසෙකින් තබා රන් කඳ ගෙන යන්නෙමි යි එසවීමට අසමත්ව පසෙක හිඳ සිතූහ. මෙපමණක් ජීවන වියදම් සඳහාය. මෙපමණක් නිදන්කොට තබමි. මෙපමණක් කර්මාන්ත සඳහා යොදමි. මෙපමණක් දානාදී පිංකම් සඳහා වන්නේයැ යි සතර කොටසට බෙදූහ. මෙසේ බෙදූ කල්හි රන් කඳ සැහැල්ලු විය. බෝසත්හු එය ඔසවා ගෙට ගෙන ගොස් කොටස් හතරකට බෙදා දානාදී පිංකම් කොට කම් වූ පරිදි මිය ගියහැ යි.
බුුදුරජහු මේ දම් දෙසුම ගෙනහැර දක්වා සම්බුදුන වූ සේක් ම, මේ ගාථාව වදාළහ.
“යෝගක්ෂේමයට හෙවත් නිවනට පැමිණෙනු සඳහා දුරුකළ නීවරණයන් ඇති සිතින් (එහෙයින් ම) නිර්මල වූ සිත් ඇති යම් මනුෂ්‍යයෙක් කුශල ධර්මයන් වඩා ද හෙතෙමේ සියලු සංයෝජනයන්ගේ ක්‍ෂයයට හෙවත් රහත් ඵලයට පිළිවෙලින් පැමිණෙයි.”
එහි, **“පහට්ඨෙනාති”** විවෘත වූ, **“පහට්ඨමනසොති”** එම විවෘත වූ සතුටු වූ සිත් ඇත්තේ ස්වර්ණයක් මෙන් පැහැද දිදුලන ප්‍රභා සම්පන්න සිත් ඇත්තකු වී යන අර්ථයි.
මෙසේ බුදුරජහු රහත් බවෙන් කුළු ගන්වා මේ දේශනාව නිමවා අනුසන්‍ධි ගළපා ජාතකය නිම වූ සේක. එකල රන් කඳ ලැබූ පුරුෂයා නම් මම ම වීමි.
**“යස්සෙතෙ චතුරො ධම්මාති”** යන මේ ජාතක දේශනාව බුදුරජහු වේළුවනාරාමයේ වැඩ වාසය කරන සේක්, දෙව්දත් තෙරුන්ගේ ඝාතන ප්‍රයත්නයක් අරබයා දෙසූහ. එසමයෙහි බුදු රජහු දෙව්දත් තමා මැරීමට උත්සාහ කරතැ යි අසා මහණෙනි, දෙව්දත් මා මැරීමට උත්සාහ කළේ දැන් පමණක් නො වෙයි. පෙරත් උත්සාහ කෙළේ මය. එහෙත් තැති ගැන්වීම් පමණකුදු කිරීමට ඔහු අසමත් වීයැ යි වදාරා ඉකුත් වත දෙසූහ.
පෙර බරණැස් නුවර බඹදත් රජු රජ කරවන කල්හි බෝසත් තෙම වඳුරු යෝනියේ ඉපදී වැඩිවියට පත්ව අශ්ව පෝතකයකුගේ ප්‍රමාණ ශක්ති සම්පන්න වූයේ ඒකචාරී ව ගංතෙර වාසය කරයි. ඒ ගඟෙහි මැද කුඩා දූපතක් නොයෙක් ආකාර අඹ, කොස් ආදී ගෙඩි සහිත ගස්වලින් යුක්ත වූයේය. බෝසත් තෙම ඇත් බල ඇත්තේ ශක්ති සම්පන්න වූයේ ගඟේ මෙගොඩ සිට උඩ පැන ගඟ මැද එක් ගල් තලාවක් මතට එක්වර ම පනී. එතැනින් උඩ පැන ඒ දූපතට පනියි. එහි නොයෙක් ආකාර පලතුරු කා සවස ඒ ක්‍රමයට ම ආපසු ඇවිත් තමාගේ වාසස්ථානයේ වාසයකොට දෙවැනි දවසෙත් එ සේම කරයි. මේ ක්‍රමයට එහි වාසය කරයි.
එකල එක් කිඹුලෙක් තම අඹුව සමග ඒ ගඟෙහි වාසය කරයි. ඔහුගේ ඒ බිරිඳ එහා මෙහා යන බෝසතුන් දැක බෝසත්හුගේ හෘදය මාංශය ගැන දොළ දුකක් උපදවාගෙන කිඹුලාට කීවාය. හිමියනි, මට වනාහි, මේ වඳුරාගේ හෘදය මාංශය පිළිබඳ දොළක් උපන්නේය. කිඹුලා යහපත සොඳුරිය, ලබන්නීයැ යි කියා අද සවස ඌ කුඩා දූපතෙන් එන ගමන් ම අල්ලා ගන්නෙමි යි ගොස් ගල් තලාව මත හොත්තේය.
බෝසත් තෙම, දවසේ සැරිසරා සවස් කාලයෙහි කුඩා දූපතේ සිටිමින් ගල්තලාව බලා මේ ගල දැන් උස්ව පෙනෙයි. කුමන කාරණයක් නිසාදැ යි සිතුවේය. එහි වනාහි ජලය ප්‍රමාණය ද ගල් තලාවේ ප්‍රමාණය ද මනාව පිහිටි පරිදි ම වෙයි. ඒ නිසා මොහුට මෙබඳු අදහස් විය. අද මේ ගඟෙහි ජලය අඩු නො වෙයි. වැඩෙන්නේ ද නැත. එසේ නමුත් මේ ගල් තලාව ලොකු වී පෙනෙයි. කෙසේ හෝ මෙහි මා අල්ලා ගැනීමට කිඹුලෙක් හොත්තේ වෙයි. ඔහු විමසන්නෙමි යි එහි ම සිට ගල සමග කථා කරන්නාක් මෙන් එම්බා ගල, කියා පිළිතුරක් නො ලබන්නේ තුන් වරක් දක්වා ගලයැ යි කීවේය. කිම, ගල පිළිතුරක් දෙයි ද? නැවතත් ගලට වදාරා කිම, එම්බා ගල, අද මට පිළිතුරක් නො දෙන්නේදැ යි කීවේය. කිඹුලා අන් දිනවල ඒකාන්තයෙන් මේ ගල වඳුරාට පිළිතුරු දුන්නේය. දැන් මොහුට පිළිතුරක් දෙන්නෙමි යි සිතා කිම, පින්වත් වඳුර රජ යි කීවේය. නුඹ කවරෙක් ද? මම කිඹුලෙක්මි. කුමක් සඳහා මෙහි හුන්නේදැ යි නුඹේ හදවත බලාපොරොත්තුවෙනි. බෝසත් තෙමේ සිතුවේය. මට වෙන ගමන් මාර්ගයක් නැත. අද මා විසින් මේ කිඹුලා වංචා කළ යුතුයැ යි, ඉක්බිති, ඌට මෙසේ කීවේය. යහළු කිඹුලාණෙනි, මම ආත්මය නුඹට පරිත්‍යාග කරන්නෙමි. නුඹ කට දල්වාගෙන (විවරකොට) මා නුඹ සමීපයට ආ කල්හි ගන්නැ යි කිඹුලා කට විවර කළ කල්හි ඇස් පියවෙයි. හෙතෙම ඒ කාරණය නො සලකා කට විවර කෙළේය. ඉක්බිති, ඌගේ ඇස් වැසුණේය. හෙතෙම කට විවරකොට ඇස් පියාගෙන වැතුරුණේය. බෝසත් තෙමේ එසේ කළ බව දැන දූපතෙන් පැන ගොස් කිඹුලාගේ හිස පාගා එතැනින් පැන විදුලියක් මෙන් බබළන්නේ පරතෙර සිටියේය.
කිඹුලා ඒ අසිරිය දැක මේ වඳුරු රජු විසින් ඉතා පුදුම ක්‍රියාවක් කරන ලදැයි සිතා එම්බා වඳුරු රජ, මේ ලෝකයෙහි කරුණු සතරකින් යුක්ත වූ පුද්ගලයා පස මිතුරන් මැඩලයි. ඒ කරුණු සියල්ල ඔබ තුළ ඇතැ යි සිතමි යි කියා මේ ගාථාව කීවේය.
“වානරේන්ද්‍රය, වාක් සත්‍යය, පරීක්‍ෂා ඥානය, ධෛර්යය, ත්‍යාගය යන මේ සතර ධර්මයෝ (සතර ගුණයෝ) තට මෙන් යමකුට විද්‍යාමාන වෙද්ද හෙතෙමේ සතුරා ඉක්මවා යේ. (සතුරා මැඩ පවත්වයි.)”
එහි **“යස්සෙතෙ”** යම්කිසි පුද්ගලයකුට, **“එතෙ” **දැන් කියයුතු දෙය ප්‍රත්‍යක්‍ෂ වශයෙන් දක්වයි. **“චතුරො ධම්මා”** ගුණ ධර්මයෝ සතරකි. **“සච්චං”** වාක් සත්‍යය, මගේ ළඟට එමි යි බොරු නො කියා ආවේ වෙමි යි, මෙය ඔබගේ වාග් සත්‍යයයි. **“ධම්මො”** විමසුම් නුවණයි. මෙසේ කළ කල්හි මෙනම් ප්‍රතිඵලයක් වන්නේයැ යි, එය ඔබගේ විමසුම් නුවණ වන්නේය. **“ධිතී”** නො සිඳුණු වීර්යයැයි කියනු ලැබේ. මේ ගුණය ද ඔබට ඇත්තේය. **“චාගො”** ආත්ම පරිත්‍යාගයයි. ඔබ ආත්මය පරිත්‍යාගකොට මා ළගට ආවෙහිය. එහෙත් මම ඔබ අල්ලා ගැනීමට නො සමත් වීමි. ඒ මගේ ම දෝෂයයි. **“දිට්ඨන්ති”** පස මිතුරාය. **“සො අතිවත්තතීති”** යම් පුද්ගලයකුට ඔබට මෙන් මේ ගුණ ධර්ම සතර ඇත්තේ ද හෙතෙම ඔබ මා ඉක්ම වූවාක් මෙන් තමාගේ පස මිතුරා ඉක්මවයි. මැඩ පවත්වයි.
මෙසේ කිඹුලා බෝසතුන්ට ප්‍රශංසාකොට තමාගේ වාසස්ථානයට ම ගියේය. බුදුරජහු මහණෙනි, දෙව්දත් මා නැසීමට උත්සාහ කළේ දැන් පමණක් නො වේ. පෙර ද උත්සාහ කළේ මයැ යි මේ දම් දෙසුම ගෙන හැර දක්වා අනුසන්‍ධි ගළපා ජාතකය නිමවූහ. එකල කිඹුලා නම් දෙව්දත්ය. ඔහුගේ බිරිඳ චිඤ්චා මානවිකාව වූවාය. වඳුරු රජ වනාහි මම ම වීමි.
**“යස්ස එතෙති”** යන මේ දේශනාව ද බුදු රජහු වේළුවනාරාමයෙහි වැඩ වසන සේක්, ඝාතන ප්‍රයත්නයක් ම අරබයා වදාළ සේක.
පෙර බරණැස නුවර බඹදත් රජු රජ කරද්දී දෙව්දත් වඳුරු යෝනියෙහි ඉපදී හිමවත් පෙදෙසෙහි වඳුරු රැළක් පරිහරණය කරන්නේ තමන් නිසා උපන් වඳුරු පොව්වන්ගෙන් වැඩිවියට පත් වූවෝ වඳුරු රැළ පරිහරණය කරති යි බියෙන් දතින් සපා ඔවුන්ගේ අණ්ඩ කෝෂ උපුටා දමයි. එකල බෝධි සත්ත්වයෝ ද එම වඳුරු නායකයා නිසා ම එක් වැඳිරිය කුසෙහි පිළිසිඳ ගත්හ. එකල්හි ඒ වැඳිරිය ගැබ පිහිටි බව දැන ගැබ රැක ගන්නී, වෙනත් පර්වත පාදයකට ගියාය. පිරිපුන් ගැබ් ඇති ඇය බෝසතුන් වැදුවාය. හෙතෙම වැඩිවියට පැමිණ නුවණ ඇති වූයේ ශක්ති සම්පන්න වූයේය. බෝසත්හු එක් දවසක් මවගෙන් මෙසේ විචාළහ. මෑණියනි, මගේ පියා කොහිද? දරුව, අසවල් පර්වත පාදයෙහි වඳුරු රැළ පාලනය කරමින් වාසය කරයි. මෑණියනි, එසේ නම් මා ඔහු වෙත පමුණුවනු මැනවි. දරුව, පියා වෙත පැමිණවිය නො හැකිය. එහි ගිය විට ඔබගේ පියා තමා නිසා උපන් වානර පොව්වන් රළ පාලනය කරති යි බියෙන් දතින් සපා අණ්ඩ කෝෂ කඩා දමයි. මෑණියනි, මා ඔහු වෙත පමුණුවනු මැනවි. මම කළ යුත්ත දනිමි.
වැඳිරිය පුත්‍රයා රැගෙන ඔහු වෙත ගියාය. ඒ වඳුරු නායකයා තමාගේ පුතා දැක මොහු වැඩිවිය පත් කල්හි මට වඳුරු රැළ පාලනය කිරීමට ඉඩ නොදෙයි. දැම්ම ඔහු බැහැර කළ යුතුයැ යි ඔහු, පුත්‍රයා වැළඳ ගන්නාක් මෙන් දැඩි සේ ගෙන දිවි තොර කරමි යි සිතා දරුව, එන්න, මෙතෙක් කල් කොහි ගියේ දැයි බෝසතුන් වැළඳ ගන්නා මුවාවෙන් තෙරපීය. බෝසත්හු වනාහි ඇතකුගේ ශක්ති ඇත්තාහ. ඔහු ද වඳුරු නායකයා තෙරපීය. වඳුරාගේ ඇට බිඳෙනා ආකාරයට පත්විය. අනතුරුව ඔහුට මෙසේ සිතුණි. මොහු වැඩුණේ නම් මා මරන්නේය. ඊට පෙරාතුව ම කෙසේ හෝ මොහු මරන්නෙමි. ඔහුට මෙසේ සිතුණි. මේ ළඟ රාක්ෂයා අධිගෘහිත විලක් ඇත. එහි රකුසා ලවා මොහු විනාශ කරමි. ඉක්බිති, පුත්‍රයාට මෙසේ කීවේය. දරුව, මම දැන් මහල්ලෙක්මි. මේ වඳුරු රැළ ඔබට පවරා දෙමි. අද ම ඔබ රජ කරවමි. අසවල් තැන විලක් ඇත. එහි කුමුදු මල් දෙකක් ද උපුල් මල් තුනක් ද පියුම් මල් පහක් ද පිපේ. දරුව, එව. එයින් මල් ගෙන එව. පියාණෙනි, මැනවි. ගෙන එන්නෙමි. බෝසත්හු එහි ගොස් වහා විලට නො බැස අවට පිය සටහන් විමසන්නේ විලට බට පියවර ම දුටහ. ගොඩනැඟි පියවර නො දුටහ. ඔහු මේ විල රකුසකු විසින් අරක් ගත් විලක් විය යුතුයි. මගේ පියා මා මැරීමට නො හැකි වූ නිසා රකුසාට මා බිළි දෙනු කැමැත්තේ වන්නේය. මම මේ විලට ද නො බසිමි. මල් ද ගනිමි යි වතුර නැති තැනකට ගොස් වේග ගන්වා උඩට පැන එතරට යන්නේ දිය නැති අහසෙහි පිහිටියා වූ මල් දෙකක් ගෙන එතරට පැන්නේය. එතර සිට මෙතරට එන්නේ ඒ අයුරෙන් ම මල් දෙකක් ගත්තේය. මෙසේ දෙපසෙහි රැස් කරන්නේ මල් ද ගත්තේය. රකුසාගේ අණසකට යටත් වූ ප්‍රදේශයකට නො බැස්සේය.
ඉක්බිති, ඒ මල් ගෙන එක් තැනකට රැස් කරන කල්හි ඒ රකුසා මම මෙතෙක් කලකට මෙබඳු වූ නැණවත් අසිරිමත් පුරුෂයකු නුදුටු විරූය. ඔහු විසින් මල් ද කැමති තාක් ගන්නා ලදි. මගේ අණ පවතින අඩවියට ද නො බැස්සේයැ යි ජලය දෙබෑකොට ජලයෙන් උඩට අවුත් බෝසතුන් වෙත එළඹ වඳුරු රජතුමනි, මේ ලෝකයෙහි යමකුට ධර්ම තුනක් ඇත්තේ ද ඔහු සියලු සතුරන් මැඩ පවත්වයි. ඔබගේ ඇතුළත මේ සියලු ගුණ ධර්ම ඇතැ යි සිතමි යි, කියා බෝසතුන්ට ස්තුති කරමින් මේ ගාථාව කීවේය.
“වානරය, දක්‍ෂතාවය ද නිර්භය භාවය ද උපාය කෞශල්‍යය ඥානය ද යන මේ ත්‍රිවිධ ධර්මයෝ තමාට මෙන් යමකුට ඇත් ද හෙතෙම සතුරා ඉක්මවා යේ.”
එහි, **“දක්‍ඛියන්ති”** හැකි බව, පැමිණි බව, නැති කිරීමට දන්නා වූ නුවණින් යුක්ත ඇත්තාට මේ නමකි. **“සූරියන්ති”** ශූර භාවය, බිය නැති භාවයට මේ නමකි. **“පඤ්ඤාය”** කටයුතු පනවන්න නිසි වූ තැනට සුදුසු වූ නුවණට මේ නමකි.
මෙසේ ඒ දිය රකුසා මේ ගාථාවෙන් බෝසතුන්ට ස්තුතිකොට මේ මල් කුමක් සඳහා ගෙන යන්නෙහිදැ යි විචාළේය. මගේ පියා මා රජ කරවනු කැමැත්තේහි, මේ මල් ඒ සඳහා ගෙන යමි. ඔබ වැනි වූ උතුම් පුරුෂයකු විසින් මල් ගෙන යාම සුදුසු නො වෙයි. මම ගනිමි යි මල් ඔසවා ගෙන ඔහුගේ පසු පස ගියෝය. ඉක්බිති, ඔහුගේ පියා දුර දී ම ඔහු දැක මම මොහු රකුසාට ගොදුරු වන්නේයැ යි යැවීමි. හේ දැන් රකුසා ලවා මල් ගෙන්වා ගෙන එයි. දැන් මම නටුවේ වෙමි යි සිතත් ම හදවත හත් කඩකට පැලී එහි ම මරණයට පත්විය. සෙසු වඳුරෝ රැස්ව බෝසතුන් රජ කළහ.
බුදු රජහු මේ දම් දෙසුම ගෙන හැර දක්වා අනුසන්‍ධි ගළපා නිමවූහ. එදා වඳුරු නායකයා දෙව්දත් විය. ඔහුගේ පුත්‍රයා මම ම වීමි.
**“ධමෙ ධමෙති”** යන මේ දේශනාව බුදු රජාණන් වහන්සේ දෙව්රම් වෙහෙරෙහි වැඩ වෙසෙන්නේ, එක්තරා අකීකරු භික්‍ෂුවක් අරභයා වදාළ සේක. ඒ භික්‍ෂුවගෙන් බුදුරජහු ඇත්ත ද? මහණ, නුඹ අකීකරුදැ යි විමසා, ස්වාමීනි, ඇත්තැ යි කී කල්හි මහණ, නුඹ දැන් පමණක් නොව අකීකරු වූයේ පෙරත් අකීඛරු වූයේයැ යි වදාරා අතීතය ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසත්හු බෙර වයන කුලයෙහි ඉපදී කුඩා ගමක වසයි. හෙතෙම බරණැස් නුවර නැකත් සැණකෙළියට ඝෝෂා කළායැ යි අසා රඟහලේ දී බෙර වයා ධනය ගෙන එන්නෙමි යි පුතා රැගෙන එහි ගොස් බෙර වයා බොහෝ ධනය ලැබීය. එය රැගෙන තමන්ගේ ගමට යන්නේ සොරුන් ගැවසෙන වනයකට පැමිණ නිතර බෙර වයන පුත්‍රයා වැළැක්වීය. දරුව, නිරතුරු වාදනය නො කොට මඟට පිළිපන් ඉසුරුමතුන් වෙනුවෙන් වයන බෙරයක් මෙන් වරින් වර වාදනය කැරව. පියා විසින් වළක්වනු ලබද්දීත් බෙර හඬින් ම සොරුන් පලවා හරිමි යි කියා නිරතුරුව ම වාදනය කළේය. සොරු පළමුකොට ම බෙර හඬ අසා ඉසුරුමතුන් සඳහා වයන බෙරයක්යැ යි සලකා පලා ගොස් මේ බෙර ශබ්දය නිරතුරුව ම අසා ඉසුරුමතුන්ගේ බෙර හඬ නො වේයැ යි අවුත් විමසා දෙදෙනෙකු පමණක් දැක ඔවුන් පෙලා ධනය පැහැර ගත්හ. බෝසත්හු අප මේ ධනය ලද්දේ මහත් ආයාසයෙනි. නිරතුරුව බෙර වාදනය නිසා ධනය විනාශ කළේයැ යි කියා මේ ගාථාව කීහ.
“බෙර වයන්න. බෙර වයන්න. (ප්‍රමාණය ඉක්මවා) අතිශයින් නො වයන්න. නිරන්තරයෙන් බෙර වැයීම ලාමකය. (අනර්ථය) බෙර වයන්නහු විසින් කහවණු සියයක් ලබන ලද ද (කාලය නො බලා) නිරන්තරයෙන් බෙර වයන්නාහු විසින් නසන ලදි.”
එහි, **“ධමෙ ධමෙති”** වාදනය කරන්නෙහිය. වාදනය නො කොට නො සිටින්නේය, යන අර්ථයි. **“නාතිධමෙති”** පමණ ඉක්මවා නිරතුරුව ම වාදනය නො කරන්නේය. කුමක් නිසා ද යත්, **“අතිධන්තං හි පාපකං”** නිරතුරු බෙර වාදනය දැන් අපට පවිටු විය. **“ධන්තෙන සතං ළද්ධං”** නගරයෙහි බෙර වැයීම නිසා කහවණු සියයක් ලබන ලදි. **“අතිධන්තෙන නාසිතන්ති”** දැන් වනාහි මගේ පුත්‍රයා විසින් මගේ වචන නො අසා වනයෙහි නො කඩවා වාදනය කරන ලදි. ඒ නිරතුරු වාදනය නිසා සියල්ල නසන ලදීය.
බුදුරජහු මේ ධර්ම දේශනාව ගෙනහැර දක්වා අනුසන්‍ධි ගළපා ජාතක දේශනාව නිම කළහ. එකල පුත්‍රයා අකීකරු භික්‍ෂුව විය. පියා වනාහි මම ම වීමි.
**“ධමෙ ධමෙති”** යන මේ දේශනාව බුදු රජහු බුදු රජහු ජේතවනාරාමයෙහි වැඩ වාසය කරන සේක්, අකීකරු වූ භික්‍ෂුවක් අරභයා වදාළ සේක.
පෙර බරණැස් නුවර බඹදත් රජු රජ කරද්දී බෝසත්හු සක් පිඹින කුලයෙහි ඉපදී බරණැස් නුවර නැකත් සැණකෙළිය ප්‍රචාරය වූ කල්හි පියා රැගෙන සක් පිඹීමේ ක්‍රියාවෙන් ධනය ලැබ එන කල්හි සොරු ගැවසෙන කැලයෙහි දී පියා විසින් නිරතුරුව සක් පිඹීම වළක්වන ලදි. හෙතෙම සක් හඬින් සොරුන් පලවා හරින්නෙමි යි නිරතුරුව ම පිම්බේය. සොරු පෙර පරිදි ම අවුත් ධනය පැහැර ගත්හ. බෝසත්හු පෙර පරිදි ම ගාථාව කීහ.
“සක් පිඹින්නේය. සක් පිඹින්නේය. (කල් නො බලා) අධිකකොට නො පිඹින්නේය. අධිකකොට පිඹීම ලාමකය. (අනර්ථය) සක් පිඹින්නාහු විසින් භෝගයෝ ලබන ලදහ. (අපගේ) පියා නැවත සක් පිඹින්නේ ඒ භෝගය විනාශ කෙළේය.”
එහි, **“තෙ තතො විධමී ධමන්තී”** ඔවුන් සක් පිඹ ලබන ලද ධනය මගේ පියා නැවත නැවත පිඹින්නේ, **“විධමීති”** පිඹි විනාශ කළේය. බුදුරජහු මේ ධර්ම දේශනාව ගෙනහැර දක්වා අනු සන්ධි ගළපා ජාතකය නිමවා වදාළ සේක. එදා පියා අකීකරු භික්‍ෂුවයි. පුතා වනාහි මම ම වීමි.


7. ස්ත්‍රී වර්‍ගය
“අසා ලොකිත්‍ථියො නාමාති” යන යන මේ දේශනාව බුදුරජහු ජේතවනාරාමයෙහි වැඩ වසන සේක්, උකටලී භික්‍ෂුවක් අරභයා වදාළහ. එහි කථාව උම්මදන්ති ජාතකයෙහි මතු සඳහන් වන්නේය. ඒ භික්‍ෂුවගෙන් බුදුරජහු මහණ, ස්ත්‍රීහු නම් වංක ගති ඇත්තෝය. ඔවුන්ගෙන් සැප නැත්තෝය. කෙළවර සිටින්නෝය. නුඹ මෙවැනි පහත් ගති ඇති ස්ත්‍රියක නිසා කුමකට කලකිරුණේදැ යි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසත්හු ගන්‍ධාර රට තක්ෂලාවෙහි බමුණු කුලයක ඉපද වැඩිවියට පත්වූවෝ, තුන් වේදයෙහි ද සියලු ශිල්පයන්හි ද කෙළවරට පැමිණියාහු, දිසාපාමොක් ඇදුරු වූහ. එකල බරණැස් නුවර බමුණු කුලයක පුතකු උපන් දිනයෙහි ගිනි දල්වා නො නිවෙන සේ තැබූහ. ඉන්පසු ඒ බමුණු කුමරා සොළොස් වියට පැමිණි කල්හි මව්පියෝ මෙසේ කීහ. පුත්‍රය, අපි ඔබ උපන් දිනයේ ගිනි දල්වා තැබුවෙමු. ඉදින්, ඔබ බඹලොව යනු කැමැති නම් ඒ ගිනි ගෙන වනයට පිවිස ගිනි දෙවියන් නමදිමින් බඹලොවට යව. ඉදින්, ගිහි ගෙයි වසනු කැමැති නම් තක්සලාවට ගොස් දිසාපාමොක් ඇදුරුතුමා ළඟ ශිල්ප හදාරා පවුල් ජීවිතය සකසනු මැනවි. මානවකයා මට වනයෙහි ගිනි පිදීමට නො හැක්කෙමි. ගෘහ ජීවිතය ම සකස් කැර ගනිමි යි මව්පියන් වැඳ ගුරු පඬුරු වශයෙන් දහසක් ගෙන තක්සලාවට ගොස් සිප් සතර හදාරා ආපසු ආවේය.
මව්පියෝ ඔහුට ගිහි ගෙයින් වැඩක් නැත. වනයෙහි ගිනි දෙවියන් පුදවනු කැමැත්තෝ වූහ. ඉක්බිති, ඔහුගේ මව ස්ත්‍රීන්ගේ දොස් දක්වා වනයට යවනු කැමැත්තී, ඒ ඇදුරුතුමා නැණවත්ය. දක්‍ෂය, මගේ පුතුට ස්ත්‍රීන්ගේ දොස් දැක්වීමට සමත් වන්නේයැ යි සිතා මෙසේ කීවාය. දරුව, ඔබ විසින් ශිල්ප හදාරන ලද්දේ ද? මෑණියනි, එ සේය. දරුව, ඔබ විසින් අසාත මන්ත්‍රය හදාරන ලද්දේ ද? නැත මෑණියනි, දරුව, ඔබ අසාත මන්ත්‍රය නො හදාළේ නම් කවර ශිල්පයක් හදාළේ ද? යව, එය හදාරා එවයි. මානවකයා ද මැනවැ යි පිළිගෙන නැවත තක්සලා දිශාවට ගියේය. ඒ දිසාපාමොක් ඇදුරුතුමාගේ මව, මැහැළියකි. එකසිය විසි වයස් ඇත්තීය. ඒ ඇදුරුතුමා ඇය සියතින් නාවා කවමින් පොවමින් පිළිදැගුම් කරයි. අනිත් මිනිස්සු මෙසේ කරන මහ පිළිකුල් කරත්. ඔහු මෙසේ සිතීය. මම වනයට පිවිස එහි දී මගේ මවට පිළිදැහැමි කරමින් වසන්නේ නම් මැනවි. ඉක්බිති, ඔහු හුදෙකලා ජල පහසුව ඇතිවන පියසක පන්සලක් කැරවා ගිතෙල් සහල් ආදිය ගෙන්වා මව ඔසවාගෙන එහි ගොස් මවට පිළිදැගුම් කැරෙමින් වාසය කෙළේය.
ඒ මානවකයා ද තක්සලාවට ගොස් ගුරුතුමන් නො දක්නේ එතුමා කොහිදැ යි විචාරා එපවත් අසා, ඔහු වෙසෙන වන පියසට ගොස් වැඳ සිටියේය. එවිට ඇදුරු, දරුව, කුමක් නිසා ඉතා ඉක්මණින් ආපසු ආයෙහි ද? ගුරුතුමනි, ඔබතුමා මට අසාත මන්ත්‍රය නො ඉගැන්නුවෙහිය. දරුව, අසාත මන්ත්‍ර ඉගෙන ගත යුත්තක් කොට ඔබට කියන ලද්දේ කවරෙක් ද? ඇදුරුතුමනි, මගේ මවය. බෝසත්හු මෙසේ සිතූහ. ආසාත මන්ත්‍රයයැ යි දෙයක් නැත. මොහුගේ මව ස්ත්‍රී දෝෂයන් මොහුට දන්වනු කැමැති වූවා වන්නීය. දරුව, මැනවි. මම ඔබට අසාත මන්ත්‍රයත් දෙමි. ඔබ අද සිට මගේ තැන සිට මගේ මව සියතින් නහවමින් කවමින් පොවමින් උවටැන් කැරව. ඇගේ අත්, පා, හිස, පිට පිරිමැදීම් ආදිය කරන කල්හි, ආර්යාවනි, වයස්ගත වූ පසුත් ඔබගේ මේ රූපය මෙසේ නම් තරුණ කාලයේ දී කෙබඳු වී ද? එසේ ම අත් පා මෙහෙවර කරන කල්හි අත් පා ආදිය වර්ණනා කැරව. තව ද, ඒ අතර මගේ මව යමක් කියන්නේ ද එය ද ලජ්ජා නො වී නො සඟවමින් මට කියව. මෙසේ කළ කල්හි අසාත මන්ත්‍ර ලබන්නෙහිය. එ සේ නො කළහොත් නො ලබන්නෙහියැ යි කීවේය. මානවකයා ඇදුරුතුමනි, මැනවැ යි ඔහුගේ වචනය පිළිගෙන එතැන් පටන් කියන ලද පරිදි ඒ සියල්ල කෙළේය.
ඉක්බිති, ඒ මානවකයා ඇය වර්ණනා කරනු ලබන කල්හි, මොහු මා සමග අභිරමණය කිරීමට කැමැති වන්නේය. අඳ වූ මහලු වූ ඇගේ සිත තුළ කෙලෙස් උපන්නේය. දිනක් ඕ තුමූ තමාගේ සිරුර වර්ණනා කරන මානවකයාගෙන් මෙසේ ඇසුවාය. ඔබ මා සමග රමණය කරන්න කැමැත්තෙහි ද? ආර්යාවනි, මම නම් කැමැත්තෙමි. එහෙත් ගුරුතුමා වනාහි ගරු කළ යුත්තේය. ඉදින්, මා කැමැත්තේ නම් මගේ පුත්‍රයා මරව. මම ගුරුතුමා ළඟ මෙපමණ සිප්සතර හදාරා කෙලෙස් මාත්‍රයක් නිසා කෙසේ නම් ගුරුතුමා මරම් ද? එ සේ නම් ඉදින්, ඔබ මා අත් නො හරින්නේ නම් මම ම ඔහු මරන්නෙමි. මෙසේ ස්ත්‍රීහු නම් වංකය, පහත්ය, අන්තිමය, මෙබඳු වයසෙහි සිටියදීත් රාග සිත් උපදවා කෙලෙස් ගැතිව මෙබඳු උපකාරක පුත්‍රයා මරනු කැමැති වූවාය. මානවකයා ඒ සියලු පුවත් බෝසතුන්ට සැලකළේය.
බෝසත්හු මානවකය, මට මෙම කරුණ දැන්වීම ඉතා යහපති යි කියා මවගේ ආයු ප්‍රමාණය බලන්නේ අද ම මියයන බව දැන මානවකය එනු මැනවි. ඇය විමසන්නේමි යි දිඹුල් ගසක් කපා තමාගේ ප්‍රමාණයට දැව රුවක් කොට හිසෙහි සිට පොරවා තමාගේ නිදන තැන උඩු බැල්ලෙන් තබවා රැහැනකින් බැඳ අතවැසියාට මෙසේ කීහ. දරුව, පොරවක් ගෙන මගේ මවට ඉඟියක් දෙන්න. මානවකයා ගොස් ආර්ය මුනිතුමා පන්සලෙහි තමාගේ වසන ස්ථානයෙහි නිදා සිටියි. රැහැන් සලකුණක් යොදා ඇත. මේ පොරව ගෙන ගොස් හැකි නම් ඔහු මරව යි කීවේය. එවිට මැහැලිය ඔබ මා අත් නො හරින්නෙහි ද? මම කුමකට නුඹ අත් හරින්න ද? ඕ පොරව ගෙන වෙවුලමින් නැඟිට රැහැන් සලකුණෙන් ගොස් අතින් පිරිමැද මේ මගේ පුත්‍රයා යන හැඟීමෙන් දැව රූපයේ මුහුණෙන් සළුව ඉවත්කොට පොරොවෙන් එක පහරින් ම මරන්නෙමි යි ගෙලට පහර දී ‘ටං’ යන ශබ්දය නිකුත් වූ කල්හි ලීයක් බව දැන ගත්තාය. ඉක්බිති, බෝසත්හු මෑණියනි, කුමක් කරන්නෙහිදැ යි කී කල්හි රැවටෙන ලද්දී වෙමි යි එතැන ම මැරී වැටුණාය. එදින ඇය තමාගේ පන්සලෙහි නිදා සිටිය ද එකෙණෙහි මරණය සිදුවිය යුතුමය.
බෝසත්හු ඇය මළ බව දැන මළ සිරුර පිළිබඳ ව කටයුතු කැර දර සෑය නිවා වන මලින් පුදා මානවකයා රැගෙන පන්සල් දොරටුවෙහි හිඳ, දරුව, වෙන ම අසාත මන්ත්‍රයක් නැත. අසාත නම් ස්ත්‍රීහුය. නුඹගේ මව අසාත මන්ත්‍ර ඉගෙනීම පිණිස මා වෙත එවන ලද්දේ ස්ත්‍රීන්ගේ දොස් දැන ගැනීම සඳහාය. දැන් වනාහි මගේ මවගේ මරණින් ඒ අසාත මන්ත්‍රයත් ප්‍රත්‍යක්‍ෂය වශයෙන් දක්නා ලදි. මෙකරුණෙන් ස්ත්‍රීන් නම් වංකය පහත්යැ යි දැන ගනුව යි ඔහුට අවවාද දී පිටත්කොට හැරියේය. මානවකයා ද ගුරුතුමා වැඳ මව්පියන් සමීපයට ගියේය. ඉක්බිති, මව, දරුව, ඔබ අසාත මන්ත්‍ර ඉගෙන ගත්තෙහි ද? එ සේය, මෑණියනි, දැන් ඔබ කුමක් කරන්නෙහි ද? පැවිදි වී ගිනි පුදන්නෙහි ද? නැතිනම් ගිහිගෙයි වසන්නෙහි ද? එවිට මානවකයා, මෑණියනි, මා විසින් ප්‍රත්‍යක්‍ෂ වශයෙන් ස්ත්‍රීන්ගේ දොස් දක්නා ලදි. ගිහි ගෙයින් මට වැඩක් නැත. මම පැවිදි වන්නෙමි ය. තමාගේ අදහස ප්‍රකාශ කරමින් මේ ගාථාව කීහ.
“ලෝකයෙහි ස්ත්‍රීන් නම් ලාමකය. නොහොත් තමන් කෙරෙහි ඇලුණවුන්ට දුක් දෙන්නාහුය. ඔවුන්ට සීමාවක් නැත. සංරත්තයහ. ප්‍රගල්භයහ. සියල්ල කා දමන ගින්න මෙන් පුරුෂයන් විශේෂයෙන් සෙවුණාහ. ඔවුන් හැර විවේකය වඩන්නෙමි පැවිදි වෙමි.”
එහි, **“අසාති” **සැප නැත්තෝය, පහත් ගති ඇත්තෝය, නොහොත් **“සාති”** යන්නෙන් සැපය කියනු ලැබේ. ඒ සැපය ඔවුන් කෙරෙහි නැත. තමා පිළිබඳ සිත් ඇත්තවුන්ට දුක ම දෙන්නේහු “අසාත” නමි. දුකය, දුකට හේතු වූවෝය යන අර්ථයි. මේ කාරණය තහවුරු කිරීමට මේ සූත්‍රය ගෙනහැර දැක්විය යුතුයි.
“මේ ස්ත්‍රීන් මායාවකි. මිරිඟුවකි. ශෝකයකි. රෝගයකි. උවදුරකි. කෲර බන්‍ධනයකි. මොවුන් ගුහාවක වාසය කරන මළ පුඬුවකි. යම් කෙනෙක් ඔවුන් විශ්වාස කැරෙත් ද ඔවුහු මිනිසුන් අතර අධම මිනිස්සුය.”
**“ලොකිත්‍ථියොති”** ලොවෙහි ස්ත්‍රීන්, **“වෙලා තාසං න විජ්ජතීති”** ඒ ස්ත්‍රීන්ට කෙලෙස් ඉපදීමක් වූ කල්හි වේලාවක් හෝ සංයමයක් හෝ සීමාවක් හෝ ප්‍රමාණයක් හෝ යන මේවා නැත. **“සාරත්තා ච පගබ්භා චාති”** ඔවුන්ට වේලාවක් නැත. පඤ්ච කාම සම්පතෙහි ඇලුනාහු, ගැලුනාහු, එ සේ ම කාය, වාක්, මනෝ යන ත්‍රිවිධ අසංවරයෙන් යුක්ත බැවින් මොවුහු **“පගබ්භ”** නම් වෙති. මොවුන් කෙරෙහි කාය ද්වාරාදියට පැමිණ සංවරයක් නම් නැත. කෑදර කපුටකුට සමානකොට දක්වයි. **“සිඛී සබ්බඝසො යථාති”** මෑණියනි, යම් සේ ගිනි ජාලාවෙහි සිඛී නම් ගණයට ගියා වූ ගිනි සිළුව ද අසූචි ආදී වශයෙන් ප්‍රභේද වූ අපිරිසිදු දෙය ද ගිතෙල්, මී පැණි ආදී භේද වූ පිරිසිදු දෙය ද කැමැති දෙය ද අකැමැති දෙය ද යම් යම් දෙයක් ලබයි ද ඒ සියල්ල කා දමයි. එම නිසා **“සබ්බත්‍ථ”** යැයි කියනු ලැබේ. එ සේ ම ඒ ස්ත්‍රීහු ඇත්, ගොවු, ගොපලු ආදීහු වෙත්වා, හීන කුල ඇත්තෝ හෝ වෙත්වා, හීන ක්‍රියා ඇත්තෝ හෝ වෙත්වා, රජ ආදීහු හෝ වෙත්වා, උසස් ක්‍රියා ඇත්තෝ හෝ වෙත්වා, උසස් පහත් බවක් නො සලකා කාමාශ්වාද වශයෙන් කෙලෙස් හැඟීම් ඇති වූ කල්හි යම් යම් අයකු ලබත් ද ඒ සියල්ලක්ම සේවනය කරත්. සියල්ල කා දමන ගිනි සිළුව මෙන් වෙත්. එහෙයින් මෙය ද ගිනි සිළුව යම් සේ ද එ සේයැ යි දත යුතුයි.
**“තා හිත්‍වා පබ්බජිස්සාමීති”** මම ඒ පහත් වූ දුකට හේතු භූත වූ ස්ත්‍රීන් අත්හැර වනයට පිවිස තවුස් පැවිද්දෙන් පැවිදි වන්නෙමි. **“විවෙකමනුබ්‍රෑහයන්ති”** කාය, චිත්ත, උපධි වශයෙන් වෙන්වීම් තුනකි. එයින් මෙහි කාය විවේකය ද සුදුසුය. චිත්ත විවේකය ද සුදුසුය. මෙයින් කියන ලද්දේ, මෑණියනි, මම පැවිදි ව තියුණු පිරිකම්කොට සමවත් අට උපදවා පස් අභිඥා උපදවා ගණයා කෙරෙන් කය ද ක්ලේශයන් කෙරෙන් සිත ද වෙන්කොට මේ ත්‍රිවිධ විවේකයන් වඩමින් බඹලොව බලා යන්නෙමි. මේ ගිහි ගෙයින් මට වැඩක් නැත. මෙසේ ස්ත්‍රීන්ට ගරහා මව්පියන් වැඳ පැවිදි ව කියන ලද ආකාරයෙන් විවේකය වඩන්නේ බඹලොව පිහිටකොට ඇත්තෙක් වූයේය.
බුදුරජහු ද මහණ, ස්ත්‍රීන් නම් වංකය, පහත්ය, දුක්ගෙන දෙන්නෝය. ගැහැණුන්ගේ අගුණ වදාරා සිව්සස් වදාළහ. සත්‍යය කෙළවර ඒ භික්‍ෂුව සෝවාන් ඵලයෙහි පිහිටියේය. මෙසේ බුදුරජහු අනුසන්‍ධි ගළපා ජාතකය නිමවා වදාළහ. එකල මව නම් කාපිලානී වූවාය. පියා මහා කාශ්‍යප විය. අතවැසියා ආනන්දය. ගුරුහු වනාහි මම ම වීමි.
**“යං බ්‍රහ්මණොති”** යන මේ දේශනාව බුදුරජහු දෙව්රම් වෙහෙරෙහි වැඩ වසන සේක්, කළකිරුණු භික්‍ෂුවක් අරබයා වදාළහ. බුදුරජහු එම භික්‍ෂුවගෙන් මහණ, ඔබ උකටලී වූයේදැ යි විචාරා සත්‍යයැ යි කී කල්හි, මහණ, ස්ත්‍රීහු නම් නො රැකිය හැක්කෝය. පෙර පඬිවරු ස්ත්‍රියක ගැබෙහි පටන් ආරක්‍ෂා කරන්නාහු, නමුදු රැකීමට නො හැකි වූහැ යි කියා ඉකුත් වත දැක්වූහ.
පෙර බරණැස් නුවර බඹදත් රජු රජ කරන කල්හි බෝසත්හු ඔහුගේ අග මෙහෙසියගේ කුසෙහි පිළිසිඳ ගෙන නිසි වයසට පැමිණ සියලු ශිල්පයන්හි කෙළවරට පැමිණ පියාගේ ඇවෑමෙන් රාජ්‍යයෙහි පිහිටා දැහැමින් රාජ්‍යය කැරවූහ. හෙතෙම පුරෝහිතයා සමග දූ කෙළියෙහි යෙදෙයි. ක්‍රීඩා කරන විට,
“සියලු ගංගා ඇදේට ගලයි. සියලු වනයන් දැව මය. සියලු ස්ත්‍රීහු ආවරණ ස්ථානයක් ලබන්නාහු, වරදෙහි බැඳෙති.”
මේ දූ කෙළි ගීය ගයමින් රිදී පුවරුවෙහි රන් පස කැට දමයි. මෙසේ ක්‍රීඩා කරන කල්හි රජතුමා හැම විට ම දිනයි. පුරෝහිතයා පරදියි.
ඔහු ක්‍රමයෙන් ගෙදර සියලු ධනය වැය වී යන කල්හි මෙසේ සිතීය. මෙසේ ගියහොත් මගේ ගෙදර සියලු ධනය වැය වන්නේය. පුරුෂයකු කරා නො ගිය මාගමක් සොයා මගේ නිවසෙහි රදවා ගනිමි. මේ අතර ඔහුට මෙසේ සිතුණි. අන් පුරුෂයකු දුටු විරූ ස්ත්‍රියක රැකීමට නො හැක්කෙමි. මව් කුසෙහි පටන් එක් මාගමක් රැක ඇය නිසි වයසට පැමිණි කල්හි තම වසඟයට ගෙන එක් පුරුෂයකු පමණක් ඇත්තියක කරන්නේය. ඒ පුරෝහිතයා ශරීර විෂයෙහි දක්‍ෂයෙකි. ඉක්බිති, එක් දුප්පත් ගැබිනි ස්ත්‍රියක දැක ඇය දුවක වදන්නීයැ යි දැන ඇය වැදූ කල්හි ධනය දී පිටත් කැර යවා ඒ කුමරිය කිසි ම පුරුෂයකුට දැකීමට නො දී ගැහැනුන් අතට ම දී ඇති දැඩිකොට නිසි වයසට පත් කල්හි ඇය තමාගේ වසඟෙහි තැබීය. නිසි වයසට පත්වෙන තුරු රජු සමග දූ කෙළියෙහි නො යෙදුණේය. තමාගේ වසඟයට පත් කල්හි මහරජ, දූ කෙළියෙහි යෙදෙමු යි කීවේය. රජු මැනවැ යි පෙර මෙන් ම ක්‍රීඩා කළේය. රජු ගායනාකොට පසැට දමන කල්හි පුරෝහිතයා මගේ මෙනවිය හැරයැ යි කීය. එතැන් පටන් පුරෝහිතයා දිනයි. රජ පරදියි.
බෝසත්හු මොහුගේ නිවසෙහි එක් පුරුෂයකු ඇති එක ස්ත්‍රියක් විය යුතුයැ යි පරීක්‍ෂා කැරවා බලන්නේ, ඇති බැව් දැන ඇගේ ශීලය බිඳින්නෙමි යි එක් ධූර්තයකු කැඳවා පුරෝහිත බමුණාගේ බිරිඳගේ ශීලය බිඳ දැමීමට හැකිදැ යි ඇසීහ. හැකිවන්නෙමි යි දේවයන් වහන්ස, ඉක්බිති, ධනය දී එ සේ නම් වහා නිමවා පියව යි ඔහු යැවීය. ඔහු රජුගෙන් ධනය රැගෙන සුවඳ, සුවඳ දුම්, වත්සුණු, කපුරු ආදිය ගෙන ඔහුගේ නිවස සමීපයෙහි සියලු සුවද වර්‍ගවලින් යුත් කඩයක් ඇරඹීය. පුරෝහිත බමුණාගේ ගෙය ද මහල් හතකි. දොරටු කොටු හතකින් යුක්ත වෙයි. සියලු ම දොරටු කොටුවල ස්ත්‍රීන් විසින් ම ආරක්‍ෂා කරන ලදි. පුරෝහිත බමුණා හැර වෙනත් පුරුෂයකුට ගෙට පිවිසීමට ලැබෙන්නේ නැත. කසල ඉවත දමන පැස පවා පරීක්‍ෂාකොට ම ගෙට ගනිති. පුරෝහිතයා ම ඒ මානවිකාව දැකීම ලබයි. ඇයට එක් මෙහෙකාර ස්ත්‍රියක් සිටියාය. ඉක්බිති, ඇයගේ ඒ මෙහෙකාර ස්ත්‍රිය සුවඳමල්, මුල් ගෙන යන්නේ එම ධූර්තයාගේ අවන්හල ළඟින් යන්නීය. ඔහු ඇගේ සේවිකාවයැ යි නියම වශයෙන් දැන එක් දිනක් ඇය එනු දැක ම අවන්හලින් නැඟිට ගොස් ඇගේ පා මුල වැටී අත් දෙකින් ම පාගෙන මෑණියනි, මෙතෙක් කල් කොහි ගියාදැ යි හැඬීය. ඉක්බිති, සෙසු පිරිවර ධූර්තයෝ ද එකත්පසක සිට අත්පා මුව සටහන් අනුව ද හැසිරීම් අනුව ද මව් හා පුතු එක සමානයැ යි කීවාහුය. ඒ ස්ත්‍රිය ද මෙසේ ඔවුන් කියන කල්හි තමන් නො අදහා මොහු මගේ පුතා වන්නේයැ යි අඬන්න පටන් ගත්තාය. ඒ දෙදෙනා ම හඬා වැළප ඔවුනොවුන් වැළඳගෙන සිටියහ.
අනතුරුව ඒ ධූර්තයා මෙසේ කීය. මෑණියනි, කොහි වසන්නෙහි ද? දරුව, පුරෝහිතයාගේ කිඳුරි ලීලාවෙන් වසන්නා වූ රුවින් අගතැන් පත් ලාබාල ස්ත්‍රියට උවටැන් කරමින් වසමි. මෑණියනි, දැන් කොහි යන්නෙහි ද? ඇයට සුවඳ මල් ආදිය ගෙන ඒමට යමි. මෑණියනි, අන් තැනකට යාමෙන් කවර ඵලයක් ද? මෙතැන් පටන් මා වෙතින් ම ගෙන යනු මැනවි. මුදල් නො ගෙන ම බොහෝ බුලත්, කිතුල් ආදිය ද විවිධ මල් ද දුන්නේය. මානවිකාව බොහෝ සුවඳ මල් ආදිය රැගෙන එනු දැක කිම, මෑණියනි, අද අපගේ බමුණා පැහැදුණේදැ යි කීවාය. කුමක් නිසා මෙසේ කියන්නෙහි ද? මේ ද්‍රව්‍ය වැඩිපුරබව දැකය. බමුණා වැඩිපුර මුදල් නො දුන්නේය. මා විසින් වනාහි මේවා මගේ පුතා සමීපයෙන් ගෙනෙන ලදි. එතැන් පටන් බමුණා විසින් දෙන ලද මුදල් තමා ම ගෙන ධූර්තයාගේ සමීපයෙහි සුවඳ මල් ආදිය ගෙන එන්නීය. ධූර්තයා කීප දිනක් ගිය තැන ගිලන් බවක් ආරූඪ කරගෙන හොත්තේය. ඈ ඔහුගේ ආපන අවන්හලෙහි දොරටුව ළඟට ගොස් ඔහු නො දැක මගේ පුතා කොහිදැ යි විචාළාය. නුඹේ පුතාට අපහසු බවක් ඇතිවිය. ඈ ඔහු වැතිර හුන් තැනට ගොස් හිඳගෙන පිට පිරිමදින්නී, දරුව, නුඹට ඇති අපහසුව කුමක්දැ යි විචාළාය. ඔහු නිහඬ විය. දරුව, නො කියන්නේ ඇයි? මෑණියනි, මැරුණත් නුඹට නම් කියන්න නො හැකියි. මට නො කියා කාට කියන්න ද? දරුව, මෑණියනි, මට වෙන අපහසුවක් නැත. ඒ මානවිකාවගේ රූසපුව අසා ඈ පිළිබඳ සිත් ඇත්තේ වෙමි. ඇය ලබන්නේ නම් ජීවත් වන්නෙමි. නො ලබන්නේ නම් මෙහි ම මැරෙන්නෙමි. දරුව, මට එය බාරයි. නුඹ ඒ ගැන නො සිතව යි ඔහු අස්වසා බොහෝ සුවඳ මල් ආදිය රැගෙන මානවිකාවගේ ළඟට ගොස් දරුව, මගේ පුත්‍රයා මා වෙතින් නුඹේ රූ සපුව අසා ඔබ හා බැඳුනු සිත් ඇත්තෙක් වූයේය. කුමක් කටයුතු ද? ඉදින්, ඔහු රැගෙන එන්න හැක්කේ නම් මගෙන් බාධාවක් නැත.
සේවිකාව ඇගේ වචනය අසා එතැන් පටන් ඒ ගෙහි මුළුවල බොහෝ කසල එකතුකොට මල් පැසෙහි දමාගෙන යන්නේ පැස පරීක්‍ෂා කරන කල ආරක්‍ෂක ස්ත්‍රීන්ගේ මතුයෙහි දැමුවාය. එයින් ලජ්ජාවට පත් ඇය ඉවත් වූවාය. සේවිකාව ඒ ආකාරයෙන් ම යම් යම් ස්ත්‍රියක කිසිවක් කියත් ද ඔවුන්ගේ මතුවෙහි කසල දමයි. එතැන් පටන් ඇය යමක් ගෙන එයි ද බැහැරට ගෙන යයි ද කිසි ස්ත්‍රියක් එය පරීක්‍ෂා කිරීමට උත්සාහ නො කරයි. එකල්හි ඕ තුමූ ඒ ධූර්තයා මල් පැසෙහි හොවා මානවිකාවගේ සමීපයට ගෙනාවාය. ධූර්තයා මානවිකාවගේ සිල් බිඳ දවසක් දෙකක් එහි ම රැඳුණේය. පුරෝහිතයා බැහැර ගිය කල්හි දෙදෙනා රමණය කරත්. ඔහු ආ කල්හි ධූර්තයා සැඟවෙයි.
ඉක්බිති, මානවිකාව ඔහුට මෙසේ කීවාය. හිමියනි, දැන් ඔබට යන්නට සුදුසු වෙයි. මම බමුණාට පහර දී යන්නට කැමැත්තෙමි. ඕ තුමූ එ සේ වේවා යි ධූර්තයා සඟවා බමුණා ආ කල්හි මෙසේ කීවාය. හිමියනි, මම වීණාව වාදනය කළේය. ඔබ බලා සිටියදී නටන්න ලජ්ජා වෙමි. ඔබගේ මුහුණ සළුවකින් බැඳ නටන්නෙමි. ඉදින්, ඔබ ලජ්ජා වන්නෙහි නම් එ සේ කරව. මානවිකාව දළ සළුවක් ගෙන ඔහුගේ ඇස් වැසෙන පරිදි මුහුණ බැන්දාය. බමුණා මුහුණ බන්දවා ගෙන වීණාව වාදනය කළේය. ඈ මොහොතක් නටා ස්වාමීනි, මම නුඹට එක් වරක් හිසට පහර දෙනු කැමැත්තෙමි යි කීවාය. ස්ත්‍රී ලෝල බමුණා කිසි කරුණක් ගැන නො දන්නේ පහර දෙව යි කීවේය. මානවිකාව ධූර්තයාට ඉඟියක් කළාය. ඔහු හිමින් අවුත් බමුණාගේ පිටුපස සිට හිසට වැල මිටින් පහර දුන්නේය. ඇස් ගැළවී වැටෙන ආකාරයක් විය. හිසෙහි ගෙඩියක් මතුවිය. ඔහු වේදනාවට පත්ව ඔබේ අග ගෙනෙව යි කීවේය. මානවිකාව තමාගේ අත ඔසවා ඔහුගේ අතෙහි තැබුවාය. බමුණා අත නම් මොළොක්ය. පහර නම් තදයැ යි කීවේය. ධූර්තයා බමුණාට පහර දී සැඟවුණේය. මානවිකාව ඔහු සැඟවුණු කල්හි බමුණාගේ මුහුණෙන් සාටකය මුදා තෙල් ගෙන හිසෙහි පහර දුන් තැන පිරිමැද්දාය. බමුණා බැහැර නික්මුණු කල්හි නැවත ඒ ස්ත්‍රිය ධූර්තයා පැසෙහි හිඳුවා බැහැර කළාය. ඔහු රජු සමීපයට ගොස් ඒ සියලු පුවත් සැලකළේය.
රජතුමා තමාගේ සේවය සඳහා පැමිණි බමුණාට කීය. බමුණ, දූ කෙළමු. මහරජ, මැනවි. රජ දූ කෙළි මණ්ඩපයක් සකසා පෙර මෙන් ම දූ කෙළි ගී ගායනයකොට පසැට දමයි. බමුණා මානවිකාව පතිවත බිඳුණු බව නො දැන මගේ මානවිකාව හැර යයි, කීය. එසේ කීවත් පරාජය වූයේ මය. රජතුමා කාරණය දැන, බමුණ, කුමක් නිසා දූ කෙළිය නැවැත්තුවෙහි ද? ඔබගේ මානවිකාවගේ පතිවත බිඳුණේය. ඔබ ස්ත්‍රියක කුසෙහි පටන් ආරක්‍ෂා කරමින් සත් ස්ථානයක ආරක්‍ෂා කරමින් රකින්න හැකි වෙමි යි හිතන්නෙහි ද? ස්ත්‍රීහු නම් කුසෙහි දමා හැසිරෙන්නාහු, නමුදු ආරක්‍ෂා කරන්න නො හැකිය. එක ම පුරුෂයකු ඇති ස්ත්‍රියක නම් නැත. ඔබගේ මානවිකාව නටනු කැමැත්තෙමි යි කියා වීණා වාදනය කරන ඔබගේ මුහුණ සළුවකින් බැඳ තමාගේ සොර සැමියා ලවා ඔබගේ හිසට වැලමිටෙන් ගස්සවා පිටත් කර හැරියාය. දැන් ඔබ කුමක් නිසා දූ කෙළිය නවත්තන්නෙහි ද, කියා මේ ගාථාව කීවේය.
“බමුණු තෙමේ යම් කාරණයකින් වීණාව වයයි ද මව් කුස හොත් කල්හි ම ආරක්‍ෂා කොට පෝෂණය කළා වූ භාර්යාවය. එබඳු භාර්යාවන් කෙරෙහි කවර නම් නුවණැත්තෙක් ඒකාන්තයෙන් විශ්වාස තබන්නේ ද?”
එහි, **“යං බ්‍රහ්මණො අවාදෙසී වීණං සම්මුඛවෙඨිතොති”** යම් කාරණයකින් බමුණා දළ සළුවෙන් මුහුණ වෙළන ලද්දකු වී වීණාව වාදනය කළේ ද ඒ කාරණය නො දනී යන අර්ථයි. එය ද ඕ තුමූ වංචා කරනු කැමැත්තී, එ සේ කළාය. බමුණා, ඒ ස්ත්‍රියගේ බොහෝ මායම්බව නො දැන ස්ත්‍රිය අදහා මැය මා නිසා ලජ්ජාවන්නීයැ යි යන හැඟීම වූවේය. ඒ නිසා ඔහුගේ අනුවණ බව ප්‍රකාශ කරමින් රජ මෙසේ කීවේය. මෙය එහි අදහසයි. **“අණ්ඩභූතා භතා භරියාති”** අණ්ඩ නම් බීජයයි. බීජ නම් වූ මව් කුසින් නික්මීමට පෙර සිට ම ගෙනෙන ලද ඕ පෝෂණය කරන ලද යන අර්ථයි. ඒ කවරහු ද? භාර්යාව, පජාපති, පාද පරිචාරිකාවයි. ඕ වනාහි ආහාර, වස්ත්‍රාදියෙන් පෝෂණය කළ යුතු බැවින් ද සිඳුනු සංවර ඇති බැවින් ද ලෝ දහමෙන් ආරක්‍ෂා කළ යුතු බැවින් ද භාර්යාවයැ යි කියනු ලැබේ. **“තාසු කො ජාතු විස්සසෙති”** ජාතු යනු ඒකාන්ත යන අර්ථයයි. ඒ ස්ත්‍රීන් කුසින් උපන් දින පටන් ආරක්‍ෂා කරන්නේ නමුදු මෙවැනි වරදට පැමිණෙන්නා වූ භාර්යාවන් කෙරෙහි කවර නම් නුවණ ඇති පුරුෂයෙක් ඒකාන්තයෙන් විශ්වාස කරන්නේ ද, මැය මට වෙනසක් නැතැ යි කවරෙක් නම් අදහන්නේ ද, යන අර්ථයි. කාම චාර වශයෙන් අමතන කල්හි ද කැඳවන කල්හි ද මාගම්මුන් රැකීමට නො හැකිය.
මෙසේ බෝසත්හු බමුණාට දම් දෙසූහ. බමුණා බෝසතුන්ගේ ධර්ම දේශනාව අසා නිවසට ගොස් ඒ මානවිකාවට මෙසේ කීවේය. නුඹ විසින් වනාහි මෙබඳු පාප ක්‍රියාවක් කරන ලද්දී ද? ස්වාමීනි, කවරෙක් මෙසේ කීවේ ද? නො කරමි. මම ම පහර දුනිමි. අනිකෙක් නො වේ. ඉදින්, නො අදහන්නේ නම් මම ඔබ හැර අන් පුරුෂයකුගේ අත් පහසක් නො දනිමි යි සත්‍ය ක්‍රියාකොට ගින්නට පිවිස ඔබ විශ්වාස කැරවන්නෙමි. බමුණා, එ සේ වේවා යි මහත් දර රැසක් රැස්කොට ගිනි තබා ඇය ගෙන්වා තමාට තමා විශ්වාස නම් ගින්නට පිවිසව යි කීවේය.
මානවිකාව තමාගේ සේවිකාව පළමුකොට දැනුවත් කළාය. මෑණියනි, ඔබගේ පුත්‍රයා වෙත ගොස් මම ගින්නට පිවිසෙන කල අතින් අල්ලා ගන්නට කියව. ඇය ද ගොස් එසේ කීවාය. ධූර්තයා අවුත් පිරිස් මැද සිටියේය. ඒ මානවිකාව බමුණා රවටනු කැමැත්තී, මහජනයා මැද සිට බමුණ, ඔබ හැර අන් පුරුෂයකුගේ අත් පහසක් නම් නො දනිමි. මේ සත්‍ය බලයෙන් ගින්න මා නො දවාවා යි ගින්නට පිවිසීමට සූදානම් වූවාය. එකෙණෙහි ධූර්තයා පුරෝහිත බමුණාගේ ක්‍රියාව බලවු. මෙබඳු මානවිකාවක ගින්න ප්‍රවේශ කරයි, ගොස් ඒ මානවිකාවගේ අතින් අල්ලා ගත්තේය. ඕ තුමූ අත හරවා ගෙන පුරෝහිතයාට මෙසේ කීවාය. ස්වාමීනි, මගේ සත්‍ය ක්‍රියාව බිඳුණේය. දැන් ගින්නට පිවිසීමට නො හැකිය. මක් නිසා ද? මම මගේ සැමියාට අන් පුරුෂයකුගේ අත්පහස නො දනිමි යි සත්‍ය ක්‍රියා කළෙමි. දැන් මේ පුරුෂයා විසින් මගේ අත් අල්ලා ගන්නා ලදි. එවිට බමුණ මැය විසින් මා රවටන ලද්දෙමි යි දැන ඇයට තලා පෙලා නිවසින් බැහැර කැරවීය. මෙසේ ස්ත්‍රීහු අදහමින් යුක්ත වූවෝ වෙති. කොතරම් මහත් වරදක් කොට ද සැමියා රැවටීම පිණිස මම එවැන්නක් නො කළෙමි යි දවසක් වුව ද දිවුරමින් වෙනත් අතකට ගිය සිත් ඇත්තෝ වෙති. එහෙයින් කියන ලදි.
“යම් ඒ ස්ත්‍රීන් කෙරෙහි සත්‍යය දුර්ලභාදී සොර සිත් ඇති කපටි නුවණ ඇති ස්ත්‍රීන්ගේ ස්වභාවය දත නො හැකිය. කෙසේ ද යත්, දියෙහි මත්ස්‍යයන්ගේ ගමන් මඟ මෙනි.”
“සත්‍යය ඔවුන්ට බොරුවකි. බොරුව ඔවුන්ට සත්‍යයකි. බොහෝ තණ ඇති ස්ථානයක වඩ වඩා උතුම් තණ සොයා යන ගවයන් මෙනි.”
“මේ ස්ත්‍රීන් සොරය. සැඩය. දැඩිය. චපලය. මිහිරි සතුරු වැන්නාහ. මිනිසුන් අතර යම් වංචා විඳ ඇත්තේ ද ඒවා ඔවුහු නො දනිති.”
බුදුරජහු මෙසේ ස්ත්‍රීහු නො රැකිය හැක්කෝයැ යි මේ දම් දෙසුම ගෙනහැර දක්වා සිව්සස් ප්‍රකාශ කළහ. සත්‍යය දේශනාව කෙළවර කළකිරුණු භික්‍ෂුව සෝවාන් ඵලයෙහි පිහිටියේය. බුදුරජහු ද අනුසන්‍ධි ගළපා මේ ජාතකය නිමවා වදාළහ. එකල බරණැස් රජ මම ම වූවෙමි.
**“කොධනා අකතඤ්ඤූචාති”** යන මෙය බුදු රජහු ජේතවනාරාමයෙහි වැඩ වාසය කරන සේක්, කළකිරුණු භික්‍ෂුවක් අරභයා වදාළහ. බුදුරජහු ඔහුගෙන් ඔබ උකටලී වූවෙහිදැ යි විචාරා සත්‍යයැ යි කී කල්හි ස්ත්‍රීහු නම් කෙළෙහි ගුණ නො දන්නෝය. මිතුරන්ට අවැඩ කරන්නෝය. ඔබ කුමක් නිසා ඔවුන් වෙනුවෙන් කළකිරුණෙහිදැ යි වදාරා අතීත කථාව ගෙනහැර දැක්වූහ.
පෙර බරණැස් නුවර බඹදත් රජු රජ කරන සමයෙහි බෝසත්හු තවුස් පැවිද්දෙන් පැවිදි ව ගංතෙර අසපුවක් කොට සමාපත්ති ද අභිඥා ද උපදවා ධ්‍යාන ගෙන ඇලීම් සැපයෙන් වාසය කරති. එසමයෙහි බරණැස් සිටුහුගේ දියණිය දුෂ්ට කුමාරි නම් වූවාය. ඕ ඉතා දරුණුය. දැසි දස් කම්කරුවන්ට බැණ වදියි. පහර දෙයි. දිනක් ඇය රැගෙන ජල ක්‍රීඩා කරන්නෙමැ යි ගඟට ගියහ. ඔවුන් ක්‍රීඩා කරද්දී ම හිරු බැස යන වේලාව පැමිණියේය. වැහි වලා ගැසිණි. මිනිස්සු වැහි වලා දැක වේගයෙන් ඔබිමොබ පලා ගියහ. සිටු දුවගේ දැසි කම්කරුවෝ අද අප මැය පිටු දැකීමට සුදුසුයැ යි ඇය ජලයෙහි සිටියදී ම අත්හැර ගොඩ ආහ. වර්ෂාව වසින්න පටන් ගත්තේය. හිරු ද අවරට ගියේය. අන්‍ධකාරය විය. ඒ මිනිස්සු ඇය හැර ගෙට ගොස් සිටු දුව කොහිදැ යි ඇසූ කල්හි ඇය ගඟින් ගොඩට ආවාය. ඉන් පසු අපි නො දනිමු. ඇගේ නෑයෝ සොයා ද නො දුටහ.
සිටු දුව මහත් සේ විලාප දෙන්නී, ජලයෙන් ගසාගෙන යනු ලබන්නී, මැදියම් රැයෙහි බෝසතුන්ගේ පන්සල සමීපයට පැමිණියාය. බෝසත්හු ඇගේ ශබ්දය අසා මේ ස්ත්‍රියකගේ ශබ්දයෙකි. ඇයට ආරක්‍ෂාවක් කරන්නෙමි යි තණ හුලක් ගෙන ගංතෙරට ගොස් ඇය දැක බය නො වන්න, බය නො වන්නයැ යි අස්වසා ඇතෙක්ගේ බල ඇති ශක්තිමත් තවුසාණෝ ගඟ තරණය කරමින් ගොස් ඇය ඔසවා තම අසපුවට ගෙනවුත් ගිනි දල්වා දුන්නේය. සීතල පහ වූ කල්හි මිහිරි ඵලවැල දුන්හ. ඒවා අනුභවකොට සිටි ඇයගෙන් ඔබ කොහි වසන්නියක් වෙහි ද? කෙසේ නම් ගංගාවට වැටුණේදැ යි විචාළහ. එ සේ නම් ඔබ මෙහි ම වසන්නැ යි පන්සලෙහි රඳවා ගෙන දෙතුන් දිනක් තමා එළිමහනෙහි වැස දැන් යව යි කීහ. එවිට සිටු දුව මම මේ තවුසා ශීල භේදයට පමුණුවා ඔහු රැගෙන ම යමි යි නො ගියාය. මෙසේ කල්යත් ම සිටු දුව ස්ත්‍රීන්ගේ ආකල්ප ස්ත්‍රීන්ගේ මායම් දක්වා ඔහුගේ ශීල භේදයකොට ධ්‍යානයන් අතුරුදහන් කැර වූවාය. තවුසාණෝ ඇය පාවාගෙන වනයෙහි ම වසති. අනතුරුව ඕ තවුසාට හිමියනි, මේ වන වාසයෙන් කවර ඵලක් ද? මිනිස් පියසට යමු යි කීවාය. ඔහු ද ඇය රැගෙන එක්තරා කුඩා පසල් ගමකට අවුත් මෝරු, මී කිරි විකුණා ජීවිකාව කොට ඇය ද පෝෂණය කළහ. මෝරු විකුණා ජීවත් වන නිසා ඔවුන්ට තක්ක පණ්ඩිතයැ යි නම් කළහ. ඒ ගම් වාසීහු ඔහුට අපට යුතු අයුතුකම් කියමින් මෙහි ම වාසය කරනු මැනවැ යි වියදම් දී ගම් දොර කුටියක් කොට වාසය කැරවූහ.
එසමයෙහි සොරු පර්වතයෙන් බැස අවුත් පසල් දනව්වට පහර දෙත්. ඔවුහු එක් දිනක් ඒ ගමට පහර දී ගම් වාසීන් ලවා ම බඩු පොදි ඔසවවා යන්නාහු, එම සිටු දියණිය ද ගෙන තමන් වසන තැනට ගොස් සෙසු ජනයා හැර යැවූහ. සොර දෙටුවා ඇගේ රූපයෙහි බැඳී ඇය තමාගේ බිරිඳ කළේය. බෝසත්හු මෙනම් ඇත්තී, කොහිදැ යි විචාළහ. සොර දෙටුවා විසින් ඇය ගෙන තමාගේ බිරිය කරන ලදැ යි ඇසුව ද ඕ මා හැර එහි නො වසන්නීය. එයින් පලා යන්නීයැ යි ඇගේ නැවත පැමිණීම බලමින් එහි ම විසූහ.
සිටු දුව ද මෙසේ සිතුවාය. මොහු මෙහි අවුත් මෙතනින් මා රැගෙන යන්නේය. එවිට මම මේ සැපතින් පිරිහෙන්නෙමි. එම නිසා මම සෙනෙහසින් මෙන් ඔහු මෙහි කැඳවා මරවන්නේ නම් මැනවි. ඕ තුමූ එක් මිනිසකු කැඳවා මම මෙහි දුක සේ වෙසෙමි. පණ්ඩිතයෝ අවුත් මා රැගෙන යත්වා යි හසුනක් යැව්වාය. හෙතෙම ඒ හසුන අසා අදහා එහි ගොස් ගම් දොර සිට හසුනක් යැව්වේය. ඈ නික්මී ඔහු දැක ස්වාමීනි, ඉදින්, අපි දැන් යන්නෙමු නම් සොර දෙටුවා ලුහුබැඳ අපි දෙදෙනා ම ඝාතනය කරන්නේය. රාත්‍රී කාලයේ යන්නෙමු යි. ඔහු කැඳවා කවා කාමරයක හිඳුවා සවස සොර දෙටුවා අවුත් සුරා මත් වූ කල්හි ස්වාමීනි, මේ වේලාවෙහි ඔබගේ සතුරකු දකින්නේ නම් ඔහුට ඔබ කුමක් කරන්නේදැයි ඇසුවාය. මේ මේ දේ කරමි යි කී කල්හි ඒ සතුරා දුර සිටින්නකු නැත. කොටුවෙහි හිඳින්නේය. සොර දෙටුවා ගිනි හුළක් ගෙන එහි ගොස් ඔහු දැක ගෙන ගේ මැද හෙළා වැලමිට ආදියෙන් කැමති පරිදි ගැසුවේය. තවුසාණෝ එ සේ පහර දෙනු ලබද්දීත් අන් කිසිවක් නො කියා ස්ත්‍රීහු ක්‍රෝධ ඇත්තෝය. කෙළෙහි ගුණ නො දන්නෝය, කේලාම් කියන්නෝය, මිතුරන්ට අහිත කරන්නෝය, මෙපමණක් කියති. සොරා ඔහුට ගසා බැඳ හොවා රාත්‍රී භෝජනය අනුභව කොට සයනය කළේය. පිබිදුණු ඔහු සුරා මදය නැති වූ කල්හි නැවතත් ඔහුට ගසන්න පටන් ගත්තේය. එවිට ද ඒ තවුසාණෝ ඒ සතර පද ම කියති.
සොරා මෙසේ සිතීය. මේ තෙමේ මෙසේ පහර දෙනු ලබන කල්හි වෙන කිසිවක් නො කියා මේ සතර පද ම කියයි. ඔහුගෙන් මේ ගැන විචාරමි. ඇය නිදි බව දැන ඔහුගෙන් මෙසේ විචාළේය. පින්වත, ඔබ මෙසේ ගසනු ලබන කල්හිත් මේ සතර පදය ම කියන්නෙහි. එවිට තක්ක පණ්ඩිතයෝ, එ සේ නම් අසනු මැනවි යි ඒ කාරණය මුල පටන් කීහ. මම පෙර අරණ්‍ය වාසී වූ එක් තාපසයෙක්මි. ධ්‍යාන ලාභී වීමි. ඒ මම ගංගාවෙහි ගසා ගෙන යන මේ ස්ත්‍රිය ගොඩට ගෙන පෝෂණය කළෙමි. මැය මා පොළඹවා ධ්‍යානයෙන් ද පහ කළාය. ඒ මම වන වාසය අත්හැර මැය පෝෂණය කරමින් කුඩා පසල් ගමක වාසය කරමි. ඉක්බිති, මැය සොරුන් විසින් මෙහි ගෙනෙන ලදි. මම දුක සේ වසමි. අවුත් මා ගෙන යන්නැ යි මට හසුනක් එවා දැන් නුඹේ අතට පත් කළේය. මේ කරුණ නිසා මම මෙසේ කියමි. සොරා සිතුවේය. යම් බඳු ස්ත්‍රියක මෙබඳු ගුණවත්, උදව් උපකාර කළ කෙනකුටත් මෙසේ විරුද්ධව පිළිපැද්දා නම් ඈ මට කොයි ආකාර උවදුරක් නො කරන්නී ද? මෑ පන්නා හැරිය යුතුයි. හෙතෙම තක්ක පඬිතුමා අස්වසා ඔහු සතුටු කැරවා කඩුව ගෙන නික්මී මේ පුරුෂයා ගම් දොර දී ඝාතනය කරන්නෙමි යි කියා ඇය සමග ගමින් බැහැරට ගොස් මොහු අතින් ගනිවු යි ඔහු ලවා ඇගේ අතින් අල්ලවා ගෙන කඩුව ගෙන තක්ක පඬිතුමාට පහර දෙන්නාක් මෙන් ඇය දෙපළුකොට හිස් සෝදා නා තක්ක පඬිතුමාට කීප දිනක් ප්‍රණීත ආහාරයෙන් සංග්‍රහ කරන්නේ, දැන් කොහි යන්නෙහිදැ යි කීවේය. තක්ක පඬිතුමා ගිහි ගෙයි විසීමෙන් මට කාරියක් නැත. තවුස් පැවිද්දෙන් පැවිදි ව ඒ අරණ්‍යයෙහි ම වසන්නෙමි යි කීවේය. එ සේ නම් මම ද පැවිදි වන්නෙමි යි දෙදෙනා ම පැවිදි වී ඒ අරණ්‍යායතනයට ගොස් අභිඥා පහ ද සමාපත්ති අට ද උපදවා ගෙන දිවි කෙළවර බඹලොව උපන්නාහ.
බුදුරජහු මේ කථා වස්තු දෙක වදාරා පූර්වාපර සන්‍ධි ගළපා අභිසම්බුදු ව මේ ගාථාව වදාළහ.
“ස්ත්‍රීහු නම් කිපෙන්නාහ. කළ ගුණ නො දන්නෝ ද වෙති. මිත්‍රයන් භේද කරන්නා වූ කථා ස්වභාව ඇත්තාහුය. මහණ, බ්‍රහ්ම චරියාවෙහි හැසිරෙව. බඹසර හැසිරෙන තෝ සුවයෙන් නො පිරිහෙන්නෙහිය.”
මේ එහි පිඬු කරන ලද අරුතයි. මහණ, මේ ස්ත්‍රීහු නම් **“කොධනා”** උපන්නා වූ ක්‍රෝධය වළක්වා ගන්න නො හැකි වෙත්. **“අකතඤ්ඤූ ච”** ඉතා මහත් උපකාරයක් කළත් නො දනිත්. **“පිසුණා ච”** ප්‍රිය භාවය ශූන්‍යය කරන්නා වූ කථා කියත්. **“විභෙදිකා”** මිත්‍රයන් බිඳවත්. මිත්‍රයන් භේද කැර වන කථා කියන ස්වභාවය ඇත්තෝය. මෙබඳු වූ පව්කම්වලින් යුක්තාහුය. මොවුන්ගෙන් ඔබට ඇති ඵලය කුමක් ද? **“බ්‍රහ්මචරියං චර** **භික්‍ඛු”** මෙය වනාහි මෙවුන් දම් සෙවුමෙන් වළකින නිසා පිරිසිදු අර්ථයෙන් බ්‍රහ්ම චරියා වාසය නම් වෙයි. එහි හැසිරෙව. **“සො සුඛං න විහාහිසීති”** ඒ නුඹ මේ බඹසර වසන්නේ, ධ්‍යාන සැපය ද මාර්ග සැපය ද ඵල සැපය ද නො පිරිහෙළන්නෙහිය. මේ සැපය අත් නො හරින්නෙහිය. මේ සැපයෙන් නො පිරිහෙන්නෙහිය, යන අර්ථයි. **“න පරිහාහිසිති”** යනු පාඨයි. මෙය එහි අර්ථයයි.
බුදුරජහු මේ ධර්ම දේශනාව ගෙනහැර දක්වා සත්‍යය දෙසූහ. සත්‍යය දේශනාව කෙළවර කළකිරුණු භික්‍ෂුව සෝවාන් ඵලයෙහි පිහිටියේය. බුදුරජහු ද ජාතකය නිමවා වදාළහ. එකල සොර දෙටුවා ආනන්ද තෙරණුවෝය. තක්ක පණ්ඩිතයා වනාහි මම ම වෙමි.
**“මාසු නන්‍දි ඉච්ඡති මන්ති”** යන මේ ජාතකය බුදු රජහු ජේතවනයෙහි වසන සේක්, එක් උපාසකයකු අරභයා දෙසූහ. සැවැත් නුවර වැසි උපාසකයකු තිසරණ පන්සිල්හි පිිහිටියේ බුද්ධ මාමක, ධම්ම මාමක, සංඝ මාමක වූයේ විය. ඔහු ඔහුගේ බිරිය සිල් නැත්තී, පවිටු දම් ඇත්තී වූවාය. යම් දවසක මේ කාමයෙහි වරදවා හැසිරෙයි ද එදින සියයකට මිලට ගත් දාසියක මෙන් වෙයි. මිථ්‍යාචාර නො කළ දිනයෙහි ගෘහපතිනිය කමෙන් වන්නීය. සැඬය, පරුෂය, උපාසක තෙම ඇගේ ස්වභාවය දැනගන්න නො හැක්කේය. ඇය විසින් බිය ගන්වන ලද ඔහු බුදු රජුන් බැහැ දැකීමට නො යයි. දිනක් සුවඳ මල් ආදිය ගෙන බුදුරජුන් වෙත ගොස් වැඳ හුන් ඔහුගෙන් බුදුරජහු මෙසේ ඇසූහ. උපාසකය, ඔබ සත් අට දිනක් බුද්ධෝපස්ථානයට මක් නිසා ද නො පැමිණියෙහි ද? ස්වාමීනි, මගේ භාර්යාව එක දවසක සියයකට මිලට ගත් දාසියක මෙනි. තවත් දිනක ගෘහපතිනියක මෙන් සැඬය. පරුෂය. මම ඇගේ ස්වභාවය දැනීමට අසමත් වෙමි. ඇය විසින් බය කරන ලද මම බුද්ධෝපස්ථානයට නො පැමිණෙමි. එවදන් ඇසූ බුදුරජහු, උපාසකය, මාගමුන්ගේ හැඟීම්, දැනීම පහසු නො වේයැ යි පෙර පඬුවෝ ද කීහ. ඔහු විසින් අයදනා ලද බුදුරජහු ඉකුත් වත ගෙනහැර දැක්වූහ.
පෙර බරණැස් නුවර බඹදත් රජු රාජ්‍යය කැරවන කල්හි බෝසතාණෝ දිසාපාමොක් ඇදුරව පන්සියක් මානවකයන්ට ශිල්ප උගන්වති. එකල අසල් රටවැසි බ්‍රාහ්මණ මානවකයෙක් අවුත් ඔවුන් ළඟ ශීලය උගන්නේ එක් ස්ත්‍රියක සමග බැඳුණු සිත් ඇත්තේ, ඇය බිරියකොට ගෙන එම බරණැස් නුවර ම වසන්නේ, දෙතුන් වරක් ගුරු උවටැනට යයි. ඒ ඔහුගේ බිරිය දුසිල්ය. පවිටු දම් ඇත්තීය. මිථ්‍යාචාරයෙහි හැසුරුණු දිනයෙහි දාසියක වෙයි. නොද දින ගෘහපතිනිය මෙන් සැඬය. පරුෂය. ඔහු ඇයගේ ස්වභාව දැනගන්න නො හැක්කේ, බිය ගන්වනු ලබන්නේ, ආකූල සිත් ඇති ඇත්තේ, ගරු උවටැනට නො යයි. හත් අට දවසකට පසු ගුරු වෙත පැමිණි මානවකයා අමතා මානවකය, කිම, මෙතෙක් දවස් ඔබ නො දැක්මි යි කීහ. ගුරුතුමනි, ඒ මගේ බිරිය එක් දිනක් මා කැමැති වන්නීය. මා පතන්නීය. දාසයක මෙන් නිහතමානී වන්නීය. එක දවසක් ගෘහපතිනිය මෙන් තදය. සැඩය. පරුෂය. මම ඇගේ හිතැඟි දැනීමට අසමත් වෙමි. ඇය විසින් බියට පත් කරනු ලබන මම අවුල් සිත් ඇත්තේ, ගුරු උවටැන් සඳහා නො ආමි යි කීය. එවිට ගුරුතුමා, මානවකය, ඒ එ සේ මැයි. ස්ත්‍රීන් නො සිරිතෙහි හැසුරුණු දිනයෙහි ස්වාමියාට කීකරු ව සිටී. දාසියක් මෙන් නිහතමානී වෙයි. නො හැසිරුණු දිනයෙහි උඩඟු ව ස්වාමියා නො තකන්නීය. මේ අයුරින් මෙසේ කීහ. සුසිරිත් නැත්තේය. සිල් නැත්තේය. ඔවුන්ගේ හැඟීම් දැනීමට අසීරුය. ඔවුන් කැමැති වන කල්හිත් නො කැමැති වන කල්හිත් මැදහත් ව සිටිය යුතුයැ යි කියා ඔහුට අවවාද වශයෙන් මේ ගාථාව කීහ.
“මේ ස්ත්‍රිය මා කැමැති වෙයි කියා හෝ මා නො කැමැති වෙයි කියා හෝ ශෝක නො වන්න. ස්ත්‍රීන්ගේ ස්වභාවය දත නො හැකිය. ජලයෙහි මත්ස්‍යයාගේ ගමන මෙනි.”
**“මා සු නන්‍දි ඉච්ඡති මං”** මෙහි ‘සු’ යනු නිපාතයි. මේ ස්ත්‍රිය මා කැමැති වෙයි. මා පතයි. මට ආදරය කරයි යනුවෙන් සතුටු නො වන්නේය. **“මා සු සොචි න ඉච්ඡති”** මේ ස්ත්‍රිය මා නො කැමැති වෙතැ යි ශෝක නො කැරව. ඇය කැමැති වන කල්හි සතුටක්, නො කැමති වන කල්හි අසතුටක් නො කොට මැදහත්ව සිටුව යි, දක්වයි. **“ථීනං භාවො දුරාජානො”** ස්ත්‍රීන්, හැඟීම් නම් ස්ත්‍රී මායම්වලින් වැසී ඇති බැවින් දත නො හැකිය. යම් සේ මත්ස්‍යයන්ගේ ගමන ජලයෙන් සැඟවී ඇති බැවින් දැනීමට අපහසුය. එම නිසා ම මත්ස්‍යයෝ කෙවුලන් ආ කල්හි, ජලයෙන් ගමන් මඟ වසා පලා යති. තමන් ගැනීමට ඉඩ නොදෙති. එමෙන් ස්ත්‍රීහු මහත් දුසිරිතක් කොට අපි ඔවැනි ක්‍රියා නො කරමු යි තමා කළ ක්‍රියාව ස්ත්‍රී මායමින් වසා හිමියන් රවටත්. එම නිසා මේ ස්ත්‍රීහු නම් පාප ක්‍රියා, දුසිරිත් ඇත්තාහු ම වෙත්. ඔවුන් කෙරෙහි මැදහත් වූයේ ම සැපවත් වේය.
මෙසේ බෝසත්හු අතවැසියාට ඔවදන් දුන්හ. එතැන් පටන් ඔහු බිරිය කෙරෙහි මැදහත් වූයේය. ඔහුගේ බිරිය ද මගේ නො සිරිත් ගුරුතුමන් විසින් දන්නා ලද්දේයැ යි එතැන් පටන් මිථ්‍යාචාරයෙහි නො හැසුරුණාය. ඒ උපාසකයාගේ බිරිය ද බුදුරජුන් විසින් මගේ නො සිරිත්බව දන්නා ලදැ යි එතැන් පටන් පව් කම් නො කළාය.
බුදුරජහු මේ දම් දෙසුම ගෙනහැර දක්වා සිව්සස් වදාළහ. සිව්සස් කෙළවර උපාසක සෝවාන් පෙළෙහි පිහිටියේය. බුදුරජහු අනුසන්‍ධි ගළපා ජාතකය නිම කළහ. එදා අඹුසැමියෝ නම් දැන් අඹුසැමියෝ මය. ඇදුරුතුමාණෝ මම ම වීමි.
**“යථා නදී ච පත්‍ථො චාති”** යන මේ ජාතක දේශනය බුදු රජහු දෙව්රම් වෙහෙර වැඩ වසන සේක්, එබඳු ම උපාසකයකු අරබයා දේශනා කළහ. ඔහු තම බිරිය පරීක්‍ෂා කරන්නේ, ඇගේ දුසිල්බව දැන කලහ කරන ලද්දේ, අවුල් වියවුල් වූ සිත් ඇතිව සත් අට දිනක් බුදුරජුන් බැහැ දැකීමට නො ගියේය. දිනක් ඔහු වෙහෙරට ගොස් බුදුරජුන් වැඳ හුන්නේ, කුමක් නිසා සත් අට දිනක් නො ආවෙහිදැ යි ඇසූ කල්හි, ස්වාමීනි, මගේ බිරිය සිල් නැත්තීය. ඇය කෙරෙහි අවුල් සිත් ඇති හෙයිනි. නො ආවෙමි යි කීය. බුදුරජහු, උපාසකය, ස්ත්‍රීන් කෙරෙහි මොවුන් අනචාරීයැ යි කෝප නො කොට මැදහත් වීම සුදුසුය. පෙරත් පඬිවරු ඒ කීහ. ඔබ භවාන්තරයෙන් වැසී ගිය බැවින් එකරුණ නො සලකතැ යි වදාරා ඔහු විසින් අයදනා ලද බුදුරජහු ඉකුත් වත ගෙනහැර දැක්වූහ.
පෙර බරණැස් නුවර බඹදත් රජු රාජ්‍යය කැරවන කල්හි බෝසත්හු පෙර මෙන් දිසාපාමොක් ඇදුරු වූහ. ඔහුගේ අතවැසියා බිරියගේ දොස් දැක අවුල් සිතින් දින කීපයක් ඇදුරන් වෙත නො ගොස් එක් දවසක් ඇදුරන් විසින් විචාරණ ලද ඔහු, එකරුණ සැල කළේය. ඉක්බිති, ආචාර්යවරයා, දරුව, ස්ත්‍රීන් සියල්ලන්ට සාධාරණය. ඔවුන් කෙරෙහි මොවුන් සිල් නැතැ යි, පඬිවරු කෝප නො කරතැ යි වදාරා අවවාද වශයෙන් මේ ගාථාව කීහ.
“යම් සේ ගංගාව මහමඟ, සුරා හල, ඉසුබු හල, පින්තාලිය සියල්ලකට ම සාධාරණ ද ලෝකයෙහි ස්ත්‍රීන් ද එසේ මැයි. නුවණැත්තෝ ඔවුන්ට නො කිපෙත්.”
එහි, **“යථා නදී”** නොයෙක් තොට ඇති ගඟ නෑම සඳහා පැමිණි සැඬොල් රජු ආදීන්ට ද සාධාරණය. එහි කිසිවකු නෑම නො ලබන්නෝ නො වේ. **“පන්‍ථො”** මාර්ගාදියෙහි ද මහමඟ සියල්ලන්ට ම සාධාරණය. කිසිවෙක් එහි ගමන් කිරීමට නො ලබන්නේ නො වෙයි. සුරා ගෘහය ද සියල්ලන්ට ම සාධාරණය. බොනු කැමැති සියල්ලෝ එහි පැමිණෙත්. පින් කැමැත්තන් විසින් මිනිසුන්ට විසීම සඳහා ඒ ඒ තැන කළ ශාලා ද සාධාරණය. සියල්ලෝම එහි පිවිසීම ලබන්නෝය. **“එවං ලොකිත්‍ථියො නාම”** දරුව, මානවකය, මේ ලෝකයෙහි ස්ත්‍රීන් ද සියල්ලන්ට ම සාධාරණය. මේ සාධාරණ යන අරුතින් ගංගා, මාර්ග, අවන්හල්, ශාලා, පැන්තාලි සමානය. එහෙයින් **“නාසං කුජ්ඣන්ති පණ්ඩිතා”** මේ ස්ත්‍රීන්ගේ පහත් බව, නො සිරිත් බව, දුසිල් බව සියල්ලන්ට සාධාරණ බව සිතා නුවණැත්තෝ, දක්‍ෂයෝ නො කිපෙත්.
මෙසේ බෝසත්හු අතවැසියාට අවවාද දුන්හ. ඔහු ඒ අවවාද අසා මැදහත් විය. ඔහුගේ භාර්යාව ද ගුරුතුමන් විසින් දක්නා ලද්දේ වෙමි යි එතැන් සිට පව් කම් නො කළාය.
බුදුරජහු මේ දම් දෙසුම ගෙනහැර දක්වා සිව්සස් වදාළහ. උපාසක සෝවාන් ඵලයෙහි පිහිටියේය. බුදුරජහු අනුසන්‍ධි ගළපා ජාතකය නිම කළහ. එදින අඹු සැමියෝ දැන් අඹුසැමියෝ වූහ. ඇදුරු බමුණාහු මම ම වීමි.
**“එකා ඉච්ඡා පූරේ ආසීති”** යන මේ ජාතක දේශනාව බුදුරජහු දෙව්රම් වෙහෙර වැඩ වසන සේක් භික්‍ෂුවක් තුළ ඇති වූ කෙළෙස් සිතුවිල්ලක් අරබයා දේශනා කළහ. සැවැත්නුවර වැසි කුල පුත්‍රයෙක් බුදු රජුන්ගේ ධර්ම දේශනාව අසා සම්බුදු සසුනට දිවිපුදා පැවිදි පිළිවෙතින් සරුව භාවනාවේ යෙදුණේ කමටහන් අත් නොහැර දිනක් සැවැත් නුවර පිණ්ඩපාතයෙහි හැසිරෙන්නේ මනාව හැඳ පැළඳගත් ස්ත්‍රියක් දැක ඉඳුරන් බිඳ සුබ වශයෙන් බැලුවේය. ඔහු සිතෙහි කෙළෙස් සැලිණි. පොරොවෙන් ගැසූ කිරි ගසක් මෙන් විය. ඔහු එතැන් සිට කෙළෙස් වසඟ ව, කායික හෝ මානසික සුවයක් නො ලබයි. තැතිගත් මුවකු සමාන විය. සසුනෙහි කළකිරී වැඩුණු කෙස් නියලොම් ඇතිව කිළිටි සිවුරුධාරීව සිටියේය. ඔහුගේ මේ ඉඳුරන්ගේ වෙනස්වීම දුටු යහළු භික්‍ෂූහු ඇවැත්නි, ඔබගේ ඉන්‍ද්‍රිය ප්‍රසන්නතාවය දැන් නැත. හේතුව කුමක්දැයි ඇසූහ. ඇවැත්නි, සසුනෙහි සිත් නො ඇලුණේ වෙමි.
ඉක්බිති, භික්‍ෂූහු ඔහු රැගෙන බුදුරදුන් වෙත ගියහ. මහණෙනි, කිම අකැමැති භික්‍ෂුවක් ගෙන ආවහුදැ යි වදාළහ. ස්වාමීනි, මේ භික්‍ෂුව සසුනෙහි නො ඇලෙන්නේය. මහණ, ඇත්ත ද? එසේය, ස්වාමීනි. ඔබ උකටලී බවට පත් කළේ කවරෙක් ද? ස්වාමීනි, මම පිඬු පිණිස හැසිරෙන්නෙමි. ඉන්‍ද්‍රිය සංවරය බිඳ ස්ත්‍රියක දෙස බැලීමි. එවිට මගේ සිත තුළ කෙළෙස් සැළිනි. එම නිසා මම උකටලී වීමි. ඉක්බිති, බුදුරදහු, මහණ, ඔබ අසංවර ඉඳුරන් ඇති ව විරුද්ධ ලිංගික අරමුණක් ශුභ වශයෙන් බලා කෙලෙසුන්ගෙන් කම්පා වීම අසිරියක් නො වේ. පෙර පඤ්ච අභිඤ්ඤා අෂ්ට සමාපත්තිලාභී, ධ්‍යාන බලයෙන් කෙළෙස් යටපත්කොට පිරිසිදු සිත් ඇති ආකාශගාමී බෝසත්හු පවා ඉන්‍ද්‍රිය සංවරය බිඳ විරුද්ධ ලිංගික අරමුණක් දැක ධ්‍යානයෙන් පිරිහී කෙළෙස් වසඟ ව මහත් දුකක් වින්දාහ. මහමෙර පෙරළන සුළඟ ඇතකු පමණ කුඩා පර්වතයක් පැකිළීයේ ද? මහදඹ රුකක් ඉදිරීමට සමත් සුළඟ බිඳී ගිය ඉවුරක හටගත් කුඩා ගසක පැකිළීයේ ද? මහමුහුද වියලීමට සමත් සුළඟ වැද ගොන්නක දිය වියලා නො යාවි ද? එමෙන් උසස් බුද්ධික ප්‍රභා ඇති පිරිසිදු සිත් ඇති බෝසතුන් අඤාණ අන්‍ථයන් කරන්නා වූ ක්ලේෂයෙන් ඔබ කෙරෙහි කුමක් පිණිස ලජ්ජා වෙයි ද? ඒ පිරිසිදු සත්ත්වයෝ පවා කිලිටි වෙත්. උසස් කීර්තියෙන් යුක්ත වූවෝ ද නින්දාවට පත් වෙති යි වදාරා අතීත කථාව ගෙනහැර දැක්වූහ.
පෙර බරණැස් නුවර බ්‍රහ්මදත්ත රජු රාජ්‍යය කරන කල්හි බෝසත්හු කසී රට මහත් සම්පත් ඇති එක් බමුණු කුලයක ඉපිද නැණවත් බවට පැමිණියාහ. සියලු සිප්සතර පරතෙරට ගොස් පඤ්ච කාමයන් හැර සෘෂි පැවිද්දෙන් පැවිදි ව කිසිණු පිරියම් කොට පංච අභිඤ්ඤා සමග අෂ්ට සමාපත්ති උපදවා ධ්‍යාන සැපයෙන් හිමවත් පෙදෙසෙහි වාසය කළහ. ලුණු ඇඹුල් ලබාගැනීම සඳහා හිමවතින් බැස බරණැස් නුවරට පැමිණ රජ උයනෙහි වැසූ දෙවැනි දවස් සිරුර පිළිදැඟුම් කොට රත් වැහැරියෙන් කළ හඳන සිවුරු හැඳ පොරවා අලුත් දිවි සම එක උරයක කොට ජටා මඬුල්ල බැඳ තවුස් කද ගෙන බරණැස් නුවර පිඬු පිණිස හැසිරෙන්නාහු, රජ මැදුරට පැමිණියහ. රජ ද බෝසතුන්ගේ හැසිරීම් විහරණයෙහි පැහැද කැඳවා මාහැඟි අසුනක වඩා හිඳුවා මිහිරි ආහාර පානයෙන් සතපවා අනුමෙවෙනි බණ අවසානයෙහි උයනෙහි වසන පිණිස ඉල්ලීය. එතුමෝ ද පිළිගෙන රජ මැදුරෙහි දී වළඳා රජ කුලයට උපදෙස් දෙමින් එම උයනෙහි සොළොස් මසක් විසූහ.
බඹදත් රජු කිපුණු පසල් දනව්වක් සංසිඳවීමට යන්නේ, මුදුලක්ඛණා නම් අග මෙහෙසියට තවුස් උතුමාණන්ට උවටැන් කරන්නැ යි කියා ගියේය. බෝසත්හු රජු ගිය කාලයෙහි පටන් තමන්ට කැමැති කැමැති වේලාවල ගෙට යයි. දිනක් මුදුලක්‍ඛණ බිසව බෝසතුන්ට ආහාර පිළියෙල කොට අද තවුසා පමාවෙතැ යි දැන සුවඳ දියෙන් නා සිව්බරණින් සැරසී උඩු මහළෙහි කුඩා සයනයක් පනවා බෝසතුන්ගේ පැමිණීම බලාපොරොත්තුවෙන් වැද හොත්තෙහිය. බෝසත්හු ද තමන්ගේ වේලාව සලකා දැහැනින් නැඟී අහසින් ම රජ නිවසට ගියහ. බිසව වැහැරී සිවුරු හඬ අසා ම තවුසාණන් වැඩියහ යි සිතා, වහා නැඟී සිටියාය. ඇය නැඟිටිත් ම සිනිඳු සළුව ඇද වැටිණි. තවුසාණෝ සිහ මැදුරු කවුළුවෙන් පිවිසෙන්නේ දේවියගේ නිරුවත් රූපාරම්මණය, ඉන්‍ද්‍රිය සංවරය බිඳ ශුභ වශයෙන් බැලූහ. ඔහු ඇතුළත කෙලෙස් සැලිණි. කිරි ගසකට පහර දුන්නාක් මෙනි. එකෙණෙහි ම ඔවුන්ගේ දැහැන් අතුරුදහන් විය. සිඳුණු පියා ඇති කපුටකු මෙන් විය. හේ සිටියේ ම ආහාර පිළිගෙන අනුභව නො කොට කෙළෙසින් සැලී පහයෙන් බැස උයනට ගොස් පන්සලට පැමිණියේය. කෙලෙස් ගින්නෙන් දැවෙමින් අහර නැති බැවින් වියලෙමින් පුවරු ඇඳෙහි වැතිරී සත් දවසක් හොත්තේය.
සත් වැනි දවස රජ පසල් ගම සංසිඳවා පැමිණියේ නගරය පැදකුණු කොට මැඳුරට නො ගොස් ම තවුසාණන් දකිනු පිණිස උයනට ගොස් පන්සලට පිවිස වැදහොත් තවුසාණන් දැක රෝගයක් උපන්නේදැ යි සිතීය. පන්සල පිවිතුරු කොට පා පිරිමදිමින් ස්වාමීනි, රෝගී වූවෙහිදැ යි විචාළේය. මහරජ, මට වෙනත් රෝගයක් නැත. කෙළෙස් වසඟ වීමෙන් බැඳුණු සිතක් ඇත්තකු විය. උතුමාණෙනි, කවරකු පිළිබඳ ඔබ සිත් බැඳුණේ ද? මහරජ, මුදුලක්‍ඛණා දේවිය කෙරෙහිය. මැනවි උතුමාණනි, මම මුදුලක්‍ඛණ ඔබට දෙමි යි තවුසා රැගෙන ඇතුළු ගෙට පිවිස ඇය සිව්බරණින් සරසා තවුසාට පාවාදුන්නේය. ඒ සමග ම තමාගේ උපාය ඥානයෙන් තවුසා රැක ගන්ට වෑයම් කළ යුතුයැ යි මුදුලක්‍ඛණා වෙත රජු සංඥාවක් කළේය. එසේය. දේවයිනි, මම තවුසා රැක ගනිමි. තවුසා දේවිය සමග පහයෙන් බටුයේය.
ඔහු දෙදෙන මහ වාසලින් නික්මුණු කල්හි හිමියනි, අපට ගෙයක් අවශ්‍ය වේ. යව, රජුගෙන් ඉල්ලව යි තවුසාට කීවාය. තවුසා ද රජු වෙත ගොස් ගෙයක් ඉල්ලීය. රජු ද මිනිසුන් විසින් වැසිකිළි කැර අත්හරින ලද ගෙයක් දෙවීය. ඔහු ද දේවිය සමග එහි ගියේය. දේවිය ගෙට පිවිසීමට නො කැමැතිය. තවුසා, නො පිවිසීමට හේතු කිම? අපිරිසිදු හෙයිනි. දැන් කුමක් කරම් ද? ගෙය පිරිසිදු කරනු. යව. රජු වෙත යවා උදැල්ලක් සහ පැසක් ඉල්ලා ගෙන එනු. දේවිය තවුසා ලවා අසූචි ද කසල ද බැහැර කැරවා ගොම ගාන්නයැ යි ගෙය ගොම ආලේප කොට නැවතත් ඇඳක් ගෙන එව. පහනක් ගෙන එව. ඇතිරිල්ලක් ගෙන එව. සැළියක් ගෙන එව. කළයක් ගෙන එව ආදී වශයෙන් වෙන වෙන ම ගෙන්වා නැවත දිය ආදිය ගෙන ඒමට අණ කළාය. තවුසා ද කළය ගෙන දිය ඇද සැළිය පුරවා නහන දිය සකසා සයනය ඇතුරුවේය. ඉක්බිති, යහනෙහි එකට හිඳගත් තවුසාණන්ගේ රවුලු දෑතින් මිරිකා අල්ලාගෙන ඔබගේ මහණ බව හේ බමුණු බව නොදන්නෙහිදැ යි තමා වෙතට ඇද්දාය. තවුසාණන්ට එවේලෙහි සිහිය ලැබිණි. මෙතෙක් කල් මුළා වී සිටියහ. ක්ලේශයෝ මෙසේ මුළා කරන්නාහුය. මහණෙනි, කාමාශාව නමැති නීවරණය නොහොත් සිතෙහි වැස්ම, නැණැස අඳ කිරීමකි. මුළා කිරීමකි ආදිය මෙහි දී කිය යුතුය. ඔහු සිහිය ලැබ මෙසේ සිතීය.
මසිතෙහි වැඩෙන මේ කාමාශාව සිව් අපායෙන් හිස එසවීමට ඉඩ නො දෙයි. අද ම මම මේ දේවිය නැවත රජුට ම පාවා දී හිමවතට යන්ට සුදුසු වන්නේය. එතුමෝ ඇය රැගෙන රජු වෙත ගොස් මහරජ ඔබගේ දේවියගෙන් මට වැඩක් නැත. සිදුවූයේ මැය නිසා මා තුළ තණ්හාව වැඩීම පමණකැ යි ප්‍රකාශ කොට මේ ගාථාව කීහ.
“පෙර එක ම ආශාවක් (මුදුලක්‍ඛණා ලැබීම) විය. විශාල ඇස් ඇති ඇය යම් දිනක ලැබුවා ද එතැන් පටන් ආශාවෙන් ආශාව ඉපද වීය.”
එහි කෙටි අදහස මෙසේ ය. මහරජ මේ ඔබගේ **“මුදුලක්‍ඛණං”,** එනම් දේවිය නො ලැබ, **“පුරෙ”,** අහෝ, ඇය ලැබෙන්නේ නම් යන, **“එකා ඉච්ඡා ආසි”** එක ම තෘෂ්ණාවක් උපණ. **“යතො”** යම්හෙයකින් **“අළාරක්‍ඛී”** විශාල ඇස් ඇති, මනහර ඇස් ඇති මේ දේවිය **“ලද්ධා”** ලබන ලද ද, එවිට ඒ පෙර පැවැති **“ඉච්ඡා”** ගෘහ ආශාව, උපකරණ ආශාව, පරිභෝග කටයුතු පිළිබඳ ආශාව මතු මත්තෙහි එක එක බැගින් ආශා ඉපදවීය. ඒ මගේ වැඩෙමින් පවතින ආශාව අපායෙන් හිස එසවීමට නො දෙයි. මැය ගෙන් මට ප්‍රයෝජනයක් නැත. ඔබ ම ඔබේ බිරිය ගනු මැනව. මම හිමවතට ම යමි. එකෙණෙහි ම නැති වී ගිය දැහැන් උපදවා, අහසෙහි හුන්නේ, දම් දෙසා රජුට අවවාද දී අහසින් ම හිමවතට ගොස් ඉන් පසු යම් දිනක මිනිස් පියසට නො පැමිණියහ. බඹ විහරණ වඩා නො පිරිහුණු ධ්‍යාන ඇත්තාහු, බඹලොව උපන්හ.
බුදු රජහු මෙම දම් දෙසුම ගෙනහැර දක්වා සිව්සස් වදාළහ. සිව්සස් කෙළවර ඒ භික්‍ෂුව රහත් ඵලයෙහි පිහිටියේය. බුදුහු අනුසන්‍ධි ගළපා ජාතකය නිමවූහ. එකල රජ ආනන්ද තෙරණුවෝය. මුදුලක්‍ඛණාව උප්පලවණ්ණාවෝය. තවුසාණෝ මම ම වීමි.
**“උච්ඡඞ්ගෙ දෙව, මෙ පුත්තොති”** යන මේ ජාතක දේශනය බුදු රජහු දෙව්රම් වෙහෙර වැඩ වසන සේක්, එක්තරා දනව් වැසි ස්ත්‍රියක අරබයා දේශනා කළහ. කොසොල් වැසි තිදෙනෙක් එක්කලෙක වනයක් අසල සී සාත්. එකල කැලෑවෙහි සිටි සොරු මිනිසුන්ගේ වස්තුව පැහැරගෙන පළා ගියහ. ඔවුහු සොරුන් සොයා නො දැක සී සාන ස්ථානයට පැමිණ තොපි වස්තු පැහැරගෙන දැන් ගොවියෝ මෙන් වන්නහුදැ යි මේ සොරුයැ යි බැඳගෙන අවුත් කොසොල් රජුට දුන්හ. ඉක්බිති, ස්ත්‍රියක අවුත් මට හඳිනා වස්ත්‍රයක් දෙනු මැනව. මට හඳිනා වස්ත්‍රයක් දෙනු මැනව යි මහත් සේ හඬමින් නැවත නැවත රජ මැදුර අබියෙස හැසිරෙයි. රජ ඇගේ හැඬීම අසා මැයට හඳනා වස්ත්‍රයක් දෙව යි කීය. ඇයට වස්ත්‍රයක් ගෙන ආහ. ඈ ඒ දැක මම මෙවැනි වස්ත්‍රයක් නො ඉල්ලමි. මම ස්වාමි වස්ත්‍රය ඉල්ලමි යි කීවාය. මිනිස්සු මැය ඉල්ලන්නී මේ වස්ත්‍රය නො වේ. රජුට සැලකළහ. ඉක්බිති, රජ ඇය ගෙන්වා තී ස්වාමි වස්ත්‍රයක් ඉල්ලන්නීදැ යි ඇසීය. එසේය, දේවයිනි, හිමියා ගැහැනියගේ වස්ත්‍රය වේ. හිමියා නැති කල්හි දහසක් වටිනා වස්ත්‍රයක් ඇන්දත් ස්ත්‍රිය නිරුවත් වන්නීය. මෙකරුණ සනාථ කරනු සඳහා,
දිය නැති ගඟ හෙළුය. රජකු නැති රට හෙළුය. යම් ස්ත්‍රියකට සොහොයුරු දශ දෙනකු සිටිය ද හෙළු වූවාය.
මේ ගාථාව ගෙනහැර දැක්වීය.
කොසොල් රජ ඇයට පැහැදී මේ තිදෙනා තිගේ කවුරු ද? දේවයිනි, එකකු මගේ සැමියාය. එකකු සොහොයුරුය. අනිකා මගේ පුත්‍රයාය. මම තිට පැහැදුනෙමි. මේ තිදෙනාගෙන් එකකු දෙමි. තී කවරකු කැමැත්තීදැ යි ඇසීය. දේවයිනි, මම ජීවත් වුවහොත් තවත් සැමියකු ලැබිය හැක. පුතකු ද ලැබිය හැක. එහෙත් මව්පියන් මළ බැවින් සොහොයුරකු ලැබිය නො හැකිය. එම නිසා මට සොහොයුරා දෙනු මැනවැ යි කීවාය. රජ සතුටු ව තිදෙනා ම නිදහස් කළෙය්. මෙසේ එක කතක් නිසා තිදෙනෙක් දුකින් මිදුණාහ. මෙකරුණ භික්‍ෂූන් අතර ප්‍රකට විය. දිනක් දම් සභාවෙහි රැස්වූ භික්‍ෂූහු, ඇවැත්නි, එක් කාන්තාවක නිසා තිදෙනෙක් දුකින් මිදුණාහුයැ යි ඇගේ ගුණ කියමින් හුන්නාහුය. බුදුහු වැඩ මහණෙනි, දැන් කිනම් කථාවකින් සිටියාහුදැ යි විචාරා, මෙනම් කථාවක්යැ යි කී කල්හි, මහණෙනි, මේ කත මේ තිදෙනා දුකින් මිදුවා දැන් පමණක් නො වේ. පෙර ද දුකින් මිදුවායැ යී වදාරා ඉකුත් වත ගෙනහැර දැක්වූහ.
පෙර බරණැස් නුවර බ්‍රහ්මදත්ත රජු රාජ්‍යය කැරවන කල්හි තිදෙනෙක් වන අබියෙස සී සාත්, සියල්ල පෙර මෙනි. එදා රජු තිදෙනාගෙන් කවරකු කැමැතිදැ යි ඇසූ කල්හි ඒ ස්ත්‍රිය දේවයිනි, තිදෙනා ම දිය හැකිදැ යි කී කල්හි දේවයිනි, තිදෙනා ම දිය නො හැකිදැ යි ඇසුවාය. එසේය, නො හැක්කෙමි. ඉදින්, තිදෙනා ම දෙන්ට නො හැකි නම් මගේ සොහොයුරා දෙනු මැනවි. නැත. පුත්‍රයා හෝ හිමියා ගනුව. සොහොයුරාගෙන් ඇති ඵලය කුමක්දැ යි කියන ලද්දේ, දේවයිනි, මේ දෙදෙනා පහසුවෙන් ලබාගත හැකිය. සොහොයුරා එසේ ලබාගත නො හැකියැ යි කියා මේ ගාථාව කීවාය.
“දේවයිනි, පුත්‍රයා මගේ ඇකයෙහිය. මහමඟ යන මට හිමියන් සුලභය. එහෙත් සහෝදරයකු ගෙනෙන ස්ථානය වූ මව් කුස නො දකිමි.”
එහි **“උච්ඡඞ්ගෙ දෙව මෙ පුත්තො”** දේවයිනි, මගේ පුත්‍රයා ඇකයෙහි මය. යම් සේ වනයට ගොස් පළා නෙලා ඉණෙහි ලාගන්නා මට ඉණට පළා සැළවේය. එමෙන් ස්ත්‍රියට දරුවන් ද ඉණට පළා මෙන් සුලභය. එම නිසා දේවයිනි, මගේ පුත්‍රයා ඉණෙහි යි කීවාය. **“පථෙ ධාවන්නියා පති”** මඟට බැස හුදකලාව ගමන් කරන ස්ත්‍රියට ද හිමියෝ සුලබය. දුටු දුටු පුරුෂයා හිමියා වෙයි. ඒ නිසා මඟ යනවිට පුරුෂයන් සුලභයැ යි කියන ලදි. **“තඤ්ච දොසං න පස්සාමි යතො සොදරියමානයෙති”** යම් හෙයකින් මගේ මව්පියන් නැද්ද, එම නිසා ඒ මව් කුස නම් වූ අන් තැනක් නො දකිමි. යම් හෙයකින් මා හා එක කුසෙහි උපන් බැවින් සමාන කුස ඇති සොහොයුරා ගෙන්වා ගනිමි. එම නිසා මට සොහොයුරාව දෙනු මැනවි.
රජ මැය ඇත්තක් ම කියතැ යි සතුටු ව මිනිසුන් තිදෙනා ම සිර ගෙයින් ගෙන්වා දුන්නේය. ඈ ඒ තිදෙනා ම රැගෙන ගියාය.
බුදු රජහු ද මහණෙනි, මේ ස්ත්‍රිය දැන් පමණක් නොව පෙර ද මේ තිදෙනා දුකින් මුදාගත්තායැ යි මේ ධර්ම දේශනාව ගෙනහැර දක්වා අනුසන්‍ධි ගළපා ජාතකය නිමවූහ. පෙර සතර දෙනා මේ දවස ද ඒ සතර දෙනා මය. එ සමයෙහි රජ වනාහි මම ම වීමි.
**“යස්මිං මනො නිවිසතී”** යන මේ ජාතක දේශනාව බුදු රජහු සාකේත නුවර ඇසුරු කොට අඳුන් වනයෙහි වැඩවසන සේක්, එක්තරා බමුණකු අරබයා දෙසූහ. බුදු රජහු මහසඟන පිරිවරා සාකේත නුවර ඇසුරු කොට අඳුන් වනයට පිවිසෙන කල්හි, සාකේත නුවර වැසි එක්තරා මහළු බමුණෙක් නුවරින් බැහැරට යන්නේ, දොරටුව අබියෙස බුදු රජුන් දැක පාමුල වැටී ගොප්මස දැඩි ව අල්ලාගෙන දරුව මව්පියන් මහළු දුබල වූ කල්හි පුතුන් විසින් බලාගත යුත්තේ නො වේ ද? කුමක් නිසා මෙතෙක් කලක් අපට තමන් නො දැක්වුවෙහි ද? මා විසින් නම් අද ඔබ දන්නා ලද්දෙහිය. ඔබ මව්තුමිය දැකීමට එනු මැනවැ යි බුදු රජුන් රැගෙන තම ගෙදරට ගොස් බුදු රජහු එහි පැනවූ අසුනෙහි වැඩ හුන්හ. බැමිණිය ද පැමිණ බුදුන් පාමුල වැටී දරුව, මෙතෙක් කල් කොහි ගියෙහිද? මහළු මව්පියෝ උවටැන් කළ යුත්තෝ නො වෙත්දැ යි වැළපුණාය. දූදරුවන් ලවා ද එව්, සොහොයුරා වඳින්නැ යි බුදුන් වැන්දවූහ. දෙදෙනා ම සතුටු ව මහදන් දුන්හ. බුදු රජහු මෙත්සිත නිමවා ඒ දෙදෙනාට ම ජරා සූත්‍රය දෙසූහ. දේශනා සූත්‍රය අවසානයෙහි ඒ දෙදෙනා ම අනාගාමී ඵලයෙහි පිහිටියහ. බුදු රජහු ද වැඩසිටි අසුනින් නැඟිට අඳුන් වනයට වැඩියහ.
භික්‍ෂූහු දම් සභාවෙහි රැස්ව කථාවක් ඉපදවූහ. ඇවැත්නි, බමුණා බුදු රජුන්ගේ මව්පියන් සුද්ධෝදන, මහාමායා දෙදෙන බව දනී. එසේ දැන දැනත් බැමිණිය සමග බුදු රජුන් අපගේ පුත්‍රයා යි කියයි. බුදුහු ද ඒ ඉවසති. හේතුව කිම ද? මේ කථාව ඇසූ බුදුහු, මහණෙනි, ඒ දෙදෙනා ම තමන්ගේ පුත්‍රයාට ම පුත්‍රයා යි කියති යි ඉකුත් වත ගෙනහැර දැක්වූහ.
මහණෙනි, මේ බමුණා අතීතයෙහි අතරක් නැති ව පන්සියයක් අත් බැව්හි එසේ පියා වූයේය. පන්සියයක් අත්බැව්හි සුළු පියා විය. පන්සියයක් අත්බැව්හි මහපියා විය. මේ බැමිණිය ද අතරක් නැති ව පන්සියයක් අත්බැව්හි මව වූවාය. පන්සියයක් අත්බැව්හි සුළු මව වූවාය. පන්සියයක් අත්බැව්හි මහමව වූවාය. මෙසේ මම එක්දහස් පන්සියයක් අත්බැව්හි මේ බමුණා අතෙහි වැඩුණෙමි. එක් දහස් පන්සියයක් බැමිණිය අතෙහි වැඩුණෙමි. තුන්දහසක් ඇත්තෙමි යි වදාරා මේ ගාථාව වදාළහ.
“යමකු කෙරෙහි සිත පිහිටා ද සිත පහදී ද පෙර නුදුටුවිරූ ඒ පුරුෂයා කෙරෙහි ඒකාන්තයෙන් විශ්වාසය තබන්නේය.”
එහි, **“යස්මිං මනො නිවිසති”** යම් පුද්ගලයකු දුටුමතින් ම සිත පිහිටයි ද **“චිත්තං වාපි පසීදති”** යමකු දුටුමතින් සිත පහදී ද මෘදු වේ ද **“අදිට්ඨපුබ්බකෙ පොසෙ”** සාමාන්‍යයෙන් එම අත්බැව්හි දී පෙර නුදුටු පුද්ගලයා කෙරෙහි, **“කාමං තස්මිම්පි විස්සසෙ”** පෙර පුරුදු සෙනෙහසින් ම ඒ පුද්ගලයා කෙරෙහි ද විශ්වාසය තබන්නේය. හිතවත් බවට පත්වන්නේය, යන අර්ථයි.
මෙසේ බුදු රජහු මේ දම් දෙසුම ගෙනහැර දක්වා අනුසන්‍ධි ගළපා ජාතකය නිමවූහ. එකල බමුණා සහ බැමිණිය මේ දෙදෙනා ම වූහ. පුත්‍රයා මම ම වීමි.
**“ධිරත්‍ථුතං විසංවන්තං”** යන මේ ජාතක දේශනාව බුදු රජහු දෙව්රම් වෙහෙර වසන්නාහු, දම් සෙනෙවි සැරියුත් තෙරණුවන් අරබයා දෙසූහ. සැරියුත් තෙරණුවන් පිටිකැවිලි වළඳන කාලයෙහි මිනිස්සු සංඝයා උදෙසා බොහෝ පිටිකැවිලි ගෙන විහාරයට ගියාහුය. මහසඟන පිළිගත් පසු බොහෝ ඉතිරිවිය. මිනිස්සු, ස්වාමීනි, ඇතුළු ගමට ගිය භික්‍ෂු සංඝයා උදෙසා ද පිළිගන්නැ යි කීවාහුය. එවෙලාවෙහි තෙරණුවන්ගේ ශිෂ්‍ය ළදරු භික්‍ෂුවක් ඇතුළු ගමෙහි වෙයි. ඔහුගේ කොටස ගෙන ඔහු නො පැමිණි නිසා වේලාව ඉක්මෙතැ යි සිතා තෙරණුවන්ට දුන්හ. තෙරණුවෝ ඒ වැළඳූ කල්හි ළදරු භික්‍ෂුව පැමිණියේය. තෙරණුවෝ ඔහුට ඇවැත්නි, අපි ඔබ සඳහා තැබූ කොටස වැළඳුවෙමු යි කීහ. එවිට ළදරු භික්‍ෂුව, ස්වාමීනි, ඉතා මිහිරි ද? කවරකුට මිහිරි දෙය අප්‍රිය වේදැ යි කීය. තෙරණුවන්ට සංවේගය ඇතිවිය. තෙරණුවෝ එතැන් සිට පිටි ආහාර වර්ග නො වළඳමි යි ඉටා ගත්හ. එතැන් සිට තෙරණුවන් විසින් පිටිකැවිලි නො වළඳන වීරීය. උන් වහන්සේ පිටි කැවිලි නො වළඳන බව භික්‍ෂූන් අතර ප්‍රකට විය. ඔවුහු දම් සබාවෙහි ද මේ පිළිබඳ ව කථා කැරෙමින් හුන්හ. බුදු රජහු මහණෙනි, කවර කථාවකින් දැන් හුන්නාහුදැ යි විචාරා, මෙනම් කථාවකින්යැ යි කී කල්හි, මහණෙනි, සැරියුත්හු එක්වරක් හළදෙය ජීවිතය අත්හළ ද නැවත නො ගනිතැ යි වදාරා ඉකුත් කථාව ගෙන හැර දැක්වූහ.
පෙර බරණැස් නුවර බ්‍රහ්මදත්ත රජු රාජ්‍යය කරන කල්හි බෝසත්හු විෂ වෛද්‍ය කුලයක ඉපිද වෙදකමින් දිවි ගෙවූහ. එකල සර්පයෙක් පිටිසර වැසියකුට දෂ්ට කළේය. ඔහුගේ ඤාතීහු ඔහු නො පමා ව වෛද්‍යවරයා වෙත ගෙන ගියහ. වෛද්‍යවරයා කිම, බෙහෙත් උපයෝගී කොට විෂ හරීම් ද, නැතිනම් සපාකෑ සර්පයා මෙහි ගෙන්වා ඌ ලවා විෂ උරා ඉවත් කැරවන්නේදැ යි සිතන්නේ, ඔහු සර්පයා ගෙන්වා තා විසින් මොහු දෂ්ට කරන ලද්දේදැ යි ඇසීය. එසේය. මා විසිනි. තෝ ඩැහැගත් තැනින් මුව තබා විෂ උරව. එවිට සර්පයා මවිසින් බැහැර කළ විෂ නැවත නො ඉරූ විය. නැවත වෛද්‍යවරයා විසින් ගෙන්වන ලදුව, දර ගිනි දල්වා මෙසේ කීය. ඉදින්, තෝ විෂ බැහැර නො කරන්නේ නම් ගින්නට පිවිසෙව. සර්පයා ද මම හළ විෂ නො උරමි. තමා එක් වරක් හළ විෂ පසු ව වමනය නො කරමි යි කියා මේ ගාථාව කීය.
“යම් විෂයක් අත්හරින ලද්දේ ද?, වමනය කළ ඒ විෂ ජීවිත පැවැත්ම සඳහාවත් නැවත හැරගැනීම් වේ ද ඒ විෂට නින්දා වේවා.”
එහි, **“ධිරත්‍ථු”** යනු ගැරහීම අර්ථයෙහි නිපාතයි. **“තං විසන්ති යමයං ජීවිතකාරණා”,** ඒ විෂ ජීවිතයේ පැවැත්ම සඳහා වමනය කළ විෂ, **“පච්චාවමිස්සාමි”** ඒ වමනය කළ විෂට නින්දා වේවා. **“මතම්මෙ ජීවිතා වරන්ති”** ඒ විෂ පසු ව වමනය නො කිරීම හේතුවෙන් ගින්නට පිවිස මරණයක් වේ ද, ඒ මරණය ජීවත් වීමට වඩා උතුම් වේ යන අර්ථයි.
මෙසේ ද කියා සර්පයා ගින්නට පිවිසීමට ගියේය. එවිට වෛද්‍යවරයා වළකා දෂ්ට කරන ලද මිනිසා බෙහෙත් මන්ත්‍ර විධිවලින් විෂ රහිත කොට නීරෝගී කොට සර්පයාට සිල් දී මින්පසු කිසිවකුට දෂ්ට නො කරවයි අත් හළේය.
මහණෙනි, සැරියුත් වරක් අත්හළ දෙය දිවිය තතත් නැවත නො ගන්නේයැ යි ධර්ම දේශනය ගෙනහැර දක්වා අනුසන්‍ධි ගළපා ජාතකය නිම කළහ. එදා සර්පයා සැරියුත් තෙරණුවෝ වූහ. වෛද්‍යවරයා මම ම වීමි.
**“න තං ජිතං සාධු ජිතන්ති”** යන මේ ජාතක දේශනාව බුදු රජහු දෙව්රම් වෙහෙරෙහි වසන්නාහු, චිත්තහත්ථ සාරිපුත්ත තෙරණුවන් අරබයා වදාළහ. ඔහු වනාහි සැවැත් නුවර එක් කුල දරුවෙකි. එක් දවසක් ඔහු සී සා එන්නේ විහාරයට ගොස් එක් තෙර නමකගේ පාත්‍රයෙන් සිනිඳු, මියුරු, ප්‍රණීත අහර ලැබ මෙසේ සිතීය. අපි, රෑ දවල් සියතින් නොයෙක් කර්මාන්ත කරන නමුදු මෙවැනි මිහිරි ආහාරයක් නො ලබමු. මා ද පැවිද්දකු විය යුතුය. පැවිදි ව එක මසක් ඇවෑමෙන් නුනුවණින් සිතන්නේ, ක්ලේශයන්ට වසඟ වූවෙක් වී සිවුරු හැර නැවත ආහාරයෙන් ක්ලාන්ත වන්නේ, අවුත් පැවිදි ව අභිධර්මය උගත්තේය. මේ ආකාරයෙන් සය වරක් උපැවිදි ව පැවිදි වූයේය. ඉක්බිති, සත් වැනි භික්‍ෂු භාවයෙහි සිට සප්ත ප්‍රකරණය ප්‍රගුණ කරන්නෙක් වී බොහෝ භික්‍ෂූන්ට ධර්මය උගන්වමින් විදසුන් වඩා රහත් ඵලයට පැමිණියේය. එකල්හි ඔහුගේ යහළු භික්‍ෂූහු ඇවැත්නි චිත්තය, කිම, ඔබ පෙර මෙන් ගිහි වීමට සුදුසු නො වෙයි.
මෙසේ මේ තෙරණුවන් රහත් බවට පැමිණි කල්හි දම් සභාවෙහි මේ කථාව මතුවිය. ඇවැත්නි, මෙබඳු රහත් වීමට හේතු සම්පත් ඇති කල්හිත් චිත්තහත්ථ සාරිපුත්ත තෙරණුවන් සයවරක් උපැවිදි වූහ. අනේ! පුහුදුන් බව මහත් දෝෂයකි. බුදු රජහු වැඩමවා මහණෙනි, දැන් මෙහි කවර කථාවකින් හුන්නාහුදැ යි විචාරා මෙනම් කථාවකින්යැ යි කී කල්හි මහණෙනි, පුහුදුන් සිත නම් වහා වෙනස් වන්නේය. පාලනය කැර ගැනීම අපහසුය. අරමුණු වශයෙන් ගොස් ඇලෙයි. එක වරක් ඇලුණු දෙය අත් හැරීමට අපහසු වන්නේය. මෙබඳු සිත දමනය කැරගැනීම යහපත් වන්නේය. දමනය කැරගත් ඒ සිත සැප එළවයි.
“පාලනය කිරීමට අපහසු වූ ඉක්මන් ගමන් ඇත්තා වූ කැමැති තැනක එල්බ ගන්නා වූ සිත දමනය කිරීම යහපති. දමනය කළ සිත සැප එළවන්නේය.”
මේ සිතෙහි පාලනය කිරීම අපහසු නිසා පෙර පඬිවරු එක් උදැල්ලක් නිසා එය අත් හැරීමට නො හැකි ව එහි ආශාව නිසා සයවරක් උපැවිදි ව සත් වැනි වර පැවිදි වූ කල්හි ධ්‍යාන උපදවා ඒ ලෝභයට නිග්‍රහ කළහ යි වදාරා අතීත කථාව ගෙනහැර දැක්වූහ.
අතීතයෙහි බරණැස් නුවර බඹදත් රජු රාජ්‍යය කරද්දී බෝසතාණන් වහන්සේ පලා විකුණන කුලයෙහි ඉපදී වැඩිවියට පැමිණියේය. කුද්දාල පණ්ඩිතයා යි මොහුට නමක් විය. උදැල්ලෙන් පොළොව සකස්කොට පලා, ලබු, කොමඩු, පුහුල්, කැකිරි ආදිය වපුරා ඒවා විකිණීමෙන් දුගී ජීවිතයක් ගෙවීය. ඔහුට උදැල්ල හැර වෙන ධනයක් නොවීය. ඔහු එක් දිනක් මෙසේ සිතීය. මට ගිහි ගෙයි විසීමෙන් කවර ප්‍රයෝජනයක් ද? ගිහි ගෙයින් නික්මී පැවිදි වන්නෙමි. ඉක්බිති, එක් දවසක් උදැල්ල සැඟවුණු තැනක තබා තාපස පැවිද්දෙන් පැවිදි ව ඒ උදැල්ල නැවත සිහිකොට ආශාව සිඳීමට නො හැකි ව වකුටු උදැල්ල නිසා උපැවිදි විය. මෙසේ දෙවැනි තෙවැනි වාර වශයෙන් හය වරක් ඒ උදැල්ල සඟවා තබා පැවිදි වූයේ ද උපැවිදි වූයේ ද විය.
සත් වැනි වර මෙසේ සිතීය. මම මේ වකුටු උදැල්ල නිසා නැවත නැවත උපැවිදි වීමි. දැන් මම උදැල්ල ගඟට දමා පැවිදි වන්නෙමි. ගංතෙරට ගොස් ඉදින් ඒ උදැල්ල වැටුණු තැන දකින්නේ නම් නැවත අවුත් ගොඩ ගනු කැමැති බවක් වන්නේය. ඒ උදැල්ල මිටෙන් ගෙන ඇතකුගේ ශක්තිය ඇති ඔහු හිස වටා තුන්වරක් කරකවා ඇස් වසා ගඟ මැදට විසිකොට මා විසින් දිනන ලද්දේයැ යි තුන් වරක් සිංහ නාද කෙළේය. එකෙණෙහි බරණැස් රජ පසල් දනව්වක් සංසිඳුවා පැමිණියේ ගඟෙන් දිය නා සියලු ආභරණයෙන් සැරසී ඇතුපිටින් යන්නේ, ඒ බෝසතුන්ගේ ශබ්දය අසා මේ පුරුෂයා මා විසින් දිනන ලදැ යි කියයි. මොහු විසින් දිනන ලද්දේ කුමක් ද? ඔහු කැඳවනු. ඔහු කැඳවා පින්වත් පුරුෂය, මම වනාහි දිනන ලද සංග්‍රාම ඇති ව දැන් ජය ගෙන එමි. නුඹ විසින් කුමක් දිනන ලදදැ යි විචාළේය. බෝසතාණන් වහන්සේ, මහරජ, නුඹ විසින් යුද්ධ දහසක්, ලක්‍ෂයක් දිනුවත් එය දිනන ලද්දක් නො වේ. කෙළෙස් නො දිනන ලද බැවිනි. මම වනාහි මගේ ඇතුළත (සිතෙහි, ලෝභය යටපත් කරමින් කෙළෙස් දිනුවෙමි යි කියමින් ම ගඟ දෙස බලා ආපෝ කසිණය අරමුණු කොටගෙන ධ්‍යාන උපදවා ලබන ලද ආනුභාව ඇත්තේ, අහසෙහි හිඳ රජුට දහම් දෙසමින් මේ ගාථාව කීවේය.
“යම් ජයක් (සතුරන් පරදවනු ලැබ) ලැබේ ද, ඒ දිනුම මනාකොට දිනුවා නම් නො වේ. යම් ජයක් (සතුරන් විසින්) පරදවනු නො ලැබේ ද, ඒ දිනුම ම මනාකොට දිනුවා නම් වේ.”
එහි, **“න තං ජිතං සාධු ජිතං යං ජිතං අවජීයති”** යි සතුරන් පරාජය කොට දිනන ලද රට නැවත පරාජය වූ සතුරන් විසින් පරාජය කරනු ලැබේ. ඒ දිනීම යහපත් දිනීමක් නො වේ. මක්නිසා ද, නැවත පරාජය කරනු ලබන හෙයිනි. වෙනත් ක්‍රමයකින් **“ජිත”** යන්නෙන් ජය කියනු ලැබේ. යමකු සතුරන් සමග යුද්ධ කොට ලබන ලද ජය නැවත ඒ සතුරන් අතින් පරාජය වේ. එම නිසා ඒ ජය යහපත් නො වේ. නො මැනවි. කුමක් නිසා ද, නැවත පරාජය වන හෙයිනි. **“තං ඛො ජිතං සාධු ජිතං යං ජිතං නාවජීයතී”** පසමිතුරන් මැඩපවත්වා යමක් දිනන ලද ද, නැවත ඔවුන් විසින් පරාජය කරනු නො ලැබේ ද? යම් ඒ එක වරක් ලැබූ ජය නැවත පරාජය නො වේ ද? ඒ දිනීම යහපත් දිනීමකි. සාර්ථක දිනීමකි. ඒ ජය යහපත්ය. සාර්ථකය. මක්නිසා ද යත්, නැවත පරාජය කරනු නො ලබන හෙයිනි. එහෙයින් මහරජ, ඔබ දහස්වරක් සූතිස් වරක් යුද්ධයක් දිනුව ද සංග්‍රාම යෝධයකු නො වේ. මක් නිසා ද, තමාගේ කෙලෙස් සතුරන් නො දිනූ බැවිනි. යමෙක් එක් වරක් මෙන් තමාගේ සිතෙහි වූ ක්ලේශයන් දිනත් ද ඔහු උසස් සංග්‍රාම යෝධයෙකැ යි අහසෙහි ම හුන්නේ, බුදු රජුන්ගේ ආකාරයෙන් රජුට දම් දෙසූහ. මෙහි උසස් රණ ශූරත්වය වනාහි,
“යමකු යුද්ධයක දී දහසින් ගුණකළ දහසක් මිනිසුන් ජය ගනී ද, යමක තමාගේ එක ම ආත්මය ජය ගනී ද ඒ පුද්ගලයා සංග්‍රාමයෙන් උපන් උත්තම පුරුෂයා වෙයි”
මේ සූත්‍රය උදාහරණයි.
රජු දහම් අසමින් සිටිය දී ම තදඞ්ග වශයෙන් හොත් තාවකාලික කෙළෙස් ප්‍රහීණ වී පැවිද්දට සිත නැමුණේය. එසේ ම බල සේනාවගේ කෙළෙස් තදඞ්ග වශයෙන් ප්‍රහීණ විය. රජ, දැන් ඔබ කොහි යන්නෙහිදැ යි බෝසතුන්ගෙන් විචාළේය. මහරජ, මම හිමවතට ගොස් තවුස් පැවිද්දෙන් පැවිදි වන්නෙමි. එසේ නම් මම ද පැවිදි වන්නෙමි යි බෝසතුන් සමග නික්මුණේය. බල සෙනඟ ද බමුණු ගැහැවියෝ ද වෙනත් සිටු ආදී ශ්‍රේණිහු ද සියලු එහි රැස්වූ ජන සමූහයෝ ද රජු සමග ම නික්මුණහ. බරණැස් වැසියෝ ද, අපගේ රජ කුද්දාල පණ්ඩිතයන්ගේ දම් දෙසුම අසා පැවිද්දට නැඹුරු වී බල සෙනඟ සමග ම නික්මුණහ. අපි මෙහි කුමක් කරමුදැ යි දොළොස් යොදුනක් වූ බරණැස් නුවර සියලු වැසියෝ ද නික්මුණහ. සියලු පිරිස දොළොස් යොදුනක් විය. බෝසත්හු ඒ සියලු පිරිස ගෙන හිමවතට පිවිසියහ.
එකෙණෙහි සක් දෙවිඳු හුන් අසුන උණුසුම් බවක් දැක්වීය. ඔහු මෙනෙහි කරන්නේ, කුද්දාල පණ්ඩිතයන් ගිහි ගෙයින් නික්මුණු බව දැක එහි මහත් ජන සමූහයක් වන්නේය. වසන ස්ථානයක් ලැබීමට වටී යි, විස්කම් දෙවිපුත් අමතා දරුව, කුද්දාල පණ්ඩිතයෝ ගිහි ගෙයින් නික්මුණහ. ඔහුට විසීමට තැනක් ලැබීමට වටියි. ඔබ හිමවත් පෙදෙසට ගොස් සමබිම් කොටසක දිගින් තිස් යොදුනක් ද පළලින් පසළොස් යොදුනක් පමණ වූ ද පන්සලක් මවනු යි කීය. ඔහු ද දේවයිනි, මැනව යි පිළිවදන් දී ගොස් එසේ කෙළේය. මේ මෙහි සැකෙවින් දැක්වීමකි. විස්තර වනාහි හත්‍ථිපාල ජාතකයේ මතු සඳහන් වන්නේය. එද මෙද එක පරිච්ඡේදයක් ම වේ. විශ්ව කර්මයා ද ආශ්‍රමයෙහි පන්සල් මවා අසූහ ශබ්ද ඇති සිවුපාවුන් හා පක්‍ෂීන් ද අමනුෂ්‍යයන් ද බැහැර කැරවා ඒ ඒ දිශාවලින් යාහැකි අඩිපාරක් වෙන්කැරවා තමන්ගේ වසන තැනට ම ගියේය. කුද්දාල පඬිතුමා ද ඒ පිරිස ගෙන හිමාල වනයට පිවිස ශක්‍රයා විසින් දෙන ලද අසපුවට ගොස් විශ්ව කර්මයා විසින් මවන ලද පැවිදි පිරිකර ගෙන පළමු ව තමා පැවිදි ව පසුව පිරිස පැවිදි කැරවා අසපුව බෙදා දුන්නේය. රාජ්‍යය හතක් අත්හැරියහ. තිස් යොදුන් අසපුව පිරුණේය. කුද්දාල පඬිතුමා ද සෙසු කසිණයන් පිරියම් කොට බ්‍රහ්මවිහාරයන් වඩා පිරිසට කමටහන් කියා දුන්නේය. සියල්ලෝ සමාපත්ති ලාභීන් වී බ්‍රහ්මවිහාරයන් වඩා බඹලොව උපන්නාහුය. යමෙක් ඔවුන්ගේ ආවතේව කළාහු ද ඔවුහු ද දෙව්ලොව උපන්නාහුය.
බුදු රජහු මෙසේ මහණෙනි, මේ සිත වනාහි කෙළෙස් වශයෙන් ඇලීමට, මුදාහැරීමට නො හැකි වෙයි. උපන්නා වූ ලෝභා ධර්මයන් දුරුකිරීමට අපහසුය. මෙබඳු වූ පණ්ඩිත පුරුෂයන් ද අනුවණයන් කරත්යැ යි, මේ ධර්ම දේශනාව ගෙනහැර දක්වා සිව්සස් දේශනා කළ සේක. සත්‍යය දේශනාව කෙළවර සමහරෙක් සෝවාන් වූහ. සමහරෙක් සකෘදාගාමී වූහ. සමහරෙක් අනාගාමී වූහ. සමහරෙක් රහත් භාවයට පැමිණියාහුය. බුදු රජහු ද පූර්වාපර සන්ධින් ගළපා ජාතක කථාව නිමවා වදාළ සේක. එකල රජ ආනන්ද විය. පිරිස බුදු පිරිසයි. කුද්දාල පඬිතුමා වනාහි මම ම වෙමි.


8. වරුණ වර්‍ගය
**“යො පුබ්බෙ කරණීයාති”** යන මේ දේශනාව බුදු රජාණන් වහන්සේ දෙව්රම් වෙහෙරෙහි වැඩ වාසය කරන සේක්, කුටිම්බියපුත්ත තිස්ස තෙරුන් අරබයා වදාළහ. එක් දවසක සැවැත් නුවර වාසීහු ඔවුනොවුන් හා යහළු වූ කුල පුත්‍රයෝ තිස් දෙනෙක් සුවඳ මල් වස්ත්‍රාදිය ගෙන බුදු රජාණන් වහන්සේගේ ධර්මය අසන්නෙමු යි මහ ජනයා පිරිවරා දෙව්රමට ගොස් නා මළුවල හා සල් මළුවල මඳ වේලාවක් හිඳ සවස් කාලයෙහි බුදු රජුන් සුවඳ ගල්වන ලද ගඳ කිළියෙන් නික්ම දම් සභාවට වැඩමවා අලංකාර කළ බුද්ධාසනයෙහි වැඩ හුන් කල්හි, පිරිවර සහිත ව දම් සභාවට ගොස් බුදු රජුන් සුවඳ මලින් පුදා සක් ලකුණෙන් විසිතුරු වූ පිපුණු නෙළුම් මලක් බඳු පාදයන් වැඳ එකත් පසෙක හිඳ දහම් ඇසූහ.
ඉක්බිති, ඔවුන්ට මෙබඳු සිතක් ඇති විය. බුදු රජුන් දෙසූ දහම යම් සේ අපි අවබෝධ කැර ගතිමු. ඒ නිසා අපි පැවිදි වෙමු. ඔවුහු බුදු රජුන් දම් සභාවෙන් නික්ම වැඩි කල්හි බුදු රජුන් වෙත එළැඹ වැඳ පැවිද්ද ඉල්ලූහ. බුදු රජහු ඔවුන්ට පැවිද්ද දුන්හ. ඔවුහු භික්‍ෂූහු ආචාර්ය උපාධ්‍යායන්ගේ සිත් ගෙන උපසම්පදාව ලැබ පස් වසක් ආචාර්ය උපාධ්‍යායන් සමීපයෙහි වැස උභය ප්‍රාතිමෝක්ෂය ප්‍රගුණ කොට කැප අකැප දේ දැන ත්‍රිවිධ අනුමෝදනා බණ ඉගෙන සිවුරු මසා පඬු පොවා මහණ දම් පුරන්නෙමු යි ආචාර්ය උපාධ්‍යායයන් විචාරා බුදු රජුන් වෙත එළැඹ වැඳ එකත් පසෙක හිඳ ස්වාමීනි, අපි සසරෙහි කළකිරුණෝ වෙමු. ජාති, ජරා, ව්‍යාධි, මරණ බියෙන් බියපත් වූවෝ වෙමු. ඒ අපට සසරින් මිදීම සඳහා කමටහනක් කියාදෙනු මැනවැ යි ඉල්ලූහ. බුදු රජහු ඔවුන්ට අටතිස් කර්ම ස්ථාන අතුරෙන් සුදුසු කර්ම ස්ථානයක් තෝරා ප්‍රකාශ කළහ. ඒ භික්‍ෂූහු බුදුන් වෙතින් කර්ම ස්ථාන ගෙන බුදු රජුන් වැඳ පැදකුණු කොට පිරිවෙනට ගොස් ආචාර්ය උපාධ්‍යායයන් බලා පාසිවුරු ගෙන මහණ දම් පුරන්නෙමු යි නික්මුණහ.
ඉක්බිති, ඔවුනතුරෙන් නමින් කෙළඹිපුත් තිස්ස තෙර නම් භික්‍ෂුව කුසීතය. වීර්යයෙන් තොරව. රසෙහි ගිජු වූයේය. ඔහු මෙසේ සිතීය. මම වනයෙහි විසීමට හෝ මහා වීර්යය කිරීමට හෝ පිඬු සිඟීමෙන් යැපීමට හෝ නො හැක්කෙමි. මේ ගමනින් මට කවර ප්‍රයෝජනයක් ද? නවතිමි යි, ඔහු වීර්යය අත්හැර ඒ භික්‍ෂූන්ට පසුගමන් කොට නැවතුණේය. ඒ භික්‍ෂූහු ද කොසොල් දනව්වෙහි චාරිකාවෙහි හැසිරෙමින් එක්තරා පසල් ගමකට ගොස් එගම ඇසුරු කොට වන සෙනසුනක වස් එළැඹ තෙමස ඇතුළත උත්සාහයෙන් කමටහන් වඩන්නාහු, විදර්ශනාව ගැබ්ගන්වා පොළොව නාද කැරෙමින් රහත්බවට පත්ව එළැඹි වස් ඇත්තාහු, පවාරණය කොට තමා ලැබූ නැණ විශේෂය බුදු රජුන් සැල කරන්නෙමුයි එයින් නික්ම පිළිවෙලින් දෙව්රමට වැඩ පාසිවුරු තැන්පත් කොට ආචාර්ය උපාධ්‍යායන් දැක බුදු රජුන් දකිනු කැමැති ව බුදු රජුන් වෙත ගොස් වැඳ හිඳ ගත්හ. බුදු රජහු ඔවුන් සමග මිහිරි පිළිසඳර කළහ. කළ පිළිසඳර ඇත්තාහු, තමන් විසින් ලබන ලද ගුණය බුදු රජුන්ට සැල කළහ. බුදු රජහු ඒ භික්‍ෂූන් පැසසූහ. කෙළඹි පුත් තිස්ස තෙර බුදු රජුන් ඔවුන්ගේ ගුණ කථා කරනු දැක තෙමේ ද මහණ දම් පුරනු කැමැත්තේ වූයේය. ඒ රහත් භික්‍ෂූහු ද ස්වාමීනි, අපි ද එම අරණ්‍යය වාසයට ම ගොස් වසන්නෙමි යි බුදුරජුන් විචාළහ. බුදු රජහු මැනවැ යි අවසර දුන්හ. උන් වහන්සේලා බුදුන් වැඳ පිරිවෙනට ගියහ.
ඉක්බිති, ඒ කෙළඹි පුත් තිස්ස තෙර ද මුළු රාත්‍රී කාලයෙහි ම පටන් ගන්නා ලද දැඩි වීර්යය ඇත්තෙක් වී, ඉතා වේගයෙන් මහණ දම් පුරන්නේ, මධ්‍යම යාමයේ එළැඹෙන පුවරුව නිසා හිටගෙන නින්දට පැමිණියේ, පෙරළී වැටී උකුල් ඇටය බිඳුණේය. දැඩි වේදනා ඇති විය. ඔහුට උපස්ථාන කළ ඒ භික්‍ෂූන්ගේ ගමන ද සඵල නො වීය. බුදු රජහු උපස්ථාන ශාලාවට පැමිණි ඒ භික්‍ෂූන්ගෙන්, මහණෙනි, තෙපි හෙට යමු යි ඊයේ මාගෙන් අවසර ගත්තා නො වේදැ යි විචාළහ. එසේය. ස්වාමීනි, එසේ වුවත් අපගේ මේ යහළු කෙළඹිපුත් තිස්ස තෙර නුසුදුසු වේලාවෙහි ඉතා වේගයෙන් මහණ දම් පුරන්නේ, නින්දෙන් මඩනා ලද්දේ, පෙරළී වැටුණේ, උකුල් ඇටය බිඳුණේය. ඔහු නිසා අපගේ ගමන සිදු නො වීය. මහණෙනි, හෙතෙම තමාගේ හීන වීර්යය ඇති බව නිසා නුසුදුසු වෙලාවෙහි පමණ ඉක්මවා වීර්යය කරන්නේ, තොපගේ ගමනට බාධා කරනුයේ දැන් පමණක් නො වේ. පෙර ද තොපගේ ගමනට අනතුරු කළේයැ යි වදාරා ඔවුන් විසින් අයදනා ලදුව අතීත කථාව ගෙනහැර දැක්වූහ.
පෙර ගාන්ධාර රටේ තක්සලා නුවර බෝසත් තෙමේ දිසාපාමොක් ඇදුරු ව පන්සියයක් මානවකයන්ට ශිල්ප උගන්වයි. ඉක්බිති, ඔහුගේ ඒ මානවකයෝ එක් දිනක් දර ගෙන ඒම සඳහා වනයට ගොස් දර ඉදුරූහ. ඔවුන් කෙරෙහි එක් කම්මැලි මානවකයෙක් ලොකු ලුනුවරණ ගසක් දැක මේ වියලි ගසක්යැ යි හැඟීමෙන් මොහොතක් වැතිර හිඳ පසු ව ගසට නැඟ දර පහත හෙළා රැගෙන යන්නෙමි යි උතුරු සළුව අතුරා මැද හොවා දත්කමින් නින්දට බටුයේය. අනිත් මානවකයෝ දර මිටි බැඳගෙන යන්නේ, ඔහුගේ පිටට පයින් පහර දී අවදි කොට ගියාහුය. කම්මැලි මානවකයා නැඟිට ඇස් පිසමින් පහ නො වූ නිදිමත ඇතිව ම ඒ ගසට නැඟී අත්තක් ගෙන තමා දෙසට ඇද කඩන්නේ, නැගුණු කෙළවරින් තම ඇස බිඳවාගෙන එක අතකින් ඒ ඇස වසාගෙන එක් අතකින් තෙත් දර බිඳ ගසින් බැස දර මිටිය බැඳ ඔසවා වේගයෙන් ගොස් ඔවුන් දැමූ දර මත්තෙහි හෙළීය.
එදවස ම පිටිසර කුඩා ගමක එක් කුලයක් හෙට බමුණු ඇදුරන්ට පූජාවක් කරන්නෙමු යි ගුරුවරයාට ආරාධනා කළහ. ගුරුවරයා මානවකයන්ට මෙසේ කීය. දරුවනි, හෙට එක් ගමකට යා යුතුයි. තොපි නිරාහාර ව යා නො හැක්කහු. උදෙන් ම කැඳ පිසවා එහි ගොස් තම තමන් ලැබූ කොටස් ද අපගේ කොටස ද රැගෙන එවු. ඔවුහු අළුයම කැඳ පිසීම සඳහා දාසිය නැගිටුවා වහා අපට කැඳ පිසව යි කීවාහුය. ඕ දර ගන්නී, මත්තෙහි තිබුණා වූ තෙත දර ගෙන නැවත නැවත කටින් පිඹින්නී, හිරු උදාවන තුරු ම ගිනි දැල්වීමට නො හැකි වූවාය. මානවකයෝ දැන් ඉතා දවල් විය. දැන් යන්නට නො හැකියැ යි ගුරුවරයාගේ සමීපයට ගියහ. ගුරුවරයා කිම දරුවනි, නො ගියහු ද? එසේය ගුරුතුමනි, නො ගියෙමු. මක්නිසා ද? අසවල් කම්මැලි මානවකයා අප සමග දර කැලයට ගොස් ලුනුවරණ ගස මුල නිදා පසුව වේගයෙන් ගසට නැඟ ඇස ද බිඳගෙන තෙත ලුනුවරණ දර ගෙනවුත් අප ගෙන ආ දර මත්තෙහි දැමුවේය. කැඳ පිසින දාසිය වියලි දර යන හැඟීමෙන් ඒවා ගෙන හිරු උදාවන තුරු ම ගිනි දල්වන්නට නො හැකි වූවාය. මෙකරුණෙන් අපගේ ගමනට බාධා විය. ගුරුවරයා මානවකයා විසින් කරන ලද ක්‍රියාව අසා නුවණ නැත්තන්ගේ ක්‍රියා නිසා මෙවැනි පිරිහීම් වේයැ යි කියා මේ ගාථාව ඉදිරිපත් කළේය.
“යමෙක් පළමුකොට යුතු දෑ පසුව කරන්නට කැමැති වේ ද, හෙතෙමේ ලුනුවරණ දඬු බිඳි මානවකයා මෙන් පසුතැවෙයි. (ශෝක කරයි.)”
එහි, **“සපච්ඡා මනුතප්පතීති”,** යම්කිසි පුද්ගලයකු මෙය පළමු ව කළ යුතුයි. මෙය පසු ව කළ යුතුයැ යි නො විමසා, **“පුබ්බෙ කරණීයානි”,** පළමු ව කළයුතු දෙය, **“පච්ඡා”,** පසු ව කරයි ද, **“වරණකට්ඨභඤ්ජො”,** මේ ලුනුවරණ දර කැඩුවා වූ අපගේ මානවකයා මෙන්, **“සො”,** ඒ බාල පුද්ගල තෙම, **“පච්ඡා අනුතප්පති”** පසු ව තැවෙයි. ශෝක කරයි. හඬයි යන අර්ථයි.
මෙසේ ඒ බෝධි සත්ත්වයෝ අතවැසියන්ට මේ කාරණය කියා දානාදී පිංකොට දිවි කෙළවර කම් වූ පරිදි මිය ගියෝය.
බුදු රජහු මහණෙනි, මෙතෙම ඔබට බාධා කැරනුයේ දැන් පමණක් නොව පෙර ද කළේමැ යි වදාරා මේ දම් දෙසුම ගෙනහැර දක්වා අනුසන්‍ධි ගළපා ජාතකය නිමා කළහ. එදින ඇස් බිද ගත් මානවකයා උකුල් ඇටය බිඳගත් භික්‍ෂුව ම වූයේය. සෙසු මානවකයෝ බුදු පිරිස වූහ. ගුරු වූ බ්‍රාහ්මණයා නම් මම ම වූයෙමි.
**“අකතඤ්ඤුස්ස පොසස්ස”** යන මේ ජාතක දේශනාව බුදු රජහු වේළුවනයෙහි වැඩ වසන සේක්, දෙව්දත් අරබයා දේශනා කළහ. දම් සභාවෙහි භික්‍ෂූහු, ඇවැත්නි, දෙව්දත් තෙර කෙළෙහි ගුණ නො දත්තේය. බුදු රජුන්ගේ ගුණ නො දනිතැ යි කියමින් හුන්නාහුය. බුදු රජුන් වැඩ මහණෙනි, දැන් කවර කථාවකින් හුන්නාහුදැ යි විචාරා මෙනම් කථාවකින් සිටියෙමු යි කී කල්හි, මහණෙනි, දෙව්දත් කෙළෙහි ගුණ නො දත්තේ දැන් පමණක් නොව පෙර ද කෙළෙහි ගුණ නො දත්තේමය. ඔහු කිසිකලෙක මගේ ගුණ නො දනිතැ යි වදාරා ඔවුන් විසින් අයදනා ලදුව අතීතය ගෙන හැර දැක්වූහ.
පෙර බරණැස් නුවර බඹදත් රජු රජ කරද්දී බෝසත් තෙම හිමාල වන ප්‍රදේශයේ ඇත් යෝනියේ උපන්නේය. ඔහු මව් කුසින් නික්මෙන්නේ, මුළු සිරුර ම සුදු වූයේය. රිදී ගොඩක් මෙන් විය. ඔහුගේ ඇස් මැණික් බෝල මෙන් විය. පැහැදිලි ව පෙනෙන පසිඳුරෝ වූහ. මුහුණ රත් පලසක් මෙන් විය. සොඬ රන්වන් බින්දුවලින් යුත් රිදී දමක් මෙන් විය. පා හතර ලාපිරියම් කළාක් මෙන් විය. මෙසේ ඔහුට දශ පාරමී බලයෙන් අලංකාර කළ රුවින් අගතැන් පත් ආත්ම භාවයක් විය. මුළු හිමවතෙහි ම ඇත්තු රැස්ව නැණවත් බවට පත් ඔහුට උවටැන් කැරෙමින් හැසිරුණහ. මෙසේ ඔහු අසූ දහසක් ඇතුන් පිරිවර කොට හිමිවත් පෙදෙසේ වසන්නේ, පසු කාලයේ ඔහු සමූහ වාසයෙහි දොස් දැක සමූහයා කෙරෙන් වෙන්වීමේ අනුසස් ද දැක හුදකලා ව අරණ්‍යයෙහි වාසය කළේය. සිල්වත් බැවින් ඔහුට සීලව නාග රාජ නම් නමක් විය.
එකල්හි එක් බරණැස් වැසි වනයෙහි හැසිරෙන්නෙක් හිමවතට පිවිස තමාට ජීවත්වීමට වස්තුවක් සොයමින් දිශාවන් තීරණය කිරීමට නො හැකිවන්නේ, මංමුළා වී මරණ බයින් තැති ගෙන හිස, අත් බැඳගෙන හඬමින් හැසිරෙයි. බෝසත්හු ඔහුගේ ඒ බලවත් වැළපීම අසා තෙමේ පුරුෂයා දුකින් මුදවමි යි කරුණාවෙන් මෙහෙයවන ලදුව ඔහු සමීපයට ගියේය. ඒ පුරුෂයා බෝසතුන් දැක ම බියපත් ව පලා ගියේය. බෝසත්හු පලායන්නා වූ ඔහු දැක එතැන ම සිටියේය. ඒ පුරුෂයා බෝසතුන් නැවතුණු බව දැක ඔහු ද සිටියේය. බෝසත්හු නැවත ඔහු වෙත ගියහ. නැවතත් දුවමින් ඇතු සිටි කල්හි තමා ද නැවතී මෙසේ සිතුවේය. මේ ඇතා මා පලායන කල්හි නැවතී සිටී. මා නැවතුණු කල ළඟට එයි. මොහු මට අනතුරක් කරනු කැමැත්තේ නො වන්නේය. මොහු මා මේ දුකින් මුදවනු කැමැත්තෙක් ම වන්නේයැ යි එඩිතර ව සිටියේය. බෝසත්හු ඔහු වෙත ගොස් පින්වත, කුමක් නිසා ඔබ හඬමින් හැසිරෙන්නෙහිදැ යි විචාළේය. ස්වාමීනි, දිශාවන් තීරණය කිරීමට නො හැකිව මංමුළා වී මරණ බය නිසායැ යි කීවේය. ඉක්බිති, බෝසත්හු පුරුෂයා තමා වසන තැනට ගෙන ගොස් දින කීපයක් ඵල වැලින් සතපවා පින්වත් පුරුෂය, බය නොවව්. මම ඔබ මිනිස් පියසට පමුණුවන්නෙමි යි තමාගේ පිටෙහි හිඳුවා මිනිස් පියසට ගියේය.
ඉක්බිති, ඒ මිත්‍රද්‍රෝහී පුරුෂයා ඉදින් කිසිවෙක් මාර්ගය විචාරන්නේ නම් කිව යුතුයි. බෝසතුන්ගේ පිටෙහි හුන්නේ, ගස් නිමිති, පර්වත නිමිති සලකමින් ම යයි. ඉක්බිති, බෝධි සත්ත්වයෝ ඒ පුරුෂයා වනයෙන් පිටතට ගෙනවුත් බරණැස් නුවරට යන මහ මඟ සිටුවා පින්වත් පුරුෂය, මේ මඟන් යව. මා වසන තැන කිසිවකු ඇසුවත් නො ඇසුවත් නො කියවයි. ඔහු යවා තමාගේ වසන ස්ථානයට ම ගියේය. ඉක්බිති, ඒ පුරුෂයා බරණැස් නුවරට ගොස් හැසිරෙන්නේ, ඇත්දළ කරුවන්ගේ වීථියට පැමිණ ඇත් දළින් විසිතුරු කැටයම් කරන්නන් දැක පින්වත්නි, කිම, ජීවදත්ත හෙවත් ජීවත්ව සිටිය දී ගන්නා ලද දළ ගන්නහුදැ යි ඇසීය. පින්වත, කුමක් කියහි ද? ජීවදත්ත නම් මළ දළට වඩා ඉතා වටිනේය. එසේ නම් මම ඔබට ජීවදත්ත ගෙන එන්නෙමි යි මාර්ග උපකරණ ගෙන තියුණු කියතක් ගෙන බෝසතුන් වසන ස්ථානයට ගියේය.
බෝසත්හු ඔහු දැක කුමක් නිසා ආවේදැ යි විචාළහ. ස්වාමීනි, මම ධනය නැති දිළින්දෙක් වෙමි. ජීවත්වීමට නො හැකි ව ඔබතුමන්ගෙන් දත් කැබැල්ලක් ඉල්ලමි. ඉදින්. එය දෙන්නේ නම් එය ගෙන ගොස් විකුණා ඒ මුදලින් ජීවත් වන්නෙමි යි සිතා ආවෙමි. පින්වත, එසේ වේවා. ඔබට දළ දෙමි. ඉදින්, දළ කැපීම සඳහා කියතක් තිබේ ද? ස්වාමීනි, කියතක් ගෙන ආවේ වෙමි. එසේ වී නම් දළ කියතින් කපා රැගෙන යව යි බෝසත්හු පා හකුළුවා ගවයන් ලගින්නාක් මෙන් සිටියේය. ඔහු ඇතුගේ ප්‍රධාන දළ දෙක සිඳීය. බෝසත්හු ඒ දත් සොඬින් ගෙන පින්වත් පුරුෂය, මම මේ දළ නො කැමැති නිසා හෝ අනවශ්‍ය නිසා හෝ නො දෙමි. මේ දළ දෙකට වඩා දහස් ගුණයකින් ලක්‍ෂ ගුණයකින් සියලු ධර්ම අවබෝධ කිරීමට සමත් වූ සර්වඥතා ඥාන නමැති දළ ම වඩා ප්‍රිය වෙයි. ඒ මගේ දළ දානය, සර්වඥතා ඥානය අවබෝධ කිරීම සඳහා ම වේවා යි සර්වඥතා ඥානය මෙනෙහි කොට දළ යුවළ දුන්හ.
ඒ පුරුෂයා දළ යුවල ගෙනගොස් විකුණා ඒ මුදල අවසන් වූ කල්හි නැවත බෝසතුන් වෙත ගොස් ස්වාමීනි, ඔබගේ දළ විකිණීමෙන් ලත් මුදල මගේ ණය ගෙවීම සඳහා පමණක් ම වූයේය. ඉතිරි දළ ද දෙනු මැනවැ යි ඉල්ලීය. බෝසත්හු මැනවැ යි පිළිවදන් දී පෙර පරිදි ම කප්පවා ඉතිරි දත් ද දුන්හ. පුරුෂයා ඒ දළ ද විකුණා නැවතත් අවුත් ස්වාමීනි, ජීවත්වීමට නොහැක්කෙමි. දළ මුල් ද දෙනු මැනවැ යි කියා පෙර පරිදි ම සිඳ ගත්තේය. බෝසත්හුගේ රිදී වැළක් ඒ පවිටු මිනිසා සමාන සොඬ වඩිමින් කෛලාසය හා සමාන වූ කුඹට නැඟී දළ කෙළවර විලුඹෙන් පහර දෙමින් මස් ඉවත්කොට කුඹට නැඟී තියුණු කියතින් දළ මුල් කපාගෙන ගියේය. බෝසතුන්ගේ පේන තෙක් මානයේ ඉක්මෙන කල්හි දෙලක්‍ෂ හතලිස් දහසක් යොදුන් ඝන වූ මහ පොළොව මහමෙර යුගන්ධර පර්වත ආදී මහා භාරයන් ද දුගඳ වූ පිළිකුල් වූ මළ මුත්‍රාදිය ද දරා සිටීමට සමත් වුවද ඒ පාප පුරුෂයාගේ අගුණ රාශිය දරා සිටීමට නො හැකි වූවාක් මෙන් සිදුරු විය. එකෙණෙහි අවීචි මහා නිරයෙන් ගිනි ජාලා නික්ම ඒ මිත්‍රද්‍රෝහී පුරුෂයා කුල සන්තක පොරෝණයකින් පොරවන්නාක් මෙන් වටකොට ගත්තේය.
මෙසේ ඒ පාපී පුද්ගලයා පොළොවට පිවිසි කල්හි, එම වන ලැහැබෙහි අධිගෘහිත රුක් දෙවියා කෙළෙහි ගුණ නො දත් මිත්‍රද්‍රෝහී වූ පුද්ගලයා සක්විති රාජ්‍යය දුන්නේ වී නමුත් සතුටු කරන්නට නො හැකියැ යි මුළු වනය නාද කරමින් දම් දෙසන්නේ, මේ ගාථාව කීය.
“කළගුණ නො දන්නා වූ තොරතුරු (අනුන්ගේ) සිදුරු දක්නා වූ පුරුෂයාට ඉදින් මුළු පොළොව හෙවත් සක්විති රජකම දුන්නේ වී නමුදු ඔහු සතුටට පමුණුවනු නො හැක්කේය.”
එහි, **“අකතඤ්ඤුස්ස”,** තමාට කළගුණ නො දන්නාහට, **“පොසස්ස”** පුරුෂයාට, **“විවරදස්සිනො”** සිදුර ම අවකාශය ම බලන්නා හට, **“සබ්බං චෙ පඨවිං දජ්ජා”** ඉදින් එබඳු වූ පුද්ගලයාට සියලු සක්විති රාජ්‍යය හෝ මේ මහා පොළොව පෙරළා පොළොවෙහි රස දෙන්නේ නමුදු, **“නෙව නං අභිරාධයෙති”** එසේ කරන්නේ නමුදු මෙබඳු කළගුණ නසන කිසිවකු සතුටු කිරීමට හෝ පැහැදවීමට හෝ නො හැකි වන්නේය, යන අර්ථයි.
මෙසේ ඒ දේවතාවා ඒ වනය නාද කරමින් දම් දෙසීය. බෝසත්හු ආයු ඇතිතාක් සිට කම් වූ පරිදි මිය ගියේය.
බුදු රජහු, මහණෙනි, දෙව්දත් කෙළෙහි ගුණ නො දන්නේ දැන් පමණක් නොව පෙර ද කෙළෙහි ගුණ නො දත්තේයැ යි වදාරා මේ දම් දෙසුම ගෙනහැර දක්වා ජාතකය නිම කළහ. එකල්හි මිත්‍ර ද්‍රෝහී පුද්ගලයා දෙව්දත් විය. රුක් දෙවියා සැරියුත් තෙරණුවෝය. සීලව ඇත් රාජයා වනාහි මම ම වෙමි.
**“සච්චං කිරෙවමාහංසූති”** යන මේ ජාතකය බුදු රජහු වේළුවනයෙහි වසන සේක්, බුදු රජුන් ඝාතනයට ගත් උත්සාහයක් අරබයා දේශනා කළහ. භික්‍ෂූන් දම් සභාවෙහි හිඳ ඇවැත්නි, දෙව්දත් බුදු ගුණ නො දනී. වධය පිණිස ම උත්සාහ කරයි යනුවෙන් දෙව්දත්ගේ අගුණ කියමින් සිටි කල්හි බුදු රජහු මහණෙනි, දැන් කවර කථාවක් කැරෙමින් හුන්නාහුදැ යි විචාරා, මෙනම් කථාවකින් හුන්නෙමු යි කී කල්හි මහණෙනි, දෙව්දත් මා ඝාතනයට උත්සාහ කරන්නේ දැන් පමණක් නො වෙයි. පෙරත් උත්සාහ කළේමැ යි වදාරා ඉකුත් කථාව ගෙනහැර දැක්වූහ.
පෙර බරණැස් නුවර බඹදත් රජු රාජ්‍යය කරන කල්හි ඒ රජුට දුෂ්ඨ කුමාර නම් පුතකු විය. ඔහු රළුය. පරුෂය. පහර කෑ සර්පයකු මෙනි. අපහාස නො කොට හෝ පහර නො දී කිසිවකු සමග කථා නො කරයි. ඔහු ඇතුළත ජනයාගේ හා පිටත ජනයාගේ ඇසෙහි වැටුණු දූවිල්ලක් මෙන් ද තමා කෑමට ආ පිසාචයකු මෙන් ද නො කැමති වූවකු විය. බය ජනක කෙනකු විය. ඔහු එක් දවසක් ක්‍රීඩා දිය කෙළි කෙළිනු කැමැත්තෝ, මහත් පිරිවරින් ගංතෙරට ගියෝය. එකෙණෙහි ම මහත් වැසි වලාකුළක් නැඟිණි. සියලු දිශාවෝ අන්ධකාර වූහ. ඔහු දාස දූත ජනයන්ට මෙසේ කීය. එම්බා සේවකයිනි, මා ගඟ මැදට ගෙන ගොස් නහවා ගෙන එවු. ඒ සේවකයෝ ද කුමරා එහි ගෙනගොස් රජ අපට කුමක් කරන්නේ ද? මේ පවිටු පුරුෂයා මෙහි දී ම මරා දමමු යි කුමන්ත්‍රණ කොට කාලකණ්ණිය, මෙතනින් යවයි. දියෙහි ගිල්වා එතැර වී ගං ඉවුරෙහි සිටියහ. කුමාරයා කොහිදැ යි ඇසූ කල්හි අපි ඔහු නො දකිමු. වැසි වලාව නැඟෙනු දැක කුමරා දියෙහි ගිලී පළමුකොට ආවේ වන්නේය. ඇමැතියෝ රජුගේ සමීපයට ගියාහුය. රජ, මගේ පුත්‍රයා කොහිදැ යි ඇසීය. දේවයිනි, නො දනිමු. වැසි වලාව නැඟි කල්හි පළමු ව ආවෝයැ යි සිතා අපි ආවෙමු. රජ නුවර දොර හරවා ගංතෙරට ගොස් සොයවු. ඒ ඒ තැන සොයා කිසිවෙක් කුමරා නො දැක්කෝය.
ඒ කුමරා ද වලාකුළින් අඳුරු ව වැස්ස වසින කල්හි ගසාගෙන යද්දී එක් ලී කොටයක් දැක එහි හිඳ මරණ බයින් බිය පත්ව හඬමින් යයි. එකල එක් බරණැස් වැසි සිටුවරයෙක් ගං තෙරෙහි හතලිස් කෙළක් ධනය නිධන්කොට ධනාශාවෙන් එහි ම සර්පයෙක් වී උපන්නේය. තවත් සිටුවරයෙක් එම ප්‍රදේශයෙහි ම තිස් කෙළක් ධනය නිධන්කොට ධනාශාවෙන් එහි ම මීයෙක් වී උපන්නේය. ඔවුන් වසන තැනට ද ජලය ගලා ආවේය. ඒ දෙදෙනා ද ජලය ආ මඟින් ම නික්මී සැඩ පහර මඬිමින් ගොස් පැමිණ ඒ රජකුමරා සිටි ලී කොටයට නැඟ එකෙක් එක් කෙළවරක ද අනිකා අනිත් කෙළවරට ද නැඟ ලී කොටය මත හොත්තාහ. එම ගං ඉවුරෙහි ම ඉඹුල් ගසක් ඇත. එහි එක් ගිරා පැටවෙක් වසයි. එම ගස ද දිය පහරින් මුල් සේදී යාම නිසා ගඟ මතට ඇද වැටිණි. ගිරා පැටවා ද වැසි වස්නා කල්හි ඉගිලී යන්නට නො හැකි ව ගොස් එම ලී කඳෙහි එක් පසෙක සැඟවුණේය. මෙසේ මේ සතර දෙනා එකට පාවෙමින් යත්.
බෝධි සත්ත්වයන් වහන්සේ ද වනාහි ඒ කාලයේ කසී රට උසස් බමුණු කුලයක ඉපිදී වැඩිවියට පත්වූයේ, තවුස් පැවිද්දෙන් පැවිදි ව එක්තරා ගඟේ නැම්මක (වක්කලමක) පන්සලක් කොට වසන සේක. හෙතෙම මැදියම් රැයෙහි සක්මන් කරන්නේ, ඒ රාජ කුමාරයාගේ බලවත් සේ වැළපෙන ශබ්දය අසා සිතීය. මා වැනි මෛත්‍රී අනුකම්පාවෙන් යුත් තාපසයකු බලාසිටිද්දී මේ පුරුෂයාට මැරෙන්නට හැරීම යුතු නැත. දියෙන් ගොඩට ගෙන ඔහුට ජීවිතය දෙන්නෙමි යි හෙතෙම ඔහුට බිය නො වන්න. බිය නොවන්නැ යි සනසා දිය පාර කපාගෙන ගොස් ඒ දර කඳ එක් කොණකින් ගෙන අදින්නේ, ඇත්බල ඇත්තේ, ශක්තිමත් වූයේ, එක් පහරින් ම ගං තෙරට පැමිණ කුමාරයා ඔසවා ඉවුරෙහි තැබුවේය. ඒ සර්ප ආදීන් ද දැක ඔසවා ගෙන අසපුවට පමුණුවා ගිනි දල්වා මොවුන් වඩා දුර්වලයැ යි පළමු ව සර්ප ආදීන්ගේ සිරුර තෙත සිඳුවා පසු ව රජ කුමරාගේ සිරුර තෙත සිඳුවා ඔහු ද නිරෝගී කොට ආහාර දෙන්නේ ද පළමු ව සර්ප ආදීන්ට ම දී පසුව ඔහුට පිරිනැමීය. රජකුමරා මේ කපටි තවුසා රාජ කුමාරයකු වන මා ගණන් නොගෙන තිරිසනුන්ට ගරු කරන්නේයැ යි බෝසතුන් කෙරෙහි වෛර බැන්දේය.
එයින් දින කීපයකට පසු ඒ සියල්ලන්ම ශක්ති සම්පන්න බවට පැමිණි කල්හි, ගඟෙහි සැඩ පහර සිඳුණු කල්හි, සර්පයා තාපසයන් වැඳ මෙසේ කීය. ස්වාමීනි, ඔබතුමා විසින් මට මහත් උපකාර කරන ලද්දේය. මම දුගියෙක් නො වෙමි. අසවල් තැන හතලිස් කෙළක් කහවණු නිධන්කොට තබන ලද්දේය. ඔබතුමාට ධනය අවශ්‍ය වූ කල්හි මේ සියලු ධනය ඔබතුමාට දෙන්නට හැක්කේ වෙමි. ඒ ස්ථානයට ගොස් ‘දීඝ’ යි කැඳවනු මැනවි. මෙසේ කියා ගියේය. මීයා ද එසේ ම තාපසයාට ආරාධනා කොට අසවල් තැන සිට ‘උන්දූර’ කියා කැඳවවයි කියා ගියේය. ගිරවා වනාහි තාපසයාට වැඳ ස්වාමීනි, මට ධනයක් නැත. රත් ඇල් හාල් තොපට අවශ්‍ය වූ විටක අසවල් නම් මගේ වාසස්ථානයයි. එහි ගොස් ‘සුව’ යි කැඳවනු මැනවි. මම නෑයන්ට කියා නොයෙක් ගැල් පුරවන ලද රත් ඇල් හාල් ගෙන්වා දෙන්නට හැකි වන්නෙමි යි කියා ගියේය. අනික් මිත්‍ර ද්‍රෝහියා සිත ඇති සැටියේ කිසිවක් නො කියා ම ඔහු තමා සමීපයට ආ කල්හි මරන්නෙමි යි සිතා ස්වාමීනි, මා රාජ්‍යයෙහි පිහිටි කල්හි එනු මැනවි. මම තොපට සිව්පසයෙන් උපස්ථාන කරන්නෙමි යි කියා ගියේය. ඔහු ගොස් නොබෝ දවසකින් ම රාජ්‍යයෙහි පිහිටියේය.
බෝසත්හු ඔවුන් විමසන්නෙමි යි පළමු ව සර්පයාගේ සමීපයට ගොස් නුදුරෙහි සිට ‘දීඝ’ යි කැඳවීය. ඌ එක වචනයෙන් ම නික්මී බෝසතාණන් වහන්සේට වැඳ ස්වාමීනි, මේ ස්ථානයේ හතලිස් කෙළක් අරමු රන් ඇත. ඒ සියල්ල බැහැරට ගෙන ගනු මැනවැ යි කීවේය. බෝසත්හු මෙසේ අවස්ථාවක් එළැඹි කල්හි කටයුතු දනින්නෙමි. එය නවතා මීයා සමීපයට ගොස් ශබ්ද කළහ. ඔහු ද එසේ ම පිළිපැද්දේය. බෝසත්හු එය ද නවතා ගිරවා සමීපයට ගොස් සුවයයි කැඳවීය. ඔහු ද එක වචනයෙන් ම ගස මුදුනෙන් බැස බෝසතාණන් වැඳ කිම, ස්වාමීනි, මගේ නෑයන්ට කියා හිමාල වන පියසෙන් නුඹ වහන්සේට ඉබේ හටගත් ඇල් වී ගෙනෙන්නදැ යි විචාළේය. බෝසත්හු අවශ්‍ය වූ විටක දන්වන්නෙමි යි එය ද නවතා දැන් රජතුමා පරීක්‍ෂා කරන්නෙමි යි ගොස් රජ උයනෙහි වැස දෙවැනි දින ඉරියව් සැපත්කොට පිඬුසිඟා යන ව්‍රතයෙන් නගරයට පිවිසියේය. ඒ අවස්ථාවෙහි ඒ මිත්‍රද්‍රෝහී රජ සරසන ලද උතුම් ඇතු පිට නැඟී මහත් පිරිවරින් නගරය පැදකුණු කරයි. හෙතෙම බෝධි සත්ත්වයන් දුර දී ම දැක මේ කපටි තවුසා මගේ සමීපයෙහි බත් කකා වසනු කැමැති ව ආවේය. මේ තාක් පිරිස් මැද ඔහු විසින් මට කළගුණ ප්‍රකාශ නො කරයි ද එකෙණෙහි ම මොහු හිස සිඳින්නෙමි යි පුරුෂයන් දෙස බැලුවේය. දේවයන් වහන්ස, කුමක් කරමුදැ යි කී කල්හි මේ කපටි තාපසයා මගෙන් කිසිවක් ඉල්ලහු කැමැත්තේ ආයේ වනැ යි සිතමි. මේ කාලකණ්ණි තවුසාට මා දකින්නට නො දී ම මොහු ගෙන ගොස් පිටිතලය බැඳ හතර මං සන්‍ධිවල දී පහර දෙමින් නගරයෙන් බැහැර කරවා දං ගෙඩියෙහි දී මොහුගේ හිස සිඳ සිරුර උළ හිඳුවව් යි කීවේය. ඔවුහු යහපතැයි පිළිගෙන ගොස් අපරාධයක් නැති මහ සත්ත්වයන් බැඳ සතර මංසන්‍ධියක් ගානේ පහර දෙමින් වධක ස්ථානයට ගෙන යාමට පටන් ගත්තාහුය. බෝසත්හු පහර දුන් දුන් තැන දී නො හඬා විපිළිසර නො වී මේ ගාථාව කීය.
“ගඟ දියෙහි පාවෙන දරදඬු (නඟා ගොඩ තබන ලද්දේ) උතුම් වේ. (කළගුණ නො දන්නා) ඇතැම් පුරුෂයන් (නඟා ගොඩ තබන ලද්දේ) උතුම් නො වේමැ යි. මේ ලොව ඇතැම් පණ්ඩික කෙනෙක් සැබෑවක් ම කීවාහුය.”
එහි, **“සච්චං කිරෙවමාහංසු”,** (ඔවුහු) මෙසේ ඇත්තක් ම කියති. **“නරා එකච්චියා ඉධ”,** මේ ලෝකයෙහි සමහර පණ්ඩිත පුරුෂයෝ, **“කට්ඨං විප්ලාවිතං සෙය්‍යො”,** ගඟෙහි ගසාගෙන යන වියලි දර කඩක් ගොඩට ගෙන ගොඩ බිම තබන ලද්දේ උසස්ය. වඩාත් යහපත්ය. මෙසේ කියන්නා වූ ඒ පුරුෂයෝ ඇත්තක් ම කියති. ඊට හේතු කිම? එසේ තබන ලද දරකඩ කැඳ, බත් ආදිය පිසීම සඳහා ද ශීතලෙන් පීඩිත වූවන්ට ගිනි තැපීම සඳහා ද අනෙක් සමහරුන්ට උවදුරු නැති කැර ගැනීම සඳහා ද උපකාර වේ. **“නත්වෙවෙකච්චියා නරොති”, **සමහර මිත්‍රද්‍රෝහී කෙළෙහි ගුණ නො දත් පාපී පුරුෂයකු සැඩ පහරින් ගසාගෙන යන කල්හි අතින් ගෙන ගොඩට ගැනීම උතුම් නො වේ. ඒ එසේමැ යි. මම මේ පාපී පුරුෂයා ගොඩට ගෙන මේ මහා දුක ලබා ගතිමි. මෙසේ ගැසූ ගැසූ තැනේ දී ම මේ ගාථාව කීහ.
ඒ අසා එහි යම් පණ්ඩිත පුරුෂයෝ වූවාහු ද ඔවුහු මෙසේ කීහ. පින්වත් පැවිදිතුමනි, ඔබ විසින් අපගේ රජතුමාට කිසියම් උපකාරයක් කරන ලද්දේ ද? බෝසත්හු ඒ සියලු පුවත් සැලකොට මම මොහු සැඩ පහරින් උඩට ගත්තෙමි. මේ සියලු දුක් මම ම ළඟාකැර ගතිමි. පැරණි පඬිවරුන්ගේ වචන නම් නො කරන ලදැ යි සීමා කොට මෙසේ කියමි යි කීහ. මේ අසා බමුණු ආදීහු ද නගර වාසීහු ද මේ මිත්‍රද්‍රෝහී රජ මෙසේ ගුණවත් වූ තමාගේ ජීවිත දානය දුන් තවුසාගේ සුළු වූ ද ගුණයක් නො දනී. ඔහු නිසා අපට යහපතක් කෙසේ වේදැ යි කිපිණු මහජනයා හාත්පසින් වටකොට ඊතල, අඩියටි, කල්, මුගුරු ආදී ප්‍රහාරවලින් ඇත් කඳ මත සිටිය දී ම ඔහු ඝාතනය කොට පයින් ඇද දමා දිය අගල මත දමා බෝසතුන් අභිෂේක කොට රාජ්‍යයෙහි පිහිටවූහ.
බෝසත්හු දැහැමින් රාජ්‍යය කරන්නාහු, නැවත එක් දවසක් සර්පාදීන් පරීක්‍ෂා කරනු කැමැති ව මහත් පිරිවරින් සර්පයා වසන තැනට ගොස් ‘දීඝ’ කියා කැඳවූහ. සර්පයා අවුත් වැඳ ස්වාමීනි “මේ ඔබගේ ධනය ගනු මැනවි යි කීවේය. බෝසත් රජහු හතලිස් කෙළක් අමු රන් ඇමැතියන්ට පවරා දී මීයා සිටි තැනට ගොස් ‘උන්දූර’ යි කැඳවූහ. ඔහු ද අවුත් වැඳ තිස් කෙළක් ධනය පාවා දුන්නේය. රජහු එය ද ඇමැතියන්ට පවරා ගිරවා හුන් තැනට ගොස් ‘සුව’ යි කැඳවූහ. ඔහු ද අවුත් පා වැද ස්වාමීනි “කිම, ඇල් සහල් ගෙන එව්දැ යි ඇසීය. රජහු ඇල් හාලින් ප්‍රයෝජනයක් ඇති කල්හි ගෙන ආ හැකිය. එව. මා සමග යමු යි සැත්තෑ කෝටියක් ධනය සමග ඔවුන් තිදෙනා ගෙන නගරයට ගොස් උතුම් පහයෙහි උඩුමහල් තලයට නැඟ ඒ සියලු ධනය සඟවා සර්පයාට විසීම සඳහා රන් තළයක් ද මීයාට පළිඟු ගුහාවක් ද ගිරවාට රන් කූඩුවක් ද කැරවා සර්පයාට ද ගිරවාට ද අනුභව කිරීම පිණිස දිනපතා රන් තැටියක මී හා විළඳ ද මීයාට සුවඳ ඇල් සහල් ද දෙවීය. දානාදී පිංකම් ද කරති. මෙසේ ඒ සතර දෙන දිවි ඇතිතාක් සමගි ව සතුටුවෙමින් වාසය කොට දිවි කෙළවර කම් වූ පරිදි මිය ගියහ.
බුදු රජහු මහණෙනි දෙව්දත් මා ඝාතනය සඳහා දැන් පමණක් උත්සාහ නො කරයි. පෙර ද උත්සාහ කළේයැ යි වදාරා මේ ධර්ම දේශනාව ගෙන හැර දක්වා අනුසන්‍ධි ගළපා ජාතකය නිම කළහ. එදා පවිටු රජ දෙව්දත් විය. සර්පයා සැරියුත්ය. මීයා මහා මුගලන්ය. ගිරවා ආනන්ද විය. රජ පැමිණි දැහැමි රජ වනාහි මම ම වීමි.
**“සාධු සම්බහුලා ඤාතීති”** යන මේ ජාතක දේශනාව බුදුරජාණන් වහන්සේ ජේතවනාරාමයෙහි වැඩ වාසය කරන සේක්, ජලය බෙදා ගැනීමේ කලහයෙහි තමන්ගේ නෑයන්ට මහා විනාශයක් එළැඹි බව දැන අහසින් වැඩමවා රෝහිණී ගංගාවෙහි මත්තෙහි පලක් බැඳ වැඩ හිඳ නිල් රැස් විහිදුවා නෑයන් සංවේගයට පමුණුවා අහසින් බැස ගංතෙරෙහි වැඩසිටි සේක. ඒ කලහය අරබයා මේ ජාතකය දේශනා කළහ. මේ එහි සැකෙවින් දැක්වීමයි. මෙහි විස්තර කථාව කුණාල ජාතකයෙහි ප්‍රකට වන්නේය. එකල්හි බුදු රජහු නෑයන් අමතා මහරජවරුනි, ඔබ හැම නෑයෝය. නෑයෝ නම් සමගි ව සතුටින් සිටිය යුත්තෝය. නෑයන්ගේ සමගිය ඇති කල්හි සතුරෝ ඉඩක් නො ලබති. මිනිස්සු සිටිත්වා’ සිත් පිත් නැති ගස්වලට පවා සමගිය ලැබීම වටී. පෙර හිමවත් පෙදෙසෙහි මහා සුළඟක් සල් වනයට ම පහර ගැසීය. ඒ සල් වනය ඔවුනොවුන් ගස්, වැල්, ලැහැබ් එකට සම්බන්ධ ව පැවැති බැවින් එක් ගසක් හෝ හෙළන්නට නො හැකි ව ගස් මතු මත්තෙන් හමා ගියේය. හිස් භූමියක පිහිටි එක් ගසක් අතු රිකිලිවලින් යුක්ත වූ මහා ගසක් වුව ද අනිත් ගස් හා සම්බන්ධ නැති බැවින් සහමුලින් ඉදිරී බිම හෙළීය. මෙකරුණෙන් ඔබලා ද සමගි ව සතුටු ව විසිය යුතුයැ යි වදාරා ඔවුන් විසින් අයදනා ලද බුදු රජහු අතීත කතාව ගෙනහැර දැක්වූහ.
පෙර බරණැස් නුවර බඹදත් රජු රාජ්‍යය කැරවන කල්හි උපන් වෙසමුණි මහරජ චුත වූයේය. සක් දෙවිඳු අනිකකු වෛශ්‍රවණ පදවියෙහි පිහිටුවීය. මේ වෛශ්‍රවණයන් මාරු වනවිට පසු ව උපන් වෛශ්‍රවණ රූක්‍ෂ ගස්, වන, ලැහැබ්, ලියවැල්වලට අරක් ගත් දෙවියන් තම තමන් කැමැති ස්ථානවල විමාන ගන්නා ලෙස පණිවිඩ යැවූහ. එකල්හි බෝසත්හු හිමවත් පෙදෙසෙහි එක් සල් වනයක රුක් දෙවියෙක් වී උපන්නහ. එතුමෝ නෑයන් අමතා මෙසේ කීහ. ඔබ විමාන ගන්නා කල්හි හිස් භූමිවල පිහිටි ගස්වල නො ගනිවු. මේ සල් වනයෙහි මා ගත් විමානය පිරිවර කොට ම ගනිවු. එහි දී බෝසතුන්ගේ වචන පිළිගත්තා වූ නුවණ ඇති දෙවියෝ බෝසතුන්ගේ විමන පිරිවරා ම විමාන ගත්හ. නුවණ නැති දෙවියෝ අපට මහා වනයෙහි විමානවලින් කවර වැඩක් ද? අපි මිනිස් පියසෙහි ගම්, නියම් ගම්, රාජධානි දොරටුවල විමාන ගන්නෙමු. ගම් ආදිය ඇසුරුකොට වසන දෙවියෝ ලාභයෙන් හා කීර්තියෙන් අග තැන්පත් වෙති. මිනිස් පියසෙහි හිස් භූමිවල වැඩුණු මහා ගස්වල විමාන ගත්තාහුය.
එක් දවසක් මහා වැස්සක් වට. සුළඟ වේගවත් බැවින් දැඩි මුල් ඇති වන දෙටු ගස් පවා බිඳුණු අතුරිකිලි ඇති ව සහමුලින් ම ඇද වැටිණි. එම මහා සුළඟ ඔවුනොවුන් සම්බන්ධ වී ඇති සල් වනයට පැමිණ ඔබිමොබ පහර දුන්න ද එක ගසක්වත් හෙළන්නට නො හැකි විය. සිඳී ගිය විමන් ඇති දෙවියෝ පිළිසරණක් නැති ව දරුවන් අතින් ගෙන හිමවතට ගොස් තමන් පිළිබඳ පුවත සල් වනයෙහි දෙවියන්ට කීවාහුය. සල් වන වැසි දෙවියෝ සෙසු දෙවියන් මෙසේ ආ බව බෝසතුන්ට සැලකළහ. බෝසත්හු නුවණ ඇත්තන්ගේ වචන නො ගෙන පිහිටක් නැති තැනට ගියාහු. මෙබඳු ම වෙත්යැ යි කියා දම් දෙසමින් මේ ගාථාව කීහ.
“බොහෝ වූ නෑයෝ (සමග ව වෙසෙන්නාහු) සෝභමාන වෙති. ආරණ්‍යයෙහි හටගත් වෘක්‍ෂයෝ පවා (ඝනව සිටියාහු) සෝභමාන වෙත්. වාතය එකලා ව සිටියා වූ අතුපතර ඇති මහත් වූ වන දෙටු රුක ද මුලිනුපුටා හෙළයි.”
එහි **“සම්බහුලා ඤාතී”** හතරේ සිට ලක්‍ෂය දක්වා සම්බහුලා නමි. මෙසේ බොහෝ දෙනෙක් ඔවුනොවුන් ඇසුරු කොට වසන්නාහු, නෑයෝය. **“සාධුති”,** සෝභමාන, පැසසිය යුතු, අනුන් විසින් නො නැසිය හැක්කේය යන අර්ථයි. **“අපි රුක්‍ඛා අරඤ්ඤජා”,** මිනිසුන් තිබේවා. වනයෙහි හටගත් ගස් පවා බහුල ව ඔවුනොවුන්ට පිහිටවෙමින් තිබුණේ නම් යහපත්ය. ගස්වලට ද පිහිට ඇති බව ම ලැබීමට සුදුසුයි. **“වාතො වහති එකට්ඨං”,** පෙර දිශාව ආදී වශයෙන් හමන සුළඟ හිස් බිමක එකලා ව සිටි, **“බ්‍රහන්තම්පි වනස්පතින්ති”,** අතුරිකිලි ආදියෙන් සම්පූර්ණ වූ මහා ගසක් පවා මැඩ පවත්වයි. සහමුලින් හෙළයි, යන අර්ථයි.
මෙසේ බෝසත්හු මේ කාරණය කියා ආයු කෙළවර කම් වූ පරිදි මිය ගියාහුය. බුදු රජහු ද මහරජවරුනි, ඒ එසේ මය. ඤාතීන්ගේ සමගි බව ම තිබිය යුතුය. එම නිසා සමගි ව සතුටු වෙමින් සුහද ව වාසය කරවු. මේ ධර්ම දේශනාව ගෙනහැර දක්වා ජාතකය නිම කළහ. එදා දෙවියෝ බුදු පිරිස වූහ. නුවණ ඇති දෙවියා නම් මම ම වීමි.
**“අභිත්‍ථනය පජ්ජුන්නාති”** යන මේ ජාතක දේශනාව බුදු රජහු ජේතවනාරාමයෙහි වැඩ වාසය කරන සේක්, තමන් විසින් වස්සවන ලද වර්ෂාවක් අරබයා වදාළ සේක. එක් සමයෙක්හි කොසොල් රටට වැසි නො වස්නේය. ගස් ද මැලවේ. ඒ ඒ තැන්වල ජලාශ, පොකුණු, විල් වියලේ. ජේතවන දොරටුව අසල ජේතවන පොකුණෙහි ද දිය සිඳුණේය. මඩ ගොඩෙහි ගිලී සිටි මසුන්, ඉබ්බන්, කපුටු, උකුසු ආදීහු අණින උල් ආයුධ හා සමාන හොටවලින් ඇන බැහැර කැර දඟලද්දී කති.
බුදු රජාණන් වහන්සේ මසුන්ගේ හා ඉබ්බන්ගේ ඒ විපත දැක මහා කරුණාවෙන් උත්සාහවත් කරන ලද සිත් ඇත්තේ, අද මා විසින් වැසි වස්සවන්නට වටීයැ යි රෑ පහන් වූ කල්හි සිරුර පිළිදැඟුම් කොට පිඬු සිඟා වඩින වේලාව සලකා මහා භික්‍ෂු සංඝයා පිරිවරන ලද්දේ, බුද්ධ ලීලාවෙන් සැවැත් නුවරට පිඬු පිණිස පිවිස බතින් පසු පිණ්ඩපාතයෙන් වැළකුණේ සැවැත් නුවර සිට විහාරයට වඩින්නේ, ජේතවන පොකුණේ පඩි පෙළේ සිට ආනන්ද තෙරුන් ඇමතූහ. ආනන්දය, වැසි සළුව ගෙන එව, ජේතවන පොකුණෙන් නාන්නෙමි. ස්වාමීනි, ජේතවන පොකුණේ ජලය සිඳී මඩ පමණක් ඉතිරි ව ඇත්තේ නො වේ ද? ආනන්ද, බුද්ධ බලය නම් විශාලයි. නුඹ දිය සළුව ගෙන එව. තෙරුන් වහන්සේ ගෙනවිත් දුන් සේක. බුදු රජහු එක් කොණකින් දිය සළුව හැඳ එක් කොණකින් සිරුර පොරවා ජේතවන පොකුණෙන් නාන්නෙමි යි පඩි පෙළෙහි සිටියහ. ඒ මොහොතේ ම ශක්‍රයාගේ පඬුපුල් ගල් අසුන උණුසුම් ආකාරයෙන් දැක්වීය. හෙතෙම මේ කුමක්දැ යි මෙනෙහි කරන්නේ, ඒ කරුණ දැන වැස්සවලාහක දිව්‍ය පුත්‍රයා කැඳවා දරුව, බුදු රජහු දෙව්රම පොකුණෙහි නාන්නෙමි යි පියගැට පෙළේ මුල් පඩියෙහි සිටින සේක. වහා සියලු කොසොල් රට එක ම ජල ධාරාවක් කොට වැස්ස වනු. හෙතෙම යහපතැ යි පිළිගෙන එක් වලාකුළක් හැඳගෙන එකක් පොරවා ගෙන මේඝ ගීතිකා ගයමින් පෙරදිග ලෝක ධාතුව අභිමුඛ ව පැන්නේය. පූර්ව දිශා භාගයෙන් කලවිටක් පමණ වූ එක් වැසි වලාවක් පැන නැඟී සිය දහස් වලාවන් වී ගර්ජන කැරෙමින් විදුලිය විහිදුවන්නේ, යටිකුරු කොට තබන ලද දිය කළයක ආකාරයෙන් වසිමින් මුළු කොසොල් රට මහා සැඩ පහරක් මෙන් යට කළේය. වැස්ස නො කඩවා වසින්නේ, මොහොතකින් ම දෙව්රම් පොකුණ පිරවීය. උඩ ම පියගැටයෙහි හැපී ජලය සිටියේය.
බුදු රජහු පොකුණෙන් නා රතු දුහුල් සිවුරක් හැඳ පටිය බැඳ සුගත් මහා සිවුර සකස් කොට බහාලා භික්‍ෂු සංඝයා පිරිවරා ගොස් ගඳකිළි පිරිවෙන්හි පනවන ලද උතුම් බුද්ධාසනයෙහි වැඩ හිඳ භික්‍ෂු සංඝයා විසින් වත් දැක්වූ කල්හි නැඟිට මැණික් ඔබා කරන ලද පියගැට පුවරුවෙහි වැඩ සිට භික්‍ෂු සංඝයාට අවවාද දී පිටත්කැර යවා සුගන්ධවත් ගඳකිළියට පිවිස දකුණු ඇලයෙන් සිංහ සෙය්‍යාවෙන් සැතපී සවස් කාලයෙහි දම් සභාවෙහි රැස් වූ භික්‍ෂූන්ට මහණෙනි, දශ බලධාරීන් වහන්සේගේ කරුණා, මෛත්‍රී, අනුකම්පා සම්පත්ති බලවු. විවිධ ශස්‍යය වර්ග මැලවී යන කල්හි, නොයෙක් ජලාශ සිඳී යද්දී මසුන්, ඉබ්බන් මහා දුක් අනුභව කරද්දී, කරුණාව නිසා මහජනයා දුකින් මුදවන්නෙමි යි ජල සාටකය ඇද ජේතවනාරාමයේ පොකුණේ මුල් පඩියේ සිට මොහොතින් මුළු කොසොල් රට ම මහා වැස්සෙන් පා කරන්නාක් මෙන් වර්ෂාව වස්සවා මහජනයා කායික, චෛතසික දුකින් මුදවා වෙහෙරට පිවිසියහ යි කථාව පවත්නා කල්හි ගඳකිළියෙන් නික්ම දම් සභාවට වැඩ මහණෙනි, දැන් කවර කථාවකින් හුන්නහුදැ යි විචාරා මෙනම් කථාවකින් හුන්නාහු යි කී කල්හි මහණෙනි, බුදුහු විඩාවට පත් මහජනයාට වර්ෂාව වස්වා දුකින් මුදවූයේ දැන් පමණක් නොව, පෙර තිරිසන් යෝනියෙහි ඉපිද මත්ස්‍යය රාජ කාලයෙහි ද වැසි වැස්ස වූයේමැ යි වදාරා අතීත කථාව ගෙනහැර දැක්වූහ.
පෙර මෙම කොසොල් රටෙහි ම මෙම සැවැත් නුවර ම මෙම දෙව්රම් වෙහෙර පොකුණ පිහිටි තැන ම වන ලැහැබින් වට වූ දිය කඳුරක් විය. එදවස බෝසත්හු මත්ස්‍ය යෝනියෙහි ඉපිද මත්ස්‍ය ගණයා විසින් පිරිවරන ලදුව එහි වාසය කරති. මෙදවස යම් සේ වී ද එදවස ද ඒ රටෙහි වැසි නො වැස්සේය. මිනිසුන්ගේ ශස්‍යය මැළවිනි. වැව් ආදියෙහි දිය සිඳී ගියේය. මත්ස්‍ය, කැස්බෑ ආදීහු මඩෙහි සැඟවුණහ. කවුඩු ආදීහු තුඩින් කොටා බැහැරට ගෙන කෑවාහුය.
බෝසත්හු නෑ සමූහයාගේ ඒ විනාශය දැක මොවුන් මේ දුකෙන් මිදීමට සමතකු මා හැර නැත. සත්‍යය ක්‍රියා කොට වැසි වස්සවා නෑයන් මරණ දුකින් මුදවමි යි කළුවන් මඩ දෙපසට කොට නික්මී කළුවර අරටුවක වර්ණය ඇති මහා මත්ස්‍යයා ඔප දමන ලද පද්මරාග මාණික්‍යය වැනි ඇස් හැර අහස දෙස බලා වැස්ස වලාහක දෙවියන්ට කථා කොට පුදසුම්න දෙවි රජුගේ ශබ්දය දී පින්වත් වස්ස වලාහකය, මම නෑයන් නිසා දුකට පත්වූයේ වෙමි. ශීලවන්ත වූ මා මෙසේ වෙහෙසෙන කල්හි ඔබ කුමක් නිසා වර්ෂාව නො වස්සන්නෙහි ද? මා විසින් තමා හා සමාන ජාතිකයන් අනුභව කරන තැනක ඉපදී සහල් ඇටයක් පමණ වූ ද මසෙක් ආදී කොට කිසි සතකු නො කෑ විරුවෙමි. අන් සතකු ද මා විසින් කිසි දිනක දිවි තොර නො කරන ලදි. මේ සත්‍යයෙන් වර්ෂාව වස්සවා මගේ ඤාති සමූහයා දුකින් මුදවනු මැනවැ යි කියා ළඟ හැසිරෙන සේවකයකුට අණ කරන්නාක් මෙන් වැස්ස වලාහක දිව්‍ය රාජයා අමතමින් මේ ගාථාව කීය.
“මේඝය, ගර්ජන කැරව. කාක සමූහයාගේ (මත්ස්‍යය) නිදානය නසව. කපුටු මුළු ව ශෝකයට පමුණුවව. නෑයන් හා මා ද ශෝකයෙන් මුදව.”
එහි, **“අභිත්‍ථනය පජ්ජුන්නාති”** හි **“පජ්ජුන්න”,** යනු මේඝයට නමකි. මෙසේ වර්ෂාව වශයෙන් ලැබූ නාමයෙන් වැස්ස වලාහක දෙවියන්ට අමතයි. මෙහි අදහස නම් මෙයයි. වර්ෂාව ඝෝෂා නො කැරෙමින් විදුලිය නිකුත් නො කැරෙමින් වසින්නේ, නො හොඹි. එහෙයින් ඔබ ඝෝෂා කැරෙමින් විදුලිය නිකුත් කැරෙමින් වස්සවයි. **“නිධිං කාකස්ස නාසය”, **කවුඩෝ මට යට සිටි මසුන් තුඩින් කොටා බැහැරට ගෙන කත්. එම නිසා ඒ කවුඩන්ට මඩෙහි ගැළී සිටි මත්ස්‍යයන් නිදානයකැ යි කියනු ලැබේ. ඒ කවුඩන්ගේ නිදානය වර්ෂාව වස්සවමින් ජලයෙන් වසා නසයි. **“කාකං සොකාය රන්‍ධෙහි”,** කවුඩෝ මේ පොකුණ ජලයෙන් පිරුණු කල්හි මසුන් නො ලැබීමෙන් ශෝක කරන්නාහ. ඒ කාක සමූහයා මේ පොකුණ පිරවීමෙන් ශෝකයෙහි රඳවා ශෝක බවට පමුණුව. යම් සේ ඇතුළත දවන ස්වභාව වූ ශෝකයට පැමිණෙයි ද එසේ කරව, යන අර්ථයි. **“මඤ්ච සොකා පමොචයාති” **මෙය ‘ච’ කාරය කැටි කිරීමේ අර්ථයි. මෙසේ මා ද මගේ ඤාතීන් ද සියල්ලන් ම මේ මරණ ශෝකයෙන් මුදවයි.
මෙසේ බෝසත්හු ළඟ හැසිරෙන සේවකයකුට අණ කරන්නාක් මෙන් වැස්ස වලාහක දෙවියන් අමතා මුළු කොසොල් රටෙහි ම මහා වර්ෂාවක් වස්සවා මහජනයා මරණ දුකින් මුදවා දිවි කෙළවර කම් වූ පරිදි මිය ගියහ.
මහණෙනි, තථාගතයෝ දැන් පමණක් ම වර්ෂාව නො වස්සවති. පෙර ද මත්ස්‍ය යෝනියෙහි උපන්නා වූ ද වැස්සවූවෝ මයැ යි වදාරා මේ ධර්ම දේශනාව ගෙන හැර දක්වා අනුසන්‍ධි ගළපා ජාතකය නිමවූහ. එදවස මත්ස්‍ය ගණයා නම් බුදු පිරිස ම වූහ. වැස්ස වලාහක දෙව් රජ ආනන්ද විය. මත්ස්‍ය රාජයා නම් මම ම වීමි.
**“අසඞ්කියොම්හි ගාමම්හි” **යන මේ ජාතක දේශනාව බුදු රජහු ජේතවනාරාමයේ වැඩ වාසය කරන සේක්, සැවැත් නුවර වාසී උපාසකයෙකු අරබයා දෙසූහ. ඔහු සෝවාන් වූ ආර්යය ශ්‍රාවකයෙකි. කිසියම් කටයුත්තක් සඳහා එක් ගැල් නායකයකු සමග මහමඟට පිවිස එක් අරණ්‍යායතනයක ගැල් මුදවා කඳවුරු බැඳගත් කල්හි, ඒ ගැල් නායකයාට නුදුරින් ගසක් මුලක සක්මන් කරයි. ඉක්බිති, පන්සියයක් සොරු තමා හට සුදුසු කාලය සලකා කඳවුර පැහැර ගන්නෙමැ යි දුනු, මුගුරු ආදිය ගත් අත් ඇති ව එම ස්ථානය වට කළහ. උපාසකයා ද සක්මන් කළේමය. සොරු ඔහු දැක ඒකාන්තයෙන් මෙතෙම කඳවුර රකින්නා වන්නේයැ යි සිතා මොහු නිදිගත් කල්හි පැහැර ගන්නෙමු යි කඩාපැනීමට නො හැකි ව ඒ ඒ තැන සිටියහ. ඒ උපාසක ද පළමු යාමෙහි ද මැදියම්හි ද පැසුළුයාමෙහි ද සක්මණෙහි ම නියලී සිටියේය. ඉතා අළුයම් වේලෙහි සොරු ඉඩක් නො ලැබ ගන්නා ලද ගල්, මුගුරු ආදිය දමා පලා ගියහ.
උපාසක ද තම කිස නිමවා නැවත සැවැත් නුවරට අවුත් බුදු රජුන් වෙත එළැඹ ස්වාමීනි, තමා රකින්නට මෙරමාගේ ආරක්‍ෂකයන් විය හැකිදැ යි විචාළේය. උපාසක, එසේය, තමා ආරක්‍ෂා කරන්නා මෙරමා ද රකී. මෙරමා රකින්නා තමා ද රකියි. ස්වාමීනි, බුදු රජුන් විසින් කරන ලද ප්‍රකාශය සුභාෂිතයකි. මම එක්තරා ගැල් නායකයකු සමග මහමඟට පිවිස ගසක් මුල සක්මන් කැරෙමින් මා රකිමි යි මුළු ගැල් සාත්තුව ම ආරක්‍ෂා කළෙමි යි කීවේය. බුදු රජහු උපාසකය, පෙර නුවණ ඇත්තෝ ද තමා රකිමින් මෙරමා ද රැක්කාහ යි වදාරා ඔහු විසින් අයදනා ලදුව අතීත කථාව ගෙනහැර දැක්වූහ.
පෙර බරණැස් නුවර බඹදත් රජු රාජ්‍යය කරන කල්හි බෝසත්හු බ්‍රාහ්මණ කුලයෙහි ඉපිද නිසි වයසට පැමිණ කාමයන්හි ආදීනව දැක තවුස් පැවිද්දෙන් පැවිදි ව හිමවතෙහි ම වසන්නාහු, ලුණු ඇඹුල් සෙව්නා පිණිස මිනිස් පියසට අවුත් ඒ ජනපදයෙහි හැසිරෙන්නෝ, එක්තරා ගැල් නායකයකු සමග මහමඟට පිවිස එක් අරණ්‍යායතනයක ගැල් නැවතුම් ගත් කල්හි ඊට නුදුරින් දැහැන් සුවයෙන් කල්ගත කරන්නාහු, එක්තරා ගසක් මුලක සක්මනෙහි යෙදුණාහ. ගැල් කරුවන් රාත්‍රී භෝජනය අනුභව කළ කල්හි පන්සියයක් සොරු ඒ ගැල් සාත්තුව පැහැර ගන්නෙමු යි අවුත් වට කළහ. ඔවුහු ඒ තාපසයන් දැක ඉදින් මොහු අප දකිත් නම්, ගැල් සාත්තුවෙහි සිටින්නන්ට කියන්නේය. මොහු නිදිගත් කල්හි පැහැර ගන්නෙමු යි එහි ම සිටියාහුය. තවුසා ද මුළු රාත්‍රිය ම සක්මන් කළේමය. සොරු අවකාශයක් නො ලැබ ගන්නා ලද මුගුරු, ගල් හැරදමා ගැල් සාත්තුවෙහි සිටින්නන්ට ශබ්ද නඟා පින්වත් ගැල් කරුවනි, ඉදින්, මේ ගස මුල සක්මන් කරන තාපසයා අද නො සිටියේ නම්, ඔබ හැම මහත් විනාශයකට පත්වන්නට තිබුණේය. හෙට තවුසාට මහත් සත්කාර කරවු යි කියා ගියාහුය.
ඔවුහු රාත්‍රිය ඉක්ම ගිය කල්හි සොරුන් විසින් අත්හරින ලද මුගුරු, ගල් ආදිය දැක බිය පත් ව බෝසතුන් වෙත ගොස් වැඳ ස්වාමීනි, ඔබ විසින් සොරු දක්නා ලද්දෝ දැ යි ඇසූහ. සගයිනි, එසේය, දක්නා ලද්දේය. ස්වාමීනි, මෙපමණ සොරුන් දැක ඔබතුමන්ට බියක් හෝ තැති ගැන්මක් හෝ නූපන්නේ ද? එවිට බෝසත්හු, සගයිනි, සොරුන් දැක බය උපදින්නේ ධනවතුන් හටය. මම ධන නැත්තෙක්මි යි. ඒ මම කුමකට බිය වන්නෙම් ද? මට ගමෙහි හෝ වනයෙහි විසුවත් බයක් හෝ තැති ගැන්මක් නැතැ යි කියා ඔවුනට දහම් දෙසමි යි මේ ගාථාව කීහ.
“ගමෙහි ද සැක නැත්තේ වෙමි. අරණ්‍යයෙහි මට බියක් නැත. මෛත්‍රියෙන් ද කරුණාවෙන් ද සෘජු වූ (බ්‍රහ්ම ලෝක හා දිව්‍ය ලෝකගාමී) මාර්ගයට නැංගෙමි.”
එහි, **“අසඞ්කියොම්හි ගාමම්හිති”,** සැකයෙහි නියුතු වූයේ - පිහිටියේ **“සඞ්කිය”** නමි. සංකිය නො වූයේ **“අසඞ්කිය”** යි. මම ගමෙහි වසන්නේ නමුදු සැකයෙහි නො පිහිටි බැවින් සැක නැත්තේ වෙමි. නිර්භය වෙමි. සැක නැති බව මෙයින් දක්වයි. **“අරඤ්ඤෙ”,** ගම හා ශාමෝප චාරයෙන් මිදුණේ, මිදුණු ස්ථානයයි. **“උජුමග්ගං සමාරූළ්හො මෙත්තාය කරුණාය චාති”,** මම තුන් වැනි සතර වැනි ධ්‍යානවලින් ද මෙත්තා, කරුණා, කායිකාදී වැරදිවලින් ද මිදුණා වූ ඇද නැති බඹ ලොව යන මඟට පැමිණියෙහි යි කියයි. නොහොත් පිරිසිදු සිල් ඇති බැවින් කය, වචන, හිත යන තුන් දොරින් වැරදි රහිත වූ ඇද නැති දෙව් ලොව මඟට නෑයෝ වෙමි. මෙසේ දක්වා එයින් මත්තෙහි මෙත්, කරුණා පිහිටි බැවින් සෘජුව ම බ්‍රහ්ම ලෝක මඟට නැංගේ වෙමි යි දක්වයි. නො පිරිහුණු ධ්‍යාන ඇත්තා ඒකාන්තයෙන් බඹ ලොව උපදින බැවින් මෙත්තා, කරුණා ආදිය සෘජු මාර්ග නමි.
මෙසේ බෝසත්හු මේ ගාථාවෙන් දම් දෙසන්නේ, සතුටු සිත් ඇති ඒ මිනිසුන් විසින් පුදන ලද්දාහු, සතර බ්‍රහ්ම විහරණ වඩා බඹ ලොව උපන්හ.
බුදු රජහු මේ ධර්ම දේශනාව ගෙන හැර දක්වා අනුසන්‍ධි ගළපා ජාතකය නිම කළහ. එදවස ගැල් සාත්තු වැසියෝ බුදු පිරිස වූහ. තාපසයාණෝ වනාහි මම ම වීමි ය.
**“ලාපූනි සීදන්තීති”** යන මේ ජාතක දේශනාව බුදු රජහු ජේතවනාරාමයෙහි වැඩ වාසය කරන සේක්, සොළොස් මහා සිහිනයන් අරබයා වදාළහ. එක් දවසක් කොසොල් මහරජතුමා රාත්‍රියේ නිදිගත වූයේ, පැසුළු යාමයෙහි සොළොස් මහා සිහිනයක් දැක බියෙන් තැති ගත්තේ, පිබිදී මේ සිහිනයන් දුටු බැවින් මට කුමක් වන්නේදැ යි මරණ බියෙන් තැතිගෙන යහනේ වැතිරුණේ ම කල්ගත කළේය.
ඉක්බිති, රාත්‍රිය ඉක්මගිය කල්හි පුරෝහිත බමුණෝ රජු වෙත පැමිණ මහරජ, සැප සේ සැතපුණේදැ යි විචාළහ. ගුරුතුමනි, මට සැපයක් නම් කොයින් ද? අද මම අළුයම් කාලයෙහි සොළොස් මහසුපිනයක් දුටහැ යි බමුණන්ට කියා, කිමෙක් දැ යි ඇසූ කල්හි, දුටු සිහින පවසා මේ සිහින දුටු බැවින් මට කුමක් වන්නේදැ යි විචාළේය. බමුණෝ අත් සැලූහ. කුමක් නිසා අත් සලන්නහුදැ යි විචාළ කල්හි මහරජ, සිහින නම් ඉතා නපුරුය. එහි ප්‍රතිඵලය කුමක් වන්නේ ද? රජයට අනතුරක්, ජීවිතයට අනතුරක්, ධනයට අනතුරක් යන මේ තුන් අනතුරෙන් එක්තරා අනතුරක් වන්නේය. එයට පිළියම් ඇත්තේ ද? නැත්තේ ද? මේ සිහින ඉතාමත් අසුභ බැවින් පිළියම් රහිතය. එහෙත් අපි ඒ සිහිනයන් පිළියම් සහිත බවට පැමිණවීමට නො හැක්කේ නම් අප උගත් ශිල්පයෙන් කවර වැඩක් ද ගුරුතුමනි, කුමක් කොට පිළියම් රහිත කරන්නහු ද? මහරජ, සබ්බ චතුක්ක යාගය කරන්නෙමු. (සියල්ල හතර බැගින් ගෙන කරන යාගය) රජතුමා බියෙන් තැති ගත්තේ, එසේ නම් ගුරුතුමනි, මගේ ජීවිතය ඔබතුමන්ගේ අතෙහිය. මට වහා යහපත කරනු මැනවැ යි කීයේය. බමුණෝ අපි බොහෝ ධනය ලබන්නෙමු. බොහෝ කන බොන දෑ ගෙන්වා ගන්නෙමු යි, තුටු පහටු ව, මහරජ, සැකයක් නො සිතනු. මැනවි. රජු සනසා රජ මැදුරෙන් නික්ම නගරයෙන් පිටත යාග වළක් සාරා බොහෝ සිව්පා වර්ගයන් කණු ළඟට ගෙන්වා පක්ෂි වර්ග එකතු කොට මේ මේ දේ ලැබිය යුතුයැ යි නැවත නැවත සිහි කරවත්.
එකල්හි මල්ලිකා දේවි තොමෝ මේ කාරණය දැන රජු වෙත එළැඹ මෙසේ ඇසුවාය. මහරජතුමනි, බමුණෝ පුන පුනා සිහිකැඳවන්නේ කුමක් නිසාද? එවිට රජතුමා ඔබ අපගේ කණ මුල සර්පයකු හැසිරෙන බව නො දන්නීය. මහරජතුමනි, ඒ කිමෙක් ද? මා විසින් මෙබඳු වූ නපුරු සිහිනයක් දක්නා ලදි. තුන් ආකාර අනතුරුවලින් එකක් පෙනේයැ යි කියා අපල නැති කිරීම සඳහා යාගයක් කරමු යි කියා නැවත නැවත සිහි කැඳවත්. මහරජතුමනි, දෙවියන් සහිත ලෝකයෙහි අග බමුණන්ගෙන් සිහින ප්‍රතිකර්ම පිළිබඳ විමසන ලද්දේ ද? සොඳුර, දෙවියන් සහිත ලෝකයෙහි අග බමුණු තෙමේ කවරෙක් ද? දෙවියන් සහිත ලෝකයෙහි අග්‍ර පුද්ගල වූ සියල්ල දක්නා වූ පිරිසිදු වූ මහා බමුණු නො දන්නෙහි ද? ඒ භාග්‍යවත් බුදු රජහු සිහින පිළිබඳ විවිධත්වය දන්නාහ. යනු මැන. මහරජතුමනි, එතුමන්ගෙන් විචාරන්න. රජ ඉතා යහපති යි විහාරයට ගොස් බුදු රජුන් වැඳ හුන්නේය.
බුදු රජහු මිහිරි හඬ නිකුත්කොට මහරජ, උදෑසන ම කුමක් නිසා ආවෙහිදැ යි වදාළහ. ස්වාමීනි, මම ඉතා අළුයම් වේලෙහි සොළොස් මහා සිහින දැක බිය වූයේ, බමුණන්ට දැන්වීමි. බමුණෝ, මහරජ, මේ සිහින ඉතා නපුරුය. මෙහි උවදුරු නැති කිරීම සඳහා සබ්බ චතුක්ක යාගය කරන්නෙමු යි යාගයට සැරසෙත්. බොහෝ ප්‍රාණීහු මරණ බයින් තැති ගත්තාහ. ඔබ වහන්සේ ද දෙවියන් සහිත ලෝකයෙහි අග්‍ර පුද්ගලයෝය. අතීත, අනාගත, වර්තමානයෙහි ඔබ වහන්සේගේ ඤාණයට හමු නො වන කිසි ම දතයුතු දෙයක් නැත්තේය. මට මේ සිහිනවල වැඩ අවැඩ කියනු මැනව. මහරජ, එසේ මයි. දෙවියන් සහිත ලෝකයේ මා හැර මේ සිහිනවල විවිධත්වය හා වැඩ අවැඩ දැනීමට අන් සමතෙක් නැත්තේය. මම ඔබට කියා දෙන්නෙම් දැන් ඔබ දුටු ආකාරයෙන් ම සිහින කියන්න. ස්වාමීනි, මැනවි. රජතුමා දුටු ආකාරයෙන් ම සිහින සඳහන් කරන්නේ,
“(යුද නො කොට ගිය) වෘෂභයෝය, (මල්ඵල ගත් කුඩා) වෘක්‍ෂයෝය, (එදවස උපන් වස්සන්ගේ කිරි බොන) දෙන්නුය. (වියෙහි යොදන නහඹු) ගවයෝය, (දෙපස මුඛ ඇති) අශ්වයෝය. (පෙර සිවලකුට මෙහි වූ කැරව යි පෑ සිය දහසක් අගනා) රන්තැලිය, (අඹරන රැහන කාදමන) සීවලී, (හිස් කළ අතුරෙහි තුබූ දිය පිරුණු) කළය, (ගැඹුරු තැන දිය කැළඹුණු) පොකුණු. (එක් ම සැලෙහි නිසි සේ) නො පැසුණු බතය, (කුණු මෝරුවලට විකුණන සිය දහසක් අගනා) සත් සඳුන් හරය.”
“හිස් ලබු කබල් දියෙහි ගැටෙයි. ඝන පාෂාණයෝ (නැව් මෙන්) දියෙහි පාවෙති. මැඬි පැටියෝ කෘෂ්ණා සර්පයන් ගිලිති. ස්වර්ණ හංසයෝ කවුඩුවකු පිරිවරති. ව්‍යාඝ්‍රයෝ එළුවන්ට බියෙන් තැති ගනිත්. මෙසේ විපර්යාසයක් පවතී. වැලිත් මේ පුරුෂ යුගයෙහි (මේ සිහිනයන්ගේ) විපාක දීමෙක් නැතියි.”
මේ සිහින මාතෘකා තබා ප්‍රකාශ කළේය.
ස්වාමීනි, කෙසේ ද? මම එක් සිහිනයක් මෙසේ දුටුවෙමි. අඳුන්වන් කළු ගොන්නු සිව් දෙනෙක් යුද්ධ කරමු යි සතර දිශාවෙන් පැමිණියහ. ගොන් යුද්ධය බලමු යි මහජනයා රැස්වූ කල්හි යුද්ධ කරන ආකාරය පමණක් දක්වා නාද කොට ගර්ජන කොට යුද්ධ නො කොට ම පැන ගියහ. මම මේ පළමු වැනි සිහිනය මෙසේ දුටුවෙමි. මේ සිහිනයේ විපාක කවරේ ද? මහරජ, මේ සිහිනයේ විපාක ඔබගේ කාලයේ හෝ මගේ කාලයේ නො වන්නේ ය. අනාගතයෙහි නො දැහැමි දිළිඳු රජුන්ගේ කාලයෙහි හා නො දැහැමි මිනිසුන්ගේ කාලයෙහි ලෝකය වෙනස් වන කල්හි කුසල් යටපත් ව අකුසල් මතු ව ලෝකය පිරිහෙන කල්හි වර්ෂාව නිසි ලෙස නො වසී. වැසි වලාකුළු සිඳී යන්නේය. ඒ මැළවෙන්නේය. ආහාර හිඟයක් වන්නේය. වැසි වසින්නාක් මෙන් සතර දිශාවෙන් වලාපටල නැඟී ස්ත්‍රී අඳුන් අවුවෙහි වැනූ වී ආදිය තෙමේය යන බියෙන් ගෙය තුළට ගන්නා කල්හි, පුරුෂයන් උදළු, කූඩ අතැති ව නියර බැඳීමට නික්මුණු කල්හි, වසින ආකාරය දක්වා ගර්ජනා කොට විදුලිය පතුරුවා ඒ ගොනුන් යුද්ධ නො කොට ගියාක් මෙන් වැසි නො වැස ම පලා යයි. මේ එහි විපාකයයි. ඔබට මේ නිසා කිසි අනතුරක් නැත. මේ සිහිනය අනාගත කාලය සඳහා දුටු සිහිනයකි. බමුණෝ තමන්ගේ දිවි පැවැත්ම සඳහා එසේ කීහ. මෙසේ බුදු රජහු සිහිනෙහි විපාක වදාරා මහරජ, දෙවැනි සිහිනය කියව යි වදාළහ.
ස්වාමීනි, මම දෙවැනි හීනය මෙසේ දුටුවෙමි. කුඩා ගස් ද පැළ ගස් ද පොළොව පලා වියතක් පමණ රියනක් පමණ පැන නැඟී මල් පිපේ. ඵල දරයි. මේ දෙවැනි සිහිනය දුටුවෙමි. මෙහි විපාක කවරේ ද? මහරජ, මේ හීනයේ විපාක ලොව පිරිහෙන කල්හි මිනිසුන්ගේ ආයු ප්‍රමාණය අඩු වන කල්හි වන්නේය. අනාගතේ සත්ත්වයෝ තියුණු රාගය ඇත්තෝ වන්නාහුය. නිසි වයසට නො පැමිණි කුමරියෝ පුරුෂයන් අතරට ගොස් ඔසප් ඇත්තියෝ ද ගැබිණියෝ ද වී දූපුතුන් සමග වැඩෙන්නාහ. කුඩා ගස්වල මල් මෙන් ඔවුන්ගේ ඔසප් භාවය ද ඵල මෙන් දූ දරුවෝ ද වන්නෝය. මේ හේතු කොට ගෙන තොපට බියක් නැත. මහරජ, මේ හේතුවෙනි. මහරජ, තුන් වැනි සිහිනය කියව.
ස්වාමීනි, දෙනුන් එදවස උපන් වසු පැටවුන්ගෙන් කිරි බොනු දිටිමි. මේ මගේ තුන්වැනි සිහිනයයි. මෙහි විපාක කුමක් ද? මෙහි විපාක ද අනාගතයෙහි ම මිනිසුන් අතර කුල දෙටුවන් පිදීමේ සිරිත අභාවයට ගිය කල්හි වන්නේය. අනාගතයෙහි සත්ත්වයෝ මව්පියන් කෙරෙහි හෝ නැදි මයිලන් කෙරෙහි හෝ ලජ්ජා නූඋපදවා තුමූ ම ආවාහ විවාහ ආදී හවුලේ කටයුතු සංවිධාන කරන්නාහු, ආහාර පාන, වස්ත්‍ර පමණකුදු දෙනු කැමැත්තෝ දෙත්. නො දෙනු කැමැත්තෝ නො දෙත්. මහල්ලෝ අසරණ ව ස්වාධීන ව විසිය නො හැකි ව දරුවන් සතුටුකොට ජීවත්වෙත්. එදවස උපන් වසු පැටවුන්ගෙන් කිරි බොන දෙනුන් මෙනි. මහරජ, මේ හේතුකොට ඔබට බයක් නැත. සතර වැනි හීනය කියව.
ගැල ඉසිලීමට සමත් උස මහතින් යුත් ගොනුන් විය ගසෙහි නො යොදා තරුණ වූ නුපුහුණු ගොනුන් ගැල්හි යොදනු දුටිමි. උන් ගැල ඉසිලීමට නො හැකි ව අතහැර සිටියහ. ගැල් ගමන් නො කළේය. මේ මගේ සිව් වැනි සිහිනයයි. මේ සිහිනයෙහි විපාක කුමක් ද? මේ සිහිනයේ විපාක ද අනාගතයෙහි නො දැහැමි රජුන්ගේ කාලයෙහි ම වන්නේය. අනාගත කාලයෙහි නො දැහැමි දිළිඳු රජවරු නුවණැති පරම්පරා වශයෙන් කටයුතු දැනීමෙහි දක්‍ෂ යුක්තිය පසිඳලීමෙහි සමත් මහඇමැතියන්ට තනතුරු නො දෙත්. දම් සභාවෙහි ද විනිසුරු මඬුල්ලෙහි ද නැණවත් වෙළඳ ව්‍යාපාරයෙහිත් දක්‍ෂ වැඩිහිටි ඇමැතියන් නො පිහිටුවත්. මීට හාත්පසින් විරුද්ධ වූ නව යෞවනයන්ට පදවි දෙත්. එවැනි අය ම විනිසුරු මඬුල්ලෙහි පිහිටුවත්. ඔවුහු රජයේ කාර්යය මෙන් ම යුතු අයුතු ද නො දන්නාහු, එම පදවිය දරන්ට නො හැකි වෙත්. රාජ්‍යය කාර්යය ද තීරණය කිරීමට නො හැක්කාහු, කාර්යය භාරය බැහැර කරත්. වැඩිහිටි නුවණැති ඇමැතියන් තනතුරු නො ලබන්නාහු, කටයුතු පසිඳලීමට සමත් වුව ද මොවුන්ගෙන් අපට කිම? අපි පිටත වූවෝ වෙමු. ඇතුළත සිටින තරුණ දරුවෝ ඒ දැනගනිතැ යි පැමිණි කාර්යය නො කරත්. මේ ආකාරයෙන් ඒ රජුන්ට පිරිහීමක් ම වන්නේය. පදවිය ඉසිලීමට අසමතුන් තනතුරුවල යෙදවීම, නුපුහුණු තරුණ ගොනුන් ගැලෙහි යෙදීම මෙනි. හීය ඉසිලීමට සමත් ශක්තිමත් ගොනුන් ගැලෙහි නො යෙදූ කාලය මෙන් වන්නේය. මේ නිසා ද ඔබට බයක් නො වන්නේය. පස් වැනි හීනය කියව.
ස්වාමීනි, මම දෙපසින්ම මුව ඇති අශ්වයකු දුටිමි. ඌට දෙපසින් ම ගව ආහාර දෙති. ඌ මුව දෙකින් ම කයි. මේ මගේ පස් වැනි සිහිනයයි. මෙහි විපාක කවරේ ද? මෙහි විපාක ද අනාගතයෙහි නො දැහැමි රජුන්ගේ කාලයෙහි ම වන්නේය. එකල නො දැහැමි අඳබාල රජවරු නො දැහැමි චපල මිනිසුන් විනිසුරුවන් ලෙස තබත්. ඔවුහු පින්පව් නො සලකන, නුවණ නැති ඔවුහු විනිසුරු මඬුල්ලෙහි හිඳ තීරණ දෙන්නාහු, විත්ති පැමිණිලි දෙපසින් ම අල්ලස් ගෙන කත්. දෙපසින් ම ගව තණ කන අශ්වයා මෙනි. මේ හේතු කොටගෙන ඔබට බියක් නැත. සවැනි හීනය කියව.
ස්වාමීනි, මහජනතාව එක්ව ලක්‍ෂයක් අගනා රන් තැලියක් පිරිමැද මෙහි මුත්‍ර කැරවයි. එක් මහලු හිවලකුට දුන්හ. එහි මුත්‍ර කරන මහලු හිවලා ද දුටුවෙමි. මේ මගේ සවැනි සීනයයි. මෙහි විපාක කවරේ ද? මෙහි විපාක ද අනාගත කාලයෙහි ම වන්නේය. අනාගතයෙහි අසමජාති රජවරු කුලවතුන්ගේ පුතුන්ට සලකා තනතුරු නො දෙන්නාහ. කුලහීනයෝ උසස් කරන්නාහ. මෙම නිසා කුලවත්හු දුගී වෙත්. ලාමක කුලිකයෝ අධිපති වෙත්. එවිට ඒ කුලවත්හු දිවිරැකීමට නො හැකිව, මොවුන් නිසා ජීවත්වන්නේය. කුලහීනයන්ට තම දියණියන් පාවා දෙන්නාහ. මෙසේ ඒ කුලකතුන් කුලහීනයන් සමග විවාහ වීම, මහලු සිවලා රන් තලියෙහි මුත්‍ර කිරීමට සමාන වන්නේය. මෙයින් ද ඔබට බයක් නො වේ. සත් වැනි සීනය කියව.
ස්වාමීනි, පුරුෂයෙක් රැහැනක් අඹර අඹරා පාමුල තබයි. ඔහු හිඳ සිටි පුටුව යට ලැග සිටි බඩසයින් පීඩිත සිවලියක් පුරුෂයාට නො දැනෙන්නට එය කා දමයි. මම මෙසේ දිටිමි. මේ සත් වැනි සීනයයි. මෙහි විපාක කවරේද? මෙහි විපාක ද අනාගතයෙහි වන්නේය. අනාගතයෙහි ස්ත්‍රීහු පුරුෂයන් කෙරෙහි තදින් ඇලුනෝ, වෙත්. එසේ ම සුරාවෙහි ඇලුනෙන් අලංකාරයට ඇලුනෝ, වීථි සංචාරයෙහි ඇලුනෝ, පස්කම්හි ඇලුනෝ වන්නෝය. දුස්සීලය පහත් හැසිරීම් ඇත්තා ඇත්තෝ වෙත්. ඒ ස්ත්‍රීහු ඔවුන්ගේ හිමියන් විසින් වගා කිරීම්, ගවයන් රැකීම් ආදී රැකියාවලින් දුක සේ ඉතා අමාරුවෙන් රැස්කරන ලද ධනය තම සොර සැමියන් සමග සුරා බොමින් මල්, ගඳ විලවුන් දරමින් සිය ගෙදර ඉතා අවැසිය පවා නො සොයා ගෙබිත්තියෙහි උඩ සිදුරෙන් ද සොර සැමියන් හා සබඳතා පවත්වමින් හෙට දිනයෙහි වැපිරිය යුතුව තිබුණු ධාන්‍ය හෝ කොටා කැඳබත් කැවිලි පිස කමින් සිය හිමියා වනසන්නේය. පුටුව යට සිටි සිවලිය අඹර අඹරා පාමුල ඇට රැහැන කන්නාක් මෙනි. මේ හේතුවෙන් ද ඔබට බියක් නැත. අට වැනි සිහිනය කියව.
ස්වාමීනි, රජ මිදුලෙහි හිස් භාජන මැද තැබූ ජලය පිරි මහසැළියක් දුටුවෙමි. රජ ආදී සතර කුලයට අයත් මිනිස්සු සතර දිශාවෙන් හා සතර අනුදිශාවෙන් කළවලින් දිය ගෙනවුත් පිරුණු භාජනය ම පුරවත්. එසේ පුරවනු ලබන ජලය උතුරා ගලා යයි. එහෙත් නැවත නැවතත් ජලය පුරවති. හිස් භාජන දෙස බලන්නෙක් ද නැත. මේ මාගේ අට වැනි සිහිනයයි. මෙහි විපාක කවරේ ද? මේ සිහිනයෙහි විපාක ද අනාගතයෙහි ම වන්නේය. අනාගතයෙහි මේ ලෝකය පිරිහෙන්නේය. එට අභාග්‍යය වන්නේය. රජවරු නිර්ධන දිළින්දෝ වන්නාහ. යමෙක් උපොහොසත් වෙත් ද, ඔහුගේ භාණ්ඩාගාරයේ කහවණු ලක්‍ෂයක් පමණ වේ. මෙසේ ධනහීන වූ ඔවුහු සියලු ජනපදියන් ලවා තම තමන්ගේ කාර්යය කැරවත්. මෙයින් පීඩාවට පත් මිනිස්සු සිය රැකියා කටයුතු අතහැර රජු සඳහා ම යල මහ වපුරමින් මුං, උඳු ආදී ධාන්‍ය වගා කැරෙමින් ඒ රකිමින් කපමින් මඩිමින් තැන්පත් කරමින් උක්වතු වවමින්, රකිමින් යන්ත්‍ර මඟින් මඬිමින් පෙරමින් පැණි ආදිය පිසමින් මල් උයන් ඵල උයන් සදමින් එහි හටගත් පළමු ගෙඩි ආදිය ගෙන අවුත් රජුගේ ගබඩා ආදිය පුරවන්නාහ. තම තමන්ගේ ගෙවල හිස්කොටු බලන්නේ ද නො වෙත්. හිස් භාජන නො බලා පිරුණු සැළිය ම පුරවන්නාක් මෙන් වන්නේය. මෙයින් ඔබට බියක් නැත. නව වැනි හීනය කියව.
ස්වාමීනි, පස් පියුමින් ගැවසුණු හැම පැත්තෙන් ම තොට ඇති පොකුණක් දුටිමි. දෙපා, සිව්පා සත්තු වටෙන් ම පොකුණට බැස පැන් බොති. ඒ පොකුණෙහි මැද ගැඹුරු නැත. ජලය කැළැඹී ඇත. දෙපා, සිව්පා වැනි පා තුබූ පෙදෙසෙහි ඉතා පැහැදිලිය. නිශ්චලය ඉතා පිරිසිදුය. මේ මගේ නව වැනි සිහිනයයි. මෙහි විපාක කවරේ ද? මෙහි විපාක ද අනාගතයෙහි ම වන්නේය. මතු කළ රජවරු අධාර්මික වන්නාහුය. ජන්‍දා ආදියෙන් නො මඟට ගොස් රාජ්‍යය කරන්නාහුය. දැහැමින් විසඳුමක් නො දෙන්නාහ. අල්ලසට ධනය කොට ඇත්තෝ ධනයෙහි ගිජුවූවෝ වෙන්නාහුය. රට වැසියන් කෙරෙහි ඉවසීමක්, මෛත්‍රියක්, අනුකම්පාවක් නම් නැත. ඉතා සැර පරුෂය. උක් යන්ත්‍රයක මිරිකෙන උක් පුරුකක් මෙන් රට වැසියන් පෙළ පෙළා නොයෙක් විධියෙන් අයබදු පනවා ධනය ගන්නාහුය. රට වැසියෝ බදු බරින් පීඩිත ව ඒ ගෙවාගත නො හැකිව ගම්, නියම්ගම් අතහැර පිටිසරට ගොස් ජීවත් වන්නේය. මධ්‍යම ජනපදය හිස්වන්නේය. පිටිසර පෙදෙස් ඝන ජනාවාස වේ. යම් සේ පොකුණු මැද ජලය කැළඹී අවට ජලය ප්‍රසන්න වූයේ ද, එමෙනි. මේ හේතුකොට ඔබට බයක් නැත. දශ වැනි හීනය කියව.
ස්වාමීනි, එක ම සැළියෙහි පිසෙන බත නො පිසෙනු දුටිමි. නොපිසුණේ වුව ද බෙදා වෙන් කළාක් මෙන් තුන් ආකාරයකින් පැසෙමින් එක් කොටසක් ඉතා තෙත් විය. එක් කොටසක් සහල් ගතිය ඉක්මුණා පමණි. එක් කොටසක් මනාව පිසී තිබිණි. මේ මගේ දශවැනි හීනයයි. මෙහි විපාක කවරේ ද? මෙහි විපාක ද අනාගතයෙහි වන්නේය. මතු කාලයෙහි රජවරු අධාර්මික වන්නේය. ඔවුන් අධාර්මික වූ කල්හි රාජකාරියෙහි යෙදුණේ ද, බමුණු ගැහැවියෝ ද ගම්, නියම්ගම් දනව් වැසියෝ ද මහණ බමුණන් ඇතුළු සියල්ලෝ ද අධාර්මික වන්නාහුය. ඉක්බිති, ඔවුන්ට අරක්ගත් දෙවියෝ ද බලි පිළිගත්හ. දෙවියෝ ද රුක් දෙවියෝ ද අහසෙහි වසනා දෙවියෝ ද අධාර්මික වන්නාහුය. එම රාජ්‍යයෙහි සුදට සිනිඳු ව නොව විෂම ලෙස දරුණු ව හමන්නේය. මේ විෂම වායුව අහසෙහි වෙසෙන දෙවියන්ගේ විමාන සොළවන්නේය. මේ නිසා කිපුණු දෙවියෝ වැසි නො වස්වන්නාහුය. වැසි වැස්ස ද රටපුරා එකවර නො වසන්නේය. එම වැස්ස හැම තැන කෘෂිකර්මයට හෝ ධාන්‍යය වැපිරීමට සුදුසු සේ නො වසින්නේය. දනව්වලද, ගම්වල ද වැව් පොකුණු ආදියට ද එකවර ජලය නො ලැබෙන්නේය. වැව් ආදියෙහි ඉහත්තාවේ වැසි වසින කල්හි යට කොටසට නො වසින්නේය. යට කොටසට වසින කල්හි මතු කොටසට නො වසින්නේය. මේ නිසා එක් කොටසක සශ්‍යය අධික වර්ෂාව නිසා නැසෙන්නේය. අනික් කොටස වර්ෂාව නැති නිසා වියලෙන්නේය. සම ව වැසි වට කොටස මනාව පැසෙන්නේය. මෙසේ එක ම රජුගේ රාජ්‍යය තුළ සශ්‍යය ත්‍රිවිධාකාර වන්නේය. එක් සැළියෙහි පිසුණු බත් මෙනි. මේ නිසා ද ඔබට බයක් නො වන්නේය. එකොළොස් වැනි හීනය කියව.
ස්වාමීනි, ලක්ෂයක් වටිනා සඳුන් අරටුවක් කුණු වූ මෝරුවලට විකුණනු දුටිමි. මගේ මේ එකොළොස් වැනි සීනයයි. මෙහි විපාක කවරේ ද? මෙහි විපාක ද මගේ ශාසනය පිරිහෙන කල්හි වන්නේය. මතුකල සිව්පසයෙහි ලොල් වූ විළි නැති භික්‍ෂු බොහෝ වන්නේය. මවිසින් සිව්පස ලෝලත්වය පහත්කොට දෙසන ලද ධර්මය, සිවුරු ආදී සිව්පසය ලබාගැනීම සඳහා අනුන්ට දේශනා කරන්නේය. සිව්පස ලාභය හැර සසරින් එතැරවීමේ කොටසෙහි සිට නිවන අරමුණුකොට දෙසීමට නො හැකි වන්නෝය. මගේ වචන මාලාවක් මිහිරි හඬත් අසා වටිනා සිවුරු ආදිය දෙන්නාහ. එසේ ම දෙනු කැමැත්තෝ ද වෙති යි දේශනා කරන්නාහුය. සමහරු නුවර ඇතුළත, සතර මංසන්ධි, රජ‌දොරටු ආශ්‍රිත ව හිද කහවණු, අඩ කහවණු, මසු ආදී මුදල් නිසා දේශනා කරන්නාහ. මෙසේ මා නිවන අගය කොට දෙසන ලද ධර්මය සිව්පස ලැබීම, කහවණු, අඩ කහවණු පිණිස විකුණා දම් දෙසීම ලක්‍ෂයක් වටිනා හඳුන් හර කුණු මෝරු සඳහා විකිණීමක් වැනි වන්නේය. මේ නිසා ද ඔබට බයක් නැත. දොළොස් වැනි හීනය කියව.
ස්වාමීනි, ලබු කබල් දියෙහි ගිලෙනු දුටිමි. මෙහි විපාකය කිමෙක් ද? අනාගතයේ නො දැහැමි රජුන්ගේ කල කාලයෙහි පරිවර්තනය වනවිට වන්නේය. කුල පුත්‍රයන්ට තනතුරු නො දෙන්නාහ. කුල හීනයන්ට ම දෙන්නාහ. ඔවුහු ප්‍රධානියෝ වන්නාහුය. දිළිඳු කුලවත්හු රජු ඉදිරියෙහි හෝ රජ දොරටුවෙහි හෝ ඇමතියන් ඉදිරියෙහි විනිසුරු මඬුල්ලෙහි, කුල හීනයන්ගේ කථාවෙහි ගිලී යන්නාක් මෙන් නිසොල්මන් වූවෝ වන්නාහ. සතුන් එකතුවන තැන්හි ද ගණ කර්ම කරන තැන්වල ද පාසිවුරු විහාරාරාම පිළිබඳ විශේෂත්වය දෙන තැන්වල ද දුසිල් පවිටු පුද්ගලයන්ගේ කථා පරම සත්‍යය වන්නේය. සුපේක්ශල භික්‍ෂූන්ගේ නො වේ. මෙසේ හැම අයුරින්ම හිස් ලබු කබලක ගිලීයන කාලය මෙනි. මේ නිසා ද ඔබට බයක් නැත. තෙළේස වැනි හීනය කියව.
ස්වාමීනි, මහත් මහත් කළුගෙවල් පමණ කළුගල් නැවක් මෙන් ජලයෙහි පාවෙනු දුටිමි. මෙහි විපාක කෙසේ ද? මෙහි විපාක ද කියන ලද කාලයට සමාන කාලයෙහි ම වන්නේය. එකල නො දැහැමි රජවරු කුලහීනයන්ට පදවි දෙත්. ඔවුහු අධිපතියෝ වෙත්. කුලවත්හු දිළිඳු වෙත්. කිසිවෙක් ඔවුන්ට හරසර නො දකින්නාහුය. කුලහීනයන්ට ම හරසර දක්වන්නෝය. කුලහීනයන්ට ම ගරු බුහුමන් කරත්. රජු ඉදිරියෙහි හෝ ඇමැතියන් ඉදිරියෙහි හෝ යුක්තිය පසිඳන ස්ථානයෙහි හෝ යුක්ති පසිඳලීමෙහි දක්‍ෂ වූ ගල් පර්වත වැනි කුලපූන්ගේ කථා සැලකිය යුතු ලෙස නො පිහිටන්නේය. ඔවුන් කථා කරන කල්හි මේ කුමන කථාදැ යි උපහාස කරන්නේය. සංඝ රැස්වීම්වල දී ද ඉහත කී ආකාර ස්ථානවල දී සුපේක්ශල භික්‍ෂූන් ගරු කළ යුත්තන් සේ නො හඟිත්. ඔවුන්ගේ කථා සිතට වැදී නො සිටිත්. කළු ගල් පර්වත කාලය මෙන් වෙයි. මේ හේතුකොට ඔබට බියක් නැත. තුදුස් වැනි හීනය කියව.
ස්වාමීනි, කුඩා මීපූප් පමණ වූ ගෙඹි දෙන්නු වේගයෙන් ලුහුබැඳ නාගයන් අල්ලා උපුල් මෙන් කඩ කඩා මස් බුදිනි දිටිමි. මෙහි විපාක කවරේද? මෙහි විපාක ද ලෝකය පිරිහෙන කල්හි මතු කාලයේ ම වන්නේය. එකල්හි මිනිස්සු තීව්‍ර කාමාශාවෙන් පෙලුනහු කෙළෙස් වසඟ ව නව යොවුන් තම බිරියන්හි වසඟයෙහි පවතින්නෝය. ගෙදර දැසි දස් කම්කරුවෝ ද ගව මීගව ආදී සතුන් ද රන් රිදී ආදී ධනය ද ඒ බිරියන්ට ම අයත් දේ වෙති. රන්රිදී හෝ වෙනයම් උපකරණයක් හෝ කොහිදැ යි ඇසූ කල්හි එය එතැන තිබුණත් මෙතැන තිබුණත් තට මොකද? මේ මගේ ගෙදර ඇති නැති දේ දැන ගැනීමට තට අයිතිය කුමක්දැ යි කියා නොයෙක් අයුරින් පරිභව කොට මුව අවියෙන් කොටා දැසිදස් කම්කරුවන් මෙන් තම යටතට ගෙන තම ආධිපත්‍යය පවත්වයි. මෙසේ මීපුප් පමණ වූ මැඩි දෙනුන් නාගයන් ගිල දමන කල මෙන් වන්නේය. මෙයින් ඔබට බියක් නො වේ. පසළොස් වැනි හීනය කියව.
ස්වාමීනි, අගුණාංග දහයකින් යුත් ගම ගොදුරු කොට ඇති කවුඩන් රන්වන් පැහැ ඇති බැවින් සුවණ්ණ හංස නාමය ලැබූ හංසයන් පිරිවරා සිටිනු දුටිමි. මෙහි විපාක කෙසේද? මෙහි විපාක ද අනාගතයෙහි රජවරු හස්ති ශිල්පාදියෙහි අදක්‍ෂ ව යුද්ධයන්හි එඩිතර නො වූවෝ වන්නෝය. ඒ රජවරු තම රාජ්‍යයට විපතක් වේය යන සැකයෙන් ජාති වශයෙන් තමා හා සම නො වූ කුලපුතුන්ට යස ඉසුරු නො දී පාද දෙවීම, නැහැවීම, කෙස් රැවුල් කපල සේවකාදීන්ට දෙන්නෝය. උසස් කුලගොත් ඇති පුරුෂයෝ රජුගෙන් පිහිටක් නොලැබ දිවිරැක ගැනීමට නො හැකිව, නො ඉසුරුමත් ව, කුලගොතින් හීන වූවන්ට උවටැන් කරන්නාහ. රන් හසුන් විසින් කවුඩා පරිවරණ ලද කාලය මෙනි. මේ නිසා ද ඔබට බියක් නැත. සොළොස් වැනි හීනය කියව.
ස්වාමීනි, පෙර සිට කොටි, එළුවන් කති. එහෙත් මම කොටින් ලුහුබැඳ මුරුමුර හඬ නඟා කන එළුවන් දුටිමි. ඉක්බිති, බියට පත් ව්‍යාඝ්‍රයෝ එළුවන් දුර දීම දැක පලා ගොස් වන ලැහැබට පිවිස සැඟවන්නාහ. (ගාථාවෙහි හි යනු නිපාතයක් පමණි) මම මෙසේ සොළොස් වැනි සිහිනය දුටිමි. මෙහි විපාකය කවරේ ද? මෙහි විපාක ද අනාගතයෙහි නොදැහැමි රජවරුන්ගේ කාලයෙහිම වන්නේය. එකල කුලහීනයෝ රජු හා විශ්වාස ව තම කථාව රජුන්ට ඒත්තු ගන්වා විනිසුරු මඬුලු ආදියෙහි බලවත් වී පරම්පරාගත කුලවතුන්ගේ කෙත්වතු ආදිය මේවා අප සතු යි අභියෝග කොට මේ කෙත්වතු අපටයැ, තොපට නො වේ යි විනිශ්චය ශාලාවල විවාදකොට වේවැල් ආදියෙන් පහර දී ගෙලෙන් ගෙන අප සමග වාද කරන්නහු තම පමණ දැන ගනිවු. නැතිනම් රජු ලවා අත්පා කිලිටි කරවන්නෙමු යි තර්ජනය කරන්නාහ. කුලවත්හු ද ඔවුන්ට බයින් තමා සතු වස්තුව, මේවා ඔබලා සතුමය. ගනු මැනවැ යි ඔවුන්ට ම පාවා දී තම ගෙවලට ගොස් බයින් නිදන්නාහුය. මේ අයුරින් සසුනෙහි දුශ්ශීල මහණහු සුපේක්ෂල භික්‍ෂූන් කැමැති පරිදි වෙහෙසන්නාහ. සුපේක්ෂල භික්‍ෂූහු පිළිසරණක් නොලැබ වනයෙහි සැඟවෙන්නාහ. මෙසේ හීන කුලිකයන් විසිනුත් පවිටු මහණුන් විසිනුත් පීඩා කරන ලද උසස් කුලවතුන් ද සුපේක්ෂල භික්‍ෂූන් ද එළුවන්ට බියෙන් ව්‍යාඝ්‍රයන් පලායන කාලයට සමානය. මේ සිහිනය ද අනාගත කාලය සඳහා ම දක්නා ලද්දකි. බමුණෝ වනාහි තම හිතැති පරිදි ඔබට ආදරයෙන් කීවාහු නො වෙත්. ධනයෙහි බැඳුණු ඇස් ඇති බැවින් බොහෝ ධනය ලබා තම දිවි පැවැත්ම සඳහා ම කීවාහුය.
මෙසේ බුදු රජහු සොළොස් මහා සිහිනයන්ගේ විපාක දක්වා මහරජ, දැන් ඔබ ම මේ සිහින දුටුවේ නො වේ. පෙර රජවරු ද දුටුවාහුය. එදින ද බමුණෝ මේ සිහින ගෙන යාග මතුයෙහි ම තැබූහ. එහෙත් නුවණැත්තන් විසින් දෙන ලද උපදෙස් අනුව බෝසතුන්ගෙන් ඇසූහ. බෝසත්හු ද මේ අයුරින් ම සිහින තෝරා දුන්හ යි වදාරා කොසොල් රජු විසින් අයදනා ලදුව ඉකුත් කථාව ගෙනහැර දැක්වූහ.
පෙර බරණැස් නුවර බඹදත් රජු රාජ්‍යය කැරවන කල්හි බෝසත්හු උසස් බමුණු කුලයෙහි ඉපිද වැඩිවිය පත් ව තාපස පැවිද්දෙන් පැවිදි ව අභිඤ්ඤා සමාපත්ති උපදවා හිමවත් පෙදෙසෙහි ධ්‍යාන සැප විඳිමින් වෙසෙති. එදවස බරණැස් රජ මේ අයුරින් ම සිහින දැක බමුණන්ගෙන් විචාළේය. බමුණෝ පෙර මෙන් ම යාග ඇරඹූහ. ඔවුනතුරින් පුරෝහිත බමුණුගේ අතවැසි මානවක නැණවත්ය. දක්‍ෂය. ඔහු බමුණාට මෙසේ කීය. ගුරුතුමනි, ඔබතුමන් විසින් අපි තුන් වේදය උගන්වන ලද්දෝ වෙමු. එකකු මරා අයකුටයෙත් ශාන්ති කිරීමක් එම වේදයන්හි නැත්තේ නො වේද? දරුව, මේ උපායෙන් අපට බොහෝ ධනය ලැබෙන්නේය. ඔබ රජුගේ ධනය රකිනු කැමැත්තේ ද? එවිට මානවකයා ගුරුතුමනි, ඔබ ඔබගේ කාර්යය කරනු මැනවි. ඔබ ළඟ සිටීමෙන් මට වැඩක් නැතැ යි ඒ මේ තැන ඇවිදිමින් රජුගේ උයනට ගියේය.
එදවස ම බෝසත්හු ඒ කාරණය දැන අද මා මිනිස් පියසට ගියකල්හි මහජනයාට බන්‍ධනයෙන් මිදීම වන්නේය. අහසින් ගොස් උයනෙහි බැස රන් පිළිමයක් මෙන් මඟුල් ගල් තලාවෙහි වැඩ උන්හ. මානවකයා බෝසතුන් වෙත ගොස් වැඳ එකත්පසෙක හිඳ පිළිසඳර කථා කළේය. බෝසත්හු ද ඔහු සමග ප්‍රිය තෙපුල් බෙණෙමින් මානවකය, කිම, රජ දැහැමින් රාජ්‍යය කැරවයිදැ යි විචාළහ. ස්වාමීනි, රජ නම් දැහැමිය. එසේ වුවත් බමුණන් ඔහු නො මඟ යොමු කරති. රජ සොළොස් මහා සිහිනයන් දැක බමුණන්ට දැන්වීය. බමුණෝ ඒ සඳහා යාගයක් කරන්නෙමු යි මහා යාගයක් පටන් ගත්හ. ස්වාමීනි, මේ සිහින විපාක වේයැ යි රජු දැනුවත් කොට මහජනයා බියෙන් මුදවන්ට ඔබතුමන්ට සුදුසු නො වන්නේ ද? මානවකය, අපි රජ නො හඳුනමු. රජ අප ද නො දනී. ඉදින්, ඔහු මෙහි අවුත් අපගෙන් විචාරන්නේ නම් ඔහුට හීන ප්‍රතිඵල කියමු. ස්වාමීනි, මම රජු මෙහි ගෙන එන්නෙමි. ඔබතුමා මගේ පැමිණීම බලාපොරොත්තුවෙන් මඳ වේලාවක් සිටිනු මැනවි. බෝසතුන්ගෙන් ප්‍රතිඥා ගෙන, රජු වෙත ගොස්, මහරජතුමනි, එක්තරා අහසින් ගමන් කරන තවුසෙක් ඔබතුමාගේ උයනෙහි වැස ඔබතුමා දුටු සිහිනවල ප්‍රතිඵල කියන්නෙමි යි ඔබතුමන් කැඳවති යි කීය.
මානවකයාගේ වදන් ඇසූ රජ එකෙණෙහි ම උයනට ගොස් තවුසාණන් වැඳ එකත්පසෙක සිට ස්වාමීනි, මා දුටු සිහිනයන්ගේ විපාක ඔබතුමා දන්නහුදැ යි විමසීය. එසේය. මහරජ, දනිමි. ස්වාමීනි, එසේ නම් කියනු මැනවි. පළමු කොට ඔබ දුටු පිළිවෙලින් සිහින කියනු. දෙවනු ව මම විපාක කියමි.
“යුද නො කොට ගිය ගවයෝ, මල්ඵල හටගත් කුඩා ගස්, වස්සන්ගෙන් කිරි බොන දෙන්නු, ගැලෙහි සාදන නහඹු ගවයෝ, දෙපස මුව ඇති අශ්වයෝ, මහලු සිවල් දෙනක් මුත්‍ර කරන රන් තලිය, රැහැන කා දමන හිවල් දෙන, හිස් කළ ගෙඩි පිරුවරා පිරුණු කළය, ගැඹුරු තැන දිය කැළඹුණු පොකුණු, නො පැසුණු බත, රත් හඳුන්, හර හිස් ලබු කැබලි දියෙහි ගිලෙයි. කළු ගල් දියෙහි පාවෙයි. මැඩි දෙන නාගයන් ගිලිති. කවුඩුවන් විසින් පරිවරන ලද සුවර්ණ හංසයෙක්, එළුවන්ට බියෙන් දුවන ව්‍යාඝ්‍රයෝය.”
මෙසේ කොසොල් රජ බුදු රජුන්ට කියන ලද අයුරින් සිහින ප්‍රකාශ කළේය.
බෝසත්හු සිහින ඵල බුදු රජුන් දේශනා කරන ලද අයුරින් ම ප්‍රකාශ කොට අවසන මෙසේත් ප්‍රකාශ කළහ.
පෙරළියක් ඇත. එහෙත් ඒ මේ යුගයෙහි නො වේ.
මෙහි අදහස මෙසේය. මහරජතුමනි, මේ සිහිනවල දුර්විපාකය ඇත. එය වැළකීම සඳහා යම් ආකාරයක යාග කර්මයක් පවතී ද එය **“විපරියාසො”** වන්නකි. පෙරළියකි. විපරිතයකි. වෙනස් ආකාරයකින් පවතී යි කියන ලදි. කුමක් නිසා ද? මේ සිහින විපාක ලෝකය පරිණාමය වන කල්හි හෙවත් අයුක්තිය යුක්තියයැ යි ගන්නා කාලයෙහි, යුක්තිය අයුක්තියයැ යි බැහැර කරන කාලයෙහි, අසත්‍යය සත්‍යයැ යි ගන්නා කාලයෙහි, සත්‍යය අසත්‍යයැ යී අත්හරින කාලයෙහි, අලජ්ජීන් බලවත් කල්හි, ලජ්ජීන්ගේ බලය පිරිහෙන කාලයෙහි වන්නේය. **“නයිධමත්‍ථී”** දැන් හෝ මගේ හෝ ඔබගේ කාලයෙහි, මේ පුරුෂ යුගයෙහි පවත්නා කල්හි මේ සිහිනයන්ගේ විපාක නො වන්නේය. එම නිසා දුර්විපාක නැති කිරීම සඳහා පවත්වන යාග කර්ම පෙරළියක් සේ පවතී. එහි ප්‍රයෝජනයක් නැත. මෙයින් බියක් හෝ තැති ගැන්මක් නැතැ යි, මෙසේ බෝසත්හු රජු සනසා බන්ධනගත සත්ත්වයන් මුදාහැර නැවත අහසෙහි සිට රජුට අවවාද කොට පන්සිල්හි පිහිටුවා මහරජ, මෙතැන් සිට බමුණන් හා එකතු ව සත්ත්ව ඝාතන යාග නො කැරෙවයි, දහම් දෙසා අහසින් ම තමන් වසන තැනට ගියහ.
රජ ද බෝසතුන්ගේ අවවාදයෙහි සිට දානාදී පින්කොට කම් වූ පරිදි මිය ගියේය. බුදුහු ධර්ම දේශනාව ගෙනහැර දක්වා සිහින හේතුවෙන් රජුට බියක් නැත. එම නිසා මේ යාගය නවත්වනු යි, යාගය නවත්වා මහජනයාට දානය දී අනුසන්‍ධි ගළපා ජාතකය නිම කළහ. එදා රජ ආනන්‍ද තෙරණුවෝය. මානවකයා සැරියුත් තෙරණුවෝය. තාපසයාණෝ මම ම වීමි.
බුදු රජුන් පිරිනිවි කල්හි සංගීත් කාරක මහා තෙරවරු **“රුක්‍ඛ”** ආදී එකොළොස් පද අටුවාවට නඟා **“ලාපූනි”** ආදි පද පස එක ගාථාවක් වශයෙන් ගෙන ජාතක ඒකක නිපාත පාළියට ඇතුළත් කළහ.
**“උභො ඛඤ්ජාති”** යන මේ දේශනාව බුදු රජහු ජේතවනාරාමයෙහි වැඩ වාසය කරන සේක්, මසුරු කෝසිය සිටාණන් අරබයා වදාළහ. රජගහ නුවර අබියස සක්ඛර නම් නියම් ගමක් වෙයි. එහි අසූ කෙළ්ක ධනය ඇති කෝසිය නම් මසුරු සිටුවරයෙක් වසයි. හෙතෙම තණ අගින් තෙල් බිඳුවක්වත් අනුන්ට නො දෙයි. තමා ද පරිභෝග නො කරයි. මෙසේ ඔහුගේ ඒ මහා ධනස්කන්ධය දූදරුවන්ට ප්‍රයෝජනයක් නො වෙයි. මහණ බමුණන්නට ද ප්‍රයෝජනයක් නො වෙයි. රකුසන් විසින් අරක් ගන්නා ලද පොකුණක් මෙන් ප්‍රයෝජනයට ගත නො හැකි ව තිබේ.
බුදු රජහු එක් දවසක් අළුයම් වේලෙහි මහා කරුණා සමවතින් නැඟිට සියලු ලොව ම ධර්මාවබෝධ කළ හැකි බන්ධුන් බලන්නාහු, පන්සාළිස් යොදුනක් දුර වසන්නා වූ භාර්යාව සහිත ඒ සිටුවරයාගේ සෝවාන් ඵලය පසක් කිරීමට හේතු සම්පත් දුටහ. මීට පෙර දිනක ඒ සිටුවරයා රාජ සේවයට රජ ගෙදරට ගොස් රාජ සේවය කොට ආපසු එන්නේ, බඩසයින් පීඩිත වූ එක් ජනපද වැසි මිනිසකු කොපිඬු පිරවූ තැටි කැවුම් කනු දැක ඒ පිළිබඳ ආසා උපදවා තමාගේ ගෙට ගොස් මෙසේ සිතීය. ඉදින් ම තැටි කැවුම් කනු කැමැති වෙමි යි කීවේ නම් බොහෝ දෙනා මා සමග කනු කැමැත්තෝ වන්නාහ. එසේ වූ කල්හි මගේ බොහෝ සහල්, ගිතෙල්, පැනි ආදිය වැයවීමට යන්නේය. එම නිසා කිසිවකුට නො කියන්නෙමි යි ආසාව ඉවසාගෙන සිටී. මෙසේ කල්යත් ම පඬුවන් පැහැ ඇත්තේ නහර වැල් පතළ සිරුරු ඇත්තේ විය. තව දුරටත් ආසාව ඉවසා සිටීමට නො හැක්කේ ගේ තුළට පිවිස ඇඳ වැළඳ ගෙන හොත්තේය. මෙසේ වුව ද ධන හානි බයින් කිසිවකුට නො කීවේය.
ඉක්බිති, ඔහුගේ බිරිය ඔහු වෙත එළැඹ පිට පිරිමැද ස්වාමීනි, ඔබට කිම, අපහසුවක්දැ යි විචාළාය. මට කිසි අපහසුවක් නැත. එසේ නම් රජතුමා ඔබට කිපුණේ ද? නැත. මට රජතුමා කිපෙන්නේ නැත. එසේ නම් කිම. ඔබගේ දූපුතුන් විසින් හෝ, දස් කම්කරුවන් විසින් හෝ කිසියම් නො මනා දෙයක් කරන ලද්දේ ද? එවැන්නක් ද නැත. කිසියම් දෙයක් පිළිබඳ ඔබට ආශාවක් ඇත්තේ ද? මෙසේ කී කල්හි ද ධන හානි බයින් කිසිවක් නො කියා නිහඬ ව හොත්තේය. එවිට ඔහුගේ භාර්යාව හිමියනි, කියනු මැනවි. ඔබට කිසියම් ආසාවක් ඇත්තේ ද? ඒ වචනය ඇසූ සිටු වචන ගිලින්නාක් මෙන් මට එක් ආශාවක් ඇත්තේය. හිමියනි, කිනම් ආශාවක් ද? තැටි කැවුම් කනු කැමැත්තේ වෙමි. එසේ නම් කුමක් නිසා නොකීවෙහි ද? කිම, ඔබ දිළින්දෙක් ද? දැන් සියලු සක්ඛර ගම් වාසීන්ට පොහොනා පරිදි තැටි කැවුම් දෙමු ඔවුන්ට දීමෙන් ඇති ඵලය කුමක් ද? ඔවුහු තමන්ගේ කටයුතු කැරගෙන කන්නාහ. එසේ නම් එක වීථියක වසන ජනයාට පොහෝනා පරිදි පිසමි. මම ඔබගේ ධන මහත බව දනිමි. එසේ නම් මේ ගෙහි වසන සැමට ප්‍රමාණවත් වන සේ පිසමි. තිගේ සිතේ මහත් බව මම දනිමි. එසේ නම් ඔබගේ අඹුදරුවන් සඳහා පමණක් පිසමි. ඔවුන්ගෙන් ඇති ඵලය කුමක් ද? එසේ නම් ඔබටත් මටත් ප්‍රමාණවත් වන සේ පිසමි. තිගෙන් මට ඇති ඵලය කිම. එසේ නම් ඔබට පමණක් පිසමි. මේ ගෙහි පිසන කල බොහෝ දෙනා බලාපොරොත්තු වෙති. නොබිඳුණු සහල් ඉවත් කර සුන් සහල් පමණක් ගෙන ලිපි සහ භාජන ද රැගෙන ස්වල්ප වශයෙන් කිරි, ගිතෙල්, මී පැණි ද ගෙන සත් මහල් ප්‍රාසාදයෙහි උඩුමහල් තලයට නැඟ පිසව. මම එහි සිට එකලා ව හිද තැටි කැවුම් කන්නෙමි. ඇය ද මැනවැ යි පිළිවදන් දී ගතයුතු දේ ගෙන්වාගෙන පහයට නැඟ දාසියන් බැහැර යවා සිටුවරයා කැඳවූවාය. ඔහු ද මුලපටන් දොරවල් වසමින් සියලු දොරවල් අගුළු දමා සත් වැනි මහලට නැඟ එහි ද දොර වසා හුන්නේය. ඔහුගේ බිරිය ද ලිපෙහි ගිනි මොළවා බඳුන තබා කැවුම් පිසීමට ආරම්භ කළාය.
ඉක්බිති, බුදු රජහු අළුයම් වේලෙහි මහා මුගලන් තෙරුන් ඇමතූහ. මොග්ගල්ලාන, රජගහ නුවර අබියස සක්‍ඛර නම් නියම් ගමෙහි කෝසිය නම් මසුරු සිටු තැටි කැවුම් කමි යි මෙරමා දකිතැ යි යන බියෙන් සත්මහල් ප්‍රාසාදයෙහි තැටි කැවුම් පිසවයි. ඔබ එහි ගොස් ඒ සිටු දමනය කොට ඔද බිඳ අඹු සැමි දෙදෙනා ම ද කැවුම් ද කිරි, ගිතෙල්, මීපැණි ආදිය ද ඔවුන් ලවා ගෙන්වා ගෙන තමාගේ බලයෙන් ජේතවනයට ම රැගෙන එන්න. මම ද අද පන්සියයක් භික්‍ෂූන් සමග වෙහෙරෙහි රැඳෙන්නෙමි. අද තැටි කැවුම්වලින් ම බත් කිසි කරන්නෙමි යි වදාළහ. තෙරහු ද ස්වාමීනි, යහපතැ යි බුදු රජුන්ගේ වචනය පිළිගෙන එකෙණෙහි ම සෘද්ධියෙන් ඒ නියම් ගමට වඩමවා එම ප්‍රාසාදයෙහි සිහිමැදුරු දොරටුව අබියස මනාව හැඳ පොරවා අහසෙහි ම මිණි රුවක් මෙන් සිටියහ.
තෙරුන් දකිත් ම මහා සිටුගේ හදවත සැළිණි. සිටුවරයා මම මෙවැනි අයට ම බියෙන් මෙතැනට පැමිණියෙමි. මොහු ද අවුත් වා කවුළු දොරෙහි ම සිටියේය. වෙන කළ යුතු දෙයක් නොමැති ව ගින්නෙහි ලූ ලුණු කැට සේ කෝපයෙන් සැළෙමින් මෙසේ කීය. ශ්‍රමණය, අහසෙහි සිට කුමක් ලබන්නෙහි ද? පියවර නො පිහිටන අහසෙහි පියවර දක්වා සක්මන් කළේ වී නමුත් නො ලබන්නෙහිය යි කීවේය. තෙරහු ද එම ස්ථානයෙහි ම ඔබිමොබ සක්මන් කළහ. එවිට සිටු සක්මන් කිරීමෙන් කුමක් ලබන්නෙහි ද? අහසෙහි පළඟින් සිටියේ ද නො ලබන්නෝමැ යි කීවේය. තෙරහු පළක් බැඳ අහසෙහි වැඩ හුන්හ. එවිට සිටු ඉඳීමෙන් කුමක් ලබන්නෙහි ද? අවුත් වා කවුළුවෙහි එළිපත්තෙහි සිටිය ද නො ලබන්නේයැ යි කීවේය. ඉක්බිති, තෙරතහු එළිපත්තෙහි වැඩ සිටියහ. ඉක්බිති, සිටු එළිපත්තෙහි සිට කුමක් ලබන්නෙහි ද? දුම පිඹිමින් සිටියේ ද, නො ලබන්නේ මය. එවිට තෙරහු දුම් පිට කළහ. සියලු ප්‍රසාදය දුමින් පිරී ගියේය. එහෙත් ගෙය දැවෙතැ යි යන බියෙන්, දැල්වුණත් නො ලබන්නෙහියැ යි නො කියා මෙසේ සිතීය. මේ ශ්‍රමණයා ලැගගෙන ම සිටී. තැටි කැවුම් නො ලැබ නො යන්නේය. එම නිසා මොහුට එක් කැවුමක් දෙවන්නෙමි යි බිරිය අමතා මෙසේ කීය. සොඳුර, එක් කුඩා කැවුමක් පිස ශ්‍රමණයාට දී ඔහු පිටත් කැර හරිනු. බිරිය ද පිටි ස්වල්පයක් තැටියට දැම්මාය. ඒ සමගම මහා කැවුමක් වී මුළු තැටිය ම පිරී පිපී ගියේය.
සිටු ඒ දැක තී වැඩිපුර පිටි ගත්තා විය යුතුය යි. තෙමේ ම හැඳි කොණකින් පිටි ස්වල්පයක් ගෙන තැටියට දැම්මේය. එවිට පෙර කැවුමටත් වඩා විශාල වූයේය. මෙසේ පිසින පිසින කැවුම පෙරට වඩා විශාල ම වෙයි. එවිට සිටු කළකිරී භාර්යාව අමතා සොඳුර, මෙයින් එක කැවුමක් දෙව යි කීවේය. කැවුම් පැසින් එක කැවුමක් ගනිත් ම සියලු ම කැවුම් එකට ඇලී තිබුණේය. ඈ සිටුවරයාට මෙසේ කීවාය. හිමියනි, සියලු ම කැවුම් එකටම ඇලී තිබේ. වෙන්කළ නො හැක්කෙමි. සිටු ද මම වෙන් කරන්නෙමි යි උත්සාහ කළ ද නො හැකි විය. දෙදෙනා ම දෙකෙළවරින් ගෙන අදිමින් උත්සාහ කළ ද වෙන් කිරීමට නො හැකි වූවාහුය. මෙසේ දෙදෙනා කැවුම් වෙන් කිරීමට උත්සාහ කරත් ම සිරුරෙන් දහදිය පිටවිය. කැවුම් ආසාව ද සිඳී ගියේය. ඉක්බිති, බිරියට මෙසේ කීවේය. සොඳුර, මට කැවුමෙන් වැඩක් නැත. පැස සමග ම භික්‍ෂුවට දෙව. ඇය ද ගෙන තෙරුන් වෙත පැමිණියාය. තෙරහු දෙදෙනාට ම දම් දෙසූහ. තෙරුවන් ගුණ වදාළහ. දීමෙහි විපාක ඇත. පූජාවෙහි විපාක ඇත ආදී වශයෙන් දානයෙහි ආනිශංස අහසෙහි සඳ මඬල මෙන් දැක්වූහ.
ඒ අසා පහන් සිත් ඇති සිටුවරයා ස්වාමීනි, පැමිණ මේ අසුනෙහි වැඩ හිඳ කැවුම් වළඳනු මැනවැ යි ඉල්ලා සිටියේය. තෙරණුවෝ, මහා සිටුවරය, බුදු රජහු කැවුම් වළඳමි යි පන්සියයක් භික්‍ෂූන් සමග විහාරයෙහි ම වැඩ සිටිති. බුදු රජහු කොහි වෙසෙත් ද? සිටුවරය, පන්සාළිස් යොදුනක් දුරින් පිහිටි දෙව්රම් වෙහෙරෙහි වැඩ සිටිති. ස්වාමීනි, කාලය නොඉක්මෙයි. ඔබගේ කැමැත්ත තිබේ නම් මම ඔබ හැම දෙන තම සෘද්ධි බලයෙන් ගෙන යන්නෙමි. තොපගේ පහයෙහි ඉණිමන් මුල තිබූ ස්ථානයෙහි ම වන්නේය. ඉණිමන් කෙළවර දෙව්රම් වෙහෙර දොරටුවෙහි වන්නේය. පහයේ උඩුමහලේ සිට පහත මහලට බසින කාල ප්‍රමාණයෙන් තොප දෙව්රම් වෙහෙරට පමුණුවන්නෙමි. හෙතෙම ස්වාමීනි, මැනවැ යි පිළිගත්තේය. තෙරණුවෝ හිණිමං හිස එහි ම සිටින සේ කොට හිණිමං මුල දෙව්රම් වෙහෙර දොරටුවෙහි වේවා යි අධිෂ්ඨාන කළහ. ඒ එසේ ම විය.
මෙසේ තෙරණුවෝ සිටු ද සිටු බිරිය ද මතු මහළෙහි සිටි යට මහළට බසින කාලයට වඩා ඉක්මණින් ජේතවන විහාරයට පැමිණ වූහ. ඒ දෙදෙනා ම බුදු රජුන් වෙත එළැඹ දානයට කල් දැන්වූහ. බුදු රජහු දන්හලට වඩමවා පනවන ලද උතුම් බුද්ධාසනයෙහි මහභික් සඟන සමග වැඩ සිටියහ. සිටු, බුදු පාමොක් මහ සඟනට පැන් පිළිගැන්වීය. සිටු බිරිය බුදු රජුන්ගේ පාත්‍රයට කැවුම් පිළිගැන්වූවාය. බුදු රජහු තමාට යැපීමට ප්‍රමාණවත් සේ කැවුම් පිළිගත්හ. පන්සියයක් භික්‍ෂූහු ද එසේ ම තම තමන්ට ප්‍රමාණවත් සේ පිළිගත්හ. සිටු, කිරි, ගිතෙල්, මී හකුරු ආදිය පිළිගන්වමින් ගියේය. බුදු රජහු පන්සියයක් භික්‍ෂූන් සමග බත් කිස නිමවූහ. මහා සිටු ද බිරිය සමග කැමැතිතාක් කැවුම් අනුභව කළේය. කැවුම්වල නිමාවක් නො පෙනේ. විහාරයේ සියලු භික්‍ෂූන්ට ද යාචකාදීන්ට ද දුන් කල්හි ද නිමාවක් නො පෙනේ. ස්වාමීනි, කැවුම් නිමාවක් නැතැ යි බුදු රජුන්ට සැලකළහ. එසේ නම් ජේතවන විහාර දොරටුව අබියස දමනු. ඉක්බිති, ඔවුහු දොරටුව අබියස බෑවුම් ස්ථානයෙහි දැමූහ. අද ද ඒ ස්ථානය තැටි කැවුම් බෑවුම නමින් හඳුන්වනු ලැබේ. මහසිටු බිරිය සමග බුදුන් වෙත එළැඹ එකත් පසක සිටියේය. බුදු රජහු අනුමෝදනා කළහ. අනුමෝදනා කෙළවර දෙදෙනා ම සෝවාන් ඵලයෙහි පිහිටියහ. අනතුරු ව බුදුන් වැඳ දොරටුව අසල දී හිණිමඟට නැඟ තමාගේ ප්‍රාසාදයට ම පැමිණියහ.
එතැන් පටන් මහසිටු අසූ කෙළක් ධනය බුදු සසුනෙහි විසුරුවේය. දෙවැනි දවස්හි බුදු රජුන් සැවැත් නුවර පිඬු පිණිස හැසිර භික්‍ෂූන්ට සුගතෝවාදය දී ගඳ කිළියට පිවිස විවේකීව වැඩ සිට සවස් භාගයෙහි දම් සභාවෙහි රැස්වූ භික්‍ෂූහු ඇවැත්නි, බලනු මැනවි. මහා මුගලන් තෙරණුවන්ගේ සෘද්ධි ආනුභාවය බලනු මැනවි. මසුරු සිටාණන් සුළු කාලයක දී දමනය කොට හික්මවා තැටි කැවුම් ඔහු ලවා ම ගෙන්වා දෙව්රම් වෙහෙරට ගෙනවුත් බුදු රජුන්ට හඳුන්වා දී සෝවාන් ඵලයෙහි පිිහිටවූහ. අනේ! මුගලන් තෙරුන්ගේ බල මහිමයැ යි තෙරුන්ගේ ගුණ කථා කරමින් සිටියාහ. බුදු රජුන් එතැනට වැඩමවා මහණෙනි, දැන් කවර කථාවකින් යුතු හුන්නාහුදැ යි විචාරා, මෙනම් කථාවකින්යැ යි කී කල්හි මහණෙනි, කුලයන් පහදවන්නා වූ භික්‍ෂුව විසින් කුලය නො වෙහෙසා පීඩා නො කොට මලකින් රොන් ගන්නා වූ බඹරකු මෙන් කුලයන් වෙත එළැඹ බුදු ගුණ අවබෝධ කැරවිය යුතු යි වදාරා තෙරණුවන් පසසමින්,
“යම් සේ බඹරෙක් මලෙහි පැහැය හා සුවඳ නො නසා මල් පැණි ගෙන ඉගිලේ ද? එමෙන් බුදු සව් තෙම කුලයෙහි හැසිරෙන්නේය.
ධම්ම පදයෙහි මේ ගාථාව වදාරා තව දුරටත් තෙරුන්ගේ ගුණ පවසමින් මහණෙනි, මොග්ගල්ලාන විසින් මසුරු සිටු දමනය කරනු ලැබුවේ දැන් පමණක් නොව, පෙර ද ඔහු දමනය කොට කම් ඵල දැනවූයේයැ යි වදාරා අතීත කථාව ගෙන හැර දැක්වූහ.
පෙර බරණැස් නුවර බඹදත් රජු රජ කරන සමයෙහි ඉල්ලීස නම් සිටු කෙනෙක් වූහ. අසූ කෙළක් ධනයට හිමි වූ ඔහු පුරුෂ දෝෂයන්ගෙන් යුක්ත වූයේය. කොරය, වපරය, ඇස් මඬල සමව නො පිහිටියේය. සැදැහැ නැත්තේය. අප්‍රසන්නය, මසුරුය, අනිකකුට කිසිවක් නො දෙයි. තමා ද පරිභෝග නො කරයි. ඔහුගේ ගෘහය රකුසන් අරක් ගත් පොකුණක් මෙන් විය. ඔහුගේ මව්පියෝ වනාහි සත් මුතු පරම්පරාව දක්වා දායකයෝය. මහා දන් පවත්වන්නෝය. හෙතෙම සිටු තනතුර ලැබ ම කුල සිරිත් වනසා දන් හල් ගිනි තබා යාචකයන් තලාපෙළා බැහැර කොට ධනය ම රැස් කළේය.
දිනක් හෙතෙම රාජ්‍ය සේවයට ගොස් තමාගේ ගෙදරට එන්නේ, අතර මග ක්ලාන්ත වූ ජනපද වැසියෙක් සුරා සැළියක් ගෙන පුටුවක හිඳ පැසුණු සුරා සරළුවක් පුරවා කුණුමස් කටගැස්මක් සමග බොනු දැක තමා ද සුරා බොනු කැමැත්තේ වී මෙසේ සිතීය. ඉදින් මම සුරා බොන්නේ නම් බොහෝ දෙනා බොනු කැමැත්තෝ වන්නාහුය. එවිට මගේ ධනය ක්‍ෂයවීමට යන්නේය. හෙතෙම ආසාව ඉවසමින් සිටිය ද, කල් යත් යත් ම ඉවසීමට නො හැකි ව පෙළන ලද පුළුන් රොදක් මෙන් පඬුවන් සිරුර ඇත්තේ විය. නහරවලින් වෙළුණු ශරීර ඇත්තෙක් වූයෝය. එක් දවසක් ඔහු යහන් ගැබට පිවිස ඇද වැළඳ ගෙන හොත්තේය. ඔහුගේ බිරිය ළඟට අවුත් පිට පිරිමැද ස්වාමීනි, කිම අපහසුවක්දැ යි විචාළාය. සියල්ල යට කියන ලද ආකාරයෙන් ම දත යුතුයි. එසේ වී නම් හුදෙකලා ඔබට පමණක් ප්‍රමාණවත් වන සේ සුරා කැනන්නෙමි යි කී කල්හි ගෙය තුළ සුරාව පිළියෙල කරන කල්හි බොහෝ දෙනා බලාපොරොත්තු වන බැවින් සුරා සැලකින් සුරා බඳුනක් සේවකයකු ලවා ගෙන්වා ගෙන මෙහි සිට බොන්නට නො හැකිය. මස්සක් පමණ මුදල් දී සුරා සැලකින් සුරා ගොටුවක් ගෙන්වා සේවකයකු මගින් නගරයෙන් නික්ම ගං තෙරට ගොස් මහ මඟ සමීපයෙහි එක් ලැහැබකට පිවිස සුරා ගොටුව තබවා හේ යවයි. සේවකයා ඈතින් හිඳුවා සරළුවක් පුරවා සුරා බොන්නට පටන් ගත්තේය.
ඔහුගේ පියා වනාහි දානාදී පිං කළ බැවින් දෙව්ලොව ශක්‍රයා වී උපන්නේය. ඔහු එකෙණෙහි මගේ දන් වැට පවත්නේ ද, නො පවත්නේදැ යි සලකා බලන්නේ, එය නො පවතිනා බවත් ඔහුගේ පුත්‍රයා කුලසිරිත් නසා දන් හල ගිනි තබා යාචකයන් බැහැර කොට මසුරු බවෙහි පිහිටා අනිකකුට දිය යුතු වන්නේයැ යි බයින් ලැහැබකට පිවිස එකලා ව සුරා බොන බව දැක මම යමි. ඔහු කැඳවා දමනය කොට කම් ඵල සබඳතා අවබෝධ කොට දන් දෙවා දෙව්ලොව ඉපදීමට සුදුස්සකු කරමි යි මිනිස් පියසට බැස ඉල්ලීස සිටු හා කිසි ම වෙනසක් නැති කොර වූ, වපර වූ සමව නො පිහිටි ඇස් මඬල ඇති ශරීරයක් මවා රජගහ නුවරට පිවිස රජ නිවස දොරටුවෙහි සිට තමා ආ බව දන්වා පිවිසෙන්නයැ යි කී කල්හි, පිවිස රජු වැඳ සිටියේය. රජ, මහා සිටුතුමනි, කුමක් නිසා අවේලාවෙහි පැමිණියේදැ යි ඇසුවේය. දේවයිනි, මම ආවේ වෙමි. මගේ ගෘහයෙහි අසූ කෙළක් පමණ ධනය ඇත්තේය. ඔබතුමා ඒ ධනයගෙන්වා තමාගේ භාණ්ඩාගාරය පුරවනු මැනවි. මහා සිටුවරය, මට එයින් වැඩක් නැත. ඔබගේ ධනයට වඩා මගෙ ගෘහයෙහි බොහෝ ධනය ඇත්තේය. දේවයිනි, ඔබතුමාට මේ ධනයෙන් වැඩක් නැති නම් මම කැමැති පරිදි ඒ ධනය ගෙන දන් දෙමි. මහසිටුවරය, දන් දෙව. හෙතෙම දේවයිනි, මැනවැ යි රජුන් වැඳ නික්ම ඉල්ලීස සිටුහුගේ ගෙට ගියේය. සියලු සේවක ජනයෝ ඔහු පිරිවරා ගත්හ. කිසිවකු මේ ඉල්ලීස සිටු නො වේයැ යි දැනීමට සමතකු නො වීය.
හෙතෙම ගෙට පිවිස එළිපත්තෙන් ඇතුළත සිට දොරටුපාලයා කැඳවා මා සමාන රුව ඇති අනිකෙක් අවුත් මේ මගේ ගෙයයැ යි පිවිසීමට එයි ද ඔහු පිටට පහර දී බැහැර කරවු යි කියා පහයට නැඟ මාහැඟි ආසනයේ හිඳ බිරිය කැඳවා සිනා ආකාරයක් දක්වා සොඳුර, දන් දෙමු යි කීවේය. ඔහුගේ ඒ වචනය අසා සිටු බිරිය ද දූ පුත්හු ද දැසි දස් කම්කරුවෝ ද සිටුතුමාට මෙතෙක් කල් දන් දීමට සිතක් පවා නො වීය. අද වනාහි සුරා බී මෘදු සිත් ඇති වී දන් දෙනු කැමැත්තෙක් වූයේයැ යි කීවාහුය. ඉක්බිති, සිටු බිරිය ස්වාමීනි, කැමැති පරිදි දන් දෙනු මැනවි යි ඔහුට කීවාය. එසේ වී නම් බෙර වාදකයකු ගෙන්වා රන්, රිදී, මුතු, මැණික් ආදිය කැමැත්තෝ ඉල්ලීස සිටුහුගේ ගෙදර යත්වා යි මුළු නගරයෙහි බෙර හසුරුවනු. ඕ එසේ කළාය. මහජනයා පැසි, මලු, පසිම්බු ආදිය ගෙන දොරටුවෙහි රැස්විය. ශක්‍රයා සත් රුවන් පිරවූ ගබඩා අරවා මේවා ඔබලාට දෙමි. කැමැතිතාක් රැගෙන යනු යි කීවේය. මහජනයා ගබඩාවලින් ධනය බැහැරකොට මිදුලෙහි ගොඩ ගසා ගෙන ආ භාජන පුරවා ගෙන යයි.
එක්තරා ජනපද වැසි මිනිසෙක් ඉල්ලීස සිටාණන්ගේ ගොනුන් ඔහුගේ ම රථයෙහි යොදා සත් රුවනින් පුරවා නුවරින් නික්මී මහමඟට පිවිස ඔහු සිටි ලැහැබ අසලින් රථය පදවමින් ස්වාමිනි, ඉල්ලීස සිටුතුමනි, අවුරුදු සියයක් ජීවත් වනු මැනවි. ඔබ නිසා දැන් මට දිවි ඇති තෙක් කර්මාන්ත නොකට ජීවත් වීමට මඟක් උපන්නේය. ඔබේ ම රථය, ඔබේ ම ගොන්නු, ඔබේ ම ගෙයි සත්රුවන්, මව් විසින් දෙන ලද්දක් නො වේ. පියා විසින් දෙන ලද්දක් ද නො වේ. ඔබ නිසා ම ලබන ලද්දෙමි යි සිටුතුමාගේ ගුණ කථාව කියමින් යයි. හෙතෙම ඒ ශබ්දය අසා බියෙන් තැතිගෙන සිතුවේය. මේ තෙම මගේ නම ගෙන මේ මේ දේ කියයි. කිම, රජතුමා විසින් මගේ ධනය ලෝකයාට දෙන ලද්දේ ද? ලැහැබින් නික්මී ගොනුන් ද රථය ද හැඳින ගෙන එම්බා සේවකය, මගේ ගොන්නු, මගේ රථයැ යි කියා ගොස් ගොනුන් නාසි ලණුවෙන් අල්ලා ගත්තේය. ගෘහපතියා රථයෙන් බැස එම්බා දුෂ්ට සේවකය, ඉල්ලීස මහ සිටු මුළු නගරය ම දන් දෙයි. ඔබ කවරෙක්දැ යි පැන කඳට පහර දී රථය ගෙන ගියේය. හෙතෙම නැවත වෙවුලමින් නැඟිට පස් පිස දමා වේගයෙන් ගොස් රථය අල්ලා ගත්තේය. ගෘහපතියා බැස කෙස්වලින් අල්ලා ගෙන නවා වැලමිටි පහරින් ඇන තලා බෙල්ලෙන් අල්ලා ගෙන ආ මඟට අභිමුඛ ව දමා ගියේය. එපමණකින් ඔහුගේ සුරා මදය සිඳී ගියේය. ඔහු වෙවුලමින් වේගයෙන් ගෙදර දොරටුව ළඟට ගොස් ධනය රැගෙන යන්නවුන් ගෙන් එම්බල, මේ කුමක් ද? රජු මගේ ධනය පැහැර ගන්වතැ යි, ගොස් ඒ ඒ අය අල්වා ගනිමු යි ගත් ගත් අයට පහර දී පා මුලෙහි ම හෙළත්. හෙතෙම වේදනාවෙන් පීඩිත වූයේ ගෙට පිවිසීමට පටන් ගත්තේය. දොරටු පාලයෝ එම්බල දුෂ්ට ගෘහපතිය, කොහි ඇතුළු වන්නෙහිදැ යි හුණ පතුරුවලින් තලා බෙල්ලෙන් ගෙන බැහැර කළහ.
සිටු, මට දැන් රජු හැර වෙන පිළිසරණක් නැතැ යි රජු වෙත ගොස්, දේවයිනි, මගේ ගෙය ඔබතුමා පැහැර ගන්නහු ද? සිටුවරය, මම පැහැර ගන්නෙම් නො වෙමි. ඔබ ම මා වෙත අවුත් ඉදින්, ඔබ නො ගන්නහු නම් මම ධනය දන් දෙමි යි නගරයෙහි බෙර හසුරුවා දන් දුන්නේ නො වේ ද? දේවයිනි, මම ඔබ වෙත නො ආමි. කිම, ඔබතුමා මගේ මසුරු බව නො දන්නහු ද? මම තණඟින් තෙල් බිංදුවක් පමණකුදු කිසිවකුට නො දමෙි. යමෙක් දන් දෙයි ද, ඔහු මෙතනට කැඳවා විමසනු මැනවි. රජතුමා ශක්‍රයා කැඳවීය. දෙදෙනාගේ වෙනස රජ නො දනී. ඇමැතියෝ ද නො දකිති. මසුරු සිටු දේවයිනි, කිමෙක් ද? මේ සිටුවරයා මම සිටු වෙමි යි කීය. අපි නො හඳුනමු. කිසියම් හඳුනන කෙනෙක් ඔබට ඇත්තේ ද? ස්වාමීනි, මගේ භාර්යාව සිටින්නීය. එවිට රජු භාර්යාව කැඳවා තිගේ ස්වාමියා කවරෙක්දැ යි ඇසීය. ඕ තොමෝ මේ මගේ හිමියායැ යි ශක්‍රයාගේ සමීපයෙහි ම සිටියාය. දූ දරුවන් ද දැසි දස් කම්කරු ආදීන් ද එතැනට කැඳවා ඔවුන්ගෙන් ද විචාළේය. ඒ සියල්ලෝ ම ශක්‍රයාගේ සමීපයෙහි ම සිටිති.
නැවත සිටුවරයා මෙසේ සිතීය. මගේ හිසෙහි පිලිකාවක් ඇත. එය කෙස්වලින් වැසී තිබේ. එය දන්නේ කපුවා පමණය. ඔහු කැඳවමි යි දේවයිනි, කපුවා මා හඳුනයි. ඔහු කැඳවනු මැනවැ යි කීය. ඒ කාලයෙහි බෝසත්හු ඔහුගේ කපුවා වෙයි. රජු ඔහු කැඳවා ඉල්ලීස සිටුවරයා දන්නෙහිදැ යි විචාළේය. දේවයිනි, හිස බලා හැඳින ගනිමි. එසේ නම් දෙදෙනාගේ ම හිස් බලව. එකෙණෙහි ශක්‍රයා හිසෙහි පිළිකාවක් මැවීය. බෝසත්හු දෙදෙනාගේ ම හිස් බලා පිළිකා දැක මහරජ, දෙදෙනාගේ ම හිසෙහි පිළිකා ඇත. එම නිසා එක් අයකුගේවත් ඉල්ලීස සිටු බව දැන ගන්නට නො හැක්කෙමි යි කියා මේ ගාථාව කීහ.
“දෙදෙනා ම පිළුය. දෙදෙනා ම කොරුය. දෙදෙනා ම වපරය. දෙදෙනාගේ ම හිස පිළිකාවෝ ඇතියහ. මම ඉල්ලීස නො දකිමි.”
එහි, **“උභොපි”,** දෙදෙනා ම, **“ඛඤ්ජාති”,** කොර වූ පා ඇත්තෝ, **“කුණි”,** කොරය. **“විසමචක්‍ඛුලා”,** සම ව නො පිහිටි ඇස් ගුලි ඇත්තෝ, වපර ඇස් ඇත්තෝය. **“පිළකා ජාතා”, **දෙදෙනාගේ ම එක ම හිස් ප්‍රදේශයක එක ම ආකාර වූ පිළිකා හට ගත්තේය. **“නාහං පස්සාමි”,** මම මොවුනතුරෙන් මොහු ඉල්ලීසයැ යි නො දකිමි. එක් අයකුගේවත් ඉල්ලීස සිටු බව නො දිනිමි යි කීවේය.
බෝසතාණන් වහන්සේගේ වචනය අසා සිටු කම්පා වෙමින් ධන ශෝකයෙන් සිහිය එළවා ගැනීමට නො හැකි වන්නේ එහි ම වැටුණේය. ඒ අවස්ථාවෙහි ශක්‍රයා මහරජ, මම ඉල්ලීස නො වෙමි මම ශක්‍රයා නො වෙමි යි මහත් ශක්‍ර ලීලාවෙන් අහසෙහි සිටියේය. ඉල්ලීසගේ මුහුණ පිනිදිය ඉස්සේය. ඔහු නැඟිට සක් දෙවිඳුන් වැඳ සිටියේය. ඉක්බිති, ශක්‍රයා ඔහුට මෙසේ කීවේය. ඉල්ලීසය, මේ ධනය මා සතුය. ඔබ සතු නො වේ. මම ඔබගේ පියා වෙමි. ඔබ මගේ පුත්‍රයාය. මම දානාදී පිංකොට ශක්‍ර බවට පැමිණියෙමි. ඔබ මගේ කුල සිරිත් සිඳ නො දෙන ස්වභාව ඇත්තෙක් ව මසුරු බවෙහි පිහිටා දන් හල දවා යාචකයන් පිටමං කොට ධනය ම තර කළෙහිය. ඒ ධනය ඔබ ද පරිභෝග නො කරන්නෙහිය. මෙරමා හට ද නො දෙන්නෙහිය. රකුසන් අරක් ගත්තාක් මෙන් පවතී. ඉදින්, ඔබ මගේ දාන ශාලා යථා තත්ත්වයට පමුණුවා දන් දෙන්නෙහි නම් ඒ ඉතා මැනවි. ඉදින් නො දෙන්නෙහි නම් ඒ සියලු ධනය අතුරුදන් කොට මේ වජිරායුධයෙන් හිස සිඳ මරණයට පත් කරන්නෙමි යි කීවේය. ඉල්ලීස සිටු මරණ බයෙන් බියපත්ව මෙතැන් පටන් දන් දෙමි යි ප්‍රතිඥා දුන්නේය. ශක්‍රයා ඔහුගෙන් ප්‍රතිඥාගෙන අහසෙහි සිට ම දම් දෙසා ඔහු ශීලයෙහි පිහිටුවා ස්වකීය ස්ථානයට ම ගියේය. ඉල්ලීස සිටු ද දානාදී පිංකම් කොට ස්වර්ගය පිිහිට කොට ඇත්තකු විය.
බුදු රජහු මහණෙනි, මුගලන් මසුරු සිටාණන් දමනය කැරෙනුයේ දැන් පමණක් නොව, මෙතෙම මුගලන් විසින් පෙර ද දමනය කරන ලද්දේ මයැ යි වදාරා මේ ධර්ම දේශනාව ගෙන හැර දක්වා අනුසන්‍ධි ගළපා ජාතකය නිමවූහ. එකල්හි ඉල්ලීස සිටු මෙකල්හි කෝසිය මසුරු සිටු විය. සක් දෙව් රජ මහා මුගලන් විය. රජ ආනන්දය. කපුවා නම් මම වීමි.
**“යතො විලුත්තා ච හතා ච ගාවොති”** යන මේ දේශනාව බුදු රජහු ජේතවනාරාමයෙහි වැඩ වාසය කරන සේක්, එක්තරා ඇමැතියෙකු අරබයා වදාළහ. කොසොල් රජුගේ වනාහි එක් ඇමැතියෙක් රජතුමාගේ හිත් දිනාගෙන පසල් ගමක අයබදු ලැබ සොරුන් සමග එක් වී මම මිනිසුන් රැගෙන කැලයට පිවිසෙන්නෙමි. තෙපි ගම් පැහැර ගෙන ඉන් බාගයක් මට දෙන්නේ නම් මැනවැ යි කියා කල් ඇති ව මිනිසුන් රැස් කැරවා වනයට ගොස් සොරුන් අවුත් ගවයන් මරා මස් කා ගම් පැහැර ගෙන ගිය කල්හි සවස් කාලයෙහි මහජනයා විසින් පිරිවරන ලද්දේ එයි. ඔහුගේ ඒ ක්‍රියාව නොබෝ දිනකින් ප්‍රකට විය. මිනිස්සු රජුට සැලකළාහුය. රජතුමා ද ඔහු කැඳවා දොස් පමුණුවා තදින් නිග්‍රහ කොට වෙනත් ගම්මුලාදෑනියකු යවා, දෙව්රමට ගොස් භාග්‍යවතුන් වහන්සේට ඒ කරුණ සැලකළේය. බුදු රජහු, මහරජ, මෙතෙම මෙබඳු ස්වභාව ඇත්තේ දැන් පමණක් නොව, පෙරත් මෙබඳු ස්වභාව ඇත්තේයැ යි වදාරා ඔහු විසින් අයැදින ලද්දේ අතීතය ගෙනහැර දැක්වූහ.
පෙර බරණැස් නුවර බඹදත් රජු රජ කරද්දී රජතුමා එක් ඇමැතියකු හට පසල් ගමක් දුන්නේය. සියල්ල පෙර පරිදි ම විය. එකල්හි වනාහි බෝසත්හු වෙළඳාම් පිණිස පසල් ගමෙහි හැසිරෙන්නේ එහි කුඩා ගමක නවාතැන් ගත්තේය. හෙතෙමේ ඒ ගම්මුලාදෑනියා සවස් කාලයෙහි මහජනයා පිරිවරා බෙර හසුරුවමින් එන කල්හි මේ දුෂ්ට ගම්මුලාදෑනියා සොරුන් හා එක්ව ගම පහරවා සොරුන් පලා ගොස් කැලයට පිවිසි කල්හි දැන් උපශාන්තයකු මෙන් බෙර වයමින් එන්නේයැ යි මේ ගාථාව කීවේය.
“යම් කලෙක්හි ගවයෝ පැහැර ගන්නා ලද්දාහු ද (මස් පිණිස) නසනු ලද්දාහු ද ගෘහයෝ දවන ලද්දාහු ද ජනයෝ ද බැඳ ගෙන යන ලද්දාහු ද එකල්හි නැසුණු දරුවන් ඇති මවගේ නිර්ලජ්ජ වූ පුත්‍රයා, අමධුර වූ ශබ්ද ඇති, පටහ බෙරය වාදනය කැරෙමින් ආවේය.”
එහි, **“යතො” **යනු යම් කලෙක, **“විලුත්තා ච හාතා චාති”,** පැහැරගෙන එන ලද, මස් කෑම පිණිස නසන ලද, **“ගාවොති”,** ගවයන්, **“දඩ්ඪානිති”,** ගිනි දල්වා දවන ලද, **“ජනො ච නීතොති”, **බලහත්කාරයෙන් ගෙන යන ලද්දේ, **“පුත්තහතාය පුත්තොති”,** නසන ලද පුත්‍රයන් ඇත්තියගේ පුතා, ලජ්ජා නැති යන අර්ථයි. විලිබිය නැත්තහුට මවක නැත. එම නිසා ඔහු මව ජීවත් ව සිටිය ද නැසුණු පුත්‍රයන් ඇත්තීයැ යි කියන ලදි. එම නිසා මොහු නැසුණු පුත්‍රයන් ඇත්තියගේ පුතා නම් වේ. **“ඛරස්සරං”,** යනු නො මිහිරි ශබ්දයයි. **“දෙණ්ඩිමං”,** යනු පටහ නම් බෙර විශේෂයකි.
මෙසේ බෝසත්හු මේ ගාථාවෙන් ඔහුට උපහාස කළහ. ටික දිනකින් ම ඔහුගේ ඒ ක්‍රියාව ප්‍රකට විය. ඉක්බිති, රජු ඔහුගේ වරදට සමාන වූ දඬුවම් කළේය.
බුදු රජහු, මහරජ, මොහු මෙබඳු ස්වභාව ඇත්තකු වනුයේ දැන් පමණක් නොව පෙර ද එසේ ම වීයැ යි වදාරා මේ දම් දෙසුම ගෙන හැර දක්වා අනුසන්‍ධි ගළපා ජාතකය නිමා කළහ. එදා ඇමැතියා නම් දැන් ඇමැතියා මය. ගාථාව ගෙනහැර දැක්වූ නුවණ ඇති පුරුෂයා නම් මම ම වීමි.
**“යං තෙ පවිකත්‍ථිතං පුරෙති”** යන මේ ජාතක දේශනාව බුදුහු ජේතවනාරාමයෙහි වැඩ වාසය කරන සේක්, එක්තරා ආත්ම වර්ණනාවකට ගිජු භික්‍ෂුවක් අරබයා වදාළහ. එක් භික්‍ෂුවක් ඇවැත්නි, අපගේ ජාතියට සමාන ජාතියකුත් ගෝත්‍රයට සමාන ගෝත්‍රයකුත් නැත. අපි මෙබඳු වූ මහතැන් කුලයෙහි උපන්නෝ වෙමු. ගෝත්‍රයෙන් හෝ කුල තත්ත්වයෙන් අප හා සම වූවකු නැත. අපට රන් රිදී ආදියෙහි කෙළවරක් නැත. අපගේ දැසි දස් කම්කරුවෝ ද ඇල් හාලේ බත් අනුභව කරත්. කසී සළු අඳිත්. කසී රටෙහි වූ සුවඳ විලවුන් ගල්වත්. අපි දැන් පැවිදි වූ බැවින් මෙබඳු රළු බොජුන් වළඳමු. රළු සිවුරු දරමු යි තෙරුන් හා නවක, මධ්‍යම භික්‍ෂූන් අතර තමා ගුණ කියමින් මෙරමා ජාති ආදියෙන් අවමන් කැරෙමින් මුලා කැරෙමින් හැසිරෙයි. ඉක්බිති, එක් භික්‍ෂුවක් ඔහුගේ කුලය පිළිබඳ තොරතුරු පරීක්‍ෂා කොට ඔහුගේ ආත්ම වර්ණනයක් බව ප්‍රකාශ කළේය. භික්‍ෂූහු දම් සභාවෙහි රැස්ව ඇවැත්නි, අසවල් භික්‍ෂුව මෙබඳු නිර්වාණ ගාමී සසුනෙහි පැවිදි ව තමා ගුණ ගයමින් මෙරමා ගරහමින් වංචා කැරෙමින් හැසිරෙතැ යි ඔහුගේ අගුණ කියමින් සිටියහ. බුදු රජහු වැඩමවා මහණෙනි, කවර නම් කථාවකින් මෙහි හුන්නාහුදැ යි විචාරා මෙනම් කථාවකින් හුන්නාහුයැ යි කී කල්හි, මහණෙනි, මේ භික්‍ෂුව දැන් පමණක් තමා ගුණ ගයමින් මෙරමා ගරහමින් වංචා කැරෙමින් හැසිරෙන්නේ නො වෙයි. පෙරත් එසේ ම හැසිරෙන්නේ යි වදාරා අතීත කථාව ගෙනහැර දැක්වූහ.
යටගිය දවස බරණැස් නුවර බඹදත් රජු රජ කරද්දී බෝසත්හු එක්තරා නියම් ගමෙක උසස් බමුණු කුලයෙහි ඉපදී වැඩිවියට පත්වූයේ තක්සලා නුවර දිසාපාමොක් ඇදුරුතුමාගේ සමීපයෙහි ත්‍රිවේදය ද අටළොස් විද්‍යාවන් ද සියලු ශිල්පයන්හි නිමාවට පත්ව චුල්ල ධනුග්ගහ පණ්ඩිත නම් විය. ඔහු තක්සලාවෙන් නික්ම සියලු ශිල්ප ශාස්ත්‍රයන් සොයමින් මහිංසක රටට ගියේය. මේ ජාතකයෙහි බෝසත්හු මදක් මිටි නැමුණු සිරුරු ඇත්තෙක් වූහ. ඔහු මෙසේ සිතීය. ඉදින් මම කිසියම් රජකු වෙත යන්නෙම් නම් ඒ රජු මෙබඳු මිටි ශරීර ඇති ඔබ අපට කිනම් සේවයක් කරන්නෙහිදැ යි කියන්නේ, මම උස මහතින් යුත් දැකුම්කළු එක් පුරුෂයෙකි. පළිහක් කොට ඔහුගේ පිටිපස සිට ජීවිකාව කරන්නේ නම් මැනවි. හෙතෙම එවැනි පුරුෂයකු සොයමින් භීමසේන නම් එක් නූල් කටින්නකුගේ නූල් වියන තැනට ගොස් ඔහු සමග පිළිසඳර කොට යහළුව, ඔබගේ නම කුමක්දැ යි විචාළේය. මම භීමසේන නම් වෙමි. ඔබ මෙබඳු මනා රූ සපුවකින් යුක්ත වී මෙවැනි ලාමක ක්‍රියා කැරෙමින් ජීවත් වන්නේ මක් නිසා ද? යහළුව, ජීවත්වීමට මඟක් නැති හෙයිනි. මේ ක්‍රියාව නො කරනු. මේ මුළු දඹදිව මා සමාන දුනුවායෙක් නැත්තේය. ඉදින් මම යම්කිසි රජකු බැහැ දකින්නේ නම් ඔහු මට මෙසේ කියන්නේය. මෙවැනි මිටි අයකු අපට කවර නම් සේවයක් කරන්නේදැ යි අසන්නේය. එවිට ධනුර්ධර කියන්නේ ඔබ රජුන් බැහැ දැක තමා ධනුර්ධරයකු යි කියව. රජ ඔබට ජීවන වියදම් දී නිබඳ රැකියාවක් දෙන්නේය. මම ඔබට පැවරුණු කාරිය කැරෙමින් ඔබ පිටිපසෙහි සිට ජීවිකාව කරමි. එවිට අපි දෙදෙනා ම සැපවත් වන්නෙමු. ඔහු මගේ වචනය මැනවැ යි පිළිගත්තේය.
ඉක්බිති, ධනුර්ධර ඔහු සමග බරණැසට ගොස් තෙමේ ධනුර්ධරගේ සේවකයා වශයෙන් සිට ඔහු පෙරටු කොට රජ දොරටුවෙහි සිට රජුට දැන්වූයේය. එත්වා යි කී කල්හි දෙදෙනා ම පිවිස රජුන් වැඳ සිටියහ. කුමක් නිසා පැමිණියාහුදැ යි ඇසූ කල්හි භීමසේන මෙසේ කීය. මම දුනුවායෙක් වෙමි. මුළු දඹදිව ම මා හා සමාන වෙනත් දුනුවායෙක් නැත. එවිට රජ කොපමණ ලබන්නේ නම් මට සේවය කරන්නෙහිද? දේවයිනි, අඩ මසකට දහසක් ලබන්නේ නම් සේවය කරමි. රජ එවිට මේ ඔහුගේ අනිත් පුරුෂයා කවරෙක් ද? දේවයිනි, ඔහු මගේ සේවකයාය. එසේ නම් මැනවි. සේවය කරව. එතැන් පටන් භීමසේන රජුට සේවය කරයි. පැමිණෙන කාර්යය බෝසත්හු ද නිමවයි.
එසමයෙහි කසී රට වනයක බොහෝ මිනිසුන් යන එන මාර්ගය ව්‍යාඝ්‍රයෙක් අහුරා ගෙන සිටියේය. ඒ ව්‍යාඝ්‍රයා බොහෝ මිනිසුන් අල්ලාගෙන කයි. එපුවත රජුට සැලකළහ. රජ භීමසේන කැඳවා දරුව, ඒ ව්‍යාඝ්‍රයා අල්ලා ගැනීමට හැකිදැ යි ඇසීය. දේවයිනි, ඉදින් ව්‍යාඝ්‍රයකු අල්ලා ගැනීමට නො හැකි නම් දුනු දරන්නම් ද? රජ ඔහුට වියදම් දී පිටත් කෙළේය. ඔහු ගෙට ගොස් බෝසතුන්ට කාරණය කීවේය. බෝසත්හු යහළුව, මැනවි. යව යි කීවේය. ඔබ නො යන්නේ ද? එසේය. මම නො යමි. ඔබට ව්‍යාඝ්‍රයා අල්ලා ගන්නා උපායක් කියමි. එසේ නම් යහළුව, කියනු මැනවි. යහළුව, ඔබ ව්‍යාඝ්‍රයා වසන තැනට තනිය ම වහා නො යනු. දනව් වැසි මිනිසුන් රැස් කැරවා දුනු එක් දහසක් හෝ දෙදහසක් ගෙන්වා ඔවුන් සමග එහි ගොස් ව්‍යාඝ්‍රයා හැසිරෙන බව දැන පලා ගොස් එක් ලැහැබකට පිවිස යටිකුරු ව වැතිරෙව්. එවිට දනව් වැසියෝ ම ව්‍යාඝ්‍රයා තලා පෙළා අල්ලා ගන්නේය. ඔවුන් ව්‍යාඝ්‍රයා අල්ලා ගත් කල්හි ඔබ දත්වලින් එක් වැලක් සිඳ කෙළවර ගෙන මළ ව්‍යාඝ්‍රයා ළඟට ගොස් පින්වත්නි, මේ ව්‍යාඝ්‍රයා කවුරුන් විසින් මරණ ලද්දේ ද? මම මේ ව්‍යාඝ්‍රයා ගොනකු මෙන් වැලෙන් බැඳ රජු සමීපයට ගෙන යන්නෙමි. වැලක් කැඩීම සඳහා ලැහැබට පිවිසියෙමි. මා වැල ගෙන ඒමට පෙර ම, මොහු කවරකු විසින් මරණ ලද්දේදැ යි කියමු. ඉක්බිති, ඒ දනව් වැසියෝ බියෙන් තැතිගෙන ස්වාමීනි, රජුට නො කියනු මැනවි. බොහෝ ධනය දෙන්නෝය. ව්‍යාඝ්‍රයා ඔබ විසින් අල්ලා ගන්නා ලද්දේයැ යි රජු සමීපයෙන් ද බොහෝ ධනය ලබන්නෙහිය. භීමසේන ද මැනවැ යි පිළිගෙන බෝසතුන් විසින් කියන ලද ක්‍රමයෙන් ම ව්‍යාඝ්‍රයා ගෙන වන මාර්ගය නිර්ණය කොට මහජනයා විසින් පිරිවරන ලදුව බරණැසට අවුත් රජු බැහැදැක දේවයිනි, මවිසින් ව්‍යාඝ්‍රයා අල්ලා ගන්නා ලද්දේය. වන මඟ බිය රහිත කළෙමි. රජ සතුටු ව බොහෝ ධන දුන්නේය. නැවත එක් දිනක් එක් මඟක් මීමකු විසින් අත්හරවන ලදැ යි රජුට සැලකළහ. රජ පෙර මෙන් ම භීමසේන යැවීය. ඔහු ද බෝසතුන් විසින් දෙන ලද උපදෙස් අනුව ව්‍යාඝ්‍රයා මෙන් මීමා ද අල්වා ගෙන ආවේය. රජ නැවත ද ඔහුට බොහෝ ධනය දුන්නේය. මෙසේ භීමසේන ධනයෙන් ආඪ්‍ය විය. ධන මදයෙන් මත් වූ ඔහු බෝසතුන්ට අවඥා කොට ඔවුන්ගේ වචනය නො පිළිගනී. මම ඔබ නිසා ජීවත් නො වෙමි. පුරුෂයා ඔබ පමණක් ද? ආදී රළු වචන කියයි.
ඉක්බිති, කීප දවසක් ඇවෑමෙන් එක් සතුරු රජකු අවුත් බරණැස් නුවර වටකොට රාජ්‍යය හෝ දෙනු. යුද්ධය හෝ කරනු යි රජුට හසුනක් යැවීය. රජ යුද්ධ කැරව යි භීමසේන යැවීය. ඔහු සිය යුද ඇඳුමෙන් සැරසී යුද භටයෙකු සේ වෙස් ගෙන මනාව සරසන ලද ඇතුගේ පිටෙහි හිඳ ගත්තේය. බෝසත්හු ද ඔහු මිය යතැ යි යන බයෙන් සියලු යුද ඇඳුමෙන් සැරසී භීමසේනගේ පසු අසුනෙහි හුන්නේය. ඇතු මහජනයා පිරිවරන ලදුව නුවර දොරින් නික්ම යුද බිමට පැමිණියේය. යුද බෙර හඬ අසා ම භීමසේන සැලෙන්නට විය. බෝසත්හු දැන්ම ම මොහු ඇතු පිටින් වැටී මිය යතැ යි නො වැටීම සඳහා භීමසේන යොතකින් බැඳ ගත්තේය. භීමසේන යුද කෙරෙන තැන දැක මරණ බයෙන් බිය පත් ව තමාගේ මළයෙන් ඇතු පිට දූෂණය කළේය. ඉක්බිති, බෝසත්හු භීමසේන අමතා ඔබගේ පෙර වදන් හා පසු වදන් සම නො වේ. ඔබ පෙර යුද්ධ දක්‍ෂයකු මෙන් වූයේය. දැන් ඇත් පිට මළයෙන් දූෂිත කරන්නෙහි යි කියා මේ ගාථාව කීහ.
“භීමසේනය, තොප විසින් පෙර සංග්‍රාමයෙහි යමක් කියන ලද ද නැවත පසුව හෙවත් යුද්ධයෙහි දී තාගේ පූතිඝර නම් සිරුරුවල වැගිරෙයි. තොපගේ යුද්ධ (පිළිබඳ ඔද වැඩි) කථා ද මේ පීඩාව ද යන දෙකරුණ සම නො වේ.”
එහි, **“යං තෙ පවිකත්‍ථිතං පුරෙ”,** පෙර දී ඔබ විසින් ඔබ පමණක් ද පුරුෂයා මම යුද්ධ දක්‍ෂයෙක් නො වෙමිදැ යි යම් ආත්ම වර්ණනයක්, අවමන් වචනයක් කියන ලද ද, මේ එක් අවස්ථාවකි. **“අථ තෙ පූතිඝරා සජන්ති පච්ඡාති”,** මේ අපිරිසිදු ස්වභාවය නිසාත් වැගිරෙන ස්වභාවය නිසාත් පූතිඝර නාමය ලැබුවා වූ සිරුරු මළ දහර පිට වෙයි. වැගිරෙයි. **“පච්ඡති”,** පෙර දී කළ ආත්ම වර්ණනයට පසු කාලයෙහි හෙවත් දැන් මේ යුද බිමෙහි යන අර්ථයි. **“උභයං නසමෙති භීමසෙන!”** භීමසේනය, මේ අවස්ථා දෙක සම නො වේ. ඒ කුමක් ද? **“යුද්ධකථා ච ඉදඤ්ච තෙ විහඤ්ඤන්ති”,** යම් ඒ පෙර කළ යුද්ධ කථාව ද දැන් ඔබගේ පෙළීම ද ක්ලාන්තය ද ඇත් පිට දූෂණය කිරීම ආදිය ද, පීඩාව යන අර්ථයි.
මෙසේ බෝසත්හු ඔහු බිය ගන්වා යහළුව, මා සිටින කල්හි ඔබ වෙහෙසෙන්නේ කුමටදැ යි භීමසේන ඇතු පිටෙන් බස්සවා ස්නානය කොට ගෙට ම යවයි. පිටත් කොට මම අද ප්‍රකට වන්නට සුදුසුයැ යි යුද බිමට පිවිස මහහඬින් නාදකොට සතුරු රජු පණ පිටින් ගෙන බරණැස් රජු සමීපයට ගියේය. රජ සතුටු ව බෝසතුන්ට මහත් සම්පත් දුන්නේය. එතැන් පටන් චුල්ල ධනුග්ගහ පණ්ඩිත නමින් මුළු දඹදිව ප්‍රකට විය. හෙතෙම භීමසේනට ජීවන වියදම් දී ස්වකීය ස්ථානයට ම යවා දානාදී පිංකම් කොට කම් වූ පරිදි මිය ගියේය.
මහණෙනි, මේ භික්‍ෂුව ආත්ම වර්ණනය කැරනුයේ දැන් පමණක් නොව, පෙරත් ආත්ම වර්ණනය කළේ මයැ යි වදාරා බුදුහු මේ දම් දෙසුම ගෙනහැර දක්වා අනුසන්‍ධි ගළපා ජාතකය නිමවූහ. එකල භීමසේන මේ භික්‍ෂුව විය. චුල්ලධනුග්ගහ පණ්ඩිත නම් මම ම වෙමි.


9. අපායිම්හ වර්‍ගය
**“අපායිම්හ අනිච්චිම්හාති” **යන මේ දේශනාව බුදු රජහු කොසඹෑ නුවර ඇසුරු කොට ඝෝෂිතාරාමයේ වැඩ වසන්නේ, සාගත තෙරුන් මුල්කැර ගෙන දේශනා කළහ. බුදු රජහු සැවැත් නුවර වස් වැස චාරිකාවෙහි වඩින අතර භද්දවතික නම් නියම් ගමට පැමිණි කල්හි ගොපල්ලෝ ද පසු පල්ලෝ ද ගොවියෝ ද මඟියෝ ද බුදු රජුන් දැක වැඳ ස්වාමීනි, භගවත්හු අම්බතිත්‍ථියට නො වඩිත්වා. අම්බතිත්‍ථියෙහි ජටිලයාගේ අසපුවෙහි අම්බතිත්‍ථික නම් ඝෝර විෂ ඇති වහා පැතිරෙන විෂ ඇති නාගයෙක් වෙසෙයි. ඔහු බුදු රජුන්ට නපුරක් කැරෙති යන බියෙන් මෙසේ වැළකූහ. බුදු රජහු ඔවුන්ගේ කථාව නො ඇසුනාක් මෙන් ඔවුන් තුන් වරක් වළක්වත්දීත් වැඩියාහුය.
එහි දී බුදු රජහු භද්දවතිකා නියම් ගම අබියස එක්තරා වන ලැහැබක වැඩ වසන කල්හි සාගත තෙරණුවෝ බුදු රජුන්ට උපස්ථාන කැරෙති. තෙරණුවෝ පුහුදුන් ඉදූහයෙන් යුක්ත වූවෝය. එසමයෙහි තෙරණුවෝ ඒ අසපුවට එළැඹ ඒ නා රජු වසන ස්ථානයේ තණ ඇතිරියක් පනවා පළක් බැඳ වැඩ හුන්හ. නාගයා ක්‍රෝධය මැඩ පවත්වාගත නො හැකි ව දුම් පිට කෙළේය. තෙරහු ද දුම් පිට කළාහුය. නාගයා ගිනි පිට කෙළේය. තෙරහු ද ගිනි පිට කළහ. නාගයාගේ තෙද තෙරුන්ට බාධා නො කළේය. එහෙත් තෙරුන්ගේ තෙද නාගයාට පීඩාවක් විය. මෙසේ ඒ තෙරණුවෝ සුළු කාලයකින් නා රජු දමනය කොට සරණ සිල්හි පිහිටුවා බුදු රජුන් වෙත ගියහ.
බුදු රජහු ද භද්දවතිකාවෙහි කැමැති පරිදි වාසය කොට කොසඹෑ නුවරට වැඩියහ. සාගත තෙරුන් නාගයා දමනය කළ බව මුළු ජනපදය පුරා පැතිරිණි. කොසඹෑ නුවර වාසීහු බුදු රජුන්ට පසු ගමන් කොට වැඳ සාගත තෙරුන් වෙත එළැඹ එකත් පසක සිටියාහු, මෙසේ කීවාහුය. ස්වාමීනි, යමක් ඔබ වහන්සේලාට දුර්ලභ නම් ඒ කියනු මැනවි. එයට අපි සපයා දෙන්නෙමු. තෙරණුවෝ නිශ්ශබ්ද වූහ. එහෙත් ජබ්බග්ගිය භික්‍ෂූහු මෙසේ කීවාහුය. ඇවැත්නි, පැවිද්දන්ට කාපෝතිකා නම් සුරාව දුලබ ද වෙයි. මනාප ද වෙයි. ඉදින් ඔබලා තෙරණුවන්ට පැහැදුනාහු නම් කාපොතිකා නම් සුරාව සපයා දෙනු මැනව. ඔවුහු ද මැනවැ යි පිළිගෙන සෙට දවස පිණිස බුදු රජුන්ට ආරාධනා කොට නගරයට පිවිස තම තමන්ගේ ගෙවල තෙරණුවන්ට දෙනු පිණිස කාපෝතිකා සුරාව යහපත් ලෙස පිළියෙල කොට තෙරුන්ට ආරාධනා කොට ගෙයක් පාසා මිහිරි කාපෝතිකා සුරාව පිළිගැන්වූහ. තෙරහු ද සුරාව පානය කොට මත් වූවාහු. නගරයෙන් නික්මෙන අතර දොරටුව අභියස දී වැටී දොඩවමින් හොත්තාහ.
බුදු රජහු බත් කිස නිමවා නගරයෙන් නික්මෙන්නාහු, ඒ අයුරින් වැතිරී සිටින සාගත තෙරණුවන් දැක මහණෙනි, සාගත ඔසවා ගන්න යි භික්‍ෂූන් ලවා ඔසවාගෙන ආරාමයට වැඩියහ. භික්‍ෂූහු තෙරණුවන්ගේ හිස බුදු රජුන්ගේ පාමුල සිටින සේ කොට වැතිර වූහ. තෙරණුවෝ පාදයන් බුදු රජුන්ට අභිමුඛ වන සේ වැතිරුණාහ. බුදු රජහු භික්‍ෂූන්ගෙන් විචාළහ. මහණෙනි, කිම, සාගතයන්ට මා කෙරෙහි යම් ගෞරවයක් පෙර පැවතියේ ද දැන් එය තිබේ ද? ස්වාමීනි. නැත. මහණෙනි, අම්බතිත්‍ථික නාග රාජයා කවරෙක් දමනය කළේ ද? ස්වාමීනි, සාගත තෙරණුවෝය. කිම මහණෙනි, දැන් සාගතයන්ට දිය බරියෙකු හෝ දමනය කිරීමට ශක්තියක් තිබේ ද? ස්වාමීනි, නැත. මහණෙනි, යමක් පානය කොට සිහි විකල් වේ ද, එවැනි දෙයක් පානය කරන්නට සුදුසු ද? ස්වාමීනි, සුදුසු නැත. ඉක්බිති බුදුරදහු තෙරණුවන්ට දොස් පවරා භික්‍ෂූන් අමතා රහමෙර පානය කිරීමේ දී පචිති ඇවැත් වේයැ යි ශික්‍ෂා පද පනවා හුනස්නෙන් නැඟී ගඳකිළියට වැඩියහ.
දම් සභාවෙහි රැස්වූ භික්‍ෂූහු රහමෙර පානය කිරීමෙහි දොස් කියූහ. ඇවැත්නි, මේ රහමෙර පානය නම් මහා දොස් සහිතය. මෙසේ නැණවතා, සෘද්ධිමතා සාගත තෙරණුවන් පවා බුදු රජුන්ගේ ගුණ මාත්‍රයක් හෝ නො දනී ද? බුදු රජහු දම් සභාවට වඩමවා මහණෙනි, කවර කථාවකින් යුක්ත ව මෙහි හුන්නාහුදැ යි විචාරා මෙනම් කථාවකින්යැ යි කී කල්හි මහණෙනි, පැවිද්දෝ සුරා පානය කොට සිහි විකල් වූවෝ දැන් පමණක් නොව පෙරද වූයේයැ යි වදාරා අතීත කථාව ගෙනහැර දැක්වූහ.
යටගිය දවස බරණැස් නුවර බඹදත් රජු රජ කරද්දී බෝසත්හු කසී රට උසස් බමුණු කුලයක ඉපිද වැඩි වියට පැමිණියේ, තවුස් පැවිද්දෙන් පැවිදි ව අභිඥා ද සමාපත්තීන් ද උපදවා ධ්‍යාන සුවයෙන් කල්ගත කරන්නේ, හිමාල වන පියසෙහි පන්සියයක් අතවැසියන් විසින් පිරිවරන ලදුව වාසය කරති. ඉක්බිති, ඔහුට වැසි කාලය පැමිණි කල්හි අතවැසියෝ කීවාහුය. ඇදුරුතුමනි, මිනිස් පියසට ගොස් ලුණු ඇඹුල් සොයාගෙන එන්නෙමු. ඇවැත්නි, මම මෙහි ම වාසය කරන්නෙමි. තොපි ගොස් සිරුර සතපවා ගෙන වැසි කාලය ගතකොට එව්. ඔවුහු යහපතැ යි ගුරුතුමා වැඳ බරණැස් නුවරට ගොස් රජ උයනේ වාසය කොට දෙවැනි දවසේ නුවරින් පිටත දොරටු ගම පිඬු පිණිස හැසිර තෘප්තිමත් වී දෙවැනි දවසේ නගරයට පිවිසියහ. මිනිස්සු සෙනෙහසින් භික්‍ෂාව දුන්හ. කීප දිනක් ගියවිට රජුට ද සැලකළාහුය. දේවයන් වහන්ස, හිමාල වනයෙන් පන්සියයක් සෘෂිවරු අවුත් උයනෙහි වාසය කරති. උග්‍ර තපස් ඇත්තෝය. සන්සිඳුවන ලද චක්‍ෂුරාදී ඉන්‍ද්‍රියන් ඇත්තාහ. සිල්වත්හුය. රජතුමා ඔවුන්ගේ ගුණ අසා උයනට ගොස් වැඳ කරන ලද පිළිසඳර ඇත්තේ, වැසි සාර මස එහි ම වාසය පිණිස ප්‍රතිඥා ගෙන ආරාධනා කළේය. ඔවුන් එතැන් පටන් රජ ගෙදර ම වළඳා උයනෙහි වසත්.
ඉක්බිති, එක් දිනක් නගරයෙහි සුරා නැකත් නම් උත්සවයක් විය. රජතුමා පැවිද්දන්ට සුරාව දුර්ලභයැ යි බොහෝ ඉහළට සුරාව දෙවීය. තාපසවරු සුරා පානය කොට උයනට ගොස් සුරා මදයෙන් මත්වී නැඟිට නැටූහ. සමහරු ගැයූහ. නටා, ගයා තවුස් පිරිකර අතුරා නිදා සුරා මදය සිඳුණු කල්හි පිබිදී ඒ තමාගේ විකාර දැක අප විසින් පැවිද්දන්ට නො ගැළපෙන දෙයක් කරන ලදැ යි හඬා වැළප අපි ගුරුතුමාගෙන් වෙන් වූ බැවින් මෙබඳු පාප ක්‍රියාවක් කළෙමු යි, එකෙණෙහි ම උයන අත්හැර හිමවතට ගොස් තවුස් පිරිකර ආදිය තැන්පත් කොට ගුරුන් වැඳ සිටි කල්හි කිම, දරුවනි, මිනිස් පියසෙහි ආහාරයෙන් ක්ලාන්ත නොව සුව සේ විසුවෝහු ද? සමගින් විසුවෝහුදැ යි විචාළේය. ගුරුතුමනි, අපි සුව සේ විසුවෝ වෙමු. එසේ වුවත් අපි පානය නො කළ යුත්තක් පානය කොට එහි සුන්වූවාහු, සිහි එළවාගත නො හැකි ව නැටුවෙමු. ගායනා කළෙමු යි එම කරුණ සැලකරුනු වස් මේ ගාථාව ඉදිරිපත් කොට කීවාහුය.
“සුරා පීම්හ. (අත් ලෙළවමින්) නැටුම්හ. මහ හඬින් ගී කීම්හ. (සුරා පානය නපුරුයැ යි පසුව) හැඬූම්හ. සිහිසන් නැති කරන රා බී (යම් හෙයකින්) වඳුරෝ නොවූවෝ ද එය ම මැනවි යි තමාගේ නුගුණ කීහ.”
එහි, **“අපායිම්හති”,** සූරා බීවෙමු. **“අනච්චිම්හාති”,** ඒ සුරා පානය කොට අත්පා ලෙළවමින් නැටුවෙමු. **“අගායිම්හාති”,** මුඛය විවෘත කොට දික්වූ හඬින් ගායනා කළෙමු. **“රුදිම්හ චාති”,** නැවත විපිළිසර බවට පත්ව මෙබඳු දෙයක් අප විසින් කරන ලදැ යි හැඬීමු. **“දිට්ඨා නාහුම්හ වානරාති”,** මෙසේ සිහිය නසන හෙයින්, **“විසඤ්ඤකරණිං”,** නම් වූ සුරාව පානය කොට යම් හෙයකින් වානරයෝ නො වූවෝ වෙමු.
මෙසේ ඔවුහු තමන්ගේ අගුණ කීවාහුය. බෝසත්හු ගුරු ආශ්‍රය නැත්තවුන්ට මෙබඳු දේ වේමැ යි, ඒ තවුසන්ට දොස් පවරා නැවත මෙවැන්නක් නො කැරව යි ඔවුන්ට අවවාද දී නො පිරිහුණු ධ්‍යාන ඇත්තේ, බඹ ලොව පිහිට කොට ඇත්තකු විය.
බුදු රජහු මේ ධර්ම දේශනාව ගෙනහැර දක්වා අනුසන්‍ධි ගළපා ජාතකය නිමා කළහ. එදින තවුස් සමූහයා බුදු පිරිස වූහ. නායක තවුසා මම වීමි.
**“අතික්කම්ම රමණකන්ති”** යන මේ ජාතකය බුදු රජහු ජේතවනාරාමයෙහි වැඩ වාසය කරන සේක්, එක් අකීකරු භික්‍ෂුවක් අරබයා වදාළහ. මේ ජාතකයේ වනාහි කාශ්‍යප සම්බුදු කාලයට අයත් කථා වස්තු දහවන නිපාතයෙහි මහා මිත්තවින්‍ද ජාතකයේ මතු සඳහන් වන්නේය. එකල්හි වනාහි බෝසත්හු මේ ගාථාව කීහ.
“පළිඟු පහය ද රිදී පහය ද මැණික් පහය ද ඉක්ම තෙපි (පාපක්‍ෂය වන තෙක්) ජීවත් වන්නහු, (යම් උරචක්‍රයකින්) නො මිදෙන්නහු ද එබඳු පාෂාණ උරචක්‍රයකින් මඩනා ලද්දාහුය.”
එහි, **“රමණකං”,** ඒ කාලයේ පළිඟුවට නමකි. පළිඟු ප්‍රාසාදය ද ඉක්ම වූ බව දක්වයි. **“සදාමන්තං චාති”,** රිදියට නමකි. රිදී ප්‍රාසාදය ද ඉක්ම වූ බව පෙන්වයි. **“දුභකන්ති”,** මැණික්වලට නමකි. මැණික් ප්‍රාසාදය ද ඉක්ම වූ බව පෙන්වයි. **“ස්වාසීති”,** ඒ ඔබ වෙහි. **“පාසාණමාසීනො”** උරචක්‍රය වනාහි පාසාණමය හෝ වෙයි. රිදීමය හෝ වෙයි. මැණික්මය හෝ වෙයි. ඔහු ද එහි හුන්නේ එහෙයින් පාසාණයෙහි හුන් බැවින් **“පාසාණසීන”** යැයි කිව යුතු තැන ව්‍යඤ්ජන සන්‍ධි වශයෙන් ‘ම’ කාරය ගෙන **“පාසාණමාසීන”** යැයි කියන ලදි. පාෂාණය හෝ එහි හුන්නේ, ඒ උරචක්‍රය පැමිණ සිටියේ යන අර්ථයි. **“යස්මා ජීවං න මොක්‍ඛසීති”, **යම් හෙයකින් උරචක්‍රය යම්තාක් ඔබේ පාප කර්මය ක්‍ෂය වේ ද ඒතාක් ජීවත් වෙමින් නො මදින්නේ වෙයි.
මේ ගාථාව කියා බෝසත්හු තමාගේ දේවස්ථානයට ම ගියහ. මිත්තවින්‍දක උරචක්‍රය ඔසවාගෙන මහා දුක් අනුභව කැරෙමින් පව්කම් ක්‍ෂය වූ කල්හි කම් වූ පරිදි ගියේය.
බුදු රජහු මේ ධර්ම දේශනාව ගෙන හැර දක්වා ජාතකය නිමා කළහ. එකල මිත්තවින්‍දක අකීකරු භික්‍ෂුව විය. දේවරාජයා වනාහි මම ම වීමි.
**“මින්තො හවෙ සත්තපදෙන හොතීති”** යන මේ ජාතකය බුදු රජහු දෙව්රම් වෙහෙර වැඩ වසන සේක්, අනේපිඬු මහා සිටුහුගේ යහළුවකු අරබයා දේශනා කළහ. ඔහු වනාහි මහසිටුහු සමග වැලිකෙළියේ පටන් එක ම ඇදුරකු ළඟ සිප්සතර හදාළ නමින් කාළකණ්ණි නම් විය. කල්යත් ම ඔහු දුගී බවට පත්ව දිවි රැකුමට නො හැකි ව මහසිටු වෙත ගියේය. මහසිටු ඔහු අස්වසා ජීවන වියදම් දී ආරක්‍ෂාව සඳහා තම ධනය ද පැවරුවේය. ඔහු මහසිටු හට උපකාරකයෙක් වී සියලු කටයුතු කරයි. මහසිටු ළඟට ඔහු පැමිණි කල්හි කාළකණ්ණිය සිටුව, කාළකණ්ණිය හිඳුව, කාළකණ්ණිය කව යි කියත්. එක් දවසක් සිටුහුගේ යහළු මිත්‍රයෝ ඔහු වෙත පැමිණ මෙසේ කීහ. සිටුතුමනි, මොහු ඔබ ළඟ සිටුවා නො ගත යුතුය. කාළකණ්ණිය, සිටුව. හිඳුව. කව ආදී වශයෙන් නිතර නිතර කියන කල්හි යක්‍ෂයා පවා පලා යන්නේය. තව ද ඔහු ඔබ හා සමත් නො වේ. දුගීය. විරූපය. ඔහුගෙන් ඔබට ඇති ඵලය කිම. එවිට මහසිටුහු, නම වනාහි ව්‍යවහාර මාත්‍රයකි. නුවණැත්තෝ නම ම ප්‍රමාණ නො කරත්. ඇසූ දෙය සුබ වශයෙන් ගත්හ. සුබ මංගලයකු විය යුතු නො වේ. වැලිකෙළියෙහි පටන් යහළුවකු වූ මොහු නම නිසා අත්හරින්ට නො හැකිය. ඔවුන්ගේ වදන් නො පිළිගෙන දිනක් තමාගේ නුදුරු ගමකට යන්නේ කාළකණ්ණියා ගෙයි ආරක්‍ෂකයා කොට ගියේය.
සොරු සිටුතුමා වෙනත් ගමකට ගියේය. ඔහුගේ ගෙය පහරන්නමැ යි නොයෙක් ආයුධ ගත් අතැති ව රාත්‍රී කාලයෙහි අවුත් ගෙය වැටලූහ. කාළකණ්ණි ද සොරුන්ගේ පැමිණීම බලාපොරොත්තුවෙන් නො නිදා ම සිටියේය. ඔහු සොරුන් ආ බව දැන මිනිසුන් පුබුදුවා, ඔබ සක පිඹින්න. ඔබ මිහිඟු බෙර වයන්න ආදී වශයෙන් මහා සැණකෙළියක් කරන්නාක් මෙන් මුළු නිවනස ම නින්නාද කළේය. එවිට සොරු සිටු ගෙය හිස්යැ යි සිතූ අප වැරදි වෙමු. මහසිටු මෙහි ම සිටිතැ යි ගල්, මුගුරු ආදිය එහි ම දමා පලා ගියහ.
දෙවැනි දවස්හි මිනිස්සු ඒ ඒ තැන දමන ලද ගල්, මුගුරු ආදිය දැක සංවේගයට පත්ව ඉදින් අද මෙබඳු වූ නැණවත් ගෘහ ආරක්‍ෂකයෙක් නො සිටියේ නම් සොරුන් විසින් කැමැති පරිදි ගෙට පිවිස මුළු ගෙය පහරන්නට තිබිණි. මේ හිතවත් මිත්‍රයා නිසා සිටුතුමාට අභිවෘද්ධියක් ම වූයේයැ යි ඔහුට ප්‍රශංසා කොට සිටුතුමා ගොදුරු ගමින් ආ විට ඒ සියලු පුවත් සැල කළහ. ඉක්බිති, ඒ සිටු මෙසේ කීවේය. ඔබලා මෙබඳු ගෘහාරක්‍ෂක මිතුරා බැහැර කළාහු නම් අද මගේ ධනය කිසිවක් ඉතිරි නො වන්නේය. නම වනාහි සැලකිය යුතු නො වේ. හිතවත් බව ම ප්‍රමාණ වෙයි. ඔහුට වඩ වඩාත් ජීවන වියදම් දී අද මම පුවත් පඬුරක් ඇතැ යි බුදු රජුන් වෙත එළැඹ මුලපටන් ඒ පුවත සැල කළේය. ගෘහපතිය, මේ කාළකණ්ණි නම් මිත්‍රයා තමාගේ මිතුරාගේ ගෘහය ආරක්‍ෂා කරනුයේ දැන් පමණක් නොව, පෙර ද ආරක්‍ෂා කළේයැ යි වදරා ඔහු විසින් අයදනා ලදුව අතීතය ගෙන හැර දැක්වූහ.
පෙර බරණැස් නුවර බඹදත් රජු රජ කරන කල්හි බෝසත්හු මහත් සම්පත් ඇති සිටුවරයෙක් වූහ. ඔහුට කාළකණ්ණි නම් මිත්‍රයකු විය. සෙසු සියල්ල වර්තමානය හා සමානය. බෝසත්හු ගොදුරු ගමින් අවුත් ඒ පුවත අසා ඉදින් ඔබගේ වචනයෙන් මා විසින් මෙබඳු වූ මිත්‍රයා බැහැර කරනු ලැබුණේ නම් අද මගේ සම්පත් කිසිවක් නො වන්නේ යි කියා මේ ගාථාව කීහ.
“එක්ව සත් පියවරක් යෑමෙන් මිත්‍රයෙක් වන්නේය. දොළොස් දිනක් එක්ව විසීමෙන් යහළුවෙක් වන්නේය. මසකින් ද අඩ මසකින් ද නෑයෙක් හා සම වන්නේය. එයින් අධි කාලයක් එක්ව විසීමෙන් ප්‍රාණසමයෙක්ද වන්නේය. ඒ මම තමාගේ සුවය කරණ කොටගෙන බොහෝ කාලයක් එක්ව වාසය කොට පුරුදු වූ කාළකණ්ණි නම් යහළුවා කෙසේ හරනෙම් ද?”
එහි, **“හවෙති”,** නිපාත මාත්‍රයකි. මෙත් කැරේනු යි මිත්‍ර නමි. මෛත්‍රිය සිතෙහි එළවාගෙන සෙනෙහස කළැ යි යන අර්ථයි. මේ මිත්‍රයා වනාහි, **“සත්තපදෙන හොතීති”,** එකතු ව සත් පියවරක් ගමන් කළ පමණකින් වේ, යන අර්ථයි. “සහායො වන ද්වාදසකෙන හොති”, සියලු කටයුතු එකට කිරීමෙන් හා සියලු ඉරියව්වල සමග සිටින්නේ, “සහාය” නමි. මේ සහායකයා දොළොස් දිනක් එකට විසීමෙන් වේ, යන අර්ථයි. **“මාසද්ධමාසෙත චාති”,** මසකින් හෝ අඩ මසකින්, **“ඤාති හොති”,** නෑයෙක් සමාන වන්නේය. **“තතුත්තරින්ති”,** ඉන් මත්තෙහි එකට විසුවෙහි, **“අත්තසමොපි හොති”,** ප්‍රාණ සමයෙක් වන්නේය. **“ජහෙය්‍යන්ති”,** මෙබඳු යහළුවකු කෙසේ නම් අත් හරින්නේ ද? මිතුරු බවේ අගය ප්‍රකාශ කළේය. එතැන් පටන් නැවත කිසිවෙක් මේ පිළිබඳව කථා නො කළෝය.
බුදු රජහු මේ ජාතකය ගෙනහැර දක්වා මේ ජාතකය නිමවා වදාළහ. එදා කාළකණ්ණි නම් මිතුරා ආනන්ද විය. බරණැස් සිටු නම් මම ම වීමි.
**“අරොග්‍යමිච්ඡෙ පරමං ච ලාභන්ති”** යන මේ දේශනාව බුදු රජහු දෙව්රමෙහි වැඩ වාසය කරන සේක්, එක් අභිවෘද්ධියෙහි දක්‍ෂ පුත්‍රයකු අරබයා වදාළහ. සැවැත් නුවර එක් මහා ධනය ඇති සිටුවරයකුගේ පුත්‍රයකු විය. උපතින් සත් හැවිරිදි වියේදී ම නුවණ ඇත්තේ, දියුණුවෝ දක්‍ෂ වූයේය. හෙතෙම එක් දිනක් පියා වෙත එළැඹ දියුණුවේ දොරටු පිළිබඳ ප්‍රශ්න දෙකක් විචාළේය. පියා එය නො දනියි. ඉක්බිති, ඔහුට මෙබඳු අදහසක් ඇතිවිය. මේ ප්‍රශ්නය ඉතා සියුම්ය. සර්වඥ බුදු රජුන් හැර අනිකකු මතු භවාග්‍රය දක්වා ද යට අවීචිය පරිච්ඡේදකොට ඇති ලෝකය තුළ මේ ප්‍රශ්නය කියන්නට සමර්ථයකු නම් නැත. ඔහු පුතා රැගෙන බොහෝ මල්, සුවඳ විලවුන් ගෙන්වා ගෙන දෙව්රමට ගොස් බුදු රජුන් පුදා වැඳ එකත් පසෙක හුන්නේ, භාග්‍යවතුන් වහන්සේට මෙය කීවේය. ස්වාමීනි, මේ දරුවා නුවණ ඇත්තේය. අභිවෘද්ධියෙහි දක්‍ෂය. මගෙන් දියුණුවෝ දොරටු පිළිබඳ ප්‍රශ්නය විචාළේය. මම ඒ ප්‍රශ්නය නො දන්නා බැවින් නුඹ වහන්සේ සමීපයට ආවෙමි. භාග්‍යවතුන් වහන්සේ මට ඒ ප්‍රශ්නය කියා දෙන සේක් නම් යහපති. බුදු රජහු උපාසකය, පෙර ද මම මේ කුමාරයා විසින් විචාරන ලද මේ ප්‍රශ්නය විසඳා දුනිමි. මේ කුමාරයා එදා එය දැන ගත්තේය. භවයෙන් වැසී ගිය බැවින් දැන් එය නො පැහැදිලියැ යි වදාරා ඔහු විසින් අයදනා ලදුව ඉකුත් කථාව ගෙනහැර දැක්වූහ.
පෙර බරණැස් නුවර බඹදත් රජු රජ කරවන කල්හි බෝසත්හු මහත් සම්පත් ඇති සිටු කෙනෙක් වූහ. ඉක්බිති, ඔහුගේ උපතින් සත් හැවිරිදි පුත්‍රයා නැණ ඇත්තේ, දියුණුවෙහි දක්‍ෂ වූයේ දිනක් පියා වෙත එළැඹ පියාණනි, අභිවෘද්ධියට දොරටු කෙතෙක්දැ යි **“අත්‍ථස්සද්වාර පුඤ්හයි”** විචාළේය. එවිට ඔහුගේ පියා මේ ප්‍රශ්නය විසඳමින් මේ ගාථාව කීය.
“ආරෝග්‍යය නම් වූ උතුම් ලාභය කැමැති වන්නේය. ආචාර ශීලය ද (ගුණයෙන්) වැඩිහිටියන්ගේ අනුමතය ද බහුශ්‍රැත බව ද ධර්මය අනුව පැවැත්ම ද චිත්තයාගේ නො හැකුළුණු බව ද යන මේ සදෙන දියුණුවට ප්‍රධාන වූ ද්වාරයෝය.”
එහි, **“ආරොග්‍ය මිච්ඡෙ පරමං ච ලාභන්ති”** යනු නිපාත මාත්‍රයකි. දරුව, පළමු කොට ම නිරෝගිකම නැමැති උසස් ම ලාභය කැමැති විය යුතුයැ යි යන මේ අර්ථය දක්වනු සඳහා මෙසේ කීය. එහි ද ආරෝග්‍යය නම් ශරීරයෙහි ද සිතෙහි ද නිරෝගී බව, ලෙඩ නැති බවය. ශරීරයෙහි රෝග හටගත් විට නො ලැබූ ධනය උපදවීමට නො හැක්කේය. ලැබූ ධනය පරිභෝග කිරීමට ද නො හැක්කේය. නිරෝගී බව ඇති කල්හි මේ උභය සම්පත්තිය ම ලබා ගැනීමට හැකි වෙයි. සිත කෙළෙස්වලින් ගිලන් වූ කල්හි නො ලැබූ ධ්‍යානාදී ලාභ උපදවීමට නො හැක්කේය. ලැබුවා වූ ධ්‍යානය ද නැවත සමාපත්ති වශයෙන් පරිභෝග කරන්නට ද නො හැක්කේය. මේ ගිලන් බව ඇති කල්හි නො ලැබූ ලාභය ද නො ලබයි. ලැබුවා වූ ධ්‍යානය ද අර්ථ රහිත වෙයි. මේ ගිලන් බව නැති කල්හි නො ලැබුවා වූ ලාභය වෙයි. ලැබුවා වූ ලාභය සාර්ථක වෙයි. මේ නිසා නිරෝගී බව උසස් ම ලාභය වෙයි. එය පළමුවෙන් ම කැමැති විය යුතුයි. මේ දියුණුවට එක් මඟකි යන අර්ථයි. **“සීලං චාති”,** මෙහි ආචාර ශීලයයි. මෙයින් ලෝක චාරිත්‍ර දක්වයි. **“වුද්ධානුමතන්ති”,** ගුණයෙන් වැඩිහිටියන්ගේ ද නුවණ ඇත්තන්ගේ ද අනුදැනීමයි. මෙයින් ගුණවත් ගුරුවරුන්ගේ අවවාද දක්වයි. **“සුතං චාති”,** හේතු කාරණා සහිත දැනීමයි. මෙයින් මේ ලෝකයෙහි දියුණුවට හේතු වූ බොහෝ ඇසූ පිරූ තැන් ඇති බවයි. **“ධම්මානුවත්තී චාති”,** ත්‍රිවිධ වූ සුචරිත ධර්මයට අනුගත වීමයි. මෙයින් දුසිරිත්කම් හැර සුචරිත ධර්මයෙහි යෙදෙන බව දක්වයි. **“අලීනතා චාති”,** සිතෙහි නො මැළි බව, උසස් බව, උසස් බවයි. **“අත්‍ථස්ස ද්වාරා පමුඛා ඡළෙතෙති”,** හි, **“අත්‍ථ”,** යනු දියුණුවයි. ඒ වැඩීම් සංඛ්‍යාත වූ ලෞකික ලෝකෝත්තර අභිවෘද්ධියට ප්‍රමුඛය. යහපත්ය. එම නිසා මේ දොරටු සය දියුණුව ලබා ගැනීමේ උපාය නම් වේ.
මෙසේ බෝසත්හු පුත්‍රයාට දියුණුවේ දොරටු ප්‍රශ්නය ප්‍රකාශ කළහ. ඔහු එතැන් පටන් ඒ සය ධර්මයන්හි අනුව ක්‍රියා කළේය. බෝසත්හු ද දානාදී පිංකම් කොට කම් වූ පරිදි මිය ගියහ.
බුදු රජහු මේ ධර්ම දේශනාව ගෙනහැර දක්වා ජාතකය නිමා කළහ. එදා පුත්‍රයා දැන් පුත්‍රයා මය. මහ සිටුහු මම ම වීමි.
**“ආයතිදොසං නාඤ්ඤායාති”** යන මේ ධර්ම දේශනාව බුදු රජහු දෙව්රමෙහි වැඩ වසන සේක්, එක් උකටලී භික්‍ෂුවක් අරබයා දේශනා කළහ. එක්තරා කුල පුත්‍රයෙක් බුදු සසුනෙහි උරදී පැවිදි ව එක් දවසක් සැවැත් නුවර පිඬු පිණිස හැසිරෙන්නේ, මනා රූසපුවෙන් යුත් ස්ත්‍රියක දැක කළකිරුණේය. ඉක්බිති, ආචාර්ය උපාධ්‍යායයෝ ඔහු රැගෙන බුදු රජුන් වෙත ගියහ. බුදු රජහු මහණ, ඔබ උකටලී වූයේ සැබෑදැ යි විචාරා ස්වාමීනි, සත්‍යයැ යි කී කල්හි, මහණ, මේ පඤ්ච කාම සම්පත් විඳින කල්හි මනහරය. එහෙත් ඒ විඳීමෙන් නිරය ආදියෙහි ඉපදීමට හේතුවන බැවින් කිම්පක්ක නම් ගෙඩි අනුභව කිරීම හා සමාන වේ. කිම්පක්ක ඵල වනාහි පැහැයෙන්, සුවඳින්, රසයෙන් යුක්තය. එහෙත් අනුභව කළ පසු බඩවැල් කඩ කඩ කොට මරණයට පමුණුවයි. පෙර බොහෝ මිනිස්සු මෙහි දොස් නො දැක පැහැයට, සුවඳට, රසයට ආසා කොට ඒ ඵල අනුභව කොට මරණයට පැමිණියහැ යි වදාරා අතීත කථාව ගෙනහැර දැක්වූහ.
පෙර බරණැස් නුවර බඹදත් රජු රාජ්‍යය කරන කල්හි බෝසත්හු සාත්තු නායකයෙක් ව ඉපිද ගැල් පන්සියයක් ගෙන පෙරදිගින් අපර දිගට යන්නාහු, වන දොරටුවට පැමිණ මිනිසුන් රැස් කැරවා මේ වනයෙහි විෂ ගස් ඇත. පෙර අනුභවකොට නුපුරුදු ගෙඩි මගෙන් නො විචාරා නො කවු යි අවවාද කළහ. මිනිස්සු වනය ඉක්මවා වන දොරටුවට පැමිණි කල්හි ඵල බරින් නැමුණු අතු ඇති කිම්පක්ක ගසක් දුටහ. එහි කඳ, අතු, කොළ, ගෙඩි ආදිය හැඩයෙන්, වර්ණයෙන්, රසයෙන්, ගඳින් අඹ ඵල සමාන විය. ඔවුන්ගෙන් සමහරු පැහැය සුවඳ රස නිසා ආසා කොට අඹ ඵල යන හැඟීමෙන් ඒ ගසෙහි ගෙඩි කෑහ. සමහරු ගැල් නායකයන්ගෙන් විමසා කමු යි ගෙඩි, කොළ ආදිය ගෙන බෝසතුන් වෙත ගියහ. බෝසත්හු එතැනට පැමිණ නෙලන ලද ගෙඩි බැහැරට දමා යමෙක් ගෙඩි කමින් සිටියේ ද ඔවුන් වමනය කැරවා ඔවුන්ට බෙහෙත් දෙවූහ. එයින් සමහරු නිරෝගී වූහ. පළමු ව ගෙඩි කෑ මිනිස්සු මරණයට පත්වූහ. බෝසත්හු ද තමා කැමැති ස්ථානයට සුව සේ ගොස් ලාභ ලැබ නැවත තමන්ගේ ස්ථානවලට ම පැමිණ දානාදී පිංකම් කොට කම් වූ පරිදි මිය ගියේය.
බුදු රජහු මේ කථා පුවත ගෙනහැර දක්වා මේ ගාථාව දේශනා කළහ.
“මතුවන්නා වූ දෝෂය නො දැන යමෙක් කාමයෙන් සෙවුණේ ද කන ලද කිම්පක්ක නම් විෂ ඵලය මෙන් (ඒ කාමයෙන්) ඒ පුරුෂයා විපාක සංඛ්‍යාත අන්තයෙහි නිරයෙහි නොයෙක් දුක්දී නසත්.”
එහි, **“ආයතිදොසං නාඤ්ඤායති”,** මතු ඇතිවන දෝෂ නො දැන - දන්නේ නැතුව යන අර්ථයි. **“යො කාමෙ පතිසෙවති”,** යමෙක් වස්තු කාම, ක්ලේශ කාමයන් සේවනය කරයි ද, **“විපාකන්තෙ හනන්ති නං”,** ඒ කාමයෝ, ඒ පුරුෂයෝ තමාගේ විපාක සංඛ්‍යාත කෙළවර දී නිරයාදියෙහි උපදවමින් නොයෙක් විවිධ දුක් ගෙන දෙමින් නසත්. කෙසේ ද?, **“කිම්පක්කමිව භාක්‍ඛිතන්ති”,** යම් සේ අනුභව කරන කාලයෙහි පැහැය, සුවඳ, රස නිසා ප්‍රිය වූ කිම්පක්ක ගෙඩිය අනාගත දොස් නො දැක අනුභව කරන ලද්දේ අතුනු මහත් ව මරණයට පමුණුවයි. මෙසේ අනුභව කරන කාලයෙහි මිහිරි වුව ද කාමයෝ විපාක දෙන කාලයේ නසත්. මෙසේ මේ දේශනාව සන්‍ධි ගළපා සිව්සස් ප්‍රකාශ කළේය. සත්‍යය දේශනාව කෙළවර කළකිරුණු භික්‍ෂුව සෝවාන් ඵලයට පැමිණියේය. සෙසු පිරිසෙන් සමහරෙක් සෝවාන් වූහ. සමහරෙක් සකෘදාගාමී වූහ. සමහරෙක් අනාගාමී වූහ. ඇතැමෙක් රහත් වූහ.
බුදුහු ද මේ ධර්මදේශනාව ගෙනහැර දක්වා ජාතක කථාව නිමවා වදාළහ. එකල පිරිස බුදු පිරිස විය. සත්ථුවාහකයා වනාහි මම ම වෙමි.
**“සීලං කිරෙච කල්‍යාණන්ති” **යන මේ ජාතක දේශනාව බුදුහු ජේතවනාරාමයෙහි වැඩ වසන සේක්, එක් සිල් විමසන බමුණකු අරබයා වදාළහ. හෙතෙම වනාහි කොසොල් රජතුමා නිසා ජීවත් වෙයි. තෙරුවන් සරණ ගියේ නො කඩවා පන්සිල් රකින්නේ, වේදයෙහි පරතෙරට ගියේය. රජතුමා මේ තෙමේ සිල්වත්යැ යි අමතර ව ගරු කරයි. හෙතෙමේ මෙසේ සිතුවේය. මේ රජ තෙමේ මට අනිත් බමුණන්ට වඩා අමතර සම්මානයක් කරයි. අතිශයින් මා ගරුකොට සිතයි. කිම, මොහු මගේ ජාතිය, ගෝත්‍රය, කුල ප්‍රදේශය හා දැන උගත්කම් නිස මේ සම්මාන කරන්නේ ද, නැති නම් සිල්වත් කම විමසන්නෙමි යි සිතූහ. හෙතෙම එක් දවසක් රාජ්‍ය සේවයට ගොස් ගෙට එන්නේ, එක් රන්කරුවකුගේ පුවරුවකින් නො දන්වා එක් කහවණුවක් ගෙන ගියේය. රන්කරුවා බමුණා කෙරෙහි ගෞරවයෙන් කිසිවක් නො කියා හුන්නේය. දෙවැනි දවසෙහි කහවණු දෙකක් ගත්තේය. රන්කරුවා එසේ ම ඉවසා සිටියේය. තෙවැනි දිනයේ මිටක් පමණ කහවණු ගත්තේය. ඉක්බිති, රන්කරුවා අද ඔබගේ තෙවැනි දවසයි. රාජ භාණ්ඩාගාරය පහරන සොරා මා විසින් අල්ලා ගන්නා ලද්දේය. තෙවරක් හද ගැසීය. එවිට මිනිස්සු වටින් පිටින් අවුත් ඔමුට, ඔබ මෙතෙක් කල් සිල්වතකු මෙන් හැසිරුණෙහිය. පහර දෙක තුනක් දී බැඳ රජුට දැන්වූහ.
රජතුමා විපිළිසර වී බමුණ, ඔබ මෙබඳු පවිටු ක්‍රියාවක් කුමක් නිසා කළෙහිදැ යි කියා මොහුට රාජාඥාව පනව යි කීය. බමුණා මහරජ, මම සොරෙක් නො වෙමි යි කීය. එසේ නම් කුමක් නිසා පුවරුවෙන් කහවණු ගත්තෙහි ද? ඔබ මා කෙරෙහි ඉතා මහත් ගෞරවයක් කරන්නෙහිය. කිමෙක් ද? රජ මාගේ කුල ගෝත්‍ර ආදිය නිසා මහත් සම්මාන කරයි ද? නැතිනම් ශීලය නිසාදැයි විමසනු පිණිස කරන ලදි. දැන් මවිසින් නිත්‍යය වශයෙන් දැන ගන්නා ලදි. ශීලය නිසා ම ඔබ විසින් මට සම්මාන කරන ලද්දේය. ජාත්‍යාදිය නිසා නො වෙයි. ඒ එසේ මැයි. දැන් මට රාජාඥාව පනවනු මැනව. ඒ මම මේ කාරණයෙන් මේ ලෝකයෙහි ශීලය ම උතුම්ය. ශීලය ම ශ්‍රේෂ්ඨ මයැ යි තීරණය කළෙමි. මේ ශීලයට සුදුසු ලෙස හැසිරීමට නම් ගිහි ගෙයි සිට කාම සම්පත් විඳිමින් නො හැක්කෙමි. අද ම දෙව්රම් වෙහෙරට ගොස් බුදුන් සමීපයේ පැවිදි වන්නෙමි. දේවයිනි, මට පැවිදිවීමට ඉඩ දෙනු මැනවි යි කීහ. රජුගෙන් අනුමැතිය ලබා දෙව්රම් වෙහෙර දෙසට ගියේය.
ඉක්බිති, ඔහුගේ ඤාති මිත්‍රාදීහු රැස්ව ඔහු නැවැත්වීමට නො හැකි ව නැවතුණහ. ඔහු බුදු රජුන් වෙත එළැඹ පැවිදි බව ඉල්ලා පැවිදි උපසම්පදා ලැබ දැඩි උත්සාහ ඇත්තේ, විදසුන් වඩා රහත් බවට පැමිණ බුදු රජුන් වෙත එළැඹ ස්වාමීනි, මගේ පැවිද්ද සාර්ථක බවට පැමිණියේයැ යි රහත් බව ප්‍රකාශ කෙළේය. ඔහුගේ ඒ රහත් බව ප්‍රකාශ කිරීම මහසඟන අතර ප්‍රකට විය. ඉක්බිති, එක් දවසක් දම් සභාවෙහි රැස්වූ භික්‍ෂූහු ඇවැත්නි, අසවල් නම් ඇති රාජ උපස්ථායක බමුණා තමාගේ සිල් විමසා රජුන් අනු දන්වා පැවිදි ව රහත් බවෙහි පිහිටියේයැ යි, ඔහු පිළිබඳ ගුණය කියමින් හුන්නාහුය. බුදු රජහු වැඩමවා මහණෙනි, දැන් මෙහි කවර කථාවකින් යුතුව හුන්නාහුදැ යි විචාරා මෙනම් කථාවකින් හුන්නෙමු යි කී කල්හි මහණෙනි, මේ බමුණු තෙම තමාගේ ශීලය විමසවා පැවිදි ව තමාට පිහිටක් කළේ දැන් පමණක් නො වේ. පෙර ද නුවණ ඇත්තෝ තමාගේ ශීලය විමසවා පැවිදි ව තමා හට පිහිටක් කළාහුමැ යි වදාරා අතීත කථාව ගෙනහැර දැක්වූහ.
යටගිය දවස බරණැස් නුවර බඹදත් රජු රජ කැරද්දී බෝසත්හු ඒ රජුගේ පුරෝහිත බමුණා විය. හේ දන්දීමෙහි ඇලුණේය. ශීලයෙන් සපිරුණේය. නො කැඩුණු පන්සිල් ඇත්තාහ. රජ සෙසු බමුණන්ට වඩා වැඩියෙන් ඔහුට සම්මාන කරයි. සෙසු සියල්ල පෙර කථාව මෙනි. බෝසතුන් බැඳ රජු ළඟට ගෙන යනු ලබන කල්හි ඇතුළු වීදියෙහි අහිගුණ්ඨිකයෝ නාගයකු ලවා ක්‍රීඩා කැරවමින් ඔහුගේ වලිගයෙන් ගනිති. ගෙලෙන් ගනිත්. තමාගේ ගෙලෙහි වෙලි ගනිත්. බෝසත්හු ඔවුන් දැක දරුවනි, මේ නාගයා නගුටෙන් නො ගනිවු. බෙල්ලෙන් නො ගනිවු. බෙල්ලෙහි වෙලා නො ගනිවු. මේ නාගයා තොපට දෂ්ට කොට මරණයට පමුණුවන්නේය. එවිට අහිගුණ්ඨිකයෝ බමුණ, මේ නාගයා සිල්වත්ය. සිරිත් විරිත් දන්නේය. තොප මෙන් දුශ්ශීලයෙක් නො වෙයි. තොප වනාහි තමාගේ දුසිල් බව නිසාත් නො සිරිත් බව නිසාත් රාජ භාණ්ඩාගාරය පහරා සොරකු ලෙස බැඳගෙන යනු ලබතැ යි කීවාහ.
බෝසත්හු මෙසේ සිතූහ. නාගයෝ ද දෂ්ට නො කරන කල්හි අනුන්ට හිංසා නො කරන කල්හි සිල්වත් නාමය ලබයි. මනුෂ්‍යය්න ගැන කියනු කිම? ශීලය ම ලොව උතුම් වේ. ඊට වඩා උසස් දෙයක් ලොව නැත. ඉක්බිති, මිනිස්සු ඔවුන් ගෙන ගොස් රජුට දැක්වූහ. රජ, දරුවනි, මේ කවරෙක්දැ යි විචාළේය. දේවයිනි, මොහු රාජ වස්තුව සොරකම් කරන්නෙකි. එසේ නම් මොහුට රජ අණ පනවමු. බමුණා, මහරජ, මම සොරෙක් නො වෙමි. එසේ නම් කුමක් නිසා කහවණු ගත්තෙහි ද? මෙතැන් සිට පෙර මෙන් සියල්ල ප්‍රකාශ කළහ. ඒ මම මේ කාරණයෙන් මේ ලෝකයෙහි සිල් ම උසස් බවත් ශීලය ම පෙරටුව සිටින බවත් නිගමනය කළෙමි යි කියා මේ නාගයා පවා දෂ්ට නො කරන්නේ, අනුන් නො වෙහෙසන්නේ, සිල්වත්යැ යි කිවයුතු බව ලබයි. මේ කාරණයෙන් ද ශීලය ම උසස් වේ. ශීලය ම ශ්‍රේෂ්ඨ වේ. ශීලය වර්ණනා කරන්නාහු, මේ ගාථාව කීහ.
“ආචාර ශීලය ම යහපත්ය. ලෝකයෙහි ශීලය ශ්‍රේෂ්ඨය. බලව. නපුරු විෂ ඇති සර්ප තෙමේ සිල්වත් වෙමි යි (අන්‍යයන්ට) හිංසාවක් නො කැරේ.”
එහි, **“සීලං කිරෙවාති”,** කය, වචන, හිත යන තුන් දොර නො ඉක්මවීම නම් වූ ආධාර ශීලය මයි. **“කිරාති”,** සුති සූචනාර්ථය කියයි. **“කල්‍යාණන්ති”,** යනු වඩාත් යහපත් යනුයි. **“අනුත්තරන්ති”,** සියලු ගුණයෙන් හෙබි ප්‍රධානියා, **“පස්සති”,** තමා විසින් දක්නා ලද පුවත පෙරටු කොට කීවේය. **“සීලවාති න හඤ්ඤතීති”,** ඝෝර විෂ ඇති සර්පයකු වුව ද දෂ්ට නො කරන නො වෙහෙසන පමණකින් සිල්වත්නම් පැසසුම් ද ලබයි. නො නසයි. නො වෙහෙසයි, යන මේ කාරණයෙන් ශීලය උතුම් වේ.
මෙසේ බෝසත්හු මේ ගාථාවෙන් රජුට දහම් දෙසා පස්කම් සැප හැර තවුස් පැවිද්දෙන් පැවිදි ව හිමවතට ගොස් පඤ්ච අභිඥා, අෂ්ට සමාපත්තීන් උපදවා බඹලොව පිහිටකොට ඇත්තෙක් වූහ.
බුදුහු මේ ජාතක දේශනාව ගෙනහැර දක්වා ජාතකය නිමවා වදාළහ. එදා රජ පිරිස මෙකල බුදු පිරිස විය. බමුණා මම ම වීමි.
**“යස්ස මඞ්ගලා සමූහතාති” **යන මේ දේශනාව බුදුහු වේළුවනාරාමයෙහි වැඩ වාසය කරන සේක්, එක් සාටක ලක්‍ඛණ නම් බමුණකු අරබයා වදාළහ. ශුභ නිමිති මංගල වශයෙන් ගත් රජගහ නුවර වැසි එක් බමුණෙක් තුණුරුවන් කෙරෙහි නො පැහැදුණු මිසදිටුවෙක් විය. ඔහුට මහත් ධන ඇත්තේය. මහත් භෝග ඇත්තේය. ඔහුගේ පසුම්බියෙහි තබන ලද සළු යුවල මීයෝ කෑහ. ඔහු ස්නානය කොට සළු ගෙනෙනා ලෙස කී කල්හි මීයන් විසින් කන ලද බව කීවාහුය. ඔහු මෙසේ සිතීය. ඉදින්, මේ මීයන් විසින් කන ලද සළු යුවල මේ ගෘහයෙහි තබන්නේ නම් මහත් විනාශයක් වන්නේය. මෙය අවමඟුලකි. කාළකණ්ණියකු සමානය. දූදරු ආදීන්ට ද දස්කම්කරු ආදීන්ට ද දීමට නො හැකිය. යමෙක් මෙය ගන්නේ නම් මහත් විනාශයක් වන්නේය. එය අමු සොහොනෙහි දමන්නෙමි. එහෙත් දාසාදීන්ගේ අත එය යැවීමට නො හැකිය. ඔවුන් එහි ලෝභ උපදවා එය ගත්තේ නම් විනාශයකට පැමිණෙන්නේය. එම නිසා තම පුතුගේ අතින් එය අමු සොහොනකට යවමි යි පුතා කැඳවා මෙකරුණ පැහැදිලි කොට අතින් ස්පර්ශ නො කොට දඬුවකින් ගෙන අමු සොහොනෙහි දමා ස්නානය කොට එව යි යැවීය.
බුදු රජහු ද එදවස අළුයම් වේලෙහි විනේය ජනයන් බලන්නාහු, මේ පිය පුතුන්ගේ සෝවාන් වීමට ඇති හේතු සම්පත් දැක මුවා යන එන මඟෙහි මුව වැද්දෙක් මෙන් ගොස් අමු සොහොන් දොරටුව අබියස සවනක් රැස් විහිදුවමින් වැඩ සිටියහ. මානවකයා පියාගේ වචනය පිළිගෙන ගේ තුළ සිටි සර්පයකු මෙන් ඒ සළු යුගලය දඬු කෙළවරින් නෙ අමු සොහොන දොරටුව අසලට පැමිණියේය. ඉක්බිති, බුදුහු, මානවකය, ඔබ කුමක් කරන්නේදැ යි වදාළහ. භවත් ගෞතමයෙනි, මේ සළු යුගල මීයන් විසින් කන ලදි. කාළකණ්ණියකු සමානය. තද විෂක් හා සමානය. මගේ පියා අනිකකු මෙය ඉවත දමන්නේ නම් ලෝභ උපදවා මෙය ගන්නේය යන බියෙන් මා එවන ලදි. මම මෙය ඉවත දමා ස්නානය කරන්නෙමි. භවත් ගෞතමයෙනි, ඒ සඳහා ආවේ වෙමි. එසේ නම් ඉවත දමව. මානවකයා ඉවත දැමීය. බුදු රජහු අපට දැන් වටීයැ යි ඔහුගේ ඉදිරියේ දී ම සළු යුගල ගන්නේ, භවත් ගෞතමයනි, මේ කාළකණ්ණි සමානය. නො ගන්න නො ගන්නැ යි ඔහු විසින් වළක්වනු ලබද්දී ම රැගෙන වේළුවනාරාමය දෙසට වැඩම කළහ.
මානවකයා වේගයෙන් ගොස් පියාට දැන්වීය. පියාණෙනි, මා විසින් අමු සොහොනෙහි ඉවත දමන ලද සාටක යුගලය ශ්‍රමණ භවත් ගෞතමයෝ අපට වටීයැ යි මා විසින් වළක්වද්දී ම ගෙන වේළුවනාරාමයට ගියහ. බමුණා මෙසේ සිතුවේය. ඒ සළු යුගල අවමඟුලකි. කාළකණ්ණි සමානය. එය පරිහරණය කිරීමෙන් ශ්‍රමණ භවත් ගෞතමයෝ ද නැසෙන්නේය. විහාරය ද නැසෙන්නේය. එයින් අපට නින්දාවක් වන්නේය. ශ්‍රමණ භවත් ගෞතමයන්ට වෙනත් බොහෝ සළු දී එය බැහැර කරවන්නෙමි. හෙතෙම බොහෝ සළු ගෙන්වාගෙන පුතා සමග වේළුවනයට ගොස් බුදු රජුන් දැක එකත්පසෙක සිටියේ, මෙසේ කීවේය. ඇත්ත ද භවත් ගෞතමයෙනි, ඔබ වහන්සේ විසින් අමු සොහොනෙන් සළු යුගලක් ගන්නා ලද්දේ ද? බමුණ, ඇත්තයි. භවත් ගෞතමයෙනි, ඒ සළු යුගල අවමංගල්‍යයකි. නුඹ වහන්සේ එය පරිභෝග කිරීමෙන් නැසෙන්නහුය. මුළු විහාරය ම නැසෙන්නේය. ඉදින්, නුඹ වහන්සේට ඇඳුමක් හෝ පොරෝණයක් හෝ ප්‍රමාණවත් නො වේ නම් මේ සළු ගෙන එය ඉවත දමනු මැනවි. ඉක්බිති, ඔහුට බුදුහු බමුණ, අපි පැවිද්දෝ වෙමු. අපට අමු සොහොනෙහි හෝ ඇතුල් වීදියෙහි හෝ කසල ගොඩෙහි හෝ නාන තොටෙහි හෝ මහමඟෙහි හෝ මෙබඳු ස්ථානවල ඉවත දමන ලද හෝ වැටුණු හෝ වස්ත්‍ර (රෙදි) වටියි. නුඹ වනාහි දැන් පමණක් නොව පෙරත් මෙබඳු පිළිගැනීම් ඇත්තකු යි වදාරා ඔහු විසින් අයැදින ලද්දහු, අතීතය ගෙනහැර දැක්වූහ.
යටගිය දවස මගධ රටේ රජගහ නුවර දැහැමි මගධ රජෙක් රාජ්‍යය කළේය. එකල බෝසත්හු එක්තරා උසස් බමුණු කුලයක ඉපදී නුවණ මුහුකුරා යාමට පැමිණියේ තවුස් පැවිද්දෙන් පැවිදි ව අභිඥා ද සමාපත්තීන් ද උපදවා ගෙන හිමවතෙහි වෙසෙමින් එක් කලෙක හිමවතෙන් නික්මී රජගහ නුවර රජ උයනට පැමිණ එහි වාසය කොට දෙවැනි දවසේ පිඬු පිණිස නගරයට පිවිසියේය. රජතුමා ඒ තවුසා දැක කැඳවා ප්‍රාසාදයෙහි හිඳුවා වළඳවා උයනෙහි ම විසීම පිණිස ප්‍රතිඥා ගත්තේය. බෝසත්හු රජ නිවසින් වළඳා උයනෙහි වසති. ඒ කාලයෙහි රජගහ නුවර දුස්ස ලක්‍ඛණ නම් බමුණකු විය. ඔහුගේ සුමුගුවෙන් තබන ලද සළු යුගල සියල්ල පෙර පරිදි මය.
මානවකයන් වනාහි සොහොනට යන කල්හි බෝසත්හු පෙරාතුව ගොස් සොහොන් දොරටුවෙහි හිඳගෙන ඔහු විසින් ඉවත ලන ලද සළු යුවල ගෙන උයනට ගියහ. මානවකයා ගොස් පියාට සැලකළේය. පියා රජතුමාගේ හිතවත් තාපසයා නසින්නේයැ යි බෝසතාණන්ගේ ළඟට ගොස් තාපසතුමනි, නුඹ වහන්සේ විසින් ගන්නා ලද සළු ඉවතලන්න. නො නැසෙන්නේයැ යි කීවේය. තාපසයා, අවට සොහොනෙහි ඉවත ලන ලද රෙදි වටියි. අපි කෝතුහල මංගලික නො වෙමු. මේ කෝතුහල මංගලය, බුදු, පසේ බුදු, බෝධි සත්ත්වයන් විසින් වර්ණනා නො කරන ලද්දකි. ඒ නිසා නුවණ ඇත්තා විසින් කෝතුහල මංගලිකයකු නො විය යුතුයැ යි බමුණාට දහම් දෙසීය. බමුණා දහම් අසා දෘෂ්ටිය අත්හැර බෝසතුන් සරණ ගියේය. බෝසත් තෙමේ ද නො පිරිහුණු ධ්‍යාන ඇත්තේ, බඹ ලොව පිහිටකොට ඇත්තකු විය.
බුදු රජහු ද මේ අතීතය ගෙනහැර දක්වා බමුණාට දහම් දේශනා කැරෙමින් මේ ගාථාව වදාළහ.
“යම් රහත් කෙනකුගේ (දිට්ඨ, සුත, මුත ආදී) මංගලයෝ ද (සූර්යය ග්‍රහණාදී) උප්පාතයෝ ද ස්වජනයෝ ද ලක්‍ෂණයෝ ද මනාකොට නසන ලද්දාහු ද මංගල දෝෂයන් ඉක්ම සිටියේ ද යුග ධර්මයන් ද යෝග ධර්මයන් ද යටපත් කොට සිටියේ ද ඒ රහත් උතුමා ඒකාන්තයෙන් (ප්‍රතිසන්ධි වශයෙන් මේ ලෝකයට) නො එන්නේය.”
එහි, **“යස්ස මඞ්ගලා සමූහතාති”,** යම් අරහත් වූ ක්‍ෂීණාශ්‍රවයන් වහන්සේ නමක් දිට්ඨ මංගල, සුත මංගල, මුත මංගල යන මේ මංගලයෝ මුලින් ම උපුටා හරින ලද්දේය. **“උප්පාතා සුපිනා ච ලක්‍ඛණා චාති”,** මෙබඳු චන්‍ද්‍ර ග්‍රහණයක් වන්නේය. මෙබඳු සූර්යය ග්‍රහණයක්, මෙබඳු නැකත් ග්‍රහණයක්, මෙබඳු උල්කාපාතයක්, මෙබඳු ලැව් ගින්නක්, මේ පස් මහා පහළවීම්, නොයෙක් ආකාර සිහින, ඉටු ලකුණු හා අනිටු ලකුණු, ස්ත්‍රී ලක්‍ෂණ, පුරුෂ ලක්‍ෂණ, දාසයන්ගේ ලක්‍ෂණ, දාසීන්ගේ ලක්‍ෂණ, කඩු ලක්‍ෂණ, ගොන් ලක්‍ෂණ, වස්ත්‍ර පිළිබඳ ලක්‍ෂණ මේ ආදී වූ ලක්‍ෂණ ද මේ දෘෂ්ටි පිහිටන ස්ථාන ද යමකු විසින් නසන ලද්දේ ද මේ පහළවීම් ආදියෙන් තමන්ගේ මඟුල් අවමඟුල් දෙක ම නො සලකයි. **“ස මඞ්ගලදොසවීතිවත්තොති”,** ඒ ක්‍ෂීණාශ්‍රව තෙමේ සියලු මංගල දෝෂයන් ඉක්මවා සිටියේ, පැන සිටියේ, අත්හැර සිටියේ, **“යුගයොගාධිගතො න ජාතු මෙතීති”,** ක්‍රෝධය, වෛරය, ගුණමකු බව, ගුණවතුන් සම ව සිතීම ආදී වශයෙන් යුගල වශයෙන් පවතින එකට ආවා වූ කෙලෙස් යුවල නමි. කාම යෝගය නම් කාම, භව, දිට්ඨි, අවිජ්ජා යන මේවාය. සත්ත්වයා සසර බැඳ තබන බැවින් මේවා සතර යෝග නමි. ඒ යුග ක්ලේශ හා යෝග ක්ලේශයන් ඉක්මවා ගිය හැම ආකාරයෙන් ම අතහැර ගිය රහත් භික්‍ෂුව කිසි කලෙක ප්‍රතිසන්‍ධි වශයෙන් මේ ලෝකයට නො එයි. නො පැමිණෙයි.
මෙසේ බුදුහු මේ ගාථාවෙන් බමුණාට දම් දෙසා නැවත සත්‍යය ප්‍රකාශ කළහ. සත්‍යය දේශනාවගේ කෙළවර පුතා සමග බමුණා සෝවාන් ඵලයෙහි පිහිටියේය. බුදුහු ජාතකය නිමා කළහ. එකල මේ දෙදෙනා ම පිය පුත් වූහ. තාපසයා වනාහි මම ම වීමි.
**“කල්‍යාණිමෙව මුඤ්චෙය්‍යති”** යන මේ ජාතක දේශනාව බුදුහු සැවැත් නුවර ජේතවනාරාමයෙහි වැඩ වාසය කරන සේක්, ඕමසවාද ශික්‍ෂා පදය අරබයා වදාළහ. කථාව වස්තු දෙක ම යට නන්‍දිවිසාල ජාතකයෙහි කියන ලද පරිදි ම වේ. මේ ජාතකයෙහි වනාහි බෝසත්හු ගන්‍ධාර රටෙහි තක්සලා නුවර එක්තරා බමුණකුට සාරම්භ නම් ගොනකු වූහ. බුදු රජහු මේ අතීත කථාව වදාරා මේ ගාථාව වදාළහ.
“යහපත් වූ වචන ම මුවින් පිට කරන්නේය. ලාමක වචනයක් නොම නිකුත් කරන්නේය. යහපත් වචනයාගේ (කීම) යහපති. ලාමක තෙපුල් බැණ (දෙලොව) තැවෙන්නේය.”
එහි, **“කල්‍යාණිමෙව මුඤ්චෙය්‍යති”,** සිව් දෝෂයන්ගෙන් මිදුණු යහපත් සුන්දර නිවැරදි වචන ම පිටකරන්නේය. විහිදුවන්නේය. කියන්නේය. **“නහි මුඤ්චෙය්‍ය පාපිකන්ති”,** පවිටු පහත් අනුන්ට අප්‍රිය වූ අමනාප වූ වචන නො මුදන්නේය. නො කියන්නේය. **“මෙක්ඛො කල්‍යාණියා සාධුති”, **යහපත් වචන පිට කිරීම ම මෙලොව මැනවි. සුන්දරය. යහපත්ය. **“මුත්‍ථා තපති පාපිකන්ති”,** පවිටු, රළු වචන පිටකොට, විසුරුවා කියා ඒ පුද්ගලයා තැවෙයි. ශෝක කරයි. වැළපෙයි.
මෙසේ බුදුහු මේ ධර්ම දේශනාව ගෙනහැර දක්වා ජාතකය නිමා කළහ. එකල බමුණා ආනන්ද විය. බැමිණිය උප්පලවණ්ණාවයි. සාරම්භ වනාහි මම ම වීමි.
**“වාචාව කිර තෙ ආසිති”** යන මේ ජාතක දේශනාව බුදුහු දෙව්රම වැඩ වසන සේක්, එක් නැති ගුණ පෙන්වන භික්‍ෂුවක් අරබයා වදාළහ. මෙහි කථා පුවත උද්දාළ ජාතකයෙහි මතු සඳහන් වන්නේය.
පෙර බරණැස් නුවර බඹදත් රජු රජ කැරද්දී එක් කුඩා ගමක් ඇසුරුකොට එක් කපටි ජටිල තවුසෙක් වාසය කරයි. එක් කෙළඹි පුත්‍රයෙක් ඔහුට කැලයෙහි පන්සලක් කැරවා එහි ඔහු වාසය කැරවා තමාගේ ගෙයි ප්‍රණීත ආහාරයෙන් පෝෂණය කරයි. හෙතෙම ඒ කපටි ජටිලයා, මොහු සිල්වත් කෙනකු යි අදහා සොර බියෙන් රන් නික සියයක් (රන් කලන් 1500 ක්) ඔහුගේ පන්සලට ගෙනවුත් නිදන් කොට පොළොවෙහි සඟවා මෙය රැකබලා ගන්නැ යි ස්වාමීන්ට කීවේය. ඉක්බිති, තාපසයා මිතුරු පැවිද්දන්ට නම් මෙසේ කියන්නට නො වටී. අපට අනුන්ගේ ධනය කෙරෙහි ලෝභයක් නැතැ යි ඔහුට කීවේය. ඔහු යහපතැ යි ඔහුගේ වදන අදහා ගියේය. දුෂ්ට තාපසයා මෙපමණකින් මට ජීවත් වීමට හැකිය. දින කීපයක් ඉක්මවා ඒ රන් ගෙන අතර මඟ එක් ස්ථානයක තබා ආපසු අවුත් පන්සලෙහි ම වැස දෙවැනි දිනයෙහි ඔහුගේ ගෙදර බත් කිස කොට මෙසේ කීය. සගය, අපි ඔබ ඇසුරුකොට කලක් මෙහි විසීමු. එක් තැනක දිගු කලක් වසන විට මිනිසුන් සමග ඇල්මක් ඇති වෙයි. බැඳීම වනාහි පැවිද්දන්ට කිලුටකි. එම නිසා අපි යමු යි කියා කෙළඹියා නැවත නැවතත් ආයාචනා කළ නමුදු නැවතීමට කැමැති නො වීය. ඉක්බිති, ඒ කෙළඹියා එසේ නම් ස්වාමීනි, යනු මැනව යි ගම් දොරටුව දක්වා පසුගමන් කොට නැවතුණේය. තවුසා ටික දුරක් ගොස් මේ කෙළඹියා වංචා කළ යුතුයැ යි සිතා දළ මඬුල්ල අතරෙහි තණ ගහක් තබා ආපසු හැරුණේය. කෙළඹියා ස්වාමීනි, කුමක් නිසා ආපසු වැඩියෙදැ යි විචාළේය. සගය, ඔබගේ ගෙපියස්සෙහි තණ ගසක් මගේ ජටාවෙහි රැඳුණේය. නුදුන් දේ ගැනීම පැවිද්දන්ට සුදුසු නො වේ. එම තණ ගස රැගෙන ආවෙමි. කෙළඹියා, ස්වාමීනි, එසේ නම් ඒ මෙහි දමා යනු මැනවි. කියා අන්සතු වූ තණ ගසක් වුව ද මේ තවුසා නො ගනී. අහෝ, මගේ තාපසතුමා අතිශයින් කුකුස් ඇත්තෙකි යි වඩාත් පැහැදී වැඳ පිටත් කළේය.
එකල බෝසතුන් භාණ්ඩ සඳහා පසල් දනව්වකට යන කල්හි එම නිවසෙහි නවාතැන් ගන්නා ලද්දේ වෙයි. ඔහු තාපසයාගේ වචන අසා මේ පවිටු තාපසයා විසින් මේ කෙළඹියාගේ යම්කිසි දෙයක් පැහැර ගන්නා ලද්දේය. කෙළඹියාගෙන් විචාළේය. යහළුව. මේ තවුසා ළඟ යම්කිසි දෙයක් තබන ලද්දේ ද? එසේය, යහළුව. රන් නික සියයක් ඔහු ළඟ තබන ලද්දෙමි. එසේ නම් යව. එය සොයා බලනු. කෙළඹියා පන්සලට ගොස් ඒ රන් නික සියය නො දැක වහා ආපසු අවුත් යහළුව, නැතැ යි කීය. ඒ රන් රැස අනිකකු විසින් ගන්නා ලද්දේ නො වෙයි. ඒ පවිටු තවුසා විසින් ගන්නා ලද්දේය. එව, තාපසයා ලුහුබැඳ එය ලබා ගනිමු. වේගයෙන් ගොස් පවිටු තාපසයා අල්ලාගෙන අත් පාවලින් ගසා රන් නික සියය ලබා ගත්තේය. බෝසත්හු රන් රැස දැක මේ පවිටු තවුසා රන් නික සියය පැහැර ගන්නේ එහි ඇල්මක් නො කොට තණ කොළ ගසෙහි ඇලෙන්නෙහි යි කියා ගර්හා කරමින් මේ ගාථාව කීවේය.
“මෘදු වූ තෙපුල් කියන්නා වූ තොපගේ වචන ම මටසිලිටි වී, තණ කෙන්දක් පමණක් නො ඇලුණෙහි ය. (එහෙත්) නිෂ්ක සියයක් හැර ගෙන යන්නේ නො වෙහි ද?”
එහි, **“වාචාව කිර තෙ ආසි සණ්හා සකිලභාණිනොති”,** පැවිද්දන්ට තණ ගහක් පමණකුදු නුදුන් දෙය ගැනීමට නො වටී. මෙසේ මිහිරි මෘදු වචන කියන ඔබගේ වචන මාත්‍රයට මටසිලිටු වූයේය යන අර්ථයි. **“තිණමත්තෙ අසජ්ජිත්‍ථො”,** කුළු තවුස, තණ පතක් පිළිබඳ සැක කරන්නේ, එහි ඇළුණේය. **“නො ච නික්‍ඛසතං හරන්ති”,** රන් නික සියයක් පැහැර ගන්නා ඔබ නො ඇළුණේ, ආශා නො කළේ වෙහිය.
මෙසේ බෝසත්හු ඔහුට දොස් පවරා හොර තාපසය, මින්මතු මෙවැන්නක් නො කැරව යි, අවවාද කොට කම් වූ පරිදි මිය ගියේය.
බුදුහු මේ දම් දෙසුම ගෙනහැර දක්වා මහණෙනි, මේ මහණ කුහක වූයේ දැන් පමණක් නො වේ. පෙර ද කුහකයකු වූයේයැ යි වදාරා ජාතකය නිමවූහ. එදා කුහක ජටිල තාපසයා දැන් කුහක භික්‍ෂුව විය. නුවණැති පුරුෂයා මම ම වීමි.
**“යො පුබ්බෙ කතකල්‍යාණොති”,** යන මේ ජාතක දේශනාව බුදු රජහු ජේතවනාරාමයෙහි වැඩ වාසය කරන සේක්, අනේපිඬු සිටුතුමා අරබයා වදාළහ. ඔහුට වනාහි පසල් දනව්වක වැසි එක් සිටුවරයකු නො දුටු මිත්‍රයකු විය. හෙතෙම එක් දිනක් පසල් ගමක උපදනා භාණ්ඩවලින් ගැල් පන්සියයක් පුරවාගෙන කර්මාන්තයෙහි නියුක්ත මිනිසුන්ට කීවේය. භවතුනි, යවු. මේ බඩු සැවැත් නුවරට ගෙනගොස් අපගේ යහළු අනේපිඬු මහා සිටුහුගේ අධීක්ෂණයෙන් විකුණා වෙනත් බඩු ගෙන එවු. ඔවුහු යහපතැ යි ඔහුගේ වචනය පිළිගෙන සැවැත් නුවරට ගොස් මහසිටුතුමා දැක පඬුරු, තෑගි බෝග දී ඒ පුවත සැල කළාහුය. මහසිටුතුමා තොපගේ පැමිණීම යහපතැ යි ඔවුන්ට නවාතැන් දී මඟ වියදම් ද දෙවා යහළුවාගේ සැපදුක් විචාරා බඩු විකුණා වෙනත් බඩු දෙවීය. ඔවුන් පිටිසර ගමට ගොස් ඒ බව තමන්ගේ සිටුතුමාට සැල කළාහුය.
ඉක්බිති, පසු කලෙක අනේපිඬු සිටුතුමා ද එසේ ම පන්සියයක් ගැල් එහි යැවීය. මිනිස්සු එහි ගොස් පුද පඬුරු ගෙන පසල් ගම් වැසි සිටුතුමා බැහැ දැක්කාහ. හෙතෙම කොහි සිට ආවාහුදැ යි විචාරා සැවැත් නුවර සිට නුඹ වහන්සේගේ යහළු අනාථ පිණ්ඩික සිටුතුමාගේ සමීපයේ සිටයැ යි කී කල්හි, අනේපිඬු සිටු යනු කිසියම් පුරුෂයකුගේ නමක් විය යුතු වන්නේයැ යි අපහාස කොට තෑගිබෝග ගෙන නුඹලා යවුයැ යි පිටත් කළේය. නවාතැන් නුදුන්නේය. මඟ වියදම් නො දෙවීය. ඔවුන් තෙමේ ම බඩු විකුණා පෙරළා බඩු ගෙන සැවැත් නුවරට ගොස් සිටුතුමාට ඒ ප්‍රවෘත්තිය සැලකළාහුය.
ඉක්බිති, ඒ පසල් දනව් වැසියා නැවත එක්වරක් එසේ ම ගැල් පන්සියයක් සැවැත් නුවරට යැවීය. මිනිස්සු පඬුරු ගැල් පන්සියයක් සැවැත් නුවරට යැවීය. මිනිස්සු පඬුරු ආදිය ගෙන මහසිටුහු බැහැ දුටහ. ඔවුන් දැක අනේපිඬු සිටුහුගේ ගෙයි මිනිස්සු ස්වාමීනි, අපි මොවුන්ට නවාතැන් ද බත් ද මඟ වියදම් ද දෙන්නෙමු යි කියා ඔවුන්ගේ ගැල් නගරයෙන් පිට තැනක මුදවා තෙපි මෙහි ම වසවු. අපගේ ගෙයි තොපට කැඳ ද බත් ද මඟ වියදම් ද වන්නේයැ යි ගොස් දාස කම්කරුවන් රැස්කැරවා මැදුම් යමට ඉතා ආසන්නයේ පන්සියයක් ගැල් පහරා ඇඳ පෙරවූ දේ ද ඔවුන්ට අහිමිකැරවා ගොනුන් පලවා හැර ගැලින් වෙන්කොට බිම තබා රෝද ද රැගෙන ම ගියාහුය. පිටිසර ගම් වැස්සෝ ද ඇඳිවතට පවා අහිමි ව බියෙන් වේගයෙන් පලාගොස් පසල් දනව්වට ම ගියහ. සිටුතුමාගේ මිනිස්සු ද එපවත් අසා ඔහුට සැලකළහ. හෙතෙම මට දැන් කථා පඬුරක් ඇතැ යි බුදු රජුන් වෙතට එළැඹ මුලු පටන් ඒ පුවත සැල කළේය. එවිට බුදු රජහු ගෘහපතිය, මේ පිටිසර වැසියා මෙබඳු පැවතුම් ඇත්තෙක් වනුයේ දැන් පමණක් නොව, පෙරත් මෙබඳු පැවතුම් ඇත්තෙක්යැ යි වදාරා, ඔහු විසින් අයදනා ලද බුදු රජහු අතීත කථාව ගෙනහැර දැක්වූහ.
යටගිය දවස බරණැස් නුවර බඹදත් රජු රාජ්‍යය කැරවන කල්හි බෝසත්හු බරණැස් නුවර මහත් සම්පත් ඇති සිටු කෙනෙක් වූහ. ඔහුට එක නුදුටු යහළුවකු වූ පසල් දනව්වාසී සිටුවරයකු විය. මෙතැන් පටන් අතීත කථා පුවත ද වත්මන් කථා පුවත හා සමාන මය. බෝසත්හු වනාහි තමාගේ මිනිසුන් විසින් අද අප විසින් මේ මේ දේ කරන ලදැ යි කියන ලද කල්හි පළමු කොට තමාට කරන ලද උපකාරය නො දැන අදත් මෙබඳු උදව් ලැබෙතැ යි වදාරා පැමිණි පිරිසට දම් දෙසනු. මේ ගාථාව වදාළහ.
“යමෙක් පෙර කරන ලද යහපත් උපකාර ඇත්තෝ කරන ලද යහපත නො දනී ද පසු ව කටයුත්තක් පැමිණි කල්හි (ඔහුට) එය කරන්නා අවබෝධ කැර නො ගනිත්.”
මේ එහි කැටිකළ අරුතයි. ක්‍ෂත්‍රිය ආදීන් අතුරෙහි, **“යො”,** යම්කිසි පුරුෂයෙක්, **“පුබ්බෙ”,** පළමු කොට අනෙකකු විසින්, **“කතකල්‍යාණො”,** කරන ලද උපකාර ඇත්තකු, **“කතත්‍ථො”,** කරන ලද යහපත ඇත්තකු වී එය අනුන් විසින් තමාට කරන ලද යහපතක් ද උපකාරයක්දැ යි නො දනී ඔහු, **“කිච්චෙ සමුප්පන්තෙ”,** ඒ කාර්යයට, **“කත්තාරං නාධිගච්ඡති”,** කරන්නා අවබෝධ කැර නො ගනී.
මෙසේ බෝසත්හු මේ ගාථාවෙන් දම් දෙසා දානාදී පිංකම් කොට කම් වූ පරිදි මිය ගියේය.
බුදු රජහු මේ දම් දෙසුම ගෙනහැර දක්වා ජාතකය නිම කළහ. එදා පසල් දනව් වැසියා නම් දැන් පසල් දනව් වැසියා මය. බරණැස් සිටුතුමා වනාහි මම ම වෙමි.


10. ලිත්ත වර්‍ගය
**“ලිත්තං පරමෙන තෙජසාති”** යන මේ ජාතක දේශනාව බුදුහු ජේතවනාරාමයෙහි වැඩ වාසය කරන සේක්, ප්‍රත්‍යවේක්‍ෂා නො කොට කළ පරිභෝගයක් අරබයා වදාළහ. එකල්හි වනාහි භික්‍ෂූහු සිවුරු ආදිය ලැබ බොහෝ සෙයින් ප්‍රත්‍යවේක්‍ෂා නො කොට පරිභෝග කරත්. ඒ සිව්පසයෙහි ප්‍රත්‍යවේක්‍ෂා නොකොට පරිභෝග කරනු ලබන්නාහු, බොහෝ සෙයින් නිරය, තිරිසන් යෝනියෙන් නො මිදෙත්. බුදුහු ඒ කාරණය දැන භික්‍ෂූන්ට නොයෙක් ආකාරයෙන් ධර්ම කථා කියා ප්‍රත්‍යවේක්‍ෂා නො කොට පරිභෝග කිරීමෙහි ආදීනව දක්වා, මහණෙනි, භික්‍ෂූන් විසින් සිව්පසය ලැබ ප්‍රත්‍යවේක්‍ෂා නො කොට පරිභෝග කරන්නට නො වටියි. ඒ නිසා මෙතැන් පටන් ප්‍රත්‍යවේක්‍ෂා කොට පරිභෝජනය කළ යුතුයැ යි ප්‍රත්‍යවේක්‍ෂා විදි දක්වන්නේ, මහණෙනි, මෙහි භික්‍ෂුව නුවනින් මෙනෙහි කොට සිවුරු පරිභෝග කරන්නේ ශීත නැසීම සඳහායි, ආදී නයින් පරියාප්තිය තබා මහණෙනි, සිව්පසෙහි මෙසේ ප්‍රත්‍යවේක්‍ෂා කොට පරිභෝග කරන්නට වටියි. ප්‍රත්‍යවේක්‍ෂා නො කොට පරිභෝගය නම් හලාහල විෂ පරිභෝග කිරීමට සමාන වේ. පැරැන්නෙක් ප්‍රත්‍යවේක්‍ෂා නො කොට එහි දොස් නො දැන විෂ පරිභෝග කොට විපාක දෙන කල්හි මහ දුක් අනුභව කළාහුයැ යි වදාරා අතීත කථාව ගෙනහැර දැක්වූහ.
යටගිය දවස බරණැස් නුවර බඹදත් රජු රජ කැරද්දී බෝසත්හු එක්තරා මහා භෝග සම්පත් ඇති කුලයක ඉපදී වැඩි වියට පත්ව අක්‍ෂ ධූර්තයකු විය. ඉක්බිති, වෙනත් කපටි අක්‍ෂ ධූර්තයෙක් බෝසතුන් සමග ක්‍රීඩා කරන්නේ, තමන්ට ජය ලැබෙන විට කෙළිමඬල නො බිඳියි. පැරදුනු කල්හි වනාහි පසැට කටේ දමාගෙන දාදු කෙළිය නැසුනේයැ යි කෙළිමඬල බිඳ යයි. බෝසත්හු ඔහුගේ ඒ කරුණා දැන මෙහි කළ යුතු සුදුසු දෙය දනිමු යි පසැට රැගෙන තමාගේ ගෙට ගොස් හලාහල විෂ ආලේප කොට නැවත නැවත වියලවා ඒ රැගෙන ඔහු වෙත ගොස් යහළුව, එව. පසැට ක්‍රීඩා කරමු යි කීය. ඔහු ද මැනවැ යි පිළිගෙන කෙළිමඬල සකසා ඔහු සමග ක්‍රීඩා කරන කල්හි තමාට පරාජය පැමිණෙන කල එක් අතක් මුවෙහි දැමීය. බෝසත්හු එසේ කරනු දැක පසැට ගිලදැමූ පසුව තට වන දේ දැන ගන්නෙහියැ යි චෝදනා කිරීම සඳහා මේ ගාථාව කීහ.
“මහා තේජස් ඇති හලාහල විෂයෙන් රැඳුණු පස ඇට ගිලින්නා වූ පුරුෂ තෙමේ (එහි විෂ රැඳුණු බව) නො දනී. නීචය. (පස ඇට) ගිල, පාපධූර්තය ගිල පසුව හෙවත් මෙය ගිල දැමූ කල තට කටුක විපාකයෙක් වන්නේය.”
එහි, **“ලිත්තන්ති”,** ගාන ලද, රංජනය කරන ලද, **“පරමෙන තෙජසාති”,** උතුම් තේජසින් යුක්ත වූ හලාහල විෂ, **“ගිලන්ති”,** ගිලින්නේ, **“අක්‍ඛන්ති”,** පස ඇට, **“න බුජ්ඣති”,** මේ පසැටය. ගිලුණු විට මෙනම් දෙයක් වන්නේයැ යි නො දනිමි. **“ගිලරෙති”,** එම්බල, ගිල දමව. **“ගිලාති”** නැවතත් චෝදනා කැරෙමින් කියයි. **“පච්ඡා තෙ කටුකං භවිස්සතීති”,** මේ පසැට ගිලුන කල්හි පසු ව මේ විෂ තියුණු වන්නේය යන අර්ථයි.
හෙතෙම බෝසතුන් මෙසේ කියද්දී ම විෂ වේගයෙන් මුසපත් වී ඇස් පෙරළී සිරුර නැමී වැටුණේය. බෝසත්හු දැන් මොහුට ජීවිත දානය කළ යුතුයැ යි ඖෂධ යෙදූ වෘත කාරකයක් දී වමනය කැරවා ගිතෙල්, මී පැණි, හකුරු ආදිය කවා සුවපත් කැරවා නැවත මෙබඳු දෙයක් නො කැරව යි අවවාද කොට දානාදී පිංකම් කොට කම් වූ පරිදි මිය ගියේය.
බුදු රජහු මේ ධර්ම දේශනාව ගෙනහැර දක්වා ප්‍රත්‍යවේක්‍ෂා නො කොට කළ පරිභෝගය නම් නුවණින් නො විමසා කළ විෂ පරිභෝගය සමාන වෙයි. වදාරා ජාතක කථාව නිමවූහ. එදින නුවණ ඇති ධූර්තයා නම් මම ම වෙමි යි. කපටි ධූර්තයා ගැන මෙහි නො කියැ වේ. මෙපරිද්දෙන් සියලු තන්හි ම ගත යුතුයි. යමකු වර්තමාන කථාවෙහි නො පෙනේ ද, ඔහු ගැන නො කියනු ලැබේ.
**“උක්කට්ඨෙ සුරමිච්ජන්තීති”** යන මේ ජාතක දේශනාව බුදුහු ජේතවනාරාමයෙහි වැඩ වාසය කරන සේක්, ආයුෂ්මත් ආනන්ද තෙරුන් අරබයා වදාළහ. එක් කලක කොසොල් රජුගේ ස්ත්‍රීහු මෙසේ සිතුවාහුය. බුද්ධෝත්පාදය දුර්ලභය. මිනිස් බවක් ලැබීම ද පිරිපුන් ඇස්, කන් ආදී ආයතන ඇති බව ද එසේ මය. අපි මේ දුර්ලභ අවස්ථා ලැබුව ද අපේ කැමැත්ත පරිදි විහාරයට ගොස් බණ අසන්නට හෝ පූජාවක් කරන්නට හෝ දානයක් දෙන්නට හෝ නො ලබමු. පෙට්ටියක දමන ලද්දෝ මෙන් වසමු. රජතුමාට කියා අපට දම් දෙසන්නට සුදුසු එක් භික්‍ෂුවක් කැඳවා උන් වහන්සේගේ සමීපයෙහි බණ අසන්නෙමු. එයින් යමක් ගත හැකිවන්නේ නම් එය ගන්නෙමු. දානාදී පිං කරන්නෙමු. මෙසේ අපට මේ ක්‍ෂණ සම්පත ලැබීම (මිනිසත් බව ලැබීම) සඵල වන්නේය. ඒ සියලු ස්ත්‍රීහු රජු වෙත එළැඹ තමන් සිතූ කරුණ කීවාහුය. රජතුමා යහපතැ යි පිළිගත්තේය.
ඉක්බිති, එක් දිනක් රජතුමා උයන් කෙළි කෙළිනු කැමැත්තේ, උයන්පල්ලා කැඳවා උයන ශුද්ධ කරන්නැ යි කීවේය. උයන්පල්ලා උයන ශුද්ධ කරන්නේ, බුදු රජුන් එක් ගසක් මුල වැඩ සිටිනු දැක රජු සමීපයට ගොස් දේවයන් වහන්ස, ශුද්ධ කළෙමි. උයනෙහි එක් ගසක් මුල බුදු රජහු වැඩ සිටිතැ යි කීවේය. රජතුමා, යහළුව, යහපති. බුදු රජුන් සමීපයෙහි ධර්මය ද අසන්නෙමු යි අලංකාර රථයකට නැඟී උයනට ගොස් බුදුන් වෙතට ගියේය.
ඒ අවස්ථාවෙහි ඡත්තපාණී නම් එක් අනාගාමී උපාසකයෙක් බුදු රජුන් සමීපයෙහි බණ අසමින් හුන්නේ වෙයි. රජතුමා ඔහු දැක සැක කැරෙමින් මොහොතක් සිට නැවත ඉදින්, මේ තෙමේ පවිටෙක් වන්නේ නම් බුදු රජුන් සමීපයේ සිට බණ නො අසන්නේය. මොහු පවිටකු නො විය යුතුයැ යි සිතා බුදු රජුන් වෙත එළැඹ වැඳ එකත්පසෙක හුන්නේය. උපාසකයා බුදුන් කෙරෙහි ගෞරවයෙන් රජුට පෙර ගමන් කිරීමක් හෝ වැඳීමක් හෝ නො කළේය. ඒ නිසා ඔහු කෙරෙහි රජතුමා නො සතුටු විය. බුදු රජහු, ඔහු අමනාප වූ බව දැන උපාසකයාගේ ගුණ කීවේය. මහරජ, මේ උපාසක තෙම බොහෝ ඇසූපිරූ තැන් ඇති, ධර්මය උගත්, කාමයන්හි නො ඇලුණේ වෙයි. රජ, බුදු රජ යමකුගේ ගුණ කියයි ද, මොහු ලාමක කෙනකු නො විය යුතුයැ යි සිතා උපාසකය, ඔබට යම් කිසි අවශ්‍යතාවක් ඇත්නම් කියන්න. උපාසකයා යහපතැ යි පිළිගත්තේය. රජ, බුදුන් සමීපයෙහි බණ අසා ශාස්තෲන් වහන්සේ පැදකුණු කොට ගියේය.
රජ එක් දිනක් ප්‍රාසාදයෙහි මතු මහලෙහි මහා වා කවුළු විහාර කොට සිටියේ, ඒ උපාසකයා ගන්නා ලද උදේ ආහාර ඇත්තේ, කුඩය රැගෙන ජේතවනයට යනු දැක කැඳවා මෙසේ කීවේය. උපාසකය, නුඹ වනාහි උගතෙක් වෙයි. අපගේ ස්ත්‍රීහු බණ අසනු කැමැත්තෝ ද ඉගෙන ගනු කැමැත්තෝ ද වෙති. ඉදින්, ඔවුන්ට ධර්මය කියා දෙන්නේ නම් යහපතකි. දේවයන් වහන්ස, රජ ගෙදර අන්තඃපුරයෙහි බණ කීමට හෝ ඉගැන්වීමට ගිහියන්ට සුදුසු නො වේ. පැවිදි භික්‍ෂූහු ම සුදුස්සෝ වෙති. රජතුමා ඔහු කියන්නේ සතයයකැ යි ඔහු යවා ස්ත්‍රීන් කැඳවා සොඳුරියනි, මම තොපට බණ කීමට ද ඉගැන්වීමට ද බුදුන් වෙත ගොස් එක් භික්‍ෂුවක් ඉල්ලමි. අසූ මහා ශ්‍රාවකයන් අතුරෙන් කවරකු නම් ඉල්ලන්නදැ යි ඇසීය. ඒ ස්ත්‍රීහු සියලු දෙන සාකච්ඡා කොට ධම්ම භාණ්ඩාගාරික ආනන්‍ද තෙරුන් ම කැමති වූහ. රජ, බුදුන් වෙත ගොස් වැද එකත් පසෙක හුන්නේ, මෙසේ කීවේය. ස්වාමීනි, අපගේ ගෙදර ස්ත්‍රීහු ආනන්‍ද තෙරුන්ගේ සමීපයෙහි බණ අසන්නට ද ඉගෙන ගන්නට ද කැමැති වෙත්. ඉදින්, තෙරුන් අපගේ ගෙයි බණ කීම හා ඉගැන්වීම කරන්නේ නම් ඒකාන්තයෙන් යහපති. බුදුහු යහපතැ යි පිළිගෙන තෙරුන්ට අණ කළහ. එතැන් පටන් රජුගේ ස්ත්‍රීහු තෙරුන් සමීපයෙහි බණ අසත්. උගනිත්.
එක් දවසක් රජුගේ සිළුමිණ නැති විය. රජු එය නැති වූ බව අසා ඇමැතියන්ට මෙසේ අණ කළේය. සියලු රජ මැදුරු ඇතුළත පරිහරණය කරන ජනයා ගෙන සිළුමිණ සොයවු. ඇමැතියෝ ගැහැනුන් ආදීකොට සිළුමිණ ගැන විචාරන්නාහු, නො දැක මහජනයාට හිංසා කළහ. එදවස අනඳ තෙරණුවෝ රජ නිවසට වැඩියහ. පෙර ඒ ස්ත්‍රිහු තෙරුන් දැක සතුටු සිතින් දහම් අසත්. උගනිත්. මෙදින එසේ නො කොට සියලු ස්ත්‍රීහු දොම්නසට පත්වූවෝ වූහ. ඉක්බිති, අනඳ තෙරුන් විසින් කුමක් නිසා අද තොපි මෙසේ වූවාහුදැ යි විචාරණ ලද්දාහු, මෙසේ කීහ. ස්වාමීනි, රජුගේ සිළුමිණ සොයන්නෙමු. ඇමැතියෝ මාගමුන් පටන් රජගේ ඇතුළත සිටිනවුන් වෙහෙසෙත්. මේ නිසා කවරකුට කුමක් වේදෝ යි අපි නො දනිමු. ඒ නිසා දොම්නසට පැමිණියාහු වෙමු. එවිට තෙරණුවෝ ඒ ගැන ශෝක නො කැරනු යි, ඔවුන් සනසා රජු වෙතට ගොස් පනවන ලද ආසනයෙහි වැඩ හිඳ මහරජ, ඔබගේ මැණික නටුවේදැ යි විචාළහ. එසේය. ස්වාමීනි, එය ගෙන්වා ගැනීමට නො හැකි වූයෙහි ද? ස්වාමීනි, සියලු ඇතුළත ජනයා තැති ගැන්වුව ද මැණික ගෙන්වා ගැනීමට නො හැකි වූයේය. මහරජ, මැණික ගෙන්වා ගැනීමේ උපායක් ඇත. ස්වාමීනි, ඒ කවර උපායක් ද? මැටි පිඬු දීමයි. ස්වාමීනි, කුමන පිඬු දීමක් ද? ඔවුන් ගණන්කොට එක එකාට පිදුරු පිඬක් හෝ මැටි පිඬක් දී මෙය ඉතා අලුයම් කාලෙහි ගෙනවුත් අසවල් තැන දැමිය යුතුයැ යි කිය යුතුයි. යමකු විසින් මැණික ගන්නා ලද්දේ වී නම් හෙතෙම ඒ පිඬ තුළ මැණික ඇතුළත් කොට ගෙන එන්නේය. ඉදින්, පළමු වැනි දවසේ ම එහි දමයි, නම් ඒ ඉතා මැනවි. එසේ නො දැමුවේ නම් දෙවැනි, තුන් වැනි දිනවල ද එසේ කළ යුතුයි. මෙසේ කළ කල්හි මහජනයාට පීඩා නො වන්නේය. මැණික ද ලබන්නේය. මෙසේ වදාරා තෙරණුවෝ වැඩියහ.
රජතුමා කියන ලද ක්‍රමයෙන් ම තුන් දවසක් දෙවීය. එහෙත් මැණික නො ගෙනාවාහුය. තෙරණුවෝ තුන් වැනි දවසේ අවුත් මහරජ, මැණික හෙළන ලද්දේදැ යි විචාළහ. නැත, ස්වාමීනි. එසේ නම් මහරජ, උඩුමහල් තලයෙහි ආවරණ වූ තැනක මහා සැළියක් තබවා ජලය පුරවා තිරයකින් වටකොට සියලු ඇතුළත වෙසෙන මිනිස්සු ද ස්ත්‍රීහු ද උතුරු සළුවෙන් වසාගෙන හුදකලා ව තිරයෙන් ඇතුළතට පිවිස අත් සෝදා ගෙන එනුව යි කියව. තෙරණුවෝ මේ උපාය ප්‍රකාශ කොට වැඩියහ. රජතුමා ද එසේ කැරවීය. මැණික් සොරා මෙසේ සිතීය. ධම්ම භාණ්ඩාගාරික අනඳ තෙරණුවෝ මේ මැණික් අවුල තමා අතට ගෙන මැණික නො පෙන්නා පසු බසින්නේය යන මේ කාරණය සිදු නොවන්නකි. එම නිසා මැණික ජලයෙහි දමන්නට සුදුසුයැ යි සිතා මැණික සඟවාගෙන ගොස් සැළියෙහි හෙළා නික්මුණේය. සියල්ලෝම නික්ම ගිය කල්හි ජලය බැහැර කොට මැණික දැක්කාහ. රජතුමා තෙරහු නිසා මහජනයාට පීඩා නො කොට මේ මැණික ලබන ලද්දේයැ යි සතුටු විය. ඇතුළත වසන මිනිස්සු ද තෙරුන් නිසා මහ දුකකින් මිදුණේ වෙමු යි සතුටු වූහ. තෙරුන්ගේ ආනුභාවයෙන් රජුගේ සිළුමිණ ලබන ලද්දේයැ යි තෙරුන්ගේ ආනුභාවය මුළු නගරයෙහි ද භික්‍ෂූන් අතර ද ප්‍රකට විය.
දම් සභාවෙහි වැඩහුන් භික්‍ෂූහු ඇවැත්නි, අනඳ තෙරණුවෝ බහුශ්‍රැත බැවින් ද නුවණ ඇති බැවින් ද උපායෙහි දක්‍ෂ බැවින් ද මහජනයාට පීඩා නො කොට උපායෙන් ම රජුට මැණික ලබා දුන්හ. බුදු රජහු වැඩමවා මහණෙනි, දැන් මෙහි කවර කථාවකින් හුන්නාහුදැ යි විචාරා මෙ නම් කථාවකින් හුන්නෙමු යි කී කල්හි මහණෙනි, ආනන්‍ද අනුන් අතට ගියා වූ භාණ්ඩාය දැක්වූවාහු, දැන් පමණක් නො වෙයි. පෙර ද පණ්ඩිතයෝ මහජනයා නො පෙළා උපායෙන් තිරිසනුන් අතට පත්වූ භාණ්ඩය දැක්වූහැ යි වදාරා අතීත කථාව ගෙනහැර දැක්වූහ.
යටගිය දවස බරණැස් නුවර බඹදත් රජු රජ කරද්දී බෝසත්හු සියලු ශිල්පයන්හි නිමාවට පැමිණියාහු, ඔහුගේ ම ඇමැතියා වූහ. ඉක්බිති, එක් දිනක් රජතුමා මහත් පිරිවරින් උයනට ගොස් වනය අතරින් ඇවිද දිය කෙළි කෙළනු කැමැත්තේ, මඟුල් පොකුණට බැස අන්තඃපුරය ද කැඳවීය. ස්ත්‍රීහු තම තමන්ගේ හිස් පළඳනා හා ගෙල පළඳනාවන් (ආභරණ) ගළවා උතුරු සළුවල බහා මංජුසා පිට තබා දාසියන්ට පවරා දී පොකුණට බැස්සාහ. ඉක්බිති, ඒ උයනේ වැඳිරියක් අතු අතරෙහි හුන්නී, දේවිය ආභරණ ගළවා උතුරු සලුවෙහි දමා සුමුග මතුයෙහි තබනු දැක ඇගේ මුතුහර පැළඳ ගනු කැමැති වී දාසියගේ ප්‍රමාදයක් බලමින් හුන්නාය. දාසිය ද එය රකිමින් ඒ මේ අත බලමින් හිඳිද්දී ම නිදි කිරන්නට පටන් ගත්තාය. වැඳිරිය ඇගේ ප්‍රමාද බව දැන වාත වේගයෙන් (වහා) ගසෙන් බැස මහමුතුහර බෙල්ලෙහි පැළඳගෙන වහා ගසට නැඟ අතු අතරෙහි හිඳ අනිත් වැඳිරියන්ට පෙනේය යන බියෙන් එක්තරා ගස් බෙනයක තබා තැන්පත් වූවෙක් සේ එය රකිමින් හුන්නාය.
ඒ දාසිය වනාහි පිබිදී මුතුහර නො දකින්නී, වෙවුලමින් වෙනත් උපායක් නො දැක පුරුෂයකු දේවියගේ මුතුහර ගෙන පලා ගියේයැ යි මහත් සේ ශබ්ද කළාය. ආරක්‍ෂක මිනිස්සු ඒ ඒ තැනින් රැස්වී ඇගේ වචන අසා රජුට සැලකළාහුය. රජ සොරා ගනිවු යි කීවේය. මිනිස්සු උයනෙන් නික්මී සොරා ගනිවු, ගනිවුයැ යි ඒ මේ අතර සොයා බලත්. ඉක්බිති, එක් ජනපද වැසි බදු එකතු කරන මිනිසෙක් ඒ ශබ්දය අසා වෙවුලමින් පලා ගියේය. ඒ දැක රාජ පුරුෂයෝ මේ තෙමේ සොරකු වන්නේයැ යි ලුහුබැඳ ඔහු ගෙන තලා එම්බල දුෂ්ට සොර, මෙසේ මහාසාර නම් පළඳනාව පැහැර ගෙන යන්නේයැයි පරිභව කළාහුය. හෙතෙම මෙසේ සිතීය. ඉදින්, මම නො ගත්තෙමි යි කීවොත් මගේ ජීවිතය නැත. තලා පොඩි කිරීමෙන් ම මා මරන්නේය. එය පිළිගනිමි යි, හෙතෙම එසේය. ස්වාමීනි. මා විසින් ගන්නා ලදැ යි කීවේය. ඉක්බිති, ඔහු බැඳ රජු සමීපයට පැමිණවූහ. රජතුමා ද ඔහු විචාළේය. නුඹ විසින් මහාසාර පළඳනාව ගන්නා ලද්දේ ද? එසේය, දේවයන් වහන්ස, දැන් එය කොහි ද? දේවයන් වහන්ස, මා විසින් මහාසාර නම් ඇඳ, පුටුවක්ද පෙර නුදුටු විරූය. සිටුතුමා මා ලවා මහාසාර පළඳනාව අරගත්තේය. ඒ මම ගෙන ඔහුට දුන්නෙමි. හෙතෙම එය දනියි.
රජතුමා, සිටුතුමා කැඳවා මොහු අතින් මහාසාර පළඳනාව ගන්නා ලදදැ යි විචාළේය. එසේය, දේවයන් වහන්ස. දැන් එය කොහි ද? පුරෝහිතයාට දෙන ලද්දේය. පුරෝහිතයා ද කැඳවා එසේ ම විචාළේය. ඔහු ද පිළිගෙන මා විසින් එය ගාන්ධර්වයාට දෙන ලද්දේ යි කීය. ඔහු ද කැඳවා පුරෝහිතයාගේ අතින් නුඹ මහාසාර පළඳනාව ගත්තා ලදදැ යි විචාළේය. එසේය, දේවයන් වහන්ස. දැන් එය කොහි ද? ආසාවට වෙසඟනට දෙන ලදි. ඇය ද කැඳවා විචාළේය. ඈ නො ගත්තෙමි යි කීවාය. ඒ පස් දෙනා විමසද්දී ම හිරු අවරට ගියේය. රජතුමා දැන් අවේලාව පැමිණියේය. හෙට දැනගන්නෙමු යි ඒ පස් දෙනා ඇමැතියන්ට පවරා නගරයට පිවිසියේය.
බෝසත්හු මෙසේ සිතූහ. මේ පළඳනාව ඇතුළත පිරිවර ජනයාගෙන් නටුවේ විය. මේ ගෘහපති තෙම පිටත කෙනෙකි. දොරටුවෙහි ද ආරක්‍ෂාව දැඩිය. ඒ නිසා ඇතුළත පිරිවර ජනයාට එය ගෙන පලා යන්නට නො හැකිය. පිටත හැසිරෙන ජනයාට ඇතුළට පැමිණීමට නො හැකිය. උයනෙහි හැසිරෙන උන්ට ගතහැකි උපායක් පෙනෙයි. මේ දුගී මිනිසා විසින් මවිසින් සිටුවරයාට දෙන ලදැ යි කියන ලද්දේ තමාට වරදින් මිදීම සඳහා විය යුතුය. සිටුවරයා විසින් ද මවිසින් පුරෝහිතයාට දෙන ලදැ යි කියන ලද්දේ දෙදෙනා එකතු වී වරදින් එතැර වන්නෙමි යි සිතා විය යුතුය. පුරෝහිතයා විසින් ද මවිසින් ගඳබයාට දෙන ලදැ යි කියන ලද්දේ සිර ගෙදර දී ගඳබයා ඇසුරු කොට සුව සේ වෙමි යි සිතා විය යුතුයි. ගඳබයා විසින් ම විසින් වෙසඟනට දෙන ලදැ යි කියන ලද්දේ උකටලී නො වී වෙසෙමි යි සිතා විය යුතුය. එම නිසා මේ පස් දෙනා ම සොරුන් නො විය යුතුයි. උයනෙහි වඳුරෝ බොහෝය. එක් වැඳිරියකගේ අතෙහි මේ පළඳනාව රැඳුණා විය යුතුය. බෝසත්හු රජු වෙත එළැඹ මහරජ, සොරුන් අපට පාවා දෙනු මැනවි. අපි එම කාර්යය විසඳන්නෙමු යි කීහ. රජතුමා පණ්ඩිතයිනි, මැනවි. විසඳව යි සොරුන් ඔහුට පාවා දුන්නේය.
බෝසත්හු තමාගේ අතවැසි පුරුෂයන් කැඳවා ඒ මිනිසුන් පස් දෙනා එක ම ස්ථානයක රඳවා, අවට ආරක්‍ෂාව යොදා කන්යොමා සිට ඔවුනොවුන් කථා කරන දෙය මට කියව යි දාසයින්ට කියා ගියහ. ඔවුහු ද එසේ ම කළහ. ඉක්බිති, මිනිසුන් එකට හිඳින වේලාවෙහි සිටු තෙම ඒ ගෘහපතියා ගෙන් මෙසේ ඇසීය. එම්බල දුෂ්ට ගෘහපතිය, තා විසින් මා හෝ මා විසින් තා හෝ කොතනක දී හෝ පෙර දුටු විරූ ද? පළඳනාව මට කවදා දෙන ලද්දේ ද? හිමියනි, මහසිටුතුමනි, මම මහාසාර පළඳනාව තබා රුක් හරයෙන් කළ පා ඇති ඇද පුටුවක්වත් නො දනිමි. ඔබ නිසා මේ වරදින් මිදීම ලබමි යි, එසේ කීමි. ස්වාමීනි, මට නො කිපෙනු මැනවි. පුරෝහිතයා ද සිටුවරයාට මෙසේ කීය. මහසිටුවරය, මොහු විසින් තමාට නො දෙන ලද පළඳනාව කෙසේ නම් මට දුන්නේ ද? එවිට සිටුවරයා අපි දෙදෙනා ම අධිපතියෝ වෙමු. අප එකතුව සිටි කල්හි මේ කාර්යය වහා විසඳන්නේයැ යි, එසේ කීමි. ගඳබයා ද පුරෝහිතයාට මෙසේ කීය. බමුණ, ඔබ විසින් ඒ පළඳනාව මට කවදා දෙනු ලැබී ද? මම ඒ නිසා ඔබ වසන තැන සුවසේ වෙසෙමි යි, එසේ කීමි. වෙසඟන ද ගන්‍ධබ්බයාට මෙසේ කීවාය. එම්බල පවිටු ගඳබය, මම කවදා තා ළඟට ගියෙමි ද? තෝ හෝ මා වෙත කවදා ආවේ ද? කවදා මට ඒ පළඳනාව දෙන ලද්දේ ද? නැගනියනි, කුමකට කිපෙන්නෙහි ද? අප පස් දෙනා එකතුව වසන කල්හි ගෘහ වාසයක් හා සමාන වන්නේය. උකටලී නො වී අපි පස් දෙනා සුවසේ වෙසෙමු යි, එසේ කීවෙමි. බෝසත්හු තමා විසින් යොදන ලද ඒ මිනිසුන්ගෙන් මේ කථාව අසා ඒ පස් දෙනා ඇත්ත වශයෙන් ම සොරුන් නො වන බව දැන වැඳිරිය විසින් ගන්නා ලද ඒ පළඳනාව උපායෙන් හෙළන්නෙමි යි ඇටවලින් තැනූ බොහෝ පළඳනාවන් කැරවා උයනෙහි වැඳිරියන් අල්ලා අත් පා ගෙල ආදියෙහි ඇටමාල පළඳවා අතහැරියේය. අනෙක් වැඳිරිය රන් පළඳනාව රකිමින් උයනෙහි ම සිටියාය.
බෝසත්හු මිනිසුන්ට අණ කළහ. තෙපි යව්. උයනෙහි සියලු වැඳිරියන් පරීක්‍ෂා කරවු. යම් වැඳිරියක ළඟ ඒ පළඳනාව දකිවු ද, ඇය බසවා පළඳනාව ගතිවු. ඒ වැඳිරියෝ ද අපි පළඳනාවක් ලබත්යැ යි තුටු පහටු ව උයනෙහි හැසිරෙන්නාහු, ඇගේ සමීපයට ගොස් බලමු. අපගේ පළඳනාවයැ යි කීහ. ඈ ඊර්ෂ්‍යාවෙන් (ගුණමකු ව) නො ඉවසන්නී, මේ ඇට පළඳනාවෙන් ඇති ඵලය කුමක්දැ යි මුතුහර පැළඳ නික්මුණාය. ඉක්බිති, ඒ මිනිස්සු ඇගේ පළඳනාව දැක ගෙනවුත් බෝසතුන්ට දුන්නාහුය. හෙතෙම එය රැගෙන රජුට පෙන්වා දේවයන් වහන්ස, මේ ඒ පළඳනාවයි. ඒ පස් දෙනා ම සොරු නො වෙති. මේ උයනෙහි වැඳිරිය විසින් ගෙන එන ලදැ යි කීවේය. පඬිතුමනි, ඒ පළඳනාව වැඳිරියගේ අතට පැමිණියේ කෙසේ ද? ඔබ එය දැනගත්තේ කෙසේ ද? හෙතෙම සියල්ල ප්‍රකාශ කළේය. රජතුමා සතුටු සිත් ඇත්තේ, ශූරපාදීන් අපේක්‍ෂා කළ යුත්තේ යුද බිමේ දීය. බෝසතුන්ට ස්තුති කරන්නේ, මේ ගාථාව කීවේය.
“එළැඹ සිටි යුද්ධයෙහි හෙවත් යුද්ධයක් පැමිණි කල්හි ශූරයා ද (නිර්භය පුරුෂයා ද) මන්ත්‍රණය කරන කල්හි (රහස් හෙළි නො කරන හෙයින්) අකුතූහල පුරුෂයා ද මධුරාහාරාදීන් එළැවූ කල්හි (එක්ව පළඳනා) ප්‍රියයා ද (ප්‍රශ්න විසර්ජනා දී) අර්ථයක් උපන් කල්හි පණ්ඩිතයා ද කැමැති වෙති. පැතිය යුත්තෝය.”
එහි, **“උක්කට්ඨෙති”,** ළඟට පැමිණි දෙපසින් වැඩී ගිය යුද්ධයක් පවත්නා කල්හි යන අර්ථයි. **“සුරමිච්ඡන්ති”,** හිස පිට හෙණ වැටෙන කල්හිදු පලා නො යන්නා ශූරයැ යි කියනු ලැබේ. ඒ අවස්ථාවෙහි මෙබඳු යුද්ධ දක්‍ෂයකු බලාපොරොත්තු විය යුතුයි. **“මන්තීසු අකුතූහලන්ති”, **කටයුතු, නො කටයුතු පිළිබඳ සාකච්ඡා පැමිණි කල්හි මන්ත්‍රීන් අතුරෙන් යමකු සත්‍යය වචන ඇත්තේ ද සාකච්ඡාව නො බිඳී ද එබඳු පුද්ගලයා කැමැති වේ. ඔහු ඒ ඒ තන්හි පැතිය යුතු වෙයි. **“පියඤ්ච අන්නපාණම්හි”, **මිහිරි ආහාරපාන ඇති කල්හි තමා හා එකට අනුභවය සඳහා ප්‍රිය වූ පුද්ගලයකු පතත්. එබඳු වූ පුද්ගලයා ඒ මොහොතේ පැතිය යුතු වෙයි. **“අත්‍ථෙ ජාතෙ ච පණ්ඩිතන්ති”,** අර්ථ වශයෙන් ගැඹුරු වූ ද ධර්ම වශයෙන් ගැඹුරු වූ ද කරුණු හෝ එවැනි ප්‍රශ්නයක් හෝ උපන් කල්හි නැණවත්හු බුද්ධිමත් වූවකු කැමති වෙත්. එබඳු වූ පුද්ගලයා ඒ ඒ අවස්ථාවෙහි කැමැති විය යුත්තේ වෙයි.
මෙසේ රජතුමා බෝසතුන් වර්ණනා කොට ස්තූති කොට මහා වැස්සක් වස්සන මහා මේඝයක් මෙන් සත් රුවනින් පුදා ඔහුගේ අවවාදයේ පිහිටා දානාදී පිංකොට කම් වූ පරිදි මිය ගියේය. බෝසත්හු ද කම් වූ පරිදි මිය ගියහ.
බුදුහු මේ දම් දෙසුම ගෙනහැර දක්වා තෙරුන්ගේ ගුණ කියා ජාතකය නිම කළහ. එකල රජ ආනන්‍ද තෙරුන් විය. නුවණැති ඇමැතියා වනාහි මම ම වෙමි.
**“න විස්සසෙ අවිස්සත්‍ථෙති”** යන මේ දේශනාව බුදුහු දෙව්රම් වෙහෙරෙහි වැඩ වාසය කරන සේක්, විශ්වාස භෝජනයක් අරබයා වදාළහ. එසමයෙහි වනාහි බොහෝ සෙයින් භික්‍ෂූන්ට මව විසින් දෙන ලදි. පියා විසින් දෙන ලදි. සහෝදරයා, සහෝදරිය, සුළු පියා, සුළු මව, මාමා, නැන්දා ආදීන් විසින් දෙන ලදි. අපගේ ගිහි කාලයෙහි ද පැවිදි කාලයෙහි ද මොවුහු දෙන්නට සුදුසුයැ යි නෑයන් විසින් දෙන ලද සිව්පසෙහි විශ්වාස වී ප්‍රත්‍යවේක්‍ෂා නැති ව වළඳත්. බුදුහු ඒ කරුණ දැන භික්‍ෂූන්ට මා විසින් ධර්ම දේශනා කිරීමට වටීයැ යි භික්‍ෂූන් රැස් කැරවා, මහණෙනි, භික්‍ෂුව විසින් තම නෑයන් විසින් හෝ නො වන අය විසින් හෝ දෙන ලද සිව්පසය ප්‍රත්‍යවේක්‍ෂා කොට ම පරිභෝග කළ යුතුයි. ප්‍රත්‍යවේක්‍ෂා නො කොට පරිභෝග කොට කලුරිය කරන භික්‍ෂුව යක්‍ෂ, ප්‍රේත ආත්ම භාවවලින් නො මිදෙයි. ප්‍රත්‍යවේක්‍ෂා නො කොට පරිභෝගය විෂ පරිභෝගයක් සමානය. විෂ වනාහි විශ්වාසවන්තයා දුන්නත් අවිශ්වාසවන්තයා දුන්නත් මරන්නේ මය. පෙර ද විශ්වාසවන්තයා විසින් දෙන ලද විෂ පරිභෝග කොට මරණයට පත් විණැ යි කියා ඔවුන් විසින් අයදනා ලද්දේ, අතීතය ගෙනහැර දැක්වූහ.
පෙර බරණැස් නුවර බඹදත් රජු රජ කරන කල්හි බෝසත්හු මහා ධනවත් සිටුවරයකු විය. ඔහුගේ එක් ගොපල්ලෙක් ගොයම් හකුල් ඇති කල්හි ගවයන් ගෙන කැලයට පිවිස එහි ගාලක් කොට රකිමින් වාසය කරයි. සිටුතුමාට ද කලින් කලට ගොන් රසය (පස්ගෝ රසය) ගෙන එයි. ඉක්බිති, ඔහුගේ ගව ගාලට නුදුරෙහි සිංහයෙක් වාසය කළේය. දෙනුන්ට සිංහයා කෙරෙන් ඇති වන තැති ගැනීම නිසා මළානික වී කිරි මද විය. ඉක්බිති, එක් දිනක් ගිතෙල් රැගෙන ආවා වූ ඔහුගෙන් සිටුතුමා විචාළේය. යහළු ගවපාලකය, ගිතෙල් අඩු වූයේ කුමක් නිසා ද? හෙතෙම ඒ කරුණ කීවේය. යහළුව, ඒ සිංහයාගේ කිසියම් තැනක් පිළිබඳ සිත් ඇත්තේ ද? ඔහුට ඇත, ස්වාමීනි. එක් මුව දෙනක සමග සංසර්ගයක් ඇත. ඒ මුවැත්තිය ගෙන්වා ගන්නට හැකි ද? හැකිය, ස්වාමීනි. එසේ නම් ඒ මුවැත්තිය ගෙන ඇගේ නළලේ පටන් සිරුරෙහි ලොම්, විෂෙන් නැවත නැවතත් රංජනය කැරවා වියළවා දෙතුන් දිනක් ඉක්මවා ඒ මුවැත්තිය මුදා හරිවු. සිංහයා ඇය කෙරෙහි ස්නේහයෙන් සිරුර ලොවා මරණයට පැමිණෙන්නේය. ඉක්බිති, සිංහයාගේ හම, නිය, දළ මෙන් ම වසා තෙල් ද රැගෙන එන්නැ යි හලාහළ විෂ දී පිටත් කළේය.
ඒ ගොපල්ලා දැලක් දමා උපායෙන් ඒ මුවැත්තිය ගෙන එසේ කළේය. සිංහයා ඈ දැක ම බලවත් ස්නේහයෙන් ඇගේ සිරුර ලොවා මරණයට පත්විය. ගොපල්ලා ද සම් ආදිය ගෙන බෝසතාණන් සමීපයට ගියේය. බෝසත්හු ඒ කරුණ දැන අනුන්ට ස්නේහය නම් නො කළ යුතුයි. මෙසේ බලවත් මෘගරාජ සිංහයා කෙලෙස් වශයෙන් සංසර්ගය නිසා මුවැත්තියගේ සිරුර ලෙවකමින් විෂ පරිභෝග කොට මරණයට පත්වීයැ යි කියා පැමිණියා වූ පිරිසට දහම් දෙසන්නේ, මේ ගාථාව කීහ.
“(පෙර විශ්වාසයෙන් සිට පසු ව) අවිශ්වාස වූවහු කෙරෙහි විශ්වාසය නො කරන්නේය. (පෙර අවිශ්වාස ව සිට) විශ්වාස වූවහු කෙරෙහි විශ්වාස නො කරන්නේය. එබඳු විශ්වාසයෙන් මුව දෙනගෙන් සිංහයාට මෙන් බය පැමිණේ.”
මේ එහි කෙටි අරුතයි. යමෙක් පෙර යහළුව සිට පසු ව තමා කෙරෙහි අවිශ්වාස වූයේ ද, ඒ **“අවිස්සත්‍ථෙ”,** අවිශ්වාසියා කෙරෙහි ද යමෙක් පෙර අවිශ්වාසී වී දැන් විශ්වාසවන්ත වූයේ ද, ඒ විශ්වාසවන්තයා කෙරෙහි ද විශ්වාස නො කරන්නෝය. **“විස්සත්‍ථෙපි න විස්සසෙ”,** ඔහු කෙරෙහි ද විශ්වාස නො කරන්නෝය. මක්නිසා ද **“විස්සාසා භයමන්‍වෙති”, **යමකු වනාහි මිත්‍රයා කෙරෙහි ද සතුරා කෙරෙහි ද විශ්වාස කළේ ද එයින් බය ම හට ගනී. කෙසේ ද **“සීහං ච මිගමාතුකායි”,** යම් සේ මිතුරු දම් වශයෙන් විශ්වාස කළ මුව දෙන නිසා සිංහයාට බය පැමිණියේය. බය තමා කරා ආයේය, යන අර්ථයි. යම් සේ මී දෙන විශ්වාස වශයෙන් සිංහයා අනුව ගියාය, යන අර්ථයි.
මෙසේ බෝසත්හු පැමිණි පිරිසට දහම් දෙසා දානාදී පිංකොට කම් වූ පරිදි මිය ගියේය.
බුදු රජහු මේ ධර්ම දේශනාව ගෙනහැර දක්වා ජාතකය නිමවා වදාළහ. එදා මහසිටු මම ම වූයෙමි.
**“සො තත්තො සො සීතොති”** යන මේ ධර්ම දේශනාව බුදුහු විශාලා මහනුවර වාළුකාරාමයේ වැඩ වාසය කරන සේක්, සුනක්‍ඛත්ත අරබයා දේශනා කළහ. එක් කලෙ සුනක්‍ඛත්ත බුදු රජුන්ගේ උපස්ථායක වූයේ, පා සිවුරු ගෙන හැසිරෙන්නේ, කෝරක්‍ඛත්තිය නම් ජටිලයාගේ ධර්මය රුචි කරන්නේ, බුදු රජුන්ගේ පා සිවුරු උන් වහන්සේට ම බාර දී කෝරක්‍ඛත්තිය ඇසුරු කොට වාසය කොට ඒ ජටිලයා කාලකඤ්ජක නම් අසුරු යෝනියෙහි උපන් කල්හි ගිහි බවට පැමිණ ශ්‍රමණ භවත් ගෞතමයාට උතුම් මිනිස් දහම් නැත. ආර්යයන්ට සුදුසු වූ නැණ විශේෂයක් ද නැත. තර්කයෙන් ගොනු කොට නුවණින් මෙහෙයවා තම වැටහීම අනුව ශ්‍රමණ භවත් ගෞතමයෝ ධර්ම දේශනා කරති. යමකු සඳහා ඔහු දහම් දෙසුවේ ද එය කරන්නා හට මනා දුක් කෙළවර කිරීමකට නො පමුණුවයි යි, විශාලා මහනුවර තුන් පවුරු අතර හැසිරෙමින් බුදු රජුන්ගේ නුගුණ ප්‍රකාශ කරයි.
ඉක්බිති, සැරියුත් තෙරණුවෝ පිඬු පිණිස හැසිරෙන්නාහු, සුනක්‍ඛත්තගේ නුගුණ කථාව අසා පිණ්ඩපාතයෙන් පසු එකරුණ බුදු රජුන්ට සැලකළහ. සාරිපුත්‍රය, සුනක්‍ඛත්ත නම් හිස් පුරුෂයා ක්‍රෝධ බහුලය. ක්‍රෝධ වශයෙන් මෙසේ කීවේය. ක්‍රෝධ වශයෙන් ම ඔහු ශ්‍රමණ භවත් ගෞතමයන්ගේ ධර්මය එය කරන්නා හට මනාකොට දුක් නැති කිරීමකට නො පමුණුවයි කියන්නේ, මගේ ගුණ ම කියයි. සාරිපුත්‍රය, සුනක්‍ඛත්ත මගේ ගුණ නො දනී. සාරිපුත්‍රය, මට ජලභිඤ්ඤා ඇත. ඒ උතුරු මිනිස් දහමකි. දශ බල ඇත. සතර විශාරද ඥාන ඇත. සිව් සත්ත්ව යෝනි පිරිසිඳ දන්නා නුවණ ඇත. පඤ්ච ගති පිරිසිඳ දන්නා නුවණ ඇත. මෙය ද මගේ උතුරු මිනිස් දහම්ය. මෙසේ උතුරු මිනිස් දහම්වලින් යුත් මට යමකු ශ්‍රමණ ගෞතමයන් හට උතුරු මිනිස් දහම් නැතැ යි කියන්නේ නම් ඔහු ඒ වචනය අත්නොහැර ඒ සිතුවිල්ල අත්නොහැර, ඒ දෘෂ්ටිය අත් නොහැර ගෙනෙන ලද බරක් බිම තබන්නාක් මෙන් නිරයෙහි උපදින්නේය. මෙසේ තමන්ගේ ඇත්තා වූ ම උතුරු මිනිස් දම් ගුණය ප්‍රකාශ කොට සාරිපුත්‍රය, සුනක්‍ඛත්ත කෝරක්‍ඛත්තියගේ දුෂ්කර ක්‍රියා නම් මිථ්‍යා තපසෙහි පැහැදුණේය. සාරිපුත්‍රය, යමකු මිථ්‍යා තපසෙහි පහදින්නේ නම් මා කෙරෙහි ම පැහැදිය යුතුයි. සාරිපුත්‍රය, මම මෙයින් එක් අනූ කල්පයකට පෙර මෙහි සාරයක් ඇත්තේදැ යි බාහිර වූ මිථ්‍යා තපස් විමසමින් සිව් අඟකින් යුක්ත වූ බඹසර වාසයක් විසුවෙමි. මම තපසුන් අතර උසස් ම තපසෙක් වීමි. රළු ප්‍රතිපත්ති ඇත්තවුන් අතරින් මම උසස් ම රළු ප්‍රතිපත්ති ඇත්තෙක් වීමි. පාපය පිළිකුල් කරන්නවුන් අතරින් මම උසස් ම පාපය පිළිකුල් කරන්නෙක් වීමි. විවේක වූවන් අතුරෙන් පරම විවේක වූවෙක් වීමි යි වදාරා තෙරුන් විසින් අයදිනා ලද බුදු රජහු අතීත කථාව දෙසූහ.
පෙර මෙයින් අනූඑක් වැනි කල්පයෙහි බෝසත්හු බාහිර තපස් ක්‍රම විමසන්නෙමි යි ආජීවක පැවිද්දෙන් පැවිදි ව අචේලකයෙක් හෙවත් වස්ත්‍ර නැත්තෙක් වීමි. සිරුරෙහි දූලි තැවරී පැවතුණි. එසේ ම එකලාව විහරණ ඇති ජනයාගෙන් වෙන්වූවෙක් වූයේය. මිනිසුන් දුටුවිට මුවෙක් මෙන් පලා ගියේය. මිනිස් මළ ම ආහාර කොට ගත්තේය. වසු පැටියන්ගේ ගොම ද අනුභව කළේය. නො පමා විහරණය සඳහා බිහිසුණු වන ලැහැබක වාසය කළේය. එහි වසනුයේ, හිම වැටෙන කාලයෙහි නවම් මැදින් අතර අට දිනයෙහි රැය වන ලැහැබින් නික්ම එළිමහනෙහි වාසය කොට හිරු උදාවූ කල්හි වන ලැහැබට පිවිසෙයි. ඔහු රාත්‍රියෙහි එළිමහනෙහි යම් සේ හිම දියෙන් තෙමේ ද එසේ ම දවල් කාලයෙහි වන ලැහැබින් වැගිරෙන්නා වූ දිය බිඳුවලින් තෙමෙයි. මෙසේ රෑ දාවල් ශීතලින් එන දුක් අනුභව කරයි. ගිම්හාන සෘතුවෙහි අන්තිම මාසයෙහි එළිමහනෙහි වැස රාත්‍රියෙහි වන ලැහැබට පිවිසෙයි. හෙතෙම යම් සේ දවල් කාලයෙහි එළිමහනෙහි සූර්යය තාපයෙන් තැවුණේ ද, එසේ ම රාත්‍රී කාලයෙහි සුළඟ නැති වන ලැහැබෙහි තැවීමට පත්වෙයි. සිරුරින් දහදිය වැල් වැගිරෙයි. ඉක්බිති, ඔහුට පෙර නො ඇසූ විරූ මේ ගාථා සිහියට නැඟුණි.
“(හිරු රැසින්) විශේෂයෙන් තැවුණෙමි. (හිම දියෙන්) විශේෂයෙන් තෙත් වූයෙමි. බියකරු වනෙහි හුදකලා වූයෙමි. නග්න වූයේ, ගිනි සමීපයෙහි නො හිඳිනෙමි. (බ්‍රහ්මචාර්ය) සෙවීමහෙි යෙදුණෙමි. (මුනි භාවය පිණිස පිළිපන්නෙකැ යි) ලෝකයාගේ සැලකුම් ලැබීමි.”
එහි, **“සොතත්තොති”,** සූර්යය තාපයෙන් වඩාත් තැවුණේ **“සොසීතොති”, **හිම දියෙන් වඩාත් ශීත වූයේ, වඩාත් තෙත් වුයේ, **“එකො භිංසණකෙ වනෙ”,** යම් තැනකට පිවිසියවුන්ට බෙහෙවින් ලොම් ඩැහැ ගැනේ ද එබඳු වූ බිය ජනක වූ වන ලැහැබ, දෙවැන්නකු නැති ව එකලාව විසුවෙමි යි දක්වයි. **“නග්ගො නචග්ගිමාසීනොති”,** නග්න ව එහෙත් ගිනි ඇසුරු නො කරන්නේ එසේ ම ශීතෙන් පීඩා වුව ද හැඳීම් පෙරවීම් නො ගත්තෙමි. ගිනි සමීපයෙහි නො සිටියෙමි යි දක්වයි. **“එසනාපසුතොති”,** බඹසර නො වුව ද බඹසර යන හැඟීම් ඇත්තෙක් වී මෙය බ්‍රහ්මචරියයි. බ්‍රහ්මලෝකය සඳහා උපාය යි ද සිතා මේ බ්‍රහ්මචරිය සෙවීමෙහි යෙදුණේ, උත්සාහවත් වූයේ වෙමි යි දක්වයි. **“මුනීති”,** මේ බ්‍රහ්මචරිය වාසය තිදොර සංවරය සඳහා පිළිපන්නෙක්යැ යි ලෝකයා විසින් පිළිගත් අයෙක් වූයේ වෙමි යි දක්වයි.
මෙසේ සිව් අගකින් යුත් බඹසරෙහි වැස බෝසත්හු මරණ මොහොතෙහි නිරය නිමිත්ත දැක මේ ව්‍රත සමාදානය නිශ්ඵලයැ යි දැන එකෙණෙහි ම ඒ දෘෂ්ටිය බිඳ දමා සම්මා දිට්ඨිය ගෙන දෙව්ලොව උපන්හ.
බුදු රජහු මේ ධර්ම දේශනාව ගෙනහැර දක්වා ජාතකය නිමවා වදාළහ. මම එසමයෙහි ඒ ආජීවකයා වුණෙමි.
**“අනිච්චා වත සඞ්ඛාරාති”** යන මේ දේශනාව බුදුහු පිරිනිවන් මඤ්චකයේ සැතපුණාහු, ආනන්‍ද තෙරුන්, ස්වාමීනි, මේ කුඩා නගරයේ ආදී වචන අරබයා වදාළහ. බුදුරදුන් දෙව්රමෙහි වැඩ වසන කල්හි සැරියුත් තෙරණුවෝ ඉල් මස පුණු පොහෝ දින නාලක ගමෙහි උපන් ගෘහයේ දී ම පිරිනිවියහ. මහා මුගලන් තෙරණුවෝ එම ඉල් මසෙහි ම අමාවක් දිනයෙහි පිරිනිවියහ. මෙසේ අගසව් දෙතෙරණුවන් පිරිනිවි කල්හි බුදු රජහු ද මමත් කුසිනාරාවෙහි පිරිනිවෙන්නෙමි යි පිළිවෙලින් චාරිකාවෙහි හැසිරෙමින් කුසිනාරාවට වැඩමවා සල් ගස් දෙක අතරේ උතුරට හිසලා පැනවූ මඤ්චකයෙහි නො නැඟිටින සෙය්‍යාවෙන් සැතපුනහ. ඉක්බිති, අනඳ මහා තෙරණුවෝ බුදු රජුන්ට ස්වාමීනි, බුදු රජහු මේ විෂම වු රළු වූ කුඩා නගරයක වූ අතුරු නගරයක පිරිනිවන් නො පානු මැනව. වෙනත් චම්පා, රාජගහ ආදී මහා නගරයක පිරිනිවා යි අයැද සිටියහ. ආනන්‍දය, මෙය කුඩා නගරයකැ යි, රළු නගරයකැ යි, අතුරු නගරයකැ යි නො කියව. මම පෙර සුදස්සන නම් සක්විති රජ කාලයේ මේ නගරයහෙි විසුවෙමි. එකල්හි මේ නගරය දොළොස් යොදුනක් වූ රන් පවුරකින් වට වූ මහා නගරයක් වීයැ යි වදාරා තෙරුන් විසින් අයදනා ලදුව අතීත කථාව ගෙන හැර දක්වමින් මහා සුදස්සන සූත්‍රය දෙසූහ.
එකල්හි මහා සුදස්සන සුධම්ම ප්‍රාසාදයෙන් බැස නුදුරෙන් පිහිටි සත් රුවන් මය තල් වනයෙහි පනවන ලද කුඩා ඇඳෙහි දකුණු පසින් නො නැඟිටින සෙය්‍යාවෙන් හොත්තාවූ මහා සුදස්සන සක්විති රජු දැක, සුභද්‍ර නම් දේවිය විසින් දේවයිනි, ඔබගේ මේ කුසාවතී රාජධානිය ප්‍රමුඛ වූ අසූහාර දහසක් නගර වෙයි ද ඒවාට ආසා කරනු මැනවැ යි කියන ලද කල්හි සුදස්සන මහරජහු දේවිය, එසේ නො කියව. ඒ වෙනුවට මෙසේ අවවාද කරනු මැනවි. දේවයිනි, මේ කුසාවතී ආදී සම්පත් කෙරෙහි ආශා නො කරනු මැනවි. ඒ පිළිබඳ ආශා අපේක්‍ෂා සිඳලනු මැනවි. දේවයිනි, එසේ කියන්නේ මක්නිසා ද? අද මම කලුරිය කරන්නෙමි. ඉක්බිති, දේවිය ඉතා දුක සේ දෑස පිස අපහසුවෙන් එසේ කියා හඬන්නට වූවාය. වැළපුණාය. අසූහාර දහසක් ස්ත්‍රීහු ද හඬන්ට වූහ. වැළපුණහ. ඇමැති ආදී කිසිවකුටත් ඉවසීමට නො හැකි ව සියල්ලෝ ම හැඬූහ. එවිට බෝසත්හු සගයිනි, ශබ්ද නො කරවු යි, සියල්ලන් වළකා දේවිය අමතා දේවිය, නො හඬනු, නො වැළපෙනු. තලටැක් පමණ වූ ද හේතු ප්‍රත්‍යයෙන් හටගත් දෙයක් නිත්‍යය නො වේ. බිඳීමේ ස්වභාව කොට ඇත්තේයැ යි කියා දේවියට ඔවදන් වශයෙන් මේ ගාථාව කීහ.
“සංස්කාරයෝ ඒකාන්තයෙන් අනිත්‍යයි. ඉපදීම, නැතිවීම ස්වභාව කොට ඇත්තාහ. ඉපිද නැති වෙත්. ඔවුන්ගේ සංසිඳීම සැපයයි.”
එහි, **“අනිච්චා වත සඞ්ඛාරා”,** ප්‍රිය සුභද්‍ර දේවියනි, යම්කිසි හේතූන් එකතුව නිපයුණු ඛන්‍ධ, ආයතන ආදී යම් පමණ සංඛාරයෝ වෙත් ද ඒ සියල්ල අනිත්‍ය වේ. මේ අනුව රූපය නැසෙන සුළුය. ඇස ද නැසෙන සුළුය. එසේ ම විඤ්ඤාණය ද ධර්මය ද අනිත්‍යය. යම්කිසි සිත් ඇති නැති සියලු රුවන් ද නැසෙන සුළුය. මේ නිසා හේතු ධර්ම සමවායෙන් හටගත් සියලු සංඛාර ඒකාන්තයෙන් අනිත්‍යය වේ. මක්නිසා ද? **“උප්පාදවයධම්මිනො”** යි ඉහත කී සියලු ධර්ම ඇතිවීම හා නැතිවීම ස්වභාව කොට පවතී. යම් හෙයකින් ඒවා ඉපදීම, බිඳීම ස්වභාව කොට ඇත්තේ ද එම නිසා අනිත්‍යයැ යි දතයුතුයි. “**උප්පජ්ජිත්‍වා නිරුජ්ඣන්ති”,** ඉපදී පැවැතී නැති වේ. මේ සියලු ධර්ම ඉපදීම ඇති කල්හි ම පැවැතීම හෙවත් **‘ඨිතිය’** වේ. මේ පැවැත්ම ම නැතිවීම වේ. මෙසේ සියලු ධර්ම ඉපදීම, පැවැත්ම, නැතිවීම යන අවස්ථා තුනට පත්වන නිසා අනිත්‍යය. ක්‍ෂණිකය. ස්ථිර නැත. කෙටි කාලයක් පවතී. නැසෙන සුළුය. සැලෙන සුළුය. කල් නො පවතී. තාවකාලිකය. හරයක් නැත. තාවකාලික නිසා ම මායාම, මිරිඟු පෙන පිඬු සමාන වේ. ප්‍රිය සුභද්‍රා දේවිය කුමක් නිසා සැප හැඟීම් උපදවන්නෙහි ද? මෙය පිළිගන්න. **“තෙසං වූපසමො සුඛොති”, **සියලු සසර දුක් සංසිඳුවන හෙයින් ඒ සංඛාර සංසිඳීම වූ නිවන ඒකාන්තයෙන් සැපයැ යි සලකත්.
මෙසේ මහා සුදස්සන රජ අමාමහ නිවනින් දේශනය මුදුන් පමුණුවා, සෙසු ජනයාට ද දන් දෙවු. සිල් රකිවු. පෙහෙවස් රකිවු යි අවවාද කොට දෙව්ලොව බලා ගියේය.
බුදු රජහු මේ දම්දෙසුම ගෙනහැර දක්වා ජාතකය නිමවූහ. එකල සුභද්‍රා දේවිය නම් රාහුල මාතාවෝ වූහ. පුත්‍ර රත්නය රාහුලය. සෙසු පිරිස බුදු පිරිසය. මහා සුදස්සන රජු වනාහි මම ම වීමි.
**“සමතිත්තිකං අනවසෙසකන්ති”** යන මේ දේශනාව බුදු රජහු දෙව්රම් වෙහෙර වැඩ වසන සේක්, සුම්හ රට සේනක නම් නියම් ගම ඇසුරු කොට වන ලැහැබක වසන්නාහු, ජනපදකල්‍යාණී සූත්‍රය අරබයා දේශනා කළහ. එහිදී බුදුරජහු මහණෙනි, රූ රැජිනක, රූ රැජිනකැ යි මහජනයා රැස්වන්නේය. ඒ රෑ රැජින වනාහි නැටීමෙහි ඉතා දක්‍ෂය. ගායනයෙහි ද එසේ මය. මහජනයා රෑ රැජින නටතැ යි, ගයතැ යි වඩ වඩාත් රැස් වන්නේය. මේ අතර ජීවත් වීමට කැමැති මරණයට අකැමැති සැප කැමැති දුක් පිළිකුල් කරන පුරුෂයෙක් එන්නේය. ඔහුට මෙසේ කියන්නාහ. පින්වත් පුරුෂය, පාමුව දක්වා පිරුණු මේ තෙල් පාත්‍රය මහජන සමාගමටත් රෑ රැජිනටත් අතරින් ගෙන යා යුතුය. ඔබ පිටුපසින් කඩුවක් ඔසවාගත් පුරුෂයෙක් එයි. ඉදින්, ඔබ මඳක් හෝ තෙල් පිටතට වැගුරුවේ නම් එතැන දී ම තගේ හිස හෙළන්නෙමි. මහණෙනි, කුමක් සිතන්නහු ද? ඒ පුරුෂයා තෙල් පාත්‍රයෙන් සිත බැහැර කරන්නේ ද? සිත මුළා කරන්නේ ද? ස්වාමීනි, එසේ නො වන්නේය. මහණෙනි, මෙහි අර්ථය නම්, පාමුව දක්වා පිරුණු තෙල් බඳුන නම් තම සිරුරු පිළිබඳ මෙහෙය වූ සිහියට නමකි. මහණෙනි, ඔබලා මෙසේ හික්මිය යුතුය. අපගේ කායගතා සතිය මනාව ආරම්භ කොට වැඩුණේ වන්නේය. මහණෙනි, ඔබලා විසින් මෙසේ හික්මිය යුතුයැ යි,
මේ ජනපදකල්‍යාණී සූත්‍රය අර්ථ සහිත ව මනා පදයෙන් යුක්ත කොට දෙසූහ.
මේ එහි සංක්‍ෂිප්ත අදහසයි. ජනපදකල්‍යාණී නම් ජනපදයෙහි ම සුන්‍දරියයි. සිරුරු දොස් සයෙන් විනිර්මුක්ත වූ යහපත් අංග පහකින් යුත් ඕ වඩාත් උස නො වූ, වඩාත් මිටි නො වූ, වඩාත් සිහින් නො වූ, වඩාත් මහත නො වූ, වඩාක් කලු නො වූ, වඩාත් සුදු නො වූ, මිනිස් පැහැය ඉක්ම වූ දිව්‍ය පැහැයට නො පැමිණි මෙකී සවැදෑරුම් සිරුරු දොසින් මිදුණා වූවාය. ඡවි, මාංශ නහර, අට්ඨි, වයෝ යන පඤ්ච කල්‍යාණයෙන් යුක්ත වූවාය. ඇයට අමුතුවෙන් ආලෝකයක් අවශ්‍ය නො වේ. තම සිරුරේ ආලෝකයෙන් දොළොස් රියනක් ප්‍රභාවත් කැරේ. පියඟුමල් වන්නෝ රන්වන් හෝ වෙයි. මේ ඇගේ ඡවි කල්‍යාණයයි. ඇගේ අත්පා සතර, මුහුණ, දෙතොල කෙළවර කොට ලහසෙන් පිරිකම් කළාක් මෙන් ද රන් පබලු පළසක් වැනිය. මේ ඇගේ මංශ කල්‍යාණියයි. ඇගේ නිය පෙළ මසින් නො මිදුණු තන්හි ලහ රසයෙන් පිරුණාක් මෙන් ද මසින් සම්බන්ධ නැති තන්හි කිරිදහට මෙනි. මේ ඇගේ නහර (නිය) කල්‍යාණයයි. ඇගේ දෙතිස දත් පෙළ එකට එකක් සම්බන්ධ ව ඔබ කළ දියමන්ති පෙළක් මෙන් පෙනේ. මේ ඇගේ අට්ඨි කල්‍යාණියයි. සියවස් වුව ද සොළොස් විය ඇත්තියක මෙන් පෙනේ. ඇඟ රැලි හෝ පැසුණු කෙස් නො වේ. මේ ඇගේ වය කල්‍යාණියයි.
**“පරමපාසාවිනී”,** මෙහි පැවැත්ම - **‘පසාව’** නම් පවතී යන අර්ථයි. පසව ම, පාසාව නම් උතුම් පැවැත්ම, පරම පාසාව නමි. ඇයට එය ඇත්තේ, **“පරමපාසාවිනී”,** නමි. නැටීමෙහි හා ගැයීමෙහි මනහර පැවැත්ම ශ්‍රේෂ්ඨ පැවැත්මයි. මනහර ලෙස නටයි. ගී ගයයි.
**“අථ පුරිසො ආගච්ඡෙය්‍යාති”** යනු සිය කැමැත්තෙන් එන්නේ වෙයි. මෙහි අදහස මෙයයි. මහජනයා මැද රෑ රැජින නටන කල්හි, සාධු නාදය පවත්වද්දී අසුරු ගැසීම්, සළුවැනීම් පවතිද්දී රජ එපවත් අසා දඟ ගෙයින් එක් පුරුෂයකු කැඳවා බන්‍ධන ඉවත් කොට මුවවිට දක්වා පිරුණු තෙල් පාත්‍රයක් ඔහු අත තබා දෙඅතින් එය දැඩිකොට ගන්වා එක් කඩු ගත් අත් ඇති පුරුෂයකුට අණ කළේය. මේ කඩුව ගෙන රෑ රැජිනගේ නෘත්‍යය භූමියට යන අතර සිත වෙනස් ව එක් තෙල් බිඳක් හෝ පිටතට ගියහොත් එහි දී ම ඔහුගේ හිස සිඳුව. ඒ වධකයා ද කඩුව ඔසවාගෙන තැති ගන්වමින් ඔහු ගෙන ගියේය. ඒ පුරුෂයා ද මරණ බියෙන් බියපත් ව ජීවත්වීමට ඇති කැමැත්ත නිසා සිත වෙනතකට නො යොමා ඇස ඇර ඒ රූ රැජින දෙස නො බැලීය. මේ කථා පුවත පෙර සිදුවූවකි. සූත්‍රයෙහි සිතින් පරිකල්පනය කළ පුවතක් මෙන් දක්වා ඇතිබව දත යුතුයි.
**“උපමා ඛො ම්‍යායන්ති”,** මෙහි දී තෙල් පාත්‍රය කායගතා සති භාවනාව හා උපමා සැසඳීමක් කරන ලදි. මෙහි රජ මෙන් කර්මය දත යුතුයි. කෙළෙස් කඩුව මෙනි. කඩුගත් පුරුෂයා මාරයාය. තෙල් පාත්‍රය ගත් පුරුෂයා මෙන් කායගතා සති විදසුන් වඩනා යෝගාවචරයා දත යුතුයි. මෙහි දී බුදු රජහු කායගතාසති විදර්ශනා වඩන භික්‍ෂුව විසින් තෙල් පාත්‍රය ගත් ඒ පුරුෂයා මෙන් සිහිය අත්නොහැර මනා නුවණින් භාවනාව කළ යුතු යි, මේ සූත්‍රය දක්වා වදාළහ.
භික්‍ෂූහු මේ සූත්‍රයත් එහි අර්ථයත් අසා මෙසේ කීවාහුය. ස්වාමීනි, එදෙස නො බලා තෙල් පාත්‍රය ගෙන යන ඒ පුරුෂයා විසින් කරන ලද්දේ මහත් දුෂ්කර කාර්යයකි. මහණෙනි, ඔහු කළේ අමාරු කාර්යයක් නො වේ. ඉතා පහසු කාර්යයකි. මක්නිසා ද? කඩුගත් පුරුෂයා විසින් ඔහු බිය ගන්වා ගමනට මෙහෙය වූ බැවිනි. මහණෙනි, පෙර පණ්ඩිතයෝ නුවණින් සිහිය අත්නොහැර මවන ලද දිව්‍ය ස්ත්‍රී රූප ද ඉන්‍ද්‍රියන් බිඳ එදෙස නො බලා ගොස් රාජ්‍යයට ද පැමිණියහ. ඒ පහසු කාර්යයක් නොවෙති යි වදාරා අතීත කථාව ගෙනහැර දැක්වූහ.
පෙර බරණැස් නුවර බ්‍රහ්මදත්ත රජු රාජ්‍යය කැරවන කල්හි බෝසත්හු ඒ රජුගේ පුතුන් සිය දෙනා අතුරින් කනිටු පුතු වී ඉපිද පිළිවෙලින් දැනුවත් බවට පැමිණියේය. එකල්හි ඒ රජ මැදුරෙහි පන්සියයක් පසේ බුදුවරු දන් වළඳත්. බෝසත්හු ඔවුන්ට වතාවත් කරත්. බෝසත්හු දිනක් මෙසේ සිතූහ. මට බොහෝ සොහොයුරෝ සිටිති. පියා සතු රාජ්‍යය මට ලැබේ ද, නො ලැබේ දැ යි පසේ බුදුවරුන්ගෙන් අසා දැන ගනිමි යි දෙවැනි දවස්හි රජ මැදුරට ඔවුන් වැඩි කල්හි, ඩබරාව ගෙන පැන් පෙරහා පා සෝදා තෙල් ආලේප කොට අතුරුපස වළඳා සිටි කල්හි, වැඳ එකත් පසෙක හිඳ එකරුණ සැලකළහ. ඔවුහු බෝසතුන්ට මෙසේ කීහ. කුමාරය, ඔබ මෙම නුවර රාජ්‍යය නො ලබන්නෙහිය. මෙහි සිට එක්සියවිසි යොදුනකින් ඈත ගන්‍ධාර රට තක්සලා නම් නුවරක් ඇත. එහි යන්ට හැකි නම් මෙයින් සත් වැනි දින එහි රාජ්‍යය ලබන්නේය. වන මඟ අතරෙහි උවදුරු ඇත. ඒ වන මඟ අතහැර යන්නේ නම් සියක් යොදුන් මඟ වෙයි. සෘජුව යන්නේ නම් පණස් යොදුනකි. ඒ අමනුෂ්‍ය කාන්තාරයකි. එහි යකින්නියෝ ගම් ද ශාලා ද මවා උඩට රන් තරුයෙන් විසිතුරු මා හැඟි වියන් ඇති ශයනයන් පනවා විවිධ වර්ණ පට වස්ත්‍ර තිරවලින් වටකොට දිව අබරණයෙන් තමන් සැරසී ශාලාවල හිඳ යන එන මිනිසුන්ට මිහිරි වචනයෙන් සංග්‍රහ කොට ඔබලා මාර්ග ක්ලාන්ත වූ බව පෙනේ. මෙහි අවුත් හිඳ පැන් බී විඩාහැර යනු මැනවැ යි කැඳවා පැමිණි අයට අසුන් දී රූ සපුවෙන් පොළඹයා කාමයෙන් වසඟ කොට තමා සමග සමහම් කළ කල්හි ඒ යක්‍ෂණියෝ ඔවුන් ලේ ධාරා වගුරුවමින් කා දමා මරණයට පත් කරත්. රූපයට ගොදුරු වූ පුරුෂයා රූපයෙන් ද අල්ලා ගනිති. ශබ්දයට ගොදුරු වනු මිහිරි ගී වැයුම් හඬින් ද සුවඳට ගොදුරු වනු දිව ගඳින් ද රසයට ගිජු වූවන් නොයෙක් රස ඇති දිව බොජුනෙන් ද පහසට ගොදුරු වූවන් හිස්දොර පාමුල රන් කහවසින් ඇති දිව්‍යය පානින් ද අල්ලා ගනිති. ඉදින්, ඉඳුරන් පුබුදුවා ඔවුන් දෙස නො බලා සිහිය පෙරටු කොට ඔබ යන්නෙහි නම් මෙයින් සත් වැනි දින එනුවර රාජ්‍යය ලබන්නේය.
එවිට බෝසත්හු, ස්වාමීනි, එසේ ම වේවා. ඔබතුමන්ගෙන් අවවාද ලබා මා කෙසේ නම් ඔවුන් දෙස බලම් ද? පසේ බුදුවරුන්ගෙන් පිරිත් කැරවා පිරිත් වැලි ද පිරිත් ජලය ද පිරිත් හුය ද ගෙන පසේ බුදුවරුන් ද මව්පියන් ද වැඳ තම නිවහනට ගොස් තමාගේ පුරුෂයන්ට මෙසේ කීහ. මම තක්සලා නුවර රාජ්‍යය ගැනීමට එමි. ඔබලා මෙහි ම සිටිනු. ඉක්බිති, පුරුෂයෝ පස් දෙනෙක් කීහ. අපි ද එන්නෙමු. තොපට එහි යා නො හැකිය. අතරමග යකින්නියෝ රූපාදියෙහි ගිජු වූ මිනිසුන් විවිධ වූ රූපාදියෙන් පොළඹවා තම ග්‍රහණයට ගනිත්. මහමඟ උවදුරු බොහෝය. මම වනාහි තමා ගැන විශ්වාසය තබා යන්නෙමි. දේවයිනි, අපි ඔබතුමන් සමග යන කල්හි කෙසේ නම් ප්‍රිය රූපාදිය බලන්නෙමු ද? අපි ද ඔබතුමන් සමග ම එන්නෙමු. එසේ නම් සිහි නුවණින් එනු යි බෝසත්හු ඒ පුරුෂයන් පස් දෙනා සමග ම මහමඟට පිළිපන්හ.
යක්‍ෂණියෝ ද ගම් ආදිය මවා හුන්හ. ඔවුනතර සිටි රූපයට ගිජු පුරුෂයා ඒ යක්‍ෂණියන් දැක රූපයෙහි ඇලී මදක් පසුබසින්ට විය. බෝසත්හු ඔහුගෙන් කරුණු විමසූහ. දේවයිනි, මං පාරදෙයි. මේ ශාලාවෙහි මද වේලාවක් හිඳ එමි යි කීය. යහළුව, මොවුහු යක්‍ෂණියෝ වෙති. ඔවුන් නො පතනු. දේවයිනි, මේවා තබා එන්ට නො හැක්කෙමි. එසේ නම් ප්‍රතිවිපාක පෙනෙයි යි, ඉතිරි සිව් දෙනා සමග ගියහ. ඒ රූපයට ගිජු පුරුෂයා යක්‍ෂණියන් වෙත ගියේය. ඔවුන් ඔහු සමග නො දහම් හැසිරීම කළ කල්හි ඔහු එතැන ම මරා පෙරටුව ගොස් වෙනත් ශාලාවක් මවා නොයෙක් තූර්ය භාණ්ඩ ගෙන ගයමින් සිටියාහ. එහි දී ශබ්දයට ගිජු පුරුෂයා ද පසු බැස්සේය. පෙර සේ ම ඔහු ද කා දමා පෙරටුව ගොස් විවිධාකාර සුවඳ විලවුන් භාජන පුරවා අවන්හලක් විවෘත කොට හුන්හ. එහි දී සුවඳට ගිජු පුරුෂයා නැවතුණේය. ඔහු ද මරා දැමූ යක්‍ෂණියෝ පෙරටුව ගොස් නොයෙක් රස ඇති දිව බොජුන් හල්ක පෙන්වා හුන්හ. රසයට ගිජු පුරුෂයා එහි රැඳුණේය. පෙර මෙන් ඔහු ද කා දැමූ යක්‍ෂණියෝ දිව්‍ය ශයනාසන පනවාගෙන හුන්හ. පහසට ගිජු පුරුෂයා එයට ගොදුරු විය. බෝසත්හු හුදකලා වූහ.
එවිට එක් යකින්නියක් මේ පුරුෂයා දැඩි සිත් ඇත්තෙකි. ඔහු නො නවතියි බෝසතුන් පසුපස ගියාය. වනයෙහි පසු භාගයෙහි වනයෙහි හැසිරෙන්නේ, යකිණිය දැක පින්වතිය, පෙරටුව යන පුරුෂයා ඔබගේ කවරෙක්දැ යි විමසූහ. මහතුනි, ඔහු මගේ බාල කල සිට ම හිමියා වන්නේය. එවිට වනකැමියෝ බෝසතුන්ට පින්වත, මේ සිව්මැලි මල් දමක් සමාන රන්වන් කුමරිය කුල ගෙදර අතහැර ඔබ ම තකා එන්නීය. ඇය වෙහෙසවා ඇය මඟහැර යන්නේ මක්නිසා ද? මහතුනි, මැය මගේ බිරිය නො වේ. ඇය යකින්නියකි. මැය විසින් මගේ පුරුෂයන් පස් දෙනෙක් කා දමන ලදහ. එවිට යකින්න, මහතුනි, පුරුෂයෝ කිපුණු කල තම බිරියන් යකින්නියන් කෙරෙති. ප්‍රේතියන් ද කෙරෙත්. මෙසේ නය අතර යකිණිය ගැබිණි වෙසක් ගෙන නැවත වරක් වැදූ ගැහැනියක මෙන් දරුවා කයෙන් ගෙන බෝසතුන් ලුහුබැන්දාය. දුටු දුටුවෝ පෙර මෙන් ම විචාරත්. බෝසත්හු පෙර මෙන් පිළිතුරු දෙමින් තක්සලා නුවරට ගියහ. ඇය ද පුතු අතුරුදන් කොට එකලා ව ලුහුබැන්දාය. බෝසත්හු නුවර දොරටුව ළඟ ශාලාවකට පිවිසියහ. යකිණිය බෝසතුන්ගේ තෙදින් පිවිසීමට නො හැකි ව දිව්‍ය ශරීරයක් මවාගෙන ශාලා දොරටුවෙහි සිටියාය.
එවෙලාවෙහි රජ, නුවර සිට උයනට යන්නේ, ඇය දැක ඇළුණු සිතැත්තේ, ඇයට හිමියකු ඇති නැති බව දැන ගැනීම සඳහා මිනිසකු යැවීය. ඔහු ඇය ළඟට ගොස් හිමියකු ඇති නැති බව විචාළේය. මම හිමියකු ඇත්තියක වෙමි. මේ ශාලාවෙහි සිටින්නේ මගේ හිමියාය. එවිට බෝසත්හු ඇය මගේ බිරිය නො වෙයි ඇය විසින් මගේ යහළුවන් පස් දෙනෙක් කන ලද්දාහැ යි කීහ. මහතාණෙනි, හිමියෝ කිපුණු කල කැමැති කැමැති දේ කියත්. රාජ පුරුෂයා ඒ දෙදෙනාගේ ම කථා පුවත් රජුට සැල කළේය. රජ අයිතිකරුවකු නැති භාණ්ඩය රාජ සන්තක වෙතැ යි යකිණිය කැඳවා අසු පිටෙහි තබා නුවර පැදකුණු කොට පහසට නැඟී ඇය අග මෙහෙසි තනතුරෙහි තැබීය. අනතුරු ව රජ නා සුවඳ ආලේප කොට රාත්‍රී භෝජනය වළඳා සිරියහනට නැංගේය.
ඒ යකින්න ද තමාට ගැලපෙන අහරක් ගෙන සව්බරණින් සැරසී සිරියහනෙහි රජු සමග නිදන්නී, රජු කාම සුවපහසින් සිටින කල්හි එක් පසකට නැඟී හඬන්ට වූවාය. ඉක්බිති, රජ, සොඳුර, මක්නිසා හඬන්නෙහි ද? දේවයිනි, මම ඔබ විසින් මඟ දී දැක ගෙනෙන ලද්දී වෙමි. ඔබතුමාගේ මැදුරෙහි බොහෝ ස්ත්‍රීහු සිටිති. ඒ මට සපන්නීන් හෙවත් බහු භාර්යාවන් අතර ජීවත් වෙමින් සිටින්නී, ඔවුනතර මෙබඳු කථා ඇතිවිය හැක. තිගේ මව්පියෝ කවරහුද? තිගේ කුලගොත් කෙසේ දනිමු ද? අතරමඟ දී දැක රැගෙන ආ බව දනිමු. මගේ හිසින් ගෙන පෙළන්නාක් මෙන් වූ කල්හි මම ලජ්ජා වන්නෙමි. ඉදින් ඔබතුමා සියලු නුවර ආධිපත්‍යය හා ආඥාදායකත්වයන් මට දෙන්නේ නම් කිසිවකුට මගේ හිත රිදවා කථා කැරන්ට නො හැකි වන්නේය. සොඳුරිය, රට වැසියන්ගෙන් මට කිසිවක් නැත. මම රට වැසියන්ගේ ස්වාමියා නො වෙයි. යමෙක් රජ අණ නො තකා වරද කරත් ද මම ඔවුන්ගේ ස්වාමියා වෙමි. මෙකරුණ නිසා මුළු රටෙහි අධිපති බව හෝ අණ කිරීමේ බලය දීමට නො හැකිය. එසේ නම් දේවයිනි, මුළු රටෙහි හෝ නුවරෙහි ආධිපත්‍යය හා ආඥාබලය දීමට නො හැකි නම් රජ මැදුර ඇතුළත් රජ මැදුරු ඇසුරු කරන ජනයා කෙරෙහිත් මගේ අණසක පැවැත්වීමට අණ දෙනු මැනවි. දිවපහසින් බැඳුණු රජ ඇගේ ඉල්ලීම ඉවත දැමීමට නො හැකි ව මැනවි, සොඳුරිය. රජ මැදුරු ඇතුළත සහ අභ්‍යන්තර ජනයා තම වසයෙහි පවත්වනු යි කීය. ඇය ද සතුටින් පිළිගෙන රජු නිද්‍රෝපගත වූ කල්හි යක්‍ෂ පුරයට ගොස් යකුන් කැඳවාගෙන අවුත් යකිණිය විසින් ම රජු මරනු ලැබ ඇට පමණක් ඉතිරි කොට නහර, සම්, මස්, ලේ සියල්ලම කෑවාය. ඉතිරි යක්‍ෂයෝ මහදොරටුවෙහි පටන් රජ මැදුර ඇතුළත කුකුල්, බලු ආදී සියල්ලෝම කා දමා ඇට පමණක් ඉතිරි කළහ.
දෙවැනි දවස්හි දොරවල් වැසූ පරිදි ම තිබෙනු දුටු මිනිස්සු පොරව ආදියෙන් දොර ජනෙල් විවෘතකොට ඇතුළට පිවිස ඇටවලින් පිරුණු ගෙය දැක ඇය මගේ බිරිය නො වෙයි. ඇය යක්‍ෂණියකැ යි ඒ පුරුෂයා කී කථාව ඇත්තකි. රජතුමා කිසිවක් නො දැන ඇය තම මෙහෙසිය කළේය. ඇය යකුන් කැඳවා සියලු දෙනා කා දමා ගියා විය යුතු යි කීවාහුය. බෝසත්හු ද එදවස එම ශාලාවෙහි ම පිරිත් වැලි හිසෙහි විසුරුවාගෙන පිරිත් හුයෙන් වටකොට කඩුව ගෙන නිදි වර්ජිතව අරුණ නැංවූහ. නුවර වැසියෝ රැස්ව රජ මැදුර පිරිසිදු කොට පිරිබඩ කොට මත්තෙහි සුවඳ විලවුන් උළා මල් විසුරුවා මල් දම් එල්වා සුවඳ දුම් දී අලුත් මල් දම් එල්වා සාකච්ඡා කළහ. පින්වත්නි, දෙවඟනක් සේ පෙන්වා පසුපසින් එන යකිණිය දෙස ඇස ඇර බැලීම් පමණකුදු නො කළ ඒ පුරුෂයා මහාත්මයකි. ධෛර්යය සම්පන්න සිටි නැණවතෙකි. එවැනි උතුමකු රාජ්‍ය අනුශාසනා කරන කල්හි සියලු රට සුඛිත වන්නේය. එවුන් රාජ්‍යාභිෂේක කරමු යි සියලු ඇමැතිවරු ද නුවර වැසියෝ ද ඒකමතික ව බෝසතුන් වෙත එළැඹ දේවයිනි, ඔබතුමා රාජ්‍යය කැරවනු මැනවැ යි නගරයට කැඳවා රුවන් රැසක් මත හිඳවා අභිෂේක කොට තක්සලා නුවර රජ කැරවීය. ඔහු සිව් අගතියෙන් තොරව දශ රාජ ධර්ම නො ඉක්මවා දැහැමින් රාජ්‍යය කැරවමින් දානාදී පින් කොට කම් වූ පරිදි මිය ගියේය.
බුදු රජහු මේ ඉකුත්වත ගෙනහැර දක්වා මේ ගාථාව වදාළහ.
“මුවවිට දක්වා පිරුණු තෙල් පාත්‍රය නො වැගිරෙන සේ ගෙන යන්නේ ද පෙර නො ගිය දිශාවට (නිවනට) යනු කැමැත්තේ, ස්වකීය සිත විසිර යා නො දී ආරක්‍ෂා කරන්නේය.”
එහි, **“සමතිත්තිකං”,** ඇතුළත මුවවිට දක්වා පිරුණු **“අනවසෙසකං”,** නො වැගිරෙන සේ, නො පෙරී යන සේ කොට, **“තෙලපත්තං”,** තෙල් පිරුණු පාත්‍රය **“පරිහරෙය්‍ය”,** ගෙන යන්නේය. රැගෙන යන්නේය. **“එවං සචිත්තමනුරක්‍ඛෙ”,** තෙල් පිරුණු බඳුන මෙන් තමාගේ සිතත් තම කයත් අරමුණු කොට ගත් සිහිය ද යන දෙ අතර තබා මොහොතක් වත් බැහැර අරමුණු නො ගෙන නුවණැති යෝගාවචරයා ආරක්‍ෂා කරන්නේ, සඟවන්නේ, මක්නිසා ද? මේ සිත වනාහි,
“මැඩ පැවැත්වීමට අපහසු වූ, ඉක්මන් කමක් ඇති කුමන හෝ අරමුණක එල්බගන්නා වූ සිත දමනය කිරීම යහපති. දමනය කිරීම සැප එළවන්නේය.”
එසේ ම,
“දැකීමට ඉතා අපහසු වූ, ඉතා සියුම් වූ, කැමැති අරමුණක වැටෙන්නා වූ සිත නුවණැත්තා ආරක්‍ෂා කරන්නේය. එසේ රැකගත් සිත සැප එළවන්නේය.”
තව ද මේ සිත වනාහි,
“දුර ගමන් කරන, එකලාව හැසිරෙන, පෙනෙන රූපයක් නැති, හෘදය නැමැති ගුහාවෙහි වසන්නා වූ සිත යම් කෙනෙක් සංවර කරත් ද ඔහු මාරයාගේ බැමිවලින් මිදෙති.”
ආදීන ව වශයෙන් සිත සලකන විට,
“එක අරමුණක නො සිටියා වූ, සත්‍යය ධර්මය නො දන්නා වූ, සැලෙන සැදැහැ ඇත්තාහුගේ නුවණ නො වැඩේ.”
ස්ථිර කමටහන් ඇත්තහුගේ සිත වනාහි,
“රාගයෙන් තෙත් නො වූ සිත් ඇති, ද්වේශයෙන් දළ නො වූ සිත් ඇති, පින්පව් දුරු කළ කෙළෙස් නිධි නැති පුද්ගලයාට බයක් නැත.”
මෙය ද දැක්විය හැක.
“ඒ මේ අත පනින, එක් තැනක නො සිටින, රැකීමට අපහසු, වැළැක්වීමට දුෂ්කර වූ (සිත) නුවණැත්තා සෘජු කරයි. කෙසේ ද යත්, ඊ වඩුවා ලීයෙහි ඇද හරින්නාක් මෙනි.”
මෙසේ ඇද හරිමින් තම සිත ආරක්‍ෂා කරන්නේය.
**“පත්‍ථයානො දිසං අගතපුබ්බන්ති”, **මේ කය අනුව නිසා කමටහන අරඹා මේ අක්මුල නැති සසරෙහි පෙර නො ගියා වූ දිශාව ප්‍රාර්ථනා කැරෙමින් බලාපොරොත්තු වෙමින් තම සිත රැකගත යුතුය යන අර්ථයි. මෙහි මේ දිශාව නම් කුමක් ද?
“මව්පියෝ පෙර දිගය. ගුරුවරු දකුණු දිශාය. අඹුදරුවෝ යට දිශාය. යහළු මිතුරන් උතුරු දිශාය. මහණ බමුණෝ උඩ දිශාය. දැසිදස් ආදීහු යට දිශාය. යන මේ සදිශාවන් ගිහි ගෙහි වසන, දියුණුව කැමැත්තහු විසින් නමස්කාර කළ යුතුය.”
මෙහි දී ඒ ඒ පුද්ගලයන් දිශා වශයෙන් කියන ලදි.
“සිහිනෙන් දුටු දළ සයක් ඇති ඒ ඇත් රාජයා සිව් දිශා සිව් අනුදිශා, උඩ, යට යන මේ දශ දිශාවන්ගෙන් කවර දිශාවක සිටී ද?”
මෙහි දී පෙරදිග ආදී සාමාන්‍ය දිශාවන් පිළිබඳ ව කියන ලදි.
“පින්වත් සේත කේතු, ගිහි ගෙයි වෙසෙමින් ආහාර පාන වස්ත්‍ර දෙන්නෝ ද සුගති ලෝකවලට කැඳවන හෙයින් මහණ, බමුණෝ ද ඒ දිශාවයැ යි කියති. යම් දිශාවකට පැමිණ දුකට පත්වූවෝ සැපවත් වෙත් ද? ඒ දිශාව ඉතා උසස්ය.
මෙහි නිවන දිශා වශයෙන් කියන ලදි. මෙහි දී දිශා වශයෙන් නිවන දක්වන ලදි. එහි රාගය නැසීම ආදී ලක්‍ෂණ දක්නා ලැබේ. එම නිසා දිශා යි කියති. අක් මුල් නැති සසරෙහි කිසිම බාල පුහුදුන් අයකු විසින් සිහිනෙන් හෝ නො ගිය විරූ බැවින් **“අගතපුබ්බා දිසා”** නැමැයි කියන ලදි. එය පතන්නහු විසින් කය පිළිබඳ සිහිය කටයුතුය.
මෙසේ බුදු රජහු නිවන කුළුගන්වා ජාතකය නිමවූහ. එදා රජ පිරිස බුදු පිරිස විය. රජ පැමිණි කුමරු මම ම වීමි.
**“ජීවකඤ්ච මතං දිස්වාති”** යන මේ දේශනාව බුදුහු ජේතවනාරාමයෙහි වැඩ වාසය කරන සේක්, එක් නමින්ම වැඩ කැමැති එක් භික්‍ෂුවක් අරබයා වදාළහ. එක් කුල පුත්‍රයෙක් නමින් පාපක නමි. හෙතෙම සසුනෙහි ළය දී පැවිදි වූයේ භික්‍ෂූන් විසින් ඇවැත්නි පාපක, එව. ඇවැත්නි පාපක, සිටු යි කියනු ලබන්නේ මෙසේ සිතුවේය. ලොවෙහි පාපක නම ලාමකය. කාලකණ්ණි වූවන්යැ යි කියයි. වෙනත් මංගල සම්මත නමක් ගෙන එන්නෙමි. හෙතෙම ගුරුවර උපාධ්‍යායන් වෙත එළැඹ ස්වාමීනි, මගේ නම අවමංගලයකි. මට වෙනත් නමක් තබනු මැනවැ යි කීවේය. ඉක්බිති, ඔහුට මෙසේ කීවාහුය. ඇවැත්නි, නාමය නම් පැනවීම් මාත්‍රයකි. නමින් කිසියම් ප්‍රයෝජනයක් නම් නැත. තමන්ගේ නමින් ම සතුටු වෙනු. ඔහු නැවත නැවතත් ඉල්ලුවේය. ඔහුගේ මේ නමින් කාර්යය සිද්ධිය අපේක්‍ෂා කරන්නෙක් බව භික්‍ෂු සංඝයා අතර ප්‍රකට විය. ඉක්බිති, එක් දිනක් දම් සභාවෙහි හුන් භික්‍ෂූහු මේ කථාව ඉපදවූහ. ඇවැත්නි, අසවල් භික්‍ෂුව නමින් කාර්යය සිද්ධිය අපේක්‍ෂා කරන්නෙකි. යහපත් නමක් ආරෝපණය කැර ගැනීමට කැමැති වේ. ඉක්බිති, බුදුහු දම් සභාවට වඩමවා මහණෙනි, කවර කථාවකින් හුන්නාහුදැ යි විචාරා මෙනම් කථාවක් කරමින් හුන්නෙහු යි කී කල්හි මහණෙනි, ඒ භික්‍ෂුව නමින් කාර්යය සිද්ධිය බලාපොරොත්තු වූයේ දැන් පමණක් නො වෙයි. මෙතෙම පෙර ද නමින් කාර්යය සිද්ධිය බලාපොරොත්තු වූයේ ම යැයි වදාරා අතීත කථාව ගෙනහැර දැක්වූහ.
පෙර තක්සලාවෙහි බෝසත්හු දිසාපාමොක් ඇදුරු ව පන්සියයක් මානවකයන්ට මන්ත්‍ර ඉගැන්වීය. ඔහුගේ එක් මානවකයෙක් නමින් පාපක නම් විය. හෙතෙම එව පාපක, යව පාපක යි කියනු ලබන්නේ මෙසේ සිතුවේය. මගේ නම අශුභයි. වෙනත් නමක් ලබා ගන්නෙමි. හෙතෙම ගුරුතුමා වෙත එළැඹ ගුරුතුමනි, මගේ නම අශුභයි. මට වෙනත් නමක් තබන්නැ යි කීවේය. ඉක්බිති, ඔහුට ඇදුරුතුමා මෙසේ කීවේය. දරුව! යව. ජනපදයෙහි සැරිසරා තමන්ට මනාප එක් ශුභ නමක් ගෙන එව. ආවිට ඒ නම වෙනස් කොට වෙනත් නමක් කරන්නෙමි. හෙතෙම යහපතැ යි මඟ වියදම් රැගෙන නික්මුණේ, ගමින් ගම හැසිරෙන්නේ, එක් නගරයකට පැමිණියේය. එහි එක් පුරුෂයෙක් කලුරිය කළේය. නමින් ජීවක නම් විය. හෙතෙම ඔහු නෑ ජනයා විසින් මිනී දමන තැනට ගෙන යනු දැක මේ පුරුෂයා කුමන නමකින් යුතුදැ යි විචාළේය. මොහු ජීවක නම් විය. ජීවක ද මැරෙයි ද? ජීවකයා ද මැරෙයි. අජීවකයාත් මැරෙයි. නම නම් පැනවීම් මාත්‍රයක් පමණි. නුඹ මෝඩයකුයැ යි හැඟෙයි. ඔහු ඒ කථාව අසා නම ගැන මැදහත් වී ඇතුල් නගරයට පිවිසියේය.
ඉක්බිති, එක් දාසියකට කුලිය නො දෙන ස්වාමීවරු දොරටුවෙහි ඇය හිඳුවා ලණුවෙන් පහර දෙත්. ඇයට ද ධනපාලී යි නමක් විය. හෙතෙම ඇතුල් වීථියෙහි යන්නේ, ඇයට තලනු දැක කුමක් නිසා ඇයට පහර දෙන්නේදැ යි විචාළේය. කුලිය දෙන්නට නො හැක්කේය. මැගේ නම කුමක්ද? ධනපාලී නම් වෙයි. නමින් ධනය පාලනය කරන්නියක් වුව ද කුලිය පමණවත් දෙන්නට නො හැක්කේ ද? ධනපාලියෝ ද අධනපාලියෝ මෙන් දුප්පත් වෙත්. නාමය නම් පැනවීම් මාත්‍රයක් පමණි. නුඹ වනාහි බලායකුයැ යි හඟී. ඔහු නාමයෙහි මධ්‍යස්ථතර වී නුවරින් නික්මී මඟට පිළිපන්නේ, අතරමඟ දී මංමුළා වූ පුරුෂයකු දැක එම්බා, කුමක් කැරෙමින් හැසිරෙන්නේදැ යි විචාළේය. මංමුළා වූයෙමි. ස්වාමීනි, ඔබගේ නම කුමක් ද? පන්ථක නම් විය. පන්ථකටත් මඟ වරදින්නේ ද? (පන්ථක-මඟෙහි උපන්) පන්ථක වුවත් අපන්ථක වුවත් මංමුළා වෙයි. නාමය නම් පැනවීම් මාත්‍රයකි. නුඹ බාලයකුයැ යි හඟිමි. හෙතෙම බෝසතුන් වෙතට ගොස් කිම දරුව, නමට රුචි කොට ආවේදැ යි කී කල්හි ගුරුතුමනි, ජීවකයෝත් මැරෙති. අජීවකයෝත් මැරෙති. ධනපාලියෝත් දුප්පත් වෙති. අධනපාලියෝත් දුප්පත් වෙති. පන්ථකයෝත් අපන්ථකයෝත් මංමුළා වෙති. නාමය නම් පැනවීම් මාත්‍රයකි. නාමයෙන් විශේෂ අභිවෘද්ධියක් නැත. ක්‍රියාවෙන් ම අභිවෘද්ධියක් වෙන්නේය. මට වෙනත් නමකින් ඵලක් නැත. ඒ නම ම මට වේවා යි කීවේය. බෝසත්හු ඔහු දුටු දේත් කළ දේත් සසඳා මේ ගාථාව කීහ.
“ජීවකයා ද මළ වූවා දැක ධනපාලී ද දුගී වූවා දැක පන්ථකයා ද මඟෙහි මංමුළා වූවා දැක පාපක නැමැත්තා (ආපසු) ආවේය.”
එහි, **“පුනරාගතො”,** මේ කාරණා තුන දැක නැවත ආවේය. ‘ර’ කාරය සන්‍ධි වශයෙන් කියන ලදි.
බුදුහු මේ අතීත කථාව ගෙනහැර දක්වා මහණෙනි, මොහු නාමයෙන් කාර්යය සිද්ධිය අපේක්‍ෂා කරන්නකු වූයේ දැන් පමණක් නො වේ. පෙරත් නාම සිද්ධියකු වූයේයැ යි කියා ජාතක කථාව නිම කළහ. එකල නාම සිද්ධිකයා දැනුත් නාම සිද්ධික විය. ඇදුරු පිරිස බුදු පිරිස වූහ. ඇදුරුතුමා වනාහි මම ම වීමි.
**“සාධු ඛො පණ්ඩිතො නාමාති”** යන මේ දේශනාව බුදුහු ජේතවනාරාමයෙහි වැඩ වාසය කරන සේක්, එක් කපටි වෙළෙන්දකු අරබයා වදාළහ. සැවැත්නුවර වැසි දෙදෙනෙක් එකට වෙළඳාම් කරන්නාහු, බඩු ගෙන ජනපදයට ගොස් අලෙවි කොට ලබන ලද ලාභ ඇත්තාහු, ආපසු ආවාහුය. ඔවුන් දෙදෙනාගෙන් කපටි වෙළෙන්දා මෙසේ සිතීය. මේ තෙම බොහෝ දිනක් නිසියාකාර ආහාරයක් හෝ හරි නින්දක් ද නැතිකමින් ක්ලාන්ත වූයේ, දැන් තමාගේ නිවසෙහි නොයෙක් රසයෙන් යුක්ත වූ ආහාර ඇති තරම් අනුභව කොට නො දිරවීමෙන් මැරෙන්නේය. ඉක්බිති, මම මේ සියලු බඩු කොටස් තුනකට බෙදා එක් කොටසක් ඔහුගේ අඹු දරුවන්ට දෙන්නෙමි. කොටස් දෙකක් මා සඳහා ගන්නෙමි. හෙතෙම අද බෙදන්නෙමි. හෙට බෙදන්නෙමි යි බඩු බෙදන්නට කැමැති නො වීය. ඉක්බිති, ඔහු අකැමැති ව සිටිය දී ම නුවණැති වෙළෙන්දා ඔහුට බල කොට බෙදවා විහාරයට ගොස් බුදුන් වැඳ කරන ලද පිළිසඳර ඇත්තේ, බොහෝ ප්‍රමාද ව කොහි සිට මෙහි අවුත් කලකින් බුද්ධෝපස්ථානයට ආවාදැ යි කී කල්හි ඒ පුවත බුදු රජුන්ට සැල කළහ. බුදු රජහු ඔහු කපටි වෙළෙන්දකු වූයේ දැන් පමණක් නොව පෙරත් කපටි වෙළෙන්දෙක් වූයේමැ යි දැන් වනාහි අනුන් රවටනු කෙනකු ම වූයේය. පෙර ද පණ්ඩිතයන් වංචා කරන්නට උත්සාහ කළේයැ යි වදාරා ඔහු විසින් අයදනා ලද බුදු රජහු අතීත කථාව ගෙනහැර දැක්වූහ.
පෙර බරණැස් නුවර බඹදත් රජු රාජ්‍යය කැරවන කල්හි බෝසත්හු බරණැස් නුවර වෙළඳ කුලයක උපන්හ. නම් තබන දවසෙහි ඔහුට පණ්ඩිත යි නම් කළහ. වැඩිවියපත් වූ ඔහු දිනක් වෙළෙන්දකු සමග එකතු වී වෙළඳාම් කරයි. ඔහුගේ නම අතිපණ්ඩිත නමි. ඒ දෙදෙනා බරණැසින් ගැල් පන්සියයකින් භාණ්ඩ ගෙන පසල් දනව්වලට ගොස් වෙළඳාම් කොට ලබන ලද ලාභ ඇත්තෝ, නැවත බරණැසට ම ආවාහුය. ඉක්බිති, ඔවුන් භාණ්ඩ බෙදන කල්හි අතිපණ්ඩිත, මා විසින් කොටස් දෙකක් ලැබිය යුතුයැ යි කීවේය. ඊට හේතු කවරේ ද? ඔබ පණ්ඩිතය. මම අතිපණ්ඩිත වෙමි. පණ්ඩිතයා එක් කොසටක් ලැබීමට සුදුසුය. එවිට පණ්ඩිතයා, යහළුව, අපි දෙදෙනාගේ භාණ්ඩ මිල සමානය. එසේ ම ගොන් ගැල් ආදිය ද සම සමය. එසේ තිබිය දී ඔබ කොටස් දෙකක් ලැබීමට සුදුසු වන්නේ කෙසේ ද? මා අතිපණ්ඩිත බැවිනි. මෙසේ ඔවුන් වාදවිවාද කොට කෝලාහල කළහ.
මෙහි දී අතිපණ්ඩිත එක්තරා උපායක් ඇතැ යි සිතා තමන්ගේ පියා වෙතට ගොස් ඔහු එක් ගස් සිදුරක සඟවා මෙසේ කීය. ඔබ අප අවුත් විමසූ කල්හි අතිපණ්ඩිතට දෙකොටසක් හා පණ්ඩිතයට එක් කොටසක් ලැබීමට සුදුසුයැ යි කියන්නැ යි කියා බෝසතුන් වෙත එළැඹ යහළුව, මට කොටස් දෙකක් ලැබීමට යුතු බව හෝ අයුතු බව හෝ මේ රුක් දෙවියා දනීය. එව. ඔහු විචාරන්නෙමි යි ඔහු එහි පමුණුවා ආර්යය රුක් දෙවියාණෙනි, අපගේ නඩුව පසිඳනු මැනවැ යි කීවේය. ඉක්බිති, ඔහුගේ පියා ස්වරය වෙනස් කොට එසේ නම් කියව යි කීවේය. ආර්යයෙහි, මොහු පණ්ඩිතය. මම අතිපණ්ඩිතය. අප විසින් එකට වෙළඳාම් කරන ලදි. එහි දී කවරකු කොපමණක් ලැබිය යුතු ද? පණ්ඩිතයා එක් කොටසක් ද අතිපණ්ඩිතයා කොටස් දෙකක් ද ලැබිය යුතුයි. බෝසත්හු මෙසේ විසඳන ලද නඩුව අසා ඔහු දෙවියකු වන්නේ ද දෙවියකු නො වන්නේ ද යන්න දැන ගන්නෙමි යි පිදුරු ගෙනවුත් සිදුර පුරවා ගිනි දැල්වීය. අතිපණ්ඩිතයාගේ පියා ගිනි දැල් ලත් කල්හි අඩක් දැවීමෙන් සිදුරෙන් උඩට නැඟී අත්තක් ගෙන එල්ලෙන්නේ, බිමට වැටී මේ ගාථා කීවේය.
“පණ්ඩිතයා යහපති. අතිපණ්ඩිතයා උතුම් නො වේ. අතිපණ්ඩිත පුත්‍රයා නිසා අඩක් දැවුණේ වෙමි.”
එහි, **“සාධුඛො පණ්ඩිතො නාම”,** ලෝකයෙහි දැනඋගත් කාරණ අකාරණ දන්නා මැනවි. හොබනේය. **“අතිපන්‍ඩිතො”,** නාම මාත්‍රයෙන් අතිපණ්ඩිත වූ කපටි පුරුෂයා උතුම් නො වේ. **“මනම්හි උපකුලිතො”,** අඩක් දැවී මිදුනෙමි යි යන අර්ථයි. පසු ව ඒ දෙදෙනා සම සේ කොටස් බෙදා ගත්හ. මරණින් පසු කම් වූ පරිදි ගියහ.
බුදු රජහු මොහු පෙරත් සොර වෙළෙන්දකු වූයේමැ යි ජාතක කථාව නිමවූහ. එදින සොර වෙළෙන්දා දැන් සොර වෙළෙන්දා ම විය. පණ්ඩිත වෙළෙන්දා මම ම වීමි.
**“පරොසහස්සම්පි සමාගතානං”** යන මේ ජාතක දේශනාව බුදුහු දෙව්රම් වෙහෙර වැඩ වසන සේක්, පුහුදුන් පැන විචාරීමක් අරබයා දෙසූහ. මෙහි කථා පුවත සරභංග ජාතකයෙහි මතු වන්නේය. එක් සමයෙක්හි භික්‍ෂූහු දම් සභාවෙහි රැස්ව ඇවැත්නි, බුදු රජුන් විසින් ලුහුඬින් දෙසන ලද ධර්මය දම් සෙනෙවි සැරියුත් තෙරණුවෝ සවිස්තර ව දෙසූහැ යි තෙරුන්ගේ ගුණ කියමින් හුන්නාහුය. බුදු රජහු වැඩමවා මහණෙනි, දැන් මෙහි කවර කථාවකින් හුන්නාහුදැ යි වදාරා ස්වාමීනි, මෙනම් කථාවකින් හුන්නෙමු යි කී කල්හි මහණෙනි, සාරිපුත්ත මා විසින් ලුහුඬින් දෙසූ දහම් විස්තර වශයෙන් දේශනා කළේ දැන් පමණක් නො වේ. පෙර ද ප්‍රකාශ කළේමැ යි වදාරා ඉකුත් වත ගෙනහැර දැක්වූහ.
පෙර බරණැස් නුවර බ්‍රහ්මදත්ත රජු රාජ්‍යය කරන කල්හි බෝසත්හු උසස් බමුණු කුලයෙහි ඉපිද තක්සලාවෙන් සියලු ශිල්ප උගෙන කාමයන් අත්හැර තවුස් පැවිද්දෙන් පැවිදි ව පඤ්ච අභිඥා සහ අෂ්ට සමාපත්ති උපදවා හිමවතෙහි විසූහ. ඔහුට පන්සියයක් තවුස් පිරිවර වූහ. දෙටු අතවැසි තවුසා වැසි කාලයෙහි අඩක් තවුස් පිරිවර ගෙන ලුණුඇඹුල් සොයනු සඳහා මිනිස් පියසට ගියේය. එකල්හි බෝසතුන්ගේ කලුරිය කරන කාලය පැමිණියේය. ඉක්බිති, අතවැසි තවුසෝ ඔබතුමන් ලැබූ විශේෂ ගුණය කුමක්දැ යි විමසූහ. බෝසත්හු ද කිසිවක් නැතැ යි ප්‍රකාශ කොට මිය ගොස් ආභස්සර බඹලොව උපන්හ. බෝසත්හු අරූපධ්‍යාන ලාභී වුව ද බෝසතුන්ට නුසුදුසු ලොවක් බැවින් අරූප බඹ ලොව නූපන්හ. අතවැස්සෝ ගුරුතුමන් ලබාගත් විශේෂ ගුණයක් නැතැ යි ශරීරය ආදාහනය කිරීමේ දී සත්කාර සම්මාන නො කළහ.
දෙටු අතවැසි තවුසා ආපසු අවුත් ගුරුතුමා කොහිදැ යි විචාළහ. මියගිය බව දැන ගත් පසු ඇවැත්නි, ගුරුතුමා ලබාගත් විශේෂ ගුණ පිළිබඳ ව ඔබලා එතුමන්ගෙන් විමසුවහුදැ යි ඇසීය. එසේය අපි ඇසීමු. එතුමන් විසින් කිසිවක් නැතැ යි කියන ලදි. එම නිසා අපි එතුමන්ට කිසි සත්කාරයක් නො කළෙමු යි කීහ. ඔබලා ගුරුතුමන්ගේ වචනෙහි අරුත නො දන්නහුය. ගුරුතුමාණෝ ආකිඤ්චඤ්ඤායතන තෙවැනි අරූප ධ්‍යාන ලාභියෙකි. එහෙත් අතවැසි තවුසෝ දෙටු තවුසාගේ වචනය නො ඇදවූහ. බෝසත්හු බඹ ලොව සිට මෙකරුණ දැන, මේ අඳබාල තවුසෝ මගේ දෙටු තවුසාගේ වචනය නො අදහති. මම ඔවුන් දැනුවත් කැරවමි යි බඹ ලොවින් අවුත් අසපුව මත අහසෙහි මහත් තෙදින් පෙනී සිට තම දෙටු තවුසාගේ නැණවත් බව වනමින් මේ ගාථාව කීහ.
“එකට රැස්වූවන් අතුරින් දහසකට අධික වූ නුවණ නැති ඔවුහු සියවසක් හැඬුව ද වචනාර්ථය නො දනිති. යමකු ප්‍රකාශිතයෙහි අර්ථය දනී ද ඒ එක ම පුරුෂයා උතුම්ය.”
එහි, **“පරොසහස්සම්පි”,** දහසකට වැඩි වුව ද **“සමාගතානං”,** රැස්වූවන් භාෂිතයෙහි අර්ථය අවබෝධ කිරීමට අසමත් වූවන්ය. බාලයන්ය. **“කන්‍දෙය්‍යුං තෙ වස්සසතං අපඤ්ඤා”,** මෙසේ රැස්වූ නුවණ නැති මේ බාල ජනයා අතවැසි තවුසන් මෙන් වසර සියයක් වසර දහසක් හැඬුව ද අර්ථය හෙවත් කාරණය අවබෝධ නො කරතැ යි දක්වයි. **“එකොච සෙය්‍යො පුරිසො සපඤ්ඤො”, **එවැනි බාලයන් දහසකට වඩා එක් නුවණැති පුරුෂයා ම ඉතා උතුම් යන අර්ථයි. කෙබඳු නුවණැත්තෙක් ද? **“යො භාසිතස්ස විජානාති අත්‍ථන්ති”,** යමෙක් ප්‍රකාශිත වචනයෙහි අදහස දනිත් ද, ඔහු දෙටු අතවැසියා මෙනි.
මෙසේ බෝසත්හු අහසෙහි වැඩ සිට ම දම් දෙසා තාපස සමූහය දැනුවත් කොට බඹ ලොවට ම වැඩියහ. ඒ තවුස් සමූහයා ද දිවි කෙළවර බඹ ලොව පිහිට කොට ගියහ.
බුදු රජහු මේ දම් දෙසුම වදාරා ජාතකය නිමවූහ. එදා දෙටු අතවැසියා සැරියුත් තෙරණුවෝ වූහ. මහා බ්‍රහ්මයා වනාහි මම ම වීමි.
**“අසාතං සාතරූපෙනාති”** යන මේ ජාතකය බුදු රජහු කුණ්ඩිය නම් නුවර ඇසුරු කොට කුණ්ඩධාන වනයෙහි වසන සේක්, කෝලිය රජ දියණිය වූ සුප්පවාසා උපාසිකාව අරබයා දේශනා කළහ. ඈ ඒ කල්හි සත් වසක් දරු ගැබ කුසින් දරා ප්‍රසව වේදනාවෙන් දරුවා බිහිකළ නො හැකි ව සිටියාය. මෙසේ මහත් වේදනා උපන. මෙසේ මහත් වේදනාවෙන් පීඩිත ව සිටිය ද සම්මා සම්බුදු වූ ඒ භගවත්හු මෙබඳු දුක් වේදනා දුරු කිරීම පිණිස දම් දෙසත්. ඒ බුදු රජුන්ගේ සුපිලිසන් ශ්‍රාවකයෝ ද මෙබඳු දුක් වේදනා දුරු කිරීමට පිළිපන්හ. යම් තැනක මෙබඳු දුක් නැද්ද ඒ නිවන ඒකාන්තයෙන් සැපය යන මේ තුන් සිතුවිලිවලින් ඒ දුක් වේදනා ඉවසා සිටියාය. ඇය තම සැමියා කැඳවා තමාගේ තත්ත්වත් තම වේදනාවත් බුදු රජුන්ට සැල කරනු පිණිස බුදු රජුන් වෙත යැව්වාය. බුදුහු පුවත අසා සුප්පවාසා කෝලිය රජ දියණියට නිදුක් නිරෝගී ව නීරෝගී පුතකු බිහිවේවා යි වදාළහ. බුදු රජුන්ගේ ඒ වචනය සමග ම ඇය තමා ද නිරෝගී ව නිරෝගී පුතකු බිහි කළාය. ඇගේ සැමියා ගෙදරට පැමිණෙන කල්හි ම ඇය දරුවා බිහි කළ බව දැක බුදු රජුන්ගේ මහිමය පිළිබඳ ව පුදුම වූයේය.
සුප්පවාසා ද දරු ප්‍රසූතිය කොට සත් දිනක් බුදුපාමොක් මහසඟනට දන් දෙනු කැමැති ව ආරාධනය සඳහා නැවත හිමියා වෙහෙරට යැව්වාය. ඒ වනවිට මහා මුගලන් තෙරණුවන්ගේ දායකයකු විසින් බුදුපාමොක් මහසඟන ආරාධනා කරන ලද්දේ වෙයි. බුදුහු සුප්පවාසාවගේ දානයට ඉඩ ලබා දෙනු සදහා ඔහු තෙරුන් වෙත යවා සත් දවසක් තුළ ඇගේ දානය භික්‍ෂු සංඝයා සමග පිළිගත්හ. සත්වැනි දින සුප්පාවාස සීවලී කුමරු සරසා බුදු රජුන්ට ද මහසඟනට ද වැන්දවූවාය. පිළිවෙලින් සැරියුත් තෙරුන් වෙත ගෙන එනු ලැබූ කල්හි, සීවලී කුමරුනි, සැපදුක් කෙසේදැ යි පිළිසඳර කථා කළහ. එවිට කුමරු ස්වාමීනි, සැපයක් නම් කොයින් ද? සත් වසක් ලොහො සැළියක විසුවෙමි. තෙරුන් සමග මෙබඳු කථා කළේය. සුප්පවාසා මෙවදන් අසා සත් දිනකට පෙර උපන් මගේ පුත්‍රයා දම් සභාවෙහි සැරියුත් තෙරණුවන් සමග කථා කරතැ යි සතුටු වූවාය. ඉක්බිති, බුදු රජහු, සුප්පවාසාවෙනි, මෙබඳු තවත් පුතුන් කැමැත්තෙහිදැ යි ඇසූහ. ස්වාමීනි, මම මෙබඳු පුතුන් තවත් සත් දෙනකු කැමැත්තෙමි යි කීවාය. බුදු රජහු සතුට ප්‍රකාශ කොට අනුමෙවන් දම් දෙසා වැඩියහ. සීවලී කුමරු ද සත් වස් කල්හි ම සසුනට ලැදි ව පැවිදි ව උපසපන් ව ප්‍රත්‍යලාභයෙන් අගතැන් පත්ව පොළොව කම්පා කැරවමින් රහත් බවට පැමිණ පුණ්‍යවන්තයන් අතරෙහි අග්‍ර ස්ථානගත ව පැමිණියේය.
ඉක්බිති, එක් දවසක් භික්‍ෂූහු දම් සභාවෙහි රැස්ව ඇවැත්නි, මේ සීවලී තෙරණුවෝ මෙබඳු මහා පිනැත්තෝය. කරන ලද සසර ප්‍රාර්ථනා ඇතියහ. මේ අන්තිම අත්බැව්හි සිටියෝය. එහෙත් සත් වසක් ලොහො සැළියක සිටියෝය. සත් දවසක් ගර්භ මුර්ජාවට පැමිණියහ. අහෝ! මව සහ පුතා මහත් දුකක් වින්දහ. ඔවුහු කිනම් පවක් කළෝදැ යි කථාවක් ඉපද වූහ. බුදු රජහු දම් සභාවට වැඩමවා මහණෙනි, කිනම් කථාවකින් හුන්නාහුදැ යි විචාරා මෙනම් කථාවකිනැ යි කී කල්හි මහණෙනි, මහපිනැති වුව ද සීවලී සත් වසක් ලොහො සැළියක විසීම ද සත් දවසක් ගර්භ මූර්ඡාවෙන් විසීම ද පෙර කළ කර්මයක් මුල්කොට ඇත්තකි. සුප්පවාසාව ද සත් වසක් කුස දරු ගැබ දැරීමේ දුක ද සත් දවසක් ගර්භ මූර්ඡා දුක ද තම කර්මයක් මුල්කොට වූ බව වදාරා ඔවුන් විසින් අයදනා ලද ව අතීත කථාව ගෙනහැර දැක්වූහ.
පෙර බරණැස් නුවර බ්‍රහ්මදත්ත රජු රාජ්‍යය කරවන කල්හි බෝසත්හු ඔහුගේ අත මෙහෙසියගේ කුසෙහි පිළිසිඳ ගෙන වැඩිවියට පැමිණියාහු, තක්සලා නුවර දී සියලු ශිල්ප උගෙන පිය රජු ඇවෑමෙන් රාජ්‍යයට පැමිණ දැහැමින් රාජ්‍යය කළේය. එකල්හි, කොසොල් රජ මහත් සේනාවක් සමග අවුත් බරණැස් නුවර ගෙන රජු මරා ඔහුගේ ම අග මෙහෙසිය තමාගේ අග මෙහෙසිය කළේය. බරණැස් රජුගේ පුත්‍රයා පිය රජු මියයන කාලයේ දී දුම් කවුළුවෙන් නික්ම සෙනඟ රැස්කොට නගරයට නුදුරින් හිඳ ඒ රජුට හසුන් යැවීය. රාජ්‍යය දෙනු. නැතිනම් යුද්ධය වේවා. ඔහු යුද්ධය දෙමි යි පිළිහසුන් යැවීය. රජ කුමරුගේ මව ඒ හසුන අසා යුද්ධයෙන් කම් නැත. සියලු දිශාවන්හි සංචාරය නවත්වා බරණැස් නුවර වටලනු. ඉන්පසු දර දිය ආහාර නැතිවීමෙන් වෙහෙසට පත් මිනිසුන් ඇති නුවර යුද්ධයකින් තොරව අල්ලාගත හැකි වේ යි හසුන් යැව්වාය. ඔහු ද මවගේ හසුන අසා සත් දිනක් නුවර අවහිර කොට නගරය වැසීය. නුවර වැසියෝ ගමන් බිමන් නො ලබන්නාහු, සත් වැනි දින ඒ රජුගේ හිස ගෙන කුමරුට දුන්නාහ. කුමරු ද නුවරට පැමිණ රාජ්‍යය ගෙන ආයු කෙළවර කම් වූ පරිදි ගියේය.
ඔහු සත් දිනක් මිනිස් හසර නවත්වා නගරය අවහිර කොට අල්ලාගත් කර්මයෙහි විපාක වශයෙන් මේ අත් බැව්හි සත් වසක් ලොහෝ සැලියක වැස සත් දවසක් ගර්භ මූර්ඡා බවට පැමිණියේය. යම් දවසක හෙතෙම පියුමතුරා බුදුන් කල ලාභීන්ගෙන් අග තැන්පත් වෙමි යි ප්‍රාර්ථනාවක් කළේ ද විපස්සී බුදුන් කල උක් හකුරු හා වෙඬරු දන් දී යම් ප්‍රාර්ථනාවක් කළේ ද එහි විපාක වශයෙන් ලාභීන්ගෙන් අග්‍ර වූහ. සුප්පවාසාව ද, දරුව, නගරය අවහිර කොට ගනුව යි හසුන් යැවූ බැවින් සත් වසක් කුසින් දරු ගැබ දැරීමටත් සත් දවසක් ප්‍රසව වේදනා විඳීමටත් සිදුවූවාය.
බුදුහු මේ ජාතක කථාව ගෙන හැර දක්වා මේ ගාථාව වදාළහ.
“අමිහිරි දෙය මිහිරි ආකාරයෙන් ද අප්‍රිය දෙය ප්‍රිය වශයෙන් ද දුක සැප ආකාරයෙන් ද මුළා වූ පුද්ගලයා යටපත් කරයි.”
එහි, **“අසාතං සාතරූපෙන”,** අමිහිරි දෙය මිහිරි ස්වරුපයෙන් ද **“පමත්තමතිවත්තතීති”,** අමිහිරි, නො කැමැති, දුක් යන මේ ත්‍රිවිධ අවස්ථාව මිහිරි, කැමැති, සැප (ඝාත, පිය, සුඛ) වශයෙන් නුවණින් තොර වූ ප්‍රමාදී පුද්ගලයා ඉක්මවා යයි, මැඩ පවත්වයි, යටපත් කරයි. යන අර්ථයි. මෙහි දී මව්පුත් දෙදෙන සත් වසක් ගැබ් දැරීම, ගැබ තුළ විසීම් සංඛ්‍යාත අමිහිරි දෙයින් පෙර නගරය අවහිර කිරීම නම් වූ මිහිරියෙන් යටපත් කරන ලද්දේය. දැන් ඒ සුප්පවාසා උවැසිය, තවත් සත් වරක් මෙබඳු අමිහිරි, අප්‍රිය වූ, දුක් සමග ම මධුරප්‍රති රූපකයෙන් වැසී යන ලද්දී ව මේ ආකාරයෙන් කීවාය. මේ සියල්ල සඳහා බුදු රජහු මෙසේ වදාරණ ලදැ යි දතයුතුයි.
බුදුහු මේ දම් දෙසුම ගෙනහැර දක්වා ජාතකය නිමවූහ. එදා නගරය අවුරා රජ පැමිණි කුමරා සීවලී විය. මව සුප්පවාසා වූවාය. පියා වූ බරණැස් රජු මම ම වීමි.


11. පරොසත වර්‍ගය
“රැස්වූවන් අතර සියයකට අධික වූ ද නුවණ නැති ඔවුන් අවුරුදු සියයක් පරීක්‍ෂා කොට බලමින් සිටිය ද උතුම් නො වේ. යමෙක් ප්‍රකාශිත වචනයේ අර්ථය දනී ද ඒ නැණවත් එක ම පුරුෂයා උතුම් වේ.”
මේ ජාතක කථාවෙහි කථා පුවත වශයෙන් ද විස්තර කථාව අනුව ද නිමා කිරීම අනුව ද පරෝසහස්ස ජාතකය හා සමාන වේ. මෙහි ඣායෙය්‍යු යි පදය පමණක් වෙනස් වේ. එහි අර්ථය නම් වස් සියයක් නුවණ නැති ව බලා සිටී. අවධානය යොමු කොට සිටී. මෙසේ සිටිය ද අර්ථය හෝ හේතුව නො දකිත්. එම නිසා යමෙක් අර්ථය දනී ද ඔහු ම නැණවතා වෙත්. ශ්‍රේෂ්ඨයා වෙත්.
**“යො දුක්‍ඛඵුට්ඨාය භවෙය්‍ය තාණන්ති”** යන මේ ජාතක දේශනාව බුදු රජහු දෙව්රම් වෙහෙර වසන සේක්, පළා වෙළඳාම් කරන උපාසකයකු අරබයා දෙසූහ. සැවැත්නුවර වැසි ඒ උපාසකයා විවිධ මුල්, කොළ වර්ග ද ලබු, කොමඩු ආදිය ද විකුණා ජීවිකාව කළේය. ඔහුට පැහැපත්, රූමත්, ආචාර ශීලයෙන් යුත්, ලජ්ජා බය ඇති දුවක් වූවාය. ඕ නිරතුරු සිනහ මුහුණින් යුතු වූවාය. මැයට සම කුලයන්හි විවාහය සඳහා කැඳවීමක් පැමිණි කල්හි උපාසකයා මෙසේ සිතීය. මැයට විවාහ කැඳවීමක් ඇත. මැය නිතර ම සිනා මුහුණින් සිටින්නීය. කුමරියකට කුමරියක් නැති කල්හි වෙනත් කුලයකට ගිය කල්හි මව්පියන්ට නින්දා වන්නේය. ඇයට කුමාරි ධර්ම ඇත්ද නැද්දැ යි විමසමි යි දියණිය ලවා පැස ගෙන්වා ගෙන පළා නෙලනු සඳහා වනයට ගොස් විමසීම් වශයෙන් කාමයෙන් ආකූල වූවකු මෙන් රහස්‍යය කථා කියමින් ඇය අතින් ගති. එකෙණෙහි ඕ අඬමින් වැළපෙමින් පියාණෙනි, මේ නුසුදුසුය. දියෙහි ගිනි දැල් මතුවූවාක් වැනිය. මෙවන් දෙයක් නොකරනු මැනවැ යි කීවාය. දියණිය, මා ඔබ විමසනු සදහා මෙසේ අතින් ගතිමි. දැන් මට කියනු ඇත්ත වශයෙන් ම ඔබට කුමාරිකා ධර්ම තිබේ ද? එසේය, පියාණෙනි. මවිසින් රාගිත සිතින් කිසියම් පුරුෂයකු නො බලන ලද්දාය. ඉක්බිති, උපාසකයා දියණිය අස්වසා ගෙට ගොස් විවාහ මංගල්‍යය සිදුකොට ඇය හිමියන් සමග යවා බුදුරජුන් මල්, තෙල්, ගඳමල් අතැති ව දෙවුරට ම ගොස් බුදු රජුන් වැඳපුදා එකත් පසෙක සිටි කල්හි, බොහෝ කලකින් පැමිණියේ නො වේදැ යි බුදුහු වදාළහ. උපාසකයා ඒ සියලු පුවත් සැල කළේය. බුදු රජහු, උපාසකය, කුමරිය බොහෝ කලක පටන් ආචාර ශීල ඇත්තීය. ඔබ ඇය විමසනුයේ දැන් පමණක් නො වේ. පෙරත් විමසුවේ ම වීයැ යි වදාරා ඔහු විසින් අයදින ලද බුදුහු ඉකුත් වත ගෙනහැර දැක්වූහ.
පෙර බරණැස් නුවර බඹදත් රජු රාජ්‍යය කරවන කල්හි බෝසත්හු වනයක රුක් දෙවියෙක් වී උපන්හ. එකල්හි බරණැස් නුවර පලා වෙළෙන්දෙක් විය. මෙහි සියලු කථාව වර්තමාන කථාව හා සමානයි. එදවස පියා විසින් දියණියගේ අත ගත් කල්හි ඈ වැළපෙමින් මේ ගාථාව කීවාය.
“යමෙක් දුකට පත් මා හට පිහිට වන්නේ ද ඒ මගේ පියා වනයෙහි දී සතුරු කම් කරයි. වන මැද ඒ මම කවරකුගේ පිහිට පතා හඬම් ද යමෙක් මගේ ආරක්‍ෂකයා වෙයි ද ඔහු ම සැහැසිකම් කරයි.”
එහි, **“යො දුක්‍ඛඵුට්ඨාය භවෙය්‍ය තාණං”,** කායික හෝ මානසික වශයෙන් දුකකින් පීඩාවට පත් කල්හි යමෙක් ආරක්‍ෂක වෙයි ද පිහිට වන්නා වෙයි ද** “සො මෙ පිතා දූහී වනෙ කරෝති”,** ඒ මගේ දුකෙහි දී ආරක්‍ෂකයා වූ පියා ම මෙතැන දී මෙවැනි මිත්‍රද්‍රෝහී ක්‍රියාවක් කරයි. තමා නිසා උපන් දියණියට සිරිත් ඉක්මවීමක් කිරීමට සිතයි. **“සා කස්ස කන්‍දාමි”,** මම කවරකුට හඬා කියම් ද? කවරෙක් මට පිහිට වන්නේදැ යි දක්වයි. **“යො තායිතා සො සහසා කරොතීති”, **යමෙක් මගේ ආරක්‍ෂකයා - පිහිටවන්නා වීමට සුදුසු ද ඒ පියා ම සැහැසි කම් කරයි යන අර්ථයි.
ඉක්බිති, පියා ඇය සනසා දියණිය ඔබ රැකුණු තැනැත්තියක් වේවාදැ යි විචාළේය. එසේය, පියාණෙනි, මගේ ආත්මය රැකුණේය. පියා දියනිය ගෙට ගෙන ගොස් මංගල විධි පවත්වා හිමියකුට සරණපාවා දුන්නේය.
බුදුහු මේ ජාතකය වදාරා සිව්සස් දැක්වූහ. උපාසකයා සෝවාන් විය.
එකල්හි පියා දැන් පියා ම විය. දියණිය දැන් දියණිය ම වූවාය. මේ කාරණය සියසින් දුටු රුක් දෙවියා මම ම වීමි.
**“යත්‍ථ වෙරී නිවසති”** යන මේ ජාතකය බුදු රජහු දෙවුරම් වෙහෙර වෙසෙන සේක්, අනේපිඬු මහසිටු අරබයා දෙසූහ. අනේපිඬු මහසිටු දිනක් තම භුක්ති ඇති ගමකට ගොස් ආපසු එන්නේ, අතරමග සොරුන් දැක අතරමග වසන්ට නුසුුදුසුය. සැවැත් නුවරට ම යන්නෙමි යි ගොනුන් වේගයෙන් මෙහෙයවා සැවැත් නුවරට ම අවුත් දෙවැනි දවස් වෙහෙරට ගියේ, බුදුන්ට එම කරුණ සැල කළේය. බුදුහු, ගෘහපතිය, පෙර ද පඬිවරු අතරමඟ සොරුන් දැක අතර නො රැඳී තමන් වසන ස්ථානයට පැමිණියහැ යි වදාරා ඉකුත් කථාව ගෙනහැර දැක්වූහ.
පෙර බරණැස් නුවර බ්‍රහ්මදත්ත රජු රාජ්‍යය කරන කල්හි බෝසත්හු මහත් සම්පත් ඇති සිටුවරයකු ව එක් කුඩා ගමකට ආරාධිත භෝජන අනුභවය සඳහා යන්නේ, අතරමඟ සොරුන් දැක අතරමඟ නො සිට වේගයෙන් ගොනුන් මෙහෙයවන්නේ තම ගෙදරට ම අවුත් නොයෙක් රසවත් අහර අනුභව කොට සිරියහනෙහි වැතිරී සිටියේ, සොරුන්ගේ අතින් මිදී නිර්භය ස්ථානය ම වූ තම ගෙදරට ම පැමිණියේ වෙමි යි ප්‍රීතිය ප්‍රකාශ කිරීම් වශයෙන් මේ ගාථාව කීය.
“යම් තැනක වෛරී කෙනෙක් වසත් ද නුවණැත්තේ එහි නො වසන්නේය. මක්නිසා ද යත්, වෛරීන් අතර එක් දවසක් හෝ දෙදවසක් වසන්නේ දුක සේ වෙසෙයි.”
එහි, **“වෙරීති”,** ද්වෙෂ සහගත සිතිවිලිවලින් යුක්ත පුද්ගලයාය. **“නිවසති”,** වෙසෙයි. **“න වසෙ තත්‍ථ පණ්ඩිතො”,** වෛරී පුද්ගලයා යම් ස්ථානයක නිත්‍යය වාසී ව වසයි ද පාණ්ඩිත්‍යයෙන් යුත් පණ්ඩිතයන් වාසය නො කරන්නේය. මක් නිසා ද, **“එකරත්තං ද්විරත්තං වා දුක්‍ඛං වසති වෙරිසූති”,** විරුද්ධවාදීන් සමග වසන්නා එක් දවසක් දෙදවසක් හෝ දුක සේ ම වසයි යන අර්ථයි.
මෙසේ බෝසත්හු ප්‍රීතිය ප්‍රකාශ කොට දානාදී පිංකම් කොට කම් වූ පරිදි ගියේය.
බුදුහු මෙම දම් දෙසුම ගෙනහැර දක්වා ජාතකය නිමවූහ. බරණැස් සිටු එදින මම ම වීමි.
**“චතුබ්හි අට්ඨජ්ඣගමාති”** යන මේ ජාතක දේශනා බුදු රජහු දෙව්රම් වෙහෙර වැඩ වසන සේක්, අකීකරු භික්‍ෂුවක් අරබයා දේශනා කළහ. මෙහි කථා පුවත යට මිත්තවින්ද ජාතකයෙහි කී අයුරින් විස්තර කළ යුතුය. මේ ජාතකය කස්සප බුදු රජුන්ගේ කාලයට අයත් වේ. එකල අපාගත සත්ත්වයෙක් උරචක්‍රය ඔසවාගෙන නිරයෙහි පැසෙන්නේ, ස්වාමීනි, මම කිනම් පවක් කළේ වෙම්දැ යි බෝසතුන්ගෙන් විචාළේය. එවිට බෝසත්හු තා විසින් මේ මේ පව්කම් කරන ලදැ යි මේ ගාථාව කීහ.
“සතර දෙනාගෙන් නො සතුටු ව අට දෙනකු වෙත ගියේය. අට දෙනාගෙන් නො සතුටු ව සොළොස් දෙනකු කරා ගියේය. සොළොස් දෙනාගෙන් නො සතුටු ව දෙතිස් දෙනකු කරා ගියේය. එයින් නො සතුටු ව වැඩියෙන් පතන්නේ, උරචක්‍රයට ගියේය. ආශාවෙන් පහර ලැබූ පුරුෂයාගේ හිස මුදුනෙහි උරචක්‍රය කැරකෙයි.”
එහි, **“චතුබ්හි අට්ඨජ්ඣගමාති”,** මුහුද මැද විමාන ප්‍රේතයන් සිව් දෙනකු ලැබ ඔවුන්ගෙන් සතුටු නො වී වැඩි ආශාව නිසා ඉදිරියට ගොස් විමාන ප්‍රේතියන් අට දෙනකුන් ලැබීය යන අර්ථයි. සෙසු පද දෙකෙහි ද මේ ක්‍රමය මැයි. **“අත්‍රිච්ඡං චක්කමාසදො”** මෙසේ ලද දෙයින් නො සතුටු ව මහත් ආශාව නිසා තව තවත් පතමින් දැන් උරචක්‍රය ලැබීය. මේ උරචක්‍රයට පැමිණියෙහි. මෙසේ වූ ඔහුට, **“ඉච්ඡාහතස්ස පොසස්ස”,** තෘෂ්ණාවෙන් පීඩා වූ පහර ලැබූ ඒ ඔබගේ **“චක්කං භමති මත්‍ථකෙති”,** ගලින් කළ චක්‍රය යකඩින් කළ චක්‍රය යන ද්විධ වූ මුවහත් ඇති යකඩ චක්‍රය ඒ පුරුෂයාගේ හිස මුදුනෙහි භ්‍රමණය වෙමින් වැටෙනු දැක මෙසේ කීය. මෙසේ ද කියා තමන්ගේ දෙව් ලොවට ම ගියේය. ඒ නිරි සතා ද තම පව් ගෙවුණු පසු කම් වූ පරිදි ගියේය.
බුදු රජහු මේ දම් දෙසුම ගෙනහැර දක්වා ජාතකය නිමවූහ. එදින මිත්තවින්දක දැන් අකීකරු භික්‍ෂුව විය. දෙව් පුත් වනාහි මම ම වීමි.
**“බහුම්පෙතං වනෙ කට්ඨන්ති”** යන මේ ජාතක දේශනය බුදු රජහු දෙව්රම් වෙහෙර වැඩ වාසය කරන සේක්, එක් තැතිගත් භික්‍ෂුවක් අරබයා දෙසූහ. ඔහු වනාහි සැවැත් නුවර වැසි කුල පුත්‍රයෙකි. බුදු රජුන්ගෙන් බණ අසා පැවිදි විය. ඔහු මරණ බයින් තැති ගත්තකු විය. රෑ වසන තැන හා දවල් වසන තැන්වල දී සුළං හඬ, වියළි දඬු වැටෙන හඬ, කුරුළු සිව්පා ආදීන්ගේ හඬ අසා මරණ බයින් තැතිගෙන මහහඬ නංවමින් පැන යයි. තමා මැරෙන අයකු බවට හැඟීම් මාත්‍රයක්වත් නො වීය. ඉදින්, හේ මම කවදා හෝ මරණයට පත්වෙමි යි දැන සිටියේ නම් මරණයට බිය නො වන්නේය. මරණානුස්සති කමටහන නො වැඩූ බැවින් ම එසේ බය වෙයි. ඒ භික්‍ෂුවගේ මේ මරණයට බිය වීමේ ස්වභාවය භික්‍ෂූන් අතර ප්‍රකට විය.
භික්‍ෂූහු දිනක් දම් සභාවෙහි දී මේ කථාව මතු කළහ. ඇවැත්නි, අසවල් භික්‍ෂුව මරණයට බිය වූවෙකි. භික්‍ෂුව අවශ්‍යතාක් මා මිය යා යුතුයැ යි නිරතුරු මරණ සති භාවනාව වැඩිය යුතුය. බුදු රජහු දම් සභාවට ම වැඩි කල්හි, භික්‍ෂූහු එම කාරණය සැලකැර සැටියහ. බුදුහු ඒ භික්‍ෂුව කැඳවා මහණ, ඔබ මරණ බියෙන් තැතිගෙන සිටින්නෙහි ද? එසේය, ස්වාමීනි. ඉක්බිති, බුදුහු, මහණෙනි, මේ භික්‍ෂුව පිළිබඳ ව අමනාප නො වෙනු. මොහු මරණ භීරුක වනුයේ දැන් පමණක් නො වේ. පෙර ද මරණයට බිය වූයේයැ යි වදාරා අතීත කථාව ගෙනහැර දැක්වූහ.
පෙර බරණැස් නුවර බ්‍රහ්මදත්ත රජු රාජ්‍යය කැරවන කල්හි බෝසත්හු හිමවත් පෙදෙසෙහි රුක් දෙවියෙක් වී උපන්හ. එකල බරණැස් රජ තම මඟුළැති යුද්ධයේ දී නො සැලී සිටින සේ හික්මවීමට ඇත් ගුරුන්ට දුන්නේය. ඔවුහු ඇතු වැටෙහි බැඳ තෝමර ගත් අත් ඇති මිනිස්සු පිරිවරා යුදට වන් විට බිය ව පලා නො යනු සඳහා ආලනයෙහි බැඳ හික්මීම කරත්. මිනිස්සු ඒ කාර්යය කරන කල්හි අධික වේදනාව ඉවසීමට නො හැකි ඇතු ටැඹ බිඳ දමා මිනිසුන් එළවා හිමවතට ම පැන ගියේය. මිනිස්සු ඇතු අල්ලාගැනීමට නො හැක්කාහු, නැවතුණහ. ඌ එහි මරණයෙහි බියපත් විය. ඇතා සුළං හඬට පවා සැලෙමින් මරණ බියෙන් බියපත් ව සොඬ වනමින් වේගයෙන් පැන යයි. එහි දී ද ඇතුට ටැඹෙහි බැඳ නො සැලී සිටින හික්මවීම කරන්නාක් මෙන් දැනෙයි. කයට හෝ සිතට අස්වැසිල්ලක් නොලැබ වෙවුලමින් ඒ මේ අතර හැසිරෙයි.
ඒ දුටු රුක් දෙවියා ගසෙහි කඳ අත්තක සිට මේ ගාථාව කීය.
“වනයෙහි දුර්වල යම් කාෂ්ඨයක් සුළඟ විසින් බිඳී ද ඇතුන් ඉදින්, එයට බිය වන්නේ නම් ඒකාන්තයෙන් කෘෂ වූවෙක් වන්නෙහිය.”
එහි, මේ ලුහුඬු අර්ථයයි. යම් ඒ දුබල දර කඩක් පෙරදිග ආදී දිශාවලින් හමන වාතය විසින් සිඳී ද ඒ මේ වනයෙහි සුලබ දෙයකි. තැන් තැන්වල එවැනි දේ පවතී. ඔබ ඊට බය වන්නේ නම් ඒකාන්තයෙන් කෘෂ වූවෙක් වන්නේය. මේ වනයෙහි ඔබට බියක් නැත. එම නිසා මෙතැන් සිට බිය නො වෙමි.
මෙසේ දෙවියා ඔහුට ඔවදන් දුන්නේය. ඇතු ද එතැන් සිට බිය නො වූයේය.
බුදුහු මේ ජාතක දේශනය නිමකොට සිව්සස් වදාළහ. ඒ භික්‍ෂුව ද සෝවාන් විය. එදින ඇතා මේ භික්‍ෂුව විය. රුක් දෙවියා මම ම වීමි.
**“සුඛං වත මං ජීවන්තන්ති” **යන මෙම ජාතකය බුදු රජුන් දෙවුරම් වෙහෙර වසන සේක්, පතිකුලයට නො ගොස් කල් ඉක්ම වූ කුමරියකගේ පෙළඹවීමක් අරබයා දෙසූහ. මෙහි කථා පුවත තෙළෙස් වැනි නිපාතයේ චුල්ලනාරද කස්සප ජාතකයෙහි එන්නේය. බුදුහු ඒ භික්‍ෂුවගෙන් මහණ, ඔබ කළකිරුණේ සැබෑදැ යි විමසීය. ස්වාමීනි, එසේය, කී කල්හි මහණ, ඔබ සිත බැඳුණේ කවර අරමුණක ද? ස්වාමීනි, එක්තරා චුල්ල කුමාරිකාවක කෙරෙහි බැඳුණේය. මහණ, මැය ඔබගේ සැතිරියකි. පෙර මැය නිසා ඔබ ශීලයෙන් පිරිහී කම්පාවෙමින් සිටි කල්හි නුවණැත්තන් නිසා සැප ලැබීයැ යි වදාරා අතීත කථාව ගෙනහැර දැක්වූහ.
පෙර බරණැස් නුවර රාජ්‍යය කැරවන කල්හි, අතීත කථාව ද චුල්ලනාරද කස්සප ජාතකයෙහි ම එන්නේය. එදින සවස් කාලයෙහි බෝසත්හු පලවැල ගෙන අවුත් පන්සලට පිවිස දොර විවෘත කොට පුත් වූ චුල්ල තාපසට මෙසේ කීය. දරුව, ඔබ වෙන දිනවල දරදිය ගෙනෙන්නෙහිය. ගිනි දල්වන්නෙහිය. අද ඒ කිසිවක් නො කොට දුක් මුහුණින් කල්පනා කැරෙමින් සිටින්නේ මක්නිසා ද? පියාණෙනි, ඔබතුමා පලවැල පිණිස ගිය කල්හි එක් ස්ත්‍රියක් අවුත් මා පොළඹවා මා ගෙනයන්නට තැත් කළාය. ඔබතුමා මා නිදහස් කරන්නේ නම් යන්නෙමි යි නො ගියෙමි. අසවල් තැන ඇය හිඳුවා ආවෙමි. පියාණෙනි, මම දැන් ඇය වෙත යමි. බෝසත්හු ඔහු නැවැත්වීමට නොහැකි බව දැන එසේ නම් දරුව, යව. ඔබ මැය රැගෙන ගොස් යම් දවසක මැය මස්, මාංශ කෑමට ආශා වන්නේ ද ගිතෙල්, ලුණු, සහල් ආදිය ඇයට අවශ්‍ය වන්නේ ද එදාට මේ මේ දේ ගෙන එව යි ඔබ වෙහෙස කරන්නීය. එදින ඔබ මගේ ගුණ සිහිකොට එයින් පිටවී මෙහි ම එව යි ඔහු නිදහස් කළේය. චුල්ල තාපස ද ඇය සමග මිනිස් පියසට ගියේය. ඉක්බිති, ඕ ඔහු තම වසඟයට ගෙන මස් ගෙන එව. මාළු ගෙන එව ආදී වශයෙන් යමක් ඇයට අවශ්‍ය ද ඒ ඒ දෙය ගෙන්වා ගනී. එවිට තවුසා මෙසේ සිතීය. මෑ ඇගේ දාසයකු - කම්කරුවකු ලෙස සිතා මට වඩාත් පීඩා කරතැයි පලා අවුත් පියා වෙත ම පැමිණ පියා වැඳ සිටියේ, මේ ගාථාව කීය.
“ඒකාන්තයෙන් සුව සේ වෙසෙන මා පෙළමින් දිය ඉස්නා යන්ත්‍රයක් (ඝටිකාවක්) මෙන් භාර්යා නමින් සිටිමින් සෙරක් තෙල් ලුණු ආදිය ඉල්ලයි.”
එහි, **“සුඛං වත මං ජීවන්තන්ති”,** පියාණෙනි, ඔබතුමන් සමීපයෙහි සුව සේ ජීවත් වූ මා **“පචමානා”,** පීඩා හා සිත් තැවීම් කැරෙමින් යමක් කනු කැමැත්තී වන්නී ද ඒ ඒ දේ පිසන්නේය. යමකින් දිය ඉසිනු ලැබේද ඒ, **“උදඤ්චනී”** සැළියෙන් හෝ ළිඳකින් ජලය උඩට අදින යන්ත්‍රයයි. එයින් ජලය අදින්නාක් මේන ඇය යමක් කැමැති වන්නී ද ඒ ඒ දෙය ඇද ගනී, යන අර්ථයි. **“චොරී ජායප්පවාදෙන”,** භාර්යා නමින් එක් සෙරක් මා මිහිරි වචනයෙන් පොළඹවා එතැනට ගොස් තෙල් හා ලුණු ද වෙනත් කැමැති සියලු දේ ද ඉල්ලයි. මා දාසයකු මෙන් සලකා ගෙන්වා ගනිතැ යි ඇගේ අගුණ කීවේය.
ඉක්බිති, බෝසත්හු පුතු සනසා දරුව, එනු මැනවි. ඔබ මෙත් වඩන්න. කරුණාව වඩන්න යි සතර බ්‍රහ්ම විහරණ ඉගැන්වූහ. කසිණු පිරිකම් ද කීහ. ඔහු ද ටික දිනකින් ම අභිඤ්ඤා සමාපත්ති උපදවා බඹ විහරණ වඩා පියා සමග බඹ ලොව උපන්නේය.
බුදුහු ද මේ දම් දෙසුම ගෙනහැර දක්වා සිව්සස් වදාළහ. ඒ භික්‍ෂුව සෝවාන් විය.
එදා චුල්ල කුමාරිකාව දැන් චුල්ල කුමාරිකාව වූවාය. චුල්ල තාපස කළකිරුණු භික්‍ෂුව විය. පියා වනාහි මම ම වීමි.
**“සාධු ඛො සිප්පකං නාමති”** යන මේ ජාතකය බුදු රජහු දෙව්රම් වෙහෙර වැඩ වසන සේක්, හංසයකුට පහරදුන් භික්‍ෂුවක් අරබයා දේශනා කළහ. එක්තරා සැවැත් නුවර එක්තරා වැසියෙක් සාලිත්ත ශිල්පයෙහි කෙළවරට පැමිණ සිටියේය. සාලිත්ත ශිල්පය නම් ගල් කැට විදීමේ ශිල්පයයැ යි කියනු ලැබේ. හෙතෙම එක් දවසක් දහම් අසා බුදු සසුනෙහි පැවිදි ව උපසම්පදාව ලැබීය. ඔහු ශික්‍ෂාකාමී නො වීය. පිළිවෙතින් ද සරු වූවෙක් නො වූයේය. දිනක් ඔහු ළදරු භික්‍ෂුවක් සමග අචිරවතී නදියට ගොස් නා ගං ඉවුරෙහි සිටියේය. එවේලෙහි සුදු හංසයෝ දෙදෙනෙක් අහසින් යමින් සිටියහ. එවිට ඔහු ළදරු භික්‍ෂුව අමතා මම මේ පසු ව යන හංසයා කැටකින් ඇසට පහර දී පාමුල හෙළමි. ඔබට එය කළ නො හැකියි. හංසයාගේ මෙපස ඇස තිබේවා. එපිට ඇසට ගසා හෙළමි. ඔබට නො හැකි දෙයක් කියන්නෙහිය. එසේ නම් බලා සිටිනු. එක් තුන්හුලස් කැටයක් ගෙන ඇඟිල්ලෙහි පටලවා හංසයාගේ පසුපසට විද්දේය. කැටය රූං ශබ්දය නඟිමින් අහසට නැඟිණි. හංසයා උවදුරක් විය යුතුයැ යි නැවතී හඬ අසන්නේ, එවිට කැටය ඇස විදගෙන ගියේය. එවිට ම හංසයා විලාප නඟමින් පාමුල වැටුණේය. එවිට භික්‍ෂූන් රැස්ව ඔහු ගර්හා කොට නුසුදුසු ක්‍රියාවක් කළේයැ යි බුදු රජුන් වෙත ගෙන ගොස් මෙකරුණ සැලකළහ. බුදු රජහු ඔහුගේ ක්‍රියාව හෙළා දකිමින් මහණෙනි, මේ භික්‍ෂුව මේ ශිල්පයෙහි දක්‍ෂ වනුයේ දැන් පමණක් නො වේ. පෙරත් දක්‍ෂ වූයේමැ යි වදාරා ඉකුත් වත දැක්වූහ.
පෙර බරණැස් නුවර බ්‍රහ්මදත්ත රජු රාජ්‍යය කරන කල්හි බෝසත්හු ඒ රජුගේ ඇමැතියෙක් වූහ. එකල රජුගේ පුරෝහිත බමුණා වාචාලයකු විය. බොහෝ කථා කරන්නේය. පුරෝහිත කථා කරන කල අනිකකුට ඉඩ නො ලැබේ. කවදා මොහුගේ වචන පැවැත්මක් වන්නේදැ යි සිතමින් සිටියේය. එකල එක කොර මිනිසකු කැට විදීමේ ශිල්පයෙහි කෙළ පැමිණියකු විය. ගම් දරුවෝ ඔහු රියක නංවා ඇදගෙන බරණැස් නුවර දොර අබියස වූ අතු විහිදුණ නුග රුක මුලට ගෙනගොස් ඔහු පිරිවරාගෙන පනම්, කහවනු ආදිය දී ඇත් රුවක් දක්වව්, අස් රුවක් දක්වව් කියත්. කොරු ද කැට විද නුග පත්වල විවිධ රූ සටහන් දක්වයි. මේ අයුරින් සියලු නුග කොළ සිදුරු විය.
දිනක් බරණැස් රජු උයනට යන්නේ, එතැනට පැමිණියේය. සියලු ගම් දරුවෝ හඹා පියතැ යි යන බයින් බැහැර වූහ. කොරු එතැන ම වැතිරී සිටියේය. රජු නුග මුලට පැමිණ රියෙහි සිටියේ ම නුග පත් සිදුරුවීම නිසා වැටෙන සෙවණැල්ල ද සිදුරු වී තිබෙනු දැක උඩ බලනුයේ සියලු පත් සිදුරු වී තිබෙනු දැක මේ කරන ලද්දේ කවුරුන් විසින්දැ යි විචාළේය. දේවයිනි, කොරා විසින් විය යුතු යි අවට සිටියෝ කීහ. එවිට රජ මොහු උපයෝගී කොටගෙන පුරෝහිත බමුණාගේ වාචාල බව සිඳලන්ට හැකි වන්නේයැ යි සිතා කොරා කොහිදැ යි විමසීය. ගස මුල වැතිරී සිටි ඔහු දැක දේවයිනි, ඔහු මෙහි සිටී යි කීහ. රජු ඔහු ගෙන්වා පිරිස බැහැර කොට අප ළඟ එක් වාචාල බමුණකු සිටී. ඔහු නිහඬ කරන්ට හැකිදැ යි, කොරාගෙන් ඇසීය. දේවයිනි, නැළියක් පමණ එළු බෙටි ලැබෙන්නේ නම් හැකිවෙමි යි කීවේය. රජු කොරා රජ මැදුරට ගෙන ගොස් තිරයකින් පිටුපස හිඳුවා තිරයෙහි සිදුරක් කොට පුරෝහිත බමුණාට සිදුර එල්ලකොට අසුනක් පනවා නැළියක් පමණ වියළි එළු බෙටි කොරු ළඟ තබවා පුරෝහිත රාජ සේවයට පැමිණි කල්හි එම අසුනෙහි හිඳුවා කථා ඇරඹීය. බමුණා කිසිවකුට අවකාශ නො දී රජු සමග කථාව පටන් ගත්තේය. එවිට කොරු තිර සිදුරෙන් එක එක එළු බෙට්ටක් බැගින් මැස්සකු ප්‍රවේශ කරන්නාක් මෙන් මුව තොල් මත හෙළීය. පුරෝහිත ද එන එන එළු බෙටි නලයට තෙල් පුරවන්නාක් මේන ගිල දැම්මේය. සියලු එළු බෙටි අවසන් විය. ඒ එලු බෙටි කුසගත වූ කල්හි අඩලාහක් පමණ විය.
රජු සියලු එළු බෙටි අවසන් බව දැන මෙසේ කීය. ගුරුතුමනි, ඔබගේ මුඛරි බව නිසා නැළියක් බෙටි ගිලුණ ද ඒ කිසිත් නො දන්නහුය. මීට වඩා එළු බෙටි දිරවාගත හැකි නො වේ. දැන් යනු මැනවි. පුවඟු ජලය බී වමාරවා සුවපත් වනු මැනවි. පුරෝහිත එතැන් සිට සංවර මුව ඇත්තකු වී තමා හා කථා කරන්නකු සමග ද කතා නො කරන ස්වභාව ඇත්තකු විය. ඉක්බිති, රජ කොරු විසින් මගේ කණට සුවයක් ලබාදෙන ලදැ යි සතර දිශාවෙන් ලක්‍ෂය බැගින් උපදනා ගම් සතරක් දුන්නේය. බෝසත්හු රජු වෙත එළැඹ දේවයිනි, නුවණැත්තන් විසින් ශිල්ප උගත යුතුයැ යි කොරු විසින් ගල් විදීමේ ශිල්ප මාත්‍රයෙන් මේ මහත් සැපත ලබන ලදී යි මේ ගාථාව කීහ.
“යම්තම් ශිල්පයක් වුව ද යහපත්මැ යි බලව. කොරාගේ එළු බෙටි ගැසීමෙන් සතර දිගින් ගම් සතරක් ලදහ.”
එහි, **“පස්ස ඛඤ්ජප්පහාරෙන”,** මහරජ බලනු මැනවි. මේ කොරාගේ එළු බෙටි ගැසීමෙන් සතර දිශාවෙන් ගම් සතරක් ලබන ලදි. අනෙක් ශිල්පයන්ගේ යහපත් ප්‍රතිඵල කෙළවරක් නො වේ යි, ශිල්පයෙහි ගුණ ප්‍රකාශ කළහ.
බුදු රජහු මේ දම් දෙසුම ගෙනහැර දක්වා ජාතකය නිමකළහ. එදින කොර මිනිසා වනාහි මේ භික්‍ෂුව විය. රජ අනඳ තෙරණුවෝය. පණ්ඩිත ඇමැතියා මම ම වීමි.
**“සික්‍ඛෙය්‍ය සික්‍ඛිතබ්බානීති”** යන මේ ජාතක දේශනාව බුදුහු විශාලාව ඇසුරු කොට මහා වනයෙහි කූටාගාර ශාලාවක වසන සේක්, ලිච්ඡවි කුමරකු අරබයා වදාළහ. ඒ ලිච්ඡවි රජ බුදු සසුනෙහි පහන් සිත් ඇත්තේ, බුදුපාමොක් මහා සඟනට ආරාධනා කොට නිවසෙහි මහදන් පැවැත්වීය. ඔහුගේ බිරිය වනාහි ස්ථුල අගපසඟ ඇත්තීය. ඉදිමී ගිය මළ මිනියක ස්වරූපය ඇත්තී, ආචාරශීලී නො වූවාය. බුදු රජහු බත් කිස අවසානයෙහි අනුමෙවෙන් බණ දේශනා කොට විහාරයට වැඩමවා භික්‍ෂූන්ට අවවාද දී ගඳකිළියට වැඩියහ. දම් සභාවෙහි රැස්වූ භික්‍ෂූහු, ඇවැත්නි, එවැනි රූසපුවෙන් හෙබි ලිච්ඡවි රජුගේ බිරිය ස්ථුල අගපසඟ ඇත්තීය. නො මනා පැවතුම් ඇත්තීය. ඒ රජු කෙසේ නම් ඇයට සිත් අලවා වසන්නේ ද? දම් සභාවට වැඩි බුදු රජහු මහණෙනි, මෙතැන කිනම් කථාවකින් හුන්නාහුදැ යි විචාරා මෙනම් කථාවකින් හුන්නාහුයැ කී කල්හි, මහණෙනි, මේ රජ දැන් පමණක් නොව පෙරත් ඉමහත් සිරුරැති ස්ත්‍රියක සමග සිත් අලවා විසීයැ යි වදාරා ඔවුන් විසින් අයදනා ලද බුදු රජහු ඉකුත් වත ගෙනහැර දැක්වූහ.
පෙර බරණැස් නුවර බ්‍රහ්මදත්ත රජු රාජ්‍යය කැරවන කල්හි බෝසත්හු ඒ රජුගේ ඇමැති වූහ. ඉක්බිති, දනව් වැසි මහත් සිරුරු ඇති, මනාව නො පිහිටි අගපසඟ ඇති ස්ත්‍රියක් කුලීවැඩ කැරෙමින් රජ මිදුල අබියසින් යන්නී, සිරුරු කිස කිරීමේ අවශ්‍යතාවයෙන් පීඩාවට පත්වූවා, හැඳිවතින් සිරුර පිළිසන් කොට හිඳ සිරුරු කිස කොට වහා නැඟී සිටියාය. එකෙණෙහි බරණැස් රජු වා කවුළුවෙන් රාජාංගනය දෙස බලන්නේ, ඇය දැක මෙසේ සිතීය. මෙවැනි එළිමහන් භූමියක සිරුර කිස කරන මේ ස්ත්‍රිය හිරිඔතප් රැකෙන සේ හැඳිවතින් ආවරණය වී සිරුරු මළ පහකොට වහා ම නැඟී සිටියාය. එම නිසා මැය නිරෝගී විය යුතුය. මැගේ ගර්භාෂය ද නිදොස් සමනයෙන් නිර්මල විය යුතුය. එවැනි කුසක පුතකු උපදින විට ඔහු ද නිරෝගී පින්වත් පුතකු වන්නේය. මවිසින් මැය අග මෙහෙසිය කළයුතු වන්නේය. ඉක්බිති, රජු ඇය අස්වාමික බව දැන රජ අණින් ඇය ගෙන්වා අග මෙහෙසිය කළේය. ඕ රජුට ප්‍රිය මනාප වූවාය. නොබෝ කලකින් ම ඕ පුතකු ප්‍රසූත කළාය. ඒ පුත්‍රයා ද සක්විති රජෙක් වූයේය.
බෝසත්හු ඇගේ ඒ මහත් සම්පත් දැක කථා කිරීමට සුදුසු අවස්ථාවක් බලා දේවයිනි, කුඩා වුව ද හික්මිය යුතු කාර්යයෙහි හික්මිය යුතුය. කෙසේ ද යත්, මහා පිනැති එතුමිය හිරිඔතප් රැකෙන සේ ආවරණය වී ශරීර මළ බැහැර කිරීම කරන්නී, ඔබගේ සිත් ගෙන මෙබඳු මහත් සැපතක් ලැබුවාය යි කියා සංවර භාවයෙහි ගුණ ප්‍රකාශ කරන්නාහු, මේ ගාථාව කීහ.
“හික්මිය යුතු ශිල්පයන් හික්මෙන්නේය. ඒ ශිල්පයන්හි කැමැති ජනයෝ ඇත්තාහ. ජනපද වැසියක වූ ඒ ස්ත්‍රිය සංවරව කළ පුරීක්‍ෂයන් සර්ගය නිසා රජුගේ සිත් ගත්තීය.”
එහි, **“සන්ති සච්ඡන්‍දිනො”,** ඒ ඒ ශිල්පයන්හි කැමැති ජනයෝ ඇත්තාහ. **“බාහියා”,** (නගරයෙන්) පිට දනව්වක ඉපදී වැඩුණු ස්ත්‍රිය, **“සුභන්නන”,** හිරිඔතප් අත් නො හැර පිළිසන් ආකාරයෙන් සිරුරු මළ බැහැර කිරීම **“සුහන්න” **නමි. **“රාජානමභිරාධයී”,** රජුගේ සිත් ගෙන මේ සැපත ලැබුවාය. මේ අයුරින් බෝසත්හු හික්මිය යුතු ශිල්පයන්ගේ ගුණ ප්‍රකාශ කළහ.
බුදුහු මේ ජාතකය ගෙනහැර දක්වා ජාතකය නිම කළහ. එදින අඹුසැමි යුවල මෙදින අඹුසැමි යුවළ මැයි. පණ්ඩිත ඇමැතියෝ මම ම වීමි.
**“යථන්නො පුරිසො හොති”,** යන මේ ජාතක දේශනාව බුදු රජහු සැවැත් නුවර දෙව්රම් වෙහෙර වසන සේක්, මඟ දුගියකු අරබයා දෙසූහ. සැවැත් නුවර සමහර දිනවල එක ම කුලයක් බුදුපාමොක් මහසඟනට දන් දෙති. තවත් දිනවල තුන් හතර දෙන එකතුව ද සමූහ වශයෙන් ද වීථි වශයෙන් ද මුළු නගරයෙහි කැමැත්ත ගෙන ද දන් දෙත්. එදින වීථි වශයෙන් පිරිනැමෙන දානයකි. එහි දී මිනිස්සු බුදුන් ප්‍රමුඛ සංඝයාට කැඳ පිළිගන්වා කැවිලි ගෙන එවු යි කීවාහ. එකල්හි එම වීථියෙහි වෙසෙන අනුන්ට බැල මෙහෙවර කොට ජීවත් වන දුගී මිනිසෙක් මෙසේ සිතීය. මට කැඳ දෙන්ට නො හැකිය. කැවිලි දෙමි යි සියුම් සහල් කුඩු දියෙන් තෙමා වටකොට වරා කොළයෙහි ඔතා උණු අළුයෙහි පිස මේ බුදු රජුන්ට පුදමි යි එය රැගෙන බුදු රජුන් ඉදිරියෙහි සිට කැවිලි ගෙන එව යි කී මොහොතෙහි ම සියල්ලන්ට ම පෙරටු ව ගොස් බුදු රජුන්ගේ පාත්‍රයෙහි ම තැබීය. බුදුහු අන් අය විසින් දෙන ලද කැවිලි නො පිළිගෙන එම කැවුම් වැළඳූහ.
එකෙණෙහි ම සම්මා සම්බුදුහු මඟ දුගියාගේ කුඩු කැවිලි පිළිකුල් නො කොට වැළඳූහැ යි මුළු නගරය ම එක ම කෝලාහලයක් බවට පත්විය. රාජ රාජමහා මාත්‍යයෝ ද අන් පිරිසෙන් දොරටුපාලයන් දක්වා සියල්ලෝ ම බුදුරදුන් වැඳ මඟ දුගියා වෙත එළැඹ අහෝ පින්වත, සියයක් ගෙන දෙසියක් ගෙන පන්සියයක් ගෙන අපට පින් දෙව යි කීවාහුය. මඟ දුගියා ද බුදු රජුන්ගෙන් විමසා දැනගන්නෙමි යි බුදු රජුන්ට මෙකරුණ සැල කළේය. එවිට බුදුහු ධනය ගෙන හෝ නො ගෙන සියලු සත්ත්වයන්ට පින් දෙව යි වදාළහ. ඔහු ධනය ගන්ට ඇරඹීය. මිනිස්සු දෙගුණ, සිව්ගුණ, අටගුණ ආදී වශයෙන් දුන්නා වූ ධනය රන් නව කෙළක් විය. ඉක්බිති, බුදුහු අනුමෙවෙන් බණ දෙසා විහාරයට වැඩ භික්‍ෂූන් විසින් වත් දක්වනු ලැබූ කල්හි බුද්ධාවවාදය කොට ගඳකිළියට වැඩියහ. රජ සවස් භාගයෙහි මඟ දුගියා කැඳවා සිටු තනතුරෙන් පිදීය.
භික්‍ෂූහු දම් සභාවෙහි දී මේ කථාව උපදවා ඇවැත්නි, බුදුහු මඟ දුගියා විසින් පිරිනමන ලද කුඩු කැවුම පිළිකුල් නො කොට අමාවක් මෙන් වැළඳූහ. මඟ දුගියා ද බොහෝ ධනය ද සිටු තනතුර ද ලැබ මහත් සැපතකට පැමිණියේය. බුදුහු දම් සභාවට වැඩ මහණෙනි, දැන් කිනම් කථාවකින් හුන්නාහුදැ යි විචාළහ. මෙනම් කථාවකිනැ යි කී කල්හි මහණෙනි, මා විසින් මොහු පිදූ කුඩු කැවුම් වළඳන ලදුයේ දැන් පමණක් නො වේ. පෙර රුක් දේවතාවකු ව සිටිය දී ද වළඳන ලද්දේයැ යි ද එදා ද මොහු සිටු තනතුර ලැබුවේයැ යි ද වදාරා ඉකුත් වත ගෙනහැර දැක්වූහ.
පෙර බරණැස් නුවර බඹදත් රජු රාජ්‍යය කැරවන කල්හි බෝසත්හු එරඬු ගසක රුක් දෙවියෙක් වී උපන්හ. එකල්හි එගම මිනිස්සු දෙවියන් අදහන්නෝ වෙත්. ඉක්බිති, එක් උත්සවයක් පැමිණි කල්හි මිනිස්සු තමතමන්ගේ රුක් දෙවියන්ට බලිපූජා කළහ. එකල්හි එක්තරා දුගී මිනිසෙක් අනෙක් මිනිසුන් තමතමන්ගේ දෙවියන්ට උපහාර දක්වනු දැක ඔහු ද එරඬු ගසකට උපහාර දැක්වීය. මිනිස්සු තම තමන්ගේ දෙවියන් සඳහා විවිධ මල්, සුවඳ විලවුන්, ආහාරපාන ගෙන ගියහ. දුගී මිනිසා කුඩු කැවුමක් ද සරථ මෙන් දිය ද ගෙන එරඬු ගස අබියස සිට මෙසේ සිතී. දෙවියෝ වනාහි දිව්‍ය ආහාරපාන බුදිත්. මගේ දෙවියා ද කුඩු කැවුම් නො බුදියි. මෙය නිකරුණේ විනාශ වීමෙන් ඇති ඵලය කිම? මම ම එය කමි යි එතැනින් ම නැවැත්තේය. එකෙණෙහි බෝසත්හු රුක් දෙබලක සිට පින්වත, ඉදින්, ඔබ පොහොසත් නම් මට මිහිරි කැවිලි දෙන්නෙහිය. ඔබ වනාහි දුගියෙකි. මම ඔබගේ කැවුම් නො පිළිගෙන වෙන කිනම් දෙයක් බුදින්නෙමි ද? මට වෙන් වූ කොටස නො නසන්නැ යි කියා මේ ගාථාව කීහ.
“පුරුෂයා යම්බඳු ආහාරයක් ඇත්තේ වේ ද, ඔහුගේ දෙවියා ද එබඳු ආහාර ඇත්තකු වේ. මේ කුඩු කැවුම ගෙන එව. මගේ කොටස නො නසත්වා.”
එහි, **“යථන්නො”** යම්බඳු භෝජනයක් ඇත්තේ වේ ද, **“තථන්නො”** ඒ පුරුෂයාගේ දෙවියා ද එබඳු භෝජන ඇත්තකු ම වේ. **“ආහරෙතං කණං පූවං”,** මේ (සහල්) කුඩුවලින් පිසූ කැවුම ගෙන එව. මගේ කොටස නො නසව.
ඒ දුගී මිනිසා නැවතී බෝසතුන් දැක බලි පූජාව කළේය. බෝසත්හු ද එහි රසය වළඳා පින්වත පුරුෂය, කුමක් නිසා මට උපහාර දක්වන්නේහිදැ යි විචාළේය. දේවයිනි, මම දුගියෙක් වෙමි. ඔබ පිහිටෙන් දුගී බවෙන් මිදීම සඳහා උපහාර දක්වමි යි කීය. පින්වත් පුරුෂය, ඔබ නො තැවෙනු. ඔබ විසින් පූජා කරනු ලැබුවේ හොඳින් කෙළෙහි ගුණ දන්නා දෙවියකුට ය. මේ එරඬු ගස වටකොට මුවපිටින් මුවවිට හැපෙන සේ නිදන් සැළි ඇත. ඔබ රජුට දන්වා ගැලින් ඒ ධනය ගෙනගොස් රජ මිදුලෙහි එක්රැස් කැරව. රජු ඔබට සතුටු ව සිටු තනතුර දෙන්නේය කියා බෝසත්හු අතුරුදන් වූය. දුගී මිනිසා ද දෙවියා කී ලෙස කළේය. රජ ද ඔහුට සිටු තනතුර දුන්නේය. මෙසේ දුගී මිනිසා බෝසතුන් නිසා මහත් සම්පතට පැමිණ කම් වූ පරිදි ගියේය.
බුදුහු මේ දම් දෙසුම ගෙනැහර දක්වා ජාතකය නිමවූහ. එකල දුගියා මේ දුගියා මය. එරඬු රුක් දෙවියා නම් මම ම වීමි.
**“සබ්බසංහාරකො නත්‍ථීති”, **යන මේ සර්ව සංහාරක ප්‍රශ්නය සියලු ආකාරයෙන් උම්මග්ග ජාතකයේ දී ප්‍රකට වන්නේය.


12. හංසී වර්‍ගය
**“හංසි ත්‍වං මඤ්ඤසීති”** යන මේ ගද්‍රභ ප්‍රශ්නය ද උම්මග්ග ජාතකයෙහි දී ම ප්‍රකට වන්නේය.
**“යෙන සත්තුබිලඞ්ගා”** යන මේ අමරා දේවි ප්‍රශ්නය ද එම උම්මග්ග ජාතකයෙහි දී ම ප්‍රකට වන්නේය.
**“සද්දහාසි සිඟාලස්සාති”** යන මේ ජාතකය බුදු රජහු වේළුවනයෙහි වසන සේක්, දෙව්දත් අරබයා දෙසූහ. එකල්හි භික්‍ෂූහු ඇවැත්නි, දෙව්දත් විසින් පන්සියයක් භික්‍ෂූන් ගෙන ගයා සීසයට ගොස් මා කරන දේ ධර්මය වේ. මහණ ගොයම්හු කරන දේ ධර්මය නො වේ යි ඒ භික්‍ෂූන්ට තලබ්ධිය ගන්වා බොරුව මුදුන්පත් කොට මහසඟන භේද කොට එක් සීමාවක් තුළ උපෝසථ දෙකක් කරන ලදැ යි, දෙව්දත්ගේ අගුණ කථා කියමින් හුන්නාහුය. බුදු රජුන් දම් සභාවට වැඩමවා මහණෙනි, දැන් කවර කථාවක් කැරෙමින් හුන්නාහුදැ යි විචාරා මෙනම් කථාවකින්යැ යි කී කල්හි මහණෙනි, දෙව්දත් මුසාවාදී වූයේ දැන් පමණක් නො වේ. පෙර ද වූයේමැ යි අතීත කථාව ගෙනහැර දැක්වූහ.
පෙර බරණැස් නුවර බ්‍රහ්මදත්ත රජු රාජ්‍යය කැරවන කල්හි බෝසත්හු සොහොනක් අසල වනයක රුක් දෙවියෙක් වී උපන්හ. එදවස බරණැස් නුවර නැකැත් කෙළිය දන්වන ලදි. මිනිස්සු සක්බලියක් කරමු යි කුඩාවේ, මහවේ ආදී තැන්වල මත්ස්‍ය මාංශ විසුරුවා මිනී හිස් කබල්වල බොහෝ සුරා තැබූහ. එකල්හි සිවලෙක් මධ්‍යම රාත්‍රියෙහි ජල මාර්ගයක් නගරයට පිවිස මස් මාංශ කා සුරා බී දොඹ ගස් පඳුරක් අතර විසීය. පහන්වන තුරු නිදි ගත්තේය. සිවලා එළිය දැක පිබිදී දැන් පිටත යා නො හැකියත මඟ ළඟට ගොස් සැඟවී සිට මිනිසුන් දැක ද කිසිවක් නො කියා මුව දෙවීම සඳහා යන එක් බමුණකු දැක මෙසේ සිතීය. බමුණෝ වනාහි ධන ලෝභියෝ වෙති. මොහු ධනයෙන් පොළඹවා, යම් සේ මොහු මා උතුරු සළුවෙන් පිළිසන් කොට කිසිළි අතුරෙහි තබාගෙන යයි ද එසේ කරන්නෙමි යි සිවලා මිනිස් බසින්, ‘බමුණා’ යි කීහ. ඔහු ද ආපසු හැරී මා කැඳවන්නේ කවරෙක්දැ යි ඇසීය. බමුණානෙනි, මම වෙමි. කාරණය කුමක් ද? බමුණාණෙනි, මට කහවණු දෙසීයක් තිබේ. ඉදින්, ඔබ මා කිසිලි අතරෙහි තබා උතුරු සළුවෙන් වසා කිසිවකුට නො පෙනෙන සේ නගරයෙන් පිටත්ව ගෙනයන්ට හැක්කේ නම් මම ඒ කහවණු ඔබට දෙමි. බමුණා ද ධන ලෝභයෙන් මැනවැ යි පිළිගෙන සිවලා කී පරිදි නුවරින් නික්ම මද දුරක් ගියේය. සිවලා බමුණා, දැන් කොහිදැ යි ඇසීය. අසවල් නම් ඇති තැනයි. තවත් මද දුරක් යනු මෙසේ නැවත නැවත කියමින් මහසොහොන් බිමට පැමිණ සිවලා දැන් මා මෙහි තබනු කීය. ඔහු ද එසේ කළේය. එසේ නම් බමුණ, උතුරු සළුව මෙහි එලනු. ධන ලෝභයෙන් බමුණා ද මැනවැ යි පිළිගෙන සළුව දිගහැරීය. දැන් බමුණ, මේ ගස මුල සාරනු. බමුණා පොළොව සෑරීමෙහි යොදවා සිවලා සළුවට නැඟ සිව්කොණ හා මැද යන පස් තැනක සිරුර මළ පහකොට අසූචි තවරා මුත්‍රකොට තෙමා සොහොන් වනයට ම වැදුණේය. බෝසත්හු ගස් දෙබලෙහි සිට මේ ගාථාව කීහ.
“බ්‍රාහ්මණය, සුරා බී සිවලුගේ වචනය අදහන්නෙහි ද, ඔහු ළඟ බෙල්ලන් සියයකුදු නැත. කහවණු දෙසීයක් කොයින් ද?”
එහි, **“සද්දහාසි”,** අදහන්නෙහි ද? **“සද්දහෙසි”** යනු ද කැමැති වන්නෙහි ද යන අර්ථයි. **“සිප්පිකානං සතං නත්‍ථි”,** මොහුට බෙල්ලන් සියයකුදු නැත. **“කුතො කංසසතා දූවෙ”,** ඔහුට කහවණු දෙසීයක් කොයින් ද?
බෝසත්හු මේ ගාථාව කියා බමුණ, යව. ඔබගේ සළුව සොයා ස්නානය කොට තමාගේ කාර්යයක් කරනු යි කියා අතුරුදන් වූහ. බමුණා ද එසේ කොට ඒකාන්තයෙන් මම රැවටුණෙමි යි නො සතුටට පත්ව ගියේය.
බුදුහු මේ දම් දෙසුම ගෙනහැර දක්වා ජාතකය නිමවූහ. එදා සිවලා දෙව්දත් විය. රුක් දෙවියා නම් මම ම වීමි.
**“බහුචින්තී අප්පචින්තී චාති”** යන මේ ජාතකය බුදු රජහු දෙව්රම් වෙහෙර වසන සේක්, මහළු තෙරුන් දෙදෙනකුන් වහන්සේ අරබයා දෙසූහ. ඔවුහු වනාහි එක්තරා දනව්වක වනායතනයක වස් වැස බුදු රජුන් දැකීමට යන්නෙමු යි මාර්ගෝපකරණ පිළියෙල කොට අද යමු හෙට යමු යි මසක් ඉක්මවා නැවතත් මාර්ගෝපකරණ සකසා මාසයක් ද මේ අයුරින් නැවතත් මාසයක් ද වශයෙන් තමන්ගේ කුසීත බව නිසාත් සෙනසුන පිළිබඳ ආශාව නිසාත් තුන් මසක් ඉක්මවා එයින් නික්ම දෙව්රම් වෙහෙරට අවුත් තමන්ට ගැළපෙන තැනක පා සිවුරු තැන්පත් කොට බුදු රජුන් දුටහ. අනතුරු ව භික්‍ෂූහු ඔවුන්ගෙන් ඇවැත්නි, බුද්ධෝපස්ථානය සඳහා මෙපමණ කලක් අතපසු කළේ මන්දැ යි විචාළහ. ඔවුහු එකරුණ කීහ. මේ අයුරින් ඔවුන්ගේ කුසීත බව ප්‍රකට විය. දම් සභාවෙහි ද ඔවුන්ගේ කුසීත භාවය පිළිබඳ ව ම කථා මතු කළාහුය. බුදු රජුන් වැඩමවා මහණෙනි, මා එන්නට පළමු ව කවර කථාවකින් හුන්නාහුදැ යි විචාර මෙනම් කථාවකින්යැ යි කී කල්හි මහණෙනි, මොවුන් අලස වූවෝ, සෙනසුනෙහි ඇළුණෝ, දැන් පමණක් නොව, පෙර ද එසේ ම වූවෝ යි වදාරා අතීත කථාව දැක්වූහ.
පෙර බරණැස් නුවර බ්‍රහ්මදත්ත රජු රාජ්‍යය කැරවන කල්හි බරණැස් ගඟෙහි මත්ස්‍යයෝ තිදෙනෙක් වූහ. බහුචින්තී, (වැඩියෙන් සිතන්නා) අප්පචින්ති, (අඩුවෙන් සිතන්නා) මිතචින්තී (පමණට සිතන්නා) උන්ගේ නම් විය. ඔවුහු වන පෙදෙසේ සිට මිනිස් පියසට ආහ. මෙයින් මිතචින්ති මත්ස්‍යයා අනෙක් දෙන්නාට, මේ මිනිස් පියස බිය ජනකය. සැක සහිතය. මසුන් මරන්නෝ විවිධ දැල් කෙමිණ දමා මසුන් අල්ලා ගනිත්. අපි වන පෙදෙසට ම යමු යි කීය. අනෙක් මසුන් දෙදෙනා අලස බැවින් හා ගොදුරු ලොල් බව නිසාත් අද යමු, හෙට යමු යි තුන් මසක් ඉක්මවූහ. දිනක් මසුන් මරන්නෝ දැල ගඟට දැමූහ. එවේලෙහි බහුචිත්තී, අප්පචිත්තී දෙදෙනා ගොදුරු සොයමින් ඉදිරියෙන් යති. එහෙත් දෙදෙනාගේ නො දැනීම නිසා දැලේ ඉව නො දැන දැල තුළට ගියහ. මිතචින්තී මත්ස්‍යයා පසුපසින් එන්නේ, දැල් ගඳ ඉව කොට අනෙක් දෙදෙනා දැලට පිවිසි බවත් දැන මේ කම්මැලි මෝඩ දෙදෙනාගේ ජීවිතය රැක දෙමි යි සිතා පිටුපසින් දැල් කුසට ගොස් දැල් කුස පලා නික්මුණාක් මෙන් හගවා දිය කළඹා නැවත දැල ඉදිරියට පැන දැල කුසට ගොස් පසු භාගය පලා නික්මී ගියාක් මෙන් හඟවා දිය කළඹා පසු භාගයට වැටුණේය. එවිට කෙවුලෝ මසුන් දැල පලා ගියෝ යි සිතා දැල් කෙළවරින් ගෙන එසවූහ. එවිට ඒ මසුන් දෙදෙනා ම දැලින් මිදී දියෙහි වැටුණහ. මේ අනුව මිතචින්තී නිසා දෙදෙනාගේ ජීවිත රැකුණි.
බුදු රජහු මේ ඉකුත් වත ගෙනහැර දක්වා මේ ගාථාව වදාළහ.
“මිතචින්ති, අප්පචින්ති මසුන් දෙදෙනා ම දැලෙහි බැඳුණහ. මිතචින්තී මත්ස්‍යයා ඔවුන් දැලේ මිදවීය. ඔවුන් දෙදෙනා ද මිතචින්ති සමග එක් වූවෝය.”
එහි, **“බහුචින්තී”,** බොහෝ කොට සිතන බැවින් ද සැක බහුල බැවින් ද ලබන ලද නමයි. අනෙක් දෙපදයෙහි ද මේ ක්‍රමයමැ යි. **“උභොතත්‍ථ සමගතා”,** මිතචින්‍ති නිසා යලි පණ ලැබුවා වූ ඒ දෙදෙන නැවත දියෙහි ද මිතචින්‍ති සමග එක්වූහ, යන අර්ථයි.
මෙසේ බුදුහු මේ දම් දෙසුම ගෙනහැර දක්වා සිව්සස් ප්‍රකාශ කළහ. ඒ මහළු භික්‍ෂූහු ද සෝවාන් ඵලයෙහි පිහිටියහ. එදින බහුචින්ති, අප්පචින්ති මසුන් දෙදෙන මේ භික්‍ෂූ දෙන ම වූහ. මිතචින්තී මත්ස්‍යයා වනාහි මම ම වීමි.
**“යායඤ්ඤමනුසාසති”** යන මේ ජාතකය බුදු රජහු දෙව්රම් වෙහෙර වැඩ වසන සේක්, එක්තරා අනුශාසනා කරන මෙහෙණක් අරබයා දෙසූහ. එතුමිය සැවැත් නුවර වැසි එක් කුල දුවක් වූවාය. පැවිදි ව උපසපන් කාලයෙහි පටන් මහණකමෙහි නො යෙදුනී, ආමිෂයෙහි ගිජු වී අන් මෙහෙණක වූ යම් පෙදෙසකට නො යයි ද එවැනි නගරයෙහි එක් පෙදෙසක පිඬු පිණිස හැසිරෙයි. මිනිස්සු ද ප්‍රණීත පිණ්ඩපාත දෙති. රස තෘෂ්ණාවෙන් බැඳී ඉදින්, මේ පෙදෙසෙහි අන් මෙහෙණහු පිඬු පිණිස හැසිරෙද් ද, එවිට මගේ ලාභ පිරිහෙන්නේය. යම් අයුරකින් මෙපෙදෙසට අන් මෙහෙණියෝ නො එන්නෝ ද, එසේ කළ යුතු යි සිතා ආර්යාවනි, අසවල් තැන සැඩ ඇතකු සිටී. සැඬ අයෙක් සැඬ බල්ලෙක් සිටී. අසවල් තැන උවදුරු සහිතය. එහි පිඬු පිණිස නො හැසිරෙනු යි අවවාද දෙයි. මෙහෙණගේ අවවාද අසා මෙහෙණියෝ එදෙසට ගෙල හරවා බැලීම් පමණකුදු නො කළෝය. අනුශාසිකා මෙහෙණ දිනක් එපෙදෙසෙහි පිඬු පිණිස හැසිරෙන්නී, එක් ගෙයකට වේගයෙන් පිවිසෙන කල්හි සැඬ බූරුවෙක් පහර දී කලවා ඇටය බින්දේය. මිනිස්සු වේගයෙන් අවුත් දෙකට කැඩුණු කලවා ඇටය එකට තබා බැඳ ඇඳක හොවා මෙහෙණවරට ගෙන ගියහ. අනෙක් භික්‍ෂුණීහු, මැය අනුන්ට අවවාද කොට එම පෙදෙසෙහි හැසිර තමා ම කලවා ඇටය බිඳගත්තී අපවාද කීහ. මෙසේ අනුශාසිකා භික්‍ෂුණිය කළ ක්‍රියාව කල් නො ගොස් භික්‍ෂූන් අතර ප්‍රකට විය.
දිනක් දම් සභාවෙහි රැස් වූ භික්‍ෂූහු ඇවැත්නි, අනුශාසිකා භික්‍ෂුණිය අනුන්ට අවවාද කොට තමා ම එම පෙදෙසේ හැසිර සැඬ බූරුවකුගෙන් පහර ලැබ කලවා ඇටය බිඳගත්තී ඇගේ අගුණ කථාව කීවාහුය. බුදු රජුන් දම් සභාවට වැඩ මහණෙනි, දැන් කවර කථාවෙකින් හුන්නාහුදැ යි අසා මේ කථාවකින්යැ යි කී කල්හි මහණෙනි, මේ මෙහෙණ අනුන්ට අනුශාසිකා වූයේ දැන් පමණක් නො වේ. පෙරත් එසේ ම වූවායැ යි වදාරා යමකු තමා දෙන අවවාදයෙහි නො පිහිටයි ද ඔහු නිරතුරු ව දුකට ම පත් වේයැ යි මේ අතීත කථාව ගෙනහැර දැක්වූහ.
පෙර බරණැස් නුවර බඹදත් රජු රාජ්‍යය කරන කල්හි බෝසත්හු වනයක කුරුළු යෝනියෙහි ඉපිද වැඩිවියට පත්ව කුරුළු නායකයෙක් වී නොයෙක් සියගණන් කුරුල්ලන් පිරිවරා හිමවතට ගියහ. එහි වසන කළ එහි සිටි සැඬ කිරිල්ලක් මහමඟට අවුත් ගොදුරු ගන්නීය. ගැල්වලින් වැටුණු වී, මුං ආදි බීජ ලැබ එහි ආශා කොට අනෙක් කුරුල්ලන් එහි පැමිණීම වැළැක්විය යුතු යි සිතා ඔවුන්ට අවවාද දෙමින් කුරුල්ලන්ට මේ මහා මාර්ගය වනාහි බිය ජනකය. නපුරු ගොනුන් යෙදූ ගැල් නිතර පවතී. වහා අහසට නැඟීමට අපහසුය. එම නිසා එහි නො යා යුතුයි. කුරුල්ලෝ ඇයට අනුශාසිකා නම දුන්හ.
දිනක් ඇය මහමඟ හැසිරෙන්නී, මහමඟ වේගයෙන් පැමිණි යානයක හඬ අසා, රථය තවත් දුරයැ යි සිතා ඔබිමොබ හැසිරෙමින් සිටියාය. යානය ද වාත වේගයෙන් පැමිණියේය. කිරිල්ලට උඩ නැඟීමට නො හැකි විය. රිය සකට අසුවීමෙන් දෙපලු වූවාය. කුරුළු නායක කුරුල්ලන් ගණන් ගන්නා විට, අනුශාසිකා කිරිල්ල නැත. ඇය සොයමු යි කීවේය. සෙසු කුරුල්ලෝ ද සොයන කල්හි, ඇය දෙපළු වී සිටින බව කීහ. කුරුලු නායක, ඇය අනෙක් කුරුල්ලන්ගේ ගමන වළකා තමා එහි හැසිරෙන්නී, දෙකට සිඳී මරණයට පත්වූවාය යි කියා මේ ගාථාව කීය.
“ලොල්ව හැසිරෙන යම් කිරිල්ලක් අනුන්ට අවවාද කරන්නී ද, ඒ සැළලිහිණි කිරිල්ල රිය සකින් නැසී පියාපත් සිඳී මහමඟ හොත්තීය.”
එහි, **“යායඤ්ඤමනුසාසති”,** මෙහි **‘ය’** කාරය පද සන්ධි පිණිසයි. යම් කිරිල්ලක් අනුනට අනුශාසනා කරති යි, යන අර්ථයි. **“සයං ලෝලුප්පචාරිණී”,** තමා ලොල්ව හැසිරෙන්නී ම, **“සායං විපක්‍ඛිකා සෙති”,** ඕ පියාපත් ඇතිව මහමඟ වැතිර සිටී. **“හතා චක්කෙන සාළිකාති”,** රිය සකින් නැසුණු සැළලිහිණි කිරිල්ලියයි.
බුදු රජහු මේ දම් දෙසුම ගෙනහැර දක්වා ජාතකය නිමවූහ. එදා අනුශාසික කිරිල්ල දැන් අනුශාසික භික්‍ෂුණිය වූවාය. කුරුලු රජ මම ම වීය.
**“අතිකරමකරාචරියාති”** යන දේශනාව බුදු රජහු ජේතවනාරාමයෙහි වැඩ වාසය කරන සේක්, එක් අකීකරු භික්‍ෂුවක් අරබයා වදාළහ. ඒ කථා පුවත නව වැනි නිපාතයෙහි ගිජ්ඣ ජාතකයෙහි ප්‍රකට වන්නේය. බුදුහු වනාහි ඒ භික්‍ෂුව අමතා, මහණ, නුඹ දැන් පමණක් අකීකරු වූයේ නොව, අපරත් අකීකරු වූයේය. අකීකරු කම නිසා ම නුවණ ඇත්තන්ගේ අවවාදය නො සලකන්නේ, අඩයටි පහරින් මරණයට පැමිණියේයැ යි වදාරා අතීත කථාව ගෙනහැර දැක්වූහ.
පෙර බරණැස් නුවර බඹදත් රජු රජ කැරෙද්දී බෝසත් තෙම අඩයටි පනින ශිල්ප දත් කුලයක ගෙන වැඩිවියට පැමිණියේ, නුවණ ඇත්තේ, උපායශීලී විය. හෙතෙම එක් නළුවකුගේ සමීපයෙහි අඩයටි පනින ශිල්පය පුහුණු වී ගුරුවරයා සමග ශිල්ප දක්වමින් හැසිරෙයි. මොහුගේ ගුරුවරයා වනාහි සිව් අඩයටියකින් පැන යන ශිල්පය දනිතත් පසෙකින් පැන යන ශිල්ප නො දනී. හෙතෙම එක් දිනක් කුඩා ගමක ශිල්ප දක්වන්නේ, සුරා මදයෙන් මත් ව පස් අඩයටියකින් පනින්නෙමි යි පිළිවෙලින් අඩයටි තැබීය. ඉක්බිති, ඔහුට බෝසත්හු කීහ. ගුරුතුමනි, නුඹ පස් අඩයටි ශිල්පය නො දන්නෙහිය. එක් අඩයටියක් බැහැර කරව. එසේ නො කළ හොත් පස් වැනි අඩයටියෙහි ඇණී මරණයට පැමිණෙන්නෙහිය. හෙතෙම අධික ලෙස මත් වී සිටි බැවින් ඔබ මගේ තරම නො දන්නෙහි යි, ඔහුගේ කීම නො පිළිගෙන අඩයටි සතරක් පැන පස් වැනි අඩයටියෙහි රිටක ඇමුණු මී මලක් මෙන් ඇමිණී වැළපෙමින් හොත්තේය. ඉක්බිති, ඔහුට බෝසත්හු නුවණ ඇත්තන්ගේ කීම නො කොට මේ විපතට පැමිණියේයැ යි මේ ගාථාව කීහ.
“ඇදුරුතුමනි, තොපට නො පිළිවන් වූ අධික වූ ක්‍රියාවක් කළෙහිය. මට ඒ කාරණය නුරුස්සයි. සතර වැනි ශස්ත්‍රයෙහි (නො වැටී සිරුර) පන්වා පස් වැන්නෙහි ඇවිණී ගියෙහිය.”
එහි, **“අතිකරමකරාචරියාති”,** ගුරුතුමනි, අද ඔබ නො කළ යුතු දෙය කළෙහිය. තමාගේ දැනුමට වඩා වැඩි දෙයක් කළේය, යන අර්ථයි. **“මය්හම්පෙතං න රුච්චති”,** අතවැසියකු වූ මට ද මෙකරුණ රුචි නො වේ. එම නිසා පළමු කොට ම මා ඔබට මෙකරුණ කීවෙමි යි දක්වයි. “**චතුත්‍ථෙ ලඞ්ඝයිත්‍වානති”** අඩයටි සතරක් පැන **“පඤ්චමියස්මිං ආවුතොති”,** නුවණ ඇත්තන්ගේ වචන නො පිළිගෙන දැන් පස් වැනි අඩයටියෙහි ඇමිණියෙහිය.
මෙය කියා ගුරුතුමා අඩයටියෙන් වෙන් කොට කළ යුතු දේ කළහ. බුදු රජහු මේ කථාව ගෙනහැර දක්වා ජාතකය නිම කළහ. එදින ගුරුතුමා මේ අකීකරු භික්‍ෂුව විය. අතවැසියා වනාහි මම ම වීමි.
**“අච්චුග්ගතා අතිබලතාති”** යන දේශනාව බුදු රජහු දෙව්රම් වෙහෙරෙහි වැඩ වාසය කරන සේක්, කෝකාලික භික්‍ෂුව අරබයා වදාළහ. එහි කථා පුවත දහතුන් වැනි නිපාතයෙහි තක්කාරිය ජාතකයෙහි මතු සඳහන් වන්නේය. බුදු රජහු වනාහි මහණෙනි, කෝකාලික භික්‍ෂුව තමාගේ වචනය නිසා නැසුණේ දැන් පමණක් නොව, පෙරත් නැසුණේමැ යි වදාරා අතීත කථාව ගෙනහැර දැක්වූහ.
පෙර බරණැස් නුවර බඹදත් රජු රජ කැරද්දී බෝසත්හු (නැගෙනහිර) උසස් බමුණු කුලයෙහි ඉපදී වැඩිවියට පත්ව තක්සලාවෙහි සියලු ශිල්ප ඉගෙන කම් සැප හැර දමා තවුස් පැවිද්දෙන් පැවිදි ව පඤ්ච අභිඥා හා සමාපත්ති අට ද උපදවා ගත්හ. හිමවත් පෙදෙසෙහි සියලු තාපස පිරිස රැස් වී ඔහු අවවාද දායක ගුරුවරයා කොට පිරිවරා ගත්හ. හෙතෙම පන්සියයක් තාපසවරුන්ගේ අවවාද දායක ගුරුවරයා වී ධ්‍යාන සුවයෙන් යුක්ත ව හිමාල වනයෙහි විසීය. එකල එක් පාණ්ඩු රෝගී තාපසයෙක් පොරොව ගෙන දර පලයි. ඉක්බිති, එක් දොඩමළු තාපසයෙක් ඔහුගේ සමීපයෙහි හිඳ මෙතෙන්ට පහර දෙව. මෙතෙන්ට පහර දෙව යි ඒ තාපසයා තරහ ගැන්වීය. හෙතෙම කිපී දැන් නුඹ මගේ දර පලන ශිල්පය උගන්වන ගුරුවරයා නො වෙයි. මුවාත් පොරොව ඔසවා එක් පහරින් ම මරණයට පත් කළේය. බෝසත්හු ඔහුගේ අවසන් කටයුතු කැරවීය. එකල අසපුවට නුදුරෙහි එක් තුඹසක් ළඟ තිත් වටුවෙක් වසයි. හෙතෙම උදේ සවස තුඹස මත සිට මහත් සේ හඬලෑවේය. ඒ අසා එක් වැද්දෙක් තිත් වටුවකු විය යුතුයැ යි හඬ අනුව ගොස් ඌ මරා ගෙන ගියේය.
බෝසත් තෙම උගේ ශබ්දය නො අසන්නේ අසවල් තැන තිත් වටුවෙක් වසයි. කුමක් නිසා උගේ හඬ නො ඇසෙන්නේදැ යි තවුසන්ගෙන් විචාළේය. ඔවුහු ඒ කරුණ සැලකළාහුය. හෙතෙම දෙදෙනාගේ ම ඒ කාරණා සසඳා මේ ගාථාව කීවේය.
“ඉතා උස් වූ, (ඉතා මහත් කොට කියන ලද්දා වූ) ඉතා බලවත් වූ, ප්‍රමාණය ඉක්මවා ප්‍රකාශිත වචනය ප්‍රමාණය ඉක්මවා හැඬූ වටුවා මෙන් නුවණ නැත්තහු නසයි.”
එහි, **“අච්චුග්ගතාති”,** ඉතා මහත් කොට කියන ලද, **“අතිබලතාති”,** නැවත නැවත කීමෙන් ඉතා බලවත් වූ ස්වභාවයෙන් **“අතිවෙලං පභාසිතාති”,** වේලාව ඉක්මවා, පමණ ඉක්මවා කියන ලදි. **“තිත්තිරං වාතිවස්සිතන්ති”,** යම් සේ තිත් වටුවා අධික ව හඬලන්නේ, නැසුණේය. එසේ ම එබඳු වචනය නුවණ නැති බාල පුද්ගලයා නසයි.
මෙසේ බෝසත්හු තාපස පිරිසට අවවාද දී සිව් බඹ විහරණ වඩා බඹ ලොව පිහිට කොට ගියේ විය.
බුදුහු, මහණෙනි, කෝකාලික දැන් පමණක් තමාගේ වචනය නිසා නැසුණේ නො වේ. පෙරත් නැසුණේයැ යි මේ ධර්මදේශනාව ගෙනහැර දක්වා ජාතකය නිමාවට පත්කළහ. එකල අකීකරු තාපසයා මේ කෝකාලික විය. තාපස පිරිස බුදු පිරිසයි. නායක තාපසයා වනාහි මම ම වෙමි යි වදාළහ.
**“නචින්තයන්තො පුරිසොති”** යන දේශනාව බුදු රජහු ජේතවනාරාමයෙහි වැඩ වාසය කරන සේක්, උත්තර නම් සිටු පුත්‍රයා අරබයා වදාළහ. සැවැත් නුවර මහත් ධනයක් ඇති උත්තර නම් සිටුවරයකු විය. ඔහුගේ බිරිඳගේ කුසෙහි එක් පින් ඇති සත්ත්වයකු බඹ ලොවින් චුත වී පිළිසිඳ ගෙන වැඩිවියට පැමිණියේ, උතුම් පැහැයෙන් මනා රූ ඇත්තේ විය. ඉක්බිති, එක් දිනක් සැවැත් නුවර කැති නැකැත් සැණකෙළිය - නැකැත් ක්‍රීඩාව ප්‍රකාශයට පත් කළ කල්හි සියලු රටවැසියා නැකත් කෙළියේ යෙදුණේ විය. ඒ සිටු පුත්‍රයාගේ අනිත් යහළු සිටු පුත්‍රයෝ භාර්යාවන් සහිත වූහ. උත්තර සිටු පුත්‍රයා බොහෝ කලක් බඹලොව විසූ හෙයින් කාමයන්හි නො ඇලේ. ඉක්බිති, ඔහුගේ යහළුවෝ උත්තර සිටු පුත්‍රයාට ද එක් ස්ත්‍රියක් ගෙනවුත් නැකත් කෙළි කෙළිමු යි මන්ත්‍රණය කොට ඔහු වෙත එළැඹ යහළුව, මේ නගරයෙහි කැති නැකත් සැණකෙළියයැ යි ඝෝෂා කරන ලද්දේ වෙයි. ඔබට ද එක් ස්ත්‍රියක ගෙන අවුත් නැකත් කෙළි කෙළෙමු යි කීවාහුය. එවිට සිටු පුත් මට ස්ත්‍රියකගෙන් වැඩක් නැතැ යි කී කල්හි නැවත නැවත ඇවිටිලි කිරීමෙන් මැනවැ යි පිළිගන්වා එක් වෙසඟනක් සියලු අලංකාරයන්ගෙන් සරසවා ඔහුගේ ගෙදරට ගෙන ගොස් සිටු පුත්‍රයාගේ ගෙදරට යවයි. ඔහු නිදන ගෙයට යවා නික්ම ගියහ. සිටු පුත්‍රයා ඇය නිදන ගෙට පිවිසිය ද ඇය දෙස නො බලයි. කථා නො කරයි. ඇය මෙසේ සිතුවාය. මෙතෙම සුවෙන් අග තැන්පත් ස්ත්‍රී විලාශයන්ගෙන් යුක්ත වූ මා නො බලයි. කථා නො කරයි. දැන් තමාගේ ස්ත්‍රී විලාශයන්ගෙන් ඔහු බලවමි යි, ස්ත්‍රී ලීලා දක්වන්නී, සතුටු වූ ආකාරයෙන් අග දත් පෙන්වා සිනාසුණාය. එවිට සිටු පුත් දත් දෙස බලා ඇට යන සංඥාව උපදවා ගත්තේය. ඇගේ සියලු සිරුර ඇට සැකිල්ලක් මෙන් පෙනුණේය. සිටු පුත් ඇයට වියදම් දී යව යි පිටත් කළේය.
ඇය සිටු පුත්ගේ ගෙදරින් පිටත් ව යන විට එක්තරා ධනවතෙක් වීථිය අතර දී ඇයට වියදම් දී තමාගේ ගෙදරට ගෙන ගියේය. හත් දවසක් ඉක්ම ගිය කල්හි නැකත් කෙළිය අවසන් විය. වෙසඟනගේ මව දුවගේ පැමිණීම නො දැක සිටු පුත්‍රයා වෙත ගොස් ඇය කොහිදැ යි විචාළාය. ඔවුහු උත්තර සිටු පුත්‍රයාගේ ගෙට ගොස් ඈ කොහිදැ යි විචාළාහ. ඒ අවස්ථාවෙහි ම ඇගේ වියදම් දී පිටත් කළේයැ යි කීවේය. ඉක්බිති, ඇගේ මව හඬන්නී, මගේ දුව නො දකිමි. මගේ දුව ගෙනෙව යි උත්තර සිටු පුත්‍රයා ද රැගෙන රජු සමීපයට ගියාය. රජතුමා ද නඩුව විනිශ්චය කරන්නේ, මේ සිටු පුත්‍රයෝ වෙසඟනක් ගෙනවුත් දුන්නාහුදැ යි විචාළේය. දේවයන් වහන්ස, එසේය. දැන් ඇය කොහි ද? නො දනිමි. එකෙණෙහි ම ඇයව පිටත් කළෙමි. දැන් ඈ කැඳවාගෙන එන්නට හැකි වෙයි ද? දේවයන් වහන්ස, නො හැක්කෙමි. රජතුමා, ඉදින්, කැඳවාගෙන එන්නට නො හැකි වන්නේ නම් ඔහුට රජ අණ ක්‍රියාත්මක කළ යුතුයැ යි කීවේය. ඉක්බිති, ඔහු අත් පිටිපසට කැර බැඳ රජ අණ ක්‍රියාත්මක කරන්නෙමැ යි ගෙන ගියාහුය. සිටු පුත්‍රයා වනාහි වෙසඟන කැඳවා ගෙන එන්නට නො හැකි වන්නේ, රජතුමා රජ අණ කැරව යි කී විට මුළු නගරය ම කැළඹෙන්නට විය. මහජනයා ළයෙහි අත් තබාගෙන මේ කුමක් ද ස්වාමීනි, ඔබට නුසුදුසු දඬුවමක් ලැබුණේයැ යි වැළපෙයි. සිටුතුමා ද පුත්‍රයාගේ පසුපස වැළපෙමින් යයි.
සිටු පුත්‍රයා මෙසේ සිතුවේය. මේ මට මෙබඳු දුකක් ගිහි ගෙයි වසන නිසා උපන්නේය. ඉදින්, මෙයින් මිදින්නෙමි නම් මහා ගෞතම සම්මා සම්බුදුන්ගේ සමීපයෙහි පැවිදි වන්නෙමි. ඒ වෙසඟන ද වනාහි ඒ කැළඹිලි හඬ අසා මේ කිනම් ශබ්දයක්දැ යි විචාරා ඒ පුවත අසා වේගයෙන් බැස පහවන්න. පහවන්න ස්වාමීනි, මා රාජ පුරුෂයන්ට දකින්නට දෙව තමා පෙනී සිටියාය. රාජ පුරුෂයෝ ඇය දැක මව කැඳවා සිටු පුත්‍රයා නිදහස් කැරවා ගියාහුය. හෙතෙම සහායකයන් පිරිවරා ගඟට ගොස් ජල ස්නානය කොට ගෙට ගොස් හීල ආහාරය ගෙන මව්පියන්ගෙන් පැවිද්දට අවසර ලබාගෙන සිවුරු සළුගෙන මහ පිරිවරින් බුදු රජුන් වෙත ගොස් වැඳ පැවිද්ද ඉල්ලා පැවිද්ද හා උපසම්පදාව ලැබ නො හළ කමටහන් ඇත්තේ, විදසුන් වඩා නොබෝ දිනකින් රහත් බැව්හි පිහිටියේය.
ඉක්බිති, එක් දිනක් දම් සභාවෙහි රැස්වූ භික්‍ෂූහු ඇවැත්නි, උත්තර සිටු පුත්‍රයා තමන්ට බයක් උපන් කල්හි ශාසනයෙහි අගය දැන මේ දුකින් මිදෙන්නේ, පැවිදි වන්නෙමි යි සිතා ඔහු විසින් මනා කොට සිතීමෙන් මිදුණේ මෙන් ම පැවිදි අග්‍ර ඵලයෙහි පිහිටියේයැ යි ඔහුගේ ගුණ කථාව කීවාහුය. බුදු රජහු අවුත් මහණෙනි, මෙහි කවර කථාවකින් යුක්තව සිටියාහුදැ යි විචාරා මෙනම් කථාවකින්යැ යි කී කල්හි මහණෙනි, උත්තර සිටු පුත්‍රයා මෙන් තමාට බය උපන් කල්හි මේ ක්‍රමයෙන් මේ දුකින් මිදෙන්නෙමි යි සිතන්නේ, මරණ බයින් මිදුණේ, පෙර නුවණ ඇත්තෝ ද තමන්ට බය උපන් කල්හි මේ ක්‍රමයෙන් මේ දුකින් මිදෙන්නෙමු යි සිතා මරණ බය දුකින් මිදුණාහුයැ යි කියා අතීත කථාව ගෙනහැර දැක්වූහ.
පෙර බරණැස් නුවර බඹදත් රජු රජ කරද්දී බෝසත්හු චුත වීම හා පිළිසිඳ ගැනීම් වශයෙන් පෙරළෙන්නේ, වටු යෝනියෙහි උපන්හ. එකල එක් වටු වැද්දෙක් කුලයෙහි බොහෝ වටුවන් ගෙනවුත් ගෙයි තබා ගොදුරු වී මුදල් ගෙන ආවවුන්ගේ අතෙහි වටුවන් විකුණන්නේ, දිවි ගෙවයි. ඔහු එක් දිනක් බොහෝ වටුවන් සමග බෝසතුන් ද ගෙන ආවේය. බෝසත්හු මෙසේ සිතූහ. ඉදින්, මම මොහු විසින් දෙන ලද ගොදුරු ද පැන් ද පරිභෝග කරන්නෙමි නම් මෙතෙම මා අල්ලාගෙන ආ මිනිසුන්ට දෙන්නේය. ඉදින්, පරිභෝග නො කළෙමි නම් මම මැළවෙන්නෙමි. මා මළානික වූ කල්හි මා නො ගන්නේය. එයින් මගේ මිදීම වන්නේය. මෙය උපාය කරන්නෙමි යි සිතා එසේ කරමින් තමා මළානික කොට ඇට සම් පමණක් ඇත්තෙක් වූයේය. මිනිස්සු ඌ දැක නො ගත්තාහුය. වැද්දා බෝසතුන් හැර සෙසු වටුවන් අවසන් වූ පසු පැස ගෙන අවුත් දොරටුව අබියස තබා බෝසතුන් තම අල්ලට ගෙන මෙතෙම කුමක් කරන ලද්දේදැ යි විමසීමට පටන් ගත්තේය. බෝසත්හු වැද්දාගේ ප්‍රමාදය දැක පියාපත් විදහා උඩට නැඟ වනයට ම ගියේය. වටුවෝ ඔහු දැක කිමෙක් ද? මෙතෙක් කල් කොහි ගියේදැ යි විචාරා වැද්දකු විසින් අල්ලා ගන්නා ලදිමි යි කී කල්හි කෙසේ නම් මිදුණේදැ යි ඇසූහ. එවිට බෝසත්හු මම ඔහු විසින් දෙන ලද ගොදුරු නො ගෙන පැන් නො බී හළ උපායෙන් මිදුණේ වෙමි යි කියා මේ ගාථාව කීවේය.
“පුරුෂ තෙමේ (පැමිණි දුකින් මිදීමට උපාය) නො සිතන්නේ දුකින් මිදීම නම් විශේෂයට නො පැමිණේ. (එසේ) චින්තිත කර්මයාගේ ප්‍රයෝජනය බලව. මම මරණයෙන් ද බන්‍ධනයෙන් ද මිදුණෙමි.”
එහි පිණ්ඩාර්ථයයි. **“පුරිසො”,** පුරුෂයා දුකට පැමිණ මෙනම් උපායෙන් මිදෙමි යි, **“නාචින්තයන්තො”,** නො සිතන්නේ, තමා පැමිණි දුකින් මිදීම නම් වූ, **“විසෙසංමධිගච්ඡති”,** විශේෂයකට නො පැමිණේ. දැන් වනාහි මා විසින් සිතන ලද කර්මයාගේ ඵලය බලව. එම උපායෙන් ම, **“මුත්තොස්මි වධබන්‍ධනාති”,** මරණයෙන් ද බන්ධනයෙන් ද මම මිදුණේ වෙමි.
මෙසේ බෝසත්හු තමා විසින් කැරන ලද උපාය කීහ. බුදු රජහු මේ ධර්ම දේශනාව ගෙනහැර දක්වා ජාතකය නිමා කළහ. එදා මරණයෙන් මිදුණු වටුවා නම් මම ම වීමි.
**“අමාතාපිතරි සංවද්ධොති”** යන මේ ජාතක දේශනා බුදු රජහු දෙව්රම් වෙහෙර වසන සේක්, දොඩමළු භික්‍ෂුවක් අරබයා දේශනා කළහ. සැවැත් නුවර වැසි කුල පුතෙක් වූ ඔහු සසුනෙහි පැවිදි ව වත් පිළිවෙත හෝ ශික්‍ෂා හෝ නො උගත්තේය. ඒ භික්‍ෂුව, මා මේ වේලාවෙහි වත් කළ යුතුය. මේ වේලාවේ උවටැන් කළ යුතුය. මේ වේලාවෙහි ඉගෙනීම කළ යුතුයැ යි නො දනී. ප්‍රථම, මැදි, පැසුළු යන කාලත්‍රයෙහි පිබිදුණු කවර වේලාවක හෝ මහත් ශබ්ද කරයි. අනෙක් භික්‍ෂූහු මේ නිසා නිදි නො ලබත්. දම් සභාවෙහි රැස්වූ භික්‍ෂූහු, ඇවැත්නි, අසවල් භික්‍ෂුව මෙවැනි රුවන් වැනි සසුනක පැවිදි ව වතක් හෝ ශික්‍ෂාවක් හෝ කළ හෝ නො කළ දෙය නො දනිතැ යි ඔහුගේ අගුණ කථා කැරෙමින් හුන්නාහුය. බුදු රජහු දම් සභාවට වැඩමවා මහණෙනි, කවර කථාවකින් යුතුව හුන්නාහුදැ යි විචාරා ස්වාමීනි, මෙනම් කථාවකින් හුන්නෙමුයැ යි කී කල්හි, මේ කල් නොදැන රැව්දෙන භික්‍ෂුව පෙරත් එසේ ම විය. කල් නො කල් නො දන්නා බැවින් ගෙල ඇඹරී මරණයට පත් වූයේයැ යි වදාරා අතීත කථාව ගෙනහැර දැක්වූහ.
පෙර බරණැස් නුවර බඹදත් රජු රාජ්‍යය කරන කල්හි බෝසත්හු උසස් බමුණු කුලයක ඉපිද වැඩි වියට පැමිණ සියලු ශිල්පයන්හි පරතෙරට ගොස් බරණැස් නුවර දිසාපාමොක් ඇදුරු වී පන්සියයක් මානවකයන්ට ශිල්ප ඉගැන්වූහ. ඒ මානවකයන්ට නියම වේලාවට හඬලන කුකුලෙක් සිටියේය. මානවකයෝ කුකුළා හැඬලූ හඬින් නැඟිට අධ්‍යයන කටයුතු කරති. කුකුළා මළේය. මානවකයෙක් දර කඩමින් සොහොන් බිමෙහි යන්නේ, කුකුළකු දැක ගෙනැවුත් කූඩුවක තබා ඇතිදැඩි කළේය. සොහොනෙහි වැඩුණු බැවින් අසවල් වේලෙහි හඬලිය යුතුයැ යි නො දන්නේ, සමහර දිනක මහරාත්‍රියේ ද හඬලයි. තවත් දිනක අරුණ නැගෙත් ම හඬලයි. මහා රාත්‍රියෙහි හැඬලූ කල්හි ශිල්ප හදාරන්නාහු අරුණ නැඟීම දක්වා හැදෑරිය නො හැකි වෙත්. නිද්‍රෝපගත වීම නිසා පටන්ගත් තැන් ද නො දනිත්. ඉතා අළුයම හැඬූ කල්හි ඉගෙනීමට කාලය මද වේ. එවිට මානවකයෝ මේ කුකුළා මහා රෑ හෝ අළුයම හඬලයි. මේ නිසා අපගේ ඉගෙනීම් කාර්යයන් අවසන් නො වේ. මෙසේ සිතූ මානවකයෝ කුකුළා ගෙන ගෙල අඹරවා මරණයට පත්කොට නො කල්හි හඬලන කුකුළා අප විසින් මරණ ලද්දේ යි ගුරුතුමාට දැන්වූහ. එවිට ගුරුතුමා ඔවදන් ලබා නො වැඩුණු බැවින් මරණයට පැමිණියේ යි කියා මේ ගාථාව කීය.
“මව්පියන් සමීපයෙහි නො වැඩුණු, ඇදුරු කුලයක නො විසූ මේ කුකුළා හැඬිය යුතු කාලය හෝ නො හැඬිය යුතු කාලය නො දනී.”
එහි, **“අමාතාපිතරි සංවද්ධො”,** මව්පියන් ඇසුරු කොට ඔවුන්ගේ අවවාද ගෙන නො වැඩුණු තෙමේ, **“අනාචරිය කුලෙ වසං”,** ඇදුරු කුලයක නො වැස, සිරිත් උගන්වන්නකු ඇසුරු කොට නො විසූ බැවින් යන අර්ථයි. **“කාලං අකාලං වා”,** මෙවෙලාවෙහි හැඬලිය යුතුය. මෙවෙලාවෙහි නො හැඬලිය යුතුයැ යි මේ කුකුළා නො දනී. ඒ නො දන්නා නිසා ම මරණයට පැමිණියේය. මේ කරුණු දක්වා බෝසත්හු දිවි ඇතිතාක් සිට කම් වූ පරිදි ගියේය.
බුදුහු මේ දම් දෙසුම ගෙනහැර දක්වා ජාතකය නිමවූහ. එදා නො කල්හි හැඬූ කුකුළා මේ භික්‍ෂුව වූයේය. අතවැසියෝ බුදුපිරිස වූහ. ගුරුතුමා මම ම වීමි.
**“අබද්ධා තත්‍ථ බජ්ඣන්ති”** යන මේ දේශනාව බුදු රජහු ජේතවනාරාමයෙහි වැඩ වාසය කරන සේක්, චිඤ්චි මානවිකාව අරබයා වදාළහ. ඇගේ කථා පුවත දොළොස් වැනි නිපාතයෙහි මහා පදුම ජාතකයෙහි මතු සඳහන් වන්නේය. එකල්හි වනාහි බුදු රජහු, මහණෙනි, චිඤ්චි මානවිකාව මට අභූත චෝදනා කළේ දැන් පමණක් නොව, පෙරත් බොරු චෝදනා කළේයැ යි වදාරා අතීත කථාව ගෙනහැර දැක්වූහ.
පෙර බරණැස් නුවර බඹදත් රජු රජ කරද්දී බෝසත්හු පුරෝහිත බමුණාගේ ගෙදර ඉපදී වැඩිවියට පත් කල්හි පියාගේ ඇවෑමෙන් ඔහුගේ ම පුරෝහිතයා වූහ. රජතුමා විසින් අග මෙහෙසියට වරයක් දෙන ලද්දේ වෙයි. සොඳුරිය, යමක් කැමැති ද එය කියව. ඈ මෙසේ කීවාය. මට වෙනත් වරයක් නම් දුර්ලභ නොවේ. මෙතැන් පටන් ඔබතුමා වෙනත් ස්ත්‍රියක් කෙලෙස් වශයෙන් නො බැලිය යුතුයි. රජතුමා එය ප්‍රතික්ෂේප කොට නැවත නැවතත් ඇවිටිලි කරන නිසා ඇගේ වචනය ඉක්මවා සිටීමට නො හැකි වන්නේ, පිළිගෙන එතැන් පටන් සොළොස් දහසක් පමණ වූ නාටක ස්ත්‍රීන් අතරින් කෙලෙස් වශයෙන් එක් ස්ත්‍රියක් දෙසවත් නො බැලුවේය.
ඉක්බිති, ඔහුගේ පසල් දනව්වක් කිපුණේය. පසල් දනව්වෙහි සිටි යෝධයෝ සොරුන් සමග දෙන්නා තුන් දෙනා වශයෙන් යුදකොට එයින් මත්තෙහි අපට නො හැක්කේයැ යි හසුන් යැවූහ. රජතුමා එහි යනු කැමැත්තේ, බල සෙනග රැස් කැරවා අග බිසව කැඳවා සොඳුරිය, මම පසල් දනව්වට යමි. එහි නොයෙක් ආකාර යුද්ධ ඇති වේ. ජය පරාජය ද අස්ථිරය. එබඳු තැනක ස්ත්‍රියකගේ රැකවරණය දුෂ්කරය. ඒ නිසා නුඹ මෙහි ම නවතින්නැ යි කීවේය. ඈ නවතින්න නො හැකි යි කීවාය. රජතුමා විසින් නැවත නැවතත් ප්‍රතික්ෂේප කරනු ලබන විට ඈ මෙසේ කීවාය. එසේ නම් එක් එක් යොදුනක් ගොස් මට සැප දුක් දැන ගැනීම පිණිස එක් එක් මිනිසා එවන්නේ නම් මැනවි. රජතුමා යහපතැ යි පිළිගෙන බෝසතුන් නුවර තබා මහත් බල සෙනඟින් යුතුව නික්මී යන්නේ, යොදුනෙන් යොදුන එක් එක් පුරුෂයා අපගේ සුවදුක් දන්වා දේවියගේ සුවදුක් ද දැනගෙන එව යි යැවීය. ඈ ආ ආ පුරුෂයා රජතුමා නුඹ කුමක් සඳහා එව්වේදැ යි විමසා නුඹ වහන්සේගේ සුවදුක් දැන ගැනීම පිණිසයැ යි කී කල්හි එසේ නම් එව යි ඔහු සමග අසත් ධර්මය (අනාචාර) සේවනය කරයි.
රජතුමා දෙතිස් යොදුන් මඟ යන්නේ, තිස් දෙකක් ජනයා යැවීය. ඈ ඒ සියලු දෙනා සමග ම එසේ කළාය. රජතුමා පසල් දනව්ව සංසිඳුවා ජනපදය අස්වසා නැවත එන්නේ ද, එසේ ම තිස් දෙදෙනකු යැවීය. ඈ ඔවුන් සමග ද එසේ ම අනාචාරයේ හැසිරුණේය. රජතුමා අවුත් ජය ටැඹ දොරටුව ළඟ සිට නගරය සරසා පිළියෙල කැරවයි බෝසතාණන් වහන්සේට තල්පතක් යැවීය. බෝසත්හු සියලු නගරය සරසවා රජ ගෙදර ද සරසා පිළියෙල කැරවන්නේ දේවිය වසන තැනට ගියහ. ඈ බෝසතාණන් වහන්සේගේ රූපයෙන් අග තැන්පත් සිරුර දැක ඉවසා දරා ගැනීමට නො හැකි වන්නී, එව බමුණ, ඇඳට නඟින්නැ යි කීවාය. බෝසත්හු එසේ නො කියන්න. රජතුමාට ගරු කරමි. පවට ද බිය වෙමි. මා විසින් මෙසේ කරන්නට නො හැකිය යි කීහ. හැට හතරක් සේවක ජනයන්ට රජතුමාට ගරු කිරීමක් නැත. අකුසලයට බිය වීමක් ද නැත. රජතුමාට ගරු කරන්නේ නුඹ විතරද? අකුසලයට බිය වන්නේ ඔබ විතර ද? එසේය. ඉදින්, ඔවුන්ටත් එසේ වූයේ නම් මෙසේ නො කරන්නේය. මම වනාහි දන්නා නිසා මෙබඳු සැහැසි ක්‍රියාවක් නො කරන්නෙමි. වැඩිපුර කථා කුමට ද? ඉදින්, මගේ කීම නො කරන්නේ නම් නුඹේ හිස සිඳ වන්නෙමි. සිටීවා. එක් ආත්ම භාවයක හිස තබා ආත්ම භාව දහසක හිස් ගසා දැම්මත් මා විසින් මෙබන්දක් කරන්නට නො හැකිය. ඈ, වේවා. කළ යුත්ත දනිමි යි බෝසතුන්ට තර්ජනය කොට තමන්ගේ කාමරයට ගොස් සිරුරෙහි නිය පහරවල් දක්වා තෙලින් සිරුර ගල්වා කිලිටි කඩක් ඇද ගිලන් ස්වභාවයක් ඇති කොට දාසියන්ට අණ කළාය. රජතුමා, දේවිය කොහිදැ යි ඇසූවිට අසනීප බව කියවු.
බෝසත්හු ද රජු ඉදිරියට ගියහ. රජතුමා නගරය පැදකුණු කොට ප්‍රාසාදයට නැඟී දේවිය නො දකින්නේ, දේවිය කොහිදැ යි විචාළේය. දේවයන් වහන්ස, ඇය ගිලන් වී ඇත. රජතුමා සිරියහන් ගැබට පිවිස ඇගේ පිට පිරි මදිමින් සොඳුරිය, ඇති අපහසුතාව කුමක්දැ යි විචාළේය. ඈ නිහඬ වූවාය. තුන්වැනි වර රජු දෙස බලා මහරජ, ඔබ ද ජීවත්ව සිටිය දී මා වැනි ස්ත්‍රියක් ස්වාමික නම් වේ. ඒ කුමක් ද සොඳුරිය, නුඹ වහන්සේ විසින් නගරය ආරක්‍ෂා කිරීම පිණිස පත්කළ පෙරවී බමුණා නිවස පිළියෙල කරමි යි මෙහි අවුත් තමාගේ වචනය නො කරන්නා වූ මට පහර දී තමාගේ අදහස (පුරවා) ඉටු කැරගෙන ගියේය. රජතුමා ගින්නෙහි දමන ලද ලුණු කැට මෙන් කෝපයෙන් පුපුරමින් සිරි යහනින් නික්මී දොරටුපාල සේවකාදීන් කැඳවා බොලව්, යවු. පෙරවි බමුණාගේ දෑත් පිටිපසට තබා බැඳ වධයට සුදුස්සකු කොට නගරයෙන් බැහැර කොට වධක ස්ථානයට පමුණුවා මොහුගේ හිස සිඳවු. ඔවුන් වේගයෙන් ගොස් ඔහුගේ දෑත් පිටිපසට තබා බැඳ වද බෙරය වාදනය කැරවූහ.
බෝසත්හු මෙසේ සිතූහ. ඒකාන්තයෙන් ඒ දුෂ්ට දේවිය විසින් රජතුමා කල්තියා ම බිඳවන ලදි. අද දැන් මම තමන්ගේ බලයෙන් ම මිදෙන්නෙමි යි හෙතෙම ඒ පුරුෂයන්ට කීවේය. පින්වත්නි, තොප මාව මරන්නේ නම් රජතුමාට පළමු ව පෙන්වා මරවු. කුමක් නිසා ද? මම රාජ්‍ය සේවකයෙකි. මා විසින් බොහෝ කටයුතු කරන ලදි. බොහෝ මහා නිධානයන් දනිමි. මා විසින් ඒවා පාලනය කරන ලදි. ඉදින්, මා රජතුමාට නො පෙන්වන්නේ නම් බොහෝ ධනය විනාශ වන්නේය. මා රජතුමාට ධනය ගැන කී කල්හි පසුව කළ යුත්තක් කරවු. ඔවුහු ඒ බව රජතුමාට දැක්වූහ. රජතුමා ඔහු දැක ම එම්බා බමුණ, කුමක් නිසා මට ලජ්ජා කළෙහි ද? කුමක් නිසා නුඹ මෙබඳු පාප ක්‍රියාවක් කළේදැ යි කීවේය. මහරජතුමනි, මම සොත්‍ථිය නම් බමුණු කුලයේ උපන්නෙමි. මා විසින් කුඩා කූඹියකු පමණවත් ප්‍රාණ ඝාතයක් පෙර නො කළවිරූය. තණකොළ ගහක දෙයක් සොරා නො ගත්තෙමි. කාමුක හැඟීමෙන් අනුන්ගේ ස්ත්‍රියක දෙස ඇස ඇරවත් නො බැලූ විරූය. විහිලුවටවත් බොරුවක් පෙර නො කියන ලද්දෙමි. කුස තණ අගතින් තරම්වත් මත්පැන් පෙර නො බොන ලද්දෙමි. මම නුඹ වහන්සේ කෙරෙහි අපරාධ නැත්තෙක්මි. ඈ වනාහි මෝඩය. ලේභ වශයෙන් මගේ අතින් ගෙන මා විසින් ප්‍රතික්ෂේප කරනු ලැබූවිට මට තර්ජනය කොට තමා විසින් කරන ලද පාපය මතුකොට මට කියා ඇතුල් කාමරයට පිවිසි මම අපරාධ නැත්තෙක්මි. පත් (ලියුම්) ගෙන ආවා වූ හැට හතරක් ජනයා අපරාධ කළහ. ඔවුන් කැඳවා දේවයිනි, ඇගේ වචනය කරන ලද ද නො කරන ලදදැ යි විචාරනු මැනවි. රජතුමා ඒ හැට හතර දෙනා ගෙන්නවා දේවිය කැඳවා තී මොවුන් සමග පාපයක් කළා ද? නො කළාදැ යි විචාළේය. දේවයන් වහන්ස, කරන ලද්දෙමි යි කී කල්හි ඔවුන් අත් පිටිපසට තබා බන්දවා මේ හැට හතර දෙනාගේ සිස් සිඳව යි අණ කෙළේය.
ඉක්බිති, ඔහුට බෝසත්හු කීහ. මහරජතුමනි, මොවුන් අත දෝෂයක් නැත. දේවිය තමාගේ කැමැත්ත කැරවූවාය. මොවුන් නිරපරාධියි. ඒ නිසා මොවුන්ට සමාව දෙනු. ඇගේ ද දෝෂයක් නැත. ස්ත්‍රීහු නම් මෙවුන් දම් සෙවීමෙහි සෑහීමක් නැත. මෙය ඔවුන්ගේ ස්වභාව දහමකි. ඔවුන් තුළ මෙය විය යුතු දෙයක් මය. ඒ නිසා ඇයටත් සමාව දෙනු මැනවැ යි නොයෙක් ආකාරයෙන් රජුට කරුණු අවබෝධ කැරවා ඒ හැට හතර දෙනා ද ඒ බාල තැනැත්තිය ද මුදවා සියල්ලන්ට ම යම් සේ සිය පැරණි තනතුරු දෙවීය. මෙසේ ඒ සියලු දෙනා ම නිදහස් කැරවා ස්වකීය ස්ථානවල පිහිටුවා බෝසත්හු රජු වෙත එළැඹ මහරජතුමනි, අන්‍ධ බාලයන්ගේ නිරර්ථක වචනයෙන් නො බැඳිය යුතු නුවණ ඇත්තේ, දෑත් පිටුපසට කොට බඳින ලදි. නුවණ ඇත්තන්ගේ සහේතුක වචනයෙන් පිටුපසට කොට බැඳි දෑත් මුදන ලදි. මෙසේ බාලයෝ නම් නො බැඳිය යුත්තන් බන්දවත්. නුවණ ඇත්තෝ බැන්දත් මුදා හරිත්යැ යි කියා මේ ගාථාව කීය.
“යම් තැනෙක්හි අඥානයෝ බෙනෙත් ද, එතැන්හි බන්ධනයට නුසුදුස්සෝ ද බැඳෙති. යම් තැනෙක්හි නුවණැත්තෝ බෙනෙත් ද එතැන්හි බන්‍ධනයට සුදුස්සෝ ද මිදෙති.”
එහි, **“අබද්ධාති”,** නො බැඳිය යුත්තෝ, **“පභාසරෙති”,** කියත්. තෙපලත්.
මෙසේ මහසත්හු මේ ගාථාවෙන් රජුට දම් දෙසා මා විසින් මේ දුක ගිහි ගෙයි වසන නිසා ලබන ලද්දකි. දැන් මට ගිහි ගෙයින් කාරියක් නැත. දේවයන් වහන්ස, මට පැවිද්ද අනුදැන වදාළ මැනවි. පැවිද්ද අනුමත කැරවා කඳුළු මුහුණ ඇති ඤාති ජනයා ද මහත් වූ සම්පත් ද හැර දමා තාපස පැවිද්දෙන් පැවිදි ව හිමාලය වනයෙහි වාසය කරන්නේ, පඤ්ච අභිඥා ද සමාපත්ති අට ද උපදවා බඹලොව උපන්නේය.
බුදු රජහු මේ ධර්ම දේශනාව ගෙන හැර දක්වා ජාතකය නිමාකළහ. එදා දුෂ්ට දේවිය චිඤ්චි මානවිකාව වූවාය. රජ ආනන්ද තෙරණුය. පෙරෙවි බමුණා වනාහි මම ම වෙමි.


13. කුසනාළි වර්‍ගය
**“කරෙ සරික්‍ඛොති” **යන මේ ජාතක දේශනාව බුදුහු දෙව්රම් වෙහෙර වැඩ වසන සේක්, අනේපිඬු මහා සිටුහුගේ දිළිඳු මිතුරකු අරබයා දෙසූහ. සිටාණන්ගේ මතු යහළු නෑසියෝ එක්ව ඔහු වෙත එළැඹ සිටුතුමනි, මේ දිළිඳු මිතුරා ජාත, ගෝත්‍ර, ධනධාන්‍ය ආදියෙන් සමාන නො වේ. ඔබට වඩා උසස් ද නො වේ. මක්නිසා ඔබ ඔහු සමග මිතු දම් පවත්වන්නෙහි ද? එසේ නො කැරව යි නැවත නැවත වැළකූහ. සිටුහු, මිතු දම් වනාහි තමාට වඩා අඩු, තමා හා සම, තමාට වඩා වැඩි හැමදෙනා සමග කළ යුතුයැ යි ඔවුන් වචනය නො පිළිගෙන තම අයබදු ගමකට යන විට ඒ දිළිඳු මිතුරා ධනය ආරක්‍ෂකයා ලෙස යොදවා ගියේය. මෙහි විස්තර සියල්ල කාලකණ්ණි කථා පුවතෙහි කී ලෙසින් දත යුතුයි. මෙහි අනේපිඬු සිටු විසින් තම ගෘහ ප්‍රවෘත්ති දන්වා සිටි කල්හි බුදු රජහු, ගැහැවිය, මිත්‍රයා නම් හීන නො වේ. මිතුරු දම රැකීමට හැකි බව ම ප්‍රමාණ වේ. මිත්‍රයා තමා හා සම වුව ද හීන වුව ද උසස් වුව ද පිළිගත යුතුය. ඒ සියලු මිතුරෝ ම තමා හට පැමිණි කාර්යය භාරය ඉටු කරත්මය. දැන් වනාහි ඔබගේ දිළිඳු මිතුරා නිසා ගෘහ අයිතිකරුවෙක් වූයේය. පැරණියෝ දිළිඳු මිතුරා නිසා විමනක හිමිකරුවෙක් වූයේ යි වදාරා ඔහු විසින් අයදිනා ලද බුදුහු අතීත කථාව ගෙනහැර දැක්වූහ.
පෙර බරණැස් නුවර බ්‍රහ්මදත්ත රජු රාජ්‍යය කැරවන කල්හි බෝසත්හු රජුගේ උයනෙහි කුසනාළි පඳුරක දෙවියෙක් වී උපන්හ. එම උයනෙහි ම මඟුල් ගල් තලාව ඇසුරු කොට සෘජු ව වැඩුණු කඳින් හා ශාඛා, අනුශාඛාවලින් වට වූ රජුගෙන් පවා පූජා ලැබූ බුරුත රුකක් වෙයි. තෙළඹු ගසයැ යි ද කියයි. එහි මහානුභාව ඇති දෙවියෙක් සිටියේය. බෝසත් දෙවි ඔහු සමග මිතුරු දම් පැවැත්වීය. එකල රජු එක්ටැම් මාලිගයක විසීය. ඒ ටැඹ සෙලවිණි. ටැඹ සෙලවුණු බව රජුට දැන්වූහ. රජු වඩුවා ගෙන්වා දරුව, මගේ එක්ටැම් මඟුල් පහය සෙලවේ. හර ඇති ටැඹක් ගෙනවුත් එය නිසල කැරව. ඔහු ද දේවයිනි, මැනවැ යි පිළිවදන් දී ඒ සඳහා සුදුසු රුකක් සොයන්නේ, වෙනත් තැනක නො දැක උයනෙහි තෙළඹු ගස දැක රජු වෙත ගොස් දරුව, ඔබ විසින් සුදුසු එකක් දක්නා ලද්දේ ද? දේවයිනි, උයනෙහි ඒ සඳහා සුදුසු ගසක් දක්නා ලදි. එහෙත් එය කැපීමට අපි අපොහොසත් වෙමු. මක්නිසා ද ඒ රජුගේ මංගල වෘක්‍ෂයයි. එවිට රජු යවු. ඒ ගස කපා පහය නිසල කැරවු. වෙනත් මංගල වෘක්‍ෂයක් කරමු. වඩුවෝ ගස මුල බලි පූජා කොට හෙට දිනයෙහි ගස සිඳිමු යි නික්ම ගියහ.
රුක් දෙවි මෙකරුණ දැන මගේ විමන හෙට නසින්නේය. දරුවන් ගෙන මම කොහි යම්දැ යි යා යුතු තැනක් නො දැක කුඩා දරුවන් ගෙළෙහි එල්ලා ගෙන හැඬීය. දෙවියාගේ යහළු වූ රුක් දෙවියෝ වන දෙවියෝ අවුත් කාරණය කිම්දැ යි විචාරා කරුණ දැන ඔවුහු ද වඩුවන් වළක්වන උපායක් නො දැන හඬන්ට පටන් ගත්හ. එකල බෝසත්හු රුක් දෙවියා බලන්නෙමු යි එහි අවුත් කාරණය අසා එසේ වේවා. මම වඩුවන්ට ගස සිඳීමට ඉඩ නොදෙමි. හෙට වඩුවන් ආ කල මා කරන ක්‍රියාව බලවු යි, ඒ දෙවියා අස්වසා දෙවැනි දවසෙහි ගස කැපීමට වඩුවන් ආ කල කටුසු වේශයක් ගෙන ඔවුන් ඉදිරියෙන් ම ගොස් මංගල වෘක්‍ෂයේ මුල් අතරට ගොස් ඒ ගස කඳ තුළ සිදුරක් මෙන් පෙන්වා කඳ මැදින් ගොස් ගස් කඳ මුදුනින් නික්ම හිස සොලවමින් සිටියේය. මහවඩුවා ඒ කටුස්සා දැක අතින් ගසට ගසා මේ සිදුරු සහිත ගසකි. හරයක් නැත. ඊට අපි තතු නො දැන බලිපූජා කළෙමු යි හරවත් මහගසට නින්දා කොට ගියහ. මෙසේ රුක් දෙවියා බෝසතුන් නිසා විමානයට හිමිකරු විය.
ඔහු ඇසුරු කළ යහලුවෝ රුක් දෙවියාගේ තොරතුරු විමසීම සඳහා රැස්වූහ. රුක් දෙවියා තමාගේ විමානය ලැබීම නිසා සතුටු ව ඒ දේව සභාවෙහි බෝසතුන්ගේ ගුණ ගයමින් පින්වත්නි, අපි තෙදැති දෙවියන් වී උපන් නමුත් නුවණ නැති බැවින් මේ උපාය නො දැන සිටියෙමු. දිය බෙරලිය රුක් දෙවියා තමාගේ නුවණ වැඩි බැවින් අප විමාන හිමියන් කළේය. තමාට වඩා අඩු වූ ද තමා සමාන වූ ද තමාට වඩා උසස් වූ ද මිතුරා ඇසුරු කළ යුතු මය. ඔවුහු සිය ශක්තියෙන් යහළුවන්ට ඇති වූ දුක් නිවා සැප ලබාදෙන්නාහු මයැ යි මිතුරු දහම වර්ණනා කොට මේ ගාථාව කීහ.
“ජාති ආදියෙන් සමාන වූයේ ද උසස් වූයේ ද හීන වූයේ ද ඔහු සමග මිතුරු දම් කරන්නේය. එකල ඔහු විපතේ දී යහපතක් ම කරන්නේය. බුරුත ගසෙහි උපන් මා ද දිය බෙරළිය ගස උපන් කුසනාළී ද මෙනි.”
එහි, **“කරෙසරික්‍ඛො”,** ජාති ආදියෙන් සම වූවහු මිතුදම් කරන්නේය. “**අථාවාපි සෙට්ඨා”,** ජාති ආදිය උසස් වූවහු, අධික වූවහු මිතුදම් කරන්නේය. ඒ සියල්ලෝ ම මිත්‍රයෝ කළ යුත්තෝය යි දක්වයි. මක්නිසා ද, **“කරෙය්‍යුං තෙ ව්‍යසනෙ”,** මේ සියල්ලෝ ම මිතුරාට විපතක් පැමිණි කල්හි තම තමන්ට පැමිණි බර උසුලමින් යහපතක් කරන්නාහුය. සිරුර පිළිබඳ වූ, මනස පිළිබඳ වූ දුක්වලින් මිතුරා මුදවන්නාහුය යන අර්ථය එම නිසා හීනයා ද මිතුරු කළ යුත්තේය. අනෙක් දෙදෙනා පිළිබඳ කියනු ම කිම? ඒ ගැන මේ උපමාවයි. **“යථා අයං කුසනාළී රුචායන්ති”,** මම බුරුත ගසෙහි උපන් දෙවියා වෙමි. මොහු දිය බෙරලියගසෙහි උපන් තෙද අඩු දෙවියෙකි. අපි මිතුරු දම් රැකීමු. එහි දී ම තෙදැති වුව ද මට උපන් දුක නුවණ අඩු බැවින්, උපායෙහි දක්‍ෂ නො වූ බැවින් ඉවත් කිරීමට නොහැකි වීමි. මොහු වනාහි අඩු තෙද ඇති වුව ද නුවණැති දෙවියා නිසා දුකින් මිදුණේ වෙමි. එහෙයින් අන්‍යය වූ දුකින් මිදෙනු කැමැත්තන් විසින් සම උසස් බව නො සලකා නුවණැති හීනයා ද මිතුරු කළ යුත්තේය.
බුරුත රුක් දෙවියා මේ ගාථාවෙන් දේව සමූහයාට දම් දෙසා ආයු ඇතිතාක් සිට දිය බෙරලිය රුක් දෙවියා සමග කම් වූ පරිදි ගියේය.
බුදුහු මේ දම් දෙසුම ගෙනහැර දක්වා ජාතකය නිම කළහ. බුරුත රුක් දෙවියා ආනන්ද තෙරණුවෝ වූහ. කුසනාළී හෙවත් දිය බෙරලිය රුක් දෙවියා මම ම වීමි.
**“යසං ලද්ධාන දුම්මෙධොති”** යන මේ දේශනාව බුදු රජහු වේළුවනාරාමයෙහි වැඩ වාසය කරන සේක්, දෙව්දත් තෙරුන් අරබයා වදාළහ. දම් සභාවෙහි භික්‍ෂූහු ඇවැත්නි, දෙව්දත් තෙර තථාගතයන් වහන්සේගේ පුන්සඳ මඬල මෙන් ශෝභාවෙන් යුත් මුහුණ ඇති අසූවක් අනු ලක්‍ෂණ හා දෙතිස් මහා පුරුෂ ලක්‍ෂණයෙන් සැරසුණා වූ බඹයක් පමණ ප්‍රභාවෙන් වට කරන ලද ඇඹරි ඇඹරී යුගල වශයෙන් හටගත් ඝන බුදුරැස් විහිදුවන්නා වූ අතිසය ශෝභාවෙන් අග තැන්පත් ශරීරය දෙස බලා සිත පහදවා ගන්නට නො හැකි වෙයි. ඊර්ෂ්‍යාව ම කරයි. බුදුවරයෝ නම් මෙබඳු වූ ශීලයෙන් ද සමාධියෙන් ද ප්‍රඥාවෙන් ද විමුක්තියෙන් ද විමුක්ති ඤාණ දර්ශනයෙන් ද යුක්තයැ යි කියනු ලබන්නේ, කීර්තිය ඉවසීමට නො හැකි වෙයි. ඊර්ෂ්‍යාව ම කරයි යනුවෙන් දෙව්දත් තෙරුන්ගේ අගුණ කථාව ම කීහ. බුදු රජහු වැඩමවා මහණෙනි, මෙහි කවර කථාවකින් යුක්තව හුන්නාහුදැ යි විචාරා මෙනම් කථාවෙන්යැ යි කී කල්හි මහණෙනි, දෙව්දත් තෙර දැන් පමණක් නොව, මගේ කීර්තිය ද කියනු ලබද්දී ඊර්ෂ්‍යා කළේ පෙරත් එසේ කළේයැ යි වදාරා අතීත කතාව ගෙනහැර දැක්වූහ.
පෙර මගධ රටේ රජගහ නුවර එක් මගධ රජකු රාජ්‍යය කැරද්දී බෝසත්හු ඇත් යෝනියෙහි ඉපදී සියලු අයුරින් සුදු වූයේ විය. යට වර්ණනා කළ පරිදි රූප සම්පත්තියෙන් යුක්ත විය. ඉක්බිති, ඒ ඇතා ලක්‍ෂණ සම්පත්තියෙන් මේ තෙමේ යුක්තයැ යි ඒ රජ මංගල ඇතා බවට පත් කළේය. ඉක්බිති, එක් උත්සව දිනයක මුළු නගරය ම දිව්‍යය නගරයක් මෙන් සරසා සියලු අලංකාරයෙන් සරසන ලද මංගල හස්තියා පිට නැඟී මහත් වූ රාජානුභාවයෙන් නගරය පැදකුණු කළේය. මහජනයා ඒ ඒ තැන සිට මඟුල් ඇතාගේ රූපයෙන් අග තැන්පත් සිරුර දැක අනේ රූපය, අනේ ගමන, අනේ ලීලාව ලකුණු සම්පත්තිය මෙබඳුය. සියලු අයුරින් සුදු වූ උතුම් ඇතා සක්විති රජ කෙනකුට සුදුසුයැ යි මඟුල් ඇතා ම වර්ණනා කරයි.
රජතුමා මඟුල් ඇතාගේ වර්ණනාව අසා ඉවසීමට නො හැකි වන්නේ ඊර්ෂ්‍යාව උපදවා අධම වූ පර්වත ප්‍රපාතයේ හෙළා මරණයට පත් කරවන්නෙමි යි ඇත් ගොව්වා කැඳවා කුමක් කොට නුඹ විසින් මේ ඇතා හික්මවන ලද්දේදැ යි කීවේය. දේවයන් වහන්ස, මනාව හික්මවන ලදි. නරකට හික්මවන ලද්දේ නො වේ. නරකට හික්මවන ලද්දේ ද? දේවයන් වහන්ස, මනාව හික්මවන ලද්දේය. ඉදින්, මනාව හික්මවන ලද්දේ නම් ඒ ඇතා වේපුල්ල පර්වතය මුදුනට නැංගවීමට හැකි වන්නෙහි ද? දේවයන් වහන්ස, එසේය. එසේ නම් එව යි තමා බැස ඇත් ගොව්වා ඇතුපිට නංවා පර්වත පාදයට ගොස් ඇත් ආචාරිවරයා ඇතුපිට සිටිය දී ම ඇතු වේපුල්ල පර්වතය මුදුනට නැඟි කල්හි තෙමේත් ඇමැති ගණයා විසින් පිරිවරනා ලද්දේ, පර්වතය මුදුනට නැඟ ඇතා ප්‍රපාතයට අභිමුඛ කොට නුඹ මා විසින් මේ ඇතා හික්මවන ලදැ යි කීවේය. එසේ නම් තුන් පාදයෙන් තබව යි කීවේය. ඇත් ගොව්වා පිටෙහි හිඳගෙන ම, එම්බා හස්තිය, තුන් පාදයෙන් සිටව යි ඇතාට විලුඹෙන් සංඥා දුන්නේය. හෙතෙම තුන් පාදයෙන් සිටියේය. නැවත රජතුමා ඉදිරිපස දෙපයින් තබව යි කීවේය. මහා සත්ත්වයා පසුපස දෙපස උස්සා පෙර දෙපසින් සිටියේය. පසු පස දෙපයින් සිටුව යි සිටියේය. තනි පයින් තබව යි කී කල්හි පා තුනක් ඔසවා තනි පයින් සිටියේය. ඉක්බිති, ඇතා නො වැටෙන බව දැන ඉදින්, පුළුවන් නම් අහසෙහි ඌ තබව යි කීවේය.
ඇත් ගොව්වා මෙසේ සිතුවේය. මුළු දඹදිවට මේ ඇතා හා සමාන මනාව හික්මවන ලද ඇතකු නම් නැත. නිසැකයෙන් ම මොහු මේ ඇතා ප්‍රපාතයට හෙළා මරනු කැමැත්තේ වන්නේ ය. ඇත් ගොව්වා ඇතාගේ කණමුලට කථාකොට, දරුව, මේ රජ නුඹ ප්‍රපාතයෙහි හෙලා මරනු කැමැත්තේය. නුඹ මේ රජුට සුදුසු නො වෙයි. ඉදින්, නුඹට අහසින් යන්නට බලය ඇත. මා රැගෙන අහසට පැන නැඟී බරණැසට යව යි කීවේය. පුණ්‍ය සෘද්ධියෙන් යුක්ත වූ මහා බෝධි සත්ත්වයෝ ඒ මොහොතෙහි ම අහසෙහි සිටියේය. ඇත් ගොව්වා මහරජතුමනි, මේ ඇතා පුණ්‍ය සෘද්ධියෙන් යුතුය. නුඹ වැනි මද පින් ඇති දුර්වල බුද්ධියක් ඇත්තකුට නුසුදුසුය. මද පින් ඇත්තා මෙබඳු වාහනයක් ලබා (එහි) ඒ ඇතාගේ ගුණ නො දන්නාහු. ඒ වාහනය ද සෙසු කීර්ති සම්පත්තිය ද නසා ගන්නාහුයැ යි කියා ඇතු පිට හිඳගෙන ම මේ ගාථාව කීවේය.
“නුවණ නැත්තේ, යම් (පිරිවර සම්පත්) ලැබ තමනට අනර්ථය පිණිස හැසිරෙයි ද තමා හට ද මෙරමා හට ද හිංසා පිණිස පිළිපදී.”
මේ එහි කෙටි අර්ථයයි. මහරජ, නුඹ වැනි, **“දුම්මෙධො”,** ප්‍රඥාව නැති පුද්ගලයා පිරිවර සම්පත් ලැබ, **“අත්තනො අත්‍ථං චරති”,** කුමක් නිසා ද, හෙතෙම කීර්තියෙන් මත් වූයේ කළ යුත්ත නො දන්නා බැවිනි. **“අත්තනො ච පරෙසං ච හිංසාය පටිපජ්ජතීති”,** අනුන්ට පීඩා කිරීම හිංසාවයැ යි කියයි. දුක් උපදවන්නක් ඒ සඳහා ම පිළිපදියි.
මෙසේ මේ ගාථාවෙන් රජුට දම් දෙසා නුඹ සිටිනු යි අහසට නැඟී බරණැස් නුවරට ගොස් රජ මිදුලේ අහසෙහි සිටියේය. මුළු නුවර කැළැඹී අපගේ රජතුමාට අහසින් සුදු උතුම් ඇතකු අවුත් රජ මිදුලෙහි (අහසෙහි) සිටියේයැ යි එක ම කැළැඹීමක් විය. වහා රජුට ද සැලකළාහුය. රජතුමා නික්මී ඉදින්, මට පරිහරණය පිණිස ආවේ නම් බිමට බසින්නැ යි කීවේය. බෝසත්හු බිමට බැස්සාහ. ඇත් ගොව්වා බැස රජුට වැඳ දරුව, කොහි සිට ආවේදැ යි කී කල්හි රජගහ නුවරින්යැ යි කියා සියලු පුවත සැල කළේය. රජතුමා දරුව, නුඹ මෙහි පැමිණීමෙන් හොඳ දෙයක් කරන ලදී යි තුටු පහටු ව නගරය සකස් කැරවා ඇතා මඟුල් ඇතු රඳවන තැන රඳවා මුළු රාජ්‍යය කොටස් තුනකට බෙදා එක් කොටසක් බෝසතුන්ට දුන්නේය. එක් කොටසක් ඇත් ගොව්වාට ද එක් කොටසක් තමන් ද තබා ගත්තේය. බෝධි සත්ත්වයන් පැමිණි කාලයේ සිට ම වනාහි රජුගේ මුළු දඹදිව රාජ්‍යය ම අතට පත් වූවක් මෙන් විය. හෙතෙම දඹදිව අග රජු වී දානාදී පිංකොට කම් වූ පරිදි මිය ගියේය. බුදු රජහු මේ ධර්ම දේශනාව ගෙනහැර දක්වා ජාතකය නිමාවට පත් කළහ.
එකල මගධ රජ දෙව්දත් විය. බරණැස් රජ සැරියුත් මහා තෙරුන් වහන්සේය. ඇත් ගොව්වා ආනන්ද තෙරුන්ය. ඇතා වනාහි මම ම වීමි.
**“සබ්බත්‍ථ ගාමිං වාචං”** යන මේ ජාතක දේශනාව බුදු රජහු දෙව්රම් වෙහෙර වැඩ වසන සේක්, ලාළුදායි තෙරුන් අරබයා දේශනා කළහ. ඒ තෙරණුවෝ වනාහි දම් දෙසන්නාහු, මෙතැන මෙය කිය යුතුය. මෙතැන මෙය කිය යුතුය යි සුදුසු නුසුදුසු බව නො දනියි. මංගල අවස්ථාවන්හි තිරොකුඩ්ඩ සූත්‍රයෙහි, භින්තීන් පිටත සිටියි. සතර මංසන්‍ධි, තුන් මංසන්‍ධිවල සිටින්නේ, අවමංගලයට සුදුසු බණ කියත්. අවමංගල අවස්ථාවල දී අනුමෙවෙන් බණ දෙසන්නාහු, මංගල සූත්‍රයෙහි බොහෝ දෙවි මිනිස්සු මංගල කරුණු සිතූහැ යි කියා මෙබඳු මංගල කරුණු සියයක් දහසක් කිරීමට සමර්ථ වවු යි කියයි. ඉක්බිති, එක් දවසක් දම් සභාවෙහි භික්‍ෂූහු ඇවැත්නි, ලාළුදායි තෙරණුවෝ යුතු අයුතු විධි නො දනියි. සැම තැන නො කිය යුතු වදන් සැම තැන දී කියයි යැ යි කථාවක් ඉපදවූහ. බුදුහු දම් සභාවට වැඩමවා මහණෙනි, දැන් කවර කථාවකින් හුන්නහුදැ යි විචාරා මෙනම් කථාවකින් හුන්නෙහි යි කී කල්හි මහණෙනි, ලාළුදායි කථාවෙහි යුතු අයුතු නො දන්නාහු, දැන් පමණක් නො වේ. පෙර ද එවැනි අයෙක් වූහ. මොහු සැමදා ම දොඩමළු වූවෙක් ම වූයේයැ යි වදාරා අතීත කථාව ගෙනහැර දැක්වූහ.
පෙර බරණැස් නුවර බ්‍රහ්මදත්ත රජු රජ කරන කල්හි බෝසත්හු බමුණු මහසල් කුලයෙහි ඉපදී වැඩිවියට පැමිණියාහු, තක්සලාවෙන් සියලු ශිල්ප උගෙන බරණැස් නුවර දිසාපාමොක් ඇදුරු ව පන්සියයක් මානවකයන්ට ශිල්ප උගන්වති. මෙවුනතුරින් එක් මද උත්සාහ ඇති නුවණ මද මානවකයෙක් ධර්මාන්තේවාසික ව පිනට උගන්නා ශිෂ්‍යයකු වශයෙන් ශිල්ප උගනී. නුවණ මද බැවින් ඉගෙනීමෙහි දක්‍ෂ නො වේ. බෝසතුන්ට උපකාරීය. දාසයකු මෙන් සියලු කෘත්‍යය කරයි. දිනක් බෝසත්හු රාත්‍රී භෝජනය වළඳා සයනගත ව සිටියාහු, අත්පා පිට සම්භාහනය කොට යන්නා වූ අතවැසි අමතා දරුව, ඇඳ පාදයන්හි ආධාරක තබා යන්නැ යි කීහ. මානවකයා එක පාදයකට ආධාරකයක් නො ලැබ ඒ වෙනුවට තම කලවය ආධාරකය වෙනුවට තබා මුළු රාත්‍රිය ගෙවීය.
බෝසත්හු අළුයම් කාලයෙහි නැගිට ඔහු දැක දරුව, මෙහි හිඳින්නේ ඇයිදැ යි ඇසුවේය. ගුරුතුමනි, ඇඳපාදයට ආධාරයක් නො ලබන්නේ, කලවයෙහි තබා හුන්නෙමි. බෝසත්හු සංවේගයට පත්ව, මේ මානවකයා මට මහත් උපකාරීය. මෙපමණ අතවැසියන් අතරෙහි මොහු ම ඉගෙනීමෙහි අදක්‍ෂය. එම නිසා ශිල්ප ඉගෙනීමට නො හැකිය, මම කෙසේ නම් මොහු උගතකු කරම්දැ යි සිතීය. ඔහුට මෙසේ සිතිණි. ඒ සඳහා උපායක් ඇත. මේ මානවකයා දර හා කොළ ගෙන ඒමට වනයට ගොස් ආපසු ආ කල්හි, මෙසේ විචාරමි. අද ඔබ කිනම් දෙයක් දුටුවෙහි ද? කිනම් දෙසක් කළෙහි ද? යි එවිට ඔහු අද මම මේ මේ දේ දුටිමි. මේ මේ දේ කළෙමි යි කියන්නේය. එවිට මම ඔබ දුටු කළ දේ කෙබඳුදැ යි අසන්නෙමි. එවිට ඔබ දුටු කළ දේ මෙබඳුයැ යි උපමා හා හේතු දක්වමින් කියන්නේය. මේ අනුව පඬිවරයකු කරන්නෙමි. ඉක්බිති, ගුරුතුමා ඔහු කැඳවා දරුව, මෙතැන් පටන් ඔබ දර පිණිස හෝ කොළ පිණිස ගිය තන්හි යමක් ඔබ අසන ලද ද දකින ලද ද බුදින ලද ද බොන ලද ද කන ලද ද ඒ සියල්ල මට දන්වන්නැ යි කීය.
අතවැසි ද මැනවැ යි පිළිගෙන, දිනක් දර කොළ සඳහා අනෙක් මානවයන් සමග වනයට ගියේ, සර්පයකු දැක ආපසු අවුත් ගුරුතුමන් හමුවී ගුරුතුමනි, මම සර්පයකු දුටිමි යි දැන්වීය. දරුව, සර්පයා කෙබඳු ද? ගුරුතුමනි, සර්පයා නගුලිසක් වැනිය. දරුව, ඉතා මැනවි. ඔබ ගෙනහැර දැක්වූයේ මනහර උපමාවකි. සර්පයෝ නගුළිස සමාන වෙත් මැයි. ඉක්බිති, බෝසත්හු සිතන්නාහු, මානවකයා දැක්වූයේ ගැළපෙන උපමාවකි. මොහු පණ්ඩිතයකු කිරීමට හැකියැ යි මානවකයා නැවත එක් දවසක් වනයෙහි දී ඇතකු දැක ගුරුතුමනි, මම ඇතකු දුටුවෙමි යි කීය. දරුව, ඇතා කෙබඳු වේ ද? නගුලිසක් වැනිය. දළ ආදිය ද මෙබඳු මෙබඳු වෙයි. මොහු මෝඩ බැවින් වෙන් වෙන් කොට කියන්ට නො හැකිව සොඬ සඳහා මෙසේ කීවා විය හැකියැ යි සිතා නිශ්ශබ්ද විය. නැවත එක් දවසක් ආරාධනා ලැබ ගිය තැනක දී උක් ලැබ ගුරුතුමනි, අපි අද උක් කෑවෙමු. උක් කුමක් වැනිදැ යි ඇසූ කල්හි නගුලිසක් වැනියැ යි කීය. ගුරුතුමා තරමක් ගැළපෙන සේ කීවේයැ යි නිශ්ශබ්ද විය.
නැවත එක් දවසක් නිමන්ත්‍රණ භෝජනයක දී උක් හකුරු සමග වැළඳූහ. සමහරු කිරි සමඟ වැළඳූහ. ඔහු ගුරුන් වෙත අවුත් ගුරුතුමනි, මම අද දී සහ කිරි වැළඳුවෙමි යි කීය. දී සහ කිරි කෙබඳුදැ යි ඇසූ කල්හි නගුලිසක් හා සමානයැ යි කීය. එවිට ගුරුතුමා මෙසේ සිතීය. මේ මානවකයා පළමු ව සර්පයා නගුලිස වැනියැ යි කීම සුදුසුය. දෙවැනි ව ඇතා නගුලිස වැනි යි කීම සොඬය සඳහා ගැළපේ. තෙවැනි ව උක් ගස නගුලිසට සමාන කිරීම ලේෂ මාත්‍රයකින් සමානය. එහෙත් දී හා කිරි සුදුය. දැමූ භාජනය හා සමාන ව පවතී. සියලු ආකාරයෙන් උපමාව නො ගැළපේ. මේ මෝඩ අතවැසියාට ඉගැන්වීමට නො කළ හැකියැ යි කියා මේ ගාථාව කීය.
“බාලයා හැම තැනට ම නුසුදුසු වචන හැම තැන දී ම බෙනෙයි. මේ තෙම දී කිරි ද නගුලිය ද නො දන්නේය. යම් හෙයකින් දී කිරි නගුලියයැ යි සිතා ද එහෙයිනි.”
එහි, මේ සංක්‍ෂේප අර්ථයයි. යම් වචනයක් උපමා වශයෙන් හැමතැනම නොගැළපේද ඒ, **“අසබ්බත්‍ථ ගාමිං වාචං බාලො”,** බාලයා, **“සබ්බත්‍ථ භාසති”,** හැම තැන දී ම කියයි. දී කෙබඳුදැ යි විචාළ කල්හි නගුලිය වැනියැ යි කියයි. එසේ කියන විට, **“නායං දධිං වෙදි න නඞ්ගලීසං”,** මේ තෙම දී හෝ නගුලිය නො දනී. මක්නිසා ද? **“දධිම්පයං මඤ්ඤති නඞ්ගලීසන්ති”,** මේ තෙම දී ද නගුලිය මෙන් යැයි සිතන හෙයිනි. වෙනත් ක්‍රමයකින් **“දධි”** නම් දීය. **“පය”** නම් කිරිය. ඒ **“දධිප්පයි”,** නමි. යම් හෙයකින් දී හා කිරි නගුලිය වශයෙන් මොහු දකී ද, එබඳු මෝඩයකි. මොහුගෙන් ඇති ඵලය කිම යි අතවැසියන්ට ගාථාව කියා බාල අතවැසියාට මඟ වියදම් දී ඔහු පිටත් කළේය.
බුදු රජහු මේ ධර්ම දේශනාව ගෙනහැර දක්වා ජාතකය නිම කළහ. එදින බාල මානවකයා ලාළුදායි විය. දිසාපාමොක් ඇදුරු වනාහි මම ම වීමි.
**“වායමෙථෙව පුරිසොති”** යන‌ මේ දේශනාව බුදු රජහු දෙව්රම වැඩ වාසය කරන කල්හි එක්තරා සිරිත් විරිත් ගරු කරන බමුණකු අරබයා වදාළහ. හෙතෙම වනාහි සැවැත් නුවර වැසි කුල පුත්‍රයෙක් සසුනට ළය දී (හිතැති ව) පැවිදි වූයේ වත පිළිවෙතින් සම්පූර්ණ වූයේ විය. ආචාර්ය උපාධ්‍යාය වත් ද බොන පැන්, පරිභෝග කරන පැන්, පොහොය ගෙයි ගිනිහල් ගෙයි වත් ද මනාව ඉටු කරයි. දහ හතරක් මහා වත් ද අසූවක් ඛන්ධක වත් ද සම්පූර්ණ කරන්නේ විය. විහාරය අමදියි. පන්සල, භික්‍ෂූහු සිඟන්නට යා යුතු තැන් තීරණය කරන, මළුව හා විහාර මාර්ගය ද අමදියි. මිනිසුන්ට පැන් දෙයි. මිනිස්සු උන් වහන්සේගේ වත් පිළිවෙත් කෙරෙහි පැහැදී පන්සියයක් පමණ වූ ධ්‍රර (වාර) බත් දුන්හ. මහත් ලාභා සත්කාර උපන්නේය. ඒ නිසා බොහෝ දෙනකුට පහසුකම් හට ගත්තේය. ඉක්බිති, එක් දිනක් දම් සභාවෙහි භික්‍ෂූහු කථාවක් ඉපදවූහ. මහණෙනි, අසවල් නම් භික්‍ෂුව තමන්ගේ වත් පිළිවෙත් නිසා මහත් ලාභ සත්කාර ඉපදවීය. මේ එක ම පුද්ගලයා නිසා බොහෝ අයට පහසුකම් ඇතිවිය. බුදු රජහු වැඩමවා මහණෙනි, මෙහි කවර කථාවකින් යුක්ත ව හුන්නාහුදැ යි විචාරා මෙනම් කථාවකින්යැ යි කී කල්හි මහණෙනි, දැන් පමණක් නොව, පෙරත් මේ භික්‍ෂුව වත් පිළිවෙත් සපුරන්නෙකි. පෙරත් මෙසේය. එක ම පුද්ගලයා නිසා පන්සියයක් තාපසවරු පලාඵල සඳහා අවුත් මොහු විසින් ම ගෙනෙන ලද ඵලවැලින් ම යැපුණාහුයැ යි වදාරා අතීත කථාව ගෙනහැර දැක්වූහ.
පෙර බරණැස් නුවර බඹදත් රජු රජ කරද්දී බෝසත්හු නැගෙනහිර උසස් බමුණු කුලයෙහි ඉපදී වැඩිවියට පැමිණියෝ, තවුස් පැවිද්දෙන් පැවිදි ව පන්සියයක් තාපසවරුන් විසින් පිරිවරන ලද්දෝ, පර්වත බෑවුමක විසූහ. එකල හිමාලය වනයෙහි දරුණු නිහඟයක් ඇතිවිය. ඒ ඒ තැන දිය සිඳී ගියේය. තිරිසන්ගත සත්තු පැන් නො ලබා ක්ලාත් වෙත්. ඉක්බිති, ඒ තාපසයන් අතුරෙන් එක් තාපසයෙක් ඔවුන්ගේ පිපාස දුක දැක එක් ගසක් කපා ඔරුවක් කොට පැන් ඉස ඔරුව පුරවා ඔවුන්ට පැන් දුන්නේය. බොහෝ දෙනා එක් රැස්වී පැන් බොන කල්හි තාපසයාට පලාඵල පිණිස යන්නට ඉඩක් නො වීය. ඔහු නිරාහාරව පැන් දෙන්නේ මය. මෘග සමූහයා මෙසේ සිතූහ. මේ තෙමේ අපට පැන් දෙන්නේ, පලාඵල පිණිස යන්නට අවකාශයක් නො ලබයි. ආහාර නොමැතිකමින් අතිශයින් ක්ලාන්ත වෙයි. අපි ගිවිසුමක් කරමු නම් යහපති. ඔවුහු කතිකාවක් කළහ. මෙතැන් පටන් පැන් බීමට එන්නවුන් විසින් තමන්ගේ හැකියාවට ගැළපෙන පරිදි පලාඵල රැගෙන ආ යුත්තාහ. එතැන් පටන් එක් එක් තිරිසන්ගත සත්ත්වයන් තමාගේ බලයට ගැලපෙන පරිදි මිහිරි අඹ, ජම්බු, කොස් ආදිය රැගෙන ම එයි. එකකු සඳහා ගෙනඑන ලද පලතුරු ප්‍රමාණය ගැල් එක හමාරක් පුරවන්නට තරම් සෑහෙයි. තාපසවරු පන්සියය ම ඒවා අනුභව කරත්. වැඩි කොටස් ඉවතලූහ.
බෝසත්හු එය දැක එක් පුරන්නකු නිසා මෙපමණක් තවුසන්ට පලාඵල සඳහා නො ගොස් යැපීම් උපන්නේය. වීර්යය නම් කළ යුතු මයැ යි කියා මේ ගාථව කීහ.
“නුවණ ඇති පුරුෂ තෙමේ වෑයම් කෙරේ මය. නො කළ කිරෙන්නේය. වෑයම් කිරීමේ ප්‍රයෝජනය බලය. (රස) මෙසේ ද වීයැ යි, මෙසේ ද වීයැ යි ඇසීම් මාත්‍රයෙන් නොවැ (ප්‍රත්‍යක්‍ෂයෙන්ම) අඹ අනුභව කරන ලද්දහුය.”
මේ එහි කෙටි අර්ථයයි. **“පණ්ඩිතො”,** තමන්ගේ වත් පිරීම් ආදී ක්‍රියාවන්හි, **“වායමෙථෙම”,** උත්සාහ කරන්නේමය. නො කළකිරෙන්නේ මක්නිසා ද? උත්සාහයේ නිශ්ඵල බවක් නැති හෙයිනි. මෙසේ මහා සත්හු උත්සාහය නම් සඵල වීමයැ යි තවුස් සමූහයා අමතමින්, **“වායමස්ස ඵලං පස්සාති”,** උත්සාහයේ ඵලය බලවයි කීහ. කෙබඳු ද? **“භූත්තා අම්බා අනීතිහන්ති”,** ප්‍රත්‍යක්‍ෂයෙන් අඹ අනුභව කරන ලද්දහුය. මෙහි අඹ යනු දේශනා ක්‍රමයයි. ඒ වඳුරන් විසින් විවිධ වූ කුඩා මහත් ඵල ගෙනෙන ලද්දේ වෙයි එහෙත් රසයෙන් වඩාත් රස වූ හෙයින් අඹ ම මෙහි දී කියන ලදි. මේ පන්සියයක් තාපසයන් විසින් තම තමන් වනයට නො ගොස් එකකු සඳහා ගෙනෙන ලද අඹ යම් කෙනෙක් අනුභව කළෝ ද මේ උත්සාහයේ ඵලයයි. එය වනාහි මෙසේ වීලු. මෙසේ වීලු ආදී වශයෙන් නො ගෙන ප්‍රත්‍යක්‍ෂයෙන් ම එහි ඵලය බලව යි, බෝසත්හු තවුස් සමූහයට අවවාද දුන්හ.
බුදුහු මේ ධර්ම දේශනාව ගෙනහැර දක්වා ජාතක කථාව නිමවා වදාළහ. එකල වත් පිරූ තාපසයා මේ භික්‍ෂුව විය. තාපස නායකයා වනාහි මම ම වීමි.
**“බහුම්පි සො විකතේ‍ථය්‍යති” **යන මේ ජාතකය බුදු රජහු දෙව්රම් වෙහෙර වසන සේක්, එක තමා ගුණ වණන භික්‍ෂුවකු අරබයා දෙසූහ. මෙහි කථා පුවත යට කියන ලද පරිදි ම වේ.
පෙර බරණැස් නුවර බඹදත් රජු රාජ්‍යය කරන කල්හි බෝසත්හු මහත් සම්පත් ඇති සිටු කෙනෙක් වූහ. ඔහුගේ බිරිය පුතකු වැදුවාය. ඔහුගේ දාසිය ද එදින ම පුතකු වැදුවාය. සිටු පුත් අකුර කරන විට ම දාස පුතු ද පුවරුවක් ඔසවාගෙන ගොස් ඔහු සමග ම අකුරු ඉගෙන ගනී. ගණිතය ද උගත්තේය. දෙක, තුන ආදී වශයෙන් ගනුදෙනු කළේය. ඔහු ක්‍රමයෙන් වචන ව්‍යවහාරයෙහි දක්‍ෂ ව වෙළඳාමෙහි ද දක්‍ෂ විය. එසේ ම තරුණ වූ කල මනා රූ ඇත්තකු ද විය. නමින් කටාහක විය. ඔහු සිටු ගෘහයෙහි භාණ්ඩාගාරික තනතුර ද කැරෙමින් මෙසේ සිතී. මොවුහු හැමදා මෙගෙදර භාණ්ඩාගාරික කාර්යය නො කැරවන්නේය. කිසියම් දොසක් පෙන්වා තලාපෙළා බැඳ ඇඟ ලකුණු ඔබ්බවා දාසයකු ලෙස ම තබා ගන්නේය. පසල් දනව්වක මේ සිටුගේ යහළු සිටුවරයෙක් සිටී, මම සිටුතුමාගේ වචනය ලෙස හැ‌ඟෙන පරිදි හසුනක් ගෙන එහි ගොස් මම සිටුතුමාගේ පුත්‍රයා වෙමි යි කියා ඒ සිටු රවටා ඔහුගේ දියණිය පාවා ගෙන සුව සේ වසන්නේ නම් මැනවි යි සිතී. ඔහු තමා ම හසුනක් සකසා මෙම අසවල් නම් ඇති මගේ පුතු ඔබ වෙත එවමි. ආවාහ විවාහ සම්බන්ධය මා ඔබ සමග ද ඔබ මා සමග ද සුදුසුය. එම නිසා මේ පුතුට තමාගේ දියණිය පාවා දී මොහු ඔබ ම වස්වා ගනු මැනවි. මම ද අවකාශයක් ලැබුණු විට එන්නෙමි යි ලියා සිටුගේ මුද්දෙන් හස් තබා කැමැති පරිදි මඟ වියදම් හා සුවඳ වස්ත්‍රාදිය ද ගෙන පසල් රට ගොස් සිටුතුමා දැක වැඳ සිටියේය.
ඉක්බිති, සිටු, දරුව, කොහි සිට ආවෙහිදැ යි ඇසීය. බරණැස සිට ආවෙමි. කාගේ පුත්‍රයෙක් වෙහි ද? බරණැස් සිටුහුගේ පුත වෙමි. කුමක් නිසා ආවෙහි ද? එකෙණෙහි කටාහක මේ බලා දනු මැනවැ යි හසුන දුන්නේය. සිටු හසුන කියවා, දැන් මම පණ ලද්දේ වෙමි යි සතුටු ව දියණිය පාවා දී නැවතීමට සැලැස්වීය. ඔහුගේ පිරිවර ද සතුටු ව දියණිය පාවා දී නැවතීමට සැලැස්වීය. ඔහුගේ පිරිවර ද මහත් විය. කැඳ, කැවිලි ආදිය හෝ වස්ත්‍ර, සුවඳ විලවුන් ආදිය එළවූ කල්හි, කැඳ පිසින්නේ මෙසේ ද? කැවිලි බත් පිසින්නේ මෙසේ ද? අහෝ පිටිසර වැසියන්ගේ හැටි යි නින්දා කරයි. පිටිසර වැසියන් නිසා සළුපිළි හකුළා හදින්ට නො දනිති. සුවඳ විලවුන් ඉලීමට හෝ මල්මාලා ගෙතීමට නො දනිති යි පෙහෙකම් කරන්නවුන්ට ගරහයි.
ඉක්බිති, බෝසත්හු ද දාසයා නො දැක කටාහක පෙනෙන්ට නැත. කොහි ගියේ ද? ඔහු සොයව්. හාත්පස මිනිසුන් යෙදවූහ. ඔවුන්ගෙන් එකෙක් එහි ගොස් කටාහක දැක හැඳින තමා නොදන්වා අවුත් බෝසතුන්ට සැලකළේය. බෝසත්හු ද එපවත් අසා දාසයා කළේ අයුත්තකි. ඔහු ද රැගෙන ආපසු එමි යි රජුන් විචාරා මහත් පිරිවරින් නික්මුණහ. සිටුතුමා පසල් දනව්වට යතැ යි හැමතැන පතළ විය. කටාහක සිටුතුමන් එතැ යි අසා සිතන්ට විය. සිටුතුමා පැමිණෙන්නේ අන් කරුණක් නිසා නො වේ. ඔහුගේ පැමිණීම මා නිසා ම විය යුතුයි. ඉදින්, මම පලා ගියේ නම් නැවත පැමිණීමට නො හැකිය. දැන් එක්තරා උපායක් ඇත. සිටුතුමාට පෙර ගමන් කොට දාසයකු කළ යුතු දේ කොට ඔහු සිත් ගනිමි. එතැන් පටන් තම පිරිස් මැද මෙසේ කියයි. සමහර නුවණ මද මිනිස්සු තමන්ගේ නො දැනීම නිසා මව්පියන්ගේ ගුණ නො දැන ඔවුන් ආහාර අනුභව කරන වේලාවෙහි ගෞරවාදර නො කොට ඔවුන් සමග ම අනුභව කරති. අපි වනාහි මව්පියන් අනුභව කරන වේලාවෙහි අත් දෝනා භාජනය එළවමු. කෙළ පඩික්කම භාජන එළවා තබමි. පැන් හා විජිනිපත ගෙන එළැඹ සිටිමු. ශරීර කෘත්‍යය කරන කල දිය බඳුන ගෙන පිළිසන් තැනට යෑම දක්වා දාසයකු තම ස්වාමියාට කළයුතු සියලු කටයුතු ප්‍රකාශ කළේය.
හෙතෙම මෙසේ ඒ පිරිස දැනුවත් කොට බෝසතුන් ගම් දොරට පැමිණි කල මයිලණුවන්ට මෙසේ කීය. පියාණෙනි, මගේ පියා ඔබතුමන් දැකීම පිණිස එන්නේය. කන බොන දෑ පිළියෙල කරනු මැනවි. මම පඬුරු ගෙන පෙර මඟට යන්නෙමි. සිටු ද දරුව, මැනවැ යි පිළිගත්තේය. කටාහක ද බොහෝ පඬුරු ගෙන මහත් පිරිවරින් ගොස් බෝසතුන් වැඳ පඬුරු පිළිගැන්වීය. පඬුරු පිළිගත් බෝසත්හු ඔහු සමග පිළිසඳර කථා කොට උදය භෝජන කාලයෙහි කඳවුරෙහි වැස ශරීර කෘත්‍යය සඳහා පිළිසන් පෙදෙසකට ගියහ. කටාහක එවිට තම පිරිවර නවතා දිය බඳුන ගෙන බෝසතුන් වෙත ගොස් දිය කිස අවසානයෙහි පාමුල වැටී ස්වාමීනි, ඔබතුමා යම් පමණ ධනය කැමැත්තේ ද එපමණ දෙන්නෙමි. මගේ කීර්තිය ගෙන නො යනු මැනවැ යි කීය. බෝසත්හු ද ඔහුගේ ගති පැවතුම් පිළිබඳ පැහැදී බිය නො වන්න. මා නිසා ඔබට බියක් හෝ අනතුරක් නො වන්නේ යි පවසා පසල් ගමට පිවිසියේය. ඔහුට මහත් සත්කාර විය. කටාහක ද සිටුතුමන්ට කළයුතු සියලු දේ දාසයකු මෙන් කරයි. ඉක්බිති එක් වේලාවක බරණැස සිටු හා පසල් ගම් වැසි සිටු සතුටු සාමීචියේ යෙදී සිටින විට පසල් දනව් වැසි සිටු මහසිටුතුමනි, මම ඔබගේ හසුන දැක ඔබ පුතුට මගේ දියණිය දුනිමි. එවිට බෝසත් සිටු, කටාහක තමාගේ ම පුතෙකු කොට ඊට සුදුසු වන්නේ පිය තෙපුල් කියා සන්තෝෂ කළේය. එතැන් සිට කටාහකගේ මුහුණ සෘජු ව බැලීමට පවා සමතකු නො වීය.
දිනක් බෝසත් සිටු, සිටු දියණිය කැඳවා, දියණිය එන්න, මගේ හිසෙහි උකුණන් ඉවත් කරන්නැ යි කියා ඇය උකුණන් ඇහිඳින අතර සිටුතුමා, දියණිය, කියන්න මගේ පුතු තී සමග සැපදුක් දෙකෙහි සම ව දෙදෙනා සතුටු ව සමගියෙන් වසන්නහුදැ යි විචාළේය. පියාණෙනි, සිටු පුතුගේ වෙන දොසක් නැත. ආහාර පිළිකුල් කරතැ යි කීවාය. කවදත් ඔහු අසුභවාදී අයෙකි. එසේ වුවත් මම තිට මුව නිහඬ කරන මන්ත්‍රයක් දෙමි. ඔබ එය මනා කොට ඉගෙන මගේ පුතු ආහාර ගන්නා කාලයෙහි ආහාරයට අවමන් කරන විට මා ඉගැන්වූ ආකාරයෙන් ම ඉදිරියෙහි සිට කියව යි ගාථාව උගන්වා කීප දිනක් එහි වැස බරණැස් නුවරට ම ගියේය. කටාහක ද බොහෝ ආහාර පාන රැගෙන පසු ගමන් කොට බොහෝ ධනය ද දී වැඳ නැවැත්තේය. ඔහු බෝසත් සිටු ගිය කල පටන් වඩාත් උඩඟු විය. ඔහු එක් දිනක් සිටු දියණිය විසින් නෙක රසයෙන් යුත් බොජුන් ගෙනවුත් හැන්දෙන් බෙදමින් වළඳවන ලද කල්හි අහර අවමන් කරන්ට වූයේය. එවිට සිටු දියණිය බෝසතුන්ගෙන් උගත් අයුරින් ම මේ ගාථාව කීවාය.
“ඒ පුරුෂ තෙමේ අනෙක් ජනපදයකට ගියේ බොහෝ කොට පරිභව වචන කියන්නේය. තමාගේ ස්වාමීනි, නැවත ඇවිත් දූෂණය කරන්නේය. එම නිසා කටාහකය, සම්පත් අනුභව කරව.”
එහි, **“බහුම්පි සො විකත්‍ථෙය්‍ය අඤ්ඤං ජනපදං ගතො”,** යමෙක් තමන් උපන් බිමෙන් අන් ජනපදයකට ගියේ වේ ද එහි දී ඔහුගේ ජාතිය ආදිය නො දනිද්ද හෙතෙම බොහෝ කොට ආත්ම වර්ණනය කරන්නේය. අනුන්ට නින්දා කරන්නේය. රැවටිලි කථා කියන්නේය. **“අන්‍වා ගනත්‍වාන දූසෙය්‍ය”,** මොහු තම හිමියාගේ පෙර මඟට ගොස් දාසයකු කළ යුතු දේ කළ බැවින් කසයෙන් පහර දී පිටහම උපුටා සලකුණු තැබීමෙන් මිදුණේ වෙමි. ඉදින්, ඔබ නො සිරිත් කරන්නෙහි නම් නැවත එන වාරයේ දී ඔබ ස්වාමියා දූෂණය කරන්නේය. කසයෙහි තැලීමෙන් හා ඇඟ ලකුණු කෙටීමෙන් ජාතිය පළ කිරීමෙන් ද ඔබට හිංසා කරන්නේය. එහෙයින් දුසිරිත් අතහැර **“භුඤ්ජ භොගෙ කටාහකාති”, **පසු ව තමාගේ දාස බව ප්‍රකට කැරවා විපිළිසර නො වෙව. මේ සිටුතුමාගේ අදහසයි.
සිටු දූ මෙහි අදහස නො දන්නී, ඉගෙනගත් අයුරින් ම අකුරු පමණක් බැහැර විය. කටාහක සිතන්නේ, සිටුතුමා විසින් සියලු පුවත් ඇයට කියන ලද්දේ වන්නේ යි නැවත අහරට අවමන් කරන්ට පොහොසත් නො වීය. උඩඟු බව නැතිව ම ලැබුණු දෙය අනුභව කොට කම් වූ පරිදි ගියේය.
බුදු රජහු මේ දම් දෙසුම ගෙනහැර දක්වා ජාතක කථාව නිම කළහ. එකල කටාහක ආත්ම වර්ණනා කළ භික්‍ෂුව විය. බරණැස් සිටු වනාහි මම ම වීමි.
**“තථෙවෙකස්ස කල්‍යාණන්ති”** යන මේ දේශනාව බුදුහු ජේතවනාරාමයෙහි වැඩ වාසය කරන සේක්, කොසොල් රජුගේ කඩු ලකුණු දන්නා වූ බමුණකු අරබයා වදාළහ. ඔහු වනාහි කම්මල්කරුවන් විසින් රජු වෙත කඩු ගෙනා කල්හි කඩුව සිඹ කඩු ලකුණු හඳුන්වයි. ඔහු යමකුගේ අතින් ලාභයක් ලබයි ද ඔහුගේ කඩුව ලක්‍ෂණ සම්පන්න මංගල කරුණුවලින් යුක්තයැ යි කියයි. යමකුගේ අතින් ලාභය නො ලබයි නම් ඔහුගේ කඩුව අවලක්‍ෂණයැ යි ගරහයි. ඉක්බිති, එක් කම්මල්කරුවෙක් කඩුවක් තනා කොපුවෙහි සියුම් මිරිස් කුඩු දමා රජු වෙත කඩුවක් ගෙනාවේය. රජතුමා බමුණා කැඳවා කඩුව විමසව යි කීවේය. කඩුව කොපුවෙන් ඇද සිඹින්නහුගේ නාසයට මිරිස් කුඩු පිවිස කිඹිසීමට කැමැත්ත ඇති විය. ඔහුට කිඹිසනු ගමන් නාසය කඩු මුවහතින් පහරන ලද්දේ දෙකට බිඳුණේය. ඔහුගේ මෙසේ නාසය බිඳුණු බව භික්‍ෂු සංඝයා අතර ප්‍රකට විය. ඉක්බිති, එක් දිනක් දම් සභාවෙහි භික්‍ෂූහු කථාවක් මතු කළහ. ඇවැත්නි, රජතුමාගේ කඩු ලක්‍ෂණ ශාස්ත්‍රය කියන්නා කඩු ලකුණු කියන්නේ, නාසය කපා ගත්තේය. බුදුහු වැඩමවා මහණෙනි, මෙහි කවර කථාවකින් යුක්තව හුන්නහුදැ යි විචාරා මෙනම් කථාවකින්යැ යි කී කල්හි, මහණෙනි, මේ බමුණා කඩු සිඹ නාසය කපා ගත්තේ දැන් පමණක් නොව, පෙරත් මේ විපතට පත් වූයේයැ යි වදාරා අතීතය ගෙනහැර දක්වූහ.
පෙර බරණැස් නුවර බඹදත් රජු රජ කැරෙද්දී ඔහුගේ කඩු ලකුණු කියන බමුණකු විය. සියල්ල වර්තමාන කථාවේ දැක්වූ ක්‍රමයට සමානය. රජ වනාහි ඔහුට වෙදෙකු දී නාස් කෙළවර සුවපත් කැරවා ලාකඩවලින් බොරු නාසයක් කැරවා නැවත නැවත ඔහු මෙහෙකරුවකු බවට පත් කළේය. බරණැස් රජුට පුතකු නැත. එක් දුවක් හා බෑණා කෙනකු ද විය. ඒ දෙදෙනා ම තමන්ගේ සමීපයෙහි ම ඇතිදැඩි කළේය. ඔවුන් එකට වැඩෙද්දී ඔවුනොවුන් අතර පිළිබඳ සිතක් විය. රජතුමා ද ඇමැතියන් කැඳවා මගේ බෑණා මේ රාජ්‍යයේ ස්වාමියා කොට දුවණිය ඔහුට ම දී ඔහුගේ අභිෂේකය කරමි යි කියා නැවත සිතුවේය. මගේ බෑණා හැම ආකාරයෙන් ම නෑයෙකි. ඔහුට වෙනත් රජ දුවක් ගෙන දී අභිෂේක කොට දුව වෙනත් රජ කෙනකුට දෙන්නෙමි. මෙසේ අපට බොහෝ නෑයෝ වන්නාහුය. රාජ්‍යය දෙකේ ම අපි ම ස්වාමිවරු වන්නෙමු. හෙතෙම ඇමැතියන් සමග සාකච්ඡා කොට ඒ දෙදෙනා ම වෙන් කරන්නට වටීයැ යි බෑණා අන් ගෙයක ද දුව වෙනත් ගෙයක ද වාසය කැරවීය. ඔවුන් සොළොස් වස් පිරුණු බවට පත්ව අතිසයින් ඔවුනොවුන් පිළිබඳ සිත් ඇති විය.
රාජ කුමාරයා කුමන හෝ උපායකින් මාමාගේ දියණිය රජ ගෙදරින් බැහැර කිරීමට හැකි වන්නේයැ යි සිතන්නේ, එක් උපායක් ඇතැ යි මහා යක් දෙස්සියක් කැඳවා ඇයට දහසින් බැඳි මල්ලක් දී මා විසින් කුමක් කළ යුතුදැ යි කී කල්හි, මෑණියන්, තී විසින් කරන ලද්දේහි ප්‍රතිඵල රහිත බවක් නම් නැත. කිසියම් කරුණක් කියා යම් සේ මගේ මාමා රජදුව රජ ගෙදරින් බැහැර කරයි ද එසේ කැරව යි කීවේය. ස්වාමීනි, යහපති. මම රජු වෙත එළැඹ මෙසේ කියමි. දේවයන් වහන්ස, රජදුවගේ මතුයෙහි වැසුණු එක් කාලකණ්ණි යක්‍ෂයකු නැත. මෙපමණ කලක් නැවතී බලන්නෙක් ද නැත. මම රජදුව අසවල් අසවල් දවසේ රථයකට නංවාගෙන බොහෝ ආයුධ ගත් අත් ඇති පුරුෂයන් රැගෙන මහත් පිරිවරින් සොහොනට ගොස් නාවන්නට බඳින ලද පිලෙහි යට සොහොන් ඇඳෙහි මළ මිනියක් හොවා ඇඳ උඩ රජ දුව තබා සුවඳ දිය කළ එකසිය අටකින් නහවා කාලකණ්ණි අමනුෂ්‍යයා පළවා හරින්නෙමි යි, මෙසේ කියා රජදුව සොහොනට පමුණුවන්නෙමි. නුඹ අප එහි යන දවසේ අපට කල් ඇතිව මිරිස් කුඩු ටිකක් රැගෙන ආයුධ ගත් අත් ඇතිව තමන්ගේ මිනිසුන් විසින් පිරිවරන ලද්දේ, රථයට නැඟී සොහොනට ගොස් රථය සොහොනේ දොරටුවෙහි එක් දෙසක තබා ආයුධ ගත් අත් ඇති අය සොහොන් වනයට යවා තමා සොහොනෙහි නහන්නට හළ පිළිට ගොස් මළ කෙනකු මෙන් යටිකුරු ව හිඳ ගනුව. මම එහි අවුත් නුඹේ මතුයෙහි ඇඳක් අතුරුවා රජ දුව ඔසවා ඇඳෙහි නිදි කැරවන්නෙමි. නුඹ ඒ අවස්ථාවෙහි මිරිස් කුඩු ටිකක් නාසයට දමා දෙතුන් වරක් කිඹිසෙව්. නුඹ කිඹිසූ කල්හි අපි රජ දුව හැර දමා පලා යන්නෙමු. ඉක්බිති, අවුත් රජ දුවගේ හිසේ සිට නහවා තමාත් හිස පටන් නා ඈ රැගෙන තමාගේ නිවාසයට යන්නෙහි. හෙතෙම යහපති. සුන්දර උපායක්යැ යි පිළිගත්තේය.
ඈ ගොස් රජුට ඒ කරුණ සැල කළාය. රජතුමා එය පිළිගත්තේය. රජ දියණියට ද ඒ අතර කීවාය. ඈ ද පිළිගත්තාය. ඈ නික්මෙනු දවසේ කුමාරයාට සංඥාවක් දී මහත් පිරිවරින් සොහොනට යන්නී, ආරක්‍ෂක මිනිසුන්ට බය ඉපදවීමට කීවාය. මා රජ දුව ඇඳෙහි තබන කාලයෙහි ඇඳයට මළ මිනිසා කිඹිසියි. කිඹිස ද ඇඳ යටින් නික්මී යමකු පළමු ව දකින්නේ ද ඔහු ම ගන්නේය. නො පමා විය යුත්තාහ. රජ කුමරා පළමු ව ගොස් කියන ලද ක්‍රමයට එහි වැතිරුණේය. මහා යක්දෙස්සිය රජ දියණිය ඔසවාගෙන නාවන්නට බඳින ලද පිළට යන්නී, බය නො වන්නැ යි සංඥා දී ඇඳෙහි තැබුවාය. ඒ අවස්ථාවෙහි කුමාරයා මිරිස් කුඩු නාසයෙහි දමා කිඹිසියේය. ඔහු විසින් කිඹි පමණින් ම මහා යක්දෙස්සිය රජ දුව හැර මහත් නාද කැරෙමින් සියල්ලන්ට පළමු ව පබා ගියාය. ඇගේ පබායාමත් සමග එකකුදු සිටීමට සමත් කෙනකු නම් නො වීය. ගත් ගත් ආයුධ ඉවත දමා සියල්ලෝ ම පලා ගියහ. කුමාරයා කථා කැරගත් පරිදි සියල්ල කොට රජ දුවණිය ගෙන තමාගේ නිවසට ගියේය.
යක්දෙස්සිය ගොස් ඒ කරුණ රජුට සැළකළාය. රජතුමා ස්වභාව වශයෙන්ම ඇය ඔහුට දී ම සඳහා ම මා විසින් පෝෂණය කරන ලද්දීයි. කිරිබතට දමන ලද ගිතෙල් මෙන් උපන්නේයැ යි ගැළපුණේයැ යි පිළිගෙන පසුකලෙක බෑණාට රාජ්‍යය දී දුව මහා දේවිය කළේය. ඒ කඩු ලකුණු කියන තැනැත්තා ඔහුගේ ම උපස්ථායකයා විය. ඔහුට එක් දිනක් රාජ උපස්ථානයට අවුත් හිරු බලා සිට උපස්ථාන කරන්නහුගේ ලාකඩ දියවී බොරු නාසය බිම වැටුණේය. හෙතෙම ලජ්ජාවෙන් බිම බලාගෙන (අධෝමුඛ ව) සිටියේය. ඉක්බිති, ඔහුට රජතුමා සිනාසෙමින් (උපහාසයෙන්) ඇදුරුතුමනි, නො සිතව. කිඹිහීම නම් එකකුට යහපත් වෙයි. එකකුට අයහපත් වෙයි. තොප විසින් කිඹිසීමෙන් නාසය සිඳ ගන්නා ලද්දේය. අපි වනාහි බෑණා, දුව ලබා රාජ්‍යයට පැමිණියෙමු යි කියා මේ ගාථාව කීවේය.
“එකෙකුට (එය ම) කල්‍යාණය, (යහපත්ය) තවකකු හට ලාමකය. එහෙයින් සියල්ල කල්‍යාණ නො වේ. සියල්ල ලාමක ද නො වේ.”
එහි, **“තථෙවෙකස්සාති, තදෙවෙකස්ස”,** මෙය තවත් පාඨයකි. දෙවැනි පදයේත් ඒ ක්‍රමය මැයි.
මෙසේ හෙතෙම මේ ගාථාවෙන් ඒ කරුණ ගෙනහැර දක්වා දානාදී පිංකොට කම් වූ පරිදි පරලොව ගියේය.
බුදුහු මේ දේශනාවෙන් ලෝක සම්මතය පරිදි යහපත හා පාපය ඒකාන්ත නො වන බව ප්‍රකාශ කොට ජාතකය නිමවා වදාළහ. එකල කඩු ලකුණු දන්නා, දැන් කඩු ලකුණු දන්නා ම විය. බෑණ වූ රජ වනාහි මම ම වෙමි.
**“තෙ දෙසා තානි වත්‍ථූනීති”** යන මේ දේශනාව බුදුහු ජේතවනාරාමයෙහි වැඩ වාසය කරන සේක්, එක් ආත්ම වර්ණනා කරන භික්‍ෂුවක් අරබයා වදාළහ.
එහි කථා පුවත් දෙක ම කටාහක ජාතකයට සමානය. මෙහි වනාහි මේ තෙම බරණැස් සිටුතුමාගේ දාසයකු වූ කලණ්ඩක නම් විය. ඔහු පලා ගොස් පසල් දනව්වක සිටුවරයකුගේ දුවක ගෙන මහත් පිරිවරින් වසන කල්හි බරණැස් සිටුතුමා සොයා බලන්නේ, ඔහු ගිය තැනක් නො දන්නේ, යව. කලණ්ඩුක සොයා බලව යි තමා විසින් පෝෂණය කරන ලද ගිරා පෝතකයකු යැවීය. ගිරා පෝතකයා ඔබිමොබ හැසිරෙන්නේ, ඒ නගරයට පැමිණියේය. ඒ කාලයෙහි කලණ්ඩුක දිය කෙළි කෙළිනු කැමැත්තේ, බොහෝ මල්ගඳ විලවුන් ද කන බොන දෑ ද ගෙන්වාගෙන ගඟට ගොස් සිටු දුව සමග නැවකට නැඟී ජලයෙහි සෙල්ලම් කරයි. ඒ දේශයෙහි දිය කෙළි කෙළිනාහු, ඉසුරුමත්හු කැකෑරූ බෙහෙත් මුසුකරන ලද කිරි බොත්. ඒ නිසා ඔවුන්ට වරුවක් වුවත් දියෙහි ක්‍රීඩා කරන්නට ශීතලෙන් බාධා නො වේ. මේ කලණ්ඩුකයා වනාහි කිරි උගුරක් ගෙන මුඛයෙහි කළඹා ඒ කිරි දමයි. බිම දමන්නේ ද දියෙහි නො හළා සිටු දුවණියගේ හිසෙහි දමයි. ගිරා පෝතකයා ද ගං තෙරට ගොස් එක් තිඹිරි ගසක අත්තක හිඳ බලන්නේ, කලණ්ඩුකයා හැඳින ගෙන සිටු දුවණියගේ හිසෙහි දමන බව දැක එම්බල කලණ්ඩුකය, දාසය, තමාගේ ජාතිය ද වසන තැන ද සිහි කැරව. කිරි උගුරක් ගෙන මුඛය කළඹා ජාති සම්පන්න වූ සැප සේ වැඩුණු සිටු දුවණියගේ හිසෙහි නො දමව. තමාගේ ප්‍රමාණය නො දන්නෙහිදැ යි කියා මේ ගාථාව කීවේය.
“(තා උපන් මව් කුස නම් වූ) දේශය ද (මව් ගැබ නම් වූ) වස්තුව ද වන ගෝචර වූ (තිරිසන් වූ) මම ද දනිමි. (ස්වාමිවරු) තා දැන හැරගන්නාහ. කලකණ්ඩුකය කිරි බොව.”
එහි, **“තෙ දෙසා තානි වත්‍ථුනීති”,** මව් කුස සඳහා කියයි. මේ මෙහි අදහසයි. යම් තැනක ඔවුන් විසුවේ නම් එතැන රජ දියණියන්ට සුදුසු කුසක් නො වේ. යම් තැනක ඔහු විසුවේ ද ඒවා රජ දියණියන්ට සුදුසු කුස ප්‍රදේශ නොවේ. එසේ වුව ද ඔබ දාසියකගේ කුස විසුවෙහිය. පිහිටියේය. **“අහඤ්ච වන ගොචරො”,** තිරිසන්හු පවා මෙකරුණ දනිති යි දක්වයි. **“අනුවිච්ච ඛො තං ගණ්හෙය්‍යං”,** මෙසේ නො සිරිතෙහි හැසිරෙන මා විසින් ගොස් සැලකරන ලද කල්හි පරීක්‍ෂා කොට දැන ඔබගේ සැමියෝ තලා සලකුණු ඔබ්බවා ඔබ ගන්නාහුය. ගෙන යන්නාහුය. එනිසා තමාගේ පමණ දැන සිටු දියණියගේ හිසට කෙළ නො ගසා, **“පිප ඛීරං තලණ්ඩුකාති”,** ඔහු නාමයෙන් අමතයි.
තලණ්ඩුකයා ද ගිරා පෝතකයා හැඳිනගෙන මා ප්‍රසිද්ධ කරාවිය යන බියෙන් ස්වාමීනි, එන්න, කවදා ආවේදැ යි කීවේය. ගිරවා මොහු මා හිතවත්කමින් නො කැඳවයි. මගේ ගෙළ අඹරවා මරනු කැමැත්තේයැ යි දැන මට නුඹෙන් ප්‍රයෝජනයක් නැතැ යි එතැනින් උඩට පැන බරණැස් නුවරට ගොස් දුටුවේ යම් සේ ද සිටුතුමාට විස්තර වශයෙන් කීවේය. සිටුතුමා ඔහු විසින් අයුත්තක් කරන ලදැ යි කියා ඔහුට අණ කැරවා බරණැස් නුවරට ම ඔහු ගෙනවුත් දාසයකු ලෙසින් වැඩ ගත්තේය.
බුදුහු මේ ධර්ම දේශනාව ගෙනහැර දක්වා ජාතකය නිමවා වදාළහ. එකල කලකණ්ඩුකයා මේ භික්‍ෂුව විය. බරණැස් සිටු වනාහි මම ම වෙමි.
**“යො වෙ ධම්ම ධජං කත්‍වාති”** යන මේ දේශනාව බුදුහු දෙව්රම් වෙහෙරෙහි වැඩ වාසය කරන සේක්, එක් කුහක (නැති ගුණ පෙන්වන) භික්‍ෂුවක් අරබයා වදාළහ. එකල්හි බුදුහු ඔහුගේ කුහක බව සැළ කළ කල්හි මහණෙනි, දැන් පමණක් නොව, පෙරත් මේ තෙම කුහකයෙකැ යි වදාරා අතීතය ගෙනහැර දැක්වූහ.
පෙර බරණැස් නුවර බඹදත් රජු රජ කැරෙද්දී බෝසත්හු මී යෝනියෙහි පිළිසිඳ ගෙන වැඩිවියට පැමිණ මහත් සිරුර ඇත්තේ, ඌරු පැටියකු සමාන වී නොයෙක් සිය ගණන් මීයන් විසින් පිරිවරන ලද්දේ, වනයෙහි වාසය කරයි. ඉක්බිති, එක් හිවලෙක් ඔබිමොබ හැසිරෙන්නේ, ඒ මී රැළ දැක මේ මීයන් රවටා කන්නෙමි යි සිතා මීයන්ගේ බිලයට නුදුරෙහි හිරුට මුහුණලා හුළං බොමින් තනි පයින් සිටියේය. බෝසත්හු ගොදුරු සොයා හැසිරෙන්නේ, ඌ දැක මොහු සිල්වතෙක් වන්නේයැ යි ඌ ළඟට ගොස් ස්වාමීනි, නුඹේ නම කුමක්දැ යි විචාළේය. ධම්මික නමි යි කීය. පා හතර ම බිම නො තබා කුමක් නිසා එක කකුලකින් සිටියෙහිද? මගේ පා හතර ම පොළොවේ තබන කල්හි පොළොවට ඔසවා සිටිය නො හැකියි. ඒ නිසා තනි කකුලෙන් සිටියෙමි. මුව විවර කැරගෙන කුමක් නිසා සිටියෙහි ද? අපි අන් කිසිවක් අනුභව නො කරමු. හුළඟ පමණක් අනුභව කරමු. ඉක්බිති, ඉරට මුහුණලා සිටියේ කුමක් නිසා ද? සූර්යයා වඳින්නෙමි. බෝසත්හු ඔහුගේ වචන අසා මේ තෙමේ සිල්වතෙක් වන්නේයැ යි එතැන් පටන් මී සමූහයා සමග උදේ හවස ඔහුට උපස්ථාන පිණිස යයි.
හිවලා සියල්ලන්ට පසුව යන මීයා ගෙන මස් කා ගිල මුඛය පිසදා සිටියි. අනු පිළිවෙලින් මී සමූහයා තුනී විය. මීයෝ පෙර අපට මේ ගුල ඉඩ මදි විය. ප්‍රමාණවත් නො වීය. අතරක් නැති ව සිටියෙමු. දැන් ලිහිල්ය. මේ ගුහාව පෙර මෙන් නො වීය. මේ කුමක් නිසාදැ යි බෝසතුන්ට ඒ පුවත සැලකළාහුය. බෝසත්හු කුමන කාරණයකින් හෝ මීයෝ නැතිව ගියෝයැ යි සිතන්නේ, හිවලා ගැන සැකය ඇතිව ඔහු විමසන්නෙමි යි උපස්ථාන කරන කල්හි සෙසු මීයන් පෙරටු කොට තමා පස්සට විය. හිවලා උගේ මතුවට පැන්නේය. බෝසත්හු තමන් අල්ලා ගැනීම පිණිස පනින බව දැක නැවතී එම්බා සිඟාලය, මේ නුඹේ ව්‍රෘත සමාදානය ද? කල්‍යාණ ධර්මයාගේ සුන්‍දර ස්වභාවය ධර්මයෙහි නො පිහිටි බවයි. අනුන්ගේ හිංසනය පිණිස ධර්මය කොඩියක් කැරගෙන හැසිරෙන්නේදැ යි කියා මේ ගාථාව කීය.
“යමකු ඒකාන්තයෙන් (දශ කුශල) ධර්මයන් ධජයක් කොට (මතු කොට පෙන්වා) සත්ත්වයන් (ලවා මේ සිල්වතෙකැ යි) විශ්වාස ඇති කැරවා ගෙන තමන් තත්ත්වය සඟවා ගත්තේ, පව් සිදු කෙරේ ද ඔහුගේ ඒ පැවැත්ම ඛිළාර නම් ව්‍රතයයි.”
එහි, **“යො වෙති”,** ක්‍ෂත්‍රිය ආදී යම් කිසි කෙනකු, **“ධම්මං ධජං කත්‍වාති”,** දශ කුසල කර්ම පථ ධර්මයන් කොඩියක් මෙන් කොට එය කරන්නේ, උත්සාහවත් කරන්නේ, දක්වන්නේ යන අර්ථයි. **“විස්සාසයිත්‍වාති”,** මේ තෙමේ සිල්වත්යැ යන හැඟීමෙන් හටගත් විශ්වාසයන් කොට **“ඛිළාරං නාම තං වතන්ති”,** ඔහු මෙසේ ධර්මය කොඩියක් මෙන් කොට රහසිගත ව පව් කරන්නේ ම ඒකාන්තයෙන් ම කෞරාටික ව්‍රතයක් වේ යන අර්ථයි.
මී රජා කියත් කියත් ම උඩ පැන උගේ බෙල්ලට පැන යටි හනුවෙහි ඇතුල් ගලනාලය හපා බොටුව පලා මරණයට පත් කළේය. මී සමූහයා නැවතී හිවලා මුරු මුරු යන අනුකරණයෙන් කා ගියහ. පළමුවෙන් ආවාහු මූගේ මස් ලැබූහ. පසුව ආවාහු නො ලැබූහ. එතැන් පටන් මී සමූහයා බය නැත්තෝ වූහ.
බුදුහු මේ ධර්ම දේශනාව ගෙනහැර දක්වා ජාතකය නිමවා වදාළහ. එකල හිවලා කුහක භික්‍ෂුව විය. මී රජ වනාහි මම ම වීමි.
**“නායං සිඛා පුඤ්ඤහෙතූති”** යන මේ දේශනාව බුදුහු ජේතවනාරාමයෙහි වැඩ වාසය කරන සේක්, කුහක භික්‍ෂුවක් ම අරබයා වදාළහ.
පෙර බරණැස් නුවර බඹදත් රජු රජ කැරෙද්දී බෝසත්හු මී රජෙක් ව වනයෙහි වසයි. ඉක්බිති, එක් හිවලෙක් ලැව් ගිනි හටගත් කල්හි පලා යාමට නො හැකි වන්නේ, එක් ගසෙක හිස ඇන ගෙන සිටියේය. නරියාගේ මුළු සිරුරේ ම ලෝම දැවුණේය. ගසෙහි හිස ඇන ගෙන සිටි තැන මුදුනෙහි සිපවක් මෙන් ලොම් ටිකක් තිබුණේය. හෙතෙම එක් දිනක් පොකුණෙන් පැන් බොන්නේ, සෙවනැල්ල බලන්නේ, සිළුව (මුදුන) දැක, මට දැන් තත්ත්වයක් ලැබුණේයැ යි වනයෙහි හැසිරෙන්නේ, ඒ මී ලෙන ද දැක මේ මීයන් වංචා කොට කන්නෙමි යි යට කියන ලද ක්‍රමයට ම නුදුරෙහි සිටියේය. ඉක්බිති, බෝසත්හු ගොදුරු සඳහා හැසිරෙන්නේ, නරියා දැක සිල්වතෙක්යැ යි හැඟීමෙන් එළැඹ නුඹ කිනම් නම් ඇත්තෙක්දැ යි විචාළේය. මම අග්ගික භාරද්වාර නමැත්තාය. ඉක්බිති, කුමක් සඳහා ආවෙහි ද? නුඹලා රක්ෂා කිරීම පිණිසයි. කුමක් කොට අප රකින්නෙහි ද? මම අඟිලිවලින් ගණන් කිරීම දනිමි. තොප උදෙන් ම නික්මී ගොදුරු පිණිස යන කාලයේ මෙපමණයැ යි ගණන්කොට ආපසු එන කාලයේ දීත් ගණින්නෙමි. මෙසේ සවස උදෑසන ගණිමින් රකින්නෙමි. එසේ නම් මාමණ්ඩිය රකින්න. නරියා යහපතැ යි පිළිගෙන නික්මෙන කල්හි එකා දනේනා තුන් දෙනායැ යි ගණන් කොට එන කල්හි ද එසේ ම ගණන් කොට හැමට පසු ව එන මීයා ගෙන කයි. සෙස්ස පෙර පරිදි මය.
මෙහි මී රජ නැවතී සිටියේ එම්බා අග්ගික භාරද්වාජ, මේ නුඹේ ධර්මතාවයක් නිසා හිසෙහි කෙස් රොදක් තැබුවේ නොව, හුදෙක් බඩ වඩා ගැනීම පිණිස තබන ලද්දකැ යි කියා මේ ගාථාව කීවේය.
“මේ සිඛාව (හිස මුදුනෙහි බැඳි කෙස් රොද) හිත් පිණිස නො වේ. මේ සිඛාව අනුන් කනු සඳහාය. (මේ මූසික සමූහයා) ඇඟිලි ගණනට නො ආයේය. අග්ගිකය, තාගේ (මීයන් ගිණීම) මේ පමණ වේවා.”
එහි, **“නඞ්ගුට්ඨ ගණනං යාතීති”,** නඞ්ගුට්ඨ ගණන නම් ඇඟිලි ගැනීමයැ යි කියනු ලැබේ. මේ මී සමූහයා ඇඟිලිගැනීමට නො යයි. නො එළඹෙයි. නො පුරවයි. ක්‍ෂයවීමකට නො යයි. යන අර්ථයි. **“අලං තෙ හොතු අග්ගකාති”,** හිවලා නමින් අමතමින් කීවේය. මෙපමණකින් ඔබට සෑහේවා. මින්පසු මීයන් නො කන්නෙහිය. අප සමග හෝ තොප සමග හෝ ආශ්‍රයක් නො වේවා. අපි දැන් නුඹ සමග නො වසන්නෙමු යි යන අර්ථයි. සෙස්ස පෙර පරිදි මය.
බුදුහු මේ ධර්ම දේශනාව ගෙනහැර දක්වා ජාතකය නිමා කළහ. එකල හිවලා ද මේ භික්‍ෂුව විය. මී රජා වනාහි මම ම වීමි.
**“යථාවාචාව භුඤ්ජසු”** යන මේ ජාතකය බුදු රජහු දෙව්රම් වෙහෙර වැඩ වසන සේක්, සැවැත් නුවර වැසි එක් ගැහැනියක අරබයා දේශනා කළහ. මේ වනාහි එක් සැදැහැවත් බුදු සසුනෙහි පැහැදුණු උවසු බමුණකුගේ බිරිය වූවාය. ඕ දුසිල් පවිටුකම් ඇත්තී, රාත්‍රියෙහි අනාචාරයෙහි හැසිර දවල් කිසි වැඩක් නො කොට ගිලන් බවක් පෙන්වා තතනමින් නිදන්නීය. ඉක්බිති, බමුණා සොඳුරිය, කිම ද? යම්කිසි අපහසුවක් ඇත්තීදැ යි විචාරා, එසේය. මගේ සිරුර වාතයෝ පීඩා කරතැ යි කීවාය. එසේ නම් කිනම් දෙයක් අවශ්‍යදැ යි අසා මිහිරි ප්‍රණීත කැඳ, බත්, තෙල් ආදී යමක් ඇය කැමැති වන්නී ද, ඒ ඒ දෙය ගෙනවුත් දෙයි. දාසයකු මෙන් සියලු කටයුතු කරයි. බමුණා ගෙටවන් කල ඕ නිදන්නීය. බැහැර ගිය කල සොර සැමියන් සමග සතුටු වන්නීය.
දිනක් බමුණා, මැගේ සිරුර පීඩාකරන වාතයන්ගේ කෙළවරක් නො පෙනේ යි සිතා සුවඳ මල් ගත් අතැති ව දෙව්රම් වෙහෙරට ගොස් බුදුන් පුදා වැඳ එකත් පසෙක හුන් කල්හි බුදුහු, කිම බමුණ, මෙතෙක් දවස් නො පෙනී සිටියෙහි යි ඇසූ කල්හි, ස්වාමීනි, මගේ බැමිණියගේ සිරුරෙහි වාත රෝගයක් ඇත. ඒ නිසා මම ඇයට ගිතෙල් ද ප්‍රණීත භෝජන ද සොයමි. ඇගේ සිරුර සවිමත්ය. සම පැහැපත්ය. එහෙත් වාත රෝගයෙහි කෙළවරක් නො පෙනේ. මා ඇය රැකබලා ගැනීම නිසා මෙහි ඒමට අවකාශයක් නො ලැබුණි. බුදු රජහු බැමිණියගේ අනාචාර බව දැන බමුණු ස්ත්‍රියගේ රෝගය සුව නො වන කල්හි මේ මේ බෙහෙත් කටයුතු යි පෙර නුවණැත්තන් විසින් කියන ලදි. භවයෙන් වැසී ගිය නිසා දැන් ඒ නො සලකන්නෙහි යි වදාරා ඔහු විසින් අයදනා ලද්දාහු, ඉකුත් කථාව වදාළහ.
පෙර බරණැස් නුවර බඹදත් රජු රාජ්‍යය කරන කල්හි බෝසත්හු උසස් බමුණු කුලයක ඉපිද වැඩිවියට පත්ව තක්සලාවෙන් සියලු ශිල්ප උගෙන බරණැස් නුවර දිසාපාමොක් ඇදුරු වූහ. සියයක් රජදහන්වල රජ බමුණු කුමරුවෝ මොවුන් ළඟ ම ශිල්ප උගනිත්. එකල පසල් දනව් වැසි බමුණෙක් බෝසතුන්ගෙන් තුන් වේදය හා අටළොස් විද්‍යා උගෙන බරණැස් නුවරට පවුල් සංවිධානය කොටගෙන වෙසෙමින් දිනපතා දෙතුන් වරක් බෝසතුන් වෙත එයි. ඔහුගේ බිරිය දුසිල් පාපකාරිනියක් වූවාය. මෙහි සියලු කථා පුවත වත්මන් කථාව හා සමාන වේ.
මේ කරුණ නිසා ඔවදන් ලැබීමට ඉඩක් නො ලැබුණු බව කීවේය. බෝසත්හු, මේ ස්ත්‍රිය මොහු රවටා නිදන බව දැන රෝගයට සුදුසු බෙහෙතක් කියන්නෙමි යි සිතා දරුව, ඔබ මෙතැන් සිට ඇයට කිරි, ගිතෙල් ආදී රසවත් දේ නො දෙනු. පස්පළා, ත්‍රිඵල, ගෝ මුත්‍රයෙහි බහා කකාරා අළුත් තඹ භාජනයක දමා තඹගඳ ගන්වා රැහැනක් හෝ යොතක් හෝ වැලක් ගෙන මේ තිගේ රෝගයට සුදුසු බෙහෙතයැ යි මෙය බොව. නැතිනම් නැඟිටුව. අනුභව කළ ආහාරයට සුදුසු සේ වැඩ කැරව යි මේ ගාථාව කියව. ඉදින්, බෙහෙත නො බොන්නී නම් රැහැණින් හෝ යොතින් හෝ වැලෙන් හෝ පහර කීපයක් දී කෙසින් ගෙන ඇද වැලමිටින් තලන්නේය. එවිට වහා නැඟිට වැඩපල කරන්නීය. ඔහු ද මැනවැ යි පිළිගෙන කී ආකාරයෙන් බෙහෙත සකස් කොට, සොඳුරිය, මේ බෙහෙත බොව යි කීය. එවිට බිරිය මේ බෙහෙත කවුරුන් විසින් කියන ලද ද? සොඳුරිය, ගුරුතුමන් විසින් කියන ලද්දේය. ඒ බෙහෙත ඉවත ලනු. මම නො බොමි. එවිට මානවකයා ඉදින්, තී කැමැත්තෙන් නො බොන්නී නම් මේ රැහැන ගෙන තමාගේ රෝගයට සුදුසු බෙහෙත බොව හෝ තමා කන බොන කැඳ බත් ආදියට සුදුසු වැඩපල හෝ කැරව යි කියා මේ ගාථාව කීය.
“කොසියාවෙනි, කියන වචනයට අනුව අනුභව කරව. අනුභව කළ දෙයට අනුව වැඩ කරව. තිගේ කීම ද අනුභව කිරීම ද සම නො වේ.”
එහි, **“යථාවාචාව භුඤ්ජස්සු”,** තිගේ වචනය අනුව අනුභව කරව. වාතයෙන් මට පීඩා කරතැ යි කියන වචනයට සුදුසු වන සේ අනුභව කරව යන අර්ථයි. **“යථාවාචං වා”,** යන පාඨය ද ගැළපේ. **“යථාවාචායාති”,** කියා ද පාඨයකි. මෙම අර්ථ මැයි. **“යථාභුත්තඤ්ච ව්‍යහරාති”, **තී අනුභව කරන ආහාරයට අනුව මෙහෙ කරව. නීරෝගී වෙමි යා කියා ගෘහයෙහි කළයුතු දේ කරව යන අර්ථයි. **“යථාභූතඤ්ච”,** ද පාඨයකි. නොහොත් නීරෝගී වෙමි යි ඇති තත්ත්වයට ප්‍රකාශ කොට මෙහෙ කරව යන අර්ථයි. **“උභයං තෙ න සමෙති වාචා භුත්තඤ්ච කොසියෙති”, **වාතයෝ මා පෙළතැ යි තිගේ යම් වචනයක් වේ ද එය ද ප්‍රණීත ආහාර පාන බුදීම ද යන මේ දෙකරුණ සම නො වේ. එහෙයින් නැඟිට වැඩ කරව. **“කොසියෙ”,** ගෝත්‍රයෙන් ඇය අමතයි.
මෙසේ කී කල්හි කෝසිය බැමිණිය බියපත් ව ගුරුතුමන් විසින් උත්සාහවත් වූ කල පටන්, මොහු රැවටීමට නො හැකියැ යි නැඟිට මෙහෙ කළාය. ගුරුතුමන් විසින් මගෙ දුසිල් බව දැනගන්නා ලද්දේය. මෙතැන් පටන් නැවත මෙබන්දක් නො කැරමි යි ගුරු ගෞරවයෙන් පවෙහි වෙන් ව සිල්වතියක් වූවාය. ඒ බැමිණිය ද බුදු රජහු විසින් මා දක්නා ලදිමි යි බුද්ධ ගෞරවයෙන් පව්කමින් වෙන්වූවාය.
බුදු රජහු මේ දම් දෙසුම ගෙනහැර දක්වා ජාතකය නිමවූහ. එදා අඹු සැමියෝ දැන් අඹු සැමියෝ ම වූහ. ගුරුතුමා වනාහි මම ම වීමි.


14. අසම්පදාන වර්‍ගය
**“අසම්පදානෙනිතරීතරස්සාති”** යන මේ දේශනාව බුදුහු ජේතවනාරාමයෙහි වැඩ වාසය කරන සේක්, දෙව්දත් තෙරුන් අරබයා වදාළහ. එකල්හි භික්‍ෂූහු දම් සභාවෙහි කථාවක් ඉපද වූහ. ඇවැත්නි, දෙව්දත් තෙර කළගුණ නො දනී. තථාගතයන් වහන්සේගේ ගුණ නො දනියි. බුදුහු වැඩමවා මහණෙනි, මෙහි කවර කථාවකින් යුක්ත ව දැන් හුන්නාහුදැ යි විචාරා මෙ නම් කථාවකින්යැ යි කී කල්හි මහණෙනි, දෙව්දත් තෙර කළගුණ නො දත්තේ දැන් පමණක් නොව, පෙරත් කළගුණ නො දත්තේමැ යි වදාරා අතීත කථාව ගෙනහැර දැක්වූහ.
පෙර මගධ රට රජගහ නුවර එක් මගධ රජ කෙනකු රාජ්‍යය කැරවන කල්හි බෝසත්හු ඔහුගේ ම සිටුතුමා විය. අසූ කෝටියක් ධනය ඇති සඞ්ඛ යන නමිනි. බරණැස් නුවර ද පිළිය සිටුතුමා නමින් අසූ කෝටියක් ධනය ඇති සිටුවරයකු විය. ඔවුහු ඔවුනොවුන් සහායකයෝ වූහ. ඔවුන් අතුරෙන් බරණැස් නුවර පිළිය සිටුතුමාට කිසියම් කාරණාවක් නිසා මහත් බියක් උපන්නේය. සියලු වස්තුව පිරිහිණ. හෙතෙම දිළිඳු වූයේ, පිළිසරණක් නැතිව බිරිඳ රැගෙන සඞ්ඛ සිටුතුමා බලාපොරොත්තුවෙන් බරණැස් නුවරින් නික්මී පයින් ම රජගහ නුවරට පැමිණ සඞ්ඛ සිටුතුමාගේ නිවසට ගියේය. හෙතෙම ඔහු දැක ම මගේ සහායකයා ආවේයැ යි පිළිගෙන සත්කාර සම්මාන කොට කීප දිනක් ගතකොට එක් දිනක් කිම යහළුව, කුමක් සඳහා ආවේදැ යි විචාළේය. යහළුව, මට බයක් උපන්නේය. සියලු ධනය විනාශ විය. (පිරිහුණේ) මට පිහිට වන්නැ යි කීය. යහපති. යහළුව, බිය නො වන්න. භාණ්ඩාගාරිකයා විචාරවා හතලිස් කෙළක් අමු රන් දෙවා සෙසු උපකරණ හා පිරිවර ද තමා සන්තක පණ ඇති නැති දේ සියල්ල දෙකට බෙදා බාගයක් ම දුන්නේය. ඔහු ඒ ධනය ගෙන නැවත බරණැසට ගොස් වාසය කෙළේය.
අපර භාගයෙහි සඞ්ඛ සිටුතුමාට ද එබඳු ම බයක් උපන්නේය. හෙතෙම තමාට පිළිසරණක් සොයන්නේ, මගේ සහායකයාට ලොකු උපකාරයක් කළෙමි. වස්තුවෙන් බාගයක් දුනිමි. ඔහු මා දැක බැහැර නො කරන්නේය. ඔහු සමීපයට යන්නෙමි යි සිතා භාර්යාව රැගෙන පයින් ම බරණැස් නුවරට ගොස් බිරිඳට කීවේය. සොඳුරිය, නුඹට මා සමග ඇතුල් වීදියෙහි යාම නම් යුතු නැත. මා විසින් එවන ලද යානයට නැඟී මහත් පිරිවරින් පසුව එන්නෙහි, යානාව එවන්නේ යම් විටක ද එතෙක් මෙහි ම හිඳුව යි කියා ඈ ශාලාවෙහි තබා තෙමේ නුවරට පිවිස සිටුතුමාගේ ගෙට ගොස් රජගහ නගරයෙන් නුඹගේ සහායක සඞ්ඛ සිටුතුමා ආවේයැ යි දැනුම් දුන්නේය. හෙතෙම එව යි කැඳවා ඔහු දැක අසුනෙන් නො නැඟිට්ටේය. පිළිසඳර කථා නො කළේය. හුදෙක් ආවේ ඇයිදැ යි විචාළේය. නුඹ බැහැදැකීමට ආවෙමි යි කීවේය. නවාතැන් පොළක් නුඹ කොහෙන් ගත්තෙහි ද? තව ම නවාතැන් පොළක් නැත. සිටු භාර්යාව ද ශාලාවේ නවතා ආවේ වෙමි. තොපට මෙහි නවාතැන් නැත. නවාතැන් පොළක් සොයාගෙන එක් තැනක පිස අනුභව කොට යවු. නැවත අප නො බලවයි කියා මගේ සහායකයාගේ රෙදි පොටෙහි බැඳ එක් බොල් බහුල වී (තිඹක්) ස්වල්පයක් දෙව යි දාසයාට අණ කෙළේය. එදවස වනාහි සිටුතුමා රත් ඇල්වලින් ගැල් දහසක් පමණ පොළවා ගබඩාව පිරවීය. සතලිස් කෝටියක් ධනය ගෙන ආවෙහිය. අකෘතඥ මහා සොරෙකි. යාළුවාට තිඹක් පමණ බොල් සහිත වී දෙවීය. දාසයා පසිම්බුවකට එක් බොල් වී තිඹක් දමා බෝසතාණන් ළඟට ගියේය.
බෝසත්හු මෙසේ සිතූහ. මේ අසත් පුරුෂයා මගේ සමීපයෙන් සතලිස් කෙළක් ධනය ලබා දැන් බොල් තිඹක් දෙවීය. ගනිම් ද? නො ගනිම් ද? ඉක්බිති, මොහුට මෙබඳු අදහසක් විය. යම්තාක් මේ අකෘතඥ මිත්‍රද්‍රෝහියා කළගුණ නො සැලකූ බැවින් මා සමග මිත්‍ර භාවය බින්දේය. ඉදින්, මම මොහු විසින් දෙන ලද බොල් වී තිඹ ලාමක බැවින් නො ගත්තෙමි යි මිත්‍ර භාවය බිඳින්නෙමි. ටිකක් ලද අන්ධ බාලයා එය නො ගන්නේ, මිතුරු බව විනාශ කරයි. මම වනාහි මොහු විසින් දෙන ලද බොල් සහිත වී තිඹ ගෙන මගේ ළඟ මිත්‍ර භාවය පිහිටුවන්නෙමි. හෙතෙම බොල් වී තිඹ රෙදි පොටෙහි බැඳගෙන ප්‍රාසාදයෙන් බැස ශාලාවට ගියේය. ඉක්බිති, ඔහුගෙන් බිරිඳ ආර්යයෙනි, කිම ලැබුණදැ යි විචාළාය. සොඳුරිය, අපගේ සහායක පිළිය සිටුතුමා බොල් වී තිඹක් දී අප අද ම බැහැර කළේය. ආර්යයෙනි, කුමකට ගත්තෙහි ද? කිම, මෙය හතළිස් දහසකට සුදුසුදැ යි අඬන්නට පටන් ගත්තාය. බෝසත්හු සොඳුරිය, නො හඬව. මම ඔහු සමග මිතුරු භාවය බිඳෙන බියෙන් මගේ ළඟ මිත්‍ර භාවය තබා ගන්නට ගත්තෙමි. නුඹ කුමක් නිසා ශෝක කරන්නේදැ යි කියා මේ ගාථාව කීවේය.
“කිසියම් හීන වූ ද උතුම් වූ ද වස්තුවක් නො ගැනීම නිසා අනුවණයාගේ මිතුරෝ කිලිටු වෙත්. (හෙවත් බිඳෙත්) එහෙයින් (මිත්‍රත්‍වය රකිනු පිණිස) මිතුරා දෙන ලද බොල් කුරුණි සතර ගත්මි. මගේ මිත්‍රත්‍වය නො පිරිහේවා. මිත්‍රත්‍වය සදා පවතීවා.”
එහි, **“අසම්පදානෙනාති”,** යනු ස්වර ලෝපයෙන් වූ සන්‍ධියකි. නො ගැනීම යන අර්ථයි. **“ඉතරීතරස්සාති”,** යම්කිසි ලාමක අලාමකයකුට, **“බාලස්ස මිත්තානිකලී භවන්ති”,** මෝඩයාගේ - අඥානයාගේ මිත්‍රයෝ වෙත් යන අර්ථයි. **“තාස්මා හරාමි භූසං අඩ්ඪමානං”,** මේ කාරණයෙන් මම යහළුවා විසින් දෙන ලද තුඹක් පමණ බෝල ගෙන යමි යි දක්වයි. **“මාන”,** නම් අටු නැලියට නමකි. නැලි හතරක් තුම්බ නම් වේ. එහෙයින් තුඹක් පමණ බොල්යැ යි කියන ලදි. **“මා මෙ මිත්ති ජීයිත්‍ථ සස්සතාය”,** මගේ යහළුවා සමග පවතින මිත්‍රත්වය නො බිඳේවා. එය හැමදා පවතීවා යන අර්ථයි.
මෙසේ කී කල්හි ද සිටු බිරිඳ හැඬුවා මය. ඒ අවස්ථාවෙහි සඞ්ඛ සිටු විසින් පිළීය සිටුතුමාට දෙන ලද කර්මාන්ත ගැත්තෙක් ශාලාව දොරටුව අසලින් එන්නේ, සිටු බිරිඳගේ හඬන ශබ්දය අසා ශාලාවට පිවිස තමාගේ ස්වාමියා දැක පාළඟ වැටී හඬා වැළප කුමක් සඳහා මෙහි අවුදැ යි විචාළේය. සිටුතුමා සියල්ල සැල කළේය. කර්මාන්ත දාසයා එසේ වේවා. ස්වාමීනි, නො සිතව යි දෙදෙනා ම සනසා අනුභව කැරවා අපේ ස්වාමියා ආවේයැ යි සෙසු දාසයන් රැස් කැරවා දක්වා කීප දිනක් ගතකොට සියලු දාසයන් රැගෙන රජ මිදුලට ගොස් මහත් කොට හැඬුවේය. රජතුමා කැඳවා මේ කිමෙක්දැ යි විචාළේය. ඔවුහු ඒ සියලු පුවත් රජුට සැලකළහ.
රජතුමා ඔවුන්ගේ කීම අසා සිටුවරුන් දෙදෙනා ම කැඳවා සඞ්ඛ සිටාණන්ගෙන් විචාළේය. ඇත්තද? මහසිටුතුමනි, නුඹ විසින් පිළිය සිටුතුමාට සතළිස් කෙළක් ධනය දෙන ලද ද? මහරජතුමනි, මගේ යහළුවාට මා සලකා රජගහ නුවරට ආ විට ධනය පමණක් නොව සියලු ද්‍රව්‍යය පණ ඇති නැති වශයෙන් කොටස් දෙකකට බෙදා සමාන ව බාගයක් දුන්නෙමි. රජතුමා මෙය ඇත්දැ යි පිළිය සිටුගෙන් විචාළේය. එසේය, දේවයන් වහන්ස. නුඹ විසින් තමා ම සලකා ආ මොහුට කිසියම් සත්කාරයක් හෝ සම්මානයක් කැර තිබේ ද? ඔහු නිහඬ විය. තව ද නුඹ මොහුට බොල් වී තුඹක් රෙදි පොටට දමා දී තිබේ ද? එය ද අසා නිශ්ශබ්ද විය. රජතුමා කුමක් කළයුතුදැයි ඇමතියන් සමග සාකච්ඡා කොට ඔහුට පරිභව කොට යවු. පිළිය සිටාණන්ගේ ගෙයි සියලු ධනය සඞ්ඛ සිටුතුමාට දෙවු යි කීවේය. බෝසත්හු මහරජ, මට අනුන් සන්තක දෙයින් අර්ථයක් නැත. මා විසින් දෙන ලද ප්‍රමාණය පමණක් දෙවනු මැනවි. රජතුමා බෝසතාණන් වහන්සේට අයිති කොටස දෙවීය. බෝසත්හු තමා විසින් දෙන ලද සියලු ධනය ආපසු ලබා දාස පිරිස පිරිවරා රජගහ නුවරට ම ගොස් පවුල් ජීවිතය පිහිටුවා දානාදී පිං කොට කම් වූ පරිදි මිය පරලොව ගියෝය.
බුදුහු මේ ධර්ම දේශනාව ගෙනහැර දක්වා ජාතක කථාව නිමවා වදාළහ. එකල පිළිය සිටුතුමා දෙව්දත් තෙරුන් විය. සඞ්ඛ සිටුතුමා වනාහි මම ම වෙමි.
**“කුසලූපදෙසේ ධිතියා දළ්හාය චාති”** යන මේ ජාතක දේශනාව බුදුහු දෙව්රම් වෙහෙර වැඩ වසන සේක්, අජපල් නුග රුක මුල මාර දූවරුන්ගේ පෙළඹවීම් සූත්‍රය අරබයා දෙසූහ. බුදු රජහු මුල පටන්,
“තණ්හා, අරති, රගා යන මාර දූහු දිළිසෙමින් පැමිණියහ. බුදුහු ඔවුන් මහා සුළඟින් පුළුන් රොදක් මෙන් පලවා හැරියහ.”
මෙසේ කෙළවර දක්වා සූත්‍රය දෙසූ කල්හි, දිනක් දම් සභාවේ රැස්වූ භික්‍ෂූහු කථාවක් ඉපදවූහ. ඇවැත්නි, බුදු රජහු මාර දූන් නොයෙක් සිය ගණන් දිව්‍ය රූප මවා පොළඹවනු සඳහා එළැඹ සිටි කල්හි ඇස් ඇර බැලීම් පමණකුදු නො කළහ. අහෝ! බුද්ධ බලය මහත් පුදුමය. බුදු රජහු දම් සභාවට වැඩමවා මහණෙනි, දැන් කවර කථාවකින් හුන්නාහුදැ යි විචාරා, මෙනම් කථාවකින් හුන්නෙමු යි කී කල්හි, මහණෙනි, දැන් මම සියලු ආශ්‍රව ක්‍ෂය කොට සව්නේ දත් මුහුණ ලබා මරඟනන් නො ලැබීම පුදුමයක් නො වේ. පෙර සම්බෝධිය සොයමින් කෙලෙස් සහිත ව සිටි කල මවන ලද දෙවඟනන් රූප අසංවර ව ලෝභ සහගත සිතින් නො බලා ගොස් මහා රාජ්‍යයට පැමිණියෙමි යි වදාරා අතීත කථාව වදාළහ.
පෙර බරණැස් නුවර බෝසත්හු සොහොයුරන් සියයකට කනිටු වී උපන්හ. සියලු කථා පුවත යට තක්කසිලා ජාතකයෙහි කී අයුරින් විස්තර කළ යුතුය. එදා වනාහි තක්ශලා වාසීහු නගරයෙන් පිට ශාලාවක සිටි බෝසතුන් වෙත එළැඹ රාජ්‍යය පිළිගන්වා රාජ්‍යයෙන් අභිෂේක කොට එදින නගරය දිව්‍ය නගරයක් මෙන් ද රාජ භවනය ශක්‍ර භවනය මෙන් ද අලංකාර කොට ඔසවන ලද සේසත් ඇති උතුම් රුවන් පළඟෙහි සක්දෙවිඳු මෙන් වැඩහුන්හ. ඇමැතියෝ ද බමුණු ගැහැවි ආදීහු ද කුමරුවෝ ද සව්බරණින් සැදී පිරිවරා සිටියහ. දෙවඟනන් වැනි සොළොස් දහසක් නළු ස්ත්‍රීහු ද නන් බරණින් සැරසී නෘත්‍යය ගීත වාදිතයෙහි යෙදුණහ. රජ භවන මේඝ නාදයෙන් පිරුණු මුහුද කුස මෙන් ඒකානාද විය. බෝසත්හු තමාගේ සෞභාග්‍යය බලමින් මෙසේ සිතූහ. ඉදින්, මම ඒ යකින්නන් මැවූ දිව්‍ය රූපයන් බැලුවේ නම් මරණයට පත් වන්නෙමි. එවිට මේ සෞභාග්‍යවත් ජීවිතය නො ලබන්නෙමි. පසේ බුදුවරුන්ගේ අවවාදයෙහි සිටි බැවින් මම මේ සැපතට පැමිණියෙමි. මෙසේ ද සිතා ප්‍රීති වාක්‍යය පහළ කිරීම් වශයෙන් මේ ගාථාව කීහ.
“දක්‍ෂ වූ පසේ බුදු රජුන්ගේ උපදේශයන්හි දැඩි ව ඤාණයෙන් යුතුව පිහිටි හෙයින් ද අකුශලයට බිය නිසා ද යකින්නන්ගේ වසඟයට නො ගියෙමු. මට ඒ බියෙහි ම සුවපත් බව විය.”
එහි, **“කුසලූපෙදෙසේ”,** දක්‍ෂයන්ගේ උපදේශයන් - පසේ බුදු රජුන්ගේ අවවාද යන අර්ථයි. **“ධිතියා දළ්හාය චාති”,** දැඩි බවින් හා ස්ථිර බවින් නො සිඳුණු නිරතුරු වීර්යයෙන් යන අර්ථයි. **“අවත්‍ථීතත්තා භය භීරුතාය චාති”,** බයින් නො නැවතුණු හෙයින් ද මෙහි “භාය”, නම් සිතෙහි තැතිගැනීම් මාත්‍රයකි. **“භීරුතා”,** නම් සිරුර කම්පා කරන මහා බයයි. මේ දෙයාකාර බිය ම බෝසතුන්ට නො වීය. යකින්නෝ මිනිසුන් කන්නෝ යි බිය ජනක අරමුණක් දැක ද බියක් නො වීය. එම නිසා **“භය භීරුතා”** නිසා නො නැවතී ඉදිරියට ගියේ යි කීවේ එහෙයිනි. **“භය භීරුතා”** නැති නිසා බිය ජවක අරමුණක් දැක ද නො නවතින බැවින් යන අර්ථයි. එම නිසා රකුසියන්ගේ වසඟයට නො ගියෙමු යි කියන ලදි. **“ස සොත්‍ථිභාවො මහතා භයෙන මෙති”,** ඒ මම අද මහත් බියෙන් රකුසියන්ගෙන් පැමිණිය හැකි දුක් දොම්නසින් සුවපත් බව, නිර්භය බව, සතුටු සොම්නස් බව ඇත්තෙක් වීමි.
මෙසේ බෝසත්හු මේ ගාථාවෙන් දම් දෙසා දැහැමින් රාජ්‍යය කොට පින්කම් කොට කම් වූ පරිදි ගියේය.
බුදුහු මේ ධර්ම දේශනාව ගෙනහැර දක්වා ජාතකය නිම වූහ. එකල තක්සලාවට ගොස් රාජ්‍යයට පැමිණි කුමරා මම වූවෙමි.
**“ඛෙමං යහින්ති”** යන මේ ජාතක දේශනාව බුදු රජහු දෙව්රම් වෙහෙර වැඩ වසන සේක්, එක්තරා භික්‍ෂුවක් අරබයා දේශනා කළහ. බුදු රජුන්ගෙන් කමටහන් ලබාගත් භික්‍ෂුවක් පසල් දනව්වක කුඩා ගමක් ඇසුරු කොට වන සෙනසුනක වස් එළැඹ විසුවේය. පළමු මාසයේ ම පිඬු පිණිස වැඩ කල පන්සල දැවී ගියේය. සෙනසුන නැතිවීමෙන් පීඩාවට පත් භික්‍ෂුව දායක ජනයාට එකරුණ කීවේය. ස්වාමීනි, ඉවසන්න. පන්සල තනා දෙන්නෙමු. දැන් සී සෑම් ආදී ගොවිතැන් කටයුතු ඇතැ යි කියමින් මිනිස්සු තුන් මසට කල්ගත කළහ. භික්‍ෂුවට සුදුසු සෙනසුන් පහසුකම් නැති බැවින් කමටහන් සඵල කැර ගන්ට නො හැකි විය. එතෙම භාවනාවෙන් නිමිති මාත්‍රයක්වත් උපදවන්ට නො හැකි ව වස් වැස නිමවා දෙව්රම් වෙහෙරට ගොස් බුදු රජුන් වැඳ එකත් පසෙක හුන්නේය. බුදුහු ඔහු සමග පිළිසඳර කථා කොට එකල්හි බුදු රජහු මහණ, කෙසේ ද? කමටහන සඵල වීදැ යි විමසූහ. භික්‍ෂුව මුලපටන් කමටහන සඵල නො වූ පරිදි කීය. එවිට බුදු රජහු මහණ, පෙර තිරිසන් සත්තු පවා සුදුසු නුසුදුසු බව දැන විසීමට සුදුසු කල්හි වැස නුසුදුසු කල්හි විසූ ස්ථානය අත්හැර වෙනත් තැනකට ගියහ. මහණ, ඔබ කුමක් නිසා සුදුසු නුසුදුසු බව නො දන්නෙහිදැ යි වදාරා ඔහු විසින් අයදනා ලද බුදුහු අතීත කථාව ගෙනහැර දැක්වූහ.
පෙර බරණැස් නුවර බ්‍රහ්මදත්ත රජු රාජ්‍යය කරන කල්හි බෝසත්හු කුරුලු යෝනියෙහි ඉපිද වැඩිවියට පත්ව දැකුම්කලු කුරුලු රජකු වී එක් වනබද විල් තෙරක අතු රිකිලි කොළ ගහණ වූ මහා ගසක් ඇසුරු කොට පිරිවර සහිත ව වාසය කළේය. බොහෝ කුරුල්ලෝ ඒ ගසෙහි දිය මතුපිට පැතිරී ගිය අතුවල වසන්නාහු, සිරුරු මළ හෙළති. එම විලෙන් සැඩ නා රජෙක් වසයි. මේ කුරුල්ලෝ, මගේ නිවහන වූ විලෙහි සිරුරු මළ හෙලතැ යි කිපී දියන් ගිනි මතුකොට ගස දවා කුරුල්ලන් පලවා පියමි යි සිතී. ඉක්බිති, රාත්‍රී කාලයෙහි සියලු කුරුල්ලන් එකතු වී ගස් අතුවල නිදිගත් කල්හි පළමු කොට සියලු ජලය ලිප තැබුවාක් මෙන් පැසුණු කල්හි දෙවැනි වර දුම් දමා තෙවැනි වර නලකඳක් පමණ ගිනි ජාලාවක් උඩට නැංවීය. බෝසත්හු දියෙන් ගිනිදැල් නැඟෙනු දැක යහලු කුරුල්ලනි, ඇවුළුණු ගිනි දියෙන් නිවෙයි. දැන් ජලය ම ගිනිදැල් විය. අපට මෙහි විසීමට නො හැකිය. වෙනත් තැනකට යමු යි කියා මේ ගාථාව කීහ.
“යම් තැනක නිර්භය ද එතැන සතුරා නැඟී සිටියේය. දිය මැද ගිනි දිළිසෙහි. පොළොවෙහි ගසක අද විසීමක් නැත. කුරුල්ලනි, අන් තැනකට යව්. අපට පිහිට වූ තැනින් බය උපන.”
එහි, **“ඛෙමං යහිං තත්‍ථ අරී උදීරිතො”,** යම් දිය තලයක නිර්භය බව වී ද එහි සතුරෙක් පැමිණියේය. පැන නැංගේය. **“උදකස්ස”,** ජලයෙහි, **“ඝතාසනො”,** ගින්නයි. ගින්න ගිතෙල් අනුභව කරන නිසා **“ඝතාසනො”,** යි කියනු ලැබේ. **“න අජ්ජ වාසො”,** අද අපට වාසය නැත. **“මහියා මහීරුහො”** මහීරුවා නමින් ගස කියනු ලැබේ. ගසෙහි - මේ මහපොළොවෙහි උපන් ගසෙහි යන අර්ථයි. **“දිසා භජව්හො”,** දිශාවන් ඇසුරු කරවු. යවු. **“සරණජ්ජ නො භයන්ති”,** අද අපට පිහිටි ස්ථානයෙන් ම බය ඇතිවිය. තදින් ම බිය උපන්නේය යන අර්ථයි.
බෝසත්හු මෙසේ කියා තමාගේ වචනය පිළිගන්නා කුරුල්ලන් රැගෙන උඩට නැඟී අන් තැනකට ගියහ. බෝසතුන්ගේ වචනය නො පිළිගෙන සිටි කුරුල්ලෝ මළහ.
බුදුහු මේ දම් දෙසුම ගෙනහැර දක්වා සිව්සස් වදාරා ජාතකය නිමවූහ. සත්‍යය දේශනාව කෙළවර ඒ භික්‍ෂුව රහත් ඵලයෙහි පිහිටියේය.
එදා බෝසතුන්ගේ වචනය පිළිගත් කුරුල්ලෝ බුදු පිරිසය. කුරුලු රජ වනාහි මම ම වීමි.
**“යෙසඤ්ඤිතො”** යන මේ ජාතක දේශනාව බුදු රජහු දෙව්රම් වෙහෙර වසන සේක්, සංකස්ස නුවර දොරටුවෙහි දී තමන් වහන්සේ විසින් ලුහුඬින් අසන ලද ප්‍රශ්නයට දම් සෙනෙවි සැරියුත් තෙරණුවන් විසින් විස්තර වශයෙන් කළ පැන විසඳුම අරබයා වදාළහ. මේ ඒ පිළිබඳ ජාතක කථාවයි. පෙර බරණැස් නුවර බඹදත් රජු රාජ්‍යය කැරවන කල්හි බෝසත්හු අරණ්‍යායතනයක කළුරිය කරන කල්හි අතවැසියන් විසින් විශේෂාධිගම විචාරණ ලද්දේ, නෙවසඤ්ඤානාසඤ්ඤා විඤ්ඤාණය - ඇත්තෙක් නැත. නැත්තෙක් නැතැ යි කීහ. -පෙ- අතවැසියෝ දෙටු අතවැසි තවුසාගේ වචනය නො පිළිගත්හ. එවිට බෝසත්හු ආභස්සර බඹ ලොවින් අවුත් අහසෙහි සිට මේ ගාථාව කීහ.
“සිත ඇති යම් සත්ත්ව කෙනෙක් වෙත් ද ඔහු දිළිඳු වෙති. සිත් නැති යම් සත්ත්ව කෙනෙක් වෙත් ද ඔහු ද දිළිඳු වෙති. සිත ඇති සිත නැති භවයන් දුරු කොට ඒ අරූප සමවන් සුවය නිදොස්ය.”
එහි, **“යෙ සඤ්ඤිනො”,** යන්නෙන් නේවසඤ්ඤානාසඤ්ඤා යන්න අරූප ධ්‍යානලාභීන් හැර සෙසු සිත සහිත සත්ත්වයන් දක්වයි. “**තෙපි දුග්ගතා”,** එම සමවන නො ලැබීම නිසා ඔහු දුගී මෙන්, **“යෙපි අසඤ්ඤිනො”,** අසඤ්ඤ භවයෙහි උපන්නෝ සිත් නැති බැවින් දක්වයි. **“තෙපි දුග්ගතා”,** ඔහු ද මේ සමාපත්තිය නො ලැබීම නිසා දුගියෝ වෙති**. “එතං උභයං විවජ්ජය”, **මේ සඤ්ඤාදී අසඤ්ඤාදී බව අත්හරව යි අතවැසියාට අවවාද කළේය. **“තං සමාපත්තිසුඛං අනඞ්ගණන්ති”,** නේවසඤ්ඤානාසඤ්ඤායතන සමවත් ශාන්ත බැවින් සැප ගණයට ගියේය. ධ්‍යාන සැපය නිදෝසීය. බලවත් සිතෙහි එකඟ භාවය නිසා ද එය **“අනඞ්ගණ”** නම් විය.
මෙසේ බෝසත්හු ධර්ම දේශනා කොට දෙටු අතවැසිගේ ගුණ කියා බඹ ලොවට ම ගියේය. එකල්හි සෙසු තාපසයෝ දෙටු අතවැසි පිළිගත්හ.
බුදු රජහු මේ කථාව ගෙනහැර දක්වා ජාතකය නිම කළහ. එදා දෙටු අතවැසියා සැරියුත් තෙරණුවෝ වූහ. මහා බ්‍රහ්මයෝ මම ම වීමි.
**“චන්‍දාභන්ති”** යන මේ ජාතක දේශනාව බුදු රජහු දෙව්රම් වෙහෙර වැඩ වසන සේක්, සංකස්ස නගර දොරටුවෙහි සැරියුත් තෙරණුවන්ගේ ම පැන විසඳීමක් අරබයා දෙසූහ. පෙර බරණැස් නුවර බ්‍රහ්මදත්ත රජු රාජ්‍යය කැරවන කල්හි බෝසත්හු අරණ්‍යායතනයක කළුරිය කරන්නාහු, අතවැස්සන් විසින් විචාරණ ලද්දාහු, සඳ එළිය, හිරු එළිය යි කියා ආභස්සර බඹ ලොවෙහි උපන්නේය. තාපසයෝ දෙටු අතවැසියාගේ වචන නො පිළිගත්හ. බෝසත්හු පැමිණ අහසෙහි සිට මේ ගාථාව කීහ.
“යමෙක් මෙලොව චන්‍ද්‍ර, සූරිය ආලෝකය යම්තාක් පැතිර සිටී ද ඒ තාක් නුවණින් ධ්‍යාන අරමුණ පතුරුවයි. විතරක් නැති එම දෙවැනි ධ්‍යානයෙන් ආභස්සර බඹ ලොව පැමිණියෙමි.”
එහි, **“චන්‍දාභන්ති”,** ඔදාත (සුදු පැහැය) කසිනය දක්වයි. **“සූරියාභන්ති”, **පීත (කහ) කසිනය දක්වයි. **“යොධ පඤ්ඤාය ගාධති”,** යම් කෙනෙක් මේ සත්ත්ව ලෝකයෙහි මේ කසින භාවනා දෙක නුවණින් වඩත් ද අරමුණු වශයෙන් පිවිසෙත් ද එහි පිහිටත් ද නොහොත් **“චන්‍දාහං, සූරියාභඤ්ච යොච පඤ්ඤාය භාවතීති”,** යම් තරම් ප්‍රමාණයක් සඳහිරු එළිය පැතිරෙයි ද එපමණ දුර ප්‍රතිභාග කසින අරමුණ වඩා ඒ අරමුණු කොට ධ්‍යාන උපදවන්නේ, මේ දෙඑළිය නුවණින් වැඩීම නම් වේ. එම නිසා මේ මෙහි අර්ථය වේ. **“අවිතක්කෙන ඣානෙන හොති ආභස්සරූපගොති”,** ආභස්සර බඹලොව උපදින්නෙක් වේ.
මෙසේ බෝසත්හු තාපසයන් දැනුවත් කොට දෙටු අතවැසියාගේ ගුණ කියා බඹ ලොවට ම ගියේය.
බුදු රජහු මේ දම් දෙසුම ගෙනහැර දක්වා ජාතකය නිම කළහ. එදා දෙටු අතවැසි සැරියුත් තෙරණුවෝය. මහබඹු වනාහි මම ම වීමි.
**“යං ලද්ධං තෙන තුට්ඨබ්බන්ති”** යන මේ ජාතකය බුදුහු දෙව්රම් වෙහෙර වසන සේක්, ථුල්ලානන්‍දා මෙහෙණ අරබයා දෙසූහ. සැවැත් නුවර එක්තරා උපාසකයෙක් ලුහුණු දෙමි යි පවසා මෙහෙණි සසුන පවරා, එක් මෙහෙණියක් පැමිණියහොත් මෙහෙණකට ලුහුණු බික් දෙක තුනක් දෙන ලෙස කෙත් පල්ලාට අණ කළේය. ඉන්පසු ඔහු මෙහෙණෝ ලුහුණු පිණිස කෙතට ද ගෘහයට ද යති. එක් උත්සව දිනයක ඔහුගේ ගෙදර ලුහුණු අවසන් විය. ථුල්ල නම් භික්‍ෂුණිය පිරිවර සමග ගෙදරට ගොස් පින්වත, ලුහුණු අවශ්‍යයැ යි කියා ආර්යාවන් ගෙනෙන ලද ලුහුණු අවසනය. කෙතට යන්නැ යි කිය. ඇය කෙතට ගොස් පමණ නො දැන ලුහුණු ගෙන්වා ගත්තාය. කෙත් පාලකයා දොස් කීය. මෙහෙණියෝ පමණ නො දැන ලුහුණු ගෙන්වා ගන්නාහුය. ඒ ඇසූ අල්පේච්ඡ භික්‍ෂූණීහු ද මෙපුවත දැනගත් භික්‍ෂූහු ද දොස් කීහ. බුදු රජුන්ට ද මෙකරුණ සැලකළහ. බුදු රජහු ථුල්ලනන්‍ද භික්‍ෂූණියට දොස් පවරා මහණෙනි, අධික ආශා ඇති පුද්ගලයා වැදූ මවට ද ප්‍රිය නො වේ. එසේ ම අප හුදුණවුන් පැහැදීමට හෝ පැහැදුණවුන් වඩවඩාත් පැහැදීමට හෝ නැති ලාභ ලැබීමට හෝ නො ලැබුණු ලාභ ලැබීමට හෝ උපන් ලාභ තහවුරු කිරීමට හෝ සමත් නොවී අල්පේච්ඡ පුද්ගලයා වනාහි නො පහන් අය පැහැදවීමටත් පහන් අය වඩාත් පහන් කිරීම සඳහාත් නො ලැබුණු ලාභ ලැබීමටත් ලැබුණු ලාභ වැඩිවීමටත් උපන් ලාභ තහවුරු වීමටත් සමත් වෙයි. මේ ආදී වශයෙන් භික්‍ෂූන්ට අවස්ථානෝචිත දැහැමි කථා කොට මහණෙනි, ථුල්ලනන්‍දා අතෘපති ආශා ඇත්තී, දැන් පමණක් නො වේ. පෙර ද එසේ වූවාය යි වදාරා ඉකුත් කතාව ගෙනහැර දැක්වූහ.
පෙර බරණැස් නුවර බ්‍රහ්මදත්ත රජු රාජ්‍යය කරන කල්හි බෝසත්හු එක්තරා බමුණු කුලයක උපන්හ. ඔහු වැඩිවියපත් වූ කල්හි සමජාතික කුලයකින් බිරියක පාවාගත්හ. ඇයට නන්දා, නන්දාවතී, සුන්දරනන්දා යි දියණියෝ තිදෙනෙක් වූහ. ඔවුන් පතිකුලයට යන්නට පෙර ම බෝසත්හු කළුරිය කොට රන් හස් යෝනියෙහි උපන්හ. ඔවුන්ට පෙර කඳපිළිවෙල දන්නා නුවණ ද උපන්නේය. ඔහු වැඩිවිය පත්වෙත් ම රන්වන් පියාපතින් ගැවසුණු ශෝභාමත් මහත් සිරුර දැක මම කොහි සිට මෙහි උපන්නෙමිදැ යි බලන්නහු, මනුෂ්‍ය ලෝකයෙහි සිට බව දැන නැවතත් බලන්නහු, බැමිණිය හා දියණියන් කෙසේ ජීවත් වන්නෝදැ යි විමසන කල්හි අනුන්ට බැලමෙහෙ කොට දුකින් ජීවත් වෙති යි දැන මෙසේ සිතීහ. මගේ සිරුරෙහි රන් පියාපත් කෙටීම් ගැටීම්වලට සුදුසුය. මම එක එක පියාපතක් දෙන්නෙම් නම් එයින් මගේ බිරිඳත් දියණියෝත් සැප සේ ජීවත් වන්නාහ. මෙසේ සිතූ බෝසත්හු ගෙදරට ගොස් ගෙයි පිටිපස කෙළවර සැඟවී සිටියහ. බැමිණිය හා දියණියෝ බෝසතුන් දැක හිමියනි, කොහි සිට ආවෙහිදැ යි විචාළහ. මම ඔබගේ පියා වෙමි. මරණින් පසු රණ හංසයෙක් වී උපන්නෙමි. ඔබ දැකීම සඳහා මෙහි පැමිණියෙමි. මෙතැන් පටන් අනුන්ට බැලමෙහෙ කොට දුක සේ ජීවත් වීම අවශ්‍ය නො වේ. මම ඔබට එක එක පියාපතක් දෙමි. එය විකුණා සුව සේ ජීවත් වනු යි කියා එක් පියාපතක් දී ගියේය. බෝසත්හු මේ ක්‍රමයෙන් අතරතුර අවුත් එක එක පියාපතක් දී යති. බැමිණිය හා දියණියෝ ධනයෙන් සම්පූර්ණ ව සැපවත් වූහ.
ඉක්බිති, එක් දවසක් බැමිණිය සිය දියණියන් අමතා දරුවනි, තිරිසනුන්ගේ හිත් දැනීම අමාරුය. සමහරවිට ඔහු නැවත මෙහි නො එන්ට හැකිය. දැන් ඔහු ආ කල සියලු පියාපත් සිඳ ලබාගනිමු. එවිට දියණියෝ අපගේ පියා පීඩාවට පත් වන්නේ යි නො පිළිගත්හ. බැමිණිය අධික ලෝභකම නිසා නැවත දිනක රන් හසු පැමිණි කල්හි, හිමියනි, මෙහි එන්නැ යි ආදරයෙන් කැඳවා ළඟට පැමිණි රන් හසු දෙඅතින් අල්ලා සියලු පියාපත් සිඳ ගත්තාය. එහෙත් බෝසතුන්ගේ කැමැත්තෙන් තොරව ගත් නිසා ඒ සියලු පියාපත් කොකුන්ගේ පියාපත් සමාන විය. බෝසත්හු පියා විහිදා යන්ට අසමත් වූහ. ඉක්බිති, ඕ රන් හසු මදු සැළියක බහා පෝෂණය කළාය. එහෙත් රන් හසුගේ නැවත වැඩුණු පියාපත් සුදුපාට විය. බෝසත්හු වැඩුණු පියාපත් ඇත්තේ, ඉගිලී තමා වසන ස්ථානයට ගියහ. නැවත එහි නො පැමිණියහ.
බුදුහු මේ අතීත කථාව ගෙනහැර දක්වා, මහණෙනි, ථුල්ලනන්‍දා භික්‍ෂුණිය අධික ලෝභී වූවා දැන් පමණක් නො වේ. පෙරත් අධික ලෝභී වූවාය. ඒ මහත් ආශාව නිසා ම රනින් පිරිහුණාය. දැන් ඒ ආශාව නිසා ම ලුහුණු ලාභයෙන් පිරිහෙන්නීය. මෙතැන් පටන් ලුහුණු අනුභවය නො ලබනවා පමණක් නොව අනිත් භික්‍ෂුණීහු ද ලුහුණු නො ලබන්නෝය. එම නිසා බොහෝ ලැබුණ ද පමණ දත යුතුය. ස්වල්පයක් ලැබුණ ද ලැබුණු පමණින් සතුටු විය යුතුය. වඩ වඩා නොපැතිය යුතුයැ යි වදාරා මේ ගාථාව වදාළහ.
“යමක් ලැබුණ ද එයින් සතුටු විය යුතුය. අධික ලෝභය ලාමකය. රන් ලෝභයෙන් රාජ හංසයා අල්ලා ගෙන රනින් පිරිහුණාක් මෙනි.”
එහි, **“තුට්ඨබ්බං”,** සතුටු විය යුතුය.
බුදුහු මෙසේ වදාරා නොයෙක් ආකාරයෙන් දොස් පවරා යම් භික්‍ෂුණියක් ලුණු අනුභව කරන්නී නම් පචිත් ඇවැතක් වේයැ යි සිකපදය පනවා ජාතකය නිම කළහ. එදා බැමිණිය ථුල්ලනන්‍ද භික්‍ෂුණිය වූවාය. දියණියන් තිදෙනා දැන් නැගෙණියන් තිදෙනාය. සුවණ්ණ රාජ හංසයා මම ම වීමි.
**“යත්‍ථෙකො ලභතෙ බබ්බූති”** යන මේ ජාතකය බුදු රජහු දෙව්රම් වෙහෙර වසන සේක්, කාණමාතු සිකපදය අරබයා දෙසූහ. සැවැත් නුවර කාණමාතාගේ දියණිය නමින් ප්‍රකට උවැසියක් වූවාය. සෝවාන් වූ ආර්යය ශ්‍රාවිකාවක් වූවාය. ඕ කාණා නම් දියණිය පසල් ගමක කුලගොත් සම පුරුෂයකුට පාවා දුන්නාය. කාණා දිනක් කිසියම් කාර්යයක් සඳහා මව් ගෙදරට පැමිණියාය. ඉක්බිති, ඇගේ හිමියා දින කීපයකට පසුව කාණාවගේ පැමිණීම රිසියෙමි යි දූතයකු යැවීය. කාණා ව දූත වචනය අසා තම හිමි වෙත යාම සඳහා මවගෙන් විචාළාය. දියණිය මෙතෙක් කල් මෙහි සිට හිස් අතින් යවනු නො කැමැති ව ගමන සඳහා කැවුම් පිසුවාය. එකෙණෙහි පිඬු සිඟා වඩිමින් සිටි භික්‍ෂුවක් නිවසට වැඩියේය. කාණ මාතාව භික්‍ෂුව වඩා හිඳුවා පාත්‍රය පුරා කැවුම් පිළිගැන්වූවාය. භික්‍ෂුව තවත් භික්‍ෂුවකට ද කීවේය. මාතාව ඔහුට පාත්‍රය පුරා කැවුම් පිළිගැන්වූවාය. මෙසේ සිව් නමකට පිළිගැන්වීමෙන් පසු පිළියෙල කළ සියලු කැවුම් අවසන් විය. මේ නිසා කාණාවගේ ගමන නැවතිනි. ඇගේ හිමියා දෙවැනි වරටත් තෙවැනි වරටත් දූතයන් යැවීය. තෙවැනි දූතයා යවන විට ඉදින්, කාණා නො එන්නී නම් වෙනත් බිරියක් ගෙන එන බව කියා යැවීය. එවර ද කාණාවගේ ගමන වැළකිනි. ඇගේ ස්වාමියා වෙනත් බිරියක ගෙන ආවේය. මේ පුවත ඇසූ කාණා හඬමින් සිටියාය.
බුදු රජහු මෙකරුණ දැන පෙරවරු හැඳූ පොරවා පාසිවුරු ගෙන කාණ මාතාවගේ ගෘහයට වැඩමවා පැනවූ අසුනෙහි වැඩහිඳ කාණාව කුමක් නිසා හඬන්නීදැ යි විමසූහ. කාරණය දැනගත් බුදු රජහු දහම් දෙසා ඔවුන් සනසා හුනස්නෙන් නැඟිට විහාරයට වැඩියහ. භික්‍ෂූන් සිව් නමක් කාණාවගේ ගමන සඳහා පිළියෙල කළ කැවුම් තුන්වරක් ම පිළිගෙන ඇගේ ගමන වැළකුණු බව මහසඟන අතර ප්‍රකට විය. දිනක් භික්‍ෂූහු දම් සභාවෙහි මෙකරුණ මතු කළහ. ඇවැත්නි, භික්‍ෂූන් සතර නමක් තුන්වරක් කාණාවගේ ගමන සඳහා පිසූ කැවුම් අනුභව කොට ඇගේ ගමනට බාධා කිරීම නිසා ඇගේ සැමියා අත්හළ දියණිය නිසා කාණ මාතාවට මහත් දොම්නසක් ඉපදවීය. බුදුහු මේ සභාවට වැඩමවා මහණෙනි, දැන් කවර කථාවකින් හුන්නාහුදැ යි විචාරා මෙනම් කථාවකින් හුන්නාහු යි කී කල්හි මහණෙනි, ඒ භික්‍ෂූන් සතර නම කාණ මාතාවට අයිති දේ අනුභව කොට ඇය දොම්නස් කළෝ දැන් පමණක් නො වෙයි. පෙර ද එසේ ම වූහැ යි වදාරා අතීත කථාව ගෙනහැර දැක්වූහ.
පෙර බරණැස් නුවර බ්‍රහ්මදත්ත රජු රාජ්‍යය කැරවන කල්හි බෝසත්හු ගල් කඩන කුලයක ඉපිද වැඩිවිය පත්ව ශිල්පය ඉගෙන ගත්හ. එකල කාසී රට එක් නියම් ගමක මහත් සම්පත් ඇති සිටු කෙනෙක් වූහ. ඔහුට නිධානගත ධනය රන් සතලිස් කෙළක් විය. ඉක්බිති, ඔහුගේ බිරිය කළුරිය කොට ධනාශාව නිසා ධන නිධාන මතුපිට මී දෙනක් වී උපන්නාය. ක්‍රමයෙන් ඒ සිටු කුලය ද අභාවයට ගියේය. පෙළපත ද සිඳීගියේය. ගම ද අතහැර දමන ලදි. නම පවා මැකී ගියේය. එදවස බෝසත්හු පැරණි ගම පිහිටි තැන ගල මතුකොට කඩත් මීදෙන එතැනින් ගොදුරු පිණිස යන්නී, බෝසතුන් නැවත නැවත දැකීම නිසා හටගත් කුළුපග කම් ඇත්තී මෙසේ සිතුවාය. මගේ විශාල ධනය නිකරුණේ විනාශ වෙයි. මොහු සමග එකතුව මේ ධනය පරිභෝග කරමි. දිනක් එක් කහවණුවක් මුවින් ඩැහැගෙන බෝසතුන් වෙතට ගියේය. බෝසත්හු ඒ දැක මෑණියනි, කහවණුවක් රැගෙන ආවෙහිදැ යි විචාළහ. දරුව, මෙය ගෙන තමා ද පරිභෝග කොට මට මස් ගෙන එව යි කීවාය. බෝසත්හු ද මැනවැ යි පිළිගෙන කහවණුව ගෙන ගෙට ගොස් එක් මස්සකින් මස් මිල දී ගෙන අවුත් මී දෙනට දුන්හ. ඇය ද එය තමා වසන තැනට ගෙන ගොස් කැමැති පරිදි කෑවාය. එතැන් පටන් මේ අයුරින් දිනපතා කහවණුව බැගින් බෝසතුන්ට දෙන්නීය. බෝසත්හු ද ඇයට මස් ගෙන අවුත් දෙයි.
දිනක් බළලෙක් මූෂික ධේනුව අල්ලා ගත්තේය. එවිට ඇය ස්වාමීනි, මා නො මරන්න. මක්නිසා ද? මා බඩගිනි වේදනාවෙන් සිටිමි. එම නිසා තී නො මරා සිටිය නො හැකියි. කිම? ඔබ එක දවසක් පමණක් මස් කනු කැමැත්තේ ද? නැති නම් හැමදා ම මස් කනු කැමැත්තේ ද? ලැබෙන්නේ නම් හැමදා ම කනු කැමැත්තෙමි. එසේ නම් මම ඔබට හැමදා මස් දෙමි. මා අතහරිනු මැනවි. ඉක්බිති, බළලා කලහකාරී වනු යි පවසා මූෂික ධේනුව අත හැරියේය. එතැන් පටන් මූෂික ධේනුව තමාට ගෙන ආ මස් කොටස දෙකොටසක් කොට එක් කොටසක් බළලාට දෙයි. අනෙක් කොටස තමා කයි. තවත් දිනක වෙනත් බළලෙක් මූෂික ධේනුව අල්ලා ගත්තේය. මීච්චිය ඒ බළලාත් සනසා අතහරවා ගත්තාය. තුන්වෙනුව ඇය තවත් බළලෙක් අල්ලා ගත්තේය. ඔහු ද සනසා අතහරවා ගත්තේය. එතැන් පටන් තමාට ලැබෙන මස් කොටස තුන් කොටසක් කොට තිදෙනා ම කති. අනතුරු ව තවත් බළලෙක් ඇය ඩැහැ ගනී. පෙර මෙන් ඔහු ද සනසා තමා මුදවා ගත්තීය. එතැන් පටන් සතර කොටසක් කොට කති. තවත් දවසක ඇය වෙනත් බළලෙකුට ගොදුරු වූවාය. පෙර මෙන් ම උගෙන් මිදී පස් කොටසක් කොට කති. පස් වැනි කොටසට පත් වූ කල්හි ඇය අහර අඩු බවක් නිසා කෘෂ වී දුර්වල වූවාය. මස් ලේ අඩු විය.
බෝසත්හු ඒ දැක මෑණියනි, කුමක් නිසා මෙසේ වූවෙහිදැ යි අසා කාරණය කී කල්හි මට කාරණය නො කියන ලද්දේ මක් නිසා ද? මම මෙයට කළ යුතු දේ දුනිමි යි ඇය අස්වසා පිරිසිදු පළිඟු මෙන් ගුහාවක් කොට ගෙනවුත් මෑණියෙනි, ගුහාවට පිවිස වැතිරී පැමිණි පැමිණියන්ට නො සරුප් වචනයෙන් තර්ජනය කැරව යි කීහ. ඉක්බිති, එක බළලෙක් පැමිණ, මගේ මස් කොටස් දෙව යි කීය. එවිට මීච්චිය, එම්බල දුෂ්ට බළල, මම තොගේ මස් ගෙන යන්නියක් ද? තමාගේ ම පුතුන්ගේ මස් කව යි බිය ගැන්වූවාය. බළලා පළිඟු ගුහාවෙහි සිටින බව නො දැන නො ඉවසිල්ලෙන් මීච්චිය ඩැහැගනු සඳහා වහා පනිත් ම හදවත ගුහාවෙහි හැපී පැළිණි. ඇස් පිට පැන්නාක් මෙන් විය. එකෙණෙහිම බළලා මරණයට පත්ව එහි ම නො පෙනෙන තැනකට වැටිණි. මේ අයුරින්ම අනෙක් බළලුන් සිව් දෙනා ම මරණයට පැමිණියහ. එතැන් පටන් මී දෙන බිය නැතිව බෝසතුන්ට කහවණු දෙකක් තුනක් ගෙනවුත් දේනනීය. මේ අයුරින් ඒ සියලු ධනය බෝසතුන්ට දුන්නීය. ඒ දෙදෙනා දිවි ඇතිතෙක් ම මිතුරු බව නො බිඳී මරණින් මතු කම් වූ පරිදි ගියහ.
බුදුහු කථා පුවත ගෙනහැර දක්වා මේ ගාථාව වදාළහ.
“යම් තැනක බළලකු ගොදුරු ලබා ද එතැන දෙවැනි බළලකු ද උපදී. තෙවැන්නකු ද සිව්වැන්නකු ද උපදී. මේ තිගේ පළිඟු ගුහාවකි.”
එහි, **“යත්‍ථ”,** යම් තැනක, **“බබ්බු”,** බළලාය. **“දුතියො තත්‍ථ ජායති”,** යම් තැනක මීයකු හෝ මාංශ ලබා ද එතැන දෙවැනි බළලකු ද ඇති වේ. එසේ ම **“තතියො ච චතත්‍ථො ච”,** එදා එහි බළලුන් පස් දෙනෙක් ඇති වූහ. උන් එසේ දිනපතා මස් කමින් **“බබ්බුකා”,** ඒ බළල්ලු පළිඟු ගුහාවට පයින් පහර දී මරණයට පත්වූහ.
මෙසේ බුදුහු දම් දෙසුම ගෙනහැර දක්වා ජාතකය නිම කළහ. එදින බළලුන් සතර දෙන ඒ භික්‍ෂූන් සතර දෙන වූහ. මී දෙන කාණ මාතාව වූවාය. ගල් වඩුවා වනාහි මම ම වීමි.
**“කි තෙ ජටාහි දුම්මෙධාති”** යන මේ ජාතක දේශනාව බුදු රජහු දෙව්රම් වෙහෙර වසන සේක්, කුහක හෙවත් නැති ගුණ පෙන්වන භික්‍ෂුවක් අරබයා දෙසූහ. මෙහි වත්මන් කථාව යට කියන ලද කථා හා සමාන වේ.
පෙර බරණැස් නුවර බඹදත් රජු රාජ්‍යය කරන කල්හි බෝසත්හු තලගොයි යෝනියෙහි පිළිසිඳ ගත්හ. එකල්හි අභිඤ්ඤාණ පස උපදවා ගත් උසස් සිල් ගුණ ඇති තවුසෙක් පසල් ගමක් ඇසුරු කොට වන පෙදෙසක පන්සලක වෙසෙයි. ගම් වැසියෝ තවුසාට සැලකිළිමත් ව උවටැන් කරති. බෝසත්හු සක්මන් මඟ කෙළවර තුඹසක වෙසෙති. ඒ අතර දිනපතා ද දෙතුන්වරක් තවුසන් වෙත අවුත් අර්ථ ධර්ම යුත් කථා අසා වැඳ තුඹසට ම යයි. පසුකලෙක තවුසා ගම් වැසියන් විචාරා බැහැර ගියේය. ඒ සිල්වතින් පිරිපුන් තවුසා බැහැර වූ කල්හි වෙනත් දුසිල් තවුසෙක් එම අසපුවට අවුත් වාසය කළේය. බෝසත්හු මොහු ද සිල්වත් තවුසෙකැ යි සිතා පෙර මෙන් ම ඔහු වෙතට ද ගියහ.
නියම් කලෙක එක් දවසක් නො කල් වරුෂාවක් වට කල්හි තුඹසෙන් වේයෝ නික්මුණහ. උන් කෑම සඳහා තලගොයි එහි ආහ. ගම් වැසියෝ අවුත් බොහෝ තලගොයින් මරා රසවත් ලෙස ලුණු ඇඹුල් යොදා තලගොයි මස් පිස තවුසාට දුන්හ. තවුසා තලගොයි මස් අනුභව කොට රසයෙන් බැඳී මේ මස් ඉතා රසයි. කවර සතකුගේ මස්දැ යි තවුසා ඇසීය. තලගොයි මස් යි අසා මා ළඟට ද මහත් තලගොයෙක් එයි. ඌ මරා මස් කමි යි සිතා පිසන බඳුනක් ද ගිතෙල් ලුණු ඇඹුල් ආදිය ද ගෙන්වාගෙන පසෙක තබා මුගුරක් කසාවතින් වසා ගෙන පන්සල දොරටුව බෝසතුන්ගේ පැමිණීම බලමින් වෙනදාටත් වඩා ශාන්තව හුන්නේය. බෝසත්හු සවස් කාලයෙහි තවුසා වෙත යමි යි නික්මී යන අතර ඔහුගේ ඉඳුරන්ගේ වෙනස් බවක් දැක මෙසේ සිතූහ. මේ තවුසා හිඳිනා ආකාරය වෙනදා මෙන් නො වේ. අද මා දෙස බලන්නේ ද පවිටු ඇසිනි. ඔහු පරීක්‍ෂා කරමි යි බෝසත්හු තවුසාට යට වාතයෙහි සිට තලගොයි මස් ගඳ ආඝ්‍රාණය කොට අද මොහු තලගොයි මස් කන ලද්දේ විය යුතුය. එම නිසා මොහු රස තෘෂ්ණාවෙන් බැඳී මුගුරෙන් ගසා මා මරා කනු කැමැත්තේ වන්නේය යි ඔහු ළඟට නො ගොස් ආපසු හැරී හැසුරුණහ.
තවුසා බෝසතුන්ගේ නො පැමිණීම දැන මොහු විසින් තමා මැරීමට සූදානම් බව දැන ගත්තා විය යුතුය. එම නිසා ළඟට නො එන්නේය. නො පැමිණිය ද අද මාගෙන් මිදීමක් කොයින්දැ යි මුගුර ගෙන ගැසීය. මුගුර තලගොයාගේ නගුට අග පමණක් රිදවීය. බෝසත්හු ඉතා වේගයෙන් තුඹස තුළට ගොස් වෙනත් සිදුරකින් හිස ඔසවා, එම්බල හොර තවුස, මා තා වෙත පැමිණියේ සිල්වත් තවුසෙකැ යි යන හැඟීමෙනි. දැන් මම තාගේ හොර තවුස් බව දනිමි. තා වැනි මහා හොරකු හට මේ පැවිදි ආකල්පයෙන් ඇති ප්‍රයෝජනය කිමැ යි කියා ඔහුට ගරහමින් මේ ගාථාව කීහ.
“මෝඩය, තට තවුස් ජටාවෙන් කවර ඵලයක් ද? අඳුන් දිවි සමෙන් කවර වැඩක් ද? තාගේ සිත පවින් පිරී ඇත. බාහිර පෙනුම පමණක් තවුස් පිරිකරින් පිරිමැද තිබේ.”
එහි, **“කින්තෙ ජටාහි දුම්මෙධ”,** එම්බා මෝඩය, බාලය, මේ පැවිද්දකු විසින් දැරිය යුතු ජටාව තවුස් ගුණයක් නැති තට කවර ඵලයක් ද යන අර්ථයි. **“කින්තෙ අජිනසාටියා”,** අඳුන් දිවි සමට සුදුසු සංවරයක් නැති බැවින් ඉන් තට කවර වැඩක් ද? **“අබ්භන්තරන්තෙ ගහණං”,** තාගේ සිත රාග, දෝෂ, මෝහ අකුශලින් වැසී ඇත. **“බාහිරං පරිමජ්ජසීති”,** ඒ තා සිත අවුල් ව ඇති කල්හි, ස්ථානාදියෙන් ද ශ්‍රමණාකල්පය ගැනීමෙන් ද පිටත පිරිමදින්නෙහිය. පිරිසිදු කරන්නෙහිය. එසේ පිරිමැදීම කැඳ පිරවූ ලබු කබලක් මෙන් ද විෂ පිරවූ සැළියක් මෙන් ද සර්පයන් පිරුණු තුඹසක් මෙන් ද අසූචි පිරවූ විසිතුරු කළයක් මෙන් ද පිටත සිනිඳු ය. තා වැනි සොරකු මෙහි විසීමෙන් කවර වැඩක් ද? වහාම මෙතනින් පලා යව. පලා නො යන්නෙහි නම් තාගේ ස්වරූපය ගම් වැසියන්ට කියා ගර්හා කැරවන්නෙමි.
මෙසේ බෝසත්හු පවිටු තවුසා බිය ගන්වා තුඹසට ම පිවිසියහ. තවුසා ද එතැනින් පලා ගියේය.
බුදුහු මේ කථාව ගෙනහැර දක්වා ජාතකය නිම කළහ. එදා පවිටු තවුසා කුහක භික්‍ෂුව විය. පළමු සිටි සිල්වත් තවුසා සැරියුත් තෙරණුවෝය. ගෝධ පණ්ඩිතයෝ මම ම වීමි.
**“අක්‍ඛි භින්නා පටො නට්ඨොති”** යන මේ ජාතක දේශනාව බුදු රජහු වේළුවනයෙහි වැඩ වසන සේක්, දෙව්දතුන් අරබයා දේශනා කළහ. එදින දම් සභාවෙහි භික්‍ෂූහු ඇවැත්නි, යම් සේ දෙපැත්තෙන් ගිනිගත් මැද අසූචි තැවරුණු ජවාලාභය (සොහොන් පෙනෙල්ලා) වනයෙහි දැව කාර්යය නො කෙරෙයි. ගමෙහි දර කාර්යය ද නො කෙරෙයි. දෙව්දත් මෙවැනි නිවනට පමුණුවන සසුනෙහි පැවිදි ව ගිහි සැපතින් ද ශ්‍රමණ ගුණයෙන් ද යන දෙපසින් ම ගිළිහුණේය. බැහැරවූවෙක් වූයේය. බුදු රජහු වැඩමවා මහණෙනි, දැන් කවර කථාවකින් හුන්නාහුදැ යි විචාරා මෙනම් කථාවකින් හුන්නෙමු යි කී කල්හි, මහණෙනි, දෙව්දත් දෙපසින් ම පිරිහුණේ දැන් පමණක් නොවේ. පෙරත් එසේ ම පිරිහිණැ යි වදාරා අතීත කථාව ගෙනහැර දැක්වූහ.
පෙර බරණැස් නුවර බ්‍රහ්මදත්ත රජු රාජ්‍යය කැරවන කල්හි බෝසත්හු රුක් දෙවියෙක් වී උපන්හ. එකල එක් ගමක බිලී වැද්දෝ වෙසෙති. එක් බිලී වැද්දෙක් බිලි රැහැන ගෙන තම කුඩා පුතු සමග කවදත් මිනිසුන් බිලී බානා දිය හෙබට ගොස් බිලී රැහැන දැමීය. එය දියෙන් වැසුණු කණුවක රැඳුණි. බිලී වැද්දා තැත් කළ නමුත් බිලී රැහැන ඇදීමට නො හැකිව මෙසේ සිතීය. මේ බිලී රැහැන කිසියම් මහා මත්ස්‍යයකු විසින් ගිල්වන ලද්දේ වන. පුතු යවා අසල් වැසියන් සමග කලහ කැරවමි. එවිට කොටස් බලාපොරොත්තු නො වෙති යි පුතුට, දරුව, අපට මහා මත්ස්‍යයකු ලද බවත් අසල් වැසියන් සමග කළහ කළ යුතු බවත් කියව යි පුතු මව් වෙත යවා බිලි රැහැන ඇදීමට නො හැකි බැවින් රැහැන සිඳේය යන බියෙන් හැඳිවත ගොඩ තබා දියට බැස මත්ස්‍ය ලෝභයෙන් ඒ මේ අත සොයන්නේ, කණුවෙහි වැදී දෙඇසම කණ විණි. ගොඩ තුබූ හැඳිවත ද සොරෙක් ගෙන ගියේය. හෙතෙම මහත් වේදනාවෙන් උමතුව අතින් ඇස් වසාගෙන දියෙන් ගොඩ අවුත් සැලෙමින් ඇඳිවත සොයන්ට විය.
ඔහුගේ බිරිය ද අසල් වැසියන් සමග කලහ කොට බලාපොරොත්තු නො වන්නෙම් නම් කැරෙන්නෙමි සිතා එක් කනක තල්පතක් පැළඳ එක් ඇසක් වළන් දැළියෙහි තබරා බලු පැටියකු අතෙහි තබාගෙන අසල් වැසි ගොයකට ගියාය. ඉක්බිති, එක් යෙහෙළියක් මෙසේ කීවාය. එක් කනෙක තල්පතක් පැළඳ ඇසේ දැළි තවරා පුතකු මෙන් බලු පැටවකු අතින් ගෙන ගෙන්ගෙට යන්නෙහිය. තී උමතු වූවෙහි ද? මම උමතු වූ තැනැත්තියක් නො වෙමි. මට නිකරුණේ පරිභව කරන්නෙහිය. මම දැන් ගම් දෙටුවාට කියා කහවණු අටක් දඩ ගෙවීමට සලස්වමි. මෙසේ දෙදෙනා ම ඔවුනොවුන් කළහ කොට ගම් දෙටු වෙත ගියහ. කලහය පිළිබඳ විනිශ්චය කරන කල්හි ඇය මත ම දඩ වැටිණි. අනතුරු ව ඇය බැඳ දඩ ගෙවන සේ බල කැරෙමින් තලන්ට පටන් ගත්හ.
රුක් දෙවියා ගමෙහි ඇය පිළිබඳ පුවතත් වනයෙහි ඇගේ හිමියාගේ ව්‍යසනයන් දැක කඳතුර සිට එම්බා පුරුෂය, විලයෙහි තගේ ක්‍රියාත් නිශ්ඵල විය. ගොඩ ක්‍රියාත් එසේ මය. දෙපසින් ම පිරිහී ගියේ යි කියා මේ ගාථාව කීහ.
“ඇස් නැසුණේය. ඇඳිවත නටුයේය. තාගේ බිරිය යෙහෙළිය හා ගෙහි කළහය. දිය ගොඩ දෙක්හි ම අධික ක්‍රියා විය.”
එහි, **“සඛීගෙහෙ ච භණ්ඩනං”,** සඛී නම් යෙහෙළියයි. ඇගේ ගෙදර තාගේ බිරිය විසින් කළහ කරන ලද්දේය. දබර කිරීම නිසා ඇය බැඳ තලා දඩ ගෙවීමට සලස්වා ඇත. **“උභතො පදුට්ඨකම්මන්තො”,** මෙසේ දෙතන්හි ම ක්‍රියා දූෂණය විය. නැසුණේය. කවර නම් දෙතන්හි ද, **“ථලම්හි”,** ඇස් අඳ වීමනේ ද වස්ත්‍රය නැති වීමෙන් ද දියෙහි ක්‍රියා නටුවේය. යෙහෙළි ගෙහි කළහයෙන් ගොඩ ක්‍රියා ද නටුයේය.
බුදුහු මේ ඛර්ම දේශනාව ගෙනහැර දක්වා ජාතක කථාව නිමවූහ. එදා බිලි වැද්දා නම් දෙව්දත් විය. රුක් දෙවියා වනාහි මම ම වීමි.
**“නිච්චං උබ්බිග්ගහදයාති”** යන මේ ජාතක දේශනාව බුදු රජහු දෙව්රම් වෙහෙර වසන සේක්, ඤාති සංග්‍රහය අරබයා දෙසූහ. මෙහි වත්මන් කථාව දොළොස් වැනි නිපාතයෙහි භද්දසාල ජාතකයෙහි එන්නේය.
පෙර බරණැස් නුවර බඹදත් රජු රාජ්‍යය කැරවන කල්හි බෝසත්හු කවුඩු යෝනියෙහි උපන්හ. දිනක් රජුගේ පුරෝහිත බමුණා නගරයෙන් බැහැර ගඟක නා සුවඳ විලවුන් ඇඟ ගල්වා මල්මාලා පැළඳ මාහැඟි වස්ත්‍ර හැඳ නගරයට පිවිසියේය. නගර දොරටු තොරණෙහි කවුඩෝ දෙදෙනෙක් සිටියාහ. එයින් එකෙක් අනිකාට, යහළුව, මේ බමුණාගේ හිසට සිරුරු මළ හෙළන්නෙමි යි කීවේය. ඔබට එසේ කිරීමට සිත් නො වේවා. මේ බමුණා අධිපතියෙකි. ඔවුන් සමග ගැටී ඉදින්, ඔහු කිපියේ නම් සියලු කවුඩන් විනාශ කළ හැකි වන්නේය යි අනිකා වැළකීය. එහෙත් මට එය නො කැර සිටිය නො හැකිය. එසේ නම් එම කාර්යයෙන් ඔබ ම ප්‍රකට වන්නේය යි කියා අනෙක් කවුඩා පලා ගියේය. ඉක්බිති, පුරෝහිත බමුණා තොරණ යටට පැමිණෙත් ම ලඹය බහන්නකු සෙයින් බමුණුගේ හිස මත වසුරු හෙළීය. බමුණා මෙයින් කිපී කපුටන් කෙරෙහි වෛර බැන්දේය.
මේ කාලයෙහි බැලයට වී කොටන මෙහෙකාරියක් ගෙය ඉදිරියට වී අව්වෙහි අතුරා රකින්නී, හිඳගෙන ම නිදිගත වූවාය. ඇගේ ප්‍රමාදය දැක් දික් ලොම් ඇති එළුවෙක් පැමිණ වී කෑවේය. ඕ නින්දෙන් නැඟිට එළුවා අඬවාපීය. මෙසේ මෙහෙකාරිය තුන්වර දක්වා එළවා මෙසේ සිතුවාය. මෙසේ එළුවා නැවත නැවත එය නිදන කල්හි පැමිණ වී කෑවේය. වී කන්නේ නම් අඩක් ම වැය වන්නේය. එවිට මට බොහෝ දොස් වන්නේය. දැන් මම ඉදිරියට නො එන ආකාරයෙන් කරන්නෙමි යි සිතා ගිනි පෙනෙල්ලක් ගෙන නිදන්නාක් මෙන් හිඳ වී කෑම සඳහා එළුවා පැමිණි කල්හි නැඟිට ගිනි පෙනෙල්ලෙන් එළුවාට ගැහැව්වාය. ලොම්වලට ගිනි ඇවිලිණි. එළුවා ගින්න නිවා ගැනීම සදහා දුවගොස් ඇත්හළ ම අබියෙස තණ කුටියක සිරුර අතුල්ලන්ට වූවාය. එය ද ගිනි ගති. එයින් ඇති වූ ගින්නෙන් ඇත්හළ ම ඇවිලිණි. ඇත්හල් ගිනි ගනිත් ම ඇතුන්ගේ පිට දැවී ගියේය. බොහෝ ඇත්තු තුවාල ඇත්තෝ වූහ. වෙද්දු, ඔවුන් සුව කළ නො හැකි බව රජුට සැලකළහ. රජ පුරෝහිතගෙන් විමසීය. ගුරුතුමනි, ඇතුන් සුව කළ නොහැකි බව වෙද්දු කියති. ඔබ, ඔවුන් සුව කළ හැකි බෙහෙතක් දන්නේ ද? එසේය. මහරජ, දනිමි. එයට අවශ්‍ය කුමක්ද? මහරජතුමනි, කාක තෙල් අවශ්‍ය වේ. එසේ නම් කපුටන් මරා තෙල් ගෙන එවු යි රජ අණ කළේය. එතැන් පටන් මිනිස්සු කපුටන් මරා තෙල් නැති බැවින් ඒ ඒ තැන රැස් කරත්. කවුඩන්ට මහත් බියක් ඇති විය.
එදවස බෝසත්හු අසූ දහසක් කවුඩන් පිරිවරා සොහොන් බිම වනයෙහි වෙසෙත්. එක් කවුඩෙක් ඔවුන්ට ඇති වී තිබෙන මහා විනාශය බෝසතුන්ට සැල කළේය. බෝසත්හු මෙසේ සිතූහ. පැමිණි මේ බය හරින්ට අන් සමතකු නම් නැත. දශ පෙරුම් දම් සිහි කොට මෛත්‍රී පාරමිතාව පෙරටුකොට ඉතා වේගයෙන් පැන හැර තිබුණු වා කවුලුවෙන් රජුගේ අසුන යටට පිවිසියහ. මිනිස්සු ඔහු එළවා දමන්ට තැත් කළෝය. පිහිට පතා මෙහි පැමිණි කපුටා අල්ලා ගැනීම සුදුසු නො වෙතැ යි රජ ඔහු වැළකීය. බෝසත්හු මදක් විඩාහැර මෛත්‍රී භාවනාව සිහි කොට යට අසුනින් නික්ම මහරජ, රජු වනාහි ලෝභාදී වශයෙන් නො මඟ නො ගොස් රාජ්‍යය කැරන්ට වටනේය. යමක් කළයුතු නම් එය ඉතා හොඳින් විමසා බලා කටයුතුය. යමක් කළ කල්හි සඵල වේ ද එය ම කටයුතුයි. ඉදින්, රජවරුන් කරනු ලබන යමක් සඵල නො වේ ද එය ම කරත් ද එවිට මහජනයාට මරණය කෙළවර කොට මහත් බිය උපදී. පුරෝහිත බමුණා වෛරයෙන් මුළාව බොරු කීවේය. කපුටන් හට තෙල් නැතැ යි කීය. ඒ අසා රජ සතුටු ව බෝසතුන්ට රන් පුටුවක් දෙවා එහි හුන් කල්හි පියාපත් අතර සියක්වර දහස්වර සිඳන ලද තෙල් ආලේප කොට රන් තැටියක රජුට සුදුසු මිහිරි ආහාර දෙවා පැන් පොවා සුවපත් බවට පැමිණි බෝසතුන්ගෙන් මෙසේ ඇසීය. පඬිතුමා, කපුටන් ගේ තෙල් නැතැ යි ඔබ කියන්නෙහිය. කවර හේතුවකින් ඔවුන්ට තෙල් නැත්තේ ද? එවිට බෝසත්හු මේ මේ කාරණයෙන්යැ යි රජ මැදුර ඝෝෂා පතුරුවමින් දහම් දෙසමින් මේ ගාථාව කීහ.
“හැමවිට ම තැති ගත් සිත් ඇත්තාහ. සියලු ලෝ වැස්සන් වෙහෙසන්නාහ. එහෙයින් අපගේ ඤාතීන් වූ කපුටන් හට වුරුණු තෙල් නැත්තේය.”
මේ ගාථාවේ සංක්‍ෂේප අදහසයි. මහරජ, කවුඩෝ නම් නිතර ම තැතිගත් සිතින් බියවූවාහු ම වෙත්. සියලු ලෝකයාට ම වෙහෙස ගෙන දෙන්නේය. රජ ආදී මිනිසුන් ද ගැහැනුන් ද පිරිමින් ද කුමර කුමරි ආදීන් ද වෙහෙසමින් පීඩා කැරෙමින් හැස‍ිරෙති. මේ දෙකරුණ නිසා ඒ අපගේ ඤාතීන් වූ කපුටන්ට වුරුණු තෙල් නම් නැත. පෙර ද නො වීය. මතු ද නො වන්නේය.
බෝසත්හු මෙකරුණ මතුකොට පෙන්වා මහරජ, රජු නො විචාරා නො විමසා ක්‍රියා නො කළ යුතුයැ යි රජුට අවබෝධ කළහ. රජ සතුටු ව බෝසතුන් රාජ්‍යයෙන් පිදීය. බෝසත්හු රාජ්‍යය නැවත පවරා පන්සිල්හි පිහිටුවා සියලු සතුන්ට ජීවන දානය ඉල්ලූහ. රජු ද සියලු සතුන්ට අභය දානය දී කපුටන් උදෙසා නිබඳ දන් ඇරඹීය. දිනපතා අමුණක සහල් පිස නොයෙක් රසයෙන් මුසු කොට කපුටු දානය දෙවීය. බෝසතුන්ට රාජ භෝජනය ම දෙනු ලැබීය.
බුදු රජහු මේ දම් දෙසුම ගෙනහැර දක්වා ජාතකය නිම කළහ. එදා බරණැස් රජ ආනන්ද තෙරණුවෝ වූහ. කවුඩු රජ මම ම වීමි.


15. කකණ්ටක වර්‍ගය
**“න පාපජනසංසෙවීති”** යන මේ ජාතක දේශනය බුදු රජහු වේළුවන විහාරයෙහි වසන සේක්, ප්‍රතිපක්‍ෂ සෙවුනා භික්‍ෂුවක් අරබයා මේ ජාතකය දේශනා කළහ. මෙහි වත්මන් කථාව මහිලාමුඛ ජාතකයෙහි කථාව හා සමානය.
පෙර බරණැස් නුවර බ්‍රහ්මදත්ත රජු රාජ්‍යය කරන කල්හි බෝසත්හු තලගොයි යෝනියෙහි පිළිසිඳ ගත්හ. ඔහු වියට පැමිණ ගංතෙර මහත් ගුහාවක නොයෙක් සියගණන් තලගොයින් පිරිවරා වාසය කළේය. ඔහුගේ පුත් තලගොයි පෝතකයා එක් කටුස්සකු සමග මිත්‍රව ඔහු සමග සතුටුවෙමින් වසන්නේ කටුස්සා වැළඳ ගනිමි යි ඇඟ වැතිරෙයි. මේ දෙදෙනා අතර විශ්වාසය ගෝධ රජුට සැළවිය. ගෝධ රජු කුඩා පුතු කැඳවා දරුව, ඔබ නුසුදුසු තැනක විශ්වාසය තැබුවෙහි. කටුස්සෝ හීන ජාතියකි. ඔවුන් සමග විශ්වාසය නො කළ යුතුය. ඉදින්, ඔබ ඔහු විශ්වාස කරන්නේ නම් ඒ කටුස්සා නිසා මේ සියලු තලගොයි සමූහය විනාශ වන්නේය. මෙතැන් පටන් කටුස්සා සමග විශ්වාස නො කරව යි කීහ. එහෙත් පුත්‍රයා මිත්‍රත්වය පැවැත්වීය. බෝසත්හු නැවත නැවත කීව ද මේ මිත්‍රබව වැළැක්වීමට නො හැකි විය. මේ අතර බෝසත්හු මේ කටුස්සා නිසා අපට බියක් වන්නේ නම් පැන යා හැකි මඟක් තනන්ට වටනේ යි සිතා එක් පසෙකින් සුළං වදනා සිදුරක් කැරවීය.
බෝසතුන්ගේ පුත්‍රයා ද මහා සිරුර ඇත්තේ විය. කටුස්සා නම් එපමණ ම විය. ගෝධ පුත් කටුස්සා වැළඳ ගනිමි යි අතරතුර ඇඟ වැතිරේමය. කටුස්සාට පර්වතයක් වැතිරෙන්නාක් මෙන් දැනේ. ඌ පීඩාවට පත්ව මෙසේ සිතී. මේ තලගොයා මේ අයුරින් මා ඇඟ වැතිරුණහොත් මගේ ජීවිත නැත. එක් වැද්දකු සමග යහළුව මේ තලගොයි රංචුව වනසා දමන්නෙමි යි එක් දවසක් නියං වැසි වට කල්හි තුඹසින් මෙරු නැංගාහ. තලගොයි ඒ ඒ තැනින් නික්ම මෙරුන් කෑහ. එක් තලගොයි වැද්දෙක් තලගොයි ගුහාව බඳිනා පිණිස උදැල්ලක් ගෙන වනයට පිවිසියේය. කටුස්සා ඔහු දැක අද මම මගේ මනදොළ පුරවා ගනිමි යි ඔහු වෙත එළැඹ බිම වැතිර පින්වත් පුරුෂය, වනයෙහි හැසිරෙන්නේ මක් නිසාදැ යි ඇසීය. තලගොයින් සඳහායැ යි කීය. මම සියගණන් ගෝධයින් සිටිනා බිලක් දනිමි. ගිනි ද පිදුරු ද ගෙන එව යි ඔහු ලව‍ා ගෙන්වා ගෙන වැද්දා තලගොයි නිවාසයට පමුණුවා මෙතනින් පිදුරු දමා ගිනි දල්වා හාත්පස බල්ලන් තබවා තමා මහා මුගුරක් ගෙන නික්මෙන සෑම තලගොයෙක් ම තලා මරා එක්රැස් කැරව යි කියා අද මම මගේ සතුරා පිටු දකිමි යි එක් තැනක හිස ඔසවා වැතිර සිටියේය. වැද්දා ද පිදුරු දුම් දුන්නේය. දුම බිල තුළට වන් කල්හි දුමින් අඳ වූ තලගොයි මරණ බයෙන් තැතිගෙන නික්මී පලායන්ට පටන් ගත්හ. වැද්දා නික්මුණු නික්මුණු එකා ගසා මරා දැමූහ. ඔහුගෙන් මිදුණු තලගොයි බල්ලෝ ඩැහැගත්හ. ගෝධයින්ට මහත් විනාශයක් විය.
බෝසත්හු මේ මහා විනාශය කටුස්සා නිසා උපන් බව දැන පවිටු පුද්ගලයන් හා මිත්‍රබව නො කළ යුතුය. පවිටුන් නිසා සැපයක් නම් නැත. එක පවිටු කටුස්සකු නිසා මේසා විනාශයක් වූයේයැ යි වාත බිලයෙන් නික්මී පලායමින් මේ ගාථාව කීහ.
“පාප ජනයන් සෙවුනා පුද්ගලයා ඒකාන්තයෙන් සුව නොලබයි. කටුස්සා තලගොයි සමූහයා නෑසුවක් මෙන් තමාද එක් වූවන්ද විනාශය පමුණුවයි.”
මේ මෙහි ලුහුඬු අර්ථයයි. **“පාප ජනසංසෙවී”,** පවිටු ජනය ඇසුරු කරන පුද්ගලයා, **“අච්චන්තසුඛං”,** ඒකාන්ත සැපය නිරතුරු සැපය නම්, **“න එධති”,** නො ලබයි. කෙසේ ද යත්, **“ගොධාකුලං කකණ්ටාව”,** යම් සේ තලගොයි සමූහය කටුස්සාගෙන් සැප නො ලැබුවේ ද, එමෙන් පවිටු ජනයන් සේවනය කරන්නා ඒකාන්තයෙන් **“කලිං පාපෙති අත්තානණ්ති”,** මෙහි **“කලි”** නම් විනාශයයි. පාප සේවී පුද්ගලයා තමා ද අන්‍යයා ද තමා සමග ම විනාශයට පමුණුවයි. පාළියෙහි වනාහි **“ඵලංපාපෙතීති”** යනුවෙන් ද ලියයි. ඒ ව්‍යඤ්ජනය අටුවාවෙහි නැත. අර්ථය ද මෙතැනට නො ගැළපේ. එම නිසා කියන ලද අයුරින් ම ගත යුතුයි.
බුදු රජහු මෙම දහම් දෙසුම ගෙනහැර දක්වා ජාතකය නිම කළහ. එදා කටුස්සා නම් දෙව්දත් විය. බෝධි සත්ත්ව පුත්‍රයා ප්‍රතිපක්‍ෂයේ වු භික්‍ෂුව විය. ගෝධ රාජයා මම ම වීමි.
**“එතං හි තෙ දුරාජානන්ති” **යන මේ ජාතකය බුදු රජහු වේළුවන වෙහෙරෙහි වසන සේක්, දෙව්දත් බුදු රජුන් නැසීමට ගත් උත්සාහය අරබයා දේශනා කළහ. දම් සභාවෙහි භික්‍ෂූන්ගේ කථාව අසා මහණෙනි, දෙව්දත් මා නැසීමට තැත් කළේ දැන් පමණක් නො වේ. පෙරත් මා නසනු පිණිස තැත් කළේ මැයි. එහෙත් මා නැසීමට නො හැකි විය. තෙමේ ම පීඩාවට පැමිණියේ යි වදාරා අතීත කථාව වදාළහ.
පෙර බරණැස් නුවර බ්‍රහ්මදත්ත රජු රාජ්‍යය කරන කල්හි බෝසත්හු සිවල් යෝනියෙහි ඉපිද සිවල් රජෙක් වී සිවල් සමූහය පිරිවරාගෙන සොහොන් වනයෙහි වාසය කළහ. එකල්හි රජගහ නුවර උත්සවයක් විය. මේ උත්සවයේ දී මිනිස්සු බෙහෙවින් සුරා පානය කරත්. එය සුරා උත්සවය නම් විය. එකල එහි බොහෝ ධූර්ත (සලෙළු) ජනයා බොහෝ සුරා ද මස් ද ගෙන්වා සැදී පැහැදී ගී ගයමින් සුරා පානය කරත්. මස් ද කති. රාත්‍රියෙහි පළමු යම අවසානයෙහි මස් අවසන් විය. සුරා බොහෝ ඉතිරි විය. එහි දී එක් සලෙළුවෙක් මස් දෙව යි කී කල්හි මස් අවසන් බව කීහ. එවිට ධූර්තයා මා සිටින තාක් මස ක්‍ෂය වීමක් නම් නැතැ යි කියා අමු සොහොනට ගොස් මළ මිනී කෑමට පැමිණි සිවළුන් මරා මස් ගෙනෙමි යි මුගුරක් ගෙන දිය බැස යන මඟින් නුවරින් නික්ම සොහොනට ගොස් මළ අයකු මෙන් උඩුකුරු ව හොත්තේය. එකල්හි බෝසත්හු සිවල් රැළ පිරිවරාගෙන එහි ගියාහු. සලෙළුවා දැක මේ මළ මිනියක් නො වන බව දැක වඩාත් විමසමි යි යටි සුළඟින් ගොස් සිරුරෙහි ජීව ගඳ ඉව කොට එපමණකින් ම ඔහු නො මළ බව දැන ලජ්ජා කොට ඔහු පලවා හරිමි යි සිතා ළඟට ගොස් මුගුරු කෙළවර කටින් ඩැහැ ඇද්දාහ. ධූර්තයා මුගුර අත නො හැරියේය. ඔහු වඩ වඩාත් දැඩි කොට අල්ලාගත් බෝසත්හු පැත්තක පැන එම්බා පුරුෂය, ඉදින්, තා මැරුණෙහි නම් මා මුගුර අදිත් ම ඉතා දැඩි කොට අල්ලා නො ගත්තෙහිය. මේ කාරණයෙන් තා මළ නො මළ බව දැන ගැනීම පහසු වී යි කියා මේ ගාථාව කීහ.
“යම් හෙයකින් මළ එකක්හු සේ හොත්තෙහි ද, මුගුර අදනා කල්හි අතින් නො මිදේ ද එයින් තා මළ නො මළ බව දැනීම දුෂ්කරය.”
එහි, **“එතං හි තෙ දුරාජානං”,** තාගේ කාරණය දැනීමට අපහසු නො වේ. **“යං සෙසි මතාසායිකං”, **යම් කාරණයක් තා මෘතශ්‍යාවෙන් හෝනේ ද, මළ මිනියක සේ නිදන්නෙහි ද, **“යස්ස තෙ කඩ්ඪමානස්ස”,** තාගේ මුගුරු කෙළවරින් අදින කල්හි අතින් නො මිදේ ද එහෙයින් තා ඇත්ත වශයෙන් මළ මිනියක් නො වේ.
මෙසේ කී කල්හි ඒ ධූර්තයා ඔහු මා නො මළ බව දනිතැ යි නැඟිට මුගුරින් දමා ගැසීය. එහෙත් මුගුර වැරදිණි. යව. පහර වැරදුනා යි කීය. එවිට බෝසත්හු නැවත බලා එම්බල පුරුෂය, මා වැරදුන හට අට මහා නිරය, සොළොස් කුඩා නිරය නම් නො වරදින්නේ යි ගියහ. ධූර්තයා කිසිවක් නො ලැබ සොහොනෙන් නික්ම කාණුවෙන් නහා ආ මඟින් ම නුවරට පිවිසියේය.
බුදු රජහු මේ දම් දෙසුම පවත්වා ජාතකය නිමා කළහ. එදා ධූර්තයා දෙව්දත් විය. සිවල් රජු මම ම වීමි.
**“ලසී ද තෙ නිප්ඵලිතාති”** යන මේ ජාතක දේශනාව බුදුහු වේළුවනයෙහි වැඩ වසන සේක්, ගයා ශීසයෙ දී දෙව්දත්ගේ බුද්ධ ආකල්පය දැක්වීම අරබයා දෙසූහ. දෙව්දත් වනාහි ධ්‍යානයෙන් හා ලාභයෙන් හා ගරු බුහුමනින් පිරිහී ගියේ, තවත් උපායක් ඇතැ යි සිතා වරපස ඉල්ලා නො ලැබ දෙඅගසව් තෙරණුවන්ගේ අතවැසි නවක පැවිදි වූ ධර්ම විනය නො හසළ පන්සියක් භික්‍ෂූන් ගෙන ගයා සීසයට ගොස් බික්සඟන බිඳ එක සීමාවක් තුළ වෙන වෙන ම සංඝ කර්ම කළේය. බුදු රජහු, ඒ භික්‍ෂූන්ගේ නැණ නුවණ මුහුකුරා යන කාලය දැන දෙඅගසව් තෙරණුවන් එහි යැවූහ. දෙව්දත් ඔවුන් දැක සතුටු සිතින් රාත්‍රියෙහි දම් දෙසමින්, බුදු රජුන් අනුකරණය කැරෙමි යි බුද්ධාකල්පය පෙන්වමින් සැරියුත් තෙරණුවන් අමතා ඇවැත්නි, සාරිපුත්‍රය, මෙහි සිටින සඟ පිරිස සිත, කය අලස බැවින් දුරුය. ඔවුන්ට සුදුසු දැහැමි කථාවක් ඔබට වැටහේවා. මගේ පිට රිදෙයි. මම මදක් විඩා හරිමි යි කියා නින්දට ගියේය. දෙඅගසව්වෝ ඒ භික්‍ෂූනට දම් දෙසා මඟඵලයෙන් නැණවත් කොට ඒ සියල්ලන්ම රැගෙන වේළුවනයට ම පෙරළා පැමිණියහ.
මේ අතර කෝකාලික භික්‍ෂුව හිස් වෙහෙර දැක දෙව්දත් ළඟට ගොස් ඇවැත්නි දේවදත්තය, දෙඅගසව්වෝ පිරිස බිඳ විහාරය හිස් කොට පිරිස රැගෙන ගියාහුය. ඔබ තවමත් නිදන්නෙහිදැ යි කියා ඔහු සිවුර ඉවත් කොට බිත්තියට තබා පිටිකටුව ඇණ ගසන්නාක් මෙන් විලුඹින් ළයට පහරක් ගැසුවේය. එකෙණෙහි ම ඔහුගේ මුවින් ලේ වැතිරිණි. එතැන් පටන් ඔහු ගිලන් විය. බුදු රජහු සැරියුත් තෙරුන්ගෙන් ම විචාළහ. සාරිපුත්‍රය, තොප යන කළ දෙව්දත් හැසිරුණේ කෙසේ ද? ස්වාමීනි, දෙව්දත් මා දැක බුදු රජුන්ට අනුව ක්‍රියා කරන බව පෙන්වා මහත් විනාශයකට පැමිණියේය. සාරිපුත්‍රය, දෙව්දත් මා අනුකරණය කොට විනාශයට පැමිණියේ දැන් පමණක් නො වේ. පෙර ද පැමිණියේ යි වදාරා තෙරුන් විසින් අයදනා ලද්දාහු, ඉකුත් කථාව ගෙනහැර දැක්වූහ.
පෙර බරණැස් නුවර බ්‍රහ්මදත්ත රජු රාජ්‍යය කරන කල්හි බෝසත්හු කෝෂර සිංහ රාජයකු වී හිමවත් පෙදෙසෙහි රන් ගුහාවක වාසය කළහ. එක් දවසක් සිහ රජු ගුහාවෙන් නික්ම ඇඟමැලි හැර සිව් දිශාව බලා සිංහ නාද කොට ගොදුරු පිණිස යන්නහු, මහමීමෙකු මරා රසවත් මස අනුභව කොට එක් විලකට බැස මිණිවන් ජලයෙන් කුස පුරවා ගුහාව දෙස යමින් සිටියහ. එකල සිවලෙක් ගොදුරු පිණිස යන්නේ, හදිසියේ ම සිංහයා දැක පලායන්ට නො හැකි ව සිංහයා ඉදිරියේ පාමුල වැටී වැතිරී සිටියේය. කෙසේ ද සිවල යි සිංහයා කීය. ස්වාමීනි, මා ඔබට උවටැන් කරනු කැමැත්තෙමි. එවු. මැනවි. මට උවටැන් කැරව. තට මස් දෙන්නෙමි යි සිවලා ද ගෙන ගුහාවට ගියහ. එතැන් පටන් සිවලා සිංහයා ඉඳුල් කළ මස් කයි. ටික දිනකින් ම සිවලාගේ සිරුර මහත් විය.
දිනක් ගුහාවේ වැතිරී සිටි සිංහයා මෙසේ කීය. සිවල, යව. මේ කඳු මුදුනෙහි හෝ කඳු පාමුල හැසිරෙන ඇත්, අස්, මී ආදී යමකුගේ මස් කනු කැමැත්තෙහි නම් ඌ බලා අවුත් අසවල් මස කනු කැමැති වෙමි යි කියා මා වැඳ ස්වාමීනි, බබලනු මැනවි යි කියව. මම ඌ මරා මස් අනුභව කොට තට ද දෙමියි. සිවලා කඳු ශිඛර පාදයෙහි හැසිර විවිධ සිවුපාවුන් බලා යමකුගේ මස් කනු කැමැත්තේ වේ ද රන් ගුහාවට ගොස් සිංහයාට ඌ හඳුන්වා පාමුල වැටී බබළනු මැනවැ ය කියති. සිංහයා ද වහා පැන ගොස් මහැතතු වුව ද එතැන දී ම ඔහු මරා ප්‍රණීත මාංශ අනුභව කොට සිවලාට ද දෙයි. හිවලා බඩපුරා මස් කා ගුහාවට පිවිස නිදයි. කල්යත් ම උගේ මානය වැඩිනි. මම ද සිව්පාවෙක් වෙමි. දිනපතා කුමක් නිසා මම අනුන් විසින් පෝෂණය කරනු ලබමින් වෙසෙම් ද? මෙතැන් පටන් මම ද ඇත් ආදීන් මරා මස් කමි යි සිංහයා රාජයා ද ස්වාමීනි, බබළනු මැනවැ යි කී කල්හි ඒ වචන බලයෙන් ඇතුන් මරයි. මම ද සිංහයා ලවා හිවලා, බබළනු මැනවැ යි කියවා ගෙන මතැතතු මරා මස් කමි යි සිතා,
සිංහයා වෙත ගොස් කීය. ස්වාමීනි, මම දිගු කලක් ඔබ විසින්මරන ලද ඇතුන්ගේ මස් කෑවෙමි. මම ඇතකු මරා මස් කනු කැමැත්තේ වෙමි. ගුහාවෙහි ඔබ හොත්නා තැන මම වැතිරී සිටිමි. ඔබ පර්වත පාදයෙහි හැසිරෙන ඇතකු බලා මා වෙත අවුත් සිවලානෙනි, බබළනු මැනවැ යි කියන්න. ඔබතුමා මෙපමණකට මසුරු නොවන්න. ඉක්බිති, සිංහයා සිවලාට, සිවල, ඇතුන් මැරීමට සමතුන් සිවල් කුලයෙහි උපන්නේ නැත. තෝ ද සිවල් කුලයෙහි උපන්නෙකි. ඇතුන් මරා මස් කෑමට සමත් සිවලෙකු ලෝකයේ ම නැත. එම නිසා තගේ අදහස අත් හරිනු. මා මරනා ඇතුන්ගේ මස් කා වසව යි සිංහයා මෙසේ කීව ද හිවලා එයින් මිදෙන්ට කැමැති නො වීය. නැවත නැවත ඉල්ලීය. සිංහයා ඔහු වැළැක්වීමට නො හැකි නිසා පිළිගෙන එසේ නම් යහළුව, මා වැතිර සිටි තැනට ගොස් වැතිරී සිටිනු යි සිවලා රන් ගුහාවෙහි හිඳුවා කඳුපාමුල ඇතකු බලා ගුහා දොරටුවට අවුත් සිවලාණෙනි, බබළනු මැනවැ යි කීය. හිවලා රන් ගුහාවෙන් නික්මී ඇඟමැලි ඇර සිව් දිශාව බලා තුන් වරක් නාද කොට මතැතකුගේ කුඹයට පනිමි යි පාමුල වැටුණේය. ඇතු දකුණු පය ඔසවා හිස තැලීය. හිසෙහි ඇටකටු සුණු විසුණු විය. ඉක්බිති, ඇතා හිවලාගේ ශරීර කොටස් පයින් එකතු කොට ඒ මත්තෙහි ඇත් බෙටි හෙළා කුඤ්ච නාද කැරෙමින් වනයට ගියේය.
බෝසත්හු මෙපුවත් දැක දැන් හිවල බබළනු මැනවැ යි කියා මේ ගාථාව කීහ.
“තාගේ හිස් මුල් ද පිටතට නික්මුණේය. හිස ද පලන ලද්දේය. සියලු ඉළ ඇට බිඳුණේය. අද තෝ බබළන්නෙහිය.”
එහි, **“ලසී”,** හිස් මුල්ය. **“තිප්ඵලිතා”,** නික්මුණේය. බෝසත්හු මේ ගාථාව කියා දිවි ඇතිතාක් සිට කම් වූ පරිදි ගියේය.
බුදුහු මේ දම් දෙසුම ගෙනහැර දක්වා ජාතකය නිමවූහ. [missing trans]
**“බහුම්පෙතං අසබ්භිජාතවෙදාති” **යන මේ ජාතක දේශනාව බුදු රජහු දෙව්රම් වෙහෙර වැඩ වසන සේක්, මිසදිටු තපස් ක්‍රම අරබයා දෙසූහ. එකල ආජීවකයෝ දෙව්රම පිටුපස විවිධාකාර මිසදිටු තපස්හි හැසිරෙත්. භික්‍ෂූහු ඔවුන්ගේ උක්කුටිකයෙන් සිටීම නැමැති තපස, වවුල් ව්‍රතය, කටු යහනෙහි හෙවීම, ගිනි පසකින් සිරුර තැවීම ආදී නානාප්‍රකාර මිසදිටු තපස් ක්‍රම දැක බුදු රජුන්ගෙන් විමසූහ. ස්වාමීනි, මේ තපස් ක්‍රම නිසා මොවුන්ට වැඩීමක් ඇත්තේ ද? මහණෙනි, මිථ්‍යා තපස් නිසා කුසලයක් හෝ වැඩීමක් නො වන්නේය. පෙර නුවණැත්තෝ මේ තපස් නිසා කුසල් වැඩීමක් ඇතැ යි සිතා උපන් දින ගිනි රැගෙන වනයට ගොස් ගිනි පිදීම් ආදියෙන් කිසි ම වැඩීමක් නො දැක ගින්න ජලයෙන් නිවා කිසුණු පිරියම් කොට අභිඤ්ඤා හා අට සමවත් උපදවා බඹලොව ගියාහුයැ යි වදාරා අතීත කථාව ගෙනහැර දැක්වූහ.
පෙර බරණැස් නුවර බඹදත් රජු රාජ්‍යය කැරවන කල්හි බෝසත්හු උසස් බමුණු කුලයෙහි උපන්හ. ඔහුගේ මව්පියෝ ඔහු උපන් දිනයෙහි ගිනි දල්වා තැබූහ. ඔහු සොළොස් වස් කල මෙසේ කීහ. පුත, මේ ඔබ උපන් දිනයෙහි ගින්නයි. ඉදින්, ඔබ ගිහි ගෙයි වසනු කැමැත්තේ නම් ත්‍රිවේදය උගෙන ගනුව. බඹ ලොව යනු කැමැති නම් මේ ගින්න රැගෙන වනයට ගොස් ගින්න පුදමින් මහබඹුන් සිත් ගෙන බඹ ලොවට සුදුස්සෙක් වෙව යි කීහ. කුමරා, මට ගිහි ගෙයින් කම් නැතැ යි උපන් දින ගින්න ගෙන මහා වනයට පිවිස අසපුවක් තනා ගෙන ගිනි පුදමින් වනයෙහි විසී. ඔහු දිනක් පසල් ගමකින් දාන වශයෙන් ගවයකු ලැබ අසපුවට ගෙන ගොස් මෙසේ සිතී. ගිනි දෙවියන්ට ගව මස් කවමි යි සිතත් ම මෙහි ලුණු නැත. ලුණු නැති මස් ගිනි දෙවියාට නම් බුදිනු නො හැක්කේය. එම නිසා ගම් පියසට ගොස් ලුණු ගෙනවුත් ලුණු සහිත මස් ගිනි දෙවියන්ට පුදමි යි ගවයා එතැන ම බැඳ තබා ලුණු පිණිස ගමට ගියේය. ඒ අතර වැදි රංචුවක් එතැනට පැමිණ ගවයා දැක ඌ මරා මස් පිස අනුභව කොට නගුට, කෙන්ඩා, හම පමණක් ඉතිරි කොට ඉතිරි සියලු මස් රැගෙන ගියහ.
බමුණා අවුත් නගුට ආදිය පමණක් ඉතිරි ව තිබෙනු දැක මෙසේ සිතී. මේ ගිනි දෙවියා තමාට අයිති දේ පවා රැකීමට අසමත්ය. ඒ දෙවියා කෙසේ නම් මා රකී ද? මේ ගිනි පිදුම නිශ්ඵලය. මෙයින් කුසලයක් හෝ වැඩීමක් නො වන්නේය. ඔහු ගිනි දෙවි පිදීමේ අදහස අතහැර එම්බා වෙියනි, ඔබ තමා සතු දෙය පවා රැකීමට අසමත්ය. කෙසේ නම් මා රකින්නේ ද? මාංශ නැත. මෙපමණකින් සතුටු වව යි නගුට ආදිය ගින්නෙහි දමමින් මේ ගාථාව කීහ.
“අසත් පුරුෂ වූ ගිනි දෙවියනි, තමා සතු දේ රැකීමට නො හැකි ඔබට නගුට ද වැඩිය. නගුටෙන් ගිනි දෙවි පුදමු. මාංශානුභවයට සුදුසු තට අද මස් නැත. නගුට පමණක් පිළිගනු.”
එහි, **“බහුම්පෙතං”,** මෙපමණක් ද වැඩිය. **“අසබ්හි”,** අසත් පුරුෂය, යහපත් නැත්ත, **“ජාතවෙද”,** මෙයින් ගින්නට අමතයි. ගින්න උපන් කෙණෙහි ම පෙනේනු යි, ප්‍රකට වේනු යි **“ජාතවෙද”,** යි කියයි. **“යං තං වාලධිනාභිපූජයාමි”,** අපි අද, තමා සතු දෙය පවා රැකීමට අසමත් දෙවියන් වලිගයෙන් පුදමු. එයත් ඔබට වැඩි දෙයකි. **“මංසාරහස්ස”,** මස් අනුභවයට සුදුසු ඔබට අද මස් නැත. **“නඞ්ගුට්ඨම්පි භවං පටිග්ගහාතුති”,** තමා සතු දේ රැකීමට අසමත් පින්වත් දෙවියා කුර සහිත කෙණ්ඩා, සම හා වලිගය පිළිගනිත්වා.
මෙසේ බෝසත්හු ගින්න ජලයෙන් නිවා සෘෂි පැවිද්දෙහි පැවිදි ව අභිඤ්ඤා සමාපත්ති උපදවා බඹ ලොව උපන්නේය.
බුදුහු මේ දම් දෙසුම ගෙනහැර දක්වා ජාතකය නිම කළහ. ගිනි නිවි තවුසාණෝ මම ම වීමි.
**“න ත්‍වං රාධ, විජානාසිති”** යන මේ ජාතක දේශනාව බුදු රජහු දෙව්රම් වෙහෙර වසන කල්හි, ගිහිකල භාර්යාවගේ පෙළඹවීමක් අරබයා දෙසූහ. මෙහි වත්මන් කථාව ඉන්‍ද්‍රිය ජාතකයෙහි එන්නේය. බුදු රජහු එම භික්‍ෂුව අමතා මහණ, මාගමුන් නො රැකිය හැකිය. ඔබ පෙර මාගමක ආරක්‍ෂකයන් තබා රැක්මට තැත් කළ ද නො හැකි විය. දැන් කෙසේ නම් රකින්නෙහි ද? වදාරා අතීත කථාව ගෙනහැර දැක්වූහ.
පෙර බරණැස් නුවර බඹදත් රජු රාජ්‍යය කරන කල්හි බෝසත්හු ගිරා යෝනියෙහි පිළිසිඳ ගත්හ. එක්තරා බමුණෙක් බෝසතුන් ද කනිටු සොහොයුරා ද පුත්‍ර ස්ථානයෙහි තබා ඇතිදැඩි කළේය. බෝසතුන්ගේ නම පොට්ඨපාද නම් විය. කනිටු සොහොයුරු රාධ නම් විය. බමුණුගේ බිරිය ආචාරශීලී නො වූවාය. බමුණා වෙළෙඳාම පිණිස යන්නේ, දෙසොහොයුරන් අමතා දරුවනි, තොපගේ මව් බැමිණිය අනාචාරයෙහි හැසිරෙන්නී නම් ඇය එයින් වළක්වනු. එවිට බෝසත්හු පියාණෙනි, මැනවි. ඉදින්, හැකිනම් වළක්වමි. නො හැකි නම් නිශ්ශබ්ද වෙමි. මෙසේ බමුණා බැමිණිය ගිරවුන්ට පවරා දී වෙළඳාම පිණිස ගියේය.
ඔහු ගිය තැන් පටන් බැමිණිය පිළිසාචාරයෙහි හැසිරීමට පටන් ගත්තීය. ගෙට ඇතුළුවන්නන්ගේත් පිටවන්නන්ගේත් කෙළවරක් නො වීය. ඇගේ ක්‍රියා පිළිවෙල දුටු රාධ බෝසතුන්ට සොහොයුර, අප පියා, ඉදින් තොප මව අශීලාචාර වන්නී නම් වළක්වන ලෙස කියා ගියේ නො වේ ද? දැන් ඇය නො සිරිතෙහි යෙදෙයි. ඇය ඉන්වළක්වමු. එවිට බෝසත්, සොහොයුර, ඔබ අවියත් බව නිසාත් මුහුකුරා නො ගිය නිසාත් මෙසේ කියන්නෙහිය. මාගමුන් වනාහි කරතබා හැසුරුණා ද රැකියා නො හැක්කේ මය. මේ ක්‍රියාවක් නො කළ හැකි නම් එය කරන්ට නො වටනේයැ යි කියා මේ ගාථාව කීහ.
“රාධය, මධ්‍යම රාත්‍රිය එන්ට පෙර ම කොතෙක් පුරුෂයෝ පැමිණියාහුදැ යි නො දන්නෙහිය. ඔබ අරුත් නැති වචන කියන්නෙහිය. බැමිණිය බමුණා කෙරෙහි නො අමණාය.”
එහි, **“විරත්තා කොසියායනෙති”,** අපගේ මව වූ කොසියායනී බැමිණිය අප පියට නො ඇළුණීය. ආදරයක් නැත. ඉදින්, ඇයට පියා කෙරෙහි ආදරයක් - ආලයක් ඇත්තී නම් මෙසේ අනාචාරයෙහි නො හැසිරෙන්නීය. මේ වචනවලින් මේ අදහස ප්‍රකාශ කළේය.
මෙසේ ප්‍රකාශකොට රාධට බැමිණිය සමග කීමට අවකාශ නුදුන්නේය. ඒ බැමිණිය ද බමුණා නො එන තුරු සිත් පරිදි හැසිරුණීය. බමුණා අවුත් දරුව, මවගේ හැසිරීම කෙසේ වීදැ යි පොට්ඨපාදගෙන් විමසීය. බෝසත්හු සියලු පුවත් කියා පියාණෙනි, මෙබඳු දුසිල් ස්ත්‍රියක් කුමටදැ යි කියා පියාණනි, අප මවගේ දොස් කී තැන් පටන් මෙහි විසීමට නො හැකිය. බමුණාගේ පා වැඳ රාධ සමග ඉගිලී වනයට ම ගියේය.
බුදු රජහු මේ දම් දෙසුම ගෙනහැර දක්වා සිව්සස් වදාළහ. කලකිරුණු භික්‍ෂුව සෝවාන් විය. එදා බමුණා හා බැමිණිය මේ දෙදෙනා ම වූහ. රාධ ආනන්ද තෙරණුවෝ වූහ. පොට්ඨපාද මම ම වීමි.
**“අපි නු හනුකා සන්තා” **යන මේ ජාතක දේශනාව බුදු රජහු දෙව්රම් වෙහෙර වැඩ වසන සේක්, මහළු තෙරුන් සමූහයක් අරබයා දෙසූහ. ඔවුහු ගිහිකල සැවැත් නුවර මහත් සම්පත් ඇති ඔවුනොවුන් යහළු වූ කෙළඹි පුත්‍රයෝය. ඔවුහු එකතුව පින් කරන්නාහු, බුදු රජුගෙන් දහම් අසා මහළු වූ අපට ගිහි ගෙයින් කවර වැඩක්දැ යි පරම සත්‍යය වූ සසුනෙහි පැවිදි වී දුක් කෙළවර කරමු යි සිතා සියලු ධනය දූ පුතුන්ට දී හඬා වැටෙන ඤාතීන් අත්හැර පැවිදි වූහ. පැවිදි වුව ද පැවිද්දට අනුරූපව මහණ දම් නො පිරූහ. මහළු වී පැවිදි වූ හෙයින් ධර්මය ද නො හැදෑරූහ. ගිහි කල මෙන් පැවිදි කල ද විහාරය කෙළවර සෙනසුනක් කැරවා එක තැන ම විසූහ. පිඬු පිණිස හැසිරෙන්නාහු, වෙනත් තැනකට නො ගොස් බෙහෙවින් තමාගේ අඹු දරුවන්ගේ ගෙට ගොස් වැළඳූහ. එයින් එක් මහළු භික්‍ෂුවකගේ ගිහි කල භාර්යාවක් සියලු මහළු තෙරුන්ට ම උපකාර වූවාය. එම නිසා සෙස්සෝ ද තමා ලද අහර ඇගේ ගෙදර ම හිඳ වැළඳූහ. ඇය ද ඔවුන්ට ඇය විසින් පිළියෙල කරන ලද සූපව්‍යඤ්ජන දෙන්නීය. ඇය හටගත් රෝගයකින් කළුරිය කළාය. ඉක්බිති, ඒ මහළු තෙරවරු ඔවුනොවුන්ගේ ගෙළ බදාගෙන මිහිරි රස ඇති උපාසිකාව මළා යි විහාරය කෙළවර හඬමින් හැසිරුණාය. හඬන ශබ්දය අසා භික්‍ෂූන් එහෙන් මෙහෙන් රැස්ව ඇවැත්නි, කුමක් නිසා හඬන්නාහුදැ යි විමසූහ. අප යහළු භික්‍ෂුවකගේ මිහිරි අතිරස ඇති ගිහි කල භාර්යාව කළුරිය කළාය. අපට මහත් සේ උපකාර කළාය. දැන් එවැනි අයෙක් කෙසේ ලබන්නේදැ යි, මේ කරුණ නිසා හඬන්නෙමු යි කීහ.
මොවුන්ගේ මේ නුසුදුසු ක්‍රියාව දැක භික්‍ෂූහු දම් සභාවේ දී මෙ පුවත මතු කළහ. ඇවැත්නි, ඒ මහළු තෙරවරු මෙසේ හැසිරෙති යි කථා ඉපදුවෝය. බුදුහු දම් සභාවට වැඩම කොට මහණෙනි, දැන් කවර කථාවකින් හුන්නාහුදැ යි විචාරා මෙවන් කථාවකින් හුන්නෙමු යි කී කල්හි, මහණෙනි, ඒ භික්‍ෂූහු ඇගේ මරණය නිසා හැඬුවෝ, දැන් පමණක් නො වේ. මහණෙනි, පෙර ද මොවුහු කාක යෝනියෙහි ඉපිද මුහුදේ දී මළ මැය නිසා මුහුදෙහි ජලය හිස්කොට මැය ගොඩගනිමු යි උත්සාහ කළාහු, පණ්ඩිතයන් අසා ජීවිතය ලැබුවාහු යි වදාරා අතීත කථාව ගෙනහැර දැක්වූහ.
පෙර බරණැස් නුවර බඹදත් රජු රාජ්‍යය කැරවන කල්හි බෝසත්හු මුහුදු දෙවියෙක් වී උපන්හ. එකල කවුඩෙක් තම බිරිය වූ කැවිඩිය රැගෙන ගොදුරු සොයමින් මුහුද තෙරට ගියේය. එදවස මිනිස්සු මුහුදු තෙර කිරිබත්, මස් මාංශ, සුරා ආදියෙන් නාගයන් සඳහා බිලි පූජාකොට ගියාහුය. කවුඩා බිලිපූජා ස්ථානයට ගොස් කිරිබත්, මස් මාංශාදිය අනුභව කොට සුරා ද බීවේය. ඒ දෙදෙනාම සුරාවෙන් මත්ව මුහුදු කෙළි කෙළනා පිණිස මුහුදු වෙරළ කෙළවර සිට නහන්ට පටන් ගත්හ. ඒ සමග ම මහත් මුහුදු රැළක් අවුත් කවුඩු දෙන රැගෙන මුහුදට ගියේය. එවිට ම එක මසෙක් කවුඩු දෙන ගිල දැම්මේය. කවුඩා තම බිරිය මළා යි හැඬුවේය. කවුඩාගේ හැඬීම් අසා බොහෝ කවුඩෝ එතැනට රැස්වූහ. හැඬීමට කරුණු විමසූහ. ඔබගේ යෙහෙළිය නාමින් සිටිය දී රැළට අසුවී මුහුදට ගියා යි කීය. එවිට ඒ හැමදෙන ම මහහඬින් කෑගසන්ට වූහ. පසු ව ඔහු සැම එකතුව මේ මුහුද අපට එතරම් දෙයක් නො වේ. මුහුද ඉස හිස් කොට යෙහෙළිය ලබාගනිමු. එක එකා මුහුදු වතුරින් මුව පුරවා ගොඩ හෙලූහ. ලුණු දියෙන් ගෙළ තෙමෙත්ම උගුර වියලෙන කල්හි ගොඩට අවුත් ගිමන් හරිත්.
මෙසේ හකු සහ මුව වියලෙන කල්හි, ඇස් රතු වූ කල්හි, ගිලන් බවට පත්ව ඔවුනොවුන් අමතා පින්වත්නි, අපි මුහුදෙන් දිය ගෙන ගොඩ හෙළමු. ගත් ගත් තැන් ජලයෙන් පිරෙයි. මුහුද හිස් කරන්ට බැරිය කියා මේ ගාථාව කීහ.
“අපගේ හකු විඩාවට පත් විය. මුඛය ද වියැළෙන්නේය. මුහුද හිස් කරන්ට තැත් කරමු. එහෙත් කළ නො හැකිය. මුහුද පිරේ මය.”
එහි, **“අපිනූ හනුකා සන්තා”,** අපගේ හකු විඩාවට පත්විය. **“ඔරමාම න පාරෙම”, **අපි තම තමන්ගේ බලයෙන් මුහුද දිය ගොඩලීමු. එහෙත් හිස් කරන්ට නො හැකි වෙමු. **“පුරතේව මහොදයි”, **මේ මහමුහුද පිරෙයි.
මෙසේ කියා සියලු ම කවුඩෝ ඒ මළ කැවිඩියගේ රුව වණන්නෝ, ඇගේ තුඩ මෙසේ විය. වට ඇස් මෙබඳුය, හම මෙවැනිය, ඇගේ මිහිරි හඬ මෙසේය, මෙබඳු කැවිඩිය නො දැමුණු මුහුද නිසා නටුවාය යි කියමින් වැළපුණහ. මෙසේ කවුඩන් වැළපෙත් ම මුහුදු දෙවියා බියකරු රූ පෙන්වා ඔවුන් පලවා හැරියේය. ඒ නිසා ඔවුන්ට සෙතක් ම විය.
බුදුහු මේ ජාතක දේශනාව ගෙනහැර දක්වා ජාතකය නිම කළහ. එදා කැවිඩිය පෙර බිරිය වූවාය. මුහුදු දෙවියා මම ම වීමි.
**“නයිදං දුක්‍ඛං අදුං දුක්‍ඛං”** යන මේ ජාතක දේශනාව බුදු රජහු දෙව්රම් වෙහෙරෙහි වැඩ වසන සේක්, කලකිරුණු භික්‍ෂුවක් අරබයා දෙසූහ. බුදු රජහු ඒ භික්‍ෂුව අමතා මහණ, ඔබ උකටලී වූයේ සත්‍යයදැ යි විමසූ කල්හි ස්වාමීනි, සත්‍යයයි. කුමක් නිසා උකටලී වූයේ ද? ස්වාමීනි, මගේ ගිහි කල භාර්යාව නිසා උකටලී වෙමි. ඇය මිහිරි අන්රස ඇත්තීය. ඇයගෙන් වෙන් ව සිටීමට මට නො හැක්කෙමි. මහණ, ඇය ඔබට හිතෛෂී නො වේ. පෙර ඔබ ඇය නිසා හුලෙහි තබන ලද්දේ ඇය නිසා ම වැළපෙමින් මැරී ගොස් අපායෙහි උපන්නේය. දැන් කුමක් නිසා ඇය පතන්නෙහිදැ යි වදාරා කිකුන් වත ගෙනහැර දැක්වූහ.
පෙර බරණැස් නුවර බඹදත් රජු රාජ්‍යය කැරවන කල්හි බෝසත්හු අහසෙහි වසන දෙවියෙක් වූහ. කැති නැකත් ලදී. ඉල්මස මැදි පෝදින රැයෙහි සැණකෙළිය පැමිණි කල්හි නගරය දෙව් පුරයක් මෙන් අලංකාර කළහ. සියලු ජනයෝ සැණකෙළියෙහි යෙදුණෝ වූහ. එක් දුගී මිනිසකුට එක ම රළු සළු යුවළක් විය. ඔහු එය මනාව සෝදා නමා සිය දහස් රැළි සිටින සේ කොට තැබීය. ඔහුගේ බිරිය, මම වණුක් මල් සුවද කැවූ වස්ත්‍රයක් හැඳ පොරවා ඔබගේ ගෙළ වැළඳගෙන නැකත්කෙළි කෙළිනු කැමැත්තෙමි. සොඳුර, අප වැනි දිළින්දන්ට වණුක් මල් කෙසේ ලබමු ද? පිරිසිදු වතක් හැඳ ක්‍රීඩා කැරව. වණුක් මල රැඳ වූ වස්ත්‍රයක් නො ලබන්නේ නම් සැණකෙළි නො පවත්වමි. ඔබ අන් ළඳක් ගෙන ක්‍රීඩා කැරව. සොඳුර, මා පෙළන්නේ මන් ද? අපට වණුක් මල් කොයින් ද? හිමියනි, පුරුෂයකුට කැමැත්ත තිබේ නම් නැති දෙයක් නැත. රජතුමාගේ වණුක් උයනෙහි බොහෝ වණුක් ඇත. සොඳුර, එම උයන යකුන් අරක් ගත් පොකුණක් මෙන් බලවත් ආරක්‍ෂාවලින් යුක්තය. එහි ඇතුළුවීමට ඇති තිගේ රුචිය දුරු වේවා. ලද දෙයින් සතුටු වීම මැනවි. හිමියනි, රාත්‍රී භාගයෙහි අඳුරෙහි පුරුෂයින්ට ගමන් නො කළ හැකි තැනක් නම් නැත. මෙසේ නැවත නැවත ඇවිටිලි කරන කල්හි කෙළෙස් ගති නිසා ඇයගේ වචනය පිළිගෙන සොඳුර, ඉවසන්න. ඉටු කරමි යි ඇය සනසා රාත්‍රියෙහි දිවි පරදුවට තබා නුවරින් නික්ම රජුගේ වණුක් උයනට ගොස් වැට බිඳ දමා උයන තුළට පිවිසියේය. පාලක පුරුෂයෝ වැට බිඳෙන හඬ අසා සොරකුයැ යි වටකොට ඔහු අල්ලාගෙන පරිභව කොට තලාපෙළා රාත්‍රිය පහ වූ කල රජුට දැක්වූහ. රජ මොහු ගෙනගොස් හුලෙහි හිඳවිය. රජ අණ නියම කළේය. ඉක්බිති, රාජ පුරුෂයෝ ඔහු පිටි අත්බැඳ වද බෙර වයද්දී ගෙන ගොස් හුලෙහි හිඳවූහ. ඔහුට බලවත් වේදනා ඇතිවිය. කවුඩෝ උල් වැනි තුඩින් ඇස් උපුටා දැමූහ.
ඔහු මෙබඳු මහා දුක මෙනෙහි නො කොට සිය බිරිය සිහි කොට මල් රැඳවූ වස්ත්‍ර ඇඳගෙන තම ගෙළෙහි රැඳවූ අත් යුවලෙන් යුතුව නැකත් කෙළ කෙළීම් වාරයෙන් පිරිහුණෙමි යි මේ ගාථාව කීය.
“කවුඩා හුල සිටින මා විඳින යම් දුකක් ඇද්ද, ඒ මට දුකක් නො වේ. වණුක් මලින් රැඳවූ සාමා තොමෝ කැති නැකැත් කෙළිය නො විඳී ද එය ම මට දුක් වේ.”
එහි, **“නයිදං දුක්‍ඛං අදුං දුක්‍ඛං යං මං තුදති වායසො”,** හුලෙහි ලැගීම නිසා යම් කායික වූ ද මානසික වූ ද යම් ලොහෝ හුල් වැනි තුඩින් සිදුරු කැරෙමින් පීඩා කරයි ද, ඒ සියල්ල මට දුක් නො වේ. මෙයම මට දුකයි. ඒ කුමක් ද යත්, **“යං සාමා පුප්ඵරත්තෙන කත්තිකං නානුභොස්සති”, **යම් ඒ ප්‍රිය සාමා නම් වූ මගේ බිරිය වණුක් මල් රැඳවූ එක් වතක් හැඳ එකක් පොරවා මෙසේ මල් සුවඳ කැවූ වස්ත්‍ර යුගළයෙන් මගේ ගෙළ අල්ලාගෙන කැති නැකැත් කෙළිය නො විඳී ද, එය මට පීඩාවකි. බාධකයකි.
ඔහු මෙසේ ස්ත්‍රියක අරබයා නන්දොඩවද්දී ම කළුරිය කොට නිරයෙහි උපන්නේය. බුදුහු මේ දම් දෙසුම ගෙනහැර දක්වා ජාතකය නිමවූහ. එදින අඹුසැමි යුවළ නම් දැන් මේ යුවළ මැයි. මෙකරුණ සියැසින් දුටු අහස් වැසි දෙවියා මම ම වීමි.
**“නාහං පුනං නච පුනන්ති”** යන මේ ජාතක දේශනාව බුදු රජහු දෙව්රම් වෙහෙර වැඩ වසන සේක්, කෙළෙස් සංසිඳීමත් අරබයා දෙසූහ. සැවැත් නුවර මහත් ධන සම්පත් ඇති ඔවුනොවුන් යහළු වූ පන්සියක් පමණ සිටු පුත්‍රයෝ බුදු දහම අසා සසුනට ලැදි ව පැවිදි ව දෙව්රම් වෙහෙර කෙළක් කහවණු අතිරූ බිම් පෙදෙස ඇතුළත වාසය කළහ. දිනක් ඔවුන්ට මධ්‍යම රාත්‍රියෙහි පමණ කෙළෙස් සිතුවිලි උපන්නේය. ඔවුහු කලකිරී තමන් විසින් අත්හළ කෙළෙස් නැවත දෙසීමට සිතූහ. බුදුහු ද එම වේලාවෙහි සර්වඥ ඥාන නමැති පහන් ටැඹ ඔසවා දෙව්රම් වෙහෙර තුළ භික්‍ෂූහු කවරකු ඇලී සිටිත්ද යි ඔවුන්ගේ අදහස් බලන්නාහු, එම භික්‍ෂුන් අතර කාමරාග සහගත සිතිවිලි උපන් බව දැන ගත්හ. බුදු රජහු වනාහි එක පුත්‍රයකු ඇති ස්ත්‍රිය ඒ පුත්‍රයා රකින්නාක් මෙන් ද එක් ඇසත් ඇති පුරුෂයකු ඇස රකින්නාක් මෙන් ද තම සව්වන් රකිත්. පෙරයම් ආදී යම් යම් වේලාවක ඔවුන්ට කෙළෙස් උපදී ද එම කෙළෙස් වැඩීමට ඉඩ නො දී ඒ ඒ වේලාවෙහි ම සංසිඳුවයි. බුදු රජුන්ට මෙබඳු සිතක් උපන. සක්විති රජුගේ නගරය ඇතුළත ම සොරුන් පැමිණි කැලක් විය. දැන් මම ඔවුන්ට දම් දෙසා කෙළෙස් නැති කොට රහත් බව දෙමි යි බුදුහු ගඳකිළියෙන් නික්ම මිහිරි ස්වරය විහිදුවා ධම්ම භාණ්ඩාගාරික අනඳ තෙරුන් ඇමතූහ. තෙරණුවෝ ද, කිම? ස්වාමීනි යි වහා අවුත් වැඳ සිටියහ. ආනන්ද, යම් පමණ භික්‍ෂූහු දෙව්රම් වෙහෙර භූමිය තුළ වෙසෙත් ද ඒ සියල්ලෝම ගඳකිළි හාත්පස රැස්කරවනු. අනඳ තෙරණුවන්ට මෙබඳු සිතක් පහළ විය. ඉදින්, මම ඒ භික්‍ෂූන් පන්සිය පමණක් රැස් කරන්නේ නම්, බුදු රජුන් විසින් අප සිත් කෙළෙස් වසඟ වූ බව දන්නා ලදැ යි සිත් තැවුලක් ඇතිවූයේ නම් ධර්මාවබෝධයට බාධාවක් වන්නේය. එම නිසා සියලු භික්‍ෂූන් රැස් කැරවන ලෙස වදාළිය යුතු යි, තෙරණුවෝ බුදු රජුන්ගේ වචනය පිළිගෙන කෙස්ස හෙවත් යතුර ගෙන කුටියෙන් කුටියට ගොස් සියලු භික්‍ෂූන් ගඳකිළි අංගනයට රැස්කැරවා බුද්ධාසනය පැනවූහ.
බුදු රජහු පළඟ බැඳ බුදු සිරුර සෘජුව තබා ගල් පොළොවෙහි පිහිටි මහමෙර මෙන් පනවන ලද බුද්ධාසනයෙහි අග්බඹරු වී යුගල ව සවණක් ගණ බුදු රැස් විහිදුවමින් වැඩ සිටියහ. ඒ බුදු රැස් ද අල්ලක් පමණව ද සතක් පමණව ද කුළු ගෙයක් පමණව ද සිඳි සිඳී අහසෙහි විදුලිය මෙන් හැසිරුණේය. අහස් කුස කළඹා උද්දස්ත්‍ර හිරු උදාවන කලක් මෙන් විය. භික්‍ෂු සංඝයා ද බුදු රජුන් වැඳ ගුරු සිත පෙරදැරි ය රන් කම්බල තිරයකින් වට කරන්නාක් මෙන් බුදුරජුන් පිරිවරා වැඩ සිටියහ. ඉක්බිති, බුදු රජහු බඹගොස් පතුරුවා භික්‍ෂූන් අමතා මහණෙනි, භික්‍ෂුව විසින් කාමුක සිතිවිලි, ද්වේෂ සිතිවිලි, හිංසා සිතිවිලි මේ තුන් අකුසල සිතිවිලි සිතන්ට නො වටී. සිතෙහි ඇතිවන කෙළෙස් සුළුයැ යි සිතන්ට නො වටී. කෙළෙස් වනාහි සතුරකු සමානය. සුළු වූ සතුරකු නැත. ඉඩක් ලැබුණු වහා ම විනාශයට පමුණුවයි. එමෙන් සුළු වූ ද ක්ලේශය වැඩෙන විට මහා විනාශයකට පමුණුවයි. මේ ක්ලේශයෝ මහා විෂක් බඳුය. ඉවත් කළ සිවිය හා ලොම් ඇති ගඩුවක් බඳුය. සර්පයකු හා සමානය. හෙණගින්නක් සමානය. ඇලෙන්ට නුසුදුසුය. සැක කටයුතුය. උපන් උපන් කෙණෙහි ම ප්‍රත්‍යවේක්‍ෂා බලයෙන් හා භාවනා බලයෙන් මොහොතක් හෝ සිතෙහි නො තබා නෙළුම් පතක දිය බිඳක් යම් සේ පෙරළී යයි ද එමෙන් අත්හැරිය යුතුය. පෙර පඬිවරු සුළු වූ ද ක්ලේශය පහත් කොට සලකා යම් සේ දුරලී ද, යම් අයුරකින් සිතෙහි නූපවද්ද, එමෙන් සංසිඳවූහ යි වදාරා ඉකුත් වත ගෙනහැර දැක්වූහ.
පෙර බරණැස් නුවර බ්‍රහ්මදත්ත රජු රාජ්‍යය කැරවන කල්හි බෝසත්හු සිවල් යෝනියෙහි පිළිසිඳ ගෙන වනයෙහි ගං තෙරක වාසය කළහ. එකල මහළු ඇතෙක් ගංතෙර මරණයට පත්විය. සිවලා ගොදුරු සොයා ඇවිදින අතර ඇත් සිරුර දැක මට මහත් ගොදුරක් ලැබුණේ යි සිතා සොඬ සැපීය. එවිට නගුලිසක් සැපූ කලක් මෙන් විය. එහි කෑ යුතු දෙයක් නො දැක දළ සැපීය. ටැඹක් හැපූ කලක් මෙන් විය. ඊළඟට කන් හැපීය. කුල්ලක් සැපුවා වැනි විය. බඩ සැපීය. ධාන්‍යය කොටුවක් සැපූ කල මෙනි. පා සැපීය. වංගෙඩියක් සැපුවා වැනි විය. නගුට සැපීය. මෝල් ගස මෙනි. මේ කිසි තැනක කෑ යුත්තක් රස විඳිය යුත්තක් නො ලැබූ සිවලා වස මඟ සැපීය. මෘදු කැවුමක් මුවට ගත් කල මෙන් දැනිණි. එවිට සිවලා මේ සිරුරෙහි කෑ හැකි කොටසක් ලැබුවෙමි යි සතුටු ව එතැන් සිට කමින් කුස තුළට ම පිවිස වකුගඩු, හෘදය මාංශාදිය කමින් පිපාස වූ කල ලේ බොමින් නිදීමට අවශ්‍ය වූ විට බඩතුර වැතිර නිදයි.
සිවලා නැවතත් සිතනුයේ, මේ ඇත් සිරුර විසීමට පහසු ව ඇති බැවින් ගෙයක් වැනිය. ආහාර අවශ්‍ය වූ විට බොහෝ මස් තිබේ. දැන් මට වෙනත් තැනක් හෝ වැඩක් අවශ්‍ය නො වේ. ඌ එහි ම වෙසෙමින් මස් කා ජීවත් වෙයි. කල්යත් ම නියංවාත හැමීමෙන් හා සූර්යය රශ්මියෙන් තැවීමෙන් ඇත් කුණ වියලී රැලි වැටිණි. සිවලා පිවිසි මඟ ද වැසී ගියේය. කුස තුළ අන්ධකාර විය. සිවලාට දැන් ලෝකන්තරික නම් අපාය මෙන් දැනුණි. ඇත් කුණ වියළී යත් ම මස ද වියළිණි. ලේ ද සිඳී ගියේය. ඌට දැන් නික්මෙන දොරටුවක් නැති ව බියට පත්ව ඔබමොබ දුවමින් පහර දෙමින් නික්මෙන දොරටුවක් සොයමින් හැසිරෙන්ට විය. මෙසේ සිවලා සැළියක පිටි පිඬක් මෙන් කුස තුළ පැසෙන කල්හි කීප දවසකින් මහ වැස්සෙක් වට. එවිට ඇත් කුණ පෙඟී දිගහැරී ප්‍රකෘති ස්වභාවයෙන් ම පැවැතිණි. එමඟ විවෘත වූ තරුවක් මෙන් පෙනිණි. සිවලා ඒ සිදුර දැක, දැන් දිවි ලදිමි යි හිසෙහි සිට ආපසු හැරී වසමඟ හිසෙන් පළල් කොට නික්මුණේය. උගේ සිරුර තෙත්වී තිබුණු හෙයින් සිය ලෝම වස මඟේ ඇලුණේය. එවිට සිවලා තල් කඳක් මෙන් ලොම් නැති සිරුරෙන් බියටපත් සිත් ඇත්තේ, දුවමින් ටික දුරක් ගොස් නැවතී සිට තම සිරුර බලා මේ දුක මා විසින් ම කැරගත් දෙයකි. අනිකකු කළ දෙයක් නො වේ. ආශාව හේතුකොට, ලෝභය කරණ කොටගෙන මේ දුක ලබාගතිමි. මෙතැන් පටන් මම ආශාවන් මුළාවූවෙක් නො වෙමි. නැවත ඇත් සිරුරකට නම් නො පිවිසෙමියි කලකිරුණු සිතින් මේ ගාථාව කීය.
“මම ඇත් කඳ තුළට නැවත නො යමි. නැවත ද නො යමි. නැවත ද නො යමි. නැවත නැවත ද නො යමි. එපමණ බයින් තැති ගත්තෙමි.”
එහි, **“නචාපි අපුනප්පුනං”,** මෙහි ‘අ’ කාරය නිපාත මාත්‍රයකි. මේ ගාථාවෙහි මේ අදහසයි. මම මෙයින් නැවත, එයිනුත් නැවත මෙකී වාරයෙහි පටන් තවත් නැවත, එයිනුත් නැවත නැවත ඇත් සිරුරට නො වදිමි. **“හත්‍ථිබොන්‍දිං පවෙක්‍ඛාමි”, **මක්නිසා ද, **“තථා හි බයතජ්ජිතො”,** මම මේ පිවිසීම නිසා මරණ බියෙන් තැතිගෙන තැවීමට, කලකිරීමට පත්වීමි.
මෙසේ කියා එයින් පලාගොස් නැවත එය හෝ වෙනත් ඇත් සිරුරක් නැවතී නො බැලුවේය. එතැන් පටන් හිවලා ආශාවෙන් මුළා නො වූවේය.
බුදු රජහු මේ ජාතකය ගෙනහැර දක්වා මහණෙනි, සිතෙහි උපන් කෙළෙස් වැඩෙන්ට නො දී ඒ ඒ අවස්ථාවේදී ම සංසිඳුවා ගැනීමට වටනේයැ යි වදාරා සිව්සස් ප්‍රකාශ කොට ජාතකය නිමවූහ. පන්සියයක් ඒ භික්‍ෂූහු රහත් වූහ. එහි දී සමහරු සෝවාන්, සකදාගාමි, අනාගාමී වූහ. එකල සිවලා වනාහි මම ම වීමි.
“**එකපණ්ණො අයං රුක්‍ඛො”** යන මේ ජාතකය බුදු රජහු විශාලා නුවර කූටාගාර ශාලාවෙහි වැඩ වසන සේක්, සැහැසි ලිච්ඡවී කුමරු අරබයා වදාළහ. ඒ කාලයෙහි විශාලා නුවර ගව්වෙන් ගව්වට තැනුණු පවුරු තුනකින් යුක්තය. තුන් තැනක දොරටු, අටලු කොටු, ගේ ආදියෙන් යුත් ඉතාමත් පොහොසත් නගරයක් විය. එහි හැමදා රජ කැරෙමින් සිටින රජවරු සත්දහස් සත්සිය සත්දෙනෙක් වූහ. යුව රජ, සෙන්පති, අයකැමි ආදීහු ද එපමණ ම වූහ. මොවුනතර එක් සැහැසි ලිච්ඡවි කුමරකු විය. දණ්ඩකින් ගැසූ සර්පයකු මෙන් නිරතුරුව ම ක්‍රෝධයෙන්, ද්වේශයෙන් දූෂිත ව කල් ගත කළේය. ඔහු ඉදිරියේ වචන දෙක තුනක් කථා කිරීමට සමතකු නො වීය. එසේ ම ඔහු හික්මවීමට මව්පියෝ, නෑ හිතවත්හු සමත් නො වූහ. මව්පියෝ මෙසේ සිතූහ. තම පුතුගේ සැහැසිකම් අත්හැරවීමට ලොව්තුරා බුදු රජුන් හැර වෙන සමතකු නැත. මොහු බුදු රජුන් විසින් ම දමනය කළයුතු අයකු විය යුතු යි බුදුන් වෙත ගෙනගොස් ස්වාමීනි. මේ කුමරාගේ සැහැසි ගත් නැති කරනු මැනවැ යි අයැද සිටියහ.
ඉක්බිති, බුදු රජහු කුමරාට ඔවදන් දුන්හ. කුමාරය. මිනිසකු සැඩ පරුෂ නො විය යුතු මෙන් ම මෙරමා පෙළන්නකු නො විය යුතුය. නො සරුප් වචන වැදූ මවට මෙන් ම පියාට ද සහෝදර සහෝදරියන්ට ද භාර්යාවට ද නෑ මිතුරන්ට ද අප්‍රිය වේ. නො සතුටට හේතු වේ. තමා ඩැසීමට ආ සර්පයකු, වනයෙන් පැමිණි සොරකු, තමා කෑමට යකකු මෙන් බිය ජනක වේ. එපමණක් නොව මේ ජීවිතයේ චුත ව අනතුරු ව අපායෙහි උපදී. මෙලොව දී ම සැහැසි පුද්ගලයා කොතරම් ශරීරය සැරසුව ද විරූප වේ. පුන් සඳ මඬලක් වැනි මුහුණක් තිබුණ ද ගින්නෙන් දැවී ගිය නෙළුම් මලක් මෙන් ද මළ බැඳුණු රන් කැඩපතක් මෙන් ද දැකුම්කළු නො වේ. තරහ නිසා මිනිස්සු ආවුධ ගෙන තමා ම මරා ගනිත්. වස විෂ කත්. ගෙල වැළලා ගනිති. කඳු මුදුනින් පනිත්. ඒ ක්‍රෝධ සිත නිසා ම මරණින් පසු නිරයෙහි උපදියි. මෙරමා පෙළන්නේ මෙලොව අපහාස ලැබෙති. නැවත මිනිසත් බවක් ලැබුව ද උපන් කල පටන් රෝගීහු වෙති. ඇස් රෝග, කන් රෝග ආදිය සමූහ වශයෙන් පැමිණේ. නිරතුරු ව රෝගපීඩාදියෙන් දුක් විඳිති. මේ සියලු සත්ත්වයන් කෙරෙහි මෙත් සිත, මුදු සිත, හිත් පිත් ඇත්තකු විය යුතුය. එසේ නො වන්නේ, නිරය ආදී බයෙන් නො මිදේ. ඒ කුමරා බුද්ධාවවාද ලැබ එකවරකින් ම නිහතමානීව දැමුණේ, සංසිඳුණු හිතැත්තේ, මෙත් සිත්, මුදු සිත් ඇත්තකු විය. පරිභව කළ ද ගැසුව ද නැවත බැලීම් පමණක්වත් නො කළේය. විෂ දළ ඉවත් කළ සර්පයකු මෙන් ද අඬු ගැළවී ගිය කකුළුවකු මෙන් ද අං සිඳුණු වෘෂභයකු මෙන් ද විය.
දිනක් භික්‍ෂූහු දම් සභාවෙහි මෙම පුවත මතු කළහ. ඇවැත්නි, මේ කුමරු බොහෝ කලක් අවවාද කළ ද හික්මවීමට මව්පිය ආදීහු අසමත් වූහ. බුදුහු එකවර අවවාදයෙන් ම මතැතකු උගත් හත්‍ථි ශිල්පය අනුව හික්ම වන්නාක් මෙන් හික්මවූහ. මේ සුභාෂිතය සත්‍යයමය. මහණෙනි, ඇතුන් හික්මවන සාරථියා හික්මවන ලද ඇතා පෙර දිශා, අපර දිශා, උතුරු දිශා, දකුණු දිශාවන්ගෙන් එක දිශාවකට ම මෙහෙයවයි. එසේ වෘෂභයන් හික්මවා සාරථියා හික්ම වූ ගවයා පෙර අපර උතුරු දකුණු දිශාවලින් එක දිශාවකට ම මෙහෙයවයි. පුරුෂයන් හික්මවන සම්මා සම්බුද්ධ තථාගතයන් විසින් හික්මවන ලද පුරුෂයා අට දිශාවකට මෙහෙයවයි. තමා රූප ධ්‍යාන ලාභී ව බාහිර රූපයන් දකී. මේ දිශාවක. -පෙ- නිරෝධ සමවතට සමවදී. මේ අට වැනි දිශාවයි. ඒ බුදු රජහු සතුන් හික්මවන ගුරුන් අතුරින් උසස් ම පුද්ගලයා යි කියනු ලැබෙති. එනම් පුරිසධම්මසාරථී වූ බුදුහුයැ යි ද බුදු රජුන් වැනි පුරුෂයන් හික්මවන උතුමකු නැතැ යි ද කථා ඉපැද්දීය. බුදුහු දම් සභාවට වැඩමවා මහණෙනි, දැන් කවර කථාවකින් යුතුව හුන්නාහුදැ යි විචාරා මෙනම් කථාවකින් හුන්නාහුමැ යි කී කල්හි මහණෙනි, මම මොහු එක ම අවවාදයකින් හික්ම වූයේ දැන් පමණක් නො වේ. පෙර ද මොහු එක්වර අවවාදයෙන් ම හික්මවීමි යි වදාරා අතීත කථාව ගෙනහැර දැක්වූහ.
පෙර බරණැස් නුවර බඹදත් රජු රාජ්‍යය කැරවන කල්හි බෝසත්හු උසස් බමුණු කුලයෙහි ඉපිද වැඩිවියට පත්ව තක්සලාහෙි ත්‍රිවේදය සහිත සියලු ශිල්ප හදාරා ටික කලක් ගිහි ගෙයි වැස මව්පියන්ගේ ඇවෑමෙන් සෘෂි පැවිද්දෙන් පැවිදි ව අභිඤ්ඤා සහිත සමවත් උපදවා හිමවතෙහි ම වාසය කළහ. කලක් එහි වැස ලුණු ඇඹුල් සෙවුනා පිණිස ගම්පියසට පැමිණ බරණැස් රජුගේ උයනෙහි වැඩ දෙවැනි දවස්හි මනාව හැඳ පෙරව සන්සුන් ව පිඬු පිණිස නගරයට පැමිණ රජ මැදුරට පැමිණියහ. රජ සිව්මැදුරු කවුළුවෙන් බලන්නේ, තවුසාණන් දැක ඉරියව් පැවැත්මෙහි පැහැද මේ තවුසා සන්සුන් ඉඳුරන් ඇත්තේය. හිත සන්සුන්ය. විය දණ්ඩක් පමණ බලන්නේය. පියවරක් පාසා දහසින් බැඳි පියල්ලක් තබන්නාක් මෙන් සිංහයකු මෙන් අභීත ව එන්නේය. ශාන්ත දහමක් ඇත්තේ නම් එය මේ තාපසයාණන්ගේ හිත තුළ වන්නේයැ යි සිතා ඇමැතියකු අමතා මේ තවුසාණන් කැඳවාගෙන එව යි කීය. ඔහු තවුසාණන් වෙත ගොස් වැඳ අතින් භික්‍ෂා භාජනත් ගෙන සිටි කල්හි කිම මහපිනැත්තෙහි යි ඇසූ කල්හි, රජ ඔබතුමන් කැඳවතැ යි කී කල්හි, රජු හා අප අතර කුලුපග බවක් නැත. අපි හිමවතට අයත් වූවෝ වෙමු යි කීහ. ඇමැතියා මෙකරුණ රජුට සැලකළහ. එවිට, ඇමැතිය, අපට වෙනත් කුළුපග කෙනෙක් නැත. ඔහු ම කැඳවාගෙන එන්නැ යි කීය. ඇමැති ද නැවත ගොස් බෝසතුන් වැඳ රජ හසුන පවසා තවුසාණන් රජ ගෙදරට පැමිණ වීය.
රජ ඔවුන් වැඳ සේසත එසවූ රන් පළඟෙහි වඩා හිඳුවා තමා සඳහා පිළියෙල කළ රාජ භෝජනය වළඳවා ස්වාමීනි, කොහි වසන්නහුදැ යි ඇසීය. මහරජ, අපි හිමවතට අයත් තවුසෝ වෙමු. දැන් කොහි යන්නහු ද? මහරජ, වැසි කාලයට සුදුසු සෙනසුනක් සොයමි යි කීහ. එසේ නම් ස්වාමීනි, අපගේ උයනෙහි වසනු මැනවැ යි ප්‍රතිඥා ගෙන තමාත් අනුභව කොට බෝසතුන් ගෙන පන්සලක් සාදා දිවා රාත්‍රී වසන තැන් කැරවා තවුස් පිරිකර දී උයන් පාලකයාට පවරා නගරයට ගියේය. එතැන් පටන් බෝසත්හු උයනෙහි වසති. රජු ද දවසට දෙවරක් උවටැන් සඳහා යයි.
ඒ රජුට සැහැසි කුමාරයෙක් සිටියේය. ඔහු පරුෂය. රජු ඔහු සන්සුන් කැරවීමට සමත් නො වීය. සෙසු ඤාතීහු ද සමත් නො වූහ. ඇමැතියෝ ද බමුණු ගැහැවියෝ ද එකතුව කුමාරය, මෙසේ නො කැරව යි බලවත් ලෙස කීව ද කුමරා හික්මවීමට නො හැකි වූහ. ඉක්බිති රජ, මගේ සිල්වත්, ගුණවත් තවුසාණන් හැර අන් කිසිවකු මේ කුමරා දැමීමට නො සමත්ය. මොහු මෙකුමරා දමනය කරතැ යි සිතීය. රජ, කුමරා ගෙන තවුසන් වෙත ගොස් ස්වාමීනි, මේ කුමරා ඉතා සැඩපරුෂය. අපට ඔහු හික්මවිය හැකි නො වේ. ඔබතුමා කවර උපායකින් හෝ මොහු හික්මවනු මැනවැ යි කුමරා බෝසතුන්ට පවරා දී ගියේය. තවුසාණෝ කුමරුන් රැගෙන උයනෙහි හැසිරෙන්නාහු, දෙදිශාවට විහිදුණු පත්‍ර දෙකක් ඇති කොහොඹ පැළයක් දැක කුමාරය. මේ කොසඹ පැළයෙහි එක කොළයක් විකා රස කියව යි කීහ. ඔහු එසේ කොට තිත්ත රස දැන කෙළ සමග බිම හෙළුවේය. රස කෙසේදැ යි තවුසාණන් විමසූ කල්හි, ස්වාමීනි, දැනට ම මේ පැළය මහා විෂ සහිතය. මේ පැළය වැඩුණු පසු මිනිසුන් මරන්නේයැ යි කොහොඹ පැළය උගුරා අතින් පිරිමැද මේ ගාථාව කීය.
“දෙපසෙහි එක එක පත්‍ර ඇති, බිම සිට සතරඟුලක් වත් නො වැඩුණු, හළාහල විෂ සමාන වූ, තිත්ත වූ පත්‍රයෙන් යුක්ත මේ ගස උස් මහත් වී නම් එදාට එ්කාන්තයෙන් මිනිසුන් මරන්නෙක් වන්නේය.”
එහි, **“එකපණ්ණො”,** දෙපසෙහි එක එක පත්‍ර ඇත්තේය. **“න භූම්‍යා චතුරඞ්ගුලො”,** බිම සිට සතරඟුලක් වත් නො වැඩුණේය. **“ඵලෙන”,** පත්‍රයෙන්, **“විසකප්පෙන”, **හළාහල විෂ සමාන වූ ද කුඩා කල ද මෙවැනි තිත්ත වූ පත්‍රයෙන් යුක්ත වූයේය යන අර්ථයි. **“මහායං කිං භවිස්සති”, **යම් කලෙක මේ ගස උස් මහත් වී නම් එදාට එ්කාන්තයෙන් මිනිසුන් මරන්නෙක් වන්නේය. එම නිසා මේ ගස උදුරා ඉවත් කළෙමි යි කීය.
ඉක්බිති, බෝසත්හු මෙසේ කීහ. කුමාරය, ඔබ මේ කොහොඹ පැළය උදුරා දැමීමේ දැනට මෙසේ තිත්ත නම් වැඩුණු පසු කෙසේ වන්නේ ද සිතාය. මේ අනුව ඔබ ගැන ද සිතා බැලිය යුතුය. රට වැසියෝ ද මෙසේ සිතත්. මේ කුමරා ළදරු කල ම මෙසේ සැඬ පරුෂ නො හික්මුණු කෙනකු නම් වැඩිවියට පැමිණ රාජාභිෂේකය ලැබූ කල්හි කුමක් කරයි ද? මොහු නිසා අපට යහපතක් නො වන්නේයැ යි සිතා පියා සතු රාජ්‍යය ඔබට නො දී කොහොඹ පැළය උදුරා දැම්මාක් මෙන් ඔබ රටින් පිටුවහල් කරන්නාහුය. එම නිසා කොහොඹ පැළයේ ස්වරූපය අතහැර මෙතැන් පටන් ඉවසීම, මෛත්‍රිය, කරුණාව ඇත්තකු වේවා යි තාපසයාණෝ අවවාද කළහ. එතැන් පටන් කුමරා මානය අතහැර රළු නො වී ඉවසීම ආදී ගුණදම් වඩා බෝසතුන්ගේ අවවාදයෙහි පිහිටා පියාගේ ඇවෑමෙන් රාජ්‍යය ලැබ දානාදී පින්කම් කොට කම් වූ පරිදි ගියේය.
බුදු රජහු මේ දම් දෙසුම ගෙනහැර දක්වා මහණෙනි, මේ සැහැසි ලිච්ඡවි කුමරා මවිසින් දමනය කරන ලද්දේ දැන් පමණක් නො වේ. පෙර ද මම ඔහු දමනය කළෙමි යි වදාරා ජාතකය නිමවූහ. එදා සැහැසි කුමරා දැන මේ ලිච්ඡවි කුමරා ම විය. රජු ආනන්ද තෙරණුවෝය. අවවාදය දුන් තාපසයා මම ම වීමි.
**“අසන්තං යො පග්ගණ්හාතීති”** යන මේ දේශනාව බුදුහු වේළුවනාරාමයෙහි වැඩ වසන සේක්, අජාසත් රජුගේ අසත්පුරුෂයන්ට අනුග්‍රහය අරබයා වදාළහ. හෙතෙම බුදු රජුන්ට විරුද්ධ වූ දුසිල් වූ පවිටු ස්වභාව ඇති දේවදත්තයන් කෙරෙහි පැහැදී ඒ අශාන්ත වූ අසත් පුරුෂයාට අනුග්‍රහ කොට ඔහුට සත්කාර කරන්නෙමි යි බොහෝ ධනය වියදම් කොට ගයා ශීර්ෂයේ විහාරයක් කැරවා ඔහුගේ ම කීම අසා පියා වූ දැහැමි රජ වූ සෝවාන් ඵලයට පත් ආර්යය ශ්‍රාවකයා ඝාතනය කොට තමන්ගේ සෝවාන් වීමට තිබූ හේතු සම්පත් බිඳ මහත් විනාශයකට පැමිණියේය. ඒ දේවදත්ත පොළව පලාගෙන ගියේයැ යි ආසා කිම මමත් පොළොවෙහි ගිලෙයිදැ යි බියෙන් තැති ගෙන රජ, සැප නො ලබයි. ඇඳෙහි නිදි සුවයක් නො ලබයි. තියුණු දුක් කම්කටොලුවලින් පෙළෙන ලද්දා වූ ඇත් පොව්වෙකු මෙන් කම්පාවෙමින් හැසිරෙයි. හෙතෙම පොළොව පැලෙන්නාක් මෙන් ද අවීචියෙන් ගිනිදැල් නික්මෙන්නාක් මෙන් ද තමා පොළොවට ගිලී යන්නාක් මෙන් ද දිලිසෙන යකඩ පොළොවෙහි උඩුකුරු ව සයනය කැරවා යකඩ උල්වලින් කොටන්නාක් මෙන් ද පෙනුණේය. ඒ නිසා ඔහු ගසන ලද කුකුලෙකුට මෙන් කම්පා විය. කිසි ම මොහොතක්වත් සැනසීමක් නම් නො වීය. හෙතෙම බුදු රජුන් දකිනු කැමැත්තේ, සමාකැරගනු කැමැත්තේ, ප්‍රශ්න අසනු කැමැත්තේ විය. තමාගේ අපරාධය මහත් බැවින් එළැඹෙන්නට නො හැකි වෙයි.
ඉක්බිති, ඔහුගේ රජගහ නුවර කාර්තික රාත්‍රී පැමිණි කල්හි දේව නගරයක් මෙන් නගරය අලංකාර කළ කල්හි මතු මහලේ ඇමැති සමූහයා විසින් පිරිවරන ලද්දේ, රන් අසුනේ හුන්නේ, ජීවක කෝමාරභච්ච නුදුරෙහි සිටිනු දැක මෙසේ සිත් විය. ජීවක ගෙන සම්බුදුන් දකින්නෙමි. කෙළින් ම කථා කිරීමට මම නො හැක්කෙමි. යහළු ජීවකය, මම, තෙමේ ම යන්නට නො හැක්කෙමි. එව. මා ශාස්තෲන් සමීපයට පමුණුවනු. සෘජු ව නො කියා එදින රාත්‍රිය වර්ණනා කොට අද මම කවර නම් ශ්‍රමණ බ්‍රාහ්මණයකු ඇසුරු කරයි ද? යමකු ඇසුරු කිරීමෙන් මගේ සිත පැහැදෙයි ද? එවැනි උතුමකු ඇසුරු කරන්නෙමි. එවිට ඇමැතිවරු තම තමන්ගේ ශාස්තෲන්වරුන් වර්ණනා කරන්නේය. එවිට ඔහු බුදු රජුන් වෙත යන්නෙමි යි පද පහකින් රාත්‍රිය වර්ණනා කෙළේය. මේ රාත්‍රිය දොසින් මිදුණේය. ඉතාමත් සිත්කළුය. මේ රාත්‍රිය දැකුම්කළුය. මේ රාත්‍රිය මනහරය. මේ රාත්‍රිය හැම අයුරින් ම සිත් ගන්නේය. මේ රාත්‍රිය මනහරය. අද මම යම් මහජන බමුණකු ඇසුරු කිරීමෙන් මගේ සිත පහදින්නේ ද එවැනි කවර නම් මහණ බමුණකු ඇසුරු කරන්නෙම් ද?
එවිට ඇමැතියෙක් පූර්ණ කස්සපගේ ගුණ වර්ණනා කළේය. එකෙක් මක්ඛලිඝෝෂාලගේ ද එකෙක් අජිත කේසකම්බිලිගේ ද එකෙක් පකුධකච්චායනගේ ද තව එකෙක් සඤ්ජය බෙල්ලට්ඨිපුත්‍රගේ ද එකෙක් නිගණ්ඨ නාථපුත්‍රගේ ද ගුණ කථා කළේය. එහෙත් රජතුමා ජීවකයන්ගේ කථාව ම බලාපොරොත්තුවෙන් සිටියේය. ජීවක ද රජතුමා මාගෙන් ඉල්ලූ විට ම කියමි යි නිහඬ ව නුදුරෙන් සිටියේය. ඉක්බිති, රජතුමා ජීවක අමතා යහළු ජීවකය, ඔබ මක්නිසා නිහඬ ව සිටින්නෙහි ද? එකෙණෙහි ජීවකයා හුනස්නෙන් නැඟී බුදු රජුන් දෙසට ඇඳිලි බැඳ, දේවයිනි, ඒ භාග්‍යවත් බුදු රජහු අපගේ අඹ වනයෙහි එක් දහස් දෙසිය පණසක් භික්‍ෂූන් වහන්සේ සමග වාසය කරති. ඒ බුදු රජුන්ගේ යහපත් කීර්ති ඝෝෂාව පැතිර පවතින්නේ යි නව අරහාදී බුදු ගුණ කියා බුදු රජුන්ගේ උපතෙහි පටන් සිදුවූ පෙර නිමිති ආදිය ද බුදු රජුන්ගේ ආනුභාවද ප්‍රකාශ කොට ඒ බුදු රජුන් ඇසුරු කෙරේවා. ධර්මය අසාවා. ප්‍රශ්න විචාරාවා යි කීවේය.
රජ පිරිපුන් මනදොළ ඇත්තේ වී, එසේ නම් යහළුව ජීවකය, ඇත් යානාදිය සූදානම් කැරව. යානා සූදානම් කැරවා මහත් රාජ ආනුභාවයෙන් ජීවක අඹ වනයට ගොස් සුවඳවත් කළ මැද මාලෙහි භික්‍ෂු සංඝයා විසින් පිරිවරන ලද බුදු රජුන් දැක සන්සුන් රළ මැද මහා නැවක් මෙන් නො සැලෙන භික්‍ෂු සංඝයා ද ඒ මේ අත විමසා බලා මෙබඳු පිරිසක් පෙර නො දක්නා ලදිමි යි ඉරියව් පැවැත්මෙහි ම පැහැදී සංඝයට ඇඳිලි බැඳ ස්තුති කොට භාග්‍යවතුන් වහන්සේට වැඳ එකත් පසෙක හුන්නේ, සාමඤ්ඤඵල පිළිබඳ ප්‍රශ්න විචාළේය. ඉක්බිති, ඔහුට බුදුහු බණ වර දෙකකින් යුක්තව සාමඤ්ඤඵල සූත්‍රය දෙසූහ. හෙතෙම සූත්‍ර දේශනාවගේ කෙළවර සතුටු සිත් ඇත්තේ, බුදුන් ක්‍ෂමා කැරවා අසුනෙන් නැඟිට පැදකුණු කොට ගියේය. බුදුහු රජු ගිය නොබෝ වේලාවකින් භික්‍ෂූන් අමතා මහණෙනි, හාරා දමන ලද්දේය. රජතුමා විසින් නසන ලද්දේය. ඉදින් මහණෙනි, මේ රජ තෙම රජ සම්පත් හේතුකොට ගෙන දැහැමි ධාර්මික රජ වූ පියා නො මැරුවේ නම් මේ ආසනයේ දී ම ඔහුට රජස් නැති මළ නැති දහම් ඇස පහළ වන්නේය. දෙව්දත් නිසා අදාන්ත පුද්ගලයන්ට අනුග්‍රහ කිරීම හේතුවෙන් සෝවාන් ඵලයෙන් පිරිහුණේයැ යි කීහ.
දෙවැනි දින භික්‍ෂූහු දම් සභාවෙහි කථාවක් මතු කළාහුය. ඇවැත්නි, අජාසත් වනාහි නො දැමුණු පුද්ගලයන්ට අනුග්‍රහ කොට දුසිල් පවිටු දෙව්දත් නිසා පීතෘ ඝාතක කර්මය කළ බැවින් සෝවාන් ඵලයෙන් පිරිහුණේ, දෙව්දත් විසින් රජ නසන ලද්දේය. බුදුහු වැඩමවා මහණෙනි, මෙහි කවර කථාවකින් යුක්තව හුන්නාහුදැ යි විචාරා මෙනම් කථාවකින්යැ යි කී කල්හි මහණෙනි, අජාසත් දැන් පමණක් නො දැමුණු අයට අනුග්‍රහ කොට මහත් විනාශයට පැමිණියේ නො වේ. පෙරත් නො දැමුණු අයට අනුග්‍රහ කිරීමෙන් ම තමා ම නසා ගත්තේයැ යි වදාරා අතීතය ගෙනහැර දැක්වූහ.
පෙර බරණැස් නුවර බඹදත් රජ කරන කල්හි බෝසත්හු මහා ධනවත් බමුණු කුලයක ඉපදී වැඩිවියට පත්ව තක්සලාවට ගොස් සියලු ශිල්ප ඉගෙන බරණැස දිසාපාමොක් ඇදුරු ව පන්සියයක් මානවකයන්ට ශිල්ප උගන්වයි. ඒ මානවකයන් අතුරෙන් සංජීව නම් එක් මානවකයකු ඇත. බෝසත් තෙම ඔහුට මළවුන් දිවි ඇත්තන් සේ නඟා සිටුවන මන්ත්‍රය දුන්නේය. හෙතෙම නඟා සිටුවන මන්ත්‍රය පමණක් ගෙන නැවත ප්‍රකෘතිමත් කරන මන්ත්‍රය නො ගෙන එක් දිනක් මානවකයන් සමග දර පිණිස කැලයට ගොස් එක් මළ ව්‍යාඝ්‍රයකු දැක මානවකයන්ට කීවේය. සගයිනි, මේ මළ ව්‍යාඝ්‍රයා පණ ගන්වන්නෙමි. මානවකයෝ නො හැකියැ යි කීවාහුය. තොපට පෙනෙන්න ම පණ දෙන්නෙමි. ඉදින් මානවකය, හැකි නම් පණ දෙවන්න. එසේ ද කියා ඒ මානවකයෝ ගසකට නැංගාහුය. සංජීව මන්ත්‍රය ජපකොට මළ ව්‍යාඝ්‍රයාට ගල් කැටවලින් පහර දුන්නේය. ව්‍යාඝ්‍රයා නැගිට වේගයෙන් අවුත් සංජීවගේ ගල නාලය සපා මරණයට පමුණුවා එහි ම වැටුණේය. සංජීව ද එහි ම වැටුණේය. දෙදෙනා ම එක තැන ම මැරී වැටුණහ.
මානවකයෝ දර ආදිය ගෙන අවුත් ඒ පුවත ගුරුතුමාට සැලකළාහුය. ගුරුතුමා මානවකයන් අමතා දරුවනි, නො දැමුණු අයට අනුග්‍රහ කිරීම නම් නුසුදුසු ස්ථානයේ සත්කාර සම්මාන කරන්නෝ මෙබඳු දුක් ලබන්නේයැ යි කියා මේ ගාථාව කීවේය.
“යමකු අසත් පුරුෂයාට සත්කාර සම්මාන කෙරේ ද අසත් පුරුෂයා සේවනය කෙරේ ද, (ඒ අසත් පුරුෂයා) ඔහු ම ගිල ගනී. (විනාශයට පත් කෙරේ.) ව්‍යාඝ්‍ර සංජීව දෙදෙනා මෙනි.”
එහි, **“අසන්තන්ති”,** ත්‍රිවිධ දුශ්චරිතයෙන් යුත් දුස්සීල වූ පවිටු ස්වභාව ඇත්තේ, **“යො පග්ගණ්හාතීති”,** ක්‍ෂත්‍රිය ආදීන් අතුරෙහි යම් කිසිවකු මෙබඳු දුස්සීල වූ පැවිද්දකු චීවරාදිය ප්‍රදානය කිරීමෙන් හෝ යුවරජු, සෙනවි තනතුරු ආදිය දීමෙන් අනුග්‍රහ දක්වයි ද සත්කාර සම්මාන කෙරේ ද, යන අර්ථයි. **“අසන්තඤ්චුපසෙවතීති”,** යමකු මෙබඳු වූ නො හික්මුණු දුස්සීලයකු සේවනය කරයි ද භජනය කරයි ද ළඟ ඇසුරු කරයි ද, **“තමෙව ඝාසං කුරුතෙති”,** ඒ නො දැමුණු පුද්ගලයාට සංග්‍රහ කරන්නා ඒ දුස්සීල පුද්ගලයා කා දමයි. විනාශයට පමුණුවයි. කෙසේ ද යත්, **“ව්‍යග්ඝො සඤ්ජීවකො යථාති”,** යම් සේ සංජීවක මානවකයා විසින් මන්ත්‍ර භාවිත කොට මළ ව්‍යාඝ්‍රයාට ජීවිතය ලබා දීමෙන් අනුග්‍රහ දක්වන ලද්දේ ද, තමන්ගේ ජීවිතය ලබා දුන්නා වූ සංජීවකයා ම දිවි තොර කොට එතැන ම හෙළුවේය. මෙසේ අනිකකු හෝ අසත් පුරුෂයන්ට අනුග්‍රහ කරයි ද ඒ දුස්සීලයා තමන් ම අනුග්‍රහ කළා වූ ඔහු ම විනාශයට පමුණුවයි. මේ ආකාරයෙන් අසත් පුරුෂයන්ට අනුග්‍රහ දක්වන්නේ, විනාශයට පැමිණෙත්.
බෝසත්හු මේ ගාථාවෙන් මානවකයන්ට දම් දෙසා දානාදී පිංකම් කොට කම් වූ පරිදි ගියහ.
බුදු රජහු ද මේ ධර්ම දේශනාව ගෙනහැර දක්වා ජාතකය නිමවූහ. එදින මළ ව්‍යාඝ්‍රයා දිවි ගැන්වූ මානවකයා අජාතසත්තු විය. දිසාපාමොක් ඇදුරහු මම ම වීමි.





