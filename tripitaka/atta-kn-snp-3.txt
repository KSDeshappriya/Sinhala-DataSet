3. මහා වර්ගය
**පබ්බජ්ජං කිත්තයිස්සාමි** යනු පබ්බජ්ජා සූත්‍රයයි. එම සූත්‍රය දේසනා කිරීමට හේතු වූ කරුණ කුමක්ද? භාග්‍යවතුන් වහන්සේ සැවැත්නුවර වැඩවසන කල, ‘සැරියුත් ආදී මහරහත් සාවකයන් වහන්සේලාගේ පැවිද්ද අගය කරන ලද බවත්, ඒ තොරතුරු අනෙක් සඟ පිරිස හා උපාසකවරුන්ද දන්නා බවත්, බුදුරජාණන් වහන්සේගේ පැවිදිවීම එසේ අගය කොට වදාරා නැති බවත්, ‘ගරු කටයුතු ආනන්ද හිමියන්ට සිතුණි. එහෙයින් ‘මම එය විස්තරකොට කියන්නෙම් නම් මැනවැ’යි ජේතවන මහා විහාරයෙහි දහම් අසුනෙහි හිඳ විසිතුරු වටාපොත ගෙන, සඟ පිරිසට භාග්‍යවතුන් වහන්සේගේ පැවිදිවීම විස්තර කරමින් මෙම සූත්‍රය කීහ.
එහිදී පැවිද්ද ගැන කියන්නේ නම්, පැවිදි වූ ආකාරය (මුල සිටම) සඳහන් කළ යුතු වේ. එසේ පැවිදි වූ අයුරු කියන්නා විසින් ඒ පිළිබඳව විමසූ කෙනෙකුට පැහැදිලි වන අයුරින් කිවයුතුය. එහෙයින් ‘පැවිදිවීම ගැන කියන්නෙමි’යි කියා ‘පැවිදි වූ අයුරු’ මුලසිටම කීහ. **චක්‍ඛුමා **ඇස් පහකින් යුතු, (පසැස් යනුවෙන් තථාගතයන් වහන්සේ අදහස් වේ.) ඉතිරි කරුණු මුල් ගාථා විස්තරයේදී සඳහන්ව ඇත.
දැන් **යථා වීමංසමානො** එම කරුණු පවසමින්, **සම්බාධොයං** ගාථාව කීහ. සම්බාධො අඹුදරුවන් ආදීන්ගෙන් වන දුක්පීඩාවලින් ද, කෙලෙස් පීඩාවලින්ද කුසලමය කටයුතුවලට ඉඩ නොමැති වීමෙන්, **රජස්සායතනං **අසුන්ට කාම්බෝජ දේසය මෙන් (ගිහි දිවිය) රාගාදී දූවිලිවලට නිජබිමයි. **අබ්භො කාසො** ඒ කියන ලද අවහිරතාවනට සතුරුවන අයුරින් අහස මෙන් පැතිරුණා වූ, **ඉති දිස්වාන පබ්බජි**. ගිහිගෙයි විසීමේදී ඇතිවන රෝග, ජරාව, මරණය ආදියෙන් පොළඹවන ලදුව, මෙසේ එහි ගැහැට දැන, පැවිදිවීමෙහි යහපත සළකා, සියළු දෙයම අත්හැර, නික්ම ගොස්, අනොමා ගංතෙරදී කඩුවෙන් කෙස් සිඳ දෑඟුල් පමණ කෙසින් යුතුව, ඝටීකාර බ්‍රහ්මයා පුදන ලද අටපිරිකර පිළිගෙන ‘මෙසේ හැඳිය යුතුය. මෙසේ පෙරවිය යුතුයැ’යි කිසිවෙකුගෙන් උපදෙසක් නොමැතිව, සිය දහස් වර උපන් නොයෙක් ජීවිත පැවතුමෙන් හික්මවන ලද පැවිදි බවට නතු වූ සිතින්ම පැවිදි වූයේය. එක් කසාවතක් හැඳ, එකක් උතුරු සළුවක් සේ සිවුරක් කොට උඩුකය වසා, මැටි පාත්‍රයක් උරහිසෙහි එල්ලාගෙන, පැවිදි වෙස් දැරීමට අදිටන් කළේ යැයි කියන ලදී. ඉතිරි කරුණු පැහැදිලිය.
මෙසේ භාග්‍යවතුන් වහන්සේගේ පැවිදිවීම ගැන කියා, ඊට පසු පැවිදි පිළිවෙතද, අනෝමා නදී තෙර සිට කෙලෙසුන් නැතිකිරිමේ උත්සාහවත් ගමනද දැක්වීමට **පබ්බජිත්‍වාන කායෙන** ආදී ලෙසින් සියළු විස්තර කීහ. එහි **කායෙන පාපං කම්මං විවජ්ජයී** කයෙන් කෙරෙන තුන් ආකාර දුසිරිත් හැර දැමීය. **වචී දුච්චරිතං** සතරාකාර වූ වචනයෙන් වන වැරදිය. **ආජීවං පරිසොධයී** වැරදි දිවිමග අත්හැර, නිවැරදි දිවිමග අනුගමනය කළේය.
මෙසේ ආජීව අට්ඨමක සීලයෙන් පිරිසිදුව, අනෝමා ගංතෙර සිට තිස්යොදුන් මග සත්දිනකින් ගෙවා, **අගමා රාජගහං බුද්ධො** රජගහනුවරට එසේ ගියද බුදුබව ලබා නැත. එහෙත් බුදුවරයකුගේ මුල් ජීවිත රටාවට අදාල කොට එසේ කීම නිවැරදිය. මෙහි රජෙක් උපන්නේය. මෙහි රජකම ගත්තේය’ යනුවෙන් පොදු කතාබහ අනුව යොදන වචන මෙනි. **මගධානං** මගධ ජනපදයට, නගරයට යයි ද කියන ලදී. ගිරිබ්බජං මෙය ද එයට නමකි. එය පණ්ඩව, ගිජිකුළු, වෙභාර, ඉසිගිලි, වෙපුල්ල නම් පර්වත පහක් මැද කොටුවක් මෙන් පිහිටි බැවින් ගිරිබ්බජ යැයි කියනු ලබයි. **පිණ්ඩාය අභිහාරෙසි** ආහාර පිණිස ඒ නගරයෙහි හැසිරුණේය.
**බිම්බිසාර** රජුට තම පැමිණීම දන්වන්නේ නම්, **සුද්ධොදන** රජු පුතු **සිද්ධත්‍ථ **කුමරු පැමිණ ඇතැයි, මට බොහෝ පුද පඬුරු පිරිනමන්නේය. දන්වා සිවුපසය ලබාගැනීම පැවිද්දෙකුට සුදුසු නොවේ. පිඬු පිණිස හැසිරෙමි’යි එතුමා නගර දොරටුවෙහි සිට සිතුවේය. එහිදී දෙවියන් දෙන ලද පංසුකූල සිවුර පොරවා, මැටි පාත්‍රය ගෙන, බටහිර දොරටුවෙන් නගරයට පිවිස, ගෙපිළිවෙලින් පිඬු පිණිස හැසිරුණේය. එහෙයින් ගරු කටයුතු ආනන්ද හිමියෝ, **පිණ්ඩාය අභිහාරෙසි** යැයි කීහ. **ආකිණ්ණවරලක්‍ඛණො** සිරුරෙහි විසිරුණාක් මෙන් පිහිටියා වූ උතුම් ලකුණුවලින් හෙබි, බොහෝසෙයින් පැතිරුනු ලකුණින් ගැවසුණු, ‘නපුරුකමින් පිරුණු මිනිසා මෙන් ද - අපිරිසිදු දේ තැවරුණු කිරිමවකගේ හැඳිවතක් මෙන් ද, ‘ආකිණ්ණලුද්දො පුරිසො ධාතිචෙලංව මක්‍ඛිතො’ කියා ඇති අයුරිනි. බොහෝ නපුරු, දරුණු යන අදහසයි.
**තමද්දසා** ඊට සත්දිනකට පෙර නගරයෙහි නැකත් කෙළි උළෙල නිවේදනය කරන ලදී. මෙදින නැකැත් නැකැත් උළෙල අවසන් වී, අදාල කටයුතු (නැවත) ඇරඹීමට අණබෙර යැවීය. එවිට මහජනයා රජමිදුලට රැස්වෙයි. රජුද ‘කටයුතු සංවිධානය කරන්නෙමි’යි සී මැදුරු කවුළුව විවරකොට බලකාය දෙස බලද්දී, පිඬුසිගා ඉදිරියට යන ඒ මහබෝසත් දුටුවේය. එහෙයින් ගරුකටයුතු ආනන්ද හිමියෝ **තමද්දසා බිම්බිසාරො පසාදස්මිං පතිට්ඨිතො** යැයි ද **ඉමමත්‍ථං අභාසථ** මේ අදහස (රජු විසින්) ඇමතිවරුන්ට පවසන ලදැයිද (ගාථාවෙන් සඟ පිරිසට) දැන්වූහ.
මීළඟට රජු ඇමතිවරුන්ට කී අයුරු **ඉමං භොන්තො** යන ගාථාවෙන් පැහැදිළි කළහ. එහි **ඉමං** යනුවෙන් ඒ රජු බෝසතුන් පෙන්වයි. **භොන්තො** යැයි ඇමතියන් අමතයි. **නිසාමෙථ** බලවු, **අභිරූපො** දැකුම්කළු අඟපසඟ **බ්‍රහා** උසට සරිලන මහතින් යුතු, **සුචී** සම පිරිසිදු පැහැපත්, **චරණෙන** ගමනින්,
**නීචකුලාමිව** පහත් යැයි සම්මත කුලයකින් පැවිදි වූවකු නොවේ යන තේරුමයි. ‘ම’ අකුර වචන සන්‍ධි කිරීමට යොදා ඇත. **කුහිං භික්‍ඛූ ගමිස්සතී** මේ මහණ කොහි යන්නේද? අද කොතැන වාසය කරයිද? එය දැනගැනීමට **රාජදූතා** ඉක්මනින් යත්වා! ‘අපි (එතුමා) දැකීමට කැමැත්තෙමු’ යයි මේ අදහසින් එසේ කියයි. **ගුත්තද්වාරො** බිමට හෙලන ලද ඇස් ඇතිව (වටපිට නොබලමින්) **සුසංවුතො** සිහියෙන්, **ගුත්තද්වාරො** ඒ පිළිබඳ සිහි නුවණින්, **සුසංවුතො **සඟල සිවුරු දැරීමෙන් පහවනසුළු වූ,
**ඛිප්පං පත්තං අපූරෙසි** බොහෝ සෙයින් නොගෙන, මෙපමණක් සෑහේ යැයි **සම්පජාන** දන්නා බැවින්, ඒ අදහස ඇතිව **පතිස්සත** වහා පාත්‍රය පුරවා ගත්තේය. මුනි රහතන් වහන්සේගේ පිළිවෙත අනුගමනය කරන බැවින්, දැනට ඒ තැනට නොපැමිණියද මුනිවරයා ලෙසම කියන ලදී. පොදු වහරේදී, ලෝකයා විසින් රහත් බවට පත් නොවූ මහණකට වුවද ‘මුනි’ යයි කියනු ලබයි. **පණ්ඩවං අභිහාරෙසි** පණ්ඩව නම් ඒ පව්වට නැංගේය. ‘මේ නගරයෙහි, පැවිද්දන් නම් කොහි වසත්දැ’යි (සිදුහත්) බෝසත් මිනිසුන්ගෙන් ඇසීය. එවිට ඔව්හු පාණ්ඩව පව්ව මත්තෙහි නැගෙනහිර දෙසට ඉදිරියෙන් පිහිටි පව්ව ගැන සැළකළහ. එහෙයින් ඒ පණ්ඩව පව්ව ඉදිරියට ගමන් කළේය. **එත්‍ථ වාසො භවිස්සති** මෙසේ සිතා,
**ව්‍යග්ඝසූසභොව සීහොව ගිරිගබ්භරෙ** ගල් ගුහාවෙහි ව්‍යාඝ්‍රයකු මෙන් ද ගව රැළක නායක ගවයෙකු මෙන් ද සිංහයකු මෙන් ද **නිසින්නො** (හිඳමින්) යන තේරුමයි. මේ බලවත් සිවුපාවෝ තිදෙනාම ගල්ගුහාවෙහි නිබයව, බිය අරමුණු නොගෙන හිඳිති. එහෙයින් මෙසේ උපමා කළේය. **භද්දයානෙන** ඇත්, අස්, රිය, දෝලා ආදී වටිනා රියකින්, **ස යානභූමිං යායිත්‍වා** ඇතුන්, අසුන් යෙදූ එබඳු රියකින් බිමින් යා හැකි තරම් දුර ගොස්, **ආසජ්ජ** පැමිණ, සමීපයට ගොස් යන තේරුමයි. **උපාවිසි **හුන්නේය. **යුවා** යොවුන් බවට පත්, **දහරො** තරුණ වූ, **පඨමුප්පතිතො සුසු** මේ වචන දෙකම වෙසෙස් ගුණ දක්වන පදය. **යුවා සුසු** ඉතා තරුණ **පඨමුප්පතිතො **මුලසිටම තරුණ වියේ මෙන් පෙනුමෙන් යුතු, **දහරොචාසි** තරුණ බව ඇතත්, බාලවියේ කෙනෙකු මෙන් වැටහිණ.
**අණිකග්ගං** බලසෙනග, සේනාව පෙරටුව, **දදාමි භොගෙ භුඤ්ජස්සු** මෙහිදී මම අගුමගධ ජනපදවලින් කැමති දෙයක් ඒ සම්පත් පරිහරණය පිණිස ඔබට දෙමි. එය ඔබ **සොභයන්තො** (පිළිගෙන) බලසේනා ඉදිරියට මෙහෙයවමින් ඒ සම්පත් පරිහරණය කරනු මැනවැයි මෙසේ සම්බන්ධය දතයුතුය.
**උජු ජනපදො රාජා** ‘සම්පත් දෙමි, ඒවා පරිහරණය කරව, විමසන ලදින්, ජාතිය ද කියව’යි කී කල බෝසත් මෙසේ සිතුවේය. ‘මම රජකම කැමති වන්නෙම් නම්, චාතුම්මහාරාජික ආදියෙන් පවා මට තම තමන්ගෙ රජය බාරගැනීමට ආරාධනා කරනු ඇති. ගිහිගෙයි සිටියෙම් නම්, සක්විති රජ වන්නෙමි. මේ රජු නොදන්නා නිසා මෙසේ කියයි. එහෙයින් ඔහුට දැනගැනීමට සලස්වමි’යි තමන් පැමිණි පෙදෙස අත ඔසවා පෙන්වමින්, **උජු ජනපදො රාජා** යැයි කීය. **හිමවන්තස්ස පස්සතො** මෙසේ කියමින් අස්වනු හා සම්පත් නොසළකන බව පැහැදිලි කළේය. හිමාලයෙහි ගල් (දෙකඩව) විවර වූ කුහරවලින් මතු වූ මහා සම්පත් පස් ගුණයකින් වැඩේ. (එසේනම්) කෙතෙහි අස්වැන්න ගැන කියනුම කවරේද? **ධන විරියෙන සම්පන්නො** සත්රුවනින් නොඅඩු වූත්, සතුරු රජවරුන්ටද සිතිය නොහැකි බලවත් මිනිසකු සතු අදිටන් බව දක්වයි. **කොසලෙසු නිකෙතිනො** මෙසේ කියමින් අළුතින් රජකම පිළිනොගනී. අළුත් රජවරුන් ගැන **නිකෙති** යැයි කියනු නොලැබේ. මුල් කාලයේ පටන්ම පිළිගෙන තිබුණේ ජනපදයක වාසය කරන තැනැත්තාටත් එසේ කීමටයි. එසේ සළකා සුද්ධෝදනට ද **කොසලෙසු නිකෙතිනො** යැයි කීය. එයින් පරම්පරාවෙන් උරුම වූ ධන සම්පත් ගැන ද දක්වයි.
මෙපමණකින් තම සම්පත් දක්වා, **ආදිච්චො නාම ගොත්තෙන සාකියා නාම ජාතියා** මෙයින් උපතින් ලද (පසුබිම) උසස් බව දක්වා, ‘ඔබට මම සම්පත් දෙමි, එය පරිහරණය කරන්නැ’යි රජු කියන ලද දෙය පිළිනොගනිමින්, **තම්හා කුලා පබ්බජිතොම්භි රාජ න කාමෙ අභිපත්‍ථියං** යනුවෙන් පැවසීය. මම එබඳු කම්සැප පතන්නෙම් නම්, මෙබඳු ධනය බලය සහිත වූ අසූදහසක් වීර බලැති මිනිසුන් ගැවසි පරපුරක් හැරදමා පැවිදි නොවන්නෙමි’යි මේ අදහස කීය.
මෙසේ රජුගේ වචනය පිළිනොගෙන, තවදුරටත් තම පැවිදිවීමට හේතු දක්වමින්, **කාමෙස්වාදීනවං දිස්වා නෙක්‍ඛම්මං දට්ඨු බෙමතො** යැයි පැවසේ. ‘මේ නිසා පැවිදි වූයෙමි’යි මෙසේ වෙසෙසින් (ඊට හේතුව) ගැළපිය යුතුය. **දට්ඨු** දැක, ඉතිරි වචනවල තේරුම් ද, මුල් ගාථාවල නොදැක්වූ, විවරණය නොකරන ලද සියළුම දේ (කලින් අදාල තැන්හි) පැහැදිලි කොට ඇති බැවින් සඳහන් නොවූ බවද දතයුතුය. මෙසේ තම පැවිදිවීමට හේතු දක්වා, එහි උත්සාහවත්ව, (ඉදිරියට) යනු කැමතිව රජු අමතා **පධානාය ගමිස්සාමි, එත්‍ථ මෙ රඤ්ජතී මනො** යැයි කීය. එහි අදහස නම්, ‘මහරජ, මම (ගිහිගෙයට අදාල කෙලෙසුන් වැඩෙන දේවලින්) නික්මීම දැක පැවිදිවීමි. එහෙයින් ඒ උතුම්ම නික්මීම වූ, සියළු දෙයින්ම උසස් වූ අමා නිවන බලාපොරොත්තුවෙන් ඊට උත්සාහවත්වීම පිණිස, යන්නෙමි. මගේ සිත එම උත්සාහයෙහි මිස කාමයන්හි නොඇලෙයි.
මෙසේ කී කල්හි (බිම්බිසාර) රජු ‘හිමියනි, සුද්ධෝදන රජුන්ගේ පුත් සිදුහත් කුමරු සතර පෙරනිමිති දැක, පැවිදිව බුදුබවට පත්වන්නේ යැයි කලින්ම අසන ලදී. හිමියනි, මම ඔබගේ අදහස දැන මෙසේ සතුටු වෙමි. බුදුබවට පත්වුව මැනවි. හිමියනි, බුදුබවට පත්ව, මුලින්ම මගේ විජිතයට පැමිණෙනු මැනැවැ’යි කීවේය.
**තං මං පධානපහිතත්තං** යනු පධාන සූත්‍රයයි. එම සූත්‍රය දේසනා කිරීමට හේතු වූ කරුණ කුමක්ද? උත්සාහවත්වීම පිණිස බුදුබව අවබෝධයට උත්සාහය පිණිස යන්නෙමි, මගේ සිත එහි ඇලෙයි’ යනුවෙන් ගරුකටයුතු ආනන්ද හිමි ‘පධානාය ගමිස්සාමි, එත්‍ථ මෙ රඤ්ජති මනො’ පබ්බජජා සූත්‍රය නිමා කළේය. භාග්‍යවතුන් වහන්සේ සුවඳ කුටියෙහි වැඩහිඳිමින්ම, ‘මා විසින් උත්සාහවත් වෙමින්, බුදුබව පතමින් සයවසරක් ඉතා අපහසු කටයුතුවල යෙදෙන ලදී. එය අද මහසඟනට පවසන්නෙමි’යි සිතූහ. ඉක්බිති ගඳකිළියෙන් නික්ම බුදුඅසුනෙහි වැඩහිඳ **තං මං පධානපහිත්තතං** යනුවෙන් මෙම සූත්‍රය වදාළහ.
එහි තං මං යන වචන දෙකින් තමන්ම හඳුන්වයි. **පධාන පහිතත්ත** නිවන පිණිස යොමු වුණු සිතින්, හැරදමන ලද ජීවිතය හෝ, **නදිං නෙරඤ්ජරං පතී** ඊට යොමුවන ලකුණු (හෙවත් සුදුසු පරිසරය) දක්වයි. ලකුණ නම් නිවනට උත්සාහවත් වනු පිණිස නේරංජරා නදියයි. එහෙයින් එය සම්බන්ධතාව දක්වන වචනයයි. මේ එහි තේරුමයි. නේරංජරා ගංතෙර යැයි කියන ලදී. **විපරක්කම්මා** බොහෝ සෙයින්ම උත්සාහවත්ව, **ඣායන්තං** හුස්ම ඉහළට ගැනීම, හුස්ම පහළ හෙළීම මෙනෙහි කිරීමෙන් යොදමින්, **යොගක්‍ඛෙමස්ස පත්තියා** කාමාදී සතරාකාර වූ සංයෝගවලින් මිදුණු නිවන අවබෝධය පිණිස,
**නමුචි **මාරයා, ඔහු තම බලයෙන් ඉවත්වීමට කැමති වන දෙව්නිසුන් මුදා නොහරී. ඔවුන්ට අනතුරු කරයි. එහෙයින් **නමුචි** යැයි කියනු ලැබේ. **කරුණා** - දයාවෙන් යුතු, **භාසමානො උපාගමි** කවර හෙයින් පැමිණියේදැයි මෙය පැහැදිලි කෙරේ. එක්දිනක මහ බෝසත්හු මෙසේ සිතූහ. ‘හැමදාම ආහාරයටම යොමුවීම ජීවිතය ගැන බලාපොරොත්තු ඇති කරයි. මෙසේ ජීවිත පැවැත්ම බලාපොරොත්තුවෙන් නිවන ලද නොහැකිය’. එසේ සිතා, ආහාර ගැනීම බොහෝ සීමා කළේය. එයින් සිරුර කෙට්ටු විය. පැහැපත් බව නැතිවිය. ඉක්බිති මාරයා, ‘මෙය මනා අවබෝධයට සුදුසු මගද, නැත්දැ’යි නොදැන, (සිදුහත් තවුසා) ඉතා දරුණු තවුස්දම් පුරයි. කවදා හෝ මගේ බලය ඉක්මවනු ඇතැ’යි බියවී, මේ මේ ආකාරයෙන් කරුණු කියා වළක්වන්නෙමි’යි අවුත්, **කිසො ත්‍වමසි දුබ්බණ්ණො සන්තිකෙ මරණං තව** යනුවෙන් කීය.
මෙසේ කියා, බෝසතුන්ගේ මරණය ආසන්න බව තහවුරු කරමින්, **සහස්සභාගො මරණස්ස එකංසො තව ජීවිතං** ලෙසද පැවසීය. එහි තේරුම නම්, දහසෙන් එක් කොටසක්, ඒ මරණයට කවරෙකු හේතු වේදැයි ඉතිරි පාඨයක් ද වේ. එක් කොටසක් (එකො අංසො - එකංසො) මේ සඳහා කියන ලදී. මේ හුස්ම ගැනීම, හෙළීම ආදිය වැඩීමෙන් ඔබේ මරණයට හේතුවන්නේ දහසෙන් තවත් එක් කොටසකි. එහෙයින් ඔබේ ජීවිතය පවත්වන්නේ එක් කොටසකි. මෙසේ ඔබ මරණය ආසන්නයෙහිය. මෙසේ මරණයට ආසන්න බව තහවුරුකොට, ඊළඟට ජීවත්වීම පිළිබඳව උත්සාහවත් කරමින්, **ජීවම්හො ජීවිතං සෙය්‍යා** යැයි කීය. කෙසේනම් උසස් වේද? **ජීවං පුඤ්ඤානි කාහසි**
ඉක්බිති තමන් පින යැයි සිතා ඇති දේ දක්වමින්, **චරතො ච තෙ** යනුවෙන් කීය. එම ගාථාවේ **බ්‍රහ්මචරියං** තවුසන් කලින් කල ලිංගික ඇසුරෙන් වෙන්වීම ගැන කීය. **ජුහතො** යාග කරන්නාට, ඉතිරි කරුණු පැහැදිලිය.
**දුග්ගො මග්ගො** මෙම ගාථා අඩකින්, කෙලෙසුන් දුරු කිරීමේ උත්සාහයට කැමැත්ත නැති කරමින්, හුස්ම ගැනීම - හෙළීම පිළිබඳව දැහැන් වැඩීම දුකින්ම කළයුතු දෙයකැයි කීය. **දුග්ගො** කයත් සිතත් දුකට පත්කරමින් කළයුතු බැවින්, **දුක්කරො **ඔබ වැනි කෙනෙකුට ඉක්මනින් මරණයට පැමිණිම නොහැකිවන බැවින්, **දුරභිසම්භවො** යැයි මෙසේ අරුත් දතයුතුය. මෙයින් පසුව ඇති **ඉමා ගාථා භණං මාරො අට්ඨා බුද්ධස්ස සන්තිකෙ** ගාථා අඩ සංගායනාවට සහභාගී වූ හිමිවරුන් කියන ලදී. ඇතමෙක් මුළු ගාථාවම කී බව දක්වති. භාග්‍යවතුන් වහන්සේ විසින්ම වෙනත් තැනැත්තකු මෙන් තමන් නිදසුන් කරමින්, මෙහි සියල්ල වදාරන ලදැයි අපගේ වැටහීමයි. **අට්ඨා** සිටියේය. ඉතිරි කරුණු පැහැදිලිය.
හයවන ගාථාවෙහි **යෙනත්‍ථෙන **අනුන්ට අනතුරු කරන පිණිසත්, තමාගේ (මාරයාගේ) යහපත තකා ඔබ (මාරය) **පාපිම ආගතො** ආවෙහි යැයි අදහස් වේ. ඉතිරි කරුණු පැහැදිලිය.
**ජීවං පුඤ්ඤානි කාහසි** මෙම වචනය පිළිනොගනිමින් අණුමත්තෙනපි යන මෙම ගාථාව කීය. එම ගාථාවෙහි **පුඤ්ඤෙන **සසර ගමනට හේතුවන මාරයා විසින් පින යැයි අදහස් කරන ලද කරුණ ගැන කියයි. ඉතිරි කරුණු පැහැදිලිය.
දැන් **එකංසො තව ජීවිතං** යන මේ වචනය නිසා මාරයා තැති ගන්වමින්, **අත්‍ථි සද්ධා** මේ ගාථාව කීහ. එහි අදහස් වන්නේ මෙම කරුණුයි. ‘බොල, මාරය, යම් කෙනෙකු උතුම් නිවන සඳහා සැදැහැ නැත්තේ ද, සැදැහැ ඇතත් අලස වේද, සැදැහැති බවත්, පටන් ගන්නා ලද උත්සාහ ඇතත්, නුවණ නැතිනම්, ඒ ඔබ විචාරන ලද තැනැත්තා ලෙස ඔබට සුන්දර වෙහි? (ඒ ඔබ කැමති තැනැත්තාය) මට නම්, උතුම් නිවන පිළිබඳව තිර අදිටනින් යුතු **සද්ධා අත්‍ථි** එසේ කායික හා මානසිකවද, ලිහිල් නොවූ, දැඩි උත්සාහය යයි කියන ලද **විරියං**, දියමන්තියක් බඳු වූ **පඤ්ඤා ච මම විජ්ජති**, ඒ ඔබ **එවං මං පහිත්තතං** (ජීවිතය ගැන) අදහස අත්හළ**, කිං ජීවමනුපුච්ඡසි**. නුවණ ද මට ද මෙහි **ච** යන්නෙන් සිහියද, එකඟ බව ද (අදහස් වේ.) මෙසේ ඇති කල්හි, යම් කෙනෙක් සද්ධා ආදී ඉඳුරන් පහෙන් යුතු වූවෝ නම්, නිවනට පැමිණෙති. එබඳු එක කරුණකින් හෝ ඉවත් නොවූ, ජීවිතයෙහි අදහසක් නැති මට - ජීවත්වීමක් කුමට අසන්නෙහිද?’ දැඩි ලෙස පටන්ගන්නා ලද උත්සාහයෙන් යුතුව, (ජීවිතය ඇතුළු හැම දෙයකම) ඇතිවීම හා නැතිවීම ගැන නුවණින් බලමින්, බවුන් වඩන නුවණැත්තාගේ එක්දිනක් ජීවත්වීම වුවද උසස් යැයි කියා තිබෙනවා නොවේද?
මෙසේ මාරයා තැති ගන්වා, තම සිතෙහි වූ අරමුණ පහදමින් **නදීනං අපී** ආදී ගාථා තුනක් කීහ. එහි වචනවල තේරුම් පැහැදිලිය. මේ එයින් අදහස් වන කරුණුයි. මගේ මේ සිරුරෙහි හුස්ම ගැනීමේ උත්සාහයෙන් **වාතො** පවත්නේය. ලෝකයෙහි ගංගා, යමුනා ආදී ගංගා ද **නදීනං අපි සොතානි අයං විසොසයෙ, කිඤ්චි මෙ** මේ ආකාර වූ **පහිතත්තස්ස** නැළි සතරක් පමණ වූ **ලොහිතං න උපසොසෙය්‍ය** හුදෙක් මාගේ ලේ පමණක්ම වියළේ ද, එතකුදු වුවත් එම ලේ **ලොහිතෙ** **සුස්සමානම්හි** ඒ ඒ ආකාරයට සිරුර හා බැඳුණු, **පිත්තං** කෑමෙන්, බීමෙන් (ආහාරපානාදියෙන්) වැසී ඇති නැළි හතරක් පමණ වූ **සෙම්හඤ්ච** මෙයට අමතරව තවත් දේ තිබේද? එපමණම වූ මුත්‍ර ද, සාරය ද, වියළේ. ඒවා වියලෙන විට, මස ද අඩු වේ. මෙසේ අනුපිළිවෙලින් මගේ, **මංසෙසු ඛියමානෙසු හීයො චිත්තං පසීදති** එයින් පමණක්, ඒ හේතු කොට පමණක් සිරුර නැතිවන්නේ නොවේ. ‘ඔබ මෙබඳු සිතක් ගැන නොදැන, සිරුර ගැන පමණක් සිතා, ‘ඔබ මළානික වෙහි, කෙට්ටුය, මරණය ඔබ ළඟ යැයි (මට) කියයි. හුදෙක් මාගේ සිත පමණක් පැහැදීම නොවේ. එතකුදු වුවත්, **භීයො සතී ච පඤ්ඤා ච සමාධි මම තිට්ඨති** දශමයකින්වත් (ඉතාම සුළුවෙන් වත්) පමාවක් හෝ මුලාවක් හෝ සිතෙහි අවුල් හෝ නැත. **තස්ස** මට, **එවං විහරතො** කිසියම් මහණ බමුණකු අතීතයෙහි හෝ අනාගතයෙහි හෝ, වත්මනෙහි හෝ තම උවමනාවෙන්ම වේදනා විඳිත් ද, එය නිදසුන් කොට **පත්තස්ස උත්තමවෙදනං**, යම්සේ දුකෙන් පෙළුණ විට සැපය ද, සීතලට උණුසුම ද, උණුසුමට සීතලද, කුසගිනි වූ විට ආහාරද, තද පිපාසයට ජලය ද, වෙනත් පුද්ගලයන්ගේ සිත් බලාපොරොත්තුවෙන් පසුවෙයි. පස්කම් ගුණ පිළිබඳවද එසේය. (බෝසත්තුමා ඒ කිසිදු දෙයකට) එකම කැමැත්තක් හෝ, **කාමමපි නාපෙක්‍ඛතෙ චිත්තං** ‘අහා! මම ඒකාන්තයෙන්ම රසවත් අහරක් අනුභව කොට සුව යහනක නිදාගන්නෙම් නම්’,..... යන මෙබඳු එකම සිතක්වත් ඇති නොවේ. **පස්ස **ඔබ, මාරය, **සත්තස්ස සුද්ධතං**
මෙසේ තමන්ගේ පිරිසිදු බව දක්වා, ‘බෝසත් වළක්වමි’යි පැමිණි මාරයාගේ අදහස ඉටු නොවන පරිදි ‘මාර සේනාව’ ගැන සඳහන් කොට, ඒ මාරයා පරදවන බව පහදමින් **කාමා තෙ පඨමා සෙනා** ආදී ගාථා හයක් කීය.
මුල පටන්ම, ගිහි ගෙවල වසන්නෝ භව භෝග සම්පතට දැඩි කැමති වීමෙන් ද, කෙලෙස්වලින් බැඳීමෙන් ද **කාමා** මුලා වෙති. ඒවා මැඩපවත්වා, ගිහිගෙයින් නික්මුණු තැනැත්තාට විවේකී තැන් සහ සෙනසුන් කෙරෙහි හෝ, ඒ ඒ උසස් දහම් (දැහැන් ආදිය) ගැන හෝ නොඇලීම, නොකැමැත්ත **අරති** හටගනී. ඇවැත්නි, පැවිද්දකු විසින් ඇලීම ඉතා අපහසු’යැයි ‘පබ්බජිතෙන ඛො ආවුසො අභිරති දුක්කරා’ මෙසේ කියන ලදී. එමෙන්ම පැවිද්දාගේ ජීවිතය අනුන්ගෙන් යැපෙන බැවින් **ඛුප්පිපාසා** පීඩාවට පත්වෙයි. සාපිපාසාවෙන් පෙළෙනවිට ඒවා සොයා ලබාගැනීමේ **තණ්හා** සිත වෙහෙසට පත්කරයි. එසේ වෙහෙසට පත්වන සිත්වලට **ථිනමිද්ධං** බැසගනී. එවිට මගපල ආදී වෙසෙස් බවක් ලබාගත නොහැකි, කැලෑ, වනසෙනසුන්හි වාසය කළත්, තැතිගන්නා හැඟීම් හටගැනීමෙන් **භීරු** ඇතිවෙයි. එයින් ඇතිවන දෙගිඩියාවෙන් හා සැකයෙන් දිගුකලක් විවේක සුවයෙහි නොසතුටින් වාසය කිරීමෙහිදී, ‘දහම් අවබෝධ කරගැනීමේ පිළිවෙතට මේ සුදුසු මගද? නැත්දැ’යි **විචිකිච්ඡා** හටගනී. එය දුරුකොට වාසය කිරීමේදී මද හෝ (සිතෙහි) උසස් බවක් ලැබීමෙන් මානයෙන් **මක්‍ඛත්‍ථම්භා **හටගනී. එයද දුරුකොට වාසය කරනවිට, පෙරට වඩා උසස් බවකට පත්වීම නිසා **ලාභසක්කාර සිලොකා** ලැබේ. එසේ ලබන සිවුපසයෙහි ඇලී ගැලී දහමට ගැලපේ යැයි පවසමින්, **මිච්ඡායසං** එසේ ලැබෙන බොරු යසසට පත්ව ජාති ආදී ලෙසින් **අත්තානං උක්කංසෙන්ති** අනුන් පහත්කොට හෙළා දකිති. එහෙයින් කැමැත්ත ආදී වූ පළමු (මාර) සේනාව මෙසේ දතයුතුය.
මෙසේ දස මරසේනාව පෙන්වා දී ඒවා (යහපත අඳුරු කරන බැවින්) කළුපැහැ කරුණු සේ ගෙන ඒ අඳුර මාරයාට උපකාර පිණිස පවත්නා හෙයින්, ‘මාරය, ඔබගේ සේනාව එබඳු යැයි දක්වමින් **එසා නමුචි තෙ සෙනා කණ්හස්සාහිප්පහාරිණි** යැයි කීහ. **අභිප්පහාරිණි** මහණ බමුණන් වැනසීම, තලාපෙලා හිරිහැර කරමින් අනතුරට පත් කිරීම යන තේරුමයි. **න තං අසුරො ජිනාති, ජෙත්‍වා ච ලභතෙ සුඛං** මෙසේ ඔබගේ සේනාවට, කයෙහි බලාපොරොත්තු නොමැති තැනැත්තා ද දිනාගත නොහැකිය. ඒ තැනැත්තා ඔබ පරදවා මගපල සුව පමුණුවා ගනී. ලබාගනී. එසේ ලැබිය හැකි සුවය පතමින් මම ද **එස මුඤ්ජං පරිහරෙ** යුදයෙහි උත්සාහවත්ව නොනවතින තැනැත්තෝ තම නොනවතින බව දන්වනු පිණිස හිසෙහි හෝ කොඩියෙහි හෝ ආයුධයෙහි හෝ බට තණකොළ බඳිති. එය පරිහරණය කරන්නකු ලෙස. (එය අනුගමනය කරන්නකු ලෙස) මා ගැනද සළකා ගනුව. ඔබගේ සේනාව පැරදවූ විට **ධීරත්‍ථු මම ජීවිතං**, එහෙයින් එසේ සිත තබා ගනුව, **සංගාමෙ මෙ මතං සෙය්‍යො යඤ්චෙ ජීවෙ පරාජිතො** මනා ජීවිත පැවතුම්වලින් යුතු තැනැත්තෙකුට ඔබ වැන්නකු විසින් කරනු ලබන යුද්ධයේදී, සිදුවන අනතුරින් පැරදී ජීවත්වනවාට වඩා මට මරණය උතුම්ය.
කවර හෙයින් මරණය උසස්යැයි කියන ලදද? **පගාළ්හා එත්‍ථ -පෙ- සුබ්බතා** ලෙසිනි. එත්‍ථ කැමැත්ත ආදිය මුල්කොටගෙන, තමා උසස් කොට සළකා, අනුන් හෙළා දකිමින්, අවසානයෙහි ඔබේ සේනාවෙහි **පගාළ්හා **ගැලී, තදින් බැස, (ඇතුලටම) පිවිස, **එකෙ සමණ බ්‍රාහ්මණා න දිස්සන්ති** අඳුරට පිවිසියාක් මෙන් සීලාදි ගුණ පළ නොකරත්. මෙසේ ඔහු එහි ගිලුනාක් වෙන්ව, දියෙන් මතුව, දියෙහි ගිලෙනා මිනිසෙකු සේ, කිසියම් දිනක, ‘සැදැහැ බව මැනවැ’යි ආදී ලෙසින් (හැඟීම් මත) කිමිදෙති. එසේම ඉහත දැක්වූ ඒ මාර සේනාවෙන් තදින් වෙලී ගත් බැවින්, **තඤ්ච මග්ගං න ජානන්ති**. සියළුම බුදු පසේබුදුවරු ආදීහු බිය නොමැති නිවනට පත් වූවෝ **යෙන ගච්ඡන්ති සුබ්බතා**. මේ ගාථාව අසා මාරයා නැවත කිසිවක් නොකියාම ඉවත්ව ගියේය.
මහබෝසතාණෝ, මාරයා ඉවත්ව ගියවිට, සිරුරට දුක් දීමේ ඒ ඉතා අපහසු කටයුතුවලින් කිසිදු වෙසෙස් බවක් නොලැබ, ‘අවබෝධය පිණිස වෙනත් මඟක් තිබේදැ’යි සියා නු ඛො අඤ්ඤො මග්ගො බොධාය’ සිතා, කටුක නොවූ රසවත් ආහාර ගෙන සවිය ලැබ, වෙසක් පුන් පොහෝ දින, කලින්ම සුජාතාව පිරිනමන ලද කිරිබත අනුභවකොට, සොඳුරු වනලැහැබෙහි දිවාකාලය ගතකොට, එහිදී සමාපත්ති අට උපදවා දවස ගතකොට, සවස් කාලයෙහි මහබෝමැඩ ඉදිරියට ගොස්, සොත්‍ථිය බමුණා දෙන ලද තණ මිටි අට බෝමුල විසිරුවා, දස සහසක් ලෝධාතුන්හි දේවතාවුන්ගේ බොහෝ ගරුසැළකිලි මැද, -
‘ඒකාන්තයෙන් සිරුරෙහි සම ද නහර ද ඉතිරි වේවා! මස් ලේ වියලේවා, එහෙත් බුදුබවට නොපැමිණ දැන්නම පලඟ නොබිඳින්නෙමි’යි
(තමාම) පොරොන්දු වී, (සිවු ආකාර උත්සාහය අදිටන් කොට) නොපැරදෙන පලඟෙහි වැඩහුන්හ. පවිටු මාරයා එය දැන, ‘සිදුහත් අද අදිටන් කොට හිඳී. අදම ඔහුගේ ඒ පොරොන්දු අදිටන වැළැක්විය යුතුයැ’යි, බෝමැඩ සිට සක්වළ තෙක් දික් වූ දොළොස් යොදුන් පළල, නව යොදුනක් උසට මාරසේනාව රඳවා තබා, යොදුන් එකසිය පණහක් උසැති ‘ගිරිමෙඛලා’ නම් ඇත්රජු පිට නැගී, අත් දහසක් මවා, නොයෙක් ආයුධ රැගෙන, (සිදුහත්) ‘අල්වා ගනිව්, වනසව්, ගසවු’ කියමින්, ආලවක සූත්‍රයෙහි කියන ලද පරිදි වැසි මැවීය. ඒ වැසි මහ බෝසතුන් කරා පැමිණ එහි කියන ලද පරිදිම සන්සිඳුණි. එවිට දියමන්ති හෙණ්ඩුවෙන් ඇතුගේ කුඹුතලයට ගසා (ඇන) මහ බෝසතුන් ළඟට ගෙනගොස්, ‘එම්බා, සිදුහත්, පලඟින් නැගිටුව’ යයි හඬ නැගීය. මහ බෝසතාණෝ, ‘මාරය, නොනැගිටිමි’යි කියා, හාත්පස ඒ සේනාව පිරික්සා බලමින්**, සමන්තා ධජිනී** ආදී මේ ගාථා ද වදාළහ.
**ධජිනි** සේනාව, **යුත්තං** අදාල කටයුත්තක යෙදුණු, **සවාහනං** ගිරිමෙඛලා නම් ඇත්රජු සහිත, ඒ ආකාර සිරුරෙන්ම ඉදිරියට යන්නෙම්, කවර හෙයින්ද? **මා මං ඨානා අවාචයී** පරදාලිය නොහැකි පලඟ පිහිටි ඒ තැනින් මාරයාට මා සෙලවීමට නොහැකි වෙහි යයි කියන ලදී. **නප්පසහති **ඉවසීමට හෝ යටපත් කරන්නට හෝ නොහැකි වෙයි. **ආම පත්තං** අමු මැටි බඳුනක්, **අසම්නා **ගලින්, ඉතිරි වචනවල අරුත් පැහැදිලිය.
දැන්, ‘ඒ මාර සෙනඟ බිඳ, ඉන්පසු යුද්ධය (කෙලෙස් යුද්ධය) ජයගෙන, දහම් නැමති රජයෙහි මෙසේ අබිසෙස් ලබන්නෙමි’යි පෙන්වා දෙමින්, **වසිං කරිත්‍වා** යන ගාථාව කීහ. **වසිං කරිත්‍වා** **සංකප්පං** සීල සමාධි-පඤ්ඤා මග වැඩීමෙන් සියළු වැරදි කල්පනා හැරදමා, නිවැරදි කල්පනාවම තබාගනිමින්, එම කල්පනාව වසඟකොට, **සතිඤ්ච සූපට්ඨිතං** කය ආදී කොට ඇති සිවු තැන්හි තම සිහියද මැනවින් පිහිටුවා, මෙසේ වසඟ කරන ලද කල්පනාව මනාව සිහි තබාගෙන, **රට්ඨා රට්ඨං විචරිස්සාමි** දෙවි මිනිසුන් ආදී, **පුථූ සාවකෙ විනයන්තො** මා විසින් හික්මවනු ලබනවිට, **තෙ අප්පමත්තා......න සොචරෙ** ඒ අමා නිවනම අවබෝධ කොට යන අදහසයි.
ඉක්බිති මාරයා මේ ගාථා අසා, ‘මහණ, මෙබඳු යකෙකු දැක බිය නොවෙහිදැ’යි ඇසීය. ‘එසේය, මාරය, බිය නොවෙමි’ - ‘කවර හෙයින් බිය නොවෙහි ද?’ ‘දානා දී පින් පුරන ලද බැවිනි’. ‘ඔබ දානාදී පින් පුරා ඇති බව දන්නේ කවුද?’ ‘පාපී මාරය, ඒ කරන ලද බවට සාක්කි කුමටද? එහෙත් එක් භවයකදී වෙස්සන්තරව යම් දානයක් දුනිමි ද, ඒ බලයෙන්, සය ආකාරයකින් සත්වරක් කම්පා වූ මහපොළව සාක්කි දරනු ඇත. මෙසේ කී විට ජලය කෙළවර කොට ඇති මහපොළව බියකරු හඬක් නඟමින් කම්පා විය. මාරයා ඒ අසා, හෙණයක් වැදුණාක් මෙන් බියවී (ඔසවාගෙන තිබූ) කොඩිය පහත් කොටගෙන, පිරිස සමග පලා ගියේය.
ඉන්පසු, මහබෝසතාණන් වහන්සේ, තුන් විදු නැණ අවබෝධ කොට, හිරු උදාවෙද්දී, ‘සසර නොයෙක් ලෙසින් ඉපිද, තණ්හාව නැති කරන ලදැයි’ ‘අනෙක ජාති සංසාරං...තණ්හානං ඛයමජ්ඣගා’ මේ උදානය පළ කළහ. මාරයා උදානය පවසන හඬ අසා පැමිණ, ‘මොහු මම බුදුබවට පත්වීමි’ යැයි හඳුන්වා දෙයි. මොහුගේ උසස් හැසිරීමෙහි කයෙන් හෝ වචනයෙන් හෝ යම් වරදක් වන්නේ නම්, එයින් ඔහු වෙහෙසෙන්නෙමි. එය දැනගැනීමට ලුහුබඳිමි’යි අදහස් කොට, පෙර බෝසත් කල සිට හයවසරක් ද, දැන් බුදුබවට පත් වූ පසු වසරක්ද පසුපස ගියේය. එහිදී භාග්‍යවතුන් වහන්සේගේ කිසිදු දොසක් නොදැක, තම අදහස ඉවත හළ බව දන්වමින් **සත්තවස්සානි** ආදී ගාථා කීය.
එම ගාථාවල **ඔතාරං** සිදුරක්, විවරයක්, **නාධිගච්ඡිස්සං** නොලදිමි. **මෙදවණ්ණං** මේද පිඬක් බඳු, **අනුපරියගා** හාත්පස, හාත්පසින් (ඉතා ළඟින්ම) ගියේය. **මුදු** මොළොක්, **වින්‍දෙම** ලබන්නෙමු. **අස්සාදනා** යහපත් බව, වායසෙත්තො කවුඩකු මෙන්, ඉතිරි වචන පැහැදිලිය.
මේ විස්තර වන අදහසයි. සත්වසක් වරද සොයමින් භාග්‍යවතුන් වහන්සේගේ පසුපස කිසිදු විටක අත් නොහරිමින් පසුපස ගියෙමි. **පදා පදං** පියවරක් පියවරක් පාසා ගියද වරදක සොයා නොගතිමි. **මෙද වණ්ණං පාසාණං** මෙදය යැයි සිතා, එක් තැනකට හොටෙන් ඇන අවුස්සන කවුඩකු මෙන් ඒ මම ද සතුටක් නොලබමින්, **අප්පෙව නාම එත්‍ථ මුදු වින්‍දෙම අපි **මෙයින්, **අස්සාදනා** **සියා** එසේම හාත්පස හොටෙන් අනිමින්, **අනුපරි **ගොස්, කිසිම තැනක **අස්සාදං අලද්ධා** මේ ගලක් යැයි කලකිරී ඉවත ගියෙමි. එසේම මේ භාග්‍යවතුන් වහන්සේගේ කයෙන් කෙරෙන කටයුතුවලදී, කිසියම් අයහපත් බවක් ඇතොත් මැනවැයි, තම අල්ප වූ දැනුම නැමති හොටින් අනිමින්, හැමතැනම පසුපස ගියද, (එතුමන්ගේ) මුදු මොළොක් බවම අත්විඳීමි. බලා සිටි සතුට කොයින්ද? දැන් අපි (සිතා සිටි) වින්දනය නොලබමින්, **කාකොව සෙලං ආසජ්ජ නිබ්බිජ්ජාපෙම ගොතමං** ඒ ගෝතමයන් හා ගැටී, මගහැර ඉවත්ව යමු’ මෙසේ කියන මාරයාට සත්වසක් තිස්සේ දරන ලද පල රහිත උත්සාහය නිසාම බලවත් කණගාටුවක් ඇතිවිය. එයින් ඔහුගේ ලිහිල් වූ අඟ පසඟ නිසා බෙලුවපණ්ඩු නම් වීණාව කිසිල්ලෙන් ගිලිහී වැටිණ. ඒ වීණාව එක් වරක් ඇඟිලිවලින් වාදනය කළවිට සිවුමසක් මිහිරි නාද නිකුත් වෙයි. සක්දෙවි එය (අහුලා) ගෙන පන්සිළුට දුන්නේය. වීණාව ගිලිහී වැටෙද්දීත් මාරයාට නොවැටහිණ. එහෙයින් භාග්‍යවතුන් වහන්සේ වදාළහ -
**තස්ස සොකපරෙතස්ස වීණ කච්ඡා අභස්සථ තතො සො දුම්මනො යක්‍ඛො තත්‍ථෙවන්තරධායථ** යැයි.
ඇතැමෙක් එය සංගායනාවට සහභාගී වූ හිමිවරුන් කී බව දක්වති. ඒ පිළිබඳව අපගේ වෙසෙස් රුචියක් නැත.
**එවං මෙ සුතං** යනු සුභාසිත සූත්‍රයයි. එය (වෙනත් කෙනෙකුගේ විමසීමකට නොව) තම අදහස පරිදි දේසනා කරන ලදී. භාග්‍යවතුන් වහන්සේ යහපත් වචනයට කැමති වෙති. යහපත් වචන කතා කිරීමෙන් පුද්ගලයන් අයහපත් වචන කතා කිරීම වැළැක්වීමට මෙම සූත්‍රය වදාළහ. එහි **එවං මෙ සුතං** සංගායනාවට සහභාගි වූ හිමිවරුන්ගේ වචනයි. **තත්‍ර බො භගවා......... භදන්තෙ තෙ භික්‍ඛූ** යනුවෙන් මෙහි සඳහන් නොවේ. ඉතිරි කරුණු කලින් කියා ඇති අයුරිනි. එහෙයින් විස්තර සඳහන් නොවූ වචන ගැන මෙහි දක්වනු ලැබේ. තත්‍ර (දේසනා කරන ලද) තැන හා කාලය දැක්වීමයි. වැඩවසන කාලයෙහි, වැඩවසන ආරාමය අදහස් වේ. එයින් කිවයුතු දේ සහ, දේසනා කාලය පෙන්වා දෙයි. භාග්‍යවතුන් වහසේ නුසුදුසු තැන හෝ නුසුදුසු වේලාවෙහි දහම් නොදෙසති. ‘බාහිය, ඔබට (දහම් දෙසීමට) මේ කාලය නොවේ. ‘අකාලො ඛො තාව බාහිය’ ආදී තැන් නිදසුන්ය. **ඛො** යනු පදයක අඩු තැන් පිරවීමට හෝ අවධාරණයෙන් කිවයුතු විටකදී යොදන නිපාතයකි. භගවා ලෝකවාසීන් ගරු බුහුමන් පළකිරීමට (තථාගතයන් වහන්සේට යෙදූ වදනකි). **භික්‍ඛූ** කතාව ඇසීමට බලාපොරොත්තු වන පුද්ගලයන් පිළිබඳව සඳහන් කිරීමකි. **ආමන්තෙසි **ඇමතීය, වදාළේය. (ඇමතූහ) වටහා දුන්නේය.
**භික්‍ඛවො** ඇමතූ අයුරුය. එයින් පිඬුසිඟා යාම, සිල් ආදී මහණුන් අනුගමනය කරන යහගුණ එකතුව ගැනද කියන ලදී. ඒ අනුව ලාමක වූවන් විසින් සෙවුනා ලද පැවැත්ම පැවිදි පිරිසට පවසමින් උඩඟු බැගෑබවෙහි දොස් දක්වති. **භික්‍ඛවො** කරුණාව පැතිරුණු හදවතින් හා නෙතින් යුතුව, කරුණා දයා පිරි වදනින් තම මුහුණ දෙසට (අසන පිරිස) යොමු කරවාගෙන, එහිදී පැවසීමට කැමති වන කරුණු පහදා දෙමින්, තමාට සවන් දීමට කැමැත්ත උපදවයි. එසේම, පහදා දෙන කරුණු, මනාව ඇසීමටත්, මෙනෙහි කිරීමටත්, මනාව ඇසීමෙන් මෙනෙහි කරවීමෙන් සසුන් සම්පතෙහි යොදවති. වෙනත් දෙව් මිනිසුන්ද පැමිණ සිටිනවිට (මෙහිදී) කවර හෙයින් මහණුන්ට ඇමතු සේද? දෙටු බවින්ද, උසස් බවින්ද සමීපව හා හැමවිටම තැන්පත් බවද සළකාය. මේ දහම් දෙසුම එක් තැනැත්තෙකුට නොව හැමටම ගැළපෙන, සුදුසුවන බැවින්ද, පිරිස අතරෙහි ද දෙටු මහණ මුල්තැන ගනී. ගිහි ජීවිතයෙන් වෙන්ව අනගාරික වීම මුල්කොට උසස් වේ. (මුළු පිරිසෙහිම) නායකයාට සමීප වෙමින් (තථාගතයන් වහන්සේ අනුගමනය කරමින් ද ) හැමවිටම තැන්පත් බවින් යුතුව, සමීපව හැසිරෙන බැවින්ද, සියළු පිරිසට ගැලපෙන පරිදිම දහම් දෙසමින් පැවිදි පිරිසම ඇමතු සේක. එමෙන්ම මේ කතාබහට ගැළපෙන පරිදි හා ඒ යහපත් පිළිවෙතට සුදුසු ලෙසද එසේ ඇමතූහ. **භදන්තෙ** ගරු සැළකිලි හඟවන වචනයකි. **තෙ භික්‍ඛූ** භාග්‍යවතුන් වහන්සේ යම් පිරිසකට ඇමතූ සේක්ද, ඒ පිරිස උන්වහන්සේ එසේ ගරුකරමින් ‘ගරු හිමියනි’ යනුවෙන් පිළිවදන් දුන්හ.
**චතූහි අංගෙහි** කරුණු සතරකින් හෝ කොටස් හතරකින් බොරු කීමෙන් වැළකීම වැනි යහපත් වචනයට අදාල කරුණු හතරින්, ඇත්ත කතා කිරීමේදී ඊට යොමුවන කොටස් හතර, **චතුහි** අවධි විබත් වචනයකි. කරණකොට අරුතින් යෙදී ඇත. **සමන්නාගතා** සමනූ ආගතා ඒ අනුව පැමිණි, පවතින, යුතු, **වාචා** ‘කතාබහ කරන වදන්’ වාචා ගිරා ව්‍යප්පථො ‘හොඳ කණට මිහිරි වූ’ - ‘නෙළා කණ්ණසුඛා’ ආදී ලෙස යෙදී ඇත. එමෙන්ම වචනය කරන ලද දෙයක ‘ඇඟවීමක්’ ද වේ. ‘වාචාය චෙ කතං කම්මං, ‘සතරාකාර වූ දුසිරිත් වචනයෙන් වෙන්වීම යහපත් වචනය යැයි කියනු ලැබේ. ‘යා චතූහි වචී දුච්චරිතෙහි ආරති...පෙ.... ‘අයං වුච්චති සම්මා වාචා’ ‘මෙසේ වැළකීම් අරුතෙහිද වේ. ‘මහණෙනි, නපුරු වචන නිතර කීමෙන්, ඊට පුරුදු වීමෙන්, වැඩි වැඩියෙන් යොදා ගැනීමෙන් නිරයෙහි ඉපදීමට හේතුවේ.’ එරුසා වාචා භික්‍ඛවෙ ආසෙවිතා භාවිතා, බහුලීකතා නිරයසංවත්තනිකා හොතී’ - මෙහි සිතිවිල්ලද, වචනයද ඇතුළත් වේ. එහෙත් මෙහිදී එය අදහස් නොකෙරේ. කවර හෙයින්ද? නොකිව යුතු බැවිනි. **සුභාසිතා හොති** යහපත් ලෙස කියන ලද්දේ වෙයි. එයින් එහි යහපත් අරුතක් ඇති බව දැක්වෙයි. **න දුබ්භාසිතා** අයහපත් ලෙස නොකියන ලද, එයින් අයහපතක් නොවන බව දැක්වෙයි. **අනවජ්ජා** වැරදි ලෙස කියන ලද රාග - තරහ ඇති කරවන ගති නැති, එයින් අදාල දෙයෙහි පිරිසිදු බව - යහපත් බව තහවුරු බව කීමෙහිදී (එහි අනික් අරුත) වැරදි බව දැක්වීමයි. **අනනුවජ්ජාච** දොස් නැගීමෙන් මිදුණු, එයින් හැම ලෙසින්ම පිරිපුන් බව පෙන්වයි. **විඤ්ඤුනං** පණ්ඩිතයන්ට, එයින් ගැරහුම් පැසසුම් ලබන අනුවණයන් අපමණ යැයි පෙන්වා දෙයි.
**කතමෙහි චතූහි** කියාදීමට කැමතිව විමසීමයි. **ඉධ **මේ සසුනෙහි, **භික්‍ඛවෙ** එය පවසනු කැමතිව කරන ඇමතීමයි. **භික්‍ඛූ** ඉහත සඳහන් කරන ලද පරිදි වචන කියන තැනැත්තා පෙන්වා දෙයි. **සුභාසිතං යෙව භාසති** පුද්ගලයන් උදෙසා කරන දේසනයෙහි සිවු ආකාර වූ වචනයෙන් එක් ආකාරයක් සඳහන් කිරීමයි. **නො දුබ්භාසිතං** ඒ වචනයට පටහැනි වූ වචන කීමෙන් වැළකීමයි. එයින් කවර විටක හෝ බොරු කිවයුතු නම්, ඒ හැඟීමෙන් වැළකෙයි. **නො දුබ්භාසිතං** මෙයින් වැරදි වචන (කීම) දුරු කෙරෙයි. **සුභාසිතං** වැරදි වචනවලින් වැළකී කිවයුතු වචන හඳුනා ගැනීමෙන්, අයහපත් නොකිරීමත්, කුසල් රැස්කර ගැනීමත්, මුලදීම දුසිරිතට අදාල වන වචන නොකිය යුතු බවත් කිවයුතු වචන ගැනත් පැහැදිලි කළහ. **ධම්මඤ්ඤෙව **යන වචනය ගැන ද එසේය.
**සුභාසිතං යෙව භාසති, නො දුබ්භාසිතං** මෙයින් කේලාම් වැනි වැරදි වචන කීම අත්හැර, සමඟියට හේතු වන වචන පිළිබඳව කියන ලදී. **ධම්මං යෙව භාසති නො අධම්මං** මෙයින් පලක් නැති, හරයක් නැති වචන කීමෙන් තොරව, හොඳයැයි පිළිගත් වචන කීම පිළිබඳව කියා ඇත. නපුරු බවින් හා මුසාවෙන් තොර වූ අනෙක් දෙආකාර වචන (කොටස) **පියසච්ච** යනුවෙන් අදහස් වේ. **ඉමෙහි ඛො** මේ ලෙසින් එබඳු ගුණයෙන් යුතු වචන, නුවණින් විමසා බලා පවසයි. **ඉමෙහි ඛො භික්‍ඛවෙ චතූහි අංගෙහි සමන්නාගතා වාචා සුභාසිතා හොති** මෙහි වෙසෙසින් දැක්විය යුතු වන්නේ වචන කතාකරන විට, එය කියන ආකාරයෙන්ද, ලිඟු, විබත්, කාලය හා යෙදෙන සැටියෙන්ද වචනයෙහි යහපත් බව හැඟී යාමයි. ඒ යහපත් ගතියෙන් (වචනයේ) අයහපත් බව වැළකෙයි. වචනයෙහි ඒ ඒ කොටස් (ආකාරය) අනුව කේළාම් සොබාවයෙන් යුතු වචනද නරකය. එය තමන්ටත්, අනුන්ටත් අයහපතම ගෙන දෙයි. මේ කොටස් හතරට ගැනෙන (යහපත්) වචන වේ නම්, හැදියාවක් නොවූ බස්වහරකට (මිලක්‍ඛභාසා) හුරු දිය පිරුණු කලයක් ගෙන ගිය කෙල්ලක ගැයූ ගීතයක් වුවත් යහපත් වචන වේමය. හෙළ දිවයිනෙහි, මාවතක් අසල, කෙතක් රකිමින් සිටි සිහල මෙහෙකාර කෙල්ලක සිහල බසින්ම ගායනා කරන ලද, ඉපදීම, ජරාව හා මරණය ගැන කරුණු ඇතුලත් ගීයක් අසා, මග යමින් සිටි විදසුන් වඩන සඟ සැටනමක් එහිම රහත් බවට පත්වීම නිදසුන්ය. එසේම විදසුන් වැඩීමෙහි උත්සාහවත් වූ තිස්ස නම් හිමිනමක්, නෙළුම් විලක් අසළින් යද්දී නෙළුම් විලෙහි නෙළුම් මල් නෙලමින් සිටි මෙහෙකාර කෙල්ලක ගයන ලද
‘මනහරව පිපුණු මේ රත් පියුම, හිරු එළියෙන් පීඩාවට පත්කරනු ලබයි. එසේම මිනිස්වගද ජරාවෙන් මඩිනු ලබයි’ යන (අරුත් ඇති) ගීතය.
අසා රහත් බව ලැබීය. බුදුවරයකු පිරිනිවීමෙන් පසු නැවත බුදුවරයකු පහලවීමට පෙර කාලයේදී, පුතුන් සත්දෙනා සමග කැලයෙන් ආ එක් මිනිසෙක්, එක්තරා ගැහැණියක මොහොලෙන් සහල් කොටද්දී,
‘දැඩිසේ ජරාවෙන් මඬනා ලද, මැලවුනු සම හා සිවියෙන් යුතු මේ (සිරුර) මාරයාට ගොදුරක්ව මරණයෙන් බිඳේ.’
‘මෙය පණුවන්ට ආකරයකි. නොයෙක් පිළිකුල් දෙයින් පිරුණකි. අපිරිසිදු දුගඳ බඳුනකි. කෙසෙල් කඳක් හා සමානය’ යන අරුත් ඇති,
මෙම ගීතිකාව අසා සියල්ලෝම පසේ බුදු බවට පත්වූහ. මෙබඳු අයුරින් වෙනත් තැනැත්තන්ද එවන් උතුම් තැනකට පැමිණීම නිදසුන්ය. ‘හේතුවක් ඇතිව සකස් වූ සියළුම දේවල නිති පැවැත්මක් නැතැයි ‘සබ්බෙ සංඛාරා අනිච්චා’ - භාග්‍යවතුන් වහන්සේ විසින් ඒ ඒ තැනැත්තන්ගේ හිත් හසර දැන වදාරන ලද ගාථා අසා පන්සියයක් මහණුන් රහත් බවට පත්වීම පුදුමයක් නොවේ. නොයෙක් දෙවි මිනිසුන් ද (රූප වේදනා) ආදී සමූහ කොටස් ගැන හා (ඇස, කණ) ආයතන පිළිබඳ වූ වෙනත් දේසනා අසා රහත් බවට පත්වීම ද (සැළකිය යුතුය.) මෙසේ මේ කොටස් සතරකින් යුතු වචන, හැදියාවකට පත් නොවූ බසක හෝ දිය කළ ගෙනයන මෙහෙකාර කෙල්ලකගේ ගීතයක් වුව හෝ යහපත් යැයි දතයුතුය. යහපත් බැවින් එය වැරදි රහිතය. එහි වැටහීමක් පතන නැණවත් කුලපුතුනට අරුතම උපකාරි වේ. අකුරු යෙදුන හැටි පිළිසරණ නොවේ.
**ඉදමවොච භගවා** මේ යහපත් කරුණු භාග්‍යවතුන් වහන්සේ වදාළහ. **ඉදං වත්‍වා සුගතො අථාපරං එතදවොච සත්‍ථා** මේ කරුණු කියා තවදුරටත් භාග්‍යවතුන් වහන්සේ මෙසේ ද කීහ. දැන් ඒ සඳහා කිවයුතු ගාථා දක්වමින්, ඒ ගාථා සියල්ලම සංගායනාවට සහභාගි වූ හිමිවරු කීහ. එහි **අපරං** යනු ගාථාව සකස්වන වචන සබඳතාව (ගොඩනැගීම) සඳහා කියනු ලැබේ. එය දෙආකාර වෙයි. පසුව පැමිණි පිරිසට ඇසීමට නොලද කරුණු දැනගැනීමට ඉඩ සලසමින්, එය තහවුරු වන පරිදි, අරුත් පැහැදිලි වන සැටි එයින් අදහස් වේ. කලින් කිසියම් කරුණක අරුත පැහැදිලි කිරීමේදී (අසන්නාට) අඩුලුහුඬුතාවක් සිදුවීනම්, එය වඩාත් පැහැදිලි වීම (දෙවැනි හේතුවයි.) ‘උපන් මිනිසාගේ මුවෙහි කෙටේරියක් ද හටගනී’ –- ‘පුරිසස්ස හි ජාතස්ස කුඨාරී ජායතෙ මුබෙ’ වැනි සඳහන් මෙනි මෙහි ද ඒ අරුත් දැක්වීම පිණිස වේ.
**සන්තො** බුදුවරු ආදී උතුමන්, උන්වහන්සේලාගේ යහපත් වචන, කියමන් උතුම් යැයි. උසස් යැයි අගය කරනු ලබයි. **දුතියං තතියං චතුත්‍ථං** මෙය කලින් සඳහන් කරන ලද පිළිවෙල සඳහා කියන ලදී. ගාථා අවසානයෙහි වංගීස හිමි භාග්‍යවතුන් වහන්සේ වදාළ යහපත් වචනයෙහි පැහැදුනේය.
වංගීස හිමි භාග්‍යවතුන් වහන්සේගේ වචනයට පැහැදුණු බව පෙන්වා දෙමින් **අථඛො ආයස්මා** යැයි සංගායනාවට සහභාගි වූ හිමිවරු පැවසූහ. **පටිභාති මං** මට කිසියම් අදහසක් පැවසීමට ඇත. **පටිභාතු තං** ඔබගේ අදහස පවසන්න. **සාරුප්පාහි **සුදුසු අයුරින්, **අභිත්‍ථවි **පැසසුම් කළේය.
**න තාපයෙ** විපිළිසරව, තැවීමට, දුකට පත් නොවන්නේය. **න විහිංසෙය්‍ය** එකිනෙකා බිඳවීමෙන් වැළකෙන්නේය. **සා වෙ වාචා** එබඳු වචනය ඒකාන්තයෙන් යහපත්ය. මෙපමණකින් කේළාම් නොකීම මතුකරමින් භාග්‍යවතුන් වහන්සේට තුතිපැසසුම් කළේය.
**පති නන්‍දිතා** සතුටු හදවතින් ඉදිරියට ගොස්, කැමති ලෙසින් සතුටට පත්කරන ලද්දේය. **යං අනාදාය පාපානි පරෙසං භාසතෙ පියං** යම් වචනයක් කියන්නේ නම්, එය අනුන්ට අයහපත වන. අකැමති වන, පිළිකුල දනවන, නපුරු ලෙසට නොව, අරුත් පිරි, මිහිරිව, කැමතිවන පරිදිම කියයි. **පියවාචමෙව භාසෙය්‍ය** යැයි එය සඳහන් කරන ලදී. මේ ගාථාවෙන් භාග්‍යවතුන් වහන්සේට පිය වදනින් තුති පැසසුම් කළේය.
**අමතා** යහපත් බවින් අමා බඳු, ‘රස අතුරෙන් ඇත්ත ඒකාන්තයෙන්ම උසස්ම රසය බව **‘**සච්චං භවෙ සාදුතරං රසානං’ කියන ලදී. නිවනට හේතුවන බැවින්ද අමා නම් වේ. **එස ධම්මො සනන්තනො** ඇත්ත කතාකිරීම ඉපැරණි කලක සිට පැවතෙන සිරිතකි. පෙර සිට පැවතෙන යහපත් හැසිරීමේ ගුණයකි. මෙය පෙර පටන්ම පුරුදු කරන ලද්දකි. ඔව්හූ බොරු බස් නොපැවසූහ. එහෙයින් **සච්චෙ අත්‍ථෙච ධම්මෙච ආහු සන්තො පතිට්ඨිතා** යැයි කීය. ඒ අනුව ඇත්ත කතාකරන බැවින්, තමන්ද, අනුන්ද මනා වැටහීමෙහිද පිහිටියහ. වැටහීම ඇති බැවින් පිහිටියාහුයැයි දතයුතුය. අන් තැනැත්තන් ඇත්ත මුල්කොට (පල ලබන අයුරු) මෙසේ දතයුතුය. ඒ කෙබඳුද? වැටහීමෙන් හා යහපත් බවිනි. එයින් අනුන්ට අවහිර නොවේ. සිහියද අවහිර නොවී පවත්නා බැවින්, දැහැමි යහපත් බවද වේ. යහපතම සිදුවේ යැයි කියන ලදී. මේ ගාථාවෙන් ඇත්ත කීම පිළිබඳව භාග්‍යවතුන් වහන්සේට තුති කළේය.
**ඛෙමං** බිය නැති, උවදුරු නැති, ඒ කුමක් නිසාද? **නිබ්බාණපත්තියා දුක්‍ඛස්සන්තා කිරියාය **යම් ලෙසකින් කෙලෙස් සිඳලන්නේ ද එය සසර දුක නැති කිරිමද වන්නේ යැයි තේරුමයි. **යං බුද්ධො නිබ්බාණපත්තියා දුක්‍ඛස්සන්තකිරියාය** නැතහොත් (සොපාදිසෙ - අනුපාදිසෙස) දෙයාකාරව හඳුන්වනු ලබන නිවනෙහි බිය රහිත මග පැවසීමෙන් **ඛෙමං** යනුවෙන් දක්වයි. **සා වෙ වාචානමුත්තමං** එම වචනය සියළු වචනවලින් උසස් යැයි මෙසේ ද අරුත දතයුතුය. මේ ගාථාවෙන් ද භාග්‍යවතුන් වහන්සේට හැම ලෙසින්ම තුති කරමින්, අරහත් පලය කුළුගන්වා දේසනය නිම කළේය. මේ කලින් නොදැක්වූ වචනවල විස්තරයි. ඉතිරි වචන ගැන කලින් කියා ඇති පරිදි දතයුතුය.
**එවං මෙ සුතං** පූරළාස සූත්‍රයයි. එම සූත්‍රය දේසනා කිරීමට හේතු වූ කරුණ කුමක්ද? භාග්‍යවතුන් වහන්සේ පසුබත් කිස අවසන බුදු ඇසින් ලොව බලන සේක්, සුන්දරීක භාරද්වාජ බමුණු රහත් ඵලයට පත්වීමේ හේතු සම්පත් දැක, ‘මා එහි ගියවිට ඇතිවන කතා සල්ලාපයෙන් පසු දහම් අසා, ඒ බමුණා පැවිදිව රහත් බවට පත්වන්නේ යැයි දැන, එහි ගොස්, (පිළිසඳර) කතාකොට සූත්‍රය වදාළහ.
එහි **එවං මෙ සුතං** සංගායනාවට සහභාගී වූ හිමිවරුන්ගේ වචනයි. **කිං ජච්චො භවං** ආදිය ඒ බමුණාගේ (වචනයි). **න බ්‍රාහ්මණෙ නොම්හි** ආදී භාග්‍යවතුන් වහන්සේගේ (වචනයි). ඒ සියල්ල එක්කොට පූරළාස සූත්‍රය යැයි කියනු ලැබේ. සඳහන් නොවූ වචන විස්තර කරන්නෙමි. එහිද අරුත් පැහැදිලි වචන අත නොගසන ලදී. **කොසලෙසු** - කෝසල ජනපදයෙහි රජකුමරුවෝ, ඔවුන් වසන තැනද කෝසල ජනපදය නමින්ම කියනු ලැබේ. එම කෝසල ජනපදය ගැන ඇතමෙකුගේ අදහස මෙසේය. ‘පෙර මහාපණද රජුගේ පුත් කුමරුවන්, නොයෙක් නොයෙක් රැඟුම් නාටක දැක සිනාවක් පමණකුදු නොකරති’යි ඇසූ රජු, ‘යමෙකු මපුතු සිනහ ගන්වතොත්, ඔහු සියළු අබරණින් අලංකාර කරමි’යි අණ ලැවීය. මහජනයා (තම කටයුතු අත්හැර) නඟුල් ආදිය පසෙක තබා රැස්වෙයි. ඒ මිනිස්සුද තවත් සත් අවුරුද්දක්ම නොයෙක් කවට රැඟුම් ආදිය දැක්වුවත් සිනාගැන්වීමට නොහැකි වූහ. එවිට සක්දෙවිඳු දෙව් නළුවකු යැවීය. ඔහු දිවනාටක, රැඟුම් දක්වා සිනාගැන්වීය. ඉක්බිති ඒ මිනිස්සු තම තමන්ගේ නිවෙස් දෙසට ගියහ. ඔහු ඒ යන අතරේදී, හමුවන සුහද මිතුරන් දැක, එම රැඟුමෙහි (නළුවාගේ) හැකියාව-කුසලතාව කෙබඳුදැ’යි, පිළිසඳර කතා කළහ. එහෙයින් ඒ කුසල යන පදය අනුව එම පෙදෙස ‘කෝසල’ නම් වීයැයි විස්තර කරනු ලැබේ. **සුන්‍දරිකාය නදියා තීරෙ** සුන්දරිකා නම් වූ ගංතෙරෙහි,
**තෙන ඛො පන** ඒ වේලාවෙහි භාග්‍යවතුන් වහන්සේ ඒ බමුණා දහමෙහි හික්මවනු කැමතිව, ඒ ගංතෙර, හිස වසා පොරවාගෙන ගසක් මුල හිඳගත් සේ පෙනෙන ඉරියව්වෙන් වැඩ සිටිති. **සුන්‍දරික භාරද්වාජො** ඒ බමුණාද ඒ ගංතෙරම වාසය කරයි. ගිනි පුදයි. **භාරද්වාජො** ඔහුගේ පරම්පරාවයි. එහෙයින් එසේ කියනු ලබයි. (පරම්පරා නමින් අමතනු ලබයි.) **අග්ගිං ජූහති** යාග පූජා පැවැත්වීමේ අදහසින් ගිනි දල්වයි. **අග්ගි හුත්තං පරිචරති** ගිනිදල්වා, බිලි පිදවිලි ආදියෙන් උතුම් ගිනි දෙවියාට පුද දෙයි. **කො නු ඛො ඉමං භව්‍යසෙසං භුඤ්ජෙය්‍ය** ඒ බමුණා ගිනි (පිදීමට) ගෙන ඉතිරි වූ කිරිබත් ආදිය දැක, ‘ගින්නෙහි තැබූ කිරිබත් මහා බ්‍රහ්ම විසින් අනුභව කරන ලදී. මෙහි තවත් ඉතිරිව ඇත. ඒ ඉතිරිව ඇති දේ බ්‍රහ්මයාගේ මුවින් උපන් බමුණකුටම දිය හැකිනම්, මගේ පියා සහ පුතුද සතුටුවී, බඹලොවට යන මග හෙළිකරගනු ඇත. එහෙයින් බමුණකු සොයමි’යි සිතුවේය. **උට්ඨායාසනා චතුද්දිසා අනුවිලොකෙසි** මේ ඉතිරි පූජාව අනුභවයට කවරෙකු සුදුසු වෙත්දැ’යි බමුණකු දැකගනු පිණිස.
**අඤ්ඤතරස්මිං රුක්‍ඛමූලෙ** ඒ කැලෑගොමුවෙහි සුවිසල් ගසක් මුල**, යසීසං පාරුතං** හිස සමගම සිරුර පොරවාගෙන, කුමක් නිසා භාග්‍යවතුන් වහන්සේ එසේ කළසේක්ද? ‘නාරයණ’ නම් වූ බලයක් තිබුණද, හිමපතනය සහ සීතල සුළඟ වුව වැළැක්වීමට නොහැකි වීද? මෙයට හේතුවක් ඇත. බුදුවරු හැමවිටම එසේ සිරුර පිළිදැගුම් - රැකගැනීම නොකරත්මය. එහෙත් භාග්‍යවතුන් වහන්සේ, ‘බමුණ පැමිණිවිට හිසෙන් සිවුර ඉවත් කරන්නෙමි. ඒ දැක බමුණා කතාබහට එක්වන්නේය. එවිට ඔහුට ඒ කතාබහ අනුව දහම් දෙසන්නෙමි’යි ඊට මග පාදාගනු පිණිස එසේ කළහ. **දිස්වාන වාමෙන -පෙ- තෙනුපසංකමි** සුන්දරික බමුණා භාග්‍යවතුන් වහන්සේ දැක, ‘මේ බමුණා හිස සිට පොරවාගෙන මුළු රැයම කෙලෙස් තවන උත්සාහයෙන් යුතු විය. මොහුට පූජා පැවැත්වීමට පෙර, පැන් පිළිගන්වා, මෙම යාගයේ ඉතිරි පූජා කොටස දෙමි’යි බමුණෙකැයි සිතාම (එතැනට) පැමිණියේය. **මුණ්ඩො අයං භවං මුණ්ඩකො අයං භවං** හිසෙන් සිවුර ඉවත් කළ පමණින්ම, හිසකෙස් කෙළවර දැක, **මුණ්ඩො** යැයි කීය. ඉන්පසු තවත් හොඳින් බලද්දී, හිසෙහි මද හෝ සිළු (ගුලි වූ කෙස් කැරළි) නොදැක පහත් ලෙස සිතමින්, **මුණ්ඩකො** යැයි කීය. ඒ බමුණන්ගේ හැඟීම මෙබඳුය. **තතො ව** එය දුටුවේ යම් තැනක සිටද, **මුණ්ඩාපි** හිස මුඩුකර ඇත්තේ කිසියම් හේතුවක් නිසා වෙයි.
**න බ්‍රාහ්මණෙ නොම්හී** මෙහි න අකුර වැළකීම අදහසින් යෙදේ. නො දැඩිලෙස (අවධාරණයෙන්) වෙන්කොට දැක්වීමෙහි යෙදේ. ‘ඒ හා සමාන නොවේ’- ‘න නො සමං’ ආදී තැන් මෙනි. එම වචනයෙන් තමා මෙන් බමුණකු නොවේ යැයි දක්වයි. **න රාජපුත්තො** රජ කුලයෙහි නොවේ. **න වෙස්සාය නො** වෙළඳ කුලයෙහි නොවේ. **උද කොචි නොම්හි** සුද්ද කුලයට අයත් හෝ සැඩොලෙක් හෝ වෙනත් කිසිවෙක් නොවෙමි. මෙසේ ඒකාන්තයෙන්ම ජාතිවාදී කතා පිළිකෙව් කරයි. කුමක් නිසාද? මහ සයුරට පත් ගංගා මෙන්, පැවිදි වූ කුලපුත්තු මුල් නම්ගොත් අත්හරිති. පහාරාද සූත්‍රය මෙහිලා නිදසුන්ය. මෙසේ කුලවාදය පිළිනොගෙන, තමාගේ නියම තතු එළිදරව් කරමින්, **ගොත්තං පරිඤ්ඤාය පුථුජ්ජනානං අකිඤ්චනො මන්ත චරාමි ලොකෙ** ආදී ගාථා වදාළහ. කෙසේ මුළුමනින්ම පරම්පරාව දැනගත්තේ යැයි කියයිද? භාග්‍යවතුන් වහන්සේ තුන් ආකාරයකින් රූපාදී ඛන්‍ධ පහ මැනවින් දත්හ. එසේ දැනගැනීමම පරම්පරාවම දැනගැනීමය. රාග ආදී කෙලෙස් කෙලෙස් නොමැති බැවින් උන්වහන්සේ ‘කිසිවක් නැති’ බවට පත්වූහ. පිළිපැදිය යුතු කරුණු හෝ මන්ත්‍ර දැන, නුවණ මෙහෙයා කායික කටයුතුවල යෙදෙති. එහෙයින් **ගොත්තං.....ලොකෙ** යැයි කීහ. මන්තා යනුවෙන් නුවණට කියනු ලැබේ. ඒ අනුව හැසිරෙන බැවින්, **මන්ත චරාමි ලොකෙ** යැයි කීහ. ඡන්‍දස අනුව වචනය කෙටිකොට ඇත.
මෙසේ තමන් ගැන පැහැදිලිකොට, දැන් දළ ජීවිත රටාව බලා, ‘ඇසිය යුතු - නොඇසිය යුතු දේ නොදන්නෙහිදැ’යි බමුණාට දොස් නගන්නා සේ **සංඝාටි වාසී... ගොත්ත පඤ්හං** යැයි කීහ. කොටස් ලෙසින් කපා සකස් කොට ඇති අදහසින් තුන් සිවුරු මෙහිදී **සංඝාටි** යැයි සැළකේ. ඇඳ ගනී. හඳී, දරයි යනුවෙන් ඒවා **සංඝාටිවාසී** වේ. **අගහො** ගෙයක් නොමැති, ආසාවක් නැති යන අදහසයි. භාග්‍යවතුන් වහන්සේ වැඩවසන තැන් ලෙස, ජේතවන අරමෙහි මහ සුවඳ කුටිය, ලුණුවරණ ගස්වලින් වටවූ සාලාව, කොහොඹ කුටිය, සඳුන් මාලය නොයෙක් අයුරින් දක්වා ඇත. එය මෙහිදී සැළකීම නුසුදුසුය. **නිවුත්ත කෙසො** ඉවත් කරන ලද කෙස්, කපන ලද කෙස්රවුල් ඇතැයි කියන ලදී. **අභිනිබ්බුතත්තො** තැවීම්, සෝකවීම් සමනය කොට, රැකගත් සිතැතිව, **අලිප්පමානො ඉධ මානවෙහි** උදව් කරගැනීමට ඇති සෙනහස (සෙනෙහස දක්වා වාසි ලබාගැනීම) ඉවත හළ බැවින්, මිනිසුන් සමග නොඇලී, නොගැටී, ඈත්ව තනිව මෙන් සිටිමින්, **අකල්ල මං බ්‍රාහ්මණා** මෙසේ සඟල සිවුර හැඳ පොරවා.... මිනිසුන් හා නොඇලී වසන, මගෙන්, බමුණ, ඔබ පෙර පැවිදි වූවන් හා සමානකොට නුසුදුසු පරිදි **ගොත්ත පඤ්හං පුච්ඡසි** සුපුරුදු ලෙස නම්ගොත් අසහි?
මෙසේ කී කල්හි, දොස් නැගීමෙන් නිදහස්වීමට මෙන් බමුණා **පුච්ඡන්ති වෙ භො බ්‍රාහ්මණා බ්‍රාහ්මණෙහි සහ බ්‍රාහ්මණෙ නො භවං** යැයි කීය. **බ්‍රාහ්මණෙ නො** බමුණකු නොවේ ද යන අදහසයි. ඒ අනුව කියන ලද්දේ මෙයයි. ‘පින්වත, මම නුසුදුසු ලෙස නොඅසමි. බමුණෝ එක්රැස් වූ විට, අපගේ බමුණු දහමට අනුව, ඔබ බමුණෙක්ද, භාරද්වාජ පරපුරේ නොවේදැයි මෙසේ කුලය, පරම්පරාව විමසති.
මෙසේ කී විට, භාග්‍යවතුන් වහන්සේ, බමුණාගේ සිත මොළොක් බවට පත් කිරීමට තමන් පිළිබඳ ඇති තතු පෙන්වා දෙමින්, **බ්‍රාහ්මණෙ චෙ ත්‍වං බ්‍රෑසි -පෙ- චතුවීසතක්‍ඛරං** යන ගාථාව වදාළහ. එහි අදහස නම්, ‘එසේනම් ඔබ’, ‘මම බමුණෙක්මි’ යැයි (අනිකක්) කියහි, **මඤ්ච අබ්‍රාහ්මණං බ්‍රෑසි** එහෙයින් පින්වත, (ඔබගෙන්) **සාවිත්තිං පුච්ඡාමි තිපදං චතුවීසතක්‍ඛරං** එය මට කියව. මෙහිදී භාග්‍යවතුන් වහන්සේ, පරම අරුත වූ, තුන් පිටකයෙහි මුලින්ම ඇති, සියළුම බුදුවරුන් හා මහ රහතුන් විසින් පවසන ලද අරුතින් පිරිපුන්, මැනවින් පිළියෙල වූ **බුද්ධං සරණං ගච්ඡාමි, ධම්මං සරණං ගච්ඡාමි, සංඝං සරණං ගච්ඡාමි** යන මෙම උතුම් ‘වේදය’ සඳහා විමසති. යම් හෙයකින් බමුණා වෙනත් දෙයක් කියන්නේ නම්, ඒකාන්තයෙන් භාග්‍යවතුන් වහන්සෙ ඔහුට ‘බමුණ, (තථාගත) දහම් විනයෙහි ‘වේදය මෙය නොවේ’ යැයි (ඔවුන්ගේ) වේදයෙහි අසාර බව පෙන්වා, (සාර) දහමෙහි පිහිටුවන්නේය. ‘අකුරු විසිහතරකින් යුත් පද තුනක් ඇති වේද වැකිය අසමි’යි තම අදහස ඉටුවන වේදයේ ලකුණු මෙන් හරවත් වූ, ගැඹුරු-උසස් හඬින් නිකුත්වන වචන අසාම, ‘ඒකාන්තයෙන්ම මේ මහණ බමුණු දහමෙහි අවසනටම ගියේය. මම නොදැනුවත්කමින් බමුණකු නොවේ යැයි මොහුට නින්දා කළෙමි, (වේද) මතුරුවල එතරට ගිය මොහු බමුණකුම වේ’ යැයි තීරණය කොට, ‘එසේනම් මොහුගෙන් නොයෙක් යාග කරන අයුරු හා පූජා කළයුතු අයුරු විමසමි’යි **කිං නිස්සිතා........ලොකෙ** යන සම නොවූ පේළි දෙකකින් යුතු මෙම ගාථා දෙක කීය. එහි අරුත නම්, **කිං නිස්සිතා** කුමක් අදහස් වේද? පතන්නේ කුමක්ද**? ඉසයො ඛත්තියා බ්‍රාහ්මණ**, වෙනත් **මනුජා දෙවතානං** මොවුන් වෙනුවෙන් **යඤ්ඤං අකප්පයිංසු යඤ්ඤ මකප්පයිංසු** ‘ම’ අකුර වචන සන්‍ධි කිරීමේදී යෙදේ. **අකප්පයිංසු** සංවිධාන කළහ. **පුථු** ආහාරපාන දීම ආදියෙන් නොයෙක් ආකාරයෙන් බොහෝ ඉසිවරු, මිනිස්සු, රජවරු, බමුණෝ කුමක් හේතුකොට යාග කළාහුද? කෙසේ ඔවුන්ගේ ඒ කටයුතු ඉටුවේද? යන මේ අදහසින් අසයි.
ඉක්බිති භාග්‍යවතුන් වහන්සේ එම කරුණු පහදමින්, **යදන්තගූ වෙදගූ යඤ්ඤකාලෙ යස්සාහුතිං ලභෙ තස්සිජෙඣති බ්‍රෑමි** යැයි මේ ඉතිරි පද දෙක වදාළහ. යදන්තගූ යමෙක් කෙළවරට ගියේද ඔ” අකුරට ‘අ’ එක්වීමයි. ‘ද’ කාරය පද සන්‍ධි කිරීමෙහි යෙදේ. ‘අසාධාරණ මඤ්ඤෙසං’ (අන් අයට පොදු නොවූ) මෙබඳු තන්හි ‘ම’ කාරය මෙනි. මේ එහි අරුතයි. **යො** සසරෙහි තුන්ආකාර වූ දැනීමෙන් - කෙළවරට ගිය බැවින් **අන්තගු,** සිවු ආකාර වූ මග නුවණ දැනීමෙන් (සිවුසස් මගින් කෙලෙස් වනසා ගිය බැවින් **වෙදගු**, එම ඉසිවරුන්, මිනිස්, රජුන්, බමුණන් අතුරෙන් **යස්ස** එක්තරා කෙනෙකුට, **යඤ්ඤකාලෙ** යම්කිසි ආහාරයක් ලැබුණුවිට යටත් පිරිසෙයින් කැලෑකොළ, මුල්, ගෙඩි ආදී දෙයක් ගෙනැවිත් දුන්විට, **ආහුතිංලභෙ** එයින් කිසියම් දියයුතු දෙයක් ලැබේට්, **තස්ස** ඒ යාග කටයුත්ත **ඉජෙඣ** ඉටුවන්නේය, මහත් පලදායී වන්නේ යැයි **බ්‍රෑමි** යනුයි.
ඉක්බිති බමුණ, භාග්‍යවතුන් වහන්සේගේ උසස් අදහස් කෙරෙහි යොමුවන, ගැඹුරු, ඉතා මිහිරි වදනින් යුතු ඒ දේසනය අසා සිරුරේ පැහැපත් බවට මෙන්ම, උන්වහන්සේගේ සියළු ගුණසම්පතටද ගරුසැළකිලි දක්වමින්, බොහෝ සතුටට පත්ව, **අද්ධා හි තස්සා** යන ගාථාව කීය. **ඉති බ්‍රාහ්මණෙ** යනු සංගීතියට සහභාගී වූ හිමිවරුන්ගේ වචනයි. ඉතිරි වචන බමුණා කී දේය. එහි තේරුම නම්, **අද්ධා හි තස්ස මට හුතමිජ්ඣෙ** අද මේ දෙනු ලබන දෙය අදහස් ඉටුවන්නේය. මහත් පලදායී වන්නේය. **යං තාදිසං වෙදගුං අද්දසාම** යම් ලෙසකින් වේදයෙහි පරතෙරට ගිය එබඳු යහපත් කෙනෙකු දුටුවෙමු නම් වේදයෙහි පරතෙර පත් ඒ තැනැත්තා ඔබම මිස වෙනත් කෙනෙකු නොවේ. **තුම්හා දිසානං** මීට පෙර, එසේ වේදයෙහි කෙළවරට ගිය, **අදස්සනෙන** අප වැනි බමුණන් පිළියෙල කරන ලද යාගය, **අඤ්ඤො ජනො භුඤ්ජති පූරළාසං** යාග බත හා කැවුම් (ආදී සියළුම පූජා කරන දේ)
එහිදී භාග්‍යවතුන් වහන්සේ, (තවදුරටත්) කරුණු පහදා දෙනවිට බමුණා තමා කෙරෙහි පැහැදෙන අයුරු දැන, දීමට (පූජාව) සුදුසු වන අයුරු මනාව හෙළිවන සේ නොයෙක් ලෙසින් පහදා දෙනු කැමතිව, **තස්මාතිහ ත්‍වං** යන ගාථාව වදාළහ. එහි අරුත නම්, මා කෙරෙහි යම් ආකාරයෙන් පැහැදුණෙහි නම්, **තස්මා ඉහ ත්‍වං බ්‍රාහ්මණා, උපසංකම්ම පුච්ඡා** යනුවෙන් තමන් දක්වමින් කීහ. දැන් මෙතැන් සිට අත්‍ථෙන අත්‍ථිකං යන වචන පසු සඳහන් වචනය හා සම්බන්ධ විය යුතුය. **අත්‍ථෙනත්‍ථිකො** ඔහුට උපකාරයක්, යහපතක් වන දෙයක් ලැබෙන පරිදි කෙලෙස් ගිනි නිවීමෙන් **සන්තං** තරහ නැමති දුමාරය ඉවතලීමෙන් **විධූමං**, දුක නැති වීමෙන්, **අනීඝං** නොයෙක් ආකාර වූ ආසා නොමැති බැවින් **නිරාසං අප්පෙවිධ** යනු, ඒකාන්තයෙන් මෙහි පිහිටා හෝ මේ සසුනෙහි හෝ, **අභිවින්‍දෙ** ලබහි, ලඟාකර ගන්නෙහි, **සුමෙධං **උතුම් නුවණැති, කෙලෙස් ඉවතහළ උතුමන්ට පිදිය යුතු දේ, නැතහොත් - බමුණ ඔබ මා කෙරෙහි යම් ලෙසකින් පැහැදුණෙහි නම්, ඔබ යම්දෙයක් බලාපොරොත්තු වේනම්, පැමිණ විචාරව, කෙලෙස් ගිනි නිවීමෙන් සන්සුන් වූ, තරහ නැමති දුමාරය ඉවතලූ, දුක් නැතිකළ, ආසා රහිත වූ තමන් දක්වමින් මෙසේ නිසැකවම මේ සසුනෙහිම උතුම්, නුවණැති පිදීමට සුදුසු රහතන් වහන්සේ ලබන්නේ යැයි වදාළහ. එහි අදහස මෙසේ දතයුතුය.
ඉක්බිති, බමුණා අනුසාසනය පිළිපදිමින්, **යඤ්ඤෙ රතාහං භො ගොතම..... බ්‍රෑහි, මෙ තං** යැයි භාග්‍යවතුන් වහන්සේට පැවසීය. එහි යඤ්ඤ, යාග දාන එකම තේරුමය. එහෙයින් දීමෙහි **රතො අහං** කැමැත්ත ඇතත්, දියයුතු ආකාරය **කාමො න ජානාමි** මෙසේ නොදන්නා මට **අනුසාසතු මං භවං** පැහැදිලි වන ලෙසට අනුසාසනා කරනු මැනවි. **යත්‍ථහුතං ඉජෙඣ බ්‍රෑහි මෙ තං** මෙසේ එහි අදහස දතයුතුය. **යථාහුතං** යයි ද පදයක් ඇත.
එවිට භාග්‍යවතුන් වහන්සේ එය පැහැදිලි කරනු කැමතිව, **තෙන හි දෙස්සෙසාමි** යැයි වදාළහ. අසනු කැමතිව සවන් යොමුකළ බමුණාට අනුසාසනා පිණිස **මා ජාති පුච්ඡ** යන ගාථාව වදාළහ. පූජා කළ දෙයින්, දෙන ලද දෙයින් මහත් බලාපොරොත්තු ඇතිකර ගන්නෙහි නම්, **මා ජාති පුච්ඡි** ජාතිය ගැන නොඅසව. පිදීමට සුදුසු තැනැත්තෙකුට දීමේදී ජාතිය හේතුවක් නොවේ. **චරණඤ්ච පුච්ජ** එහෙත් සීලය ආදී යහගුණ පිළිබඳව - හැසිරීම ගැන අසව, පිදීමට සුදුසු තැනැත්තකුට දීමේදී එය ඇසිය හැකි කැරණකි.
දැන් ඒ කරුණු පැහැදිලි කරමින්, **කට්ඨා භවෙ ජායති ජාතවෙදො** ආදී ලෙසින් නිදසුන් දැක්වූහ. එයින් අදහස් වන්නේ මෙයයි. දරවලින් ගිනි දැල්විය හැකිය. එම ගින්න සල් වැනි දර කැබලි නොවූවත්, ගින්නෙන් කෙරෙන කටයුත්ත සිදුකරයි. හිණි මං, ඔරු ආදියෙහි ලීවලින්ද ගිනි දැල්වුවත්, (බලාපොරොත්තු වන පරිදි පුද කටයුතු) එයින් සිදු නොකරයි. එහෙත් ගිනිදළු පැතිරිම සිදුවේ. මෙසේම බමුණු ආදී කුලවල ඉපදුණ පමණින් පූජාවට සුදුසු නොවේ. සැඩොල් ආදී කුලවල ඉපදුණත් සුදුසු නොවේ. එසේ වුවත් **නීචාකුලීනො** උසස් හෝ පහත් හෝ කුල (සම්මත) කෙලෙසුන් නැසූ මුනිවරයා **මුනි ධිතිමා හිරි නිසෙධො ආජානීයො හොති **උසස් නුවණ ද, ලජ්ජාව මුල්කොට ඇති ගුණසම්පතින්ද ‘උපත ලද’ මේ මුනිවරයා උසස් ලෙසින්ම පූජාවනට සුදුසුය. එතුමා නුවණින්ද, යහගුණෙහිද පිහිටා සිටී. ලජ්ජාවෙන් වැරදි වළක්වයි. ‘ලජ්ජාවෙන් සාන්ත වූ නිවුණු තැනැත්තෝ අයහපත් දේ නොකරති.’ ‘හිරියා හි සන්තා න කරොන්ති පාපං’ යැයි කියන ලදී. එහෙයින් මම ඔබට කියමි -
කුලය නො අසව. __දර ඒකාන්තයෙන්ම ගිනි අවුලවයි.__ සීලාදී හැසිරීම් ගැන අසව. පහත් යැයි සම්මත කුලයේ වුවද, උසස් කුලයෙක වුවද මුනිවරයා ලජ්ජාවෙන් වැරදි වළකාලීමෙන්ද නුවණින් ද ඉතා උසස්ම වෙයි.
මේ කෙටියෙන් සඳහන් කිරීමයි. විස්තර අස්සලායන සූත්‍රය අනුව දතයුතුය.
මෙසේ භාග්‍යවතුන් වහන්සේ සිවුවනක් පිරිසිදු බවින් අනුසාසනා කොට, දැන් යම් තැනක (යාගයක) පිදු දෙයින් අදහස් ඉටුවේද, යම් ආකාරයෙන් යාග කළවිට අදහස් ඉටුවේදැයි පහදා දීමට **සච්චෙන දන්තො** ආදී ගාථා වදාළහ. එහි සච්චෙන උතුම් ඇත්ත, සිවුසස් දම්, එයට පරම ඇත්ත අවබෝධ කළ තැනැත්තා, එහෙයින් **සච්චෙන දන්තො** යැයි කීහ. **දම්සා උපෙතො** ඉඳුරන් දමනය කරන ලද දැමුණු ඉඳුරන්ගෙන් යුතු, **වෙදන්තගු **වේදයෙහි හෝ කෙලෙස් කෙළවරට පත්ව ලද දැනීමෙන් හෝ, සිවුමග නුවණෙහි කෙළවරට ගියේ **වුසිතබ්‍රහ්මචරියො** නැවත සසර විසීම නැතිකිරීමට මග බඹසර පිරූ, **කාලෙන තම්භි හව්‍ය පවෙච්ඡෙ** තමන්ට දීමට දෙයක් ඇති කල පූජා ලැබිය යුතු තැනැත්තා හමුවන කාලයද සළකා (එසේ හමුවූ විට) එබඳු දිය යුතු තැනැත්තාට දියයුතු දෙයක් පිලියෙල වන්නේය.
**කාමෙ** සැප සම්පත් කැමැති වීමත්, කෙලෙස් වැඩෙන දෙයට කැමැතිවීමත්, **සුසමාහිතින්‍ද්‍රියා **මනාව තැන්පත් වූ ඉඳුරන් ඇති, සංවර වූ ඉඳුරන් ඇති බව කියන ලදී. **චන‍්‍ද්‍රෙව රාහුග්ගහණ පමුත්තා** සඳ රාහු ගිලගැනීමෙන් මිදුණ සේ, කෙලෙස් වැසීමෙන් මිදී බොහෝසයින් ආලෝකමවත් වෙති. බබළති. සතා සිහියෙන් යුතු, **මමායිතානි** ආසා හා දැඩිව ගත් හැඟීම් තුළින් මමය - මාගේ යැයි සැළකීම.
**යො කාමෙ හිත්‍වා** මෙතැන්සිට තමා පිළිබඳව කියති. **කාමෙ හිත්‍වා** කෙලෙස් වඩන කැමැත්ත හැර, **අභිභුය්‍යචාරී **ඒ කැමැත්ත නැති කළ බැවින් සම්පත් ආදියෙහිද කැමැත්ත මැඩපවත්වා හැසිරෙන, **ජාතිමරණස්ස අනතං** නිවන සඳහා කියන ලදී. **වෙදී** එය යම් කෙනෙක් තම නුවණ බලයෙන් දැනගත්තේ ද, **උදකරහදො වා** හිමාලයෙහි පිහිටි අනොතත්ත විල, කණ්ණමුණ්ඩ විල, රථකාර විල, ඡද්දන්ත විල, කුණාල විල, මන්‍දාකිනී විල, සීහප්පපාතක විල යන මහා විල් හත ගිනිවන් හිරු රැසින් තැවුණද උණුසුම් නොවී, නිති සිසිල් වේද, ඒ එක්විලක ජලය මෙන් සිසිල් වූයේ, **පරිනිබ්බුත** කෙලෙස් දැවිලි රහිත බැවිනි.
**සමො** සමාන, සමෙහි විපස්සි ආදී බුදුවරු සහ ඒ බුදුවරු මෙන් අවබෝධය ලද බැවින් සම වූ යැයි කියනු ලබති. උන්වහන්සේලා අවබෝධ කළ සියළු කරුණුවලද, අත්හළ යුතු වූ වැරදිවලද කිසිදු වෙනසක් නැත. (අවබෝධයට) පැමිණි මග, ආයුකාලය, කුලය, උස, මහබිනික්මන, දහම් අවබෝධයට ගත් උත්සාහය, සෙවන දුන් බෝධිය හා රැස්මාලාවෙහි නම් වෙනස්කම් ඇත. එසේ උන්වහන්සේලා විසින් අවම ලෙසින් අසංඛෙය්‍ය සතරකුත් කප් සියදහසක් පෙරුම්දම් පුරති. උපරිම කාලය අසංඛෙය්‍ය දහසයකුත් කප් සියදහසකි. මේ වූකලී බුදුවරුන්ගේ **අද්ධානවෙමත්තතා **නම් වෙයි. ජීවත්වන අඩුම කාලය වසර සියයක් ද ජීවත්වන වැඩිම කාලය වසර සියදහසක් අතර පවත්නා යුගයක බුදුවරු උපදිති. මේ උන්වහන්සේලාගේ **ආයුවෙමත්තතා** වෙයි. රජකුලයෙහි (කැත්කුල) හෝ බමුණු කුලයෙහි ඉපදීම **කුලවෙමත්තතා** නම් වේ. වැඩිම උසින් අසූඅට රියනකි. අවම උස පහළොස් රියනක් හෝ දහඅට රියනක් පමණ වෙයි. මෙය **පමාණවෙමත්තතා** වේ. අහසින් හෝ ඇතුපිටින් හෝ, අසකු පිටින් හෝ රියකින්, දෝලාවකින් හෝ මහබිනික්මන් කරති. විපස්සී, කකුසඳ (බෝසත්වරු) අස්රියෙන් නික්මුණහ. සිඛී, කෝණාගම (බෝසතුන්) ඇතුන් පිටිනි. වෙස්සභූ (බෝසත්) දෝලාවෙනි. කස්සප (බෝසත්) අහසිනි. සැකිමුනි (බෝසත්) අසුපිටිනි. මෙය **නෙක්‍ඛම්ම වෙමත්තතා** ය. දහම් අවබෝධයට සත්දිනක්, අඩමසක්, එක්මසක්, දෙමසක්, තෙමසක්, හයමසක්, එක් වසරක්, වසර දෙකක්, තුනක්, හතරක්, පහක් හෝ හයක් ගතවේ. **පධාන වෙමත්තතා** නම් මෙයයි. බෝරුක් ලෙස ඇසතු හෝ නුග හෝ වෙනත් ගසකි. මෙය **බොධිවෙමත්තතා** ය. බුදුරැස් විහිදීම බඹයක්, බඹ අසූවක් වන අතර, පැහැයෙහි සීමාවක් දැක්විය නොහැකිය. එහි ආලෝකය බඹයක් දුර වුවත්, බඹ අසූවක් වුවත්, හැමටම එක සමානය. අපමණ වූ රැස් දහරා ආලෝකය දුරටද, ළඟටද විහිදෙයි. ගවුවක්, ගවු දෙකක්, යොදුනක්, යොදුන් බොහෝ ගණනක් හෝ සක්වළ කෙළවරටද විහිදේ. මංගල බුදුරදුන්ගේ සිරුරේ පැහැයෙහි ආලෝකය දසදහසක් සක්වළ පැතිර ගියේය. කරුණු මෙසේ වුවද සියළුම බුදුවරුන්ගේ සිත් අදිටන් පරිදි, කැමති පමණ දුරකට පැතිරෙයි. **රංසිවෙමත්තතා** නම් මේ වෙනස්කම් අට හැර, අවබෝධ කළයුතු සියළුම දෙයෙහිත්, අත්හැර දැමිය යුතු යැයි හෝ, වරද සේ පෙන්වාදෙන කරුණුවල හෝ බුදුවරුන් අතර වෙනස් බවක් නැත. එහෙයින් සමාන යැයි කියනු ලැබේ. මෙසේ ඒ බුදුවරු සමවූවන් හා සමවෙති.
**විසමෙහි දූරෙ** පසේබුදුවරු පසේබුදුවරුන් හා සමවෙති. අනෙක් සියළු සතුන් හා සම නොවෙති. මුළු දඹදිව මුළුල්ලේම ළංවන සේ, එකට ගෑවෙන සේ පසේ බුදුවරුන් වැඩසිටියද ගුණවලින් එක සම්මා සම්බුදුවරයකු හා සළකන විට දහසයෙන් එක් කොටසක්වත් තරම් නොවේ. එසේනම් (බුදු) සව්වන් පිළිබඳව කවර කතාද? එහෙයින් විසමෙහි දූරෙ යැයි කීහ. **තථාගතො හොති** වචන දෙක අතර දූරෙ යනුවෙන් (තථාගතො දූරෙ හොති) **අනන්ත පඤ්ඤො** අපමණ වූ නුවණින්, පොදු මිනිසුන්ගේ නුවණ හා සළකනවිට, සෝවාන් මග ආ තැනැත්තාගේ නුවණ වැඩිය. සෝවාන් බවට පත් තැනැත්තාගේ නුවණ ඊටත් වැඩිය. මෙසේ අරහත් වූවකු දක්වා සළකනවිට, පසේ බුදුවරයකුගේ නුවණ වැඩිය. පසේ බුදුනුවණ හා සළකනවිට තථාගතයන් වහන්සේගේ නුවණ වැඩියැයි නොකිව යුතුය. එහිදී කිවයුත්තේ තථාගත නුවණ පමණ කළ නොහැකි බවයි. එහෙයින් එහි කෙළවරක් දැක්විය නොහැකිය. එහෙයින් අනන්ත පඤ්ඤො යැයි කීහ. **අනුපලිත්තො** තණ්හා ආසා හා දැඩිව ගත් හැඟීම්වල නොඇළුණු, **ඉධ වා හුරං වා** මෙලොව හෝ පරලොවෙහි, මේ කරුණුවලින් අදහස් වන්නේ, බුදුවරයකුම හා සම වූ, අන් සියළු දෙනාගේම සමතාවයෙන් ඉතා දුර වූ බවයි. (අසම සම) කවර හෙයින්ද? නුවණින් අපමණ වූ, මෙලොව හෝ පරලොව හෝ කිසිම දෙයක නොඇළුණු, තථාගතයන් වහන්සේ (යාග) බත හා කැවිලි ආදිය පිළිගැනීමට සුදුසු වෙති.
**යම්හි න මායා** ගාථාව, මෙබඳු මුලා වූ, තරහ ආදී ගතියෙන් යුතු වෙනත් බමුණන්ගේ ද පූජා පිදිය යුත්තේ කවුරුන් වෙතදැයි පවත්නා හැඟීම දුරුකිරීම පිණිස, කියන ලද බව දතයුතුය. **අමමො** පුද්ගලයා කෙරෙහි වූ ‘මේ මගේය’ යන අදහස නොමැති බවයි.
**නිවෙසනං** තණ්හා සහ දැඩිව ගත් නොයෙක් හැඟීම්වලින් වෙලුණු, ඒ අනුව මනස තුන් භවයෙහිම ඇලෙයි. එහෙයින් එසේ ඇලී වසන තැන, **මනසො** යයි කියනු ලබයි. එහිම ඇලී විසීම නිසා එය අත්හැර යාමට නොහැකි බැවින් නිවෙසන යැයිද සඳහන් වෙයි**. පරිග්ගහා** තණ්හාව හා දැඩිව ගත් හැඟීම්වලින්ම අල්ලාගෙන ඇති බව, **කෙචි** යහපතෙහි නොපමා වූද, **අනුපාදියානො** අල්ලා ගන්නා ලද බැඳීම් නැතිකළ බැවින්, ඒ කිසිදු දෙයක් ඇතිකර නොගනිමින්,
**සමාහිතො** සතරමගෙහි සමාධියෙන් **උදතාරී **එතර වූයේ, **ධම්මඤ්ච අඤ්ඤාසි** සියළුම දැනගත යුතු දේ අවබෝධ කළ සේක. **පරමාය දිට්ඨියා** සියල්ල දන්නා නුවණින්,
**භවාසවා** ඉපදෙන තැන් පිළිබඳ දැඩි ආසාවෙන් බැඳුණු, සදාකාලිකවම එහි ඇලීමේ රාගයයි. **වචී** වචන, ඛරා රළු, නපුරු, විධූපිතා දවන ලද, **අත්‍ථගතා** නසන ලද්දේය, නැතිකරන ලද, **න සන්ති** දවන ලද බැවින් ද නසන ලද බැවින්ද න සන්ති යන්න මේ වචන දෙකටම යෙදිය යුතුය. **සබ්බධී** සියළු රූපාදී සමූහය සහ ඇස ආදී ආයතන කෙරෙහි,
**මානසතෙතසු** මානයෙන් එල්ලී සිටින, **දුක්‍ඛං පරිඤ්ඤාය** සසර දුක තුන් ආකාර වූ පිරිසිඳ දැනීමෙන්, **සඛෙත්තවත්‍ථු** හේතුව සහ පලය සහිත, කෙලෙස් පිරි කටයුතු සඳහා කියන ලදී.
**ආසං අනිස්සායා** තණ්හාවෙහි නොඇලී, **විවෙකදස්සී** නිවන දුටු, **පරවෙදියන්ති** අන් තැනැත්තන්ටද දැනගැනීමට සැලසිය යුතුය. **දිට්ඨිමුපාතිවත්තො** සැටදෙකක් වූ මිසදිටු බව ඉක්මවූයේ, **ආරම්මණ** හේතු, නැවත භවයක ඉපදීමට හේතු ගැන කියන ලදී.
**පරොවරා **අනුන්, තමන් - යහපත් අයහපත් හෝ වෙනත් බාහිර හෝ තමා පිළිබඳ, **සමෙච්ච** නුවණින් මනාව අවබෝධකොට, **ධම්මා** රූපාදී සමූහය හා ඇස් ආදී ආයතනයන්හි ගතිසොබාව, **උපාදානක්‍ඛයෙ විමුත්තො** නිවන කෙරෙහි, නිවන හේතුකොට, කෙලෙසුන්ගෙන් මිදුණු, නිවන් අරමුණෙහි කෙලෙසුන්ගෙන් මිදෙනු ලැබූ තේරුමයි.
**සංයොජනඤ්ජාති ඛයන්ත දස්සී** සසර බැඳීම් නසන දැක්ම හෝ ඉපදීම නැතිකිරීම දකින, සංයෝජන නැසීමෙන්, සෝපාදිසෙස නිවනත්, ඉපදීම නැතිකිරීමෙන් අනුපාදිසෙස නිවනත් කියන ලදහ. නැතිකිරීම, මුළුමනින්ම නසන ලද, තේරුමට සමාන වදනකි. අනුනාසික ලොපයයි. **විවෙකජං පීතිසුඛං** ආදී තැන්වල එසේ නොවීය. **යොපානුදී** යම් කෙනෙක් දුරුකරත්ද **රාගපථං** රාග අරමුණු හෝ රාගයම හෝ, රාගයද දුගතියට මාවත බැවින් රාගපථො යැයි කියනු ලැබේ. කම්මපථො යන්න මෙනි. **සුද්ධො නිද්දොසො විමලො අකාචො** කය හැසිරවීම් ආදියෙන් පිරිසිදුව, මේ මිනිසුන් රාගයෙන් වැරදි කරන, තරහව නිසා වැරදි කරන, මුළාවෙන් වැරදි කරති’යි කියනු ලබයි. ඒ වැරදි නැතිකරන ලදින් නිදොස්ය. අටආකාර වූ අපිරිසිදු බවින් තොරවීමෙන් ඉතා පිරිසිදුය. කෙලෙස් කිලුටෙන් තොරවූ බැවින්, පලුදු රහිත බැවින් **කාචො** යැයි කියයි. යම්ලෙසකින් පිරිසිදුව, වැරදි රහිත වේද, ඒ වැරදි සහගත නොවීමෙන් ඉතා පිරිසිදු බවද, පිටතද අපිරිසිදු බව නොමැති හෙයින් පලුදු රහිතය. අපිරිසිදු බවින් යුතු සකාචො වේ. එසේ අති පිරිසිදු බැවින් අපරාධ නොකරයි. එහෙයින් අකාච වේ. අපරාධ කටයුතුවලදී වැනසීම, නැසීම ආදිය කරන හෙයින්ද කාචො යයි කියනු ලබයි.
**අත්තනා අත්තානං නානුපස්සති** නුවණ පෙරදැරි වූ සිතින් මනාව බලමින්, තමන්ගේ රූපාදි සමූහයෙහි (සිරුරෙහි) මමායනය පෙරටුව ගත් දෙයක් සේ නොදකී. හුදෙක් රූප-වේදනා ආදී සමූහයන්ගේ එකතුවක් ලෙසම දකී. තමා ගැනම, තමාගේම යනුවෙන් හඳුනාගන්නා තැනැත්තාට ඇත්තටම (ඒ සිතන ආකාරයෙන්) දැඩිව අල්ලාගන්නා හැඟීම් හටගනී. එසේ නොකොට තමා ගැන තමාගේ යන අදහසින් නොබලමින්, හුදෙක්ම නුවණ මෙහෙය සිරුර පිළිබඳව සළකා බලයි. මග්ග සමාධියෙන් **සමාහිතො** කයෙන් කෙරෙන කටයුතුවල ඇද බවක් නොමැතිවීම **උජ්ජුගතො**, ලෝ දහමෙහි කම්පා නොවීම **ඨිතත්තො**, එජා නම් වූ තණ්හාවද, කෙලෙස් උල් පහද, බුදුරජාණන් වහන්සේ ආදී කොට ඇති සැක අටද නොමැති බැවින් **අනෙජො, අඛිලො, අකංඛො**
මුලාවට කරුණු වන, මුලාවට හේතුවන හෙයින් **මොහන්තරා** සියළුම කෙලෙස්වලට එය සමාන වචනයකි. **සබ්බෙසු ධම්මෙසු ච ඤාණදස්සී **සියල්ල දන්නා නුවණින් අවබෝධ කරන ලද, ඒ සියළු දෙයම දන්නා නුවණයි. භාග්‍යවතුන් වහන්සේ එය පසක් කළහ. ලැබගත්හ. අවබෝධ කොට විසූහ. එබැවින් සියළුම දතයුතු දේ නුවණින් දක්නා ලද්දේ යැයි කියනු ලැබේ. **සම්බොධි** අරහත් බවයි. **අනුත්තරං** පසේ බුදුවරුන් හා මගපල ලද සවුවනට වඩා උසස් වූ, **සිවං** බිය නැති, උවදුරු රහිත, අසිරිමත් වූ, **යක්‍ඛස්ස** තැනැත්තාගේ, **සුද්ධී** සුපිරිසිදු බව, මුළාවට පත් නොවීමෙන්, සියළු වැරදි සිදුනොවන බැවින්ද, එයින් සසර ගොඩනගන හේතුද නැතිකරන බැවින්ද, උතුම් සම්බුදු බවට පත්වී, මෙයින් මතු ඉවත හළයුතු හෝ ලබාගත යුතු දෙයක් නැත. එපමණකින් මිනිසාගේ සුපිරිසිදුතාව වදාළහ.
මෙසේ වදාළ කල බමුණා බොහෝ සතුටට පත්ව, භාග්‍යවතුන් වහන්සේ කෙරෙහි පැහැදුනු බව පළකරමින් **හුතඤ්ච මය්හං** යන ගාථාව කීය. එහි තේරුම නම්, ‘ඇත්ත හෝ බොරු හෝ නොදැන පෙරදී මම බ්‍රහ්ම උදෙසා ගිනි පුදමින් යාගපූජා කිරිමෙහි යෙදුණෙමි. **යුතඤ්ච මය්හං හුතමත්‍ථු සච්චං** අද මේ පූජා කිරීමෙහි තේරුමත්, ඇත්තක් ඇතැයි (වැටහී) එය පිළිගන්නා ලෙස ඉල්ලයි. **යං තාදිසං වෙදගුනං අලත්‍ථං** පූජා පිළිගැනීම දන්නා සුදුසුම තැනැත්තකු මෙතැනදීම ලැබීමි**. බ්‍රහ්මාහි සක්‍ඛී** ඔබ බ්‍රහ්ම බවම පැහැදිලිය. **පතිගණ්හාතු මෙ භගවා** පිළිගෙන, **භුඤ්ජතු මෙ භගවා පූරළාසං** ඒ කිරිබත් ආදී යුගයෙහි ඉතිරි දේ පිළිගන්වමින් කීය.
ඉක්බිති භාග්‍යවතුන් වහන්සේ කසීභාරද්වාජ සූත්‍රයෙහි දැක්වූ පරිදි (ගාථාභිගීතං) ඒ ගාථා දෙක වදාළහ. එවිට බමුණා ‘මේ තැනැත්තා තමාගෙන් (ඒ පූජා) ලැබීමට කැමති නොවේ. ගුණින් පිරිපුන්, උසස්, සැකය නැතිකළ, කෙලෙසුන් නසන ලද වෙනත් කෙනෙකු වෙනුවෙන් ආහාර පානයෙන් උවටැන් කරන සේ කියතැ’යි මෙසේ ගාථාවේ අදහස නොසළකා, එය දැනගනු කැමතිව **සාධාහං භගවා** යන ගාථාව කීය. **සාධු** යනු ඉල්ලීමක් කරන අරුත් ඇති නිපාතයකි. **තථා** ඔබ පැවසූ පරිදි, **විජඤ්ඤං **දැනගන්නේ නම්, **යං** (පූජාවක් සේ) දිය යුතු දෙයට සුදුසු, **යඤ්ඤකාලෙ පරියෙසමානො** උවටැන් කරන්නේය. (ගරු සැළකිලි කරන්නේය යනුවෙන් ඉතිරි පාඨයක්ද වේ. **පප්පුය්‍ය** පැමිණ, තව සාසනං ඔබතුමන්ගේ අවවාදය, ‘භාග්‍යවතුන් වහන්ස, ඔබගේ අවවාදය මට දැනගත හැකිවන පරිදි පැහැදිළි කරන්නේ නම් යහපති, මා වැනි කෙනෙකු පූජා කරන ආහාරය අනුභව කරන්නේ නම්, යාග පවත්වන වේලාවෙහි උවටැන්, ගරු සැළකිලි දක්වමි. ඔබ අනුභව නොකරන්නෙහි නම්, මේ පූජා පිරිනැමීමට සුදුසු එබඳු කෙනෙකු පෙන්වා දෙනු මැනවි’ යැයි මේ අදහස අනුව කියන ලදී.
එවිට, භාග්‍යවතුන් වහන්සේ, එසේ වීමට සුදුසු කෙනෙකු ගැන පැහැදිලිව පෙන්වා දෙමින් **සාරම්භා යස්ස** ආදී ගාථා තුනක් වදාළහ. **සීමන්තානං විනෙතාරං** යහපත් දිවිපැවැත්ම සඳහා වූ යම් සීමා සියල්ලම කෙළවරකොට, අවසන් කරන ලද බැවින්, සීමන්තා යැයි කෙලෙස් ලෙස කියනු ලැබේ. එයින් හික්මවනු ලබන, සීමන්තා යනු බුදුවරයකු විසින් හික්මවනු ලබන මගපල ලබන්නන් සහ සෙසු ජනයා, මෙසේ සෙඛ - පුථුජ්ජන ලෙස බුදු නුවණින් හික්මවිය හැකි අදහස ඇතමෙක හඟිති. **ජාතිමරණං කොවිදං** ඉපදීම මෙසේ ඇතිවෙයි. මෙසේ මරණය වේ යැයි දක්නා හැකියාව ඇති, **මොනෙය්‍ය සම්පන්නං** තියුණු නුවණින් යුතු, කයෙහි උසස් හික්මීමෙන් යුතු, **භුකුටිං විනයිත්‍වාන** ඇතැම් අනුවණ තැනැත්තෝ යම් දෙයක් ඉල්ලා සිටින කෙනෙකු දැක, බැම හකුළුවා නොකැමැත්ත දක්වති. එසේ නොකොට සතුටු මුහුණින් යුතුව යන අදහසයි. **පඤ්ජලිකා** අත්මුදුන් දී,
අනතුරුව, සුන්‍දරික භාරද්වාජ බමුණා, භාග්‍යවතුන් වහන්සේට තුති පැසසුම් කරමින් **බුද්ධො භවං** යන ගාථාව කීය. **ආයොගො** දිය යුතුය. දිය යුතු දේ ගැන සුදුසු සේ සැළකිය යුතුය. මෙයින් පසු මුල් ගාථාවල විස්තර නො වූ වචන කසීභාරද්වාජ සූත්‍ර විස්තරවල කියා ඇති පරිදි දැනගත හැකි බැවින් මෙහි විස්තර නොකරන ලදී.
**එවං මෙ සුතං** යනු මාඝ සූත්‍රයයි. ඊට හේතු වූ කරුණු සූත්‍රයෙහිම සඳහන් වේ. මාඝ නම් තරුණයා දීමෙහි සිත් ඇති, - දානයටම යොමු වූවෙකි. ‘පැමිණි දුගී මගී ආදීනට දුන් දෙය මහත් පල ලැබේද, නොලැබේදැයි ගෝතම මහණුන්ගෙන් විචාරන්නෙමි. ගෝතම සමණ අතීත-අනාගත-වත්මන ගැන දනී’ යැයි ඔහුට සිතුණි. ඔහු භාග්‍යවතුන් වහන්සේ වෙත එළඹ එය ඇසීය. විමසූ පරිදි කරුණු පැහැදිළි කළහ. සංගායනාවට සහභාගී වූ හිමිවරුන්ගේද (මාඝ) බමුණාගේද භාග්‍යවතුන් වහන්සේගේද කරුණු (වචන) ගළපා මාඝ සූත්‍රය යැයි කියනු ලැබේ.
**රාජගහෙ** යනු එම නම ඇති නගරයයි. එම නගරය මන්‍ධාතු, මහාගෝවින්ද ආදී රජවරුන් විසින් රැකවල් කරන ලද බැවින් ‘රජගහ’ යැයි කියනු ලැබේ. ඒ කෙසේද? එය එම නගරයේ නමයි. බුදුරජාණන් වහන්සේගේ කාලයේදීත්, සක්විති රජු කාලයේදීත් නගරයක්ව පැවතුණි. අනෙක් කාලයෙහි පාළු - හිස් බවට පත්වෙයි. යකුන් අරක්ගනු ලබයි. ඔවුන් වාසය කරන තැනක් බවට ද පත්වෙයි. මෙසේ ගොදුරු ගම දක්වා, **ගිජ්ඣකුට පබ්බතෙ** යැයි (බුදුරජාණන් වහන්සේ) වසන තැන සඳහන් වෙයි. ඒ පව්ව මුදුන්හි ගිජුලිහිණි වාසය කළහ. ලිහිණියන් හා සමාන මුදුන් පිහිටි බැවින් ගිජ්ඣකූට යයි හඳුන්වන බව දතයුතුය.
**අථ ඛො..........අවොච,** මෙහි **මාඝො** යනු ඒ බමුණාගේ නමයි. **මාණවො** අතවැසිව වසන වත්මන් කාලය සළකා කියනු ලබයි. උපතින් මහළුය. ඇතැම් කෙනෙක් පෙර පුරුද්දට අනුව පිංගිය **මාණවක** වැනි යයි කියති. හෙතෙමේ ද වසර එකසිය විස්සක් පුරාම පිංගිය **මාණවක** නමින්ම ව්‍යවහාරයට පත්විය. ඉතිරි කරුණු කලින් දක්වා ඇති පරිදිය.
**අහං හි භො -පෙ- පසවාමි** යැයි පැවසීමේදී **දායකො දානපති** (ලෙසද සඳහන්ව ඇත.) දායකයාද දානපතියාද එයින් අදහස් වේ. දෙන තැනැත්තෙක් ද ඒ දෙන දේ නොමැලිව දෙන අයෙක්ද වේ. තමන්ට අයත් දේ තමා විසින් අනුන්ට දෙයි ද ඔහු දායකයා වේ. දීමෙන් සම්පත් නැතිවේයැයි (සිතන්නේ නම්) මනාව දෙන තැනැත්තකු හෙවත් දානපතියකු නොවේ. මාඝ තමාට අයිති දෙයම නිවැරදිව දෙන බැවින් **අහං හි භො ගොතම දායකො දානපති** යැයි කීය. මේ එහි තේරුමයි. මේ හැර, නිරතුරුවම මසුරුබව යටපත් කරමින්, දෙන තැනැත්තාට දායක දානපති යැයි කීම සුදුසුය. **වදඤ්ඤූ **ඉල්ලා සිටි පමණින්ම, ‘මේ දෙය මොහුට සුදුසුය, මෙය මොහුට දෙමි’යි ඒ ඒ තැනැත්තන් කෙරෙහි සැළකිලිමත් වෙමින්, එය ඔහුට උපකාර වේයැයි සිතා හෝ, ඒ (හිඟන්නාගේ) ඉල්ලා සිටින තැනැත්තාගේ අදහස දනිමි’ (මෙයින් අදහස් වේ) **යාචයොගො** ඉල්ලීමට සුදුසුය. යාචකයෙකු දැක, බැමි හකුළුවා, නපුරු වචන කියන තැනැත්තාගෙන් ඉල්ලීම නුසුදුසුය. මම එබඳු කෙනෙකු නොවෙමි’යි දක්වයි. **ධම්මෙන** නුදුන් දේ ගැනීම, වංක හා කපටි ගතිය හැරදමා, ආහාර ලබාගැනීම පිණිස ඉල්ලීමයි. ඉල්ලීම නම්, බමුණන්ට සම්පත් සොයාගැනීමට කරන දෙයකි. එසේ ඉල්ලා සිටින ඔවුන්ට, අනුන් හට උපකාරයක් කරනු කැමති සේ දෙන ලද දෙය **භොගා ධම්මලද්ධා** ලෙසද, **ධම්මාධිගතා** යයි ද දක්වති. ඔහු ද එසේ සොයා ලබාගත්තේය. එහෙයින් **ධම්මෙන භොගෙ පරියෙසාමි....ධම්මාධිගතෙහි** යැයි කීය. **භීයොපි දදාමි** ඊටත් වැඩියෙන් දෙමි. මෙතෙකැයි කිව නොහේ. ලැබුණු ලැබුණු සම්පත් පමණ නොකොට දෙමියි දක්වයි.
**තග්ඝ** ඒකාන්තයෙන් යන අදහස ඇති නිපාතයකි. ඇත්තෙන්ම, සියළු බුදු පසේබුදු මහරහත් සව්වන් කෙරෙහි දෙන දානය මෙන්ම යටත් පිරිසෙයින් සතෙකුට දෙනු ලබන දානයද පසස්නා ලදී. ‘දානය කිසිකලෙකත් නින්දා කටයුතු නොවේ. හැමතැන්හිදීම අගය කරන ලදැයි’ මෙසේද කියන ලද්දේය. එහෙයින් භාග්‍යවතුන් වහන්සේද එය ඒකාන්තයෙන්ම පසසමින් **තග්ඝ ත්‍වං මාණව- පෙ- පසවස** යැයි වදාළහ. ඊට අදාළ වචන පැහැදිලිය. මෙසේ භාග්‍යවතුන් වහන්සේ, ‘දෙන තැනැත්තා බොහෝ පින් රැස්කර ගනිති’යි **පසවති **වදාළ කල්හි දීමෙන් ලබන පිරිසිදු බව අසනු කැමතිව තවදුරටත් කරුණු විචාළේය. එහෙයින් සංගායනාවට සහභාගි වූ හිමිවරු **අථ ඛො මාඝො මාණවො භගවන්තං ගාථාය අජඣභාසි** යනුවෙන් කීහ. එහි අදහස කලින් දක්වා ඇති පරිදිය.
**පුච්ඡාමහං** යන ගාථාවෙහි **වදඤ්ඤූ** වචන ගැන දන්නා වූ, පුද්ගලයන් නොයෙක් ලෙසින් කියනු ලබන වචනවල අරුත් ගැන දන්නා, අවබෝධයෙන් යුතු අදහසයි. **සුජ්ඣෙ **දෙනු ලබන සුදුසු දෙයින් යහපතක් උදාවේනම්, **යො යාචයොගො දානපති ගහට්ඨො පුඤ්ඤත්‍ථිකො** මෙහි අදහස් වන්නේ පින් කැමති ගැහැවියෙකුව, **පරෙසං අන්නපානං දදං යජති** පූජාවට සුදුසු දේවල් ගින්නෙහි දැමීමෙන් නොවේ. **පුඤ්ඤපෙඛොව** එයද කරන ලද උපකාරයට පෙරළා උදව් හෝ යහපත් කිතුරාවයක් බලාපොරොත්තු නොවී, මෙසේ මෙබඳු අදහස් ඇති කෙනෙකුගේ, **යජමානස්ස හුතං කථං සුජ්ඣෙය්‍ය,**
**ආරාධයෙ දක්‍ඛිණෙය්‍යෙහි තාදී** ඒ ඉල්ලීම පරිදි, දෙනු ලබන තැනැත්තා විසින් දීමට සුදුසු දෙයකින් සතුටු කරන්නේය, (එයින්) සකස් කරන්නේ ය, පිරිසිදු අදහසින් සිදු කරන්නේ ය. එම පූජා කරන ලද හෝ දෙන ලද දේ මහත් පල උදා කරන්නේ ය. වෙනසක් නොවේ යන අදහසයි. පිදූ දෙයින් කෙසේ පිරිසිදු වේදැයි යාග කරන ඔහුට මෙයින් පහදා දෙන ලදී.
[missing trans]
අනතුරුව භාග්‍යවතුන් වහන්සේ, දීමට සුදුසු වන සැටි නොයෙක් ආකාරයෙන් **යෙ වෙ අත්තතා** ආදී ගාථාවලින් පෙන්වා දුන්හ. **අසත්තා** රාග ආදී ඇලීමෙන්, එක්ව වෙලීගිය, **කෙවලිනො** (සසර) කටයුතු නිමකරන ලද, **යතත්තා** රැකගත් සිත් ඇත්තෝ,
**දන්තා** උතුම් දැමුණු බැවින්, **විමුත්තා** තියුණු නුවණ මෙහෙයා සිතිවිලිවලින් මිදුණු, **අනීඝා** නැවත සසර දුක් ඇති නොවන, **නිරාසා **කෙලෙස් එක්රැස් නොවන, මෙම ගාථාවල දෙවැන්න භාවනාවෙහි බලය දැක්වීමේ අදහසින් කියන ලදැයි දතයුතුය. ‘මහණෙනි, භාවනාවෙහි යෙදෙන මහණහට “අහා! මගේ සිත, නැවත හටනොගන්නා සේ, කෙලෙසුන්ගෙන් මිදෙන්නේ ය.’ යන මෙබඳු කැමැත්තක් ඇති නොවූවත්, ඒ මහණගේ සිත නැවත කෙලෙස් හට නොගන්නා සේ, කෙලෙස්වලින් මිදෙන්නේය” යන මෙම සුත්තාගත කරුණ නිදසුන්ය.
**රාගඤ්ච.......යෙසු න මායා.....න තණ්හාසු උපාතිපන්නා **කාමතණ්හා ආදියෙහි නොගිලුනු, **විතරෙය්‍ය** එතර වී, **තණ්හා** රූප තණ්හා ආදී ලෙසින් සය ආකාරය. **භවාභවාය** සදාකාලික හෝ වැනසෙන හෝ, නැතහොත් ඉපදුන තවත් උපදිනා තැනක් නැති, ඉපදීමට තැනක් නැති, ඉපදීමට සුදුසු තැනක නැවත උපදින්නේ නැති බව කියන ලදී. **ඉධ වා හුරං වා** මේ ලෝකයෙහි කොතැනක හෝ යන්න මෙහි විස්තර කරන වචනයයි.
**යෙ වීතරාගා........සමිතාවිනො** කෙලෙස් සන්සිඳුවන ලද තේරුමයි. **වීතරාගා අකොපා, ඉධ විප්පහායා** මෙලොවෙහි දැන් පවත්නා සිරුර හැර, එයින් පසු (සසර) ගමන නැතැයි කියන ලදී. මින්පසු. **යෙ කාමෙ හිත්‍වා අගිහා චරන්ති සුසංවුතත්තා තසරං ව උජ්ජූ** මේ ගාථාව ඇතමෙක් කියවති.
**ඡහිත්‍වා** හැර, **ජහෙත්‍වා** යයි ද පාඨයකි. මෙම තේරුමම ය. **අත්තදීපා** තම ගුණයම තමන්ට පහනක් කොට හැසිරෙන, කෙලෙස් නැතිකළ උතුමන් ගැන කියනු ලබයි. **යෙ හෙත්‍ථ** ‘හ’ අකුර පදය පිරවීමට යෙදු නිපාතයකි. තේරුම මෙයයි. **යෙ එත්‍ථ** රූප ආදී සමූහ හා ඇස් ආදී ආයතන හෙවත් සිරුර පිළිබඳව, **යථා ඉදං** ඒ ආකාරයෙන්, **තථා ජානන්ති** කිසිවක තිර පැවැත්මක් නැතැයි ඇති සැටියෙන් අවබෝධයෙන් දනිති. **අයමන්තිමා - නත්‍ථිදානි පුනබ්භවො** මේ අපගේ අවසන් ඉපදීමයි. දැන් නැවත ඉපදීමට තැනක් නැතැයි එයද මේ තැනැත්තෝ දනිති.
**යොවෙදගු** දැන් තමන් වෙනුවෙන් භාග්‍යවතුන් වහන්සේ මේ ගාථාව කීහ. ඒ ගාථාවේ **සතිමා** නිති සය ආකාර වූ විහරණයෙන්, සිහියෙන් යුතුව, **සම්බොධිපත්තො** සියල්ල දන්නා බවට පත්ව**, සරණං බහුන්නං** බොහෝ දෙවි මිනිසුන්ගේ බයහිංසාවනට පිහිටක් වන්නා වූ
මෙසේ දීමට - පිදීමට සුදුස්සන් ගැන අසා සතුටට පත් බමුණා **අද්ධා අමොඝා** යන ගාථා කීය. **ත්‍වං ගෙත්‍ථ ජානාසි යථා තථා** ලෝකයෙහි, **ඉදං** ඔබවහන්සේ මේ ලෝකයෙහි දැනගත යුතු සියළුම දේ ඇති සැටියෙන්ම, ඒ ආකාරයෙන්ම දැනගත්හ’යි කියන ලදී. **තථා හි තෙ විදිතො එස ධම්මො** ඔබවහන්සේ එසේ ඒ සියල්ල මැනවින් අවබෝධ කරන ලදහ. එබඳු සියළු දේ මනාව අවබෝධ කළ බැවින්, බලාපොරොත්තු වන යම් යම් දෙය පවසයි ද, ඒවා දැන සිටි බැව් අදහස් වේ.
මෙසේ ඒ බමුණා භාග්‍යවතුන් වහන්සේට පැසසුම්කොට, දීමට සුදුසු පිළිවෙලක් - යාග (පූජා) පිළිවෙලක් දැන, දෙනු ලබන ආකාරය සහ ඒ සය ආකාර වූ යාග පිළිවෙත ද අසනු කැමතිව, **යො යාචයොගො** ආදී ලෙසින් තවදුරටත් පැන අසයි. එයින් අදහස් වන්නේ මෙයයි. ‘ඉල්ලා ගැනීමට සුදුසු යම් තැනැත්තෙකු, යම් දෙයක් අනුන්ගෙන් ඉල්ලා සිටිනු ලබනවිට ඒ දෙන පිළිවෙල ඒ දානය දිය යුතු අයුරු, භාග්‍යවතුන් වහන්ස, මට පවසනු මැනවි’
එවිට ගාථා දෙකකින් කරුණු දක්වති. මේ එහි තේරුමයි. ‘මාඝ, යාග කරන්න, (දීමෙහි නියැලෙව.) එසේ යාග කරනවිට, (දන් දෙනවිට) සිත පහදවා ගනුව. හැමවිටම, තුන්කල්හිම සිත පහදවා ගනුව. එය ඔබට මෙසේ කියමි නම්,
‘මුලදීම දීමෙහි සිත පහන් විය යුතුය. දෙන විට සිත පහදවා ගතයුතුය. දුන්පසු සතුටුවිය යුතුය. යාග පිළිවෙත හෙවත් දානයේ පිළිවෙල එයයි.
මෙසේ යාග පිළිවෙත කියන ලදී. ‘කෙසේ සිත පැහැදිය යුතුදැ’යි (යම් කෙනෙකුට) අදහසක් ඇතිවිය හැකිය. (එයට පිළිතුර) වැරදි හෝ තරහ නැති කිරීමෙනි. තරහ නැති කරගන්නේ කෙසේද? දීමෙහි (යාගයෙහි) අරමුණ අනුවය. **ආරම්මණං යජමානස්ස යඤ්ඤො එත්‍ථප්පතිට්ඨාය ජහාති දොසං** මේ වූකලී, ඉල්ලන තැනැත්තාට දිය යුතු වන්නේ දිය යුතු දෙයෙහි අරමුණ වන්නේ, සත්වග කෙරෙහි මෙත් පෙරදැරිව, යහපත් දැකීම නම් පහනින් මෝහ නැමති අඳුර පහකරන ලද සිතිනි. මෙහි යාගයෙහි අරමුණ ලෙසින් පවත්නා දිය යුතු දෙයෙහි ආසාවත්, පිළිගැනීම හේතුකොට තරහවත්, ඒ කරුණු දෙකම මුල්කොට මෝහය ද යන තුන්ආකාර වූ වැරදි හැරදමයි. **සො** මෙසේ සැප සම්පතෙහි **වීතරාගො** ව, සත්වග කෙරෙහි **පටිවිනෙය්‍ය දොසං** ඒ වැරදි නැති කිරීමත් සමගම නීවරණ පහද ඉවත් කරන ලදුව, කෙමෙන් කෙමෙන් උපචාර-අප්පණා කොටස් අනුව, අපමණ වූ සත්වග කෙරෙහි හෝ, එක් තැනැත්තකු කෙරෙහි හෝ නොවෙනස්ව පතුරුවන මෙත්සිත වඩමින් නැවත භාවනාව වැඩිදියුණු කරගැනීම පිණිස **රත්තිං දිවං සත්තං** නොපමාවම සියළු ඉරියව්වල ඒ මෙත් අදහසම පෙරදැරිව **සබ්බා දිසා එරතෙ අප්පමඤ්ඤං** (සිටිය යුතුය.)
එවිට බමුණා එම මෙත් වැඩීම ‘බඹලොව මග’ යැයි නොදැන, හුදෙක් තමාගේ පෙර (පුරුදු වූ) මෙත් භාවනාව ගැන අසා සියල්ල දන්නා භාග්‍යවතුන් වහන්සේ කෙරෙහි වඩාත් ගරු සැළකිලිමත්ව, තමන් බඹලොවටම ඇලී ගැලී සිටින හෙයින්, බඹලොව ඉපදීමෙන් පිරිසිදු බවද, මිදීමද සිතමින්, බඹලොවට මග විමසමින් **කොසුජ්ඣති **යන ගාථාව කීය. එහිම බඹලොව ඉපදීමට (පහලවීමට) හේතුවන පින් කරන්නකු උදෙසා **කො සජ්ඣති මුච්චති** යැයිද, ඒ සමගම පින් නොකරන්නකුද ගැන **බජ්ඣති ච** යැයි ද කීය. **කෙනත්තනා** කුමන කරුණින්, **සක්‍ඛි බ්‍රහ්මජ්ජ දිට්ඨො** බ්‍රහ්මයා අද ඇත්තටම තහවරු වන පරිදි දුටුවෙමි. **සච්චං** භාග්‍යවතුන් වහන්සේ බ්‍රහ්ම යැයි සළකා බොහෝ ආදර ගරු සැළකිල්ලෙන් පොරොන්දු වෙයි. **කථං උප්පජ්ජති** බොහෝ ආදරයෙන් නැවත අසයි. **ජුතිමා** භාග්‍යවතුන් වහන්සේ අමතයි.
එහිදී මෙත් සිතින් තෙවන, සතරවන දැහැන් උපදවා, එයම මූලික කොට විදසුන් වඩන මහණ අරහත් බවට පත්ව පිරිසිදු වෙයි. මිදුනේ වෙයි. එබඳු තැනැත්තා බඹලොව නොයේ. යමෙක් මෙත් වැඩීමෙන් තුන්වන හතරවන දැහැන් උපදවා ‘ඒ සමාපත්ති තමා කෙරෙහි ඇතැ’යි එයට පහන් සිත් ඇතිකර ගනී. එහි බැඳෙයි. නොපිරිහුණු දැහැනින්ම බඹලොව උපදී. (පහල වෙයි.) එහෙයින් භාග්‍යවතුන් වහන්සේ ‘පිරිසිදු වන මිදෙන කෙනෙකුට බඹලොව ගමන අනුදැන නොවදාරා, නොසළකා, ඒ දැහැනෙන් බැඳෙන තැනැත්තාගේ ගමන පැහැදිලි කරමින්, බමුණාට ගැළපෙන අයුරින් **යො යජති** යන මේ ගාථාව වදාළහ.
එහි **තිවිධං** යනුවෙන් තුන්කල්හිම දානයෙහි ඇතිකරගන්නා සතුට ගැන දක්වයි. එයින් දායකවීමේ කරුණු තුනක් පෙන්වයි. **ආරාධයෙ දක්‍ඛිණෙය්‍ය හි තාදී** එබඳු තුන් ආකාර වූ සම්පත් ඇති තැනැත්තා, තුන් ආකාර වූ යාගයක් හෙවත් පූජාවක් පිරිනැමීමට සුදුසු වූ කෙලෙසුන් නැසූ උතුමන් කෙරෙහි ඉටු කරන්නේය. සකස් කරන්නේය. මෙයින් පිළිගනු ලබන තැනැත්තාගේ ද කරුණු තුනක් දක්වයි. **එවං යජිත්‍වා සම්මා යාචයොගො** මෙසේ මෙත් අදහස මුල්කරගත්, භාවනාවෙන් සය ආකාර වූ යාගය මනාව පවත්වා, ඒ ඉල්ලීමට සුදුසු, ඒ සය ආකාර වූ හේතු සම්පතින් යුතුව මෙත් දැහැනින්, **උප්පජ්ජති බ්‍රහ්මලොකන්ති බ්‍රෑමි** යනුවෙන් මාඝ බමුණා උත්සාහවත් කරමින් දේසනය නිම කළහ. මෙයින් පසු ඉතිරි කරුණු කලින් දක්වා ඇති පරිදිය.
**එවං මෙ සුතං** යනු සභිය සූත්‍රයයි. මෙම සූත්‍රයට හේතු වූ කරුණු මෙහි කියන ලදී. එහි විස්තර පෙර සඳහන් වූ කරුණු හා සමාන බැවින් ඒ අනුව දතයුතුය. විස්තර නොදැක්වූ වචන ඇතොත්, ඒ විස්තර කරන ලද වචන හා සම්බන්ධ කොට සඳහන් කරන්නෙමු. **වෙළුවනෙ කලන්‍දක නිවාපෙ** වෙළුවන යනු ඒ උයනේ නමයි. එය දහඅට රියන් පවුරකින්ද, උණගස්වලින් ද වටවූයේය. දොරකොටු, මුරගෙවල් ආදියෙන් යුතු, මනරම් නිල්පැහැයෙන් යුතු විය. එහෙයින් වෙළුවන යැයි හඳුන්වනු ලබයි. ලේනුන්ටද නිදහසේ මෙහි විසීමට ඉඩ ලැබුණි. එහෙයින් කලන්‍දක නිවාප යැයිද කියනු ලැබේ. ලේනුන්ට මෙහි නිදහස් තැනක් විය. ලේනුන් කාලක යනුවෙන් ද හඳුන්වයි. පෙර එක්තරා රජෙක් එහි උයන්කෙළි පිණිස අවුත්, සුරාවෙන් මත්ව, දවල් කල නිදාගත්තේය. පිරිවර ජනයාද ‘රජ නිදන්නේ’ යැයි උයනෙහි මල්පල ආදියට ආසා කරමින් එහා මෙහා ගියේය. සුරාගඳ දැනුණු එක් විසකුරු සපෙක් ගස් බෙනයෙන් නික්ම, රජු දෙසට එයි. ඒ දුටු රුක්දෙවියෙක් ‘රජුගේ ජීවිතය රැකගනිමි’යි ලේනෙකු සේ අවුත්, රජුගේ කන අග හඬක් නැගීය. රජ පිබිදුණි. විසකුරු සර්පයා නැවතුණි. රජු එය දැක, මේ ලේනා මගේ ජීවිතය රැක ගත්තේ’ යැයි ලේනුන්ට ආහාර සකස් කරවීය. ලේනුන් නොමරණ ලෙසද අණ පැතිරවීය. එතැන් පටන් එය කලන්‍දකනිවාප යැයි හැඳින්වීය.
**සභියස්ස පරිබ්බාජකස්ස** සභිය යනු ඔහුගේ නම යි. පරිබ්බාජක යැයි (බුදු සසුනෙහි) පිටත පැවිද්ද උදෙසා කියනු ලබයි. **පුරාණසාලොහිතාය දෙවතාය** මව, පියා නොවේ. එසේ වුවත්, මවකු මෙන්, පියෙකු මෙන් හිතසුව කැමති වන ඒ දෙව්පුත් පෙර ලේ නෑකම ඇති දේවතාවකු සේ හඳුන්වා ඇත. කසුප් බුදුරජාණන් වහන්සේගේ පිරිනිවනින් පසු, රුවන්සෑය පිහිටි කල්හී, කුලපුත්තු තිදෙනෙක් මුණගැසුණු සව්වන් හමුවෙහි පැවිදිව, චරිතයට ගැලපෙන කමටහන් ගෙන, පිටිසර ජනපදයකට ගොස්, කැලයෙහි මහණදම් පුරති. අතරතුර සෑය වැඳීමටත්, දහම් ඇසීමටත් නගරයට යති. පසුව හුදෙකලාව කැලයෙහි වාසයට එකඟව නොපමාව මහණදම් රැක්කාහ. එසේ විසූවත්, කිසිදු මගපලයෙන් උසස් බවක් නොලැබූහ. ‘අපි පිඬු පිණිස යාමේදී ජීවිතය ගැන බලාපොරොත්තු තබමු. එසේ ජීවිතය ගැන බලාපොරොත්තු ඇතිව ලොවුතුරු දහම අවබෝධයට නොහැකිය. කෙලෙස් සහිතව මරණයට පත්වීමද දුකකි. අපි ඉණිමගක් බැඳ පව්වකට නැග, කයෙහිද, ජීවිතයෙහිද බලාපොරොත්තු නැතිව, මහණදම් පුරමු’ යැයි සිතා එසේ කළහ.
ඒ අතර, වැඩිමහල් මහණුන් වහන්සේ හේතුසම්පත් ඇති බැවින්, එදිනම අභිඤ්ඤා සයද සමග අරහත් බව අවබෝධ කළහ. උන්වහන්සේ ඉඳු බලයෙන් හිමවතට ගොස්, අනොතත්ත විලෙන් මුව දොවා, උතුරු කුරුවෙහි පිඬු පිණිස හැසිර, බත වළඳා නැවත වෙනත් පෙදෙසකට ගොස් පාත්‍රය පුරවා, අනොතත්ත පැන් ද බුලත් හා දැහැටි ද ගෙන, අනෙක් මහණුන් දෙදෙනා වෙත අවුත්, ‘ඇවැත්නි, බලව, බලවත්කම, මේ උතුරුකුරුවෙහි පිඬු පිණිස ලද අහරයි. පැන් හා දැහැටි හිමාලයෙන් ගෙනෙන ලදී. මේවා වළඳා මහණදම් කරවූ, මම මෙසේ හැමදා උවටැන් කරන්නෙමි’යි කීය. හිමිවරු දෙදෙනා ඒ අසා ‘හිමියනි, ඔබ කටයුතු නිමකරන ලදී. ඔබවහන්සේ සමග සතුටුසාමීචි කතා පමණකුදු අපට පමාවකි. ඔබවහන්සේ නැවත අප හමුවට නොපැමිණෙනු මැනවැ’යි කීහ. ඒ දෙටු හිමි, කිසිදු අයුරකින් අනෙක් හිමිවරුන් එකඟ කරගැනීමට නොහැකිව ඉවත්ව ගියේය.
ඒ හිමිවරුන් දෙදෙනාගෙන් කෙනෙක් දින දෙකතුනකින් අභිඤ්ඤා පහ ලබා, අනාගාමිව දෙටු හිමියන් පරිදිම කටයුතු කළේය. (මගපලයක් නොලද) ඉතිරිව සිටි හිමියන් විසින් පිළිකෙව් කරන ලදුව ඉවත්ව ගියේය. ඒ ඉතිරි වූ හිමි, පව්වට නැගී සත්වන දින, කිසිදු වෙසෙස් බවක් (මගපලයක්) නොලැබම කළුරිය කොට දෙව්ලොව උපන්නේය. දෙටු රහත් හිමියෝ ද ඒ දවසෙහිම පිරිනිවන් පෑහ. අනාගාමි වූ හිමියෝ සුද්ධාවාසයෙහි උපන්හ. දෙව්පුතු කාමාවචර සදෙව් ලෝකවල වරින්වර දෙව්සැප විඳ අප බුදුරදුන් කල දෙව්ලොවින් චුතව, එක් පිරිවැජි ළඳක කුස පිළිසිඳ ගත්තේය. ඇය එක්තරා රජකුල දුවකි. මවුපියෝ, ‘අපගේ දියණිය ආගම් වාද දැනගනීවා’යි එක් පිරිවැජියෙකුට භාර කළහ. එහිදී එක් අතවැසි පිරිවැජියෙක් ඇය සමග අනාචාරයෙහි යෙදුණේය. එයින් ඇය ගැබ් ගත්තාය. ඇය ගැබිනියක බව දත් පිරිවැජියෝ නෙරපා දැමූහ. ඇය වෙනත් තැනකට යන අතරමගදී - ජනයා මැද (සභාවෙහි) දරුවකු බිහිකළාය. එයින් ඔහු ‘සභිය’ නමින්ම හැඳින්වූහ. සභිය. වයසින් වැඩුණුවිට, පිරිවැජි පැවිදි බව ලබා, නොයෙක් සිප්සතර ඉගෙන, මහා වාද කරන්නෙකුව, (දේසකයෙකුව) මුළු දඹදිවම සැරිසරමින්, තමා හා වාද කරන්නෙකු නොදැක නගරදොරටුව (අසළ) අසපුවක් කරවාගෙන, කැත් කුමරුන් ආදීනට උගන්වමින් වාසය කරයි.
මේ අතර, භාග්‍යවතුන් වහන්සේ උතුම් දම්සක් පවත්වා, රජගහ නුවරට අවුත් ලේනුන්ට වාසය වූ වේළුවනයෙහි වැඩවසති. සභිය බුදුවරයකුගේ ලොව පහලවීම ගැන නොදනී. ඉක්බිති සුද්ධාවාසයෙහි උපන් ඒ බ්‍රහ්මයා, සමවතින් නැගී, මෙබඳු වෙසෙසකට මම කවරකුගේ බලයෙන් පැමිණියෙම්දැයි, මෙනෙහි කරනවිට, කසුප් බුදුසස්නෙහි තමන් හා මහණදම් කළ සහායකයන් සිහිකොට, ‘ඔවුන්ගෙන් එක් අයෙකු පිරිනිවන්පා ඇත. අනික් තැනැත්තා කොහිදැයි බලනවිට, දෙව්ලොවින් චුතව, දඹදිව ඉපිද (සිටියත්) බුදු උපත ගැන නොදන්නේ යැයි දැන, මම ඔහු බුදුන්වහන්සේගේ ඇසුරට යොමුකරමි’යි පැන විස්සක් සකසා, රෑ කාලයෙහි ඔහුගේ අසපුවට අවුත් අහසෙහි සිට, ‘සභිය, සභිය යැයි කැඳවීය. සභිය නිදාසිටියදීම, ඒ හඬ අසා, පිටතට අවුත්, ආලෝකය දැක, හිස අත්මුදුන් බැඳ සිටියේය. ‘සභිය, මම ඔබ වෙනුවෙන් ගැටළු පැන විස්සක් ගෙනාවෙමි, ඔබ එය උගනුව, යම් මහණකු හෝ බමුණකු හෝ මෙම පැන විචාළවිට පැහැදිලි කරත් ද, ඔහු ළඟ බඹසර හැසිරෙව’යි ඒ බ්‍රහ්මයා කීය. මේ දෙව්පුතු උදෙසා **පුරාණසාලොහිතාය දෙවතාය පඤ්හා උද්දිට්ඨා හොන්ති** යැයි කියන ලදී. **උද්දිට්ඨා** එසේ පැවසුවා මිස විස්තර නොකරන ලදී.
එසේ කීවිටම සභිය එක් වචනයෙන්ම පද පිළිවෙලින් වටහා ගත්තේය. ඒ බ්‍රහ්මයා බුදු උපත දැන සිටියද සභියට නොකීවේය. අරුත් සොයන - විමසන පිරිවැජියා තමන්ම මගපෙන්වන නායකයෙකු හඳුනාගනී. මේ සසුනෙහි හැර පිටත මහණ බමුණන්ගෙන් හිස් යැයි අදහස් කරමින්, **යො තෙ සභිය.......චරෙය්‍යාසි** යැයි කීය. ථෙර ගාථාවේ සතරවන නිපාතයෙහි සභිය තෙරුන්ගේ චරිත කථාවේ (ඔහුගේ) මව තම වැරදි පිළිවෙත ගැන සිතා, එය පිළිකුල් කොට, දැහැන් උපදවා බඹලොව ඉපිද ඒ බ්‍රහ්ම දේවතාවාට එම පැන පවසන ලදැයිද සඳහන්ව ඇත.
**යෙ තෙ** දැන් කිවයුතු කරුණු ගැන නැවත සඳහන් කිරීමයි. **සමණ බ්‍රාහ්මණ** පැවිදි බවට පත් මහණුන් ලෙසද, බමුණන් ලෙසද ලොවෙහි හඳුන්වනු ලබන, **සංඝිනො** පිරිස් ඇති, ගණිනො අපි (ආගමික) නායකයෝ වෙමු. සියල්ල දත්තෝ වෙමු’ යැයි තහවුරු කරමින්, **ගණාචරියා** (යහපත අයහපත) පැවසීම හා අසන දෙයට පිළිතුරු දීමෙන් ගිහි පැවිදි පිරිසට ගුරුවරු ලෙස, **ඤාතා** උසස් යැයි හඳුනාගන්නා ලද පසිඳුව ඇති, **යස්සිනො** (පූජා-සිවුපසය ආදිය) ලැබීමේ ගුණය යුතු, **තිත්‍ථකරා** ඔවුන්ගේ හැඟීම්-මතවාද පිළිගන්නවුන් විසින් තරයේ වැළඳ ගතයුතු, පිළිගතයුතු සමයවාදී නායකයෝ, **සාධු සම්මතා බහුජනස්ස** මොවුන් සන්හුන් යහපත් තැනැත්තන් යැයි බොහෝදෙනා පිළිගත්තා වූ,
**සෙය්‍යථිදං** ඔහු කවරහුදැ’යි තේරුම ඇති නිපාතයකි. **පූරණෙ** නමයි. **කස්සපො** පරම්පරාවයි. උපතින් ඔහු දාසයෙකි. දාසයන් ගණනින් සියයක් පිරුනේ මොහුගෙනි. එහෙයින් ඔහුට පූරණ යැයි නම් කළහ. පලාගොස් නිරුවත් (කොටසක්) අතරේ පැවිදිව ‘මම කස්සප වෙමි’යි පරම්පරා නමින් හඳුන්වා ගත්තේය. සියල්ල දන්නා බව ද හැඟවීය. **මක්‍ඛලී** යනු නමය. ගවහලක උපන් බැවින් **ගොසාල** යැයි ද කියනු ලැබේ. ඔහු ද උපතින් දාසයෙකි. පලාගොස් පැවිදි වූයේය. සියල්ල දන්නා බවද හැඟවීය. **අජිතො** යනු නමය. සැහැල්ලු දිවිපැවැත්ම සඳහා කෙස්වලින් කරන ලද කම්බිලියක් (පොරෝනයක්) දරයි. (පොරවයි) එහෙයින් **කෙසකම්බලී** යැයි කියනු ලැබේ. ඔහු ද සියල්ල දන්නා බව හැඟවීය. **පකුධ** යනු නමයි. **කච්චායන** පරම්පරාවයි. සැහැල්ලු දිවිපැවැත්ම අනුව ජලයෙහිද ජීවය ඇතැයි සළකා නෑම, මුහුණ සේදීම ආදිය පිළිකෙව් කරන ලදී. සියල්ල දන්නා බව ඔහුද හැඟවීය. **සඤ්ජයො** යනු නමයි. ඔහුගේ පියා බෙලට්ඨ නම් විය. එහෙයින් බෙලට්ඨගේ පුතා - බෙලට්ඨපුත්ත යනුවෙන් හැඳින්වීය. ඔහු ද සියලු දේ දන්නා බව හැඟවීය. **නිගණ්ඨො** පැවිදිව ලද නමයි. **නාත පුත්තො** යැයි පියාගේ නමින් කියනු ලබයි. **නාත** පියාගේ නමයි. ඔහුගේ පුතු නාතපුත්තය. ඔහුද සියල්ල දන්නා බව හැඟවීය. මේ සියළුදෙනාටම (ගෝලයෝ) පිරිවර පන්සියය බැගින් වූහ. **තෙ** ඒ සාමයික නායකයෝ, **තෙ පඤ්හෙ** ඒ පැන විස්ස, **තෙ** ඒ පූරණ කස්සප ආදී නායකයෝ, **නෙව සම්පායන්ති** පිළිතුරු සකසා නොදෙති. **කොපං **සිතුවිලි කැළඹුණු බව (සිත අවුල් බවට පත්ව) **දොසං** නපුරු සිත් ඇති බව, මේ වචන දෙකම අඩුවැඩි ලෙසින් තරහ ගතියටම සමාන වචනයකි. **අප්පච්චයං **නොසතුටු බව, දොම්නස පළකරති. **පාතුකරොන්ති **කයෙන්, වචනයෙන් පළකරති. හැඟෙන සේ දක්වති.
**හීනායා **ගිහි බවට පත්ව, පැවිදි බව හා සළකනවිට ගිහියෙකු වීම, සීලය ආදී ගුණයෙහි අඩුවීමක්, ලාමක වූ කාම ඇසුරත් අනුව පහත් බව කියැවේ. පැවිද්ද උසස්ය. **ආවත්තිත්‍වා** පසු බැස, **කාමෙ පරිභුඤ්ජෙය්‍ය** කම්සුව සොයන්නෙමි. මේ වූකලී, සියල්ල දන්නා බව හැඟවූ පැවිද්දන්ගේ හිස්බව දැකීමෙන් සභියට ඇතිවූ හැඟීමයි. (එහෙත්) සිතෙහි ඇතිවන එකිනෙක ගැටෙන සිතිවිලි ගැන නැවත නැවතත් විමසන විට ‘මේ තැනැත්තාද මහණෙනි, (බොහෝ දෙනා) ඔවුන් උසස් ලෙස පිළිගනී. තරුණ වූ පමණින් ඒ මහණුට දොස් නොනැඟිය යුතු’ යැයි ආදී ලෙස සභිය පිරිවැජියාට සිතුණි. එහි **ජිණ්ණ** ආදී වචනවල ඉහත දක්වා ඇති පරිදිය. **ථෙරා** තම මහණදමෙහි තහවුරු බවට, තිර බවට පත්ව, **රත්තඤ්ඤූ** රුවන් හඳුනන්නා සේ, ‘නිවන් රත්නය අපි දනිමු’ යැයි මෙසේ තම හැඟුමෙන් ලෝවාසින් විසින්ද පිළිගන්නා ලද (පැවිදි බව ලැබ) බොහෝ රැය ගතවූ, දිගුකලක් පැවිදිව සිටින, **චිර පබ්බජිතා** ඔවුන් බොහෝ කලක් පැවිදිව සිටියේ යැයි, **න උඤ්ඤාතබ්බො** අවමන් කොට නොසිතිය යුතුය. පහත් ලෙස හඳුනා නොගත යුතු බව කියන ලදී. **න පරිභොතබ්බො** නින්දා නොකළ යුතුය. ‘මොහු මොනවා දන්නෙහිදැ’යි නොගත යුතුයැයි ද කියන ලදී.
**කංඛී වෙචිකිච්ඡි** සභිය භාග්‍යවතුන් වහන්සේ සමග සතුටුසාමීචි කතා කරමින්, උන්වහන්සේගේ රූසිරියත්, තැන්පත් බව හා සියල්ල දන්නා බවටත් බුහුමන් කරමින්, උඩඟුකම නැතිව ඉහත සඳහන් ගාථාව කීය. ‘මෙය පැහැදිලි කරගැනීමට ඉඩක් (මට) ලැබෙන්නේ නම්’, ...මෙසේ සැක දුරු කරගැන්ම සඳහා විචාරීමට **කංඛී,** ‘මේ මේ පැනවලට තේරුම්, පිළිතුරු කවරේද? මෙසේ මතුවන දෙගිඩියාව **වෙවිකිච්ඡි** තීරණය කරගැනීමට දුබල තරම් වූ සැකය හෝ ඒ පැනවල අරුත් සැක කිරිමේ දෙගිඩියා වූ සැකයෙන් **කංඛී**, දැඩි ලෙස තේරුම සොයමින්, (සිත) වෙහෙස කරමින් තීරණයක් ගැනීමට නොහැකිවීම **වෙවිකිච්ඡි අභිකංඛමානො**, බොහෝ බලාපොරොත්තු වෙමින්, **තෙසන්තකරො** ඒ විමසන ලද පැනවල කෙළවර කරන කෙනෙකු වනු මැනව, **භවාහි** මෙසේ (තම අදහස) ඉදිරිපත් කළේය. **පඤ්හෙ මෙ පුට්ඨො...ව්‍යාකරොහි මෙ** ඒ (කොටසෙහි) **පඤ්හෙ මෙ** මගේ පැන, **පුට්ඨො** අසන ලද, **අනුපුබ්බං** පැන පිළිවෙලින්**, අනුධම්මං** අදහස - තේරුම අනුව පාලියට නඟා, **ව්‍යාකරොහි මෙ** පහදා දෙනු මැනව.
**දූරතො** සභිය ඒ මේ අත ඇවිදිමින්, යොදුන් සත්සියයක් දුර ගෙවා පැමිණියේය. එහෙයින් **දුරතොව ආගතොසි** යැයි භාග්‍යවතුන් වහන්සේ කීහ. කසුප් බුදුරදුන්ගේ සසුනෙහි පටන් හෝ පැමිණි බැවින්, ‘දුර සිට ආවෙහි’ යැයි ඔහුට කීහ.
**පුච්ඡ මං** මේ ගාථාවෙන් සියල්ල දන්නා වූ නුවණින් විසඳා අවසන් කරන බව හඟවයි. **මනසිච්ඡස** ඔබේ සිත කැමති වෙහිද? (ඔබ ඊට කැමැති වෙහි)
**යං වතාහං** ඒකාන්තයෙන් මම යම් කරුණක්, **අත්තමනො** සතුටින් උද්දාම වූ සොම්නස් පිරි සිතින්, **උදග්ගො** කයෙන් ද සිතින් බොහෝ සෙයින් උසස්ව, මේ පදය හැම පාඨයකම නැත. දැන් යම් කරුණකින් සතුටු සිතක් ඇතිවී නම්, එය දක්වමින් **පමූදිතො පීතිසොමනස්සජාතො** යැයි කීය.
**කිමපත්තිනං** කුමකට පැමිණියේද? කුමක් අවබෝධ වීද? **සොරතං** මනාව සාන්ත වූ, **සුරතං** යනුද පාඨයකි. මැනවින් වෙන්වූ යන තේරුමයි. **දන්තං **දැමුණු, **බුද්ධො **මනාව අවබෝධ කළ හෝ අවබෝධ කළ යුතු හෝ, මෙසේ සභිය එක් එක් ගාථාවකින් පැන සතර බැගින් පැන විස්සක් විමසීය. භාග්‍යවතුන් වහන්සේ එක් එක් පැනයට එක් එක් ගාථාවකින් පිළිතුරු දී අරහත් බව කුළුගන්වමින් ගාථා විස්සක් වදාළහ.
කෙලෙස් බිඳ දැමූ, උතුම් අදහස් මුදුන්පත් කරගත් ඒ මහණ නිවනට පැමිණියේදැ’යි **කිමපක්තිනමාහු භික්‍ඛූනං** යන ඔහුගේ මේ පැනයට **පජ්ජෙන** ආදී ගාථාවෙන් කරුණු පැහැදිලි කළහ. එහි තේරුම නම්, යම් මහණෙක් තමා විසින් පුරුදු කරන ලද පිළිවෙත් මගින්, **පරිනිබ්බානගතො** කෙලෙස් පිරිනිවනට පැමිණියේද, එසේ පිරිනිවනට (සසර ගමන ඇති කරවන සියළු කෙලෙස් සිඳ දමන ලද බැවින්) ගිය බැවින් ද **විතිණ්ණකංඛො** වේ. විපත්, සම්පත්, හානි, දියුණුව, වැනසීම, සදා පැවැත්ම, පව් පින් ආදී ලෙසින් **විභවඤ්ච භවඤ්ච විප්පහාය** සෝවාන් ආදී මගෙහි වසන්නා වූ **වූසිතවා ඛීණ පුනබ්භවො** මෙබඳු තුති වචනවලට සුදුසු වූ **සො භික්‍ඛූ**
වැරදි පිළිවෙත්වලින් මනාව වෙන්වීමෙන්, නොයෙක් ආකාර වූ කෙලෙස් නැති කිරිමෙන් සංවරයට පත්, එබැවින් එම අරුත දක්වමින් **සබ්බත්‍ථ උපෙඛො** ආදී ගාථාවෙන් දෙවැනි පැනයට පිළිතුරු දුන්හ. එහි අදහස නම්, **සබ්බත්‍ථ **යම් (කෙනෙක්) මහණෙක්, රූප ආදී අරමුණුවල, ඇසින් රූ දැක සතුටු වන්නේද නොවේ. අසතුටු සිත් ඇති කරගන්නේද නොවේ. ‘චක්‍ඛුනා රූපං දිස්වා නෙව සුමනො හොති, න දුම්මනො’ මෙසේ පවත්නා විට, කොටස් හයකින් යුතු **උපෙඛතො** මනාව වැඩිදියුණු කරගත් සිහියෙන් **සතිමා, න සො හිංසති** හිංසා පීඩා නොකෙරේමය. එහිද, තැති ගන්නා - තැති නොගන්නා වූ ජීවීන්, **සබ්බලොකෙ** සියළු ලෝකවල, සැඩපහරින් එතෙර වූ බැවින් **තිණ්ණො** පව් සංසිඳින ලද්දේ **සමණො**, කැළඹුණු කල්පනා නැතිකරන ලදින් **අනාවිලො, යස්ස** රාග, දෝස, මෝහ, මාන දැඩිව ගත් රළු හෝ සියුම් කෙලෙස් පිරි නොයෙක් අදහස් **න සන්ති, සො** මේ මැදිහත් වූ වාසය කිරීමෙන් මනා දියුණු කොටගත් සිහියෙන් ද, හිංසනයෙන් තොර වීද, වැරදි පිළිවෙතින් වෙන්ව, සැඬපහර බඳු නොයෙක් කෙලෙස් සංසිඳවීමෙන් **සොරතො**
එසේ ඉඳුරන් පුරුදු කරන ලදුව, නොබියව, නොවෙනස්ව දමනය වූයේ වේ. එහෙයින් එම අදහස **යස්සින්‍ද්‍රියානි **යන ගාථාවෙන් තුන්වන පැනය (පිළිතුරු) ලෙසට පැහැදිලි කළහ. එහි අදහස නම්, **යස්ස** ඇස් ආදී ඉඳුරන් හයට වන අරමුණු ගැනීමේදී එහි තිරසාර බවක් නැතැයි තිලකුණු මෙනෙහිකොට මනා සිහිනුවණ නම් සුවඳ ලඟාකරගත් ලෙසින්ද, **භාවිතානි** ඒ පිළිබඳ නිසි අයුරින්, **අජ්ඣත්තං** අරමුණ මෙනෙහි කරමින්, **බහිද්ධාව සබ්බලොකෙ** මෙසේ යම් යම් ආකාරයෙන් ඉඳුරන් වෙනස් බවකට හෝ, වෙනස්වී, එහි දැඩි ලෝභ හැඟීම් ලෙසින් පුරුදු කරන ලද්දේ නොවේ. මෙසේ **නිබ්බිජ්ඣ** දැන, මනාව අවබෝධ කොට, **ඉමං පරඤ්ච ලොකං** රූපාදිය අරමුණුකොට (ඛන්‍ධ සමූහය හෙවත්) තමා ඇසුරෙන් ගොඩනඟන ලෝකයෙන් ද මුළා නොවූ මරණයකට පත්වනු කැමතිව**, කාල කංඛති** ජීවිතයෙහි අවසන් කාලය - මොහොත බලා සිටී. මරණයට බයක් නැත. රහත් තෙරනමක කියන ලදී -
‘මට මරණයෙහි බයක් නැත, ජීවිතය ගැන දැඩි ආසා නැත. කුලීකරුවකු කුලිය බලාපොරොත්තු වන්නා සේ මරණයට කාලය බලා සිටිමි’යි.
**භාවිතො ස දන්තො** මෙසේ පුරුදු කරන ලද ඉඳුරන් ඇති ඒ තැනැත්තා දැමුණේ වෙයි.
යම් ලෙසකින් බුද්ධය හෙවත් තියුණු නුවණින් ‘බුද්ධ’ නම් වේ ද, කෙලෙස් නින්දෙන් පිබිදුනේ ද එපරිදි ඒ අදහස දක්වමින්, **කප්පානි** යන ගාථාවෙන් සිදුවන පැනය පැහැදිළි කළහ. **කප්පානි** ආසාව හා දැඩිව ගත් නොයෙක් හැඟීම්, දැකීම්ය. ඒවා පිළිබඳව ඒ ඒ ආකාරයෙන් තදින් කල්පනා කරන බැවින් **කප්පානි** යැයි කියනු ලබති. **විචෙය්‍ය** තිර පැවැත්මක් නැතැයි නුවණින් සිතා, **කෙවලානි** සියළු, **සංසාරං** එය මෙසේ දැක්වේ -
රූපාදී සමූහයන්ගේ පිළිවෙලත්, ආප ආදී ධාතු කොටස් හා ඇස් ආදී ආයතනාදියෙන් නොසිඳී පැවැත්ම - සසර යැයි කියනු ලැබේ.
මෙසේ රූපාදී සමූහයන්ගේ පිළිවෙලින් සසර වේ. ඒ සසර ගැන විමසා බලන්නේ නම්, එපමණකින් ඒ රූප ආදියට මුල්වන කම් කෙලෙස් බැඳුම්වලින් තෙ ආකාරව (තිලකුණු) විදසුන් වැඩීම **උභයං චුතුපපාතං** යැයි කීහ. සත්වග මරණය, උපත යන කරුණු දෙක මැනවින් දැන යන තේරුමයි. මෙයින් නැවත උපදනා තැන් ගැන දැනීම දැක්වෙයි. **විගතරජමනංගනං** විසුද්ධං රාගාදී දූවිල්ලෙන් ඉවත්වූ, නොකිලිටි, පිරිසිදු වූ, **පත්තං ජාතික්‍ඛයං** නිවනට පත්, **තමාහු බුද්ධං** මේ ලොවුතුරු විදසුන් වැඩීමෙන්, මරණය, උපත ගැන දැනගන්නා නුවණින් යුතුව, මේ කෙලෙස් නම් දූවිල්ලෙන් තොරව, කෙලෙස් නින්දෙන් පිබිද, ඒ පිළිවෙතින් ඉපදීම කෙළවර කළ බැවින් ‘බුද්ධ’ යැයි කීහ.
**කප්පානි විචෙය්‍ය කෙවලානි** නැතහොත් හටගැනෙන හා පිරිහී යන නොයෙක් කල්පවල දී ‘මෙසේ විසීමි’ යනාදී ලෙස සොයා දැනගෙන යන තේරුමයි. මෙයින් මුල්ම විදු නැණ (පෙර විසූ තැන් දැනීම) ගැන කීය. **සංසාරවූභයං චුතූපපාතං** (සසර) සරන සත්වග මැරීම ඉපදීම සේ දෙකොටසක් ඇත්තේ සංසාරයයි. ඒකාන්තයෙන් මේ ජීවී ආදී ලෙසින් ඒ තතු සොයා දැන යන තේරුමයි. එයින් දෙවැනි විදුනැණ ගැන (මැරෙන - උපදනා තැන් දැකීමේ නුවණ) දැක්වීය. කෙලෙස් දුරුකිරීමේ නුවණින්, කෙලෙස් දූවිලි පහකරන ලදුව, නිවනට පැමිණියේ යැයි ඉතිරි තුන්වන නුවණ ගැන කීය. **තමාහු බුද්ධං** මෙසේ තුන්විදු නැණින් යුතු බැවින් ද ‘බුද්ධ’ යැයි කීය.
මෙසේ පළමු ගාථාවෙන් කියන ලද පැනය විසඳා දෙවන ගාථාවෙන් අසන ලද පැනයටද, බ්‍රහ්ම බවට හෙවත් උසස් බවට පත්ව උතුම් අදහස මුදුන් පමුණුවා ගත් බ්‍රාහ්මණයා (කෙලෙසුන් නැසූ) තැනැත්තා) සියළු පව් බහාතබන ලදැයි **බාහිත්‍වා** යන ගාථාවෙන් පැහැදිළි කළහ. එහි තේරුම නම්, **බාහිත්‍වා සබ්බපාපකානි ඨිතත්තො** යමෙකු අරහත් මගට පත්ව පව් බැහැර කරන ලද බැවින් එසේ සඳහන් කෙරේ. **විමලො** පිරිසිදු, උසස් බවට පත්ව, සිත අවුලට පත් කරන කෙලෙස්වලින් සන්සුන්ව එකඟ බවට පත් උසස් පෙල සමවතින් **සාධූ සමාහිතො**, සසර ගමනට අදාල වන හේතු ඉක්මවන ලද නිසා **සංසාරමතිච්ච** සියළු කටයුතු නිමකරන ලද නිසා **කෙවලී, සො** තණ්හා හා දැඩිව ගත් දැකීම් තදින් සිතෙහි නොපවතින නිසා **අසිතො,** ලෝදහම්හි කම්පාවීමක් වෙනසක් නොමැති බැවින් **තාදි පවුච්චති** මෙසේ තුති පුදට - අගැයුමට සුදුසු **සො බ්‍රහ්මා** ඒ උතුම් තැනැත්තා (නියම) බමුණාය.
පවු නසන ලද බැවින් **සමණෙ** නැවත පව් නොකරන (දිය නෑමෙන් පිරිසිදු වූවා සේ) **නහාතකො**, අපරාධයක් නොකරන බැවින් **නාගො** යැයි කියනු ලැබේ. එහෙයින් එම කරුණ පැහැදිලි කරමින්ද, ඊට පසුව තවත් ගාථා තුනකින් විමසූ පැන තුනකටද පිළිතුරු දුන්හ. **සමිතාවී** අරහත් මගින් කෙලෙස් සමනය කොට සිටි, **සමණෙ පවුච්චති තථතතා** එබඳු තැනැත්තාට සමණ යැයි කියනු ලැබේ යනුවෙන් මෙපමණකින් පැන විසඳන ලදහ. ඉතිරි වචන සභිය, බොහෝ ගරු බුහුමන් දැක්වීමට කියන ලදී. කෙලෙස් සමනය කළ ඒ මහණ පින් ද පවු ද රැස් නොකිරීමෙන් **පහාය පුඤ්ඤපාපං** (කෙලෙස්) දූවිලි ඉවත් කිරීමෙන් **විරජො අනිච්චාදිවසෙන ඤත්‍වා ඉමං පරඤ්ච ලොකං ජාතිමරණං උපාතිවත්තො තාදී** වේ.
**නින්හාය..........නහාතකො** තමා කෙරෙහි ද, බාහිරව ද ඇස් ආදී ආයතන මගින් ඇතිකරගන්නා තමා හා බාහිරව අරමුණු ලෙසින් උපදවා ගනු ලබන සියළු දේ, **සබ්බපාපකානි** සිවුමග නුවණින් **නින්හාය **සෝදා, එසේ නෑමෙන් (සෝදා හළ) පව් නැති බැවින් එහා දැඩි හැඟීම් සංකල්පනාවලින් **කප්පියෙසු දෙවමනුස්සෙසු කප්පං න එති, තං නහාතකමාහු** යැයි මෙසේ අරුත දතයුතුය.
(දෙවන පැනයට පිළිතුරු දැක්වෙන) සිවුවන ගාථාවෙහි **ද** **ආගූං න කරොති කිඤ්චි ලොකෙ** යම් තැනැත්තෙක් ලොවෙහි සුළු පමණකුදු අයහපත් දෙයක් සේ සැළකෙන වරදක්, අපරාධයක් නොකරයිද, **නාගො පවුච්චති තථත්තා** මෙපමණකින් පැනය විසඳන ලද්දේය. ඉතිරි වචන පෙර පරිදිම තුති වදන්ය. සිවුසස් අවබෝධය මගින් අපරාධ - වැරදි නොකරන හෙයින් කාමාදී එකතුවීම්, **සබ්බසංයොගෙ** සංයෝජන දහයද, සියළු සසර බැඳීම්ද **විසජ්ජ** හැරදමා **සබ්බත්‍ථ** රූපාදී සමූහයෙහි කිසිදු ඇලීමක්, **න සජ්ජති** දෙ ආකාරයෙන් මිදීමෙන් **විමුත්තො තාදී** නම් වේ.
මෙසේ දෙවන ගාථාවෙන් කී පැනය විසඳා තුන්වන ගාථාවෙන් (ඊළඟ) පැනයට (පිළිතුරු දෙති.) **ඛෙත්තානි** ආයතන ගැන කියනු ලැබේ. මේ ඇසය. (අරමුණු වන) ආයතනයද මෙයයි. අරමුණ හටගැනීමට සුදුසු තැනද එයයි. හේතුවන - ආධාරවන තැනද එය බව එබැවින් දක්වා ඇත. **විජෙය්‍ය** ඒවා ජයගෙන, මැඩපවත්වා, **විචෙය්‍ය** තිරව පවතින්නේ තැතැයි නුවණින් විමසා බලා **කෙවලානි** ඒ ඒ දේ එකතුවීමෙන් හටගනු ලබන සියළුම දේ, **දිබ්බං මානුසකඤ්ච බ්‍රහ්මක්‍ඛෙත්තං** දොළොස් ආකාර ආයතන ලෙස ඇතිවන දෙව් මිනිස් භවයන්හි, බඹලොවෙහිද ආයතන හය හා ඇස් ආදී දොළොස් ආයතනවලද ඒ සියළුම දේ ජයගෙන, හැරදමා (මේ කිසිම තැනක උපතක් නොලබා) මේ සියළුම දේ හටගැනීමට මුල්ම බැඳීම, නොදැනීම හෙවත් අවිජ්ජා හා භවයෙහි දැඩි ආසාවයි. ඒ සියල්ලම **සබ්බඛෙත්ත මූලබන්‍ධනා පමුත්තො** මෙසේ ඒ හටගැනීමට හේතුවන තැන ජයගන්නා ලද බැවින් **ඛෙත්තජිනො** නම් වේ. එහෙයින් ඛෙත්තානි පිළිබඳව මේ ගාථාවෙන් පළමු පැනය සේ පැහැදිලි කළහ. ඇතැම් තැනක, කරන කියන කටයුතු හෙවත් කම්ම නැමති කෙතෙහි බීජය විඤ්ඤාණය බවත්, තෙත් ගතිය - ජල සැපයුම තණ්හාව බවත් ‘කම්මං ඛෙත්තං විඤ්ඤාණං බීජං තණ්හා සිනෙහො සඳහන් වේ. කම්මානි ඛෙත්තානි යැයි බහුවචනයෙන්ද කියති. **දිබ්බං මානුසකඤ්ච බ්‍රහ්මක්‍ඛෙත්තං** දෙවි බවට පත්වන කටයුතුය. මිනිස් බව ලැබීමට හා බ්‍රහ්මයකු බවට පත්වීමට සුදුසු කටයුතු මෙහිලා ගැනේ. ඉතිරි කරුණු කලින් කියා ඇති පරිදිය.
තමා විසින් කරනු ලබන හෝ තමාට අයත් යන අදහසින් රැස්කර තබන කොපු (කවර) සේ කොසානි යැයිද අදහසින් රැස්කර තබන කොපු (කවර) සේ කොසානි යැයිද කරන කියන කටයුතුවලට කියනු ලැබේ. ඒවා සිඳ දැමීමෙහි, වනසා දැමීමෙහි සමත්වේද ඒ කරුණු දක්වමින් **කොසානි** යන ගාථාවෙන් දෙවන පැනය පැහැදිළි කළහ. එහි තේරුම නම්, ලොවී ලොවුතුරා විදසුන් වැඩීමෙන් එහි පලය ලෙස හැමදෙයෙහි තිර නැති බවද කුසල අකුසල කටයුතු ලෙස කියන ලද පරිදි **කොසානි විචෙය්‍ය කෙවලානි**, මෙහි වෙනස වන්නේ එයට එකතුවන කාමාවචර කුසල් අටයි. **දිබ්බං මානුසකඤ්ච** මහත් බවට පත්වන නවාකාර වූ කුසල සිතිවිලි අනුව **බ්‍රහ්මකොසං** ලබන්නේය. මෙම සිවුමග භාවනාවෙන් නොදැනීම, භවය හා ආසාව ඉවත්වීමෙන් **සබ්බකොසානං මූලබන්‍ධනා** මිදුණේය. මෙම කම්ම රඳවා තබන, මලු හෙවත් ‘කෝස’ සිඳ දැමීමෙන් **කුසලො පවුච්චති තථතතා තාදී** වෙයි. නැතහොත් සත්වගට (ආවේණික ඒ ඒ පුරුදු) තබා ගන්නා කඩුකොපුවක් මෙන් කොස යන්නෙන් තුන්භවය සහ ආයතන දොළහ දතයුතුය. මෙසේ මේ පිළිබඳව අදහස් දැක්විය හැකිය.
හුදෙක් මෙපමණකින්ම නුවණැත්තෙකැයි, ‘පණ්ඩිත’ යැයි කියනු නොලැබේ. එතකුදු වුවත් එම ආයතන පිළිබඳව විමසුම් නුවණින් (ඇති සැටියෙන් දැකීමේ) ඇලුනේද පණ්ඩිතයෙකැයි කියනු ලැබේ. එම අරුත දක්වමින් **තදුභයානි **යන ගාථාවෙන් තුන්වන පැනය විසඳූහ. එහි අරුත නම්**, අජ්ඣත්ත බහිද්ධා ච** මෙසේ **උභයානි** අනිච්ච ආදී ලෙසින් විමසා බලන්නේය. **පණ්ඩරානි** (ඉහත සඳහන් වූ) ආයතන, ඒවා ඇති සැටියෙන්ම, නිසි පරිදි, ඉතා පිරිසිදුව අවබෝධයෙන් දැනීම අනුව, (එහි තතු පැහැදිලි කිරීමට) මෙසේ කියනු ලබයි. එසේ දැන, මේ පිළිවෙතින් අපිරිසිදු කෙලෙස් ඉවතහළ බැවින් **සුද්ධ පඤ්ඤො පණ්ඩිතො පවුච්චති තථතතා** ඒ ආයතන පිළිබඳ මෙබඳු නුවණින් යුතු වූයේය. ඉතිරි වචනවලින් තුති පළවෙයි. පව්පින් යැයි කියන ලද පරිදි **කණහසුක්කමුපාතිවත්තො තාදී** වෙයි. එහෙයින් මෙසේ තුති කරන ලදී.
‘මොන’ යනුවෙන් නුවණට කියනු ලැබේ. යම් නුවණකින් යහපත් දැකීම මැනවින් අවබෝධ කරගනීද එබඳු නුවණින් හෙබි තැනැත්තා මුනිවරයා යැයි හඳුන්වයි. එහෙයින් **අඝතඤ්ච **යන ගාථාවෙන් සිවුවන පැනය පැහැදිලි කළහ. එහි අදහස නම්, අයහපත, යහපත් ලෙස ගැනෙන, හොඳ නරක පිළිබඳ දේවල්, **අජ්ඣත්තං බහිද්ධා** ඒවා මුළු ලොවෙහිම (ඉඳුරන් මගින් තමා හා බාහිරව ගොඩනඟන ලෝකය) නුවණින් දැන **අසතඤ්ච සතඤ්ච ඤත්‍වා ධම්මං** එම නුවණ ඇති නිසාම, රාගාදී කොටස් සතක් වූ, **සංගං **තණ්හා, දිට්ඨි ලෙසින් දෙකොටසකි. **ජාලඤ්ච අතිච්ච** ඉක්මවා සිටියේ, **සො** ඒ ‘මොන’ යැයි කියන ලද මහා නුවණින් යුතු බැවින් **මුනි, දෙවමනුස්සෙහි පූජියො** මේ තුති වදනයි. ඒ තැනැත්තා කෙලෙසුන් නසන ලදුව මුනි හෙවත් රහත් බවට පත්වූ බැවින් දෙවිමිනිසුන්ගෙන් පූජා ලැබීමට සුදුසු වේ. එහෙයින් මෙසේ තුති ලද්දේය.
මෙසේ තුන්වන ගාථාවෙන් අසන ලද පැන විසඳා සිවුවන ගාථාවෙන් අසන ලද පැනයටද පිළිතුරු දෙති. යම් තැනැත්තෙක් සිවුමග නුවණින් ලද අවබෝධයෙන් කෙලෙස් වැනසීද, ඉතා උසස් වූ **වෙදගු** නම් වෙයි. ඒ උසස් බවට පත් තැනැත්තා සියළු මහණ බමුණන් විසින් මැනවින් දතයුතු යැයි අදහස් කරන ලද **වෙදානි** ඒ විදසුන් මග වැඩීමේ කටයුතු හේතුවෙන් කිසිවක තිර පැවැත්මක් නොමැති බව **විචෙය්‍ය**, ඡන්‍දරාගය හෙවත් කැමැත්ත හා ආසාව නැති කිරිමෙන් **සබ්බං වෙදමතිච්ච** යම් වින්දනයක් නිසා වෙනස් ආකාර වූ වේදනා හටගනීද, ඒ සියල්ල **සබ්බාසු වෙදනාසු** වීතරාගී වේ. එබැවින් එම කරුණු පැහැදිලි කිරිමට මෙසේ පැමිණිය යුතුයැ’යි නොකියා, **වෙදානි** යන ගාථාවෙන් මුල් පැනය පැහැදිළි කළහ. මනා නුවණින් සියළු දතයුතු දේ සොයා දැනගැනීමෙන් ද වෙනත් මහණ බමුණන් දැනසිටිය යුතුයැයි අදහස් කළ කරුණුද දැන, ඡන්‍ද රාගය නැති කිරීමෙන් ඒ සියල්ල ඉක්මවා සිටියේය. වේදනාවලදීද (විදීම්වලදී) වීතරාගීව ඒ පිළිබඳ මනා දැනීමෙන් සියල්ල ඉක්මවා සිටියේය. එහෙයින් ද වෙදගු නම් වේ. එම අදහස පැහැදිලි කිරීමේදී මෙයට පත්විය යුතුයැයි නොකියා, මේ ගාථාවෙන් පළමු පැනයට කරුණු පැහැදිලි කළහ.
දෙවැනි පැනයෙහි **අනුවිදිතො** අවබෝධ නොකළ යන අදහසින් කියනු ලබයි. **අනුවිච්ච පපඤ්ච නාමරූපං අජ්ඣත්තං** තම සිත් පරම්පරාවෙහි දැඩි ආසාව, දැඩිව ගත් හැඟීම්, මානාදී කෙලෙස් (පුද්ගලිකව ගොඩනඟන ලෝකය) නිසා ඇතිවන නාමරූප තිරබවක් නැතැයි මනාව විමසා දැන, හුදෙක් තමා ගැන පමණක් නොව, **බහිද්ධා ච රොගමූලං** අනුන්ගේද මෙම නාමරූප නිසා වන (කෙලෙස්) රෝගයනට මුල්වන්නේ නොදැනීමෙන් වූ මුළාව, භවයෙහි ඇල්ම ආදී පමාව බව දැන ඒ භාවනා මගින්, **සබ්බෙසං රොගානං මූල බන්‍ධනා** සියළුම රෝගයනට මුල්ම බැඳීම වන්නේ නොදැනීම, භව ඇල්ම ආදියට ඇති පමාව මුදා, අත්හැර දමන ලද්දේය. එහෙයින් **අනුවිච්ච** යන ගාථාවෙන්, දෙවන පැනයට පිළිතුරු දුන්හ.
මෙහි උත්සාහය ඇත්තකු වන්නේ කෙසේද? යම් ලෙසකින් ඒ තැනැත්තා උතුම් සිවුසස් මගින් සියළු අයහපතින් දුරුව, එසේ ඉවත් වූ බැවින් නැවත පිළිසිඳ ගැනීමක් (උපතක්) නොමැති බැවින් **නිරයදුක්‍ඛමතිච්ච**, උත්සාහය වාසය කරන තැනක් කොට, (උත්සාහයෙන් ඈත්නොවී) **විරියවාසො** ඒ කෙලෙස් දුරුකළ රහත් උතුමා ‘විරියවා’ යනුවෙන් හැඳින්වීම සුදුසුය. එම කරුණ සඳහන්කොට **විරතො** යන ගාථාවෙන් තෙවන පැනය පැහැදිළි කළහ. **පධානවා ධීරොතාදී** මේ තුති වදන්ය. ඒ මග නුවණෙහි උත්සාහවත් වූ නුවණැත්තා කෙලෙස් සතුරන් මැඩලීමට හැකි බැවින් (අටලෝ දහම්හි) නොවෙනස්ව කම්පා නොවී සිටී. එහෙයින් මෙසේ තුති දක්වන ලදී. (අගයන ලදී.) ඉතිරි වචන සුදුසු පරිදි සළකා ගත යුතුය.
කෙසේ ආජානී නම් වේද? සියළු වැරදි දොස්වලින් තොරව, නොවක්ව, කළයුතු නොකළ යුතු දේ දන්නා අයකු හෝ ඇතකු ආජානීය යැයි ලෝක සම්මතයයි. එහෙත් ඒ සතුන්ගේ දොස් නැතුවාම නොවේ. එහෙත් කෙලෙස් සිඳලූ රහතුන්ගේ ඒ සියළු දොස් නැත. එහෙයින් ආජානීය යැයි හැඳින්වීමද සුදුසු බැවින් **යස්ස **යන ගාථාවෙන් සිවුවන පැනයට පිළිතුරු පහදා දුන්හ. එහි අරුත නම්, **අජ්ඣත්තං බහිද්ධාච** තමා හා බාහිරව බැඳුණු (දස) සංයෝජන **යස්ස අස්සු ලුතානි ඛන්‍ධනානි** තියුණු නුවණ නැමති අවියෙන් සිඳින ලදී. දෙකඩ කරන ලදී. **සංගමූලං** (කාමය, තණ්හාව ආදිය ඇතිකරන) ඒ ඒ දේවල් කෙරෙහි එකතුවීමෙන්, ඇලීමෙන්, එය ඉවත් නොකරන බැවින් මුල් බැසගෙන සිටී. තමා හා බාහිරවද එසේ මුල්බැසගත් රාගාදී බැඳීම් සියල්ලම කපා දමන ලදුව, **බන්‍ධනා පමුත්තො ආජානීයො වුච්චති තථතතා තාදීච හොති**
මෙසේ සිව්වන ගාථාවෙන් ඇසූ පැනය විසඳා පස්වන ගාථාවෙන් ඇසූ පැනයටද පිළිතුරු දෙති. අකුරු ගැන සිතන්නෝ ඡන්‍දස් ඉගෙනීම පමණකින් (වේදය) ඇසීමෙන් කෙනෙකුගේ උගත් බව අගය කරනු ලබත් ද, ඒ ඇසීමෙන් ලද උගත් බව කතාබහට සීමාවීමක් පමණි. උසස් තැනැත්තා බොහෝ ඇසූ පිරූ තැන් ඇති බැවින්, අයහපත් කටයුතු අත්හැරීමෙන් එම ඇසීමෙහි (අසා දැරීමෙහි) නිසි අගය සපුරයි. ඒ කරුණු දැක්වීමට මෙයට පැමිණිය යුතුයැයි නොකියා **සුත්‍වා සබ්බධම්මං** යන ගාථාවෙන් පැහැදිලි කළහ. එහි තේරුම නම්, ඒ රහත් උතුමා, මේ ලෝකයෙහි ඇසීමෙන් ලබන නුවණින් කරන කටයුතු ගැන අසා, හෝ කළයුතු කටයුතු ගැන අසා, විදසුන් අනුව සියළු දෙයෙහි අනිස බවද දැන, යම්කිසි වැරදි නිවැරදි දේ ඇත්ද, කෙලෙස් හා කෙලෙස් හටගන්නා තැන්ද මේ පිළිවෙතින් ඉක්මවූයේ යැයි වදාළහ. **සුත්‍වා සබ්බධම්මං අභිඤ්ඤා ලොකෙ සාවජ්ජානවජ්ජං යදත්‍ථිකිඤ්චි අභිභූං** අසන ලද තැනැත්තා **සොත්තියොති** ආහු ඒ රහත් උතුමා සියළුම රූපාදී සමූහ පසකින් හා ඇස ආදී ආයතනවලින් හටගැනෙන කෙලෙස් බැඳුම් වලින් මිදී ඒ රාගාදී දුක්වලින්ද ඈත් වූයේය. එහෙයින් **අකථංකථිං විමුත්තං අනීඝං සබ්බධී** යැයි දක්වා ඇත. අයහපත් කටයුතු අත්හළ බැවින්ද සොත්තියො යැයි හඳුන්වයි.
ජනයා කෙරෙහි හිතකාමීව, සාමකාමීව සිටීමෙන් අරිය නම් වෙයි. පහසුවෙන් ළඟාවිය හැකි, සමීප වියහැකි යන තේරුමයි. ඒ ගුණයෙන් ‘අරණියො’ නම් වෙයි. **ජෙත්‍වා** ආදී ගාථාවෙන් දෙවන පැනයටද කරුණු පැහැදිළි කළහ. එහි අරුත නම්, සතරාකාර වූ **ආසවානි** ඒවා ද, **ආලයානි** නුවණ නැමති අවියෙන සිඳ, **විද්වා** නුවණැති, සිවුමගින් ද පැණවත් වූ **සො** නැවත උපතකට **න උත්‍පති ගබ්භසෙය්‍යං** කිසිදු උපත් මූලයකටද නොපැමිණේ. (කිසිදු ආකාර ඉපදීමක් නොලබයි) **සඤ්ඤං තිවිධං** කාමාදි ලෙසින් වූ, කාමයෙහි ගති සොබාවය වූ **පංකං පණුජ්ජ** දුරලා, තණ්හා, දිට්ඨි ආදී කිසිම හැඟීමක් නොගනී. මෙසේ කෙලෙස් සිඳලන ලද ගුණයෙන් යුතු එතුමන්ට **තමාහු අරියො** (එසේ කියනු ලැබේ.) එසේම පාපයෙන් දුරුවූ බැවින් ද අරිය නම් වේ. අයහපත් වූ, විපත්දායක වූ දෙයෙහි පහත් බවට පත් නොවේ. එබැවින් එම අරුත සඳහන් වන මෙම ගාථාවෙන් දෙවැනි පැනයටද කරුණු පහදා දුන්හ. කාම ආදී ආසව, පාපී වූ, විපත් ගෙන දෙන බව පිළිගැනීමයි. ඒවා රහත් බවින් සිඳ දමන ලදින්, දුරුකරන ලදින්, කිසිදු කම්පවකට පත් නොවේ. එයින් ඈත් වෙයි. ඒවා කෙරෙහි ඉරියව් නොදක්වයි. (නොහැසිරේ.) මේ කරුණු නිසාද අරිය නම් වේයැයි දතයුතුය. නුවණ ලද එබඳු උතුමෙක් නැවත මවුකුසකට නොපැමිණේ. මේ අරුත් සංකල්පනය තුති වචනම - අගැයීම පිණිසම වෙයි.
කෙලෙස් දුරුකිරීමෙහි ලා, යම් ආකාර වූ හැසිරිමකට පැමිණිය යුතු නම්, ඒ කෙසේද? එසේ හැඳින්වීමට කෙසේ සුදුසු වේද? එහෙයින් එම කරුණු දක්වමින් **යො ඉධ** ගාථාවෙන් තුන්වන පැනයට පිළිතුරු දුන්හ. **යො ඉධ** මේ සසුනෙහි යම් කෙනෙක්, **චරණෙසු** හේමවත සූත්‍රයෙහි කියන ලද පරිදි සීලාදී පසළොස් ආකාර වූ, කරුණු දැක්වීමෙහි ආධාර විබත් වචනයි. **පත්තිපත්තො** පැමිණිය යුතු තැනට පැමිණියේ, යම් තැනැත්තෙකු, හැසිරීම අනුව, හැසිරීම හේතුකොට, හැසිරීම නිසා පැමිණිය යුතු අරහත් බවට පැමිණියේ යැයි කියන ලදී. **චරණවා සො** ඒ තැනැත්තා විසින් එම හැසිරීම අනුව පැමිණිය යුතු වූ, (තැන ලැබීමට) එම හැසිරිම අනුගමනය කරන ලදී. මෙපමණකින් පැනය විසඳන ලද්දේය. ඉතිරි වචන එහි තුති වචනයි. අගැයීමයි. හැසිරීමෙන් පැමිණිය යුතු තැනට පැමිණි තැනැත්තා **කුසලො** හැකියාව - සමත්කම ඇත්තෙක්ද වේ. **සබ්බදා ච ආජානා** නිවණෙහි නිති ගැඹුරු වූ සිතින් හැමවිටම රූපාදී සමූහයෙහි **න සජ්ජති** දෙආකාර මිදීමෙන් **විමුත්තො**, තරහ ද **න සන්ති**
(තවුස්) පිරිවැජි පිළිවෙතට අදාල කටයුතු කිරිමෙන් පිරිවැජි නම් වේද, එය පෙන්වා දෙමින් **දුක්‍ඛවෙපක්කං **යන ගාථාවෙන් සිදුවන පැනයට කරුණු පැහැදිළි කළහ. එහි විපාකයම වෙපක්ක නම් වෙයි. දුක් විපාක වේ යැයි **දුක්‍ඛ වෙපක්කං,** දුක් ගෙනදෙන තුන්කල්හිම පවත්නා කටයුතු මෙහි අදහස් වේ. **උද්ධං** අතීතයට අයත්, **අධො** අනාගතයට අයත්, **තිරියං වාපි මජ්ඣෙ** වත්මනට අයත්, ඒ විපාකය අතීතයටද අනාගතයට ද, වත්මනට ද අදාල නැත. ඒ අතර වූ බැවින් මැද යයි කියනු ලැබේ. **පරිබ්බාජයිත්‍වා** පිට කරවා, ඉවත් කරවා, **පරිඤ්ඤචාරී** පිරිසිඳ දැන හැසිරෙන, මේ කලින් සඳහන් නො කරන ලද වචනයි, එහි අදහස මෙයයි. යම් තැනැත්තෙක් තුන්කල්හිම බලපාන දුක් ළඟාකර ගනීද, උපදවා ගනී ද, **යදත්‍ථි කිඤ්චි** ඒ සියළු කටයුතු ඒ සියල්ල උසස් සිවුසස් මගින්, තණ්හාව, නොදැනීමේ තෙත් බව වියළවාලමින්, නැවත පිළිසිඳ ගැනීමක් ඇති නොවන අයුරු (මතු සසරින්) ඉවත්වන බැවින් ඒ පිළිබඳ මනා දැනුමෙන් හැසිරෙන නිසා පරිඤ්ඤාචාරි වේ. ඒ වූ කලී කරන, කියන කටයුතුවලින් පමණක් නොවේ. **මායා මානමථොපි ලොභකොධං** මේ කරුණු ද නැතිකිරීම නුවණින් දැන එසේ හැසිරේ. **පරියන්තමකාසි නාමරූපං** නාමරූපයද අවසාන කළේය. මෙම අදහස පරිබ්බාජෙසි යනුවෙන් කියැවේ. මෙසේ ඒවා ඉවතහළ බැවින්, **තං පරිබ්බාජකමාහු, පත්තිපත්තං** මේ තුති වදනකි.
මෙසේ පැන විසඳීමෙන් සතුටු වූ සභිය ඒ ගැන අගය කොට තුති දැක්වූ ගාථා තුනෙහි **ඔසරණනි **යන වචනයෙහි තේරුම බසිනා තොටුපලවල්, මෙහි දැඩිව එල්බගත් මත හා හැඟීම් අදහස් වේ. ‘මමය, මගේය යන හැඟීම මෙන්ම, බ්‍රහ්මජාල සූත්‍රයෙහි කියන ලද දෙසැටක් වූ වැරදි මත ද සමඟ ඒවා හැටතුනක් වේ. ඒ වෙනත් මතවාදීන් වූ **සමණනං පවාද සිතානි** ඔවුන් පෙන්වා දෙන පරිදි, (මිස) උපන් ආකාරයෙන් නොවේ. ඉපදීම අනුව ගැහැණිය - පිරිමියා යැයි. **සඤ්ඤක්‍ඛරං **හඳුන්වනු ලබන නමයි. වැරදි කල්පනාවෙන් යුතු, පරම්පරාගතව පැවතෙන වහර අනුව, තමන් මෙසේ වියයුතු යැයි නුවණ නැත්තන්ට වෙනස් හැඟීම් හටගනී. ඒවා තණ්හා දිට්ඨි ඇසුරෙන් උපදී. හටගනී. තමන් විසින් නුවණින් මෙනෙහි කිරීමෙන් නොවේ. භාග්‍යවතුන් වහන්සේ ඒවා ද **විනෙය්‍ය** දුරුකොට, **ඔඝතමගා **තද සැඩපහර, සැඩ පහර නැමති අඳුර ඉක්මවා ගියහ. **ඔකන්තමගා** යනුද පාඨයකි. (තමා ද දැන්) සැඩපහරවල් ඉක්මවා කෙළවරට ගියේය. එබැවින් **යානි ච තීණි.... තමගා** යැයි කීය.
ඊට පසු සසර දුකෙහි කෙළවර (එයින්) එතර වූ නිවන හා නිවනට පැමිණීමෙන් දුක් නොමැති බවද සළකා, **අන්තගුසි පාරගු දුක්‍ඛස්ස** යැයි කීය. නැතහොත් නිවනට ගිය බැවින් භාග්‍යවතුන් වහන්සේ ‘පාරගු’ නම් වෙති. උන්වහන්සේ අමතන අයුරු, පාරගු, අන්තගුසී දුක්‍ඛස්ස යැයි එහි සම්බන්ධතාවයි. මැනවින් අවබෝධ කළ, තමන් විසින්ම අවබෝධ කරන ලද හෙයින් **සම්මා සම්බුද්ධො, තං තං මඤ්ඤෙ** ඒ ඒ කරුණු ගැන දනිමි. වෙනත් කෙනෙක් (අන් සමයවාදීන්) නොදනිතැයි ඉමහත් ආදර බුහුමනින් කියයි. **ජුතිමා** අනුන්ගේද (මෝහ) අඳුර දුරුකිරීමෙන් ආලෝකමත් වූ, **ජුතිමා** පෙර පසු ලෙසින් (අතීත, අනාගත) දන්නා නුවණැති, **පහූත පඤ්ඤො** කෙළවරක් කිව නොහැකි නුවණින් යුතු, මෙහි සියළු දෙයම දන්නා නුවණ අදහස් වේ. **දුක්‍ඛන්තස්සකර** යැයි අමතන අයුරුයි. **අතාරෙසි මං** දෙගිඩියාවෙන්, සැකයෙන් මා එතර කළ සේක.
**යම්මෙ **යන අඩ ගාථාව නැමදීම පිණිස කියයි. **කංඛිත **පැන විස්සක අරුත් සඳහා කීය. ඒ කරුණු සභියට සැක සහිත විය. **මොන පථෙසු** නුවණ මාවත්, **විනලීකතා** වනසන ලදී. උදුරන ලදැයි කියන ලදී. **නාග නාගස්ස** එහි එක් වදනක් ඇමතීම සඳහාය. එක් වචනයක් (වෙසක් වදනක් ලෙස) හඳුන්වන පරිදිය. **අනුමොදන්ති **මෙම වචනයෙන් සම්බන්ධ වේ. **ධම්ම දෙසනං** යැයි ඉතිරි පාඨයක් ද ඇත. **සබ්බෙදෙවා** අහසෙහි ද පොළවෙහිද (වසන) **නාරද පබ්බතා** මොව්හූ දෙව් පිරිස් දෙකොටසක නැණවත්හු වෙති. ඒ දෙවිවරුද **අනුමොදන්ති**, හැම දෙයටම පැහැදී __(තමාට) හැඟෙන පරිදි__ කියයි.
පිළිගැනීමට, (නොදත් කරුණු දැනගැනීමෙන්) සතුටුවීමට සුදුසු වූ පැහැදිලිව පැන විසඳූ නියාව අසා **නමො තෙ** අත් මුදුන් තබා, **පුරිසාජඤ්ඤ** මිනිසුන් අතර උසස් කෙනෙකැයි කීය. **පටිපුග්ගලො** සමාන තැනැත්තෙක්, **තුවං බුද්ධො** සිවුසස් අවබෝධයෙන්, **සත්‍ථා** අනුසාසනාවෙන්, මගපෙන්වන නායකයකු මෙන්, **මාරාභිභූ** සිවුමරුන් මැඩ පැවැත්මෙන්, **මුනි** බුදුනම් මුනිවරයා උපධී රූපාදී සමූහ පහ, කෙලෙස්, කාම හා (කම්ම) එක්රැස් කිරිම් ලෙස සතරාකාරය. **වග්ගු **ඉතා රූමත්, **පුඤ්ඤෙ ව** ලෝකය තුළ නොඇලෙයි. අරමුණු ගැනීම ආදිය නොකරන හෙයින්, කලින් කරන ලද හෝ නැවත මතු යම් දෙයක් බලාපොරොත්තුවෙන් හෝ ඒවා මුල් කරගෙන හෝ ඇතිවන දැඩි ආසාව හා දැඩි හැඟීම් නැමති ආලේප, **වන්‍දති සත්‍ථුනො** මෙසේ කියමින් දෙපා වළලුකර (ගොප්මස) වැළඳගෙන පසඟ පිහිටුවා වැන්දේය.
**අඤ්ඤතිත්‍ථිය පුබ්බො** වෙනත් සමයවාදීන් ආගමික මතවාදීන්, **ආකංඛති** කැමති වෙයි. **ආරද්ධ චිත්තා** සතුටු සිත් ඇති, **අපි ච මෙත්‍ථ පුග්ගල වෙමත්තතා විදිතා** එහෙත් වෙනත් ආගමික මතවාදීන් වෙනුවෙන් පරිවාස හෙවත් පිරික්සුම් කාලය පිළිබඳ පුද්ගල වෙනස අනුදන්නා ලදී. ඒ හැමදෙනාම පරිවාසයට අයත් නොවෙති. පරිවාසය නොලබන්නේ කවුරුන් විසින්ද? ගිනි පුදන ජටිලයන්, සැකිකුල උපත ලැබූවන්, කලින් අනුගමනය කළ සමණ පිළිවෙත හැර දමා පැමිණෙන්නන්, මෙන්ම එසේ කලින් සිටි බාහිර මහණ වෙස අත් නොහළද සෝවාන් ආදී මගපල ලැබීමට හේතු සම්පත් ඇත්තන් (පරිවාසය නොලබනු ඇත.) සභිය පිරිවැජි එවන් හේතු සම්පත් ඇත්තෙකි. එබැවින් භාග්‍යවතුන් වහන්සේ, ‘සභිය, ඔබ වෙනත් මහණ පිළිවෙතක් පිරුවද, පරිවාසය අවැසි නොවේ. මගපල ලබනු පිණිස ඔබට හේතු සම්පත් ඇතැයි මා විසින් දැනගන්නා ලදැයි (තථාගත සාසනයෙහි) ඔහුගේ පැවිද්ද අනුදැන වදාරා, ‘එසේ වුවත් මෙහිදී පැවිදි බව ලබන පුද්ගලයා අනුව වෙනසක් ඇතැයි’ ද කීය. ‘එසේ නම් හිමියනි’, යැයි සභිය තම ආදරය පළකරමින් පැවසීය. ඒ සියල්ල මෙබඳු වූම වෙනත් තැන්හි පැහැදිලි කර ඇති බැවින් ද පෙර සඳහන් කරන ලද. බැවින්ද මෙහි විස්තර නොකරන ලදී. එහෙයින් පෙර සඳහන් වූ විස්තර අනුව දතයුතුය.
**එවං මෙ සුතං** යනු සෙල සූත්‍රයයි. මෙයට මුල් වූ කරුණු සූත්‍රයෙහිම දැක්වේ. අරුත් විස්තරද පෙර සඳහන්ව ඇති පරිදි දතයුතුය. විස්තර නොවූ වචන, පැහැදිලි කරන ලද පද ඇසුරු කරමින් විස්තර කරන්නෙමි. **අංගුත්තරාපෙසු** යනු ඒ ජනපදයයි. උතුරු දෙසින් ‘ආප’ නම් ගඟය. එයට ආසන්නව පිහිටි බැවින් ‘උත්තරාපාති’ යැයි ද කියනු ලැබේ. ඒ ආප යැයි නම් වූ පෙදෙස උතුරින් පිහිටියේ කිනම් ගඟකින් ද? මහාමහි ගඟටය.
මේ එම ගංගාව ඇති වූ අයුරු මුලසිටම විස්තර දැක්වීමයි. මේ දඹදිව යොදුන් දසදහසක් පමණය. එහි යොදුන් හාර දහසක පමණ පෙදෙසක් ජලයෙන් යටව ‘මුහුද’ යැයි හැඳින්වේ. තුන් යොදුනක් පමණ පෙදෙසක මිනිස්සු වසති. යොදුන් තුන් දහසක පෙදෙසක හිමාලය පිහිටියේය. උසින් යොදුන් පන්සියයකි. අසූහාර දහසක් කඳු මුදුනින් යුතුය. හාත්පසින් ගලායන ගංගා පන්සියයකින් මනහරය. පූරළාස සූත්‍ර විස්තරයෙහි කියන ලද පරිදි පළලින් ද, ගැඹුරින් ද යොදුන් පණහක් පණහක් බැගින් වූ යොදුන් එකසිය පණහක පමණ බිම් පෙදෙසක් වසා පැතිරුණු අනොතත්ත ආදී මහාවිල් සත පිහිටියේය.
ඒ විල් අතරින් අනොතත්ත විල සුදස්සන, චිත්ත, කාල, ගන්‍ධමාදන, කෙලාස යන කඳු පහකින් වටව ඇත්තේය. සුදස්සන කඳුපව්ව සිය යොදුනක් උස, රන්මය වූ, ඇතුලතට නැමුණු කපුටකුගේ මුව බඳුව, මුළු විලම වසා සිටියේය. චිත්තකූටය මුළුමනින්ම රුවනින් කළා සේද, කාල නම් කූටය අඳුන්මය ලෙසින්ද සිටියේය. ගන්‍ධමාදන පව්ව සානුවක් සේ, ඇතුලත මුං පැහැයෙන් නොයෙක් නොයෙක් ඔසුපැලවලින් ද යුතුව, අමාවක පොහෝදින දිලිසෙන ගිනි අඟුරු මෙන් සිටී. කෙලාසකූටය රිදීයෙන් නිමවූයේය. සියළුම කඳු පව් සුදස්සන කුළ මෙන් සම උසින් යුතුව ඒ විල ආවරණය කළා සේ පැතිර සිටී. දේව බලයෙන් ද නාගයන්ගේ බලයෙන් ද සැමතැනටම වැසි වසී. එයින් ගංගාද ගලයි. ඒ සියළු ජලය අනොතත්ත විලටම ගලා එයි. සඳ හිරු දකුණු දෙසින් හෝ උතුරු දෙසින් හෝ ගමන් කරමින් කඳු පව් අතරින් විල බබළවයි. හිරු සඳු කෙළින් ගමන් කරද්දී බැබළීමක් නැත. එහෙයින් ‘අනොතත්ත’ යැයි එය හැඳින්විණ.
අනොතත්ත විලෙහි මනහර ගල් පුවරුවලින් ද, මසුන් ඉදිබුවන් නොමැති, පලිඟුවන් පිරිසිදු ජලයෙන් ද යුතු මැනවින් පිළියෙල වූ නාන තොටවල් ඇත. ඒවායේ බුදු, පසේබුදු, මහරහත්හු ඉසිවරු නාති. දෙවිවරු, යක්කු උයන්කෙළි කෙළිති.
විලෙහි සතර පැත්තෙහි සිංහ, මුව, ඇත් මුව, අස් මුව, ගව මුව ලෙස මුව හතරකි. එයින් ගංගා සතරක් ගලයි. සිංහ මුවෙන් නික්මෙන ගංගාවේ ඉවුරෙහි බොහෝ සිංහයෝ වෙති. ඇත්, අස්, ගව මුවින් නික්මෙන ගංගා ඉවුරුවල ඒ ඒ සත්තු බොහෝ වෙති. නැගෙනහිර දෙසින් නික්මෙන ගංගාව අනොතත්ත විල තෙවරක් පැදකුණු කොට, අනෙක් ගංගා තුන කරා නොපැමිණ, හිමවතට බටහිර දෙසින්, මිනිස් වාසයෙන් තොර පෙදෙසින් මහ සයුරට එක්වෙයි. බටහිරින්ද උතුරෙන්ද නික්මෙන ගංගාද එසේම විල පැදකුණු කොට, හිමවතට බටහිර දෙසින්ද, හිමවතට උතුරු දෙසින්ද මිනිස් වාසයෙන් තොර පෙදෙසකින් මහ සයුරට ගලයි. දකුණු දිසාවෙන් නික්මෙන ගඟ තෙවරක් අනොතත්ත විල පැදකුණු කොට ගල්තලාවෙහි නොවක්ව ගලාගොස්, කඳු පව්වෙහි වැදී, එයින් තුන්ගවු පමණ ජල දහරක් ඉහළට නැගී, සැටයොදුනක් අහසින් ගලා ගොස්, ‘තියග්ගල’ නම් ගල්තලයෙහි වැදී, ජල ධාරා වේගවත්ව බිඳී යොදුන් පණහක් පමණ වූ ‘තියග්ගල’ නම් පොකුණ සකස් වෙයි. පොකුණු ඉවුර බිඳ, ගල්තලයට පිවිසෙන ජල පහර සැටයොදුනක් ගලා ගොස්, තද පොළව බිඳගෙන, සැටයොදුනක් උමගින් ගොස්, විජ්ඣ නම් පව්වෙහි ගැටී, අත්ලෙහි ඇඟිලි පහ මෙන්, දිය දහරා පහක්ව විහිදෙයි. එම දිය දහරා අනොතත්ත විල පැදකුණු කොට ගිය තැන, ආවට්ට ගඟ (වටසුළි ගඟ) යැයි කියනු ලැබේ. ගල්තලාවෙහි සැටයොදුනක් නොවක්ව ගලා ගිය තැන්හි කාල ගංගා (කළු ගඟ) නම් වෙයි. අහසින් සැටයොදුන් ගිය තැන ආකාස ගංගාව හෙවත් අහස් ගඟ නමින්ද, තියග්ගල ගල්පව්වෙහි පර්ස් යොදුනක් පැතිරුන තැන තියග්ගල නම් පොකුණද වෙයි. ඒ පොකුණු ඉවුර බිඳ ගල්තලයට පිවිස සැටයොදුනක් ගියතැන උම්මග්ග ගංගා හෙවත් උමං ගඟ යැයි හැඳින්වෙයි. විජ්ඣ නම් පව්ව හරහා වැදුණු ජල දහරා පහ ගංගා, යමුනා, අචිරවතී, සරභූ, මහී යයි හඳුන්වනු ලබයි. මෙසේ ඒ මහා ගංගා පහ හිමාලයෙන් ඇරඹේද, ඒ පන ගංගාව මහා මහි යැයි අදහස් වේ. මහාමහී ගඟට උතුරෙන් ‘ආපො’ නම් පෙදෙස වේද, ඊට ආසන්නව ඇති ජනපදය අංගුත්තරාප යැයි දතයුතුය.
**චාරිකං චරමානො** මගෙහි ගමන් කරමින්, තුරිත චාරිකා, අතුරිත චාරිකා යනුවෙන් භාග්‍යවතුන් වහන්සේගේ චාරිකා දෙආකාරය. දහම් අවබෝධ කළහැකි තැනැත්තන්, දුරක සිටියත් වහා ඔවුන් වෙත යාම තුරිත චාරිකාය. එය මහා කස්සප පෙර ගමන් ආදී තැන්වලින් දතයුතුය. එම ගමනෙහිදී භාග්‍යවතුන් වහන්සේ මොහොතකින් ගවු තුනක් වැඩියහ. ආළවක දමනයට, අංගුලිමාල දමනයට තිස් යොදුනකි. පුක්කුසාති හමුවට යොදුන් හතළිස් පහක දුරකි. මහා කප්පින වෙනුවෙන් යොදුන් එකසිය විස්සකි. ධනිය හමුවීමට ගමන් මග සත්සිය යොදුනකි. මේ තුරිත චාරිකාය. ගම්, නියම්ගම්, නගර පිළිවෙලින් පිඬු පිණිස හැසිරීම් ආදියෙහිදී ලෝවාසීන්ට උපකාරි වීම සඳහා යාම අතුරිත චාරිකාය. මෙහිදී අදහස් කරන ලද්දේ එයයි. මෙසේ ගමනෙහි යෙදෙමින්, **මහතා** ගණනින් බොහෝ වූ මෙන්ම බොහෝ ගුණවත් වූ **භික්‍ඛුසංඝෙන** මහණ පිරිස සමග, **අඩ්ඪතෙළසෙහි** අඩක් අඩු දහතුනෙන් සියය බැගින් වූ දොළහක් හා පනහක් වූ මහණුන් සමග (එක්දහස් දෙසීය පනහක්) යැයි කියන ලදී. **යෙන....තදවසරි** බොහෝ වෙළඳසල් ඇති බැවින්, ඒ නියම්ගම ‘ආපණා’ යැයි නම් ලැබීය. එහි විසිදහසක් වෙළඳසල් සඳහා වෙන්කර ඇත. **යෙන** දිසාවකින් හෝ මගකින් හෝ **අංගුත්තරාපානං** ඒ රටට **නිගමො** පැමිණිය යුතුය. එහි වාසය කළේය. **තදවසරි** ගියේය. ඒ නියමට පැමිණියේ යැයි කියන ලදී.
**කෙණියො ජටිලො** කෙණිය නම් වූ, ජටිලො යනු තවුසෙකි. ඔහු බමුණු මහසල් කුලයකට අයත්ය. ධනය රැකීම පිණිස තවුස් වත සමාදන්ව, රජුට පඬුරු දී බිම් කොටසක් ලැබ, එහි අසපුවක් කොට පවුල් දහසකට උපකාරවෙමින් වාසය කරයි. අසපු බිමෙහි එක් තල්ගසක දිනපතා එක් රත්රන් ගෙඩියක් වැටෙතැයි කියති. කේණිය තවුසා දිවාකල කහවත් දරයි. ජටාව බඳී. රැයෙහි කැමති පරිදි පස්කම් සුවෙහි රිසිසේ ගැලී කල්ගත කරයි**. සක්‍යපුත්තො** උසස් කුලය දැක්වෙයි. **සක්‍යකුලා පබ්බජිතො** සැදැහැයෙන් පැවිදි වූ බව පැහැදිලි කිරීමයි. කිසිදු දෙයකින් පීඩනයකට නොපැමිණ, (සම්පත් ආදිය) අහිමි වීමෙන් නොව, ඒ කුලය අත්හැර, සැදැහැයෙන් පැවිදි වූයේ යැයි කී අයුරුයි. **තං ඛො පන** ‘මෙසේ වී යැයි’ යන අදහසින් දුතියා විබත් යෙදිණ. ඒ පින්වත් ගොතමගේ යන අරුතයි. **කල්‍යාණෙ** යහපත් වූ ගුණවලින් යුතු, උසස් යැයි කියන ලද්දේය. **කිත්තිසද්දො** කිතු රාවයෙන් හෝ තුතිගොසින් හෝ,
**ඉතිපි සො භගවා** එහි මුලපටන්ම මේ අයුරින් අදහස් කෙරේ. ඒ භාග්‍යවතුන් වහන්සේ මේ කරුණින්ද **අරහං** ගුණයෙන් යුතු වෙති. මේ කරුණින්ද සම්මා සම්බුද්ධ වෙති. මේ කරුණින්ද භගවා නම් වෙති යනුවෙන් මේ මේ කරුණු දක්වන ලදී. කෙලෙස් සතුරන් දුරින්ම දුරු කළ බැවින්ද, කෙලෙස් අර නැසූ බැවින්ද, සිවුපසයෙන් පිදීමට සුදුසු බැවින්ද, අයහපතෙහි කිසිදු රහසක් නැති බැවින්ද (කිසිදු අයහපතක් කිසිවිටක නොකරන බැවින්ද) මේ කරුණුවලින් ඒ භාග්‍යවතුන් වහන්සේ අරහං ගුණයෙන් යුතු බව දතයුතුය. සියළුම කෙලෙසුන්ගෙන් දුරු වූයේ, (සිවුසස් අවබෝධය නම් වූ) මගෙන් පෙර සසර පුරුදුවලින් ආ බලපෑම් ද සමග කෙලෙසුන් දුරු කරන ලද බැවින් අරහං නම් වේ. ඒ කෙලෙස් නැමති ගරාදි සිවුසස් මගෙන් නසන ලද බැවින් ද කෙලෙස් සතුරන් වනසන ලද බැවින් ද අරහං නම් වේ. නොදැනීම - ඉපදෙනා තැන් හා දැඩි ආසාවෙන් (අවිජ්ජා භව තණ්හා) සැදුණු නැබෙන්ද, එක්රැස් කරනු ලබන පින් ආදී ගරාදියෙන්ද, ජරාව හා මරණය නම් පට්ටමෙන්ද, ආසව හටගැන්මෙන් වූ ‘අලවංගුවෙන්’ ද, විද, සිදුරුකොට, තුන් භවයෙහි යොදවන ලද බොහෝ කලක පටන් පවත්නා වූ සසර නම් වූ රෝදය, ඒ භාග්‍යවතුන් වහන්සේ විසින් බෝමැඩදී, උත්සාහය නම් දෙපයින්, සීලය නම් පොළවෙහි පිහිටුවා, සැදැහැ නැමති අතින්, සියළු කටයුතු (කම්ම) නිමාකරන ලද නුවණ නමැති පොරව ගෙන (ඒ සසර රෝදයෙහි) සියළු අර නැසූ බැවින් ද අරහං වේ. දීමට සුදුසු බැවින් ද සිවුපසයෙන් ගරු සත්කාර කිරීමට සුදුසු බැවින් ද අරහං වේ. ඇතැම් විටක, ලොවෙහි තමන් බොහෝ දේ දන්නේ යැයි පණ්ඩිත බව පෙන්වන අනුවණයෝ අපහාසයට බියෙන් රහසින් පව් කරති. කිසිවිටකත් එසේ පව් කිරීමෙහි රහසිගත බව නොමැති බැවින්ද අරහං වෙති. ඒ අනුව මෙසේ ද කීය -
තමන් විසින්ම ලොව ඇති තතු මැනවින් අවබෝධ කරන ලද බැවින්, **සම්මා සම්බුද්ධො** ඉතා පිරිසිදු විදු නැණින් හා කිසිවකුට දොස් නැගිය නොහැකි චරිතය හෝ හැසිරිමෙන් යුතු බැවින් **විජ්ජාචරණ සම්පන්නො** යහපත්-විසිතුරු ගමනින් ද සොඳුරු තැනට (නිවනට) ගිය බැවින්ද, **සුගතො**, ලොවෙහි සියළු දෙයම දන්නා බැවින් **ලෝකවිදූ **සම්බුදුරජාණන් වහන්සේ ඇති සැටියෙන්, හටගැනීමට හේතු දකිමින්, එය නැති කිරීම හා ඊට උපායමගද, රූපාදී සමූහ සහ ඇස් ආදී වූ ආයතන ලෙසින් සකසන ලෝකයද නිසි පරිදි දත්හ. ‘පළමු ලෝකය, සියළුම ජීවීන් ආහාරයට කැමති බවයි. දෙලොව නම් නාමය හා රූපයයි. ලෝක තුන නම්, තුන්ආකාර වූ වේදනාය. සිවු ලෝකය නම් සතරාකාර වූ ආහාරයයි. ලෝක පහ, උපාදාන සමූහ පහයි. තමා කෙරෙහි වූ ඇස් ආදී ආයතන හය ලෝක හය සේ ගැනේ. විඤ්ඤාණය පිහිටීම අනුව ලෝක හතකි. අටලෝ දහම ලෝක අටකි. නව සත්තාවාස (බ්‍රහ්ම ලෝක) අනුව ලෝක නවයකි. ආයතන දහයද ලෝක දහයකි. ආයතන දොළහ ලෝක දොළහකි. ධාතු දහඅටද ලෝක දහඅටකි. යනුවෙන් ලෝකය සකස්වන සැටි මෙසේ මැනවින් දැනගත්හ. සත්වගෙහි සිත්හසර දනිති. සැඟවුණු සිතිවිලි දනිති. හැසිරීම් රටාව දනිති. තීරණ, අදහස් දනිති. කෙලෙස් අඩු ඇත්තන්, කෙලෙස් බොහෝ ඇත්තන්, තියණු ඉඳුරන් ඇති බව, මුදු ඉඳුරන් ඇති බව, යහපත් බව, අයහපත් බව, කරුණු අවබෝධ කරවීමේ පහසුව, අවබෝධයෙහි අපහසුව, මගපල ලද හැකිබව, මගපල ලද නොහැකි බව දනිති. මෙසේ හැම ලෙසින්ම ජීව ලෝකය මනාව දත්හ.
එසේ එක් සක්වළක් දිගින්ද පළලින් ද යොදුන් දොළොස් ලක්ෂ තුන්දහස් හාරසිය පනහකි. ඒ සක්වළ වටින් යොදුන් තිස්හය ලක්‍ෂ දසදහස් තුන්සිය පනහකි.
එහි,
මෙසේ පිහිටි එක් සක්වළක තොරතුරු මෙසේය.
‘යොදුන් අසූහාර දහසක් මහ සයුරෙහි ගිලී සිටි මහාමේරු පව්ව එකෙණෙහිම උඩට නැඟුණි.
එහි අඩක් පමණ වූ, හෙවත් යොදුන් හතළිස් දෙදහසක් මුහුදෙහි ගිලුණු, එපමණින් ඉහළට නැගණු, දිව රුවනින් විසිතුරු වූ,
යුගන්‍ධර, ඊසධර, කරවීක, සුදස්සන, නෙමින්‍ධර, විනතක, අස්සකණ්ණ නම් වූ මහමෙර වටා පිහිටි මෙම සත්කුළු පව් දෙවියන්, වාසය කරන්නා වූ මහරජවරුන්ටද නිවහනකි.

හිමාලයෙහි යොදුන් පන්සියයක් උස, දිගින් පළලින් යොදුන් තුන්දහසක් වූ ගිරිකුළු (කලු) අසූහාර දහසකි.

යොදුන් පහළොවක් වට කඳින් යුතු, යොදුන් පනහක් උසට අහසට නැගි මහ කදකින් ද හාත්පස වටා විහිද ගිය අතුපතරින් හෙබි යොදුන් හතක් පළල් වූ එකෙණෙහිම ඉහළට මතුවූ දඹ ගසක බලයෙන් ‘දඹදිව’ යැයි කියනු ලැබේ.

යොදුන් අසූහාර දහසක් යටට මහ සයුරෙහි ගිලුනු, එකෙණෙහිම මතුවුන අසූහාර දහසක් සක්වළ පවු හෝ ගල්කුළු ඒ වටා පිහිටියේය.
ඒ සක්වළ සඳමඬල හතළිස් නව යොදුනකි. හිරු මඬල යොදුන් පණහකි. තව්තිසාව යොදුන් දසදහසකි. අසුර භවන, අවීචි මහා නිරය, දඹදිව ද එපමණම වේ. අපරගොයානය, පුබ්බවිදේහය යොදුන් හත්දහසකි. උතුරුකුරු දිවයින යොදුන් අටදහසකි. ඒ එක් එක් මහා දිවයිනකටද පන්සියයක්, පන්සියයක් බැගින් වූ කුඩා පිරිවර දිවයින් ඇත. ඒ සියල්ලමද එක් සක්වළක වෙයි. එකම ලෝධාතුවකි. සක්වළ අතරෙහි ලෝකාන්තරික නිරය පිහිටියේය. මෙසේ කෙළවරක් නොවන සක්වළ හා කෙළවර නොවන ලෝක ධාතු පමණ කළ නොහැකි බුදු නැණින් හැම අයුරින්ම හඳුනා දත්හ. එහෙයින් **ලොකවිදූ **නම් වෙති.
තම ගුණවලට වඩා උසස් ගුණවලින් යුතු වෙනත් කිසිවෙකු නොමැති බැවින් **අනුත්තරො** නම් වෙති. (සිත තුටු වන) විසිතුරු වූ, නොයෙක් ආකාරයෙන් මිනිසුන් - නොදැහැමි වූවන් හික්මවා දමනය කොට, හරවත් මග පෙන්වා ඊට යොමු කරන බැවින් **පුරිසදම්මසාරථි** වෙති. මෙලොව පරලොව උසස් බවක් ඇතිකර ගැනීමට සුදුසු පරිදි අවවාද උපදෙස් දෙමින්ද (සසරින්) එතරවන මග පෙන්වන හෙයින්ද **සත්‍ථා** නම් වෙති. දෙව්මිනිස් කැලට (තම ජීවිතවල) උසස් බවට පත්කර ගැනීමටද, මගපල ලැබීමට හේතු සම්පත් ඇත්තවුන්ට ඒ ලෙසින්ද අනුසාසනා කරන ලදහ. නාග ආදීනටද එදිනෙදා දියුණුව සඳහා අනුසාසනා කරති. කිසියම් උපකාරීවන දෙයක් වේද, ඊට යොමු කරති. සියළුම දතයුතු දේ අවබෝධ කරගත් බැවින්ද (තවත් දැනගැනීමට නොමැති හෙයින්, එයින් නිදහස් වූ බැවින්ද) **බුද්ධො** නම් වෙති. යම් ලෙසකින් බුදුරජාණන් වහන්සේ -
පෙර පුරන ලද පාරමිතා බලෙන් අත්කරගත් කුසල්වලින් (වාසනා) පල ලද බැවින්ද, කෙලෙස් සිඳ දැමූ බැවින්ද, ගුණයෙන් කිත් යසස් ලද බැවින්ද, කරුණු බෙදා දක්වා පැහැදිලි කරන බැවින් ද, උතුම් විහරණයෙන් යුතු හෙයින් ද සසර ගමනට හේතුවන තණ්හාව ඉවතහළ බැවින්ද **භගවා** නම් වෙති.
මේ සඳහන් වූයේ කෙටියෙනි. මේ වචනවල විස්තර විසුද්ධිමග්ගයෙහි දක්වා ඇත.
**සො ඉමං ලොකං** ඒ භාග්‍යවතුන් වහන්සේ මේ ලෝකවාසීනට ද, දැන් කිවයුතු දෙය පැහැදිළි කරති**. සදෙවකං** කසීභාරද්වාජ, ආළවක සූත්‍රවල සඳහන් වූ පරිදිය. **සයං** වෙනත් කෙනෙකුගේ උපකාරයක් අනුදැනීමක් නොමැතිව, තමන් විසින්ම, **අභිඤ්ඤා** මැනවින් දැන, **සච්ඡිකත්‍වා** පසක් කොට, තහවුරු කොට, **පවෙදෙති** අවබෝධ කරවයි. දන්වයි. පවසයි. **සො ධම්මං** දේසනා කරයි. (ඒ දහම) අවසානය තෙක්ම යහපත්ය. **සො** ඒ භාග්‍යවතුන් වහන්සේ කරුණාව නිසා උතුම් විවේක සුවය ද නොසළකා **ධම්මං දෙසෙති** එසේ මදක් හෝ බොහෝ හෝ දහම් දෙසතත් මුලසිටම යහපත් සේ මැනවින් දේසනා කරති. ඒ කෙසේද? මුළුමනින්ම ඉතා යහපත් බව ඇති නිසාම, දහම් අගයෙන් යුතු එක ගාථාවක මුල් පදයම **ආදි කල්‍යාණ** දෙවන, තෙවන පදවලින් **මජ්ඣෙ කල්‍යාණ** අවසන් පදයෙන් **පරියොසාන කල්‍යාණ** එක් කරුණක් ගලපා දක්වන සූත්‍ර දේසනයක, එහි ආරම්භය හේතු දැක්වීමට මුල යහපත් වීමයි. කරුණු පහදා දීමෙන් පසු, නිගමනය අවසානයෙහි ඇති යහපත් බවයි. මේ අතර වූ ඉතිරි සියල්ල, ඒ පවසන දෙයෙහි මැද ද, යහපත් වන අයුරුයි. ගැළපෙන කරුණු රැසක් ඇතිවිට, මුලින්ම එය ඉදිරිපත් කරන ආකාරය මුල යහපත් බවයි. පසුව - අගදී දක්වන ආකාරය අවසානයෙහි යහපත් බවයි. ඉතිරි කොටස මැද දී කරුණු දැක්වීමේ යහපත් බවයි. මුළු (තථාගත) සසුනෙහි තමන් වහන්සේම නිදසුන් වන සේ, අරුත් දැක්වීමේදී සීලයෙහි (පිරිපුන් බව) මුලදීම ඇති යහපත් බවයි. මැද යහපත් වන්නේ සමථ - විදසුන් මගින් ලබන පලයයි. අවසාන යහපත් බව නිවනයි. මුලදී ඇති යහපත් බව සීල සමාධියයි. විදසුන් මගින් ලබන පලය මැද යහපත් බවයි. නිවන් පලය අවසාන යහපත් බවයි. බුදුබව මැනවින් අවබෝධය මුල යහපත් වීමය. මැද යහපත් වන්නේ දහමෙහි මනා සැකැස්මයි. මනා පිළිවෙත්හි පිහිටි සඟ පිරිස අවසාන යහපත් බවයි. ඒ දහම අසා ඇති තතු නිසි පරිදි දැනගැනීමට පිළිපන් තැනැත්තකු විසින් පැමිණිය යුතු ඒ සියළු දේ දැනගැනීම හෙවත් බුදුබව මුල්ම යහපතයි. මැද යහපත වන්නේ පසේබුදු බවයි. අවසාන යහපත රහත් පලයයි. දහම් ඇසීමේදී නීවරණ ආදිය යටපත් කිරීමෙන් ඇසීමේදී යහපත උදාවන බැවින් මුලින්ම ද යහපත් වේ. ඒ දහම පිළිපැදීමෙන් සමථ-විදසුන් ලැබීමේ පිළිවෙතින් යහපතම ගෙන දෙන හෙයින් මැද දී ද යහපත්ය. එසේ පිළිපන්ව, පිළිවෙත් පිරීම නිමවූ කල්හි, කම්පා නොවීමේ හැකියාව ලැබීමෙන් අවසානය ද යහපත්ය. මායාවක්, මුළාවීමක් නැතිව (සිත) පිරිසිදු බවට මග මුලදී යහපත් බවයි. ඒ අනුව කරනු ලබන කටයුතුවලින් ඇතිවන පිරිසිදු බව අවසාන යහපත් බවයි. මද හෝ බොහෝ හෝ දේසනා කරනවිට මුලසිටම යහපත් ආකාරයෙන් යුතුයැයි දතයුතුය.
**සාත්‍ථං සව්‍යඤ්ජනං** මේ අයුරින් මුල, මැද, අග යහපත්ව දහම් දෙසනවිට, **බ්‍රහ්මචරියං** (පැවිදි) සසුනෙහි බඹසර හා මග බඹසර ලෙස ඉතා උසස් හැසිරිම ද **පකාසෙති** නොයෙක් නොයෙක් ආකාරයෙන් පහදා දෙති. එය පැහැදිලි වන අයුරින්ම අරුත් පිරුනු බව **සාත්‍ථං**, ගැළපෙන අකුරු යෙදීම **සව්‍යඤ්ජනං** බලාපොරොත්තු වන අදහස පැවසීම, විවරණය, කරුණු බෙදා දැක්වීම, විස්තර කිරීම, වචන දැක්වීමෙන් එහි අදහස නැවත තහවුරු කොට දැක්වීම **සාත්‍ථං**, අකුරු, පද සකස්වන අයුරු. වචන මුලින් ඇතිවන සැටි, (ඒවා) විස්තර කොට දැක්වීම **සව්‍යඤ්ජනං,** ගැඹුරු අරුතින් හා ගැඹුරින් - උසස් ලෙස ලබන අවබෝධය සාත්‍ථං දහමෙහි (කරුණුවල) උසස් බව හා දේසනයෙහි උසස් බව සව්‍යඤ්ජනං, අරුත වැටහීම හා කරුණු වෙන්කොට දතහැකි වෙසෙස් නුවණැති බව සාත්‍ථං, දහම පැහැදිළි කිරීමෙහිදී බස් වහර පිළිබඳ වෙසෙස් දැනුම සව්‍යඤ්ජනං, නුවණැතියන් විසින් දතයුතු, විමසීමට ඇති නිදහස නිසා ජනතාවගේ සතුට ලබන සාත්‍ථං, පොදු ජන සතුට වඩන බැවින් සව්‍යඤ්ජනං, ගැඹුරු අදහසක් ලබාදෙන බැවින් සාත්‍ථං, පැහැදිලි අකුරු වචන ඇති හෙයින් සව්‍යඤ්ජනං, අත්හැර දැමිය යුතු දෙයක් නොමැති බැවින් ද, හැම අයුරින්ම පිරිපුන් බැවින් **කෙවල පරිපුණ්ණං** ඉවත් කළයුතු දෙයක්ද නොමැති, නිදොස් බැවින් **පරිසුද්ධං** හික්මීමට අදාල වන, බ්‍රහ්මයකු බඳු උසස් අයුරින් හැසිරිය යුතු බැවින්, එසේ හැසිරීම **බ්‍රහ්මචරියං**, ඒ අනුව “සාත්‍ථං සව්‍යඤ්ජනං.......බ්‍රහ්මචරියං පකාසෙති” යැයි කියනු ලැබේ.
තවද, නිදාන - හේතු සහිතව දේසනා කිරීම මුල යහපත් වෙයි. හික්මවිය හැකි ජනතාවට සුදුසු වන ආකාරයෙන්, අරුත වෙනස් නොවන ලෙස, හේතු-නිදසුන් පෙන්වා දෙමින් කරුණු දැක්වීම මැද යහපත් බවයි. අසන තැනැත්තන් සැදැහැ බව දියුණු කරගනු ලැබීමෙන් තීරණයට එළඹීම අවසානය යහපත් බවයි. මෙසේ දේසනා කරද්දී බ්‍රහ්මචරියාව ගැනද පවසති. ඒ පිළිවෙතින් මගපල ලැබීමද සාත්‍ථං නම් වේ. ඇසීමෙන්, ඉගෙන ගන්නා දහමෙන් ලබන සාමයික දැනුම - වියත් බව සව්‍යඤ්ජනං වේ. පන්සිල් ආදී දහම් සමූහයෙන් යුතු නිසා කෙවල පරිපුණ්ණ වේ. කෙලෙස් නොමැති වීමෙන්, එදිනෙදා ලබන ලාභවාසි ගැන බලාපොරොත්තු රහිත නිසාද පරිසුද්ධං, උසස්, උතුම් අරුතින් බ්‍රහ්ම බඳු බුදු පසේ බුදු රහතන් වහන්සේලාගේ හැසිරීමද බ්‍රහ්මචරියාව යැයි කියනු ලැබේ. එබැවින් භාග්‍යවතුන් වහන්සේ දහම් දෙසති. බඹසර පහදා දෙතියිද කියනු ලබයි.
**සාධු ඛො පන** මැනවි, යහපත්ය, සොඳුරුය, අරුත් දනවයි. සැප ගෙනදෙයි යන තේරුමයි. **ධම්මියාකථාය** පානය කිරිමට දුන් දෙයක් ආනිසංස සළකා, කෙණියට භාග්‍යවතුන් වහන්සේ පැමිණෙන බව අසන්නට ලැබුණේ සවස් කාලයේදීය. හිස් අතින්ම භාග්‍යවතුන් වහන්සේ දැකීමට යාමට ලජ්ජාවෙන්, විකාලයෙහි ආහාර ගැනීමෙන් වැළකී ඇති නමුදු, පානයට සුදුසු දෙයක් කැපයයි ද සිතා, ඩෙබර (මසං) මනාව පිළියෙල කොට, කත් පන්සියයකින් ගෙන ගියේය. ‘මම සමණ ගොතමයන්ට කුමක් ගෙන යන්නෙම්දැ’යි ඉක්බිති කෙණිය ජටිලයාට සිතුණේය. ‘අථ ඛො කෙණියස්ස ජටිලස්ස එතදහොසි, කින්නුඛො අහං සමණස්ස ගොතමස්ස හරාපෙය්‍යන්ති’ ආදී ලෙසින් භෙසජ්ජක්‍ඛන්‍ධකයෙහි සඳහන් පරිදි ඒ සියල්ල දතයුතුය. එහිදී ඔහුට භාග්‍යවතුන් වහන්සේ, සෙඛ සූත්‍රයෙහිදී සැකි කුලවතුන්ට ආවාස ආනිසංස වදාරන ලද පරිදි, ගොසිංග සිල් උයනෙහිදී කුලපුතුන් (මහ රහතුන්) තිදෙනාට සමගියෙහි අගය වදාරා ඇති පරිදි, රථවිනීත සූත්‍රයෙහිදී කිඹුල්වත් පුර උපන් මහණුන් කෙරෙහි දසකථා පිළිබඳ වදාරන ලද පරිදි, මෙසේ ඒ වේලාවට ගැළපෙන පරිදි පානය කිරීමට දෙන ලද දේ අනුව එහි ආනිසංසය **සන්‍දස්සෙසි**. එබඳු යහපත් දේ, පින් - නැවත කළයුතු බවට උත්සාහවත් කරමින් **සමාදපෙසි** තවදුරටත් එහිලා උත්සාහවත් කරමින් **සමුත්තෙජෙසි **මෙලොව පරලොව යහපත පෙන්වාදෙමින් සතුටු කළහ. දැහැමි කතාවෙන්.......සතුටු කළහයි එහෙයින් කියන ලදී. කෙණිය බොහෝ සතුටට පත්ව භාග්‍යවතුන් වහන්සේට (කැඳ පානය සඳහා) ආරාධනා කළේය. භාග්‍යවතුන් වහන්සේද තෙවරක් පිළිකෙව් කොට පිළිගත්හ. එහෙයින් **අථ ඛො කෙණියො ජටිලො....අධිවාසෙසි භගවා තුණ්හීභාවෙන** යැයි කීය.
භාග්‍යවතුන් වහන්සේ පිළිකෙව් කළේ කුමක් නිසාද? නැවත නැවත පිළිගන්නා ලෙස ඉල්ලා සිටිනවිට ඔහුට පින් වැඩෙන හෙයිනි. වැඩියෙන් ද පිළියෙල කෙරෙන බැවිනි. එක්දහස් දෙසීය පණහක බික්සඟනට පිළියෙල කරන ලද පානය අමතරව තුන්සියයකට සෑහේද? සෙල බමුණා බත පිළියෙල කල කල්හිම, තම තුන්සියයක් වූ තරුණ පිරිස සමග පැවිදි වන්නේ යැයි දැන, භාග්‍යවතුන් වහන්සේ එසේ කළහ. **මිත්තාමච්වෙ** මිතුරන්ද කම්කරුවන් ද, **ඤාතිසාලොහිතෙ** සම ලේ සබඳතා ඇති, එකට දාව උපත ලද දූ පුතුන් හා සෙසු නෑදැයින්, **යෙන** යම් ආකාරයෙන්, **මෙ** මට, **කායවෙය්‍යාවටිකං** කය වෙහෙසා වැඩ කරමින්, (එසේ උදව් කරන) **මණ්ඩලමාලං පටියාදෙති** වියන් බැඳ වෙන් කරන ලද වේදිකාවක් කරයි.
**තිණ්ණං වෙදානං** ඉරු වේදය, යජු වේදය, සාමවේදයත්, නිඝණ්ඩු සහ කෙටුභ ද **සනිඝණ්ඩුකෙටුභානං** නිඝණ්ඩු නම් ගස් ආදියට සමාන වචන පෙන්වාදෙන ඉගැන්වීම, කෙටුභ යනු කළයුතු දේ, අදහස් හා සංකල්පනා ඇතුළු කවීන්ට උපකාරි වන ඉගෙනීම, **සාක්‍ඛරප්පභෙදානං** අකුරුවල වෙනස්කම් හා එහි නිපුණතාව ලැබීමත්, එහි පද සකස්වන ආකාරය දැනගැනීම, **ඉතිහාසපඤ්චමානං** සිවුවන වේදය ලෙස අථබ්බණ වේදයද ගෙන, ‘මෙසේ ඇසුවෙමු’ යයිද, මෙසේ සිදුවී යැයි ද මෙබඳු වචන යොදා අතීත කතා දැක්වීම, සිවු වේදයට අමතරව, ඉතිහාසයද පස්වැනි (පාඨමාලාව) සේ ඉගෙනීම, එහිදී ද පදවල වියරණ ඉගෙන ගනී. මනාව දැනගනී යනුවෙන් **පදකො වෙය්‍යාකරණො** (ඔවුන්ගේ මතය අනුව) ලොව සම්මත වූ පරලොවක් නැත වැනි (විතණ්ඩවාදී) අදහස් මෙන්ම, දොළොස් දහසක් කරුණු දැක්වෙන මහපුරිස් ලකුණු සිප්හි නොඅඩු, පිරිපුන් දැනුමැති **ලොකායත මහාපුරිස ලක්‍ඛණෙසු අනවයො** (දැනුම) නොපිරිහුණු බව එසේ කියන ලදී. අවය නම්, එම කරුණු අරුත් ලෙසින්ද කොටස් සේ (එක්රැස්කොට තබා ගැනීම ලෙසද) පාරම්පරිකව නොකඩවාම මතුවටත් පවත්වාගෙන යාමයි.
කෙණ්ඩාවලට (පාදවලට) සුවදායී පැවැත්ම **ජංඝාවිහාරං** වීරාසනය ආදී (යෝග) වැඩීමේදී ඇති වූ වෙහෙස දුරුකිරීමට, කෙණ්ඩාවල පහසුවන පරිදි, මද දුරක් ඇවිදීමෙහි යෙදුන බව අදහස් වේ. **අනුචංකම්මානො **සක්මන් කරමින්ම**, අනුවිචරමානො** එහා මෙහා ඇවිදිමින්**, කෙණියස්සමියෙ** කෙණියගේ අසපුවෙහි වසන, **ආවාහො** නව යොවුන් කුමරි බඹසර රැකි තරුණියන් කැඳවාගෙන ඒම, **විවාහො **එවැනි තරුණියන් පවරා දීම, **මහායඤ්ඤො** මහා දානයක්, **මාගධො** මගධ දේසයට අධිපති වූ, මහත් සේනාවක් ඇති බැවින්, **සෙනියො**, බිම්බී යනු රන් ය. ඒ නියම රන්වන් පැහැයෙන් යුතු බැවින් **බිම්බිසාරො සො මෙ නිමන්තිතො** මා විසින් ඒ භාග්‍යවතුන් වහන්සේට මා විසින් ආරාධනා කරන ලදී.
ඉක්බිති බමුණා පෙර කරන ලද පින් ඇති බැවින්, ‘බුද්ධ’ යන වචනය අසා, අමාවෙන් අබිසෙස් ලද පරිද්දෙන්, පුදුමය දනවමින්, **බුද්ධොති භො කෙණිය වදෙසි** යැයි ඇසීය. කෙණිය ඇති තතු දක්වමින් **බුද්ධොති භො සෙල වදාමි** යැයි කීය. එය තවත් තහවුරු කරගනු පිණිස නැවතත් ඇසීය. කෙණිය එලෙසම පිළිතුරු දුන්නේය. එමෙන්ම කල්ප දහසකිනුදු බුද්ධ යන වදනෙහි දුලබ බව දක්වමින්ද බුද්ධ යන හඬ ලොව ඇසීමට දුලබ වදනකැයි කීය. **යදිදං** නිපාතයකි. යම් කරුණක් එසේ වේ යැයි කියා ඇත.
ඉක්බිති බමුණාට ‘බුද්ධ’ යන වචනය අසා ‘ඇත්තටම බුදු කෙනෙකුද? නැතිනම් බුද්ධ යනු නමට පමණක්දැයි විමසීමට සිත්විය. ‘දොස් රහිත වූ බවට (ඒ බුදුවරයා) පත් වීද........අපගේ බමුණු සමයෙහි මෙබඳු අදහසක් පැවත එන්නේ’ යැයි **ආගතානි ඛො පන.......... විවත්තච්ඡද්දො** යනුවෙන් කීය. **මන්තෙසු** වේදයෙහි, සුද්ධාවාසී දෙවියෝ කල්ඇතිවම ‘තථාගතයන් ලොව පහළවෙති’යි බමුණු වෙසින් වෙදය පවසති. උගන්වති. ඒ අනුව උසස් තැනැත්තන් ඒ ඒ ලකුණු අනුව තථාගතයන් හඳුනා ගනිතැයි එයින් මුලසිටම වේදයෙහි මහපුරිස් ලකුණු ගැන සඳහන් කරති. තථාගතයන් වහන්සේ පිරිනිවන් පෑ කල්හි, කෙමෙන් (එම කරුණු) නොසැළකෙයි. මැකී යයි. එය දැන් නැත. **මහා පුරිසස්ස** අවබෝධය හා මුසු නුවණින්ද කරුණ දී මහා ගුණවලින් පිරුණු උතුම් තැනැත්තාගේ, **ද්වෙ ගතියො** දෙආකාරයෙන් තීරණය කළ හැකිය. මේ ‘ගති’ යන වචනය අරුත් කීපයක යෙදේ. ‘සාරිපුත්ත, මේ ආකාර වූ ගති පහකි. ‘පඤ්චෙ ඛො පනිමා සාරිපුත්ත ගතියො’ යන තන්හි ඉපදෙන තැන් දැක්වෙයි. ‘තිරිසන් සතුන්ගේ ගති මහා වනය’යි දැක්වූයේ ‘ගති මිගානං පවනං’ වාසය කරන තැන අරුතිනි. ‘මෙසේ බොහෝ ගතිවලින් යුතු, ‘එවං අධිමත්තගතිමන්තො’ නුවණ ගැන සඳහන් වේ. ‘ගති ගත’ ආදී තැන්වල යෙදුනේ පැතිර පවත්නා බව අදහස් කිරීමටයි. මෙහිදී ‘ගති’ යන වචනය යෙදුනේ තීරණයකට එළඹීම සළකා යැයි දතයුතුය. ඒ අනුව ලකුණු කිහිපයක් පිහිටියේ නම්, ඒ තැනැත්තා සක්විති රජ වන්නේය. එපමණකින් ‘බුද්ධ’ වන්නේ නොවේ. උසස් වූ උපත සළකා එසේ කියන ලදී. **යෙහි සමන්නාගතා** යැයි ඒ අනුව කීය.
**සචෙ අගාරං අජ්ඣාවසති** යම්හෙයකින් ගිහිගෙයි වසයි ද, **රාජාහොති චක්කවත්තී** පුදුමය දනවන කරුණු සතරකින්ද, සිවු සඟරාවතින්ද ලෝකය සතුටු කරන්නා රජුය. සත් රුවන පහළ වීද, සිවුසම්පත් සක්වලින් යුතුවීද, එයින් සෙසු ජනතාවටද උපකාර කරමින්, අනුන් කෙරෙහි හිතවත්ව ඉරියව් නැමති සක පවත්වන බැවින්, සක්විති වේ. පොදුවේ රජ යැයි කියා වෙසෙසින් හැඳින්වීමට ‘සක්විති’ යැයි යෙදේ. දැහැමින් රජකම ලැබ රජවී යැයි **ධම්මරාජා**, අනුන් කෙරෙහි හිතවත්ව, දැහැමිව කටයුතු කිරිමද **ධම්මිකො**, තමාගේ ද හිතසුව පිණිස දැහැමිව කටයුතු කිරීම ද ‘ධම්මරාජා’ නම් වේ. කටයුතුවල නිපුණතාව නිසා **චාතුරන්තො **සිවු මුහුදු කෙළවර තෙක්, සිවුමහා දිවයින් කෙළවර කොට ඇති පොළවට අධිපති යන තේරුමයි. තමා කෙරෙහි වූ තරහව ආදී සතුරන්ද, බාහිර අනෙක් රජවරුන් ද දිනුවේ යැයි **විජිතාවී, ජනපදත්‍ථාචරියප්පතො** ජනපදවල තහවුරු බව, කිසිදු අවුල් වියවුල් නොමැති වූ, කිසිවෙකුටත් කලබල ඇති කළ නොහැකි සේ මැනවින් ජනපදය තිරව සකස් වූ බැවින්, උත්සාහවත්ව, තම කටයුතුවල නිරත වූ, සෙලවිය නොහැකි, කම්පා කළ නොහැකි,
**සෙය්‍යථිදං** නිපාත පදයකි. ඒවා කවරේද? ඒ කෙසේද? යන අරුතයි. **චක්කරතනං....... පරිණායකරතනමෙව සත්තමං** එහි වැඩි විස්තර රතන සූත්‍ර විස්තරයෙහිදී කියන ලදී. ඒවා අතරින් සක්විති රජු සක් රුවනින් ජය නොලද පෙදෙස් දිනයි. ඇත්, අස් රුවනින් කැමති පරිදි පාලන පෙදෙසෙහි පහසුවෙන් සැරිසරයි. සේනාධි නායක රුවනින් රාජධානිය මනාව රැක දෙයි. අනෙක් රුවන්වලින් එදින්නෙදා ජීවිතය සුවපහසුවෙන් ගත කරයි. මුලදී ඔහුගේ උත්සාහය දක්වයි. ඇත්, අස්, ගහපති රුවන්වලින් ඔහුගේ ගරුබුහුමන් ලැබීම, උසස් බව පැහැදිලි කරයි. පරිනායක රුවනින් පාලන රටාව පිරිපුන් වෙයි. කාන්තා රුවනින් හා මිණිරුවනින් තෙ ආකාර වූ සවිපල ගෙනෙයි. සක්විති රජු කාන්තා, මිණි රුවනින් සම්පත් සුව විඳියි. ඉතිරි රුවන් සයෙන් ඉසුරු සුව විඳියි. මෙහි වෙසෙසින් සඳහන් කළයුතු වන්නේ, අදොස ආදී කුසල් මුල් තුනෙන් ලබන යහපත් කටයුතු බලයෙන් මුල් රුවන් පහළවීමයි. අතරමැද සඳහන් වන රුවන් පහළවන්නේ අලෝභ කුසල මූලව හටගත් යහපත් කටයුතුවල බලයෙනි. පසු කියැවෙන රුවන අමොහ කුසල මූලව හටගත් යහපත් කටයුතුවල බලයෙන් පහළ වීයැයි දතයුතුය.
**පරොසහස්සං** දහසකට වැඩියෙන්, **සූරා** බිය නොහඳුනන, **වීරංගරූපා** දෙතුන් බඳු සිරුරු ඇති, මේ එහි පවත්නා ගතිසොබාවයි. **වීරා **උසස් සුරුවිරුකම් ඇති, උත්සාහවත් බවද මෙහි කියන ලදී. **පරසෙනප්පමද්දනා** සතුරු සේනා සිටියහොත්, එය මැඬලීමට හැකි බව අදහසයි. **ධම්මෙන** ‘පරපණ නොනැසිය යුතුය’ ආදී පන්සිල් දහම්, **අරහං හොති සම්මා සම්බුද්ධො ලොකෙ විවත්තච්ඡද්දො** රාග දෝස මෝහ, මාන, දිට්ඨි, අවිජ්ජා දුසිරිත් නැමති ආවරණයෙන් වසා ඇති කෙලෙස් අඳුරෙන් ලොවෙහි ඒ අඳුරු තිර විවරකොට, ඒ බව ලෝකාවාසීනට හඳුන්වා දීමෙන් විවත්තච්ඡද්දො, අරහං යන පදයෙන් පිදීමට සුදුසු බව දැක්වේ. එහි දෙවන පදයෙන් ඊට හේතු ලෙස සම්මා සම්බුදු බව දක්වයි. ඒ අවබෝධය ලැබීමෙන් කෙලෙස් ආවරණය ඉවත හළ බව තුන්වන පදයෙන් දතයුතුය. සසර ගමන අවසන් කරන ලද බව (ඉහත සඳහන් පරිදි) ආවරණ ඉවත් කරන ලද බව පැහැදිලි කරයි. එයින් සසර ගමන නැතිකළ හෙයින් අරහං හෙවත් පිදීමට සුදුසු වීමෙන් ද, කෙලෙස් වැසුම් රහිත හෙයින් සම්මා සම්බුද්ධ ලෙසද හඳුන්වති. මෙසේ මුල් වචන හේතු දෙකක් ලෙස දක්වන ලදී. මෙසේ දෙවන වචනයෙන් අදහස් වන, (දැනීම - අපමණ නුවණ හා අවබෝධය නිසා ලද) සියල්ල දැනගැනීමෙන් ලබන එඩිතර බව වැනි කරුණු මුල්පදය සමගද දෙවැනි පදයෙන් දැක්වූ කරුණු තුන්වන පදය සමගද එකිනෙකට සම්බන්ධ වෙයි. මුල් පදයෙන් දහම් ඇසද, දෙවැනිව බුදු ඇසද, තෙවැනිව හාත්පස විනිවිදව දකින ඇසද පිරිපුන් වෙතැයි දතයුතුය.
සෙල බමුණා, භාග්‍යවතුන් වහන්සේ වෙත යනු කැමතිව, ‘පින්වත, සම්බුදුරජාණන් වහන්සේ දැන් කොහි වසත්දැ’යි ඇසීය. මෙසේ කී කල්හී, **යෙන සා** යම් දිසාවක**, නීලවනරාජි** ඒ නිල් (හරිතවන්) ගස් සමූහය, ඒ වනය, (පැහැයෙන් හා අවට ඝන සෙවනැල්ලෙන්) වළාකුළු පෙළක් වැන්න. එකල භාග්‍යවතුන් වහන්සේ එහි වැඩ සිටියහ. එය පෙන්වා දෙමින්, ‘පින්වත් සෙල, අර පෙනෙන නිල්වන් වනයෙහි ඒ බුදුරජාණන් වහන්සේ වාසය කරති’යි කීය. මෙය එහි ඉතිරි පාඨයයි. ආධාර විබත් අරුතෙහි තතියා විබත් යෙදී ඇත. **පදෙ පදං** පියවරෙන් පියවර තබා (සෙමින් පියෙන් පිය නගා) එයින් ඉක්මන් ගමන වළකයි. **දූරාසදාහි** (බුදුහිමි කරා) එකවරටම පහසුවෙන් ළංවිය හැකි නොවේ. එහෙයින් මෙසේ, **භොන්තො ආගච්ඡන්තු** යැයි පහසුවෙන් ළංවිය නොහැක්කේ කුමක් නිසාද? තනිව හැසිරෙන සිංහයන් වැනිය. කළයුතු දෙයක් නොමැති බැවින් සිංහයන් තනිව හැසිරෙත්ද, එසේ උන්වහන්සේලාද විවේකය කැමති වෙති. යදාචාහං යනුවෙන් ඒ තරුණ සිවු පිරිස හැසිරිය යුතු මූලික කරුණු පහදා දෙයි. **මා ඔපාතෙථ** (කතා කරන අතරතුර) නොපිවිසෙව, අතුරු කතා නොකරව, **ආගමෙන්ත** ගරු සැළකිලිමත්ව සන්සුන්ව සිටුව, කතාබහ අවසානය තෙක් නිහඬව සිටිත්වා යන අදහසයි.
**සමන්නෙසි** සොයාගත්තේය. **යෙභුය්‍යෙන** බොහෝ **අද්දස** අඩුවෙන් දුටුවේය. නොදුටු දෙයක් නිසා **ඨපෙත්‍වා ද්වෙ** යැයි සඳහන් විය. **කංඛති** සැකය උපදවා ගනී. ‘අනේ, මට දැකිය හැකි නම්’..... යන බලාපොරොත්තුව, **විචිකිච්ඡති** ඒ ඒ ආකාරයෙන් පිරික්සමින් සැක කරයි. **දට්ඨුං** දකින්නට නොහැකි වෙයි. **නාධිමුච්චති** ඒ සැකයෙන් තීරණය නොකරයි. **න සම්පසීදති** එහෙයින් ‘මෙතුමා පුරිස් ලකුණින් පිරිපුන් නැතැයි භාග්‍යවතුන් වහන්සේ කෙරෙහි පැහැදීමක් නොකරයි. සැකය හෝ (බලාපොරොත්තු වූ දේ නොදැකීමෙන් වූ) දුබල විමතිය, දෙගිඩියාව, ඒ සැකයෙහි මැද අවදියයි. ඒ සැකය මතම දැඩි මතවාදී වීම, එහි මුල්බැස ගැනීම බලවත් අවදියයි. ඒ නිසා ඇතිවන නොපැහැදීම සිතෙහි කිලිටි බව වඩයි.
**කොසොහිතෙ** කොපුවක් තුල මෙන්, (පිටතට නොපෙනෙන සේ) වැසී ඇති, **වත්‍ථගුය්හො** රහසඟ, භාග්‍යවතුන් වහන්ගේ රහසඟ ඇතකුගේ මෙන් සිරුර තුලට වැද, රන්පැහැති පියුම් ගැබක පිහිටියේය. එසේ වැසී ඇති බැවින් සෙල බමුණා එය නොදැක, මුවතුල ඇති දිවෙහි පිරිපුන් බවද නොසලකා ඒ ලකුණු දෙක පිළිබඳවම දෙගිඩියාවෙන් සැක සිතුවේය**. තථාරූපං** කෙබඳු ආකාරයටද? මෙහිදී අප විසින් කුමක් කිවයුතුද? මේ ගැන ඇසූ මිලිඳු රජුට නාගසේන තේරුන් මෙසේ පවසන ලදී.
‘නාගසේන හිමියනි, භාග්‍යවතුන් වහන්සේ ඉතා අපහසු දෙයක් කරන ලද සේක්ද?’ ‘කුමක්ද? මහරජ?’ මහජනයා ලජ්ජාව යැයි සලකනු ලබන දේ. බ්‍රහ්මායු බමුණාටද, අතවැසි උත්තර නම් තරුණයාටද, බාවරීගේ අතවැසි බමුණු තරුණන් දහසය දෙනාටද සෙල බමුණාට සහ ඔහුගේ තුන්සියයක් වූ අතවැසි තරුණයන්ටද පෙන්වීය.’ ‘මහරජ, භාග්‍යවතුන් වහන්සේ රහස් තැන් පෙන්වූවා නොවේ. එහි සෙවනැල්ල පෙන්වූ සේක. පටියෙන් බැඳ ඇති අඳනයද, පෙරවූ සිවුරද තුලින් සෙවනැලි රුව පමණක් දැක්වූහ. ‘හිමියනි, සේයාරුව දැකීමත් පියවි ලෙසම දැකීම නොවේද?’ ‘මහරජ, එය මෙසේ සැළකුව මැනවි, හදවත දැක, දහම් අවබෝධ කරන කෙනෙකු වේ නම්, සම්මා සම්බුදුන් වහන්සේ හදවත ද පෙන්වන සේක. නාගසේන හිමියනි, ඔබවහන්සේ පැන විසඳීමෙහි සමතෙකි.’ (රජු කීය.)
**නින්නාමෙත්‍වා** පිටතට ගෙන, කන් සිදුරු පිරිමැදීමෙන් දිග් බව, නාස්පුඩු කන් පිරිමැදීමෙන් තුනී බව, නලල් තලය වැසීමෙන් පුළුල් බවද පෙන්වීයැයි දතයුතුය. **ආරියපාචරියානං** ගුරුවරුන්ද, ඔවුන්ගේ ගුරුවරුන්ද, **සකෙ වණ්ණෙ** තම ගුණය,
**පරිපුණ්ණකායො** ලකුණුවලින් පිරුණු, අඟපසඟ අඩුවීමක් හෝ විසුළු බවක් නැතිව, පිරිපුන් වූ සිරුරින් යුතු, **සුරුචී** සොඳුරු සිරුරු පැහැ ඇති, **සුජාතො** උසට ගැලපෙන මහතින්ද, නියම පිහිටීමෙන්ද, **චාරු දස්සනො** බොහෝ වේලාවක් බලා සිටියත් සෑහීමක් නොමැති, පිළිකුල් නොවන, සුන්දර දැකීමෙන් යුතු, ඇතැමෙක් චාරුදස්සන යනුවෙන් සොඳුරු නෙත් යැයි කියති. **සුවණ්ණවණ්ණෙ** රන් හා සමාන වූ පැහැය, **අසි** වන්නෙහි එය සියළු පදවල යෙදිය යුතුය**. සුසුක්කදාඨො** මනා පිහිටි සුදුපැහැ දත්, භාග්‍යවතුන් වහන්සේගේ දත්වලින් සඳරැස් මෙන් ඉතා සුදුරැස් නිකුත් වෙයි. සුසුක්කදාඨො යැයි එහෙයින් කියන ලදී.
**මහාපුරිස ලක්‍ඛණා** පෙර කියන ලද අකුරු සහිත වචන ඒ දත් අතරින් නික්මෙයි.
ඒ ලකුණු අතුරෙන් තමන් කැමති ලකුණුවලින් භාග්‍යවතුන් වහන්සේ පසසමින්, පහන් නෙත් ඇති යැයි කීය. පස් ආකාරයෙන් පැහැදෙන ගතියෙන් යුතු හෙයින් **පසන්නනෙත්තො** වෙයි. පිරිපුන් සඳමඬල වන් මුහුණ **සුමුඛො**, උසට සරිලන මහතින් යුතු **බ්‍රහා**, බ්‍රහ්මයාගේ මෙන් කෙළින් සිරුර **උජු,** බබළන සුළු **පතාපවා**, මීට අදාල කරුණු කලින් සඳහන් කර ඇත. **මජ්ඣෙ සමණසංඝස්ස** මේ ආකාරයෙන් තුති කරමින්, අගයමින් නැවත කියන ලදී. ඒ කියන ලද පරිදි බබළයි. ඉදිරියට දැක්වෙන ගාථාද මේ අයුරිනි.
**උත්තමවණ්ණිනො **උතුම් පැහැයෙන් යුතු, **ජම්බුසණ්ඩස්ස** දඹදිවෙහි, පසිඳු වූ, අධිපති බව අගය කරමින්, සක්විති රජ වී නම්, සිවු දිවයිනම ජයගන්නා බව කීය.
**ඛත්තියා** උපතින් රජ කුලයට අයත්, **භොජා** සම්පත් ඇති, **රාජානො** රජ බවට පත්වූවෝ, **අනුයුත්තා** අනුව යන සේවකයෝ, **රාජාභිරාජා **(අනෙක්) රජවරුන්ගෙන් පුද ලැබිය යුතු රජව, සක්විති බව අදහස් කෙරේ. **මනුජින්‍ද්‍රො** මිනිසුන්ට අධිපතිව.
අරහත් සම්මා සම්බුදුවරුන් ගැන සෙල බමුණා මෙසේ ඔහුට හැගෙන පරිදි කරුණු කියනවිට, ඒ අනුව තමන් ගැනද පැහැදිලි කරන්නේ යැයි ඔහුගේ අදහස ඉටු කරමින් ‘මම ද රජෙක්මි’ යැයි භාග්‍යවතුන් වහන්සේ පැවසූහ. එහි අදහස මෙසේය. ‘සෙල, ඔබ මගෙන් සක්විති රජවීමට සුදුසු යැයි ඉල්ලා සිටියත්, ඒ ගැන උත්සාහ නොවව, **රාජාහමස්මි** රජකමට පත්වූ විට වෙනත් රජෙකු යොදුන් සියයක් හෝ යොදුන් දෙසීයක්, තුන්සියයක්, හාරසියයක් හෝ යොදුන් දහසක් හෝ සක්විති රජව සිවු දිවයින් කෙළවර කොට පාලනය කරයි. අනුසාසනා කරයි. මට එවැනි සීමාවූ කොටසක් නැත. **ධම්මරාජා අනුත්තරො** මම භව කෙළවර පටන් අවීචිය දක්වා අපමණ ලෝකධාතූන්හි අනුසාසනා පවත්වමි. පාද රහිත, පාද ඇති, හැම ජීවීන්ටම වඩා මම උසස් වෙමි. සීලයෙන් හෝ.... (සියළු කෙලෙස් බැඳීම්වලින්) මිදුණු බවට නුවණැති දැක්මෙන් හා සමාන කිසිවකු නැත. එහෙයින් මම මෙසේ දහමෙහි රජු වෙමි. උතුම් බවින් උතුම් බවට පත්ව, සිවු ආකාර වූ සිහිය පිහිටුවා ගැනීමෙන්ද, ඇති තතු මැනවින් අවබෝධයට අවැසි කරුණු ද ආදියෙන් **ධම්මෙන චක්කං වත්තෙමි** ‘මෙය දුරු කරව, මෙ පරිදි, මෙයට පැමිණ, වාසය කරව’ ආදී තන්හි අණ සක හෙවත් අණ පැවැත්මය. ‘මහණෙනි, මේ දුක (අවබෝධ කරන ලද) උතුම් ඇත්තයි. ‘මෙහි ඉගෙන ගතයුතු කරුණින් දහම් සක වේ. **චක්කං අප්පතිවතතියං** මහණකු විසින් හෝ, බ්‍රාහ්මණයකු විසින් හෝ ලොව කිසිම කෙනෙකු විසින් ආපසු වරදක් නොපෙන්විය හැකි, පෙරළිය නොහැකි සකක් වේ නම් මේ දහම් සකයි.
මෙසේ තමන් පිළිබඳ හඳුන්වා දෙන භාග්‍යවතුන් වහන්සේ දුටු සෙල සතුටට පත්ව, නැවත ඒ කරුණු තවදුරටත් තහවුරු කරගනු පිණිස සම්බුදුවරයෙකු බව දනිමි’යි ගාථා දෙකක් කීය. **කො නු සෙනාපතී** දැහැමිව දම්සක් පවත්වන, දහමින් රජ වූ ඔබවහන්සේගේ සෙන්පති කවරෙක්දැ’යි ඇසීය.
මේ වේලාවෙහි භාග්‍යවතුන් වහන්සේගේ දකුණුපසින් ගරු කටයුතු සැරියුත් හිමි, රන්පිඬක් මෙන් සිරියාවෙන්, බබළමින් වැඩසිටියහ. භාග්‍යවතුන් වහන්සේ, සැරියුත් හිමි පෙන්වමින්, **මයා පවතතිතං චක්කං** යන ගාථාව වදාළහ. **අනුජාතො තථාගතං** තථාගතයන් සමානව, (පැවිදි සසුනෙහි) උපත ලද, තථාගතයන් වහන්සේ හේතුකොට - උපකාරයෙන් සසුන් පත් වූ, යන තේරුමයි.
මෙසේ ‘සෙන්පති කවුරුන්දැ’යි ඇසූ පැනයට පිළිතුරු දී, ‘සම්බුදුන් ලෙස දැනගනිමි’ යැයි සෙල පැවසූ කරුණෙහිලා ඔහුගේ දෙගිඩියාව නැති කරනු පිණිස, මම පොරොන්දු දෙන පමණකින් (ඔබ හා) එකඟ නොවෙමි, එහෙත් මේ කරුණින් බුද්ධ නම් වේයැයි දැනවීමට **අභිඤ්ඤෙය්‍යං** යන ගාථාව කීහ. අභිඤ්ඤෙය්‍යං යනු විදු නැණ හා කෙලෙස්වලින් මිදීමයි. (සිවුසස්හි) මග්ග හා සමුදය **භාවෙතබ්බං** යනුවෙන් (මෙහිදී සැළකේ) ඉවත හළ යුතු (දේ ද ඇත.) හේතු යන වචනයෙන් (බුදුබවට පත්වීම නම්) පල ලැබීමේදී ඉටුවීමේදී, සිවුසස්හි නිරෝධ හා දුකෙහි ඇත්ත පිළිබඳවද කියන ලදී. අවබෝධ කළයුතු දේ අවබෝධ කරන ලද බවත්, වෙසෙසින් දතයුතු දේ දැනගන්නා ලද බවත්, මෙහිම ඇතුලත්ය. ‘මෙසේ සිවුසස් මග වැඩීමෙන් ලබන පල සහ විජ්ජා-විමුත්ති දක්වමින්, අවබෝධ කළයුතු දේ අවබෝධ කොට බුදුබවට පත්වීමි’ යැයි කීමෙන් බුදුබව තහවුරු කරයි. පහදයි.
මෙසේ වෙනස් කළ නොහැකි පරිදි තමන් පිළිබඳව පැහැදිලි කොට, තමන් කෙරෙහි වූ සැක දුරුකරනු පිණිසද, බමුණාගේ උනන්දුව වැඩිදියුණු කිරීමට වේගවත් කිරීමට **විනයස්සු** ආදී ගාථා තුනක් වදාළහ. **සල්ලකත්තො** රාග කෙලෙස් ආදී උල් උදුරා දමන, සැත්කම් කරන වෙදකු බඳු, **බ්‍රහ්මභූතො** උසස් වූ, **අතිතුලො** සමකළ නොහැකි, උපමා ඉක්ම වූ, උපමා කොට සඳහන් කළ නොහැකි, **මාරසෙනප්පදමද්දනො** ‘කාමය ඔබේ මුල්ම සේනාවයි’ යනුවෙන් පටන් ගෙන, ‘හාත්පස යුද සෙනග දැක, ආදී ලෙසට කී කල්හි මාර පිරිස යැයි කියන ලද මරසේනාව මැඩ පවත්වමින්, **සබ්බා මිත්තෙ** ඛන්‍ධ, කිලෙස, අභිසංඛාර, මච්චු, දෙවපුත්ත මාර යැයි කී සියළු සතුරන්, **වසීකත්‍වා** තම යටතෙහි තබාගෙන, **අකුතොභයං** කිසිවකුට බය නැති,
මෙසේ වදාළ කල්හී, එකෙණෙහිම භාග්‍යවතුන් වහන්සේ කෙරෙහි වූ පැහැදීමෙන්, පැවිදිවනු කැමතිව, **ඉමං හොන්තො** ආදී ගාථා තුන කීවේ, මගපල ලැබීමට හේතු සම්පත් ඇති, ඊට සුදුසු පරිදි මුහුකුරා ගිය නුවණින් මෙහෙයවන ලද පරිද්දෙනි. **කණ්හාභිජාතිකො** සැඬොල් වැනි පහත් යැයි සම්මත කුලයක උපත ලද,
එහිදී සෙල බමුණා හා පැමිණි තරුණයෝ ද එසේ පැවිදිවනු කැමතිව, **එතඤ්චෙ රුච්චති භොතො** යන ගාථාව කීහ. ඉක්බිතිව සෙල බමුණා ඒ තරුණ සිසු පිරිස කෙරෙහි සතුටු සිතැතිව, තමන් හා පෙර භවයන්හි එක්ව කරන ලද යහපත් කටයුතුවල පින් මහිමය ඇති, ඒ කුලපුතුන් දක්වා **බ්‍රාහ්මණ තිසතා** යන ගාථාව කීය.
අතීතයෙහි පියුමතුරා බුදුරදුන් දවස, සේල තුන්සියයක් පිරිසට නායකව, ඔවුන් සමග පිරිවෙණක් කරවා, දන් පිරිනැමීම් ආදී යහපත් දේ කොට, කෙමෙන් දෙව් මිනිස් සුව විඳිමින්, අවසන් උපත ලෙස ඔවුන්ටම ගුරුවරයෙකුව සිටින බවත්, මෙහිදී ඔවුන්ගේ (යහපත්) කටයුතුවල පලය වූ සසරින් මිදීමේ හැකියාවත් දුටු භාග්‍යවතුන් වහන්සේ, ‘එව මහණ’ යැයි කී පමණින් පා සිවුරු දරා පැවිදිවීමේ හේතුසම්පත් ඇතැයි දැන, ඒ සියල්ලන්ම ‘එහි භික්‍ඛූ’ යනුවෙන් අමතා පැවිදි කරමින්, **ස්වාක්‍ඛාතං** යන ගාථාව වදාළහ. **සන්‍දිට්ඨිකං** තමා විසින් අවබෝධ කරගැනීම, **අකාලිකං** සිවුමග පල ලබාගැනීමට නියම කරන ලද කාලසීමාවක් නැති බව, යථා බලාපොරොත්තු පරිදි, මග බඹසර මුල්කොට ඇති, **පබ්බජ්ජා අප්පමත්තස්ස** සිත කය වචන හික්මීමෙහි සිහිය නොවෙනස්ව, **සික්‍ඛතො අමොඝා** වෙයි. එහෙයින් ‘බඹසර මග මනාව කියන ලදී. හික්මීමෙන් නොපමාව’........ යන ගාථාව වදාළහ.
එසේ වදාරා ‘එව මහණ’ භාග්‍යවතුන් වහන්සේ ඔවුන් ඇමතූහ. ඒ සියළු දෙනාම සිවුරු දරා අහසින් අවුත් භාග්‍යවතුන් වහන්සේ වැන්දාහ. සංගායනාවට සහභාගි වූ හිමිවරු මෙසේ ඒ පිරිසගේ පැවිදිවීම අනුව සෙල උපසම්පදාවද ලැබීයැයි කීහ.
**භූත්තාවී** දන් වළඳා**, ඔනිත පත්තපාණි** යනු පාත්‍රයෙන් අත ඉවතට ගෙන, එහි ‘උපගනත්‍වා’ - එළඹ යැයි ඉතිරි වචනයක් ද දතයුතුය. වෙනත් තැන්හි මෙන් භාග්‍යවතුන් වහන්සේට එකත්පස්ව හුන්නේ යැයි (පමණක්) යෙදීම නුසුදුසුය.
අග්ගිහුත්තමුඛා ආදී ගාථා භාග්‍යවතුන් වහන්සේ කෙණියගේ සිතට ගැලපෙන පරිදි අනුමෝදනා කරමින් වදාළහ. පුරුද්දක් ලෙස ගිනි පිදීම හැර, බමුණන්ගේ නිසි පරිදි වූ (නිවැරදි) යාගයක් නොවේ. **අග්ගි හුත්ත මුඛා යඤ්ඤා** ගින්නට පුදන ලද දේ උතුම්ය. ගින්නට පුදන ලද දෙය මුල්තැන ගනී යන තේරුමයි. වේදය හදාරන්නන් විසින් මුලින්ම ඉගෙන ගතයුතු බැවින් **සාවිත්තී ඡන්‍දසො මුඛං** යැයි කියන ලදී. **මනුස්සානං** උසස් බැවින් **රාජා මුඛං** යැයි කියා ඇත. **නදීනං** ආධාර වන බැවින්, උපකාර වන බැවින් **සාගරො මුඛං** කියන ලදී. සඳෙහි ගමන යෙදෙන පරිදි, ‘අද කැති නැකතය. අද රෙහෙණ නැකත’ යයි ද ඒ ඒ දින අනුව පෙනෙන අයුරින්ද ආලෝකයෙන්ද සොමි ගුණයෙන්ද **නක්‍ඛත්තානං මුඛං චන්‍දො** යැයි කියා ඇත. බබළන ආලෝකයෙන් මුල්තැනට පත්වන බැවින්, **ආදිච්චො තපතං මුඛං** යැයි කියන ලදී. දීමට, පිදීමට සුදුස්සන් අතරින් මුල්තැන ගන්නා, වෙසෙසින්ම ඒ කාලයෙහි බුදුපාමොක් අරිමහ සඟණ උදෙසා **පුඤ්ඤං ආකංඛමානානං සංඝො චෙ යජතං මුඛං** යැයි කියන ලදී. එයින් සංඝයා වහන්සේ පින් ලබාගැනීමට සුදුසු ආයෝජන මගක් - දොරටුවක් සේ පෙන්වයි.
වෙනත් ආකාරයෙන් තම හැඟීම් පළකිරීමට **යං තං සරණං** ගාථාවද සෙල හිමි කීහ. එහි තේරුම නම්, පසැසින් යුතු **චක්‍ඛුමා** භගවා යම් ලෙසකින් අපි **ඉතො අට්ඨමෙ දිවසෙ** මෙයින් අටවන දිනයෙහි ඒ සරණ ගියෙමු. **සත්තරත්තෙන තව සාසනෙ** එහෙයින් උතුම් වූ දමනය වීමෙන් දැමුණෙමු. ‘අහා! ඒ සරණ යෑමෙහි බල මහිමය!
මෙයින් පසු භාග්‍යවතුන් වහන්සේට ගාථා දෙකකින් තුති පැසසුම්කොට තුන්වන ගාථාවෙන් වැඳ බුහුමන් දැක්වීමට අවසර ඉල්ලා සිටී.
මේ තුන්සියයක් වූ පැවිද්දෝ ඇඳිලි බැඳ (සැදී පැහැදී) සිටිති. වීරයන් වහන්ස, පා දිගු කළ මැනව. (අපට මග පෙන්වූ) නායකයාණන්ට, කෙලෙසින් මිදුණු බැවින් නාග නම් වූ මේ පැවිදි පිරිසගේ වැඳුම වේවා!
**අනිමිත්තං **යනු **සල්ල සූත්‍රයයි**. එම සූත්‍රය දේසනා කිරිමට හේතුව කුමක්ද? භාග්‍යවතුන් වහන්සේට උවටැන් කරන එක් උපාසකතුමෙක් විය. ඔහුගේ පුතා මළේය. ඔහු පුතු මළ සොවින් සත්දිනක්ම නිරාහාරව සිටියේය. ඔහුට අනුකම්පාවෙන් භාග්‍යවතුන් වහන්සේ ඔහුගේ නිවසට වැඩමකොට ශෝකය දුරුකරනු පිණිස මෙම සූත්‍රය වදාළහ.
**අනිමිත්තං** යම් කටයුතුවල නිරතවීමට නොහැකිවීමයි. ‘මා යම් වේලාවක ඇසින් ඉඟි කරද්දී හෝ, ඇහි බැම ඉහළට නැංවීම වැනි ඒ නිමිති අනුව (ඒ හඟවන ලකුණු අනුව) ඒ දෙය ඉවතට ගෙන යන්න’ මේ ආදී ලෙසට කටයුතු කරනු ඇත. ජීවිතය මෙසේ නොවේ. ලබාගැනීමට නොහැකිය. මම මේ ලෙස හෝ කරන්නම්, එතෙක් ඔබ ජීවත්වන්න, මැරෙන්න එපා! (මෙපරිදි තිර බවක් නැත.) **අනඤ්ඤාතං** මෙපමණ කලක් මොහු ජීවත්විය යුතුයැයි, ඉපිද ජීවත්වන කාලය හෝ, ආයු කාලය අවසානය හෝ ඒකාන්තයෙන් දැනගත නොහැකි ය. චාතුම්මහාරාජික දෙවියන්ගේ ආයුකාලය මෙපමණකැයි දක්වා ඇතත්, (මිනිසුන්ට) එසේ නොවේ. **මච්චානං** මෙසේ නිසැකවම දැනගත නොහැකිය.
**කසිරං** නොයෙක් කරුණු, දේවල් හා සම්බන්ධවන බැවින් සුවසේ යැපීම අපහසුය. ඒ අනුව හුස්ම ගැනීමත්, හුස්ම පහළ හෙළීම ද මහාභූතවලින් සකස්වීමත්, පිඬු ලෙස ගන්නා ආහාරයත්, උණුසුමත්, හැඳිනීමේ, සිතීමේ හැකියාවත් අතර ඇති සම්බන්ධය නොතිබේ නම්, නොකිය හැකි වුවත්, නොදැකිය හැකි වුවත් ජීවත් නොවේ. සිවු ධාතුන් අතරින් පඨවි ධාතුව කෝප වීමෙන්, වෙනස් වීමෙන් විස සපෙකු ඩසිනු ලැබූ විටකදී මෙන් ලී කැබැල්ලක් මෙන් සිරුර තද බවට - දරදඬු බවට පත්වේ. එහෙයින් කියා ඇත -
ආපෝ ධාතුව කිපීමෙන් - වෙනස් වීමෙන් සිරුර කුණු වූ ගතියට පත්ව, සැරව මස් ලේ වැගිරීමෙන් ඇටසම පමණක් ඉතිරි වේ.
තේජෝ ධාතු කිපීමෙන් - වෙනස්වීමෙන් ගිනි අඟුරුවලකට දැමුවාක් මෙන් සිරුර හාත්පස දැවෙයි.
වායෝ ධාතුව කිපීමෙන් - වෙනස්වීමෙන් ජරාවට පත්වන සිරුරේ හන්දි බැඳුම් ගලෙක දමා කොටන ලද පරිදි ඇට බිඳී යයි.
මෙසේ ධාතු සතර නියම ලෙස සම සමව නොවූ විට සිරුර නොපචතී. ඒ ධාතු එකිනෙක මැනවින් පවතිමින්, සම ලෙස ඇතිතාක් ජීවිතය පවතී. මෙසේ ජීවිතය මහාභූත හා බැඳී ඇත. දුබික් කාලවලදී ආහාර නොලැබීමෙන් ජීවිත නැසෙන අයුරු පැහැදිලිය. කැබලිකොට, පිඬුකොට ගන්නා ආහාරය ජීවිතය හා බැඳෙන්නේ මෙසේය. එසේ ආහාරපානාදිය දිරවීමේදී (සිරුරෙන් ලැබෙන) උණුසුම නිසි පරිදි නොලැබුණු විට, ජීවිතය නැසෙන සැටි ද පැහැදිලිය. එසේම ජීවිතය, උණුසුම හා බැඳී පවතී. පණ හෙවත් සිත් පරම්පරාව නැති වූ කල්හි, එතැන් පටන් ජීවිතය හෝ ජීවී පුද්ගලයකු නැත. මෙයද ලොවෙහි පැහැදිලි දෙයකි. මෙසේ ජීවිතය, විඤ්ඤාණය හා බැඳී ඇත. මේ අයුරින් නොයෙක් හේතු නිසා ජීවිත පැවැත්ම අපහසු යැයි දතයුතුය.
**පරිත්තඤ්ච** අල්පය. දෙවියන්ගේ ජීවිතය හා සළකන විට, තණ අග පිනිබිඳක් හා සමානය. අසුරු සැනකින් හෝ සිත ඉදිරියට නොනැඟෙන තරම් අල්ප වෙයි. බොහෝ කලක් ජීවත්වන්නකු අතීතයේ තිබූ සිතින්ම ජීවත් වූයේ නොවේ. දැන් ජීවත් වේනම්, ඒ සිතින්ම ජීවත්වන්නේද නොවේ. අනාගතයෙහිද ජීවත්වන්නේ නොවේ. වත්මනෙහි දැන් ජීවත්වන්නේ ද අනාගත සිතකින් නොවේ. වත්මනෙහිද ජීවත් නොවේ. ජීවත් වන්නේද නොවේ. ජීවත් වුයේද නොවේ. කියන ලදී -
‘ලැබී ඇති ජීවිතය හුදෙක් සැප දුක පමණි. එක් සිතකින් යුතුව, ඒ මොහොතෙහි ඇතිවී, ගෙවී යන ඉක්මන් වූ මොහොතක්ම වෙයි. කප් අසූහාර දහසක් කල් දෙවියෝ සිටිත්ද, සිත් දෙකකින් ඔව්හු ද ජීවත් නොවෙතියි’ ද යනුවෙනි..

**තඤ්ච දුක්‍ඛෙන සඤ්ඤුතං** ඒ ජීවිතය මෙසේ නියමිත කාලයක් නැතිව, කොතෙක් කල් ජීවත්වේදැයි නොදැන, අපහසුවෙන්, සීතලෙන්, උණුසුමෙන්, ඩැහැලේ බොන මැසි මදුරු ආදීන්ගෙන් වන ගැහැටෙන්ද, සාපිපාසා නිසා ඇතිවන දුක්පීඩාවෙන් ද, ඒ සියළු කරුණු හේතුකොට ලබන දුකින්ද (නිරතුරුවම) වෙනස්වීම නිසා ඇතිවන දුකින්ද, හැම ලෙසකින්ම දුක් සමූහයකින්ම සමන්විත වේ. එසේ කියන ලද්දේ කුමක් නිසාද? මිනිසුන්ගේ ජීවිත මෙබඳුය. එහෙයින් ඔබ ජීවිතය අවසන් වනතුරු දැහැමි හැසිරීමෙහි යෙදෙන්න. පුතු වෙනුවෙන් සෝක නොවවයි (අදහසිනි)
එමෙන්ම සියළු අවැසි දෙය සපයා දෙමින්, මැනවින් පුතු රැක බලා ගත්තද, ‘ඔහු මළේ ය, සෝක කෙරෙමි’යි ඔබ සිතන්නෙහිද? එසේ කණගාටු නොවන්න. **න හි සො උපක්කමො අත්‍ථි යෙන ජාතා න මීයරෙ** උපන් සතුන් නොමැරෙත්වා! රැකගනිත්වා’යි කියනු ලැබූවත්, ඊට කළ හැකි කිසිදු පිළියමක් නැත. එහිදී උපාසකතුමා ‘හිමියනි, ජරාවට පත්වීනම්, මරණය සුදුසුය. ඉතා තරුණ වියෙහිම මගේ පුතු මළේ යැ’යි සිතූ පරිදි, ‘ජරාවට පත්වුවද නොවූවද මරණය සිදුවෙයි. එහි නියමයක් නැතැ’යි වදාළහ.
එම කරුණ නිදසුන් මගින් තහවුරු කරමින්, **ඵලානමිව පක්කානං** ආදී ගාථා වදාළහ. එහි තේරුම නම්, පැසුණු (ඉදුණු) ගෙඩි මෙනි. ඒ ගෙඩි හිරු උදාවූ වේලෙහි පටන්, හිරු රැසෙන් තැවෙමින්, පොළොවෙහි රස සාරය, දිය සාරය ද ගසෙහි කොළවලින් අත්තටද, අත්තෙන් කඳටද, කඳෙන් මුලටද, මුලින් පොළවටම අනුපිළිවෙලින් පොළවටම පිවිසෙයි. පොළවට පතිත වීමේදී පටන්, පොළවෙන් මුලටද මුලින් කඳටද ආදී ලෙසින් අතු කොළ කෙමෙන් නැවත වැඩෙයි. මෙසේ වැඩීමේදී පැසුණු ගෙඩි, නටුව මුලට නොඒ. ඉක්බිති හිරු රැසින් තැවෙමින්, නටුව (රිකිලි) රත්වීමට පත්වේ. එයින් ඒ ගෙඩි උදෑසන, උදෑසන නිසිකලට බිම වැටෙයි. **පාතො පපතතො භයං** වැටීමෙන් බියක් වේ යැයි අරුතයි. **ජාතානං මච්චානං නිච්චං මරණතො භයං** මිනිසුන් මෙසේ පැසුණු ගෙඩි මෙනි.
වැඩිදුර කිවයුතුද? ජීවිතයත් කැඩී බිඳෙන සුළු (මැටි) කළයක් බඳුය. එහෙයින් අඩුවයස් වූ තරුණයෝ ද..............මරණය පිහිටකොට ඇත්තාහ. මෙසේ වටහාගන්න. එසේ තේරුම් ගෙන, මරණයට නෑදැයා හෝ නෑදැබවද සළකා බලන්න. පියාට පුතාවත් (මරණයෙන්) රැකගෙන පිහිටක් නොවිය හැකි සේම, අනෙක් නෑදැයන්ට තම නෑයා ද රැකගත නොහැකිය. එහෙයින් බලාසිටියදීම (මරණයට) පත්වෙයි.
ඒ අනුව මෙසේ සඳහන් කළහැකිය. නෑදැයන් බලා සිටියදීම, ‘අම්මේ, තාත්තේ (නැතිනම්) දුවේ, පුතේ.........ආදී ලෙසින් පුථු නොයෙක් ලෙසින්, **ලාලපතං** එසේ විලාප කීම, **මච්චානං එකමෙකො** යම්සේ මිනිසා, **ගො වජ්ඣො** මෙසේ ගෙන යයි. **පස්ස** උපාසකය, බලන්න, වටහා ගන්න. (මරණයෙන්) ලොවට පිහිටක් නැත.
බුදු පසේබුදුවරු ආදීහු ඉතා ගැඹුරු නුවණින් යුත්තාහ. **එවම්භාහතො ලොකො මච්චුනා ච ජරාය ච** කිසිවකුට මද හෝ රැකවරණයක් කළ නොහැකි බව දනිති. **තස්මා ධීරා න සොචන්ති විදිත්‍වා ලොක පරියායං** මෙම ලෝක නියාමය දැන, ඒ නුවණැත්තෝ සෝක නොකරත්.
ඔබ යම් මගකට... විලාප නගහි? කුමක් නිසා එසේ කියන ලද්දේ ද? **යස්ස** මවුකුසට, **ආගතස්ස** පැමිණි, **මග්ගං** මෙයින් චුතව වෙනත් තැනකට, **ගතස්ස** ගිය මග හෝ **වා න ජානාසි**, ඔහුට මෙම **උභො අන්තෙ අසම්පස්සං නිරත්‍ථං පරිදෙවසි**, නුවණැත්තෝ එය දැක, දැන, ලොවෙහි මේ පිළිවෙල සොබාව දැන සෝක නොකරති.
මීළඟට ‘නිරත්‍ථං පරිදෙවසි’ යැයි මෙහි සඳහන් කරන ලද විලාප නැගීමෙහි තේරුමක් නැති බව තහවුරු කරමින් **පරිදෙවයමානො චෙ** ආදී ගාථා කීහ. **උදබ්බහෙ** හරවත් දෙයක් ලබන්නේය. දරන්නේය. තමා හඳුනාගත යුතු වන්නේය. **සම්මූළ්හො හිංසමත්තානං** මුළාවී තමන් කරදරයට පත්වෙමින්, **කයිරාචෙතං විචක්‍ඛණ** යම්ලෙසකින් එබඳු, **කඤ්චි අත්‍ථං** කිසියම් වැදගත් හරවත් බවක් වේනම්, නුවණැත්තාද ඒ වෙනුවෙන් වැළපෙන්නේය.
හැඬීමෙන් පලක් නැතැයි මෙහිදී අදහස් වේ. **න **කිසිවෙකු **රුණ්ණෙන සොකෙන චෙතසො සන්තිං පප්පොති** එතකුදු වුවත් හැඬීමෙන් හෝ සෝක කිරීමෙන් හෝ, **භිය්‍යො අස්ස උප්පජ්ජතෙ දුක්‍ඛං සරීරඤ්ච** සිරුර පැහැ වෙනස්වීමෙන් මළානික පෙනුමෙන්, **උපහඤ්ඤති,**
**න තෙන පෙතා** ඒ හැඬීමෙන් මියගිය තැනැත්තෝ, **පාලෙන්ති** යැපෙන්නෝ නොවෙති. ඔවුනට එය උපකාරය පිණිස නොපවතී. එහෙයින් **නිරත්‍ථා පරිදෙවනා**
හැඬීම තේරුමක් නැති බව පමණක් නොවේ. අයහපතම පමුණුවයි. කවර හෙයින්ද? ‘සෝකය දුරු නොකරනවිට.........එයි වසඟයට යයි.’ **අනුත්‍ථුනන්තො** තදින් සෝක කරමින්, **වසමන්‍වගු** වසඟයට ගියේ,
මෙසේ සෝක කිරීමෙන් කිසිදු තේරුමක් නොමැති බවත්, අයහපත ඇතිවන බවත් පෙන්වා, දැන් සෝකය දුරුකිරීමට අවවාද දෙමින් **අඤ්ඤෙපි පස්ස** ආදී ගාථාව කීහ. එම ගාථාවෙහි **ගමිනෙ** පරලොව යාමට සූදානම්ව සිටින, **ඵන්‍දනෙතවිධ පාණිනො** මරණ බියෙන් තැති ගන්නා වූම මේ ලෝකයෙහි සත්වග,
**යෙන යෙන** යම් යම් ආකාරයෙන්, **මඤ්ඤන්ති **ආයු බොහෝ වේවා, නිරෝගි වේවා’යි සිතති. **තතො තං අඤ්ඤථා**, ඔහු මෙසේ සිතාගෙන මියයයි. (ඇතැම්විට) රෝගී ද වෙයි. සිතන අයුරු වෙනස් වෙයි. **එතාදිසො** මේ ලෙස, **විනාභාවො** සිතන ලද දෙය එසේ නොවේ. **පස්ස** උපාසකය, ලොව නියමය මෙයයි යන අදහස මෙහිලා යොදාගත යුතුය.
**අරහතො සුත්‍වා** මේ කෙලෙසුන් දුරුකළ උතුමෙකුගෙන් මෙබඳු දහම් දෙසුමක් අසා, **න සො ලබ්භා මයා ඉති** ඒ මළ තැනැත්තා නැවත මා විසින් ජීවත් කිරීමට නොලැබේයැයි මනාව දැන, **විනෙය්‍ය පරිදෙවිතං** යැයි කියන ලදී.
**යථා සරණමාදිත්තං** යන ගාථාවෙහි **ධීරො** නුවණින් යුතු, **සප්පඤ්ඤො** නිසග නුවණින්, **පණ්ඩිතො** බොහෝ දේ අසා ඒ අනුව ජීවිතය සකසා ගත්, මහත් නුවණින් යුතු, **කුසලො** සිතා, විමසා කටයුතු කරන, මෙහිදී සිතාබැලීමෙන්, ඇසීමෙන් හා වැඩීමෙන් හෙවත් ජීවිතයට එක්කර ගැනීමෙන් යන අදහසද මෙහිලා සළකා ගතයුතුය.
සෝකයටම පමණක් නොවේ. පරිදෙවං.... සල්ලමත්තනො යන ගාථාවෙහි **පජප්ප** තණ්හාවයි. **දොමනස්සං** සිතෙහි දුක, **අබ්භතෙ** උදුරා දමන්නේය. **සල්ලං** මෙසේ තුන්ආකාර වූ දුක් ගෙනදෙන හෙයින්ද, (තමන්) ඇතුලත සිදුරු කරන අදහසින් ද උලකි. ඉහත කියන ලද පරිදි රාගාදී උල් සත් ආකාරයෙනි. මෙම උල් උදුරා හළවිට - නිවුනේ යැයි අරහත් පල කුළුගන්වමින් දේසනය නිමවූහ. **අසිතො** තණ්හා දිට්ඨියෙන් තොරව, **පප්පුය්‍ය** පැමිණ, මෙහි ඉතිරි පද කලින් ද විස්තර දක්වා ඇති බැවින් පැහැදිලිය. එහෙයින් සඳහන් නොකරන ලදී.
**එවම්මෙ සුතං වාසට්ඨෙ සූත්‍රයයි**. මෙම සූත්‍රය දේසනා කිරීමට අදාල හේතු සූත්‍රයෙහිම කියන ලදී. කලින් විස්තර කොට ඇති වචන හැර ඉතිරි පද විස්තර කරන්නෙමි. **ඉච්ඡානංගලො** ගමෙහි නමයි. බමුණු මහසල් කුලවලින් **චංකී, තාරුක්‍ඛ, තොදෙය්‍ය** යනු හඳුන්වනු ලබන නම්ය. **පොක්‍ඛරසාති, ජානුස්සොණි** යනු නිමිති කියන්නෝය. ඔවුන්ගෙන් එක් තැනැත්තෙක් හිමවතෙහි පොකුණක පියුමෙක උපන්නේය. එක්තරා තවුසෙක් ඒ පියුම ගෙන, එහි නිදාසිටි දරුවකු දැක, ඇති දැඩිකොට රජුට පෙන්වීය. නෙළුම්මලෙහි නිදාසිටි බැවින් පොක්‍ඛරසාති යැයි ඔහුට නම ලැබිණ. එක් තැනැත්තකුගේ තනතුර වූයේ නිමිති කීමයි. එහෙයින් ජානුස්සොණි යැයි පුරෝහිත තනතුර ලැබුණි. ඔහු ඒ නමින්ම පතළ විය.
ඔහු සියල්ලෝම **අඤ්ඤෙච අභිඤ්ඤාතා අභිඤ්ඤාතා බ්‍රාහ්මණ මහාසාලා**, කවර හෙයින් **ඉච්ඡානංගලෙ පටිවසන්ති** (එහි වසත්ද) වේදය ඉගැන්වීම සහ සොයාබැලීම පිණිසය. එකල කෝසල ජනපදයට වේදය දත් බමුණෝ වේදය ගායනා කිරිමටද එහි අරුත් විමසා සාකච්ඡා කිරිමටද එම ගමෙහිම රැස්වෙති. තම තමන්ගේ උරුම ගම්වලින් පැමිණි එහි වසත්.
**වාසෙට්ඨභාරද්වාජානං** වාසෙට්ඨගේද භාරද්වාජගේ ද **අයමන්තරා කථා** තම තමන්ට ගැලපෙන කතා හා තොරතුරු කතා කරමින්, හැසිරුණහ. ඔවුන්ගේ කතාබහ අතරතුරදී මෙබඳු වෙනත් කතාවක් **උදපාදි** ඇතිවිය. කියන ලද්දේ වෙයි. **සංසුද්ධගහණිකො** ඉතා පිරිසිදු කුසකින්, ඉතා පිරිසිදු බැමිණියකගේ කුසෙහි උපන්නේ යැයි අදහසයි. ‘සමවෙපාතිනියා ගහණයා’ ආදී තැන කුසෙහි අහර දිරවන උණුසුම් බව (ගින්න) ගැන කියනු ලැබේ. මෙහිදී මවුකුස අදහස් කෙරේ. **යාව සත්තමා** ‘මවගේ මව, පියාගේ පියා යැයි මෙසේ අතීතයේ සත්දෙනෙකු දක්වා, මෙහි පියාගේ පියා ද, පියාගේ මව ද පිතාමහ නම් වේ. එසේම මවගේ පියාද මවගේ මවද මාතාමහා නම් වේ. පිතාමහ, මාතාමහා එක්කොට පිතාමහ විය. මෙවැනි යුවළක් **පිතාමහ යුගං** යුග යනු ආයු කාලයයි. එය වචනයට සීමා වූවකි. තේරුමෙන් සත්මුතු පරම්පරා දෙකක් වේ. **අක්‍ඛිත්තො** ඉපදීම ගැන, ‘ඔහු කවුදැ’යි කිසිවකු විසින්වත් දොස් නැගිය නොහැකි, **අනුපක්කුට්ඨො** කුලගොතින්ද දොස් කිව නොහැකි, **වත්ත සම්පන්නො** හොඳ සිරිත් පිළිපදින, **සඤ්ඤාපෙතුං** දැන්වීමට, අවබෝධ කිරීමට (කතාබහේදී) නිහඬ කිරීමට, **ආයාම** යමු.
**අනුඤ්ඤාතපතිඤ්ඤා** ‘ඔබලා තුන්වේදය දත්තාහු’ යැයි මෙසේ ඇදුරුතුමන්ලාගෙන්ද, හඳුනා සම්මානයට පත්ව, තමන්ම එය දැනසිටිමු’යි තේරුමයි. **අස්ම** වෙමු. **උභො** දෙදෙනා, **අහං පොක්‍ඛරසාතිස්ස - තාරුක්‍ඛස්සායං මාණවො** මම පොක්‍ඛරසාතිගේ දෙටු අතවැසි මුල්ම සිසුවාය. මොහු තාරුක්‍ඛගේ අතවැසියා යැයි ගුරුවරුන් ගැනද තම තමන් ගැනද හඳුන්වති.
**තෙවිජ්ජානං** තුන්වේදයෙහි **කෙවලිනො** අවසානය දක්වා ඉගෙන **අසමසෙ** අපි මෙසේ වෙමු. ඉක්බිතිව ඒ අවසානය දක්වා ඉගෙනීම විස්තර කරමින්, **පදකස්මා -පෙ- සාදිසා** යැයි කීය. එහි **ජප්පෙ** වෙදයෙහි යන තේරුමයි. **කම්මනා **දස ආකාර වූ යහපත් කටයුතුවලට, ‘පෙර මොහු සත් ආකාර වූ කය වචනයෙන් කෙරෙන කටයුතු සඳහා, ‘පින්වත, යම් ලෙසකින් (එසේ කටයුතු කරන තැනැත්තා) සිල්වත් වේ’ යැයි කීය. සිත මුල්වන තුන්ආකාර වූ කටයුතු සඳහා ‘වත් සම්පන්න’ වේ යැයි ද කීය. ඒ තැනැත්තා සීලාචාර කෙනෙකි.
දැන් එය වචනයට පමණක් සීමාකොට **අහඤ්ච කම්මනා බ්‍රෑමි** යැයි පැවසීය. **ඛයාතීතං** අඩුබව, ඉකුත් වූ, පිරිපුන් යන අරුත් ද වේ. **පෙච්ච** එළඹ, **නමස්සන්ති** වඳිති. **චක්‍ඛං ලොකෙ සමුප්පන්නො** අවිඳු අඳුරු වූ ලෝකයෙහි, ඒ අඳුර දුරුකොට, මෙලොවෙහි දැහැමි දෙයෙහි හරවත් බව ලෝකයාට පෙන්වාදෙන, ඇසක් පහළ වූවාක් බඳු,
මෙසේ තුති පැසසුම් කොට, වාසෙට්ඨ විසින් ඉල්ලා සිටි පරිදි, ‘එසේනම්, මම ඔබලාට කියන්නෙමි’යි භාග්‍යවතුන් වහන්සේ ඒ දෙදෙනාටම කරුණු පහදා දීමට වන්හ. **ව්‍යක්‍ඛිස්සං** කරුණු පැහැදිළි කරන්නෙමි. **අනුපුබ්බං** ‘මෙසේ කරුණු විස්තර කිරීමෙන් ඒ තරුණයන් හික්මවිය යුතුයි. (නිවැරදි අවබෝධයක් ලබාදිය යුතු යැයි) සිතා, ‘බමුණ, ඔබගේ සිතිවිල්ල තිබියේවා, කීට, පළගැටි, තණකොළ, ගස් ආදියෙහි සිට පිළිවෙලින් පහදා දෙන්නෙමි’යි මෙහි අදහස දතයුතුය. **ජාති විභංගං** උපත් විස්තර, **අඤ්ඤ මඤ්ඤාහි ජාතියො** ඒ ඒ ජීවීන්ගේ ඉපදීම - හටගැනීම එකිනෙකට වෙනස්ය. නොයෙක් ආකාර වේ.
එයින් ජීවීන්ගේ උපත් විස්තර කියන කල්හී, ‘තණකොළ හා ගස් ගැනද දැනගනුව’යි ඉපදීමක් ලෙසම දැක්විය නොහැකි දේ දක්වාද පැවසීමට පටන් ගත්හ. ඒ කිනම් අදහසකින්ද? උපදින සියළු සතුන් අතර පහසුවෙන් දැනගැනීම පිණිසයි. ඉපදීමක් නොමැති වූවන්ගේ හටගැනීමේ වෙනස්කම් පෙන්වා දෙනවිට, උපත ලබන්නන් පිළිබඳව කරුණු වඩාත් පැහැදිළි වෙයි. තණකොළ ආදියෙහි ඇතුලත එළය වේ. හරයක් ඇත්තේ පිටතය. එමෙන්ම, තල් පොල් ආදියද තණ කොටසට ගැනේ. ඒ ගස්වල පිටත එළයය. අරටුව හෝ හරය ඇතුලතය. තණ ද ගස් ද තණගස් යන සමාස පදය දුතියා (කම් විබත්) බහුවචනයෙන් **තිණ්රුක්‍ඛෙපි ජානාථ** යැයි දක්වා ඇත. **න චාපි පටිජානරෙ** ‘අපි තණ වෙමු. අපි ගස් වෙමු’යි මෙසේ නොදනිති. **ලිංග ජාතිමයං** එසේ නොදත් නමුදු, තණ ආදිය හඳුන්වනු ලබන්නා සේ ඒ ඒ නම් අනුව ජාතියම මුල් වෙයි. ඊට කරුණු මොනවාද? **අඤ්ඤමඤ්ඤාහි ජාතියො** තණ ආදිය වෙනස්ය. ගස් ජාති වෙනස්ය. තණකොළ අතරද වෙනස්කම් ඇත. තල් ආදියද වෙනස්ය. නොයෙක් නමින් හැඳින්වෙන පොල් ජාති ඇතැයි මෙසේ විස්තර කළ යුතුය.
එයින් කුමක් හැඟේද? ජාති ලෙසින් (වෙනස්කම්) ඇතත්, එය තම වහර අනුව හෝ වෙනත් කෙනෙකුගේ (සම්මත) පෙන්වාදීමක් නැතිව, ජාතියෙන් වෙනස් වේ යැයි සළකනු ලැබේ. උපතින් බමුණකු හෝ, කැත්කුල හෝ වෙළඳ කුලයක හෝ පහත් කුලයක හෝ වන්නේ යැයි, තම මතය අනුව වෙනත් කෙනෙකුගේ පෙන්වාදීමක් නොමැතිවය. එසේ නොසළකන්නේ නම්, උපතින් බමුණකු නොවනු ඇත. ‘යථා එතාසු ජාතිසු’ යන දේ ගාථාවෙන් ඒ කරුණ වචනයට පමණක් සීමාවන අයුරු හෙළි කරන්නේය.
මෙසේ හටගන්නා දේවලද ජාතිභේදය දක්වා උපදනා දේවල්ද එය පෙන්වාදීමට කීටෙ ආදී ලෙස වදාළහ. **කීටා** යනු කීටයෝ, කුඩාම සතුන්, **පටංගා** පළගැටියෝ, **යාව කුන්‍ථකිපිල්ලිකෙ** කුහුඹුවන්, කඩියන් දක්වා,
**ඛුද්දකෙ** කලු කටුසු ආදීහු, **මහල්ලකෙ** සාවුන්, බළලුන් ආදීන් ඒ සියල්ලෝම නොයෙක් පැහැ ඇත්තාහ.
**පාදූදරෙ** උදරය පාද කොටගත්, උදරයෙහිම ඇතැම් සතකුගේ පාද වේ යැයි කියන ලදී. **දීඝ පිට්ඨිකෙ** සපුන්ගේ හිසෙහි පටන් වලගය දක්වාම පිට වෙයි. එහෙයින් පිට දික්වූවන් යැයි කියනු ලැබේ. හිස පිහිටි ආකාරය අනුව සපුන් ද නොයෙක් ආකාරය.
**ඔදකෙ** ජලයෙහි උපන්, රේමසුන් ආදී ලෙසින් මාළුන් ද නොයෙක් ආකාරය.
**පක්‍ඛී** කුරුල්ලන්, පියාපත් හෙවත් තටු (පක්‍ඛ) ඇති බැවින්, පක්‍ඛී යැයි කියනු ලැබේ. පියාපත්වලින් යන්නෝ **පත්තයානා** අහසෙහි යන්නෝ **විභංගමා** කපුටන් ආදී ලෙසින් කුරුල්ලන්ද නොයෙක් ආකාරය.
මෙසේ ගොඩබිම, දියෙහි, අහසෙහි වසන ජීවීන්ගේ උපත් වෙනස දක්වා මීළඟට ‘යථා එතාසු’ ගාථාවෙන් (මේ සූත්‍ර දේසනයෙන්) අදහස් කරන කරුණු ඉදිරිපත් කළහ. එහි අරුත, කලින් කෙටියෙන් කියන ලද කරුණු අනුව දතයුතුය.
සවිස්තරව කිවයුතු කරුණු තමන්ම දක්වමින් **න කෙසෙහි** ආදී ගාථා කීහ. කලින් කියන ලද දේවල ජාතිය (වෙන් වෙන්ව) හඳුනාගත හැකි වෙතත්, මිනිසුන් අතර බොහෝසෙයින් හඳුනාගත හැකි ලකුණු නැතැයි දතයුතුය. ඒ කෙසේද? **න කෙසෙහි** ‘බමුණන්ගේ හිසකෙස් මෙබඳු විය යුතුය. කැත් කුලවතුන්ගේ හිසකෙස් මෙබඳු විය යුතු යැයි නියමයක් නැත. ඇත් අස් මුව ආදීනට (මිනිසුන් හැර) මේ අයුරු යෙදිය යුතුය. **ලිංගං ජාතිමයං නෙව යථා අඤ්ඤාසු ජාතිසූ** මෙසේ දක්වා ඇති පරිදි තේරුම දතයුතුය. ඒ ගැන මෙසේ සඳහන් කළ හැකිය. මේ කෙස් ආදියෙන් මිනිසුන් අතර, බොහෝසයින් වෙනස්වන සලකුණු දත නොහැකිය. බ්‍රාහ්මණ ආදීන් කෙරෙහිද, අනෙක් මිනිසුන් අතර ද වෙනසක් නැත. එබැවින් මෙසේ දතයුතුය.
මෙසේ මිනිසුන් අතර, (උපතින්) වෙනසක් නැතත්, බමුණකි, ‘කැත් කුලවතෙකැයි’ හැඳින්වීමෙන් ඇතිවන වෙනස් තතු දැක්වීමට **පච්චත්තං** යන ගාථාව කීහ. එහි තේරුම නම්, තිරිසන් සතුන්ගේ මෙන් කෙස් පිහිටා ඇති අයුරින් වෙනසක් ඇතත්, මිනිසුන්, බමුණු ආදී තම තමන්ගේ උපත ලැබීමේදී මිනිස් සිරුරුවල වෙනස නොපෙනේ. එසේ නොපෙනෙතත්, ‘බමුණෙකි, කැත් කුලවතෙකි’ යැයි වෙනස ඇත්තේ (ඒ ඒ කටයුතු අනුව) හඳුන්වාදීමෙනි. එය **වොකාරඤ්ච මනූස්සෙසු සමඤ්ඤාය පවුච්චති** වහරන පමණින් කතාබහට අනුව හැඳින්වීමකි.
මෙපමණකින් භාග්‍යවතුන් වහන්සේ භාරද්වාජගේ මතය පහත් ලෙස සළකා, ‘උපතින් බමුණකු වන්නේ නම්, ඔහු යහපත් දිවිපැවැත්මෙන් හා හික්මීමක් නොමැති වුවද, බමුණෙකුම විය යුතුය. පැරණි බමුණන් එසේ එවැනි තැනැත්තකුගේ බ්‍රාහ්මණ බවට - බමුණකු ලෙස සැළකීමට කැමති නොවූ අතර, ලොව වෙනත් වියත් මිනිසුන් ද කැමති නොවෙතත්, වාසෙට්ඨගේ මතවාදය ඉදිරියට ගෙන යාම පිණිස **යො හි කොචි මනුස්සෙසු** ආදී ගාථා අටක් වදාළහ. එහි **ගොරක්‍ඛං **කෙත රැකීමයි. ගොවිතැන ගැන කියන ලදී. පොළවට අදාල කොට ගවයා අදහස් කරයි. ඒ යෙදුම අනුව මෙහිලා කෙත - කුඹුර සැළකේ. **පුථු සිප්පෙන** රෙදි විවීම වැනි නොයෙක් සිප් කටයුතු **වොහාරං** වෙළඳාම, **පරපෙස්සනා **අනුන්ට මෙහෙ කිරිම, **ඉස්සත්‍ථං** ආයුධ වෙළඳාමෙන් ජීවත්වීම, ඊතල දුනු ආදිය ගැන කියන ලදී. **පොරොහිච්චෙන** පුරෝහිත කටයුතු (හෙවත් උපදෙසක)
මෙසේ බමුණු සමයෙන් ද, ලෝක වහරට අනුවද යහපත් හැසිරීමෙන් හා හික්මීමක් නැති තැනැත්තා බමුණකු නොවන බව තහවුරු කොට, යම් යම් කුලයක උපන් තැනැත්තකු වුවත් ගුණවතකු නම් ඔහු ද බමුණෙකැ’යි යන නියමය වටහා දී, එය නැවත වාචිකවද **නචාහං බ්‍රෑමි බ්‍රාහ්මණෙ** යැයි සඳහන් කළහ.
එහි තේරුම නම්, බිජුවටින් ඉපදීම ආදී සිවු ආකාරයෙන් (එක් විදියකින්) යම් කෙනෙකු උපත ලැබද, එවැනි කෙනෙකු බමුණකු ලෙස හැඳින්වීමේදී වුව ඔහුට මවකගේ සබඳතාවක් වේ. එය **යොනිජං මත්ති සම්භවං** නම් වේ. මේ අනුව, බමුණන් කියන පරිදි මව්පිය පරම්පරා දෙකෙහිම බමුණකු උපතින් ඉතාමත් පිරිසිදු වෙත්මැයි, ඒ බමුණාගේ පිරිසිදු වූ උපත් මග (මවගේම) යෝනියමය. ‘සංසුද්ධ ගහණිකො’ යනු මවගේ මෙම බැඳීමයි. එයින්ද ඉපදීමක් ලබන බැවින්, මවකගේ සබඳතාව ඇතිව, යෝනියෙන් උපන් ලෙසට කියනු ලැබේ. එසේ මවකගේ සබඳතාවෙන් - යෝනියෙන් උපන් පමණින්ම බමුණකු වේ යැයි **අහං** මම නොකියමි. කුමක් හෙයින්ද? ‘පිංවත, පිංවත’ යන වචනයෙන් පමණක්ම කිසියම් වෙනත් තැනැත්තකුගේ ද උසස් බවක් හැඟෙන බැවිනි. **භොවාදි නාම සො හොති සචෙ හොති සකිඤ්චනො** යම් තැනැත්තෙකු කිසියම් (සම්මත) කුලයක හෝ පවුලක හෝ උපන්න ද රාගය ආදී (කෙලෙස්) කිසිම දෙයක් නොමැති නම්, අකිඤ්චන නම් වේ. කිසිදු දෙයක් තමාට අයත්කර නොගැනීමෙන් අනාදාන නම් වේ. ඒ අනුව **අකිඤ්චනං අනාදානං තමහං බ්‍රෑමි බ්‍රාහ්මණං** කුමක් හෙයිද? අයහපත හෙවත් පව් බැහැර කරන ලද බැවිනි.
තවදුරටත් කිවහොත්, සබ්බ සංයොජනං ජෙත්‍වා......... ආදී ගාථා විසිහතකි. එහි **සබ්බ සංයොජනං** යනු සසර බැඳීම් ඇතිකරන බැමි දහයකි. **න පරිතස්සති** තණ්හාවෙන් බිය නොවේ. **තම්හං** ඒ මම රාගාදී කෙලෙස් ඉක්මවූ බැවින්, **සංගාතිගං**, කාමාදී සතර යෝග නොමැති හෙයින් **විසංයුත්තං බ්‍රාහ්මණං** එසේ කියමි යන තේරුමයි.
**නද්ධිං** වෙළාගනු ලබන තරහ නැතිකිරීමෙන්, **වරත්තං** බැඳීමක් මෙන් වූ තණ්හාව ද නැති කිරීමෙන්, **සන්‍දානං සහනුක්කමං** තමා තුළ සැඟවී පවත්නා ලෙසින්, නොයෙක් ආකාරව පවත්නා දෙසැටක් මිසදිටු හැඟීම් එකතු වීමෙන්, මෙම සියළු බැඳීම් සිඳ දමා ‘අවිජ්ජා’ නැමති අවහිර දොරටු ඔසවනු ලැබූ (ඉවත් කරන ලද) බැවින් **උක්‍ඛිත්තපලිඝං** සිවුසස් අවබෝධ කළ බැවින් **බුද්ධං අහං **බ්‍රාහ්මණ කියමි’යි තේරුමයි.
**අදුට්ඨො** නින්දා පරිභව කෙරෙන කරුණු දහයෙන් **අක්කොසඤ්ච **අතින් තැලීම ආදියෙන් සහ දම්වැලින්, මාංචු ආදියෙන් බැඳීම්වලින් **බන්‍ධනඤ්ච යො** නොකිපෙන සිතින් ඉවසයි. ඉවසීම නැමති බලයෙන් යුතු බැවින් **ඛන්තිබලං** නැවත නැවත දියුණුවන යුද සේනාවක් බඳු එම ඉවසීම නැමති බලඇණියෙන් යුතු බැවින් **බලානිකං** මම එබඳු තැනැත්තා බමුණෙකැයි කියමි.
**වතවන්තං** කෙලෙස් මැඩපැවැත්වීම සඳහා වුවත් (ධුතංග) පිළිපදිනා වූ, සිවු පිරිසිදු සීලයෙන් සිල්වත්ව, තණ්හා ආදී කෙලෙස් රහිත බැවින් **අනුස්සදං** ඉඳුරන් හයම දමනය කිරීමෙන් **දන්තං** සසර ගමන කෙළවර සිටි බැවින්, නැවත උපතක් නොලබන හෙයින්, **අන්තිම සරීරං** ඒ තැනැත්තා මම බමුණෙකැයි කියමි.
**යො න ලිප්පති** මෙසේ ඒ තැනැත්තා දෙආකාරයෙන් තමා කෙරෙහි කාමයෙහි නොඇලෙයි. එහෙයින් කාමයෙහි නොපිහිටයි. **තම්හං බ්‍රාහ්මණං** එසේ කියමියි අදහසයි.
**දුක්‍ඛස්ස** සිරුර පිළිබඳ දුක, **පන්නභාරං** සිරුර බර (හෙවත්) රූපාදි සමූහය බහා තබන ලද, කාමාදී සිවු සැඬපහරින් හා සියළු කෙලෙස්වලින් හෝ **විසංයුත්තං තම්හං බ්‍රාහ්මණං** එසේ කියමියි අදහස් වේ.
**ගම්භීර පඤ්ඤං** ගැඹුරු වූ රූපාදී සමූහ කෙරෙහි පවත්නා නුවණින් යුතු, දහම් රස නුවණින් යුතු **මෙධාවිං **මේ දුගතියයි. මේ සුගතියයි. මේ නිවනට මගයි. මේ වැරදි මගයි යනුවෙන් මග-නොමග (වටහාදීමේ) හැකියාවෙන් **මග්ගා මග්ගස්ස කොවිදං** අරහත් බව යයි කියන ලද **උත්තමත්‍ථං අනුප්පත්තං** ඒ පැමිණි තැනැත්තාට මම බමුණෙකැයි කියමි.
**අසංසෙට්ඨං** දැකීමෙහි, ඇසීමෙහි, කතාබහ සහ (ඉඳුරන්) පරිහරණය හා සිරුරේ පහසෙහි කිසිදු අරමුණු නොගන්නා බැවින් අසංසට්ඨ වේ. **උභයං** ගිහි පිරිස සමගද, **අනාගාරෙහි** පැවිදි පිරිස සමගද නොගැටී, **අනොකසාරී** ඇලීම, ආසාව නැතිව හැසිරෙන, **තං** එබඳු, **අහං බ්‍රාහ්මණං** කියමි යන අදහසයි.
**නිධාය** අත්හැර දමා, බහා තබා, **තථෙසු ථාවරෙසු ච** තණ්හාවෙන් තැතිගනු ලබන්නන් අතර, තණ්හාව නැතිකරන ලද බැවින්, නොසැලෙන - තිර බවින් යුතු, **යො න හන්ති** මෙසේ යම් තැනැත්තෙක් සියළු සතුන් කෙරෙහි තරහ අත්හැර, දඬුමුගුරු ඉවත ලා, තමාද නොනැසී, අනුන්ද නොනසයි. **ඝාතෙ, තම්හං බ්‍රාහ්මණං** එසේ කියමි’යි අදහසයි.
**අවිරුද්ධං **තද කෝපයෙන්, වෙර බැඳ සතුරුව සිටින පොදු මහජනතාව අතර, සතුරු නොවී, දඬුමුගුරු හෝ අවි හෝ අතට නොගෙන, අනුන්ට පහර දීමෙන් වැළකී සිටින බැවින්, **අත්තදණ්ඩෙසූ** ජනයා කෙරෙහි, **නිබ්බුතං** දඬුමුගුරු ඉවත දැමූ, රූපාදී සමූහ පහ හෙවත් සිරුර පිළිබඳව ‘මම-මගේ’ යැයි සළකන බැවින් **සාදානෙසු**, එසේ නොසළකන බැවින් **අනාදානං, තං** එබඳු (කෙනෙකුට) **අහං බ්‍රාහ්මණං** කියමියි අදහසයි.
**ආරග්ගා** ඒ යම්බඳු වූ **රාගාදියො**, අනුන්ගේ ගුණ මකා, නැතිකොට කතා කිරීමෙන් **මක්‍ඛො**, ඉඳිකටු තුඩෙහි **සාසපො** විය. පතිතවන ලදී. අබ ඇටය ඉඳිකටු තුඩෙහි නොරඳන්නා සේ සිතෙහි නොසිටී. **තම්හං බ්‍රාහ්මණං** එසේ කියමියි අදහසයි.
**අකක්කසං** නපුරු රළු වචන නොකියන, **විඤ්ඤපනි **අරුත් පහදා දෙන, **සච්චං** ඇත්ත ඇති සැටියෙන්, **නාභිසජෙ** (යම්) **යාය** වචනයකින් වෙනත් කෙනෙකු කෝපවන ලෙසට පත් නොකරන්නේය. කෙලෙසුන් නැසූ උතුමා (රහත් පල ලද තැනැත්තා) එබඳු වචනම කතා කරන්නේය. එහෙයින් **තම්හං බ්‍රාහ්මණං** කියමියි අදහසයි.
සළු, අබරණ ආදී **දීඝං වා රස්සං වා**, මුතු මැණික් ආදියෙහි **අණු ථූලං** වටිනාකමෙන් වැඩි හෝ අඩු **සුභං අසුභං, යො** පුද්ගලයෙක් මේ අදහසයි. [missing trans]
**නිරාසයං** තණ්හා නැති, **විසංයුත්තං** සියළු කෙලෙස්වලින් වෙන්ව, **තම්හං බ්‍රාහ්මණං** කියමියි අදහසයි.
**ආලයා** තණ්හාව **අඤ්ඤාය අකථං කථි** බුද්ධාදී සැක හටගන්නා කරුණු පිළිබඳව සැකය හා දෙගිඩියාව දුරුකරන ලද, **අමතොගධං අනුප්පත්තං** අමා නිවනට පැමිණි, **තම්හං බ්‍රාහ්මණං** කියමියි අදහසයි.
**උභො** දෙකොටසම, **පුඤ්ඤානි පාපානි** හැරදමා, **සංගං** රාගාදි ලෙසින් ඇතිවන කෙලෙස් එකතුව, **උපච්චගා** ඉක්මවූයේ, සසර පිළිබඳව සෝකයක් නැති **අසොකං** (සිත) ඇතුලත රාග නැමති දූවිලි නැති බැවින් **විරජං** කෙලෙස් සහගත සිතිවිලි රහිත බැවින් **සුද්ධං බ්‍රාහ්මණං** කියමියි අදහසයි.
**විමලං** කළුවලා වැනි අපිරිසිදු - කිළිටි සිතිවිලි නොමැති, **සුද්ධං **කෙලෙස් නැති, **විප්පසන්නං** පහන් සිත, **අනාවිලං **කෙලෙසුන්ගෙන් කැළඹී නැති, **නන්‍දීභව පරික්‍ඛීණං** තුන්භවයෙහිම තණ්හාව මුළුමනින්ම නැතිකළ**, තම්හං බ්‍රාහ්මණං** කියමියි අදහසයි.
යම් පැවිද්දෙක් **ඉමං රාගපලිපථං** මේ කෙලෙස්, **දුග්ගඤ්ච සංසාරං** සසර ගමනද, සිවුසස් අවබෝධ නොකළ බැවින් වූ **මොහඤ්ච** ඉක්මවා කාමාදි සැඩපහර සතරින්ම තිණ්ණෙ (එතෙර) ව, **පාරං** පැමිණියේය. දෙආකාර දැහැනෙන් **ඣායී **තණ්හාව නැති කිරීමෙන් **අනෙජො**, සැක නැති බැවින් **අකථංකථි** සසර ගමනට හේතුවන දේවල් දැඩිකොට නොගැනීමෙන් නැවත නොඉපිද, කෙලෙස් (ගිනි) නිවීමෙන් **නිබ්බුතො, තම්හං බ්‍රෑමි බ්‍රාහ්මණං** කියමියි අදහසයි.
යම් පුද්ගලයෙක් **ඉධ** ලෝකයෙහි දෙයාකාර වූ **කාමෙ **හැරදමා, **අනාගාරො** එසේ පැවිදි වෙයි. **තං පරික්‍ඛීණකාමං භවං** ඒ කාමයද, ඉපදෙන තැන්ද හැරදමන ලද ඔහු බ්‍රාහ්මණයෙකැයි මම කියමි.
යමෙක් **ඉධ **ලෝකයෙහි, (ඇස්, කන්) ආදී දොරටු සයෙහි **තණ්හං** හැරදමා ගිහිගෙයි විසීම හරයක් නැතැයි සළකා **අනාගාරො** අනගාරිකව කෙලෙස් දුරුකිරීමට උත්සාහ දරයි. **තණ්හාය ච භවස්ස** තණ්හාවද සසර ඉපදීමේ ආසාවද දුරුකළ තැනැත්තාට **තම්හං බ්‍රාහ්මණං** එසේ කියමි යන අදහසයි.
**මානුසකං යොගං** මිනිසුන්ට මෙන් ආයුසද පස්කම්හි ඇලීමද දෙවියන්ටද එසේමය. **උපච්චගා** යමෙක් මිනිසුන් කැමති, ඒ දේවල් ද **හිත්‍වා** දෙවියකු වීමද ඉක්මවා, **තං සබ්බෙහි** සතරාකාර වූ **යොගෙහි විසංයුත්තං අහං බ්‍රාහ්මණං** කියමි යි අදහසයි.
**රතිං** පස්කම්හි ඇලීම, **අරතිං** වනවාසයෙහි ද ඇළුම් රහිත වූ, **සිතුභූතං** නිවුණු, **නිරූපධිං** කෙලෙස් රහිත වූ **වීරං තං** එබඳු වූ, **සබ්බං ඛන්‍ධලොකං අභිභවිත්‍වා** එසේ සිටි උත්සාහවත් වූ, **අහං බ්‍රාහ්මණං** කියමියි අදහසයි.
**යො** වෙදී යමෙක් **සත්තානං** සියළු ආකාරයෙන්, **චුතිඤ්ච පටිසන්‍ධිඤ්ච** පතළව දැන ගනී ද, නො ඇලෙන බැවින් **අසත්තං**, මනා සේ පිළිවෙත් මගෙහි ගිය බැවින් **සුගතං,** සිවුසස් අවබෝධ කළ බැවින් බුද්ධං බ්‍රාහ්මණං එසේ කියමියි අදහසයි.
**යස්ස** මෙබඳු යම් කෙනෙකුට **දෙවා** උපන් තැනක් නොදනීද, තමා තුළ පැසවන (කෙලෙස්) ආසව නැතිකරන ලද බැවින්, කෙලෙස් දුරින්ම දුරුකළ, ඈත් කළ බැවින් **අරහන්තං බ්‍රාහ්මණං** කියමියි අදහසයි.
**පූරෙ** අතීත ජීවිතවල, **පච්ඡා **අනාගතයෙහි උපදනා තැන් පිළිබඳව, **මජ්ඣෙ** දැන් පවත්නා ජීවිතය ගැන, **කිඤ්චනං** මේ කිසිම තැනක තණ්හා හැඟීමෙන් දැඩිව සිතට ගනු ලබන කිසිවක් නැත. ඒ මම රාගාදි, එබඳු කිසිවක් නොමැති බැවින්, **අකිඤ්චනං**, කිසිවක් සිතට නොගන්නා හෙයින් **අනාදානං බ්‍රාහ්මණං** (එසේ) කියමියි අදහසයි.
තැති නොගන්නා බැවින්, ගවරැළක නායක ගවයා මෙන් උසස් **උසභං** උතුම් යන අරුතින් **පවරං** උත්සාහවත් බවින් **වීරං**, මහත් වූ සිල් සමූහය සොයා ගත් බැවින් **මහෙසිං** තුන් මරුන් දිනන ලද බැවින් **විජිතාවිනං **කෙලෙස් සෝදාහළ බැවින් **නහාතකං,** සිවුසස් අවබෝධයෙන් **බුද්ධං **මෙබඳු **තං**, **අහං බ්‍රාහ්මණං **කියමියි අදහසයි.
(එබඳු) යම් තැනැත්තෙක් **පුබ්බෙනිවාසං** අවබෝධයෙන් පිරිසිඳ දනී ද, දෙව්ලෝ සය අනුවද **සග්ගං**, සතරාකාර වූ **අපායඤ්ච** දිවැසින් **පස්සති, අථො ජාතික්‍ඛයං** එසේ කියනු ලබන අරහත් බවට පැමිණියේද **තම්හං බ්‍රාහ්මණං** කියමියි අදහසයි.
මෙසේ භාග්‍යවතුන් වහන්සේ ගුණවත් බවින් බ්‍රාහ්මණයා කවරෙකුදැයි පහදා, යම් කෙනෙකු උපතින් බමුණකු වේයැයි දැඩිව අදහස් කළද, ඔවුන් කරුණු හරිහැටි නොදනිතියි’ද, ඔවුන්ගේ ඒ හැඟීම වැරදි බවද දක්වමින් ‘සමඤ්ඤා හෙසා’ ආදී ගාථා දෙකක් වදාළහ. එහි අදහස නම්, බ්‍රාහ්මණ, ඛත්තිය, භාරද්වාජ, වාසෙට්ඨ යනුවෙන් **නාම** **ගොත්තං පකප්පිතං, සමඤ්ඤා හෙසා ලොකස්මිං** හඳුන්වාදීමට, කතාබහ කිරීමේදී පමණක් යොදා ගන්නේ යැයි දතයුතුය. කවර හෙයින්ද? **සමුච්චා සමුදාගතා** එකිනෙකා අතර හඳුනා ගැනීමක් ලෙස පැවත ආ බැවිනි. ඒ වනාහී, **තත්‍ථ තත්‍ථ** උපන් කල පටන් සහ ලේ නෑදෑයින් විසින් **පකප්පිතං** නමක් ලෙස තබන ලදී. ඔහුට එසේ නමක් තැබීමට අදහස් නොකළේ නම්, කිසිවෙකු වෙනත් කෙනෙකු දැක ‘මේ බමුණෙකි’ හෝ ‘මෙ භාරද්වාජ’ යැයි හෝ නොදනී.
මෙසේ ඇති වූ පරිකල්පනය **දීඝරත්තං අනුසයිතං දිට්ඨිගතං අජානතං** ඊට බැඳුණු නම්ගොත් අනුව, වහරට පත් වූ බව නොදන්නා මිනිස්සු තම සිත් සතන්හි දිගු කලක් පවත්නා හැඟීමක් ලෙස තහවුරු කරගන්නා බැවින්, ඒ නම් ගොත් **අජානන්තා තෙ පබ්‍රැවන්ත** උපතින් බමුණකු වේ’ යැයි නොදැනීමෙන්ම මෙසේ කියතැයි විස්තර කරන ලදී.
මෙසේ යම් කෙනෙක් ‘බමුණකු වන්නේ උපතින්ම යැයි දැඩිව මත දරන්නෝ වෙත් ද, එය වහරට පමණක් වේ යැයි නොදැනීම ඔවුන්ගේ වැරදි හැඟීමක් බව පෙන්වා, මුළුමනින්ම ඒ ජාතිවාදය පිළිකෙව් කරමින්, කරන කියන දෙයෙහි පල ඇතැයි ද යන කම්මවාදය ඇතුලත් කොට, **න ජච්චා** යන ගාථාව වදාළහ. **කම්මනා බ්‍රාහ්මණෙ හොති කම්මනා හොති අබ්‍රාහ්මණෙ** යන මේ ගාථා පද දෙකෙන් අරුත් විස්තර කිරිම පිණිස ඒ ඒ තැනැත්තාට අදාල කටයුතු අනුව, සීසෑම් ආදිය කරන්නා ගොවියා යනුවෙන් (හඳුන්වන බව) කියන ලදී. එහි කම්මනා නම් ගොවිතැන ආදී ආදායම් ඉපැයෙන කටයුතුය.
**පටිච්ච සමුප්පාද දසා** මෙම හේතුව නිසා මෙසේ වෙයි’ යනුවෙන් හේතුව සහ පලය දකින, **කම්මවිපාක කොවිදො** ගරුසැළකිලි ලබන, ගැරහුම් නින්දා ලබන පවුල්වල, පෙර කරන ලද කටයුතු හේතුකොට (මරණින් පසු) උපත ලබයි. තවත් විටක, උසස් පහත් ලෙසින් කරන ලද කටයුතුවල විපාක විඳී. මේ කරන ලද කටයුතුවල විපාක දීමේ හැකියාවයි.
**කම්මනා වත්තති** ගාථාවෙහි **ලොකො** හෝ **පජා** හෝ **සත්තා **හෝ එකම තේරුම වේ. ‘බ්‍රහ්මයා ඇත. ඒ බ්‍රහ්මයා උසස්මය. (ලෝකය) පියෙකු මෙන් උපදවා, මුළු ලොවම තම වසඟයෙහි පවත්වා ගනී’ යන මේ හැඟීම, දැකීම ඉවත දමන බව දතයුතුය. කම්ම විපාක අනුව ඒ ඒ උපත ලබන තැන් පැවතෙනු මිස, වෙනත් කවරෙක් ලොව බිහිකරයිද? දෙවෙනිවරද, මෙසේ කළ කී දෙයක (මම) පල අනුව ඉපදුණද - පැවතුණද, ඒ අතීත වත්මන පරිදි සැපදුක ලබමින්, උසස් පහත් බවට පත්වෙමින්, කම්ම (නියාමය) පවත්නේ යැයි පහදා දුන්හ. තෙවන වරටද එම අදහස නිගමනය ලෙස ඉදිරිපත් කරති. මෙසේ මුළුමනින්ම **කම්මනිබන්‍ධනා** පුද්ගලයෝ කරන කියන දෙයින්ම, බැඳී පවත්නාහ. වෙනත් කිසිවක් නිසා නොවේ. සිවුවැනිව **රථස්සාණීව යායතො** යැයි උපමාවෙන් පැහැදිලි කරති. යම්සේ රිය ගමනේදී (රෝදයට) කඩ ඇණය හා බැඳී පවතින්නේ ද, ඇණය හා සබඳතාව නොමැති වූ කල යා නොහැකිය. එසේ ලෝකයාගේ ඉපදීමත්, පැවැත්මත් ‘කම්ම’ හා බැඳී ඇත. එසේ නොබැඳේ නම්, හටගැනීමක් නැත. පැවැත්මක් නැත.
එසේ කම්ම නියාමය හා ලොව බැඳී ඇති සේම, උසස් කටයුතුවල පලයෙහි උසස් බවම දක්වමින්**, තපෙන** ආදී ගාථා දෙකක් කීහ. **තපෙන** ඉඳුරන් සංවරයයි. **බ්‍රහ්මචරියෙන** ඒ හික්මීම ඇසුරු කොට ඇතිවන, අනුගමනය කරන ලද උසස් වූ හැසිරීම් රටාවයි. **සංයමෙන** සීලයෙන්, **දමෙන** නුවණින්, මෙසේ උසස් කටයුතු නිසා උතුම්, බ්‍රහ්ම යන අරුතින්, **බ්‍රාහ්මණො හොති** එසේ බමුණකු වන්නේ කවර හෙයිද? **එතං බ්‍රාහ්මණං උත්තමං** ඒ (යහපත්) කටයුතු උතුම් බ්‍රහ්මයකු බවටද හේතුවන හෙයිනි**. බ්‍රහ්මානං** යනුවෙන් ද වචනයකි. එහි අරුත නම්, බ්‍රහ්මයකු බවට පත්වීම, එය ලඟාකර ගැනීම, එය ගෙනදීම මෙහිලා කියන ලදී.
දෙවන ගාථාවෙහි **සන්තො** කෙලෙසුන් (නසන ලද බැවින්) සන්සුන්ව, **බ්‍රහ්මා සක්කො** මෙබඳු කෙනෙක් බ්‍රහ්මයෙක් පමණක් නොවෙති. සක් බවටද පත්වන්නේය. එසේ පණ්ඩිතයන්ගේ (දැන හඳුනාගැනීමය.) **එවං වාසෙට්ඨ ජානාහ** යනුවෙන් වදාරන ලද්දේය. ඉතිරි කරුණු කලින් සඳහන් වූ පරිදිය.
**එවම්මෙ සුතං** කෝකාලික සූත්‍රයයි. මෙම සූත්‍රයට හේතු වූ කරුණ කුමක්ද? එය විස්තර ලෙස, **එවම්මෙ සුතං** යනුවෙන් සූත්‍රයෙහිම සඳහන් වෙයි. එහි ‘ඉක්බිති කෝකාලික’ යැයි දැක්වෙන පරිදි මේ කෝකාලික නම් කවුද? කුමක් නිසා (භාග්‍යවතුන් වහන්සේ වෙත) එළඹියේදැ’යි. මෙසේ විස්තර කරනු ලැබේ. මොහු කෝකාලී රටෙහි, කෝකාලී නගරයෙහි, කෝකාලි සිටුවරයාගේ පුතාය. සුළු කෝකාලික නමින් පැවිදිව පියා විසින් කරවන ලද විහාරයෙහිම වාසය කරයි. දෙව්දත් තෙරුන්ගේ සිසුවකු නොවේ. බමුණු පුතෙකු වූ ඔහු මහා කෝකාලික නමින් පතළ විය.
භාග්‍යවතුන් වහන්සේ, සැවැත් නුවර වැඩවසද්දී, අගසවු දෙනම, පන්සියයක් මහණුන් සමග ජනපදචාරිකාවෙහි යෙදෙමින්, වස් සමාදන් වන කාලයෙහි විවේකීව වාසය කිරීමට කැමතිව, ඒ මහණුන් පිටත්කරවා, තම පාසිවුරු ද ගෙන, කෝකාලි ජනපදයෙහි එම විහාරයට ගියහ. එහිදී කෝකාලික හිමි සමග සතුටු පිළිසඳර කතාවෙන් පසු ‘ඇවැත්නි, අපි මෙහි මේ තුන්මාසය වසන්නෙමු. කිසිවෙකුටත් ඒ බව සැළ නොකරව’යි කීහ. කෝකාලික හිමි ‘යහපතැ’යි පිළිවදන් දී, තුන් මාසය ඉකුත්වීමට දිනකට පෙර, කලින්ම නගරයට ගොස්, ‘ඔබලා අගසවු දෙනම මෙහි වසන බව නොදනිවුද? කිසි කෙනෙක් සිවුපසයෙන් වත් ආරාධනා නොකළේ යැයි සැළ කළේය. නුවර වැසියෝ, ‘හිමියනි, අපට නොදැන්වූයේ ඇයිදැ’යි ඇසූහ. දැනුම් දෙන්නේ කුමකටද? ඇයි දෙනමක් වසන බව නුදුටුවෙහිද? (එසේනම් ඒ) අගසවු දෙනම නොවේදැ’යි (සළකා) වහා රැස්වී, ගිතෙල්, හකුරු, රෙදි ආදිය ගෙනවුත් කෝකාලික හිමි ඉදිරියේ තැබූහ. අගසවුවෝ ලද දෙයින් සෑහීමට පත් වෙති. දැනුම් දීම නිසා ලැබුණු දේ බව දැන භාර නොගනිති. එසේ භාර නොගෙන, නිසැකවම ‘මෙහි වසන හිමියන්ට දෙව’යි කියන්නාහ. එබැවින් මම මේ ලැබුණු දේවල් ඔවුන් ලවාම ගෙන යමි’යි කෝකාලික හිමි සිතුවේය. එසේ කටයුතු කළේය. තෙරුන්වහන්සේලා දෙනම එය දුටු කෙණෙහිම දැනුම් දීමෙන් ලද බව දැන, ‘මේවා අපට නොව කෝකාලිකටම වටී’ යැයි සිතා, ආවාසයෙහි වසන හිමිට දෙව’යි නොකියාම බැහැරකොට ගියහ. ‘තමන් නොගන්නේ නම්, මටවත් නොදුන්නේ යැ’යි කෝකාලික හිමි දොම්නස් විය.
අගසවු දෙනමද භාග්‍යවතුන් වහන්සේ වෙත ගියහ. බුදුරජාණන් වහන්සේ ද පවරාණය කොට, තමන් ජනපද චාරිකාවෙහි නොහැසිරෙත් නම්, ‘මහණෙනි, බොහෝදෙනාගේ හිත පිණිස චාරිකාවෙහි හැසිරවු’ යැයි අගසවු දෙනම පිටත්කර හරිති. මෙය තථාගතයන් වහන්සේලාට ආවේණික වූවකි. මේ වේලාවෙහි තමන් නොයනු කැමතිව, ‘මහණෙනි, යව, චාරිකාවේ හැසිරෙවු’ යැයි නැවත පිටත්කර හැරියහ. උන්වහන්සේලා තවත් මහණුන් පන්සියයක් සමග චාරිකාවේ යෙදෙමින් පිළිවෙලින් කෝකාලි නුවරටම ගියහ. නගරවාසීහු තෙරුන් වහන්සේලා හැඳින සපිරිකර දානය පිළියෙල කොට, නගර මැද වේදිකාවක් කරවා දානය පිරිනැමූහ. පිරිකරද පිළිගැන්වූහ. තෙරුන් වහන්සේලා ඒවා පිළිගෙන අනෙක් හිමිවරුන්ට දුන්හ. ඒ දුටු කෝකාලික හිමි ‘කලින් මේ තෙරුන් වහන්සේලා ලද දෙයින් සතුටු වූහ. දැන් ලෝභයෙන් වෙළී පවිටු බවට පත්වූහ. පෙරදී ද ලද දෙයින් සතුටුවීමේ සිතිවිල්ලෙන් ඈත් වීදැයි හැඟේ. මේ නැතිගුණ පෙන්වන ලාමක මහණුන් යැයි සිතුවේය. කෝකාලික හිමි, තෙරුන්වහන්සේලා වෙත පැමිණ, ඇවැත්නි, ඔබලා පෙර ලද දෙයින් සතුටුව, විවේකීව මෙන් සිටියාහුය. දැන් පවිටු පැවිද්දන් සේ යැයි’ කියා, ‘ඉක්මනින්ම ගොස් භාග්‍යවතුන් වහන්සේට මෙය සැළ කරන්නෙමි’යි පා සිවුරු ගෙන, එදිනම සැවැත්පුරට ගියේය. කෝකාලික හිමි භාග්‍යවතුන් වහන්සේ කරා පැමිණියේ මේ කරුණු නිසාය. එහෙයින්, **අථ ඛො කොකාලිකො භික්‍ඛූ යෙන භගවා තෙනුපසංකමි** යැයි කියන ලදී.
කොකාලික හිමි වහ වහා පැමිණෙනු දුටු භාග්‍යවතුන් වහන්සේ ‘අග සවුවන් කෙරෙහි දොස් නැගීමට කැමතිව එසේ පැමිණෙන බව දැන, එය වළක්වාලීමට හැකිදැයි මෙනෙහිකොට’ එය නොහැකිය, තෙරුන් වහන්සේලාට දොස් නගා නිසැකවම පදුම නම් නිරයෙහි උපදින්නේ යැයි දිවැසින් දුටහ. එහෙත්, සැරියුත්, මුගලන් තෙරුන්ට ගරහනවිට, එය නොවැළැක්වීයැයි නැගෙන පොදු චෝදනාවෙන් මිදෙනු පිණිසත්, උතුමන්ට ගැරහීම බරපතල වරදක් බවත් දැක්වීමට ‘එසේ නොකරන්නැයි’ තෙවරක්ම වැළැක්වූහ. **මාහෙවං** මා එවමාහ, ‘එසේ නොකියව’යි අදහසයි. **පෙසලා **සිත්**, සද්ධායිකො** ඇදහිය හැකි, පහදන සුළු, **පච්චයිකො** හේතු සහිතව ‘එය මෙසේ’ යැයි තීරණයකට පැමිණෙතැයි ද කියන ලදී.
**අචිරපක්කන්තස්ස** ඉවතට ගිය නොබෝ වේලාවකින්, **සබ්බො කායො ඵුඨො අහොසි**, කෙස් අගක් පමණකුදු ඉඩක් නොතබා, මුළු සිරුරම ඇට බිඳගෙන මතු වූ **පීළකාහි**, වසා පැතිරී ගියේය. කළ දෙයක මෙබඳු විපාකය බුදු බලය නිසා බුදුරජාණන් වහන්සේලා හමුවේදීම පල නොදෙයි. බුදුහිමි දැකීමට නොලබන විටකදී (එතැනින්) ඉවත් වූ කල විපාක ලැබෙයි. එහෙයින් කෝකාලික හිමි බුදුහිමි වෙතින් ඉවතට ගිය නොබෝ වේලාවකින් බිබිලි මතුවිය. **අචිරපක්කන්තස්ස කොකාලිකස්ස** යැයි ඒ අනුව කියන ලදී. කුමක් නිසා එතැනම නොසිටියේ යැයි කියන ලද්දේ ද? කරන ලද දෙයෙහි බලපෑමයි. ඉඩලද විට ඒකාන්තයෙන් එය විපාක දෙයි. එබැවින් එතැන සිටීමට (සිත) ඉඩ නුදුනි. කෝකාලික හිමි තමන් කරන ලද දෙයින් (සිත) මෙහෙයවමින්, **උට්ඨායාසනා පක්කාමි, කාලයමත්තියො** කඩල ඇට පමණ, **බෙලුව සලාටුකමත්තියො** නොමේරු බෙලිගෙඩි තරම්, **පභිජ්ජිංසු** පැලුනාහ. එසේ ගෙඩි පිපිරි ගිය කල මුළු සිරුරම ඉදුණු කොස්ගෙඩියක් මෙන් විය. කෝකාලික හිමි සිරුර කුණු වී, බොහෝ විපතට පත්ව දුකින් පෙළී ජේතවන විහාර දොරටුවෙහි නිදා සිටියේය. දහම් ඇසීමට එනයන මිනිස්සු ඒ දැක, ‘කැතයි, කෝකාලික, ලැජ්ජයි කෝකාලික, නුසුදුසු දෙයක් කළෙහි, තමන්ගේම කට නිසා බොහෝ විපතට පත්වී’ යැයි කීහ. ඔවුන්ගේ කීම ඇසූ රැකවලෙහි සිටි දේවතාවෝ එකසේ නින්දා කළහ. රැකවල දේවතාවන්ගේ කීම ඇසූ අහසෙහි වසන දේවතාවුන්ගේ සිට අකනිටාව තෙක් එක්බදුම නින්දා ගැරහුම් විය.
එකල්හි තුදු නම් වූ කෝකාලික හිමිගේ ගුරු හිමියෝ අනාගාමී ඵලයට පත්ව, සුද්ධාවාසයෙහි ඉපිද සිටිති. ඒ හින්දා හඬ අසා සමවතින් නැගිටි එතුමෝ එහි අවුත්, සැරියුත් මුගලන් තෙරුන් වහන්සේලා කෙරේ සිත පහදවා ගන්නා ලෙස අවවාද කළහ. කෝකාලික හිමි එම වචනයද නොපිළිගෙන, ඒ අපරාධයෙන්ම කළුරියකොට පදුම නිරයෙහි ඉපදුණේය. **අථ ඛො කොකාලිකො භික්‍ඛූ තෙනෙවා බාධෙන...... ආඝාතෙත්‍වා** යැයි එහෙයින් කියන ලදී.
**අථ ඛො බ්‍රහ්මා සහම්පතී** ‘මේ බ්‍රහ්මයා කවරෙක්ද? කුමක් නිසා භාග්‍යවතුන් වහන්සේ වෙත පැමිණ, මෙසේ කීවේද යත්, මොහු කස්සප බුදු සසුනෙහි සහක නම් මහණකුව අනාගාමීව, සුද්ධාවාසයෙහි උපන්නේය. එහිදී සහම්පතී බ්‍රහ්ම නමින් හඳුන්වති. ‘මම භාග්‍යවතුන් වහන්සේ කරා පැමිණ, පදුම නිරයෙහි තොරතුරු කියන්නෙමි. ඊට පසු, උන්වහන්සේ පිරිසට පවසන්නාහ. කරුණු වටහාගත හැකි සංඝයා වහන්සේලා එහි ආයු කාලය විමසන්නාහ. භාග්‍යවතුන් වහන්සේ උතුමන්ට ගැරහීමේ ආදීනවද එහිදී පවසන්නාහ’යි සහම්පතී බ්‍රහ්මයා එහි පැමිණ ඒ තොරතුරු කීවේය. භාග්‍යවතුන් වහන්සේ එපරිදිම කටයුතු කළහ. එක්තරා මහණක් ඒ තොරතුරු විචාළේය. එසේ විමසන ලද පරිදි මහණ, ඒ කෙබඳුදැ’යි යනුවෙන් විස්තර කළහ.
**වීසති ඛාරිකො** යනු මගධ පතින් (නැළියකින් හතරෙන් එක් කොටසක්) සතරක් කොසොල් රටෙහි පත් එකකි. එයින් පත් හතරක් ආළහක එකකි. ආළහක හතරක් ද්‍රොණ එකකි. ද්‍රොණ සතරක් මානික එකකි. මානික සතරක් ඛාරි එකකි. ඛාරි තුනක් වීසති ඛාරික නම් වෙයි. **තිලවාහො** තල පිරවූ කරත්තයක්, **අබ්බුදො නිරයො** අබ්බුද නමින් කිසියම් වෙනම නිරයක් නැත. අවීචියෙහිම අබ්බුද ගණනාවක් දුක්විදීමට, තැවීමට සිදුවන බැවින්, **අබ්බුද** නිරය යැයි කියන ලදී. **නිරබ්බුදා** ගැනද ආකාරයෙන් දතයුතුය.
ඒ ගැන අවුරුදු ගණනින් මෙසේ දතයුතුය. යම් සේ සිය සිය දහස කෝටිය වේ. එසේ කෝටි සියසිය දහසක් පකෝටි වේ. පකෝටි සියදහස් සියයක් කෝටිපකෝටි වේ. කෝටිපකෝටි සිය සිය දහසක් නහුතයකි. නහුත සියසිය දහසක් නින්නහුත එකකි. නින්නහුත සිය සියදහසක් අබ්බුද එකකි. එහි විසි ගුණයක් නිරබ්බුදයකි. ඉතිරි සියල්ලටද මෙසේය. ඇතැමෙක් ඒ ඒ තැන්හි තමා විසින් කරනු ලබන හඬාවැලපීම් හා තමා කරන ලද දරුණු දේවල් අනුව වේ නම් ලැබුවේ යැයි ද කියති. තවත් සමහරෙක් ඒවා ‘සීතල නිරය’ සේ ද කියති.
**අථාපරං **යනුවෙන් එම කරුණු ගාථා මගින් වෙසෙසින් දැක්වීමට කියන ලදී. පාඨ ලෙසින් (පද) ඇති මෙම ගාථා විස්සෙහි ‘සතං සහස්සානි’ යන එක් ගාථාවක්ම ඉහත සඳහන් කළ කාලය පැහැදිලි කිරීමට දක්වා ඇත. ඉතිරි ගාථා වෙනත් වෙසෙස් කරුණු පැහැදිලි කිරීමටය. අවසාන ගාථා දෙක ගැන මහ අටුවාවෙහි තහවුරු කරන ලද සඳහනක් නැත. එහෙයින් ගාථා විස්සකැයි කීවෙමු.
**කුඨාරී** තමන් කැපෙන අරුතින්, කෙටේරියක් බඳු නපුරු වචනය, **ඡින්‍දති** මුලින්ම තමාගේ යහපත වනසා ගනී. (තමන්ම වැනසෙයි.)
**නින්‍දියං** ගැරහුම් කටයුතු, **තං වාපි නින්‍දති යො පසංසියො** උසස් ලෙසින් පැසසුම් කළයුතු පුද්ගලයෙකු වේද, ඔහුටද පවිටු අදහස් දක්වමින් නින්දා කරයි. **විචිනාති** රැස්කරයි. **කලිං** අපරාධය,
**අයං කලී** මේ අපරාධය, **අක්‍ඛෙසූ දූ** කෙළියෙහි යොදාගන්නා දාදු කැටවල, **සබ්බස්සාපි සහාපි අත්තනා** තමන් සමගම තමාගේ සියළු ධනයෙන්, **සුගතෙසු** යහපත් ලෙස ගිය බැවින් ද යහපත් තැනකට ගිය බැවින් ද **සුගතෙසු** නම් වූ බුදු පසේබුදු සව්වන් කෙරෙහි, **මනං පදූසයෙ** මෙසේ යම් කෙනෙක් සිත කිළිටි බවට පත් කරගන්නේ නම්, එය සිතෙහි ඇතිවන මහත් වැරැද්ද **මහන්තරො** කලී යැයි කියන ලදී.
කවර හෙයින්ද? වසර සියදහස් ගණනින් මෙපමණකැයි කාලය දැක්විය නොහැකි හෙයිනි. **යං** කාලයක්, **අරියගරහී වාචං මනඤ්ච පණිධාය පාපකං නිරයං උපෙති** එහි පැසෙති’යි කියන ලදී. මේ කෙටියෙන් පදුම නිරයෙහි ආයු කාලයයි.
වෙනත් ආකාරයකින් යම් තැනැත්තෙකු සුගතයන් වහන්සේලා කෙරෙහි සිත කිලිටි කරගතහොත්, එය මහත් වූ අපරාධයක් වන බව පහදා දෙමින් දැන් අභූතවාදී යන ගාථාව කීහ. **අභූතවාදී** එබඳු උතුමන්ට අපහාස ලෙසින් බොරු දොස් කියන තැනැත්තා, නිරයං පදුම ආදී නරකාදිවල, **පෙච්ච සමා භවන්ති** මේ ජීවිතයෙන් පසු නිරයෙහි උපදී. **පරත්‍ථා** පරලොව ගැන
වැඩි කතා කුමටද? **යො අප්පදුට්ඨස්ස** වැරදි නැති, නපුරු නොවන, අවිජ්ජා නමැති කිලිටි නැති බැවින් **සුද්ධො** පව් සිතිවිලි නොමැති බැවින් **අනංගණො** යැයි දතයුතුය. නපුරුකම් නොමැති බැවින් හෝ පිරිසිදු, පිරිසිදු බැවින් සිතෙහි කිලිටි නැති ලෙසද මෙසේ අරුත් යෙදිය යුතුය.
මෙසේ බුද්ධාදී සුගතයන් වහන්සේලා කෙරෙහි සිත කිලිටි කරගත් කෙනෙකු මහත් අපරාධයක් කරන බව තහවුරු කොට, මීළඟට තුරිත වත්‍ථු ගාථා නමින් ගාථා දහහතරක් කීහ. එම ගාථා කෝකාලික හිමියන් මිය යද්දී, අවවාද ලෙසින් ගරුකටයුතු මහමුගලන් තෙරුන් විසින් කියන ලදී. මහා බ්‍රහ්මයා විසින් කියන ලදැයි තවත් කෙනෙක් කියති. ඒ ගාථාද මේ සූත්‍රය සමගම අදාල වන පරිදි ඇතුලත් කර ඇත. යමෙකු ලෝභයෙන් යුතුනම්, එම ගතිගුණය මෙවැනි විටකදී ද නොයෙක් ලෙසින් (නොයෙක් මුහුණුවරෙන්) පවත්නා බැවින්, එය ලෝභයම බව ඒ මුල් ගාථාවෙන් ලෝභ ගුණෙ අනුයුත්තො යැයි දක්වනු ලැබීය. එය තණ්හාවටම සමාන වචනයකි. **අවදඤ්ඤූ** වචන පිළිනොගෙන, බුදුවරුන්ගේ වුවද අවවාද නොසැළකීමෙන්, **මච්ඡරි** පස්ආකාර වූ මසුරුකමින්, කේලාම් කීමෙන් අගසවුවන් බිඳවනු කැමතිව, ඉතිරි කරුණු කලින් කියා ඇති පරිදිය. ඇවැත්නි, කොකාලික ලෝභ තණ්හාවෙන් යුතු ඔබ වැනි කෙනෙකු, **ලොභගුණෙ අනුයුත්තො සො වචසා පරිභාසති අඤ්ඤං** පුද්ගලයෙකුට නින්දා කිරීමේ අරමුණින්, මුඛදුග්ගා ආදී ගාථා තුනක් එහෙයින් කියමි.
මේ එහි පැහැදිලි නොකල පදවල තේරුම්ය. **මුඛදුග්ග** විසම මුවක් ඇති තැනැත්ත, ඇති තතු නොකියන, බොරු කියන්නා වූ**, අනරිය** අයහපත් මිනිසාණනි, **භුණාහු **දියුණුව වනසන තැනැත්ත, **පුරිසන්ත** ජීවිතය කෙළවර කොට ඇති මිනිසාණනි, **කලි** අවාසනාවන්ත තැනැත්ත, **අවජාත** බුදුරජාණන් වහන්සේට (ගරු නොකරන) බුදුපුතකු නොවන තැනැත්ත,
**රජං ආකිරසි** කෙලෙස් දුවිලි තමන්ම තවරා ගත්තෙහි, **පපතං** අපිරිසිදු වතුරවළ **පපාතං** යනුද මෙම අදහස ඇති වචනයකි. **පපද** යන වචනයක්ද වේ. මහා නිරය යනු ද තේරුමයි.
**ඉතිහතං** මෙහි **හ** ඉති නිපාත පදයි. **තං** ඒ යහපත් අයහපත් කටයුතු, නැතහොත් හතං ගිය, පිළිපන්, රැස්කරන ලද යනු ද තේරුමයි. **සුවාමී **එබඳු දෙයක් කරන ලද බැවින් එය ඔහුට හිමිය. ඔහුම එය **ලභතෙව** එයින් ඔහු වැනසේ යැයි කියන ලදී. ලැබෙන දේ **දුක්‍ඛං මන්‍දො........** කිබ්බිසකාරී යැයි දැක්වූහ.
මීළගට යම් දුකක් එබඳු තැනැත්තකු විඳීද, එය පහදා දෙමින්, **අයොසංකුසමහතට්ඨානං** ආදී ගාථාව කීහ. එහි මුල් ගාථා පද දෙකෙහි අදහස - යකඩ කූරුවලින් ඇනීමෙන් පීඩා විඳීමට සිදුවීම ගැන, භාග්‍යවතුන් වහන්සේ විසින්, ‘මහණෙනි, ඒ නිරයපාලකයන් ඔහුට පස්ආකාර වූ බැඳීම් නම් වූ (දඬුවම් කාරණ) කරතැයි කියන ලද පරිදි මෙහි අදාළය. එසේ දක්වා ඇති පරිදි, ගිනියම් වූ පොළවෙහි හොවා, නිරයපාලකයන් විසින් සිරුරෙහි පස් තැනකට යකඩින් කළ තියුණු මුවහත් රත් වූ උලකින් අනිනු ලබයි. රත් වූ උල් සහිත යකඩ කූරක් අතෙහි තබති ආදී ලෙසින් භාග්‍යවතුන් වහන්සේ මේ පිළිබඳව වදාරන ලදී. ගාථාවේ පසුපේළි දෙකෙහි අරුත මෙයයි. නොයෙක් අවුරුදු ගණනක් එහි දුක්විඳ ඉතිරි වී ඇති තවත් දුක් විඳිනු පිණිස අනුපිළිවෙලින් ලුණු හා කහට රසැති ගංතෙරට ගිය ඔහුට ‘රත් වූ යකඩ ගුළි මුවෙහි දමතැයි ද, රත් වූ ලෝදිය මුවෙහි ඉසිතැයි ද කියන ලදී. **අයො** ලෝහ, **ගුළ සන්නිභං** බෙලිගෙඩි හා සමාන, යකඩ ලෙසින් තඹ ලෝහ ද අනිත් පදයෙන් යකඩ ගුළි යැයි ද දතයුතුය. **පතිරූපං** කරන ලද කටයුතු අනුව,
එයින් පසු ගාථාවල (සඳහන්) **න හි වග්ගු** ‘අල්ලා ගනිවු, පහර දෙව් යැයි**, වදන්තා**, නිරය පාලකයෝ මිහිරි වචන නො කියති. **වදන්ති, නා භි ජවන්ති** මුදු මොළොක් ලෙසින් (සුහද ලෙසින්) ඉදිරියට නොදුවති. මුදු ලෙස (සෙනහසින්) නොපැමිණෙති. බොහෝ විපත් පමුණුවමින්ම එළඹෙතැයි කියන ලදී. **න තාණං උපෙන්ති** රැකවරණයක්, පිළිසරණක්, පිහිටක් වෙමින් නොපැමිණෙති. අල්ලා ගනිමින්, වනසමින්ම එතියි කියන ලදී. **අංගාරෙ සන්‍ථතෙ සෙන්ති** අඟුරු පව්වකට නැංවූවා සේ, නොයෙක් අවුරුදු දහස් ගණනක් අතුරන ලද ගිනි අඟුරු මත නිදති. **අග්ගිනිසමං ජලිතං** හාත්පස දිලිසෙන, හැම පැත්තෙන්ම සමව ඇවිලෙන ගින්න, **පවිසන්ති **මහා නිරයෙහි වැටුනු හා සමානව බැසගනිති. ඒ මහා නිරය ‘චතුක්කණ්ණ’ යැයි කියන ලදී. යොදුන් සියයක් දුර සිට බැලූවිට ඇස් බිඳී යයි.
**ජාලෙනච ඔනහියානා** යකඩ දැලෙන් වෙලා, මුවන් දඩයම් කරන වැද්දන් මෙන් **හනන්ති **මේ දේවදූත සූත්‍රයෙහි සඳහන් නොවූ දෙයකි. **අන්‍ධං ව තිමිසං ආයන්ති** (ඇස් අඳ වූවාක් මෙන්) තද අඳුරමය. ඝන අඳුර බැවින්, එසේ හඳුන්වනු ලබන, දුම් දමන ‘රොරුව’ නම් නිරයට යති. එහිදී ඒ රළු දුම හුස්ම ගැනීමෙන් ඇස් තද දුබල බවට පත්වෙයි. එහෙයින් අඳ වේ යැයි කියන ලදී. **තං විත්තං හි යථා මහිකායො** ඒ තද අඳුර මීදුම මෙන් පුළුල්ව පැතිරේ යන අරුතයි. **විකත** යනුද වචනයෙකි. මෙයද දේවදූත සූත්‍රයෙහි නොකියන ලදී.
**අථ ලොහමයං** මේ ලෝසැලිය පොළව කෙළවර කොට ඇති නහුත සතරකුත් දෙසිය දහසක් යොදුන් ගැඹුරැති, මුවවිටටම පිරවූ ලෝදියෙන් යුතුය. **පච්චන්ති හි තාසු චිරරත්තං** ඒ හැලිවල දිගුකලක් පැසෙති. **අග්ගිනිසමාසු** ගින්න හා සමාන වූ, **සමුප්පිලවාසො** වරක් උඩටද, වරක් යටටද යමින් පෙණ බුබුළු නැගෙන ඒ හැලිවල උඩුයටිකුරු වෙයි. එය දේවදූත සූත්‍රයෙහි සඳහන් පරිදි දතයුතුය.
**පුබ්බලොහිතමිස්සෙ** සැරව, ලේ මුසු වූ ලෝහ සැලියෙහි, **තත්‍ථ කිං** එහි**, දිසතං** දිසාවට, **අධිසෙති** යයි, **අභිසෙති** යනුද පාඨයකි. **යං යං** දිසාවකට ඇලේ, පිහිටක් නොලබයි යනු තේරුමයි**. කිලිස්සති** අවහිර කරනු ලබයි. කිලිජ්ජති යනු ද වචනයකි. කුණුවෙයි යන තේරුමයි. **සම්ඵුසමානො** ඒ සැරව ලේල තැවරි, මෙයද දේවදූත සූත්‍රයෙහි සඳහන් නොවූවකි.
**පුළවාවසථෙ** පණුවන් වසන, මෙම ලෝහ සැලිව දේවදූත සූත්‍රයෙහි ‘අසූචි නිරය’ යැයි කියන ලදී. ඉඳිකටු තුඩු වැනි මුව ඇති ජීවීහු එහි වැටුණු තැනැත්තකුගේ සම ආදි තැන් සිදුරුකොට, ඇට මිදුළු කති. **ගන්තුං නහි තීරමපත්‍ථි** ඉවත්වීමට ඉවුරක්වත් නැත. **තීරවමත්‍ථි** යයිද වචනයකි. ඒ තේරුමයි. **සබ්බසමාහි සමන්තපලලා** ඒ හැළියෙහි උඩ කොටස යටිකුරු කරන ලද බැවින්, හැම තැනම සමාන පමණ වූ කටාරම් (තාච්චි) නිසා එයින් ඉවත්ව යාමට තෙරක් නැත.
**අසිපත්තවනං** දේවදූත සූත්‍රයෙහි කියන ලද පරිදි එය දුරින් පෙනෙන්නේ මනහර අඹ උයනක් මෙනි. නිරයෙහි වෙසෙන්නෝ ඊට ආසාවෙන් එහි පිවිසෙති. එහිදී සුළගින් ගිලිහුණු කොළ ඔවුන්ගේ ඇඟට වැටී අඟ පසඟ කැපේ. එහෙයින් **තං පවිසන්ති සමච්ඡිදගත්තා** යැයි දැක්වීය. එසේ සිරුරු දැඩි ලෙස **ජීවහං බළිසෙන ගහෙත්‍වා ආරජාරජයා විහනන්ති** වේගයෙන් දිවවිත් ඒ අසිපත් වනයට වැටුනු (පෙර) ජීවිතයේ බොරු කී තැනැත්තන්ගේ දිව නිරය පාලකයෝ බිළි කොකුවෙන් පිටතට ඇද, තෙත සම් බිම එළා පොලු කැබලිවලින් පහරදෙන මිනිසුන් සේ, තලා, පොරෝවලින් පලා එක් එක් කෙළවර කපා හිංසා කරති. කැපූ කැපූ කෙළවරින් නැවත උඩට ඔසවයි. **ආරචයා රචයා** යනුද වචනයකි. උඩට ඇද ඇද යන තේරුමයි. මෙයද දේවදූත සූත්‍රයෙහි සඳහන් නොවූ දෙයකි.
**වෙතරණී** යනු දේවදූත සූත්‍රයෙහි කියා ඇති පරිදි කර-ලුණු දිය පිරි ගඟකි. ඒ දියෙන් පිරි ඇති සේ පෙනේ. එවිට ‘එහි නාන්නෙමු, දිය බොන්නෙමි’යි නිරයට ගිය තැනැත්තෝ එහි වැටෙති. **තිණ්හධාරං ඛුරධාරං **තියුණු ඉතා මුවහත් මතුපිට, මුවහත් තල පිළිවෙලින් තබන ලද සේය. ඒ තියුණු මුවහත් වූ ජලයෙහි **උපෙන්ති** ඇලෙනු ලබති යන තේරුමයි. මෙසේ ඒ පවෙහි විපාකයෙන් අලලන ලද්දේ, **තත්‍ථ මන්‍දා පපතන්ති **මෝඩ යන අදහසයි.
**සාමා සබලා** මෙයට පසුව බල්ලෝ යනුවෙන් මෙසේ යෙදිය යුතුය. සුදු පැහැති, කබර පැහැති බල්ලෝ සපා කති. **කාකොළ ගණා** කළු පැහැති කපුටු සමූහයා, **පටිගිද්ධා** දැඩි කුසගින්නෙන්, ‘මහාලිහිණි’ යැයි ඇතැමෙක් කියති. **කුල්ලා** උකුස්සෝ ‘සෙන’ නමින්ද සමහරෙක් හඳුන්වති. **වායසා** කළුපැහැ නොවූ කපුටෝ, මෙයද දේවදූත සූත්‍රයෙහි නොකියන ලදී. එසේ සඳහන් කළද, කිසියම් තැනක සඳහන් නොවූවද, එය ඒ ආකාරයෙන් මුලදී හෝ පසුව හෝ කියා ඇති සේ දතයුතුය.
මීළඟට මේ ආකාරයෙන් නිරයෙහි තොරතුරු දක්වා, අවවාද කෙරෙමින්, **කිච්ඡා වත අයං ඉධ** යන ගාථාව කීහ. නිරයෙහි නොයෙක් ආකාරයෙන් (දඬුවම් සේ ලැබෙන) කටයුතු **වුත්තා** කියන ලද **යඤ්ජනො පස්සති කිබ්බිසකාරී තස්මා ඉධ ජීවිතසෙසෙ** ජීවිත පරම්පරාවෙන් මේ ලොව ජීවත්වෙමින්, සරණ ගමන ආදී කුසල් දහම්හි යෙදෙන, **කිච්ච කරො නරො** වන්නේය. ඒ යහපතෙහි යෙදී, නොනැවතීම කටයුතු කරන්නෙක් වෙයි. **න පමජ්ජෙ** මොහොතකුදු පමා නොවන්නේය. මේ මූලික කෙටි විස්තරයයි. කලින් විස්තර දැක්වූ වචන, ඒ ආකාරයෙන් අරුත් පැහැදිලි කොට ඇති බැවින්, එසේ දැනගත යුතුය. එබැවින් වචනයක් වචනයක් පාසා විස්තර නොකරන ලදී.
**ආනන්‍දජාතෙ** යනු නාලක සූත්‍රයයි. මෙම සූත්‍රයට හේතු වූයේ කුමක්ද? පියුමතුරා බුදුසව්වකු මොනෙය්‍ය පිළිවෙත අනුගමනය කරනු දැක, එතැන් පටන් එසේ කිරීමට බලාපොරොත්තු වෙමින්, කප් සියදහසක් කල් පෙරුම් පිරූ අසිත ඉසිවරයාගේ බෑණනුවකු වන නාලක තවුසා (අප) භාග්‍යවතුන් වහන්සේ දම්සක් පැවැත්වූ දවසින් සත්වන දින ‘අඤ්ඤාතමෙතං’ ආදී ගාථා දෙකකින් මොනෙය්‍ය පිළිවෙත විචාළේය. භාග්‍යවතුන් වහන්සේ ඔහුට ‘මොනෙය්‍යන්තෙ උපඤ්ඤිස්සං’ යනුවෙන් එය පැහැදිළි කළහ. භාග්‍යවතුන් වහන්සේ පිරිනිවන්පෑමෙන් පසු සංගීතියට පැමිණ ගරුකටයුතු මහ කසුප් තෙරුන් විසින් ගරුකටයුතු ආනන්ද තෙරුන්ගෙන් නාලක තවුසා එය විමසා සමාදන් වූ අයුරු විමසන ලදී. ඒ සියල්ල හෙළිදරව් කරනු පිණිස, ආනන්‍දජාතෙ ආදී ලෙසින් ගාථා විස්සක් කියන ලදුව, එය නාලක සූත්‍රය ලෙස හඳුන්වනු ලැබේ.
**ආනන්‍දජාතෙ** අදහස ඉටුවී, (සිත) දියුණුවට පත්වී, **පතීතෙ** සතුටුව, නැතහොත් වඩ වඩාත් සතුටට පත්ව, **පතීතෙ** සොම්නසට පත්ව, **සුචිවසනෙ** නොකිලිටි ලෙසින්, දෙවියන්ගේ කප්රැකෙහි පහළ වූ රෙදි දූවිලි හෝ කුණු පැල්ලම් නොගනී. **දුස්සං ගහෙත්‍වා** රෙද්දකට සමාන බැවින් ‘දූස්ස’ යනුවෙන් හඳුන්වනු ලබන දිව (සළුව) ඔසවා - සිසාරමින්, **අසිතො ඉසී** කළුපැහැ සිරුර නිසා එසේ නම් ලද ඉසිවරයා, **දිවා විහාරෙ** දවල් කාලය ගතකිරීමෙහි, ඉතිරි වචන කලින් සඳහන් කරන ලද පරිදිය.
මෙහි සම්බන්ධතාව මෙසේය. අසිත ඉසිවරයා සුද්ධෝදන රජුගේ පියා වූ සීහහනු රජුගේද පුරෝහිතව, සුද්ධෝදන (කුමරු) ඔටුනු පැළඳීමට පෙර, සිප් ඇදුරව, රජ බවට පත්වූ පසු පුරෝහිත තනතුරට පත්විය. අසිත ඉසිවරයා උදේ සවස රජුට උවටැන් පිණිස (උපදෙස් දීමේ සේවය පිණිස) පැමිණි විට, තරුණ කාලයේදී මෙන්, ගරුසත්කාර නොකොට ඇඳිලි බැඳ වැඳීම පමණක් කරයි. එය ඔටුනු පළඳා රජබවට පත්වන සැකිකුල රජ සිරිතකි. අසිත ඉසිවරයා එයින් කලකිරී, ‘මහරජ, මම පැවිදි වෙමි’යි කීය. රජු තවුසාගේ තීරණය දැන ‘එසේනම් ඇදුරුතුමනි, මට නිතර දැකිය හැකි පරිදි මගේම උයනෙහි විසිය යුතු’යැයි ඉල්ලා සිටියේය. තවුසා ‘එසේ’ යැයි පිළිවදන් දී, තවුස් පැවිද්දෙක්ව, රජුගෙන් උවටැන් ලබමින්, උයනෙහිම වෙසෙමින් කසිණ බවුන් වඩා සමාපත්ති අට හා අභිඤ්ඤා පහ උපදවා ගත්තේය. එතැන් පටන් රජමැදුරෙහි අහර ගෙන, හිමාලය, චාතුම්මහාරාජික දෙව්ලොව, ආදී තැනකට ගොස් දිවාකාලය ගතකරයි. එක් දවසක් තවුතිසාවට ගොස්, රුවන් විමනට පිවිස, දෙව්රුවන් පලඟෙහි හිඳිමින්, සමාධිසුව විඳ හවස් කල නැගිට, විමන් දොරටුවෙහි සිට වටපිට බලනවිට, සැටයොදුන් මහා වීදියෙහි පිළී හිස සිසාරාවමින් බෝසත් ගුණ සඳහන් තුති වදන් කියමින් කෙළිදෙලින් පසුවන සක්දෙව් පිරිවරා ගත් දෙවියන් දුටුවේය. ඒ අනුව ගරුකටයුතු අනඳ හිමි ‘ආනන්ද ජාතෙ...දිවා විහාරෙ යැයි කීය.
අසිත තවුසා ඒ දෙවියන් දැක...කුමක් නිසා එසේ (සතුටු වන්නේ දැයි ඇසීය.) **උදග්ගෙ** සතුටුව, සතුට-උනන්දුව පිරි සිරුරු (ඉරියව්වෙන්) **විත්තිං කරිත්‍වා** ආදරය කොට, **කලල රූපො** සතුටු බවින් යුතුව, ඉතිරි පද අරුත් පැහැදිලිය.
මීළඟට දැවෙන ‘යදාපි ආසි’ ආදී ගාථා ඉහත දැක්වූ කරුණු සම්බන්ධ කිරීමට යෙදේ. ඒ මුල්ගථාවේ වචනවල අරුත් දක්වතොත් **සංගාමො** යුද්ධය, **ජයො සුරානං** දෙවියන්ට ජයය,
එය වටහාගනු පිණිස එහි පිළිවෙල කතාව දතයුතුය. මගධ රට, මඩල නම් ගමෙහි විසූ මිනිසුන් තිස්තුන් දෙනෙකුට නායක වූ මඝ නම් තරුණයෙක් වත් සතක් සපුරා තම පිරිස සමග සක්දෙවිව තව්තිසාවෙහි උපන්නේය. එහිදී පෙර සිට වසන දෙවියෝ, ‘අමුත්තන් සේ දෙව්පුතුන් පැමිණ ඇත. ඔවුන්ට සත්කාර කරමු’යි කියා දෙව්ලොව පිපෙන පියුම් ගෙනාහ. දෙව් රජයෙන් අඩක් පාලනයට ඇරයුම් කළහ. සක්දෙවි එවන් පාලනයකට නොකැමතිව, තම පිරිසට කරුණු වටහා දී දිනක් සුරා මතින් මත්ව සිටි ඒ දෙවිවරුන් පාවලින් ගෙන සිනෙරු පව්වෙහි පාමුලට විසිකර දැමීය. එයින් සිනෙරු පව්වෙහි යටිතලයෙහි පරසතු මලින් වැසුනු මනහර පලොල් මලින් සුන්දර වූ සියක් යොදුන් පෙදෙසක අසුර භවන පිහිටියේය. එහිදී ඔව්හු පියවි සිහිය ලැබ, තව්තිසා භවන නොදැක, ‘අනේ, අපි බීමත් වූ වරදින් නැසුනෙමු. අපි සුරා පානය නොකෙළෙමු. අපි සුරා නොවූ - අසුර පානය කළෙමු. දැන් අපි සූරයෝ නොවෙමු. අපි දැන් අසුරයෝ ලෙසින් උපන්නෙමු’ යැයි එතැන් පටන් අසුර යනුවෙන් හැඳිනීමක් ඇතිව, ‘අපි දෙවියන් සමග යුද සටන් කරමු’යි සිනෙරු පව්ව හාත්පස සිසාර නැඟ සිටියහ. එහිදී සක්දෙවි, අසුරයන් ඉහළට නංවා, නැවත මුහුදෙහි දමා, සිවු දොරටුවෙහි තමා හා සමාන පිළිරූ මවා තැබීය. එවිට අසුරයෝ, ‘සක් දෙවි පමා නොවී, නිසැකවම, නිති රැකවරණය සලසමින් සිටිතැ’යි සිතා නැවත (අසුරයන්ගේ) නගරයටම ගියහ. එවිට දෙවියෝ තමන් වෙනුවෙන් ජය ගොස නඟමින්, පිළි හිස සිසාරමින් මහා වීදියෙහි නැකත් කෙළි කළහ. ඉක්බිති අසිත ඉසිවරයා අතීතයට සහ අනාගතයෙහි කප් සතළිහක් සිහි කිරිමට හැකි බැවින්, ‘මොවුන් පෙරද මෙසේ කෙළිදෙළින් සිටියාහුදැ’යි මෙනෙහි කරමින්, ඒ දෙව්-අසුර සටනෙහිදී දෙවියන් ජයගත් බව දැන,
“යදාපි ආසි අසුරෙහි සංගාමො ජයො සුරානං අසුරා පරාජිතා, තදාපි නෙතාදිසො ලොමහංසනො” යැයි කීය.
ඒ කාලයෙහිද මෙබඳු ලොමුදැහැ ගැන්වෙන සතුටක් (ඊට පෙර) නොවීය. **කිම්බභූතං දට්ඨු මරූ පමොදිතා** අද කිනම් පුදුම එළවන සුළු දෙයක් දැක මෙසේ දෙවියෝ සතුටු වූවාහුද?
දෙවන ගාථාවෙහි, **සෙලන්ති** මුවෙන් සතුට දනවන හඬ පිටකරත්. **ගායන්ති** නොයෙක් ආකාර ගීත, **වාදයන්ති **වාදන භාණ්ඩ සැටඅට දහසක්, **ඵොටෙන්ති** අත්පොළසන් දෙති. **පුච්ඡාමි වොහං** තමන්ට මෙනෙහිකොට දැනගත හැකි වුවත්, ඔවුන්ගේම වචනයෙන් දැනගනු කැමතිව අසයි. **මෙරු මුද්ධවාසිනො** සිනෙරු පව් මුදුනෙහි වසන, සිනෙරු පව්වෙහි යට තලයෙහි යොදුන් දසදහසක් වූ අසුර භවනත්, මැද තලයෙහි දෙදහසක් කුඩා දිවයින් පිරිවරා සිවු මහා දිවයින් ද, මතු තලයෙහි යොදුන් දස දහසක තව්තිසාව ද පිහිටියේය. එහෙයින් ‘දෙවියන් මහමෙර මුදුනෙහි වසති’යි කියනු ලබති. **මාරිසා** දෙවියන්ට අමතති. නිදුක් නිරෝගී යැයි කියන ලදී.
ඉක්බිතිව තවුසාට ඒ කරුණ සැලකරන දෙවියන් විසින් තියන ලද තුන්වන ගාථාවෙහි **බොධිසත්තො** අවබෝධ කරන තැනැත්තා සම්මා සම්බුදුබවට සුදුසු තැනැත්තා ය. **රතනවරො** උතුම් රුවනක් වූ **තෙනම්හ තුට්ඨා** ඒ කරුණින් අපි සතුටු වෙමු. එතුමා බුදුබවට පත්ව, අනෙක් දේව සමූහයාටද, අපට ද මගපල හෝ රහත් බව ලබන ලෙසටද, දහම් දෙසන්නේය. දහම් අසා නිවන් ලැබීමට නොහැකි වුවහොත් මිනිස්සු දානාදී පින්කම් කොට දෙව්ලොව උපත ලබති. මේ ඔවුන්ගේ අදහසයි. තුට්ඨා කල්‍යරූපා මේ වචන දෙකෙහි අරුත පැහැදිලි වුවත්, ‘දෙවියන් සතුටුවනු දැකීම කුමන පුදුමයක්ද? දේව සමූහයා (වෙනදා නැති) බොහෝ තුටු පහටු බවින් ඉන්නේ කුමක් නිසාද? මේ ගැටළු දෙක විසඳනු පිණිස කියන ලදැයි දතයුතුය.
මීළඟට බෝසතුන් උපන්කල්හී සතුටු කරුණු පැහැදිලි කිරීමට කියන ලද සිවුවෙනි ගාථාවෙහි **සත්ත** යනුවෙන් දෙව් මිනිස් සමූහය සැළකේ**. පජා** යන්නෙන් වෙනත් පිරිස ගැනේ. මෙසේ වචන දෙකෙන් (උපත් ලබන) ගති පහ අතුරින් උසස් බව දක්වයි. තිරිසන් සතුන් අතර සිංහ ආදීන් තැති නොගන්නා සේ, සෙසු සතුන්ද එසේ සැළකීමෙන් උනුන් (පජා) අතරද උසස් යැයි කියා ඇත. එහෙයින් ඒ වෙනත් පිරිස අතරද උසස් වේ යැයි කියන ලදී. දෙව් මිනිසුන් අතර, තමාට හිතසුව පිණිස පිලිපන්නා වූ පුද්ගලයන් හතර දෙනාගෙන් ඒ දෙකොටසටම හිතසුව සැලසීමෙන් මේ (බෝසත් තුමා) **අග්ග පුග්ගලො**, (ගවරැළෙහි නායක බවට පත්වන ගොනකු මෙන්) මිනිසුන් අතරද උසස් නායකයකු බවට පත්වෙයි. එහෙයින් බෝසත් අගයමින්, තුති කරමින් මෙම වචන දෙක කීහ.
පස්වන ගාථාවෙහි **තං සද්දං** ඒ දෙවියන් නඟන ලද හඬයි. (ඇසෙන ලෙස කියන ලද වචනය) **අවංසරි** බැස්සේය. **තද භවනං** එකල්හි මැදුරට,
හයවෙනි ගාථාවෙහි **තතො** අසිත ඉසිවරයාගේ වචනය අතරතුර **උක්කාමුබෙව** රන්කරුවාගේ කෝවෙහි තිබෙන සේ, **සුකුසලසම්පහට්ඨං** නිපුණ රන්කරුවකු විසින් නිමවන ලද, මැනවින් කෝවෙහි රත්කොට සකස් කරන ලදැයි අදහස් වේ. **දද්දල්ලමානං** බබළන, **අසිතව්හයස්ස** අසිත නම් වූ, දෙවැනි නමින් හඳුන්වන කාලදෙවල ඉසිවරයාගේ,
සත්වන ගාථාවෙහි **තාරාසභංව** තාරකාවලට නායක වූ, උසස් වූ, සඳ අදහස් වේ. **විසුද්ධං** වලාකුළු ආදී අවහිරයෙන් තොරව, **සරදරිව** සරත් කාලයේ මෙන්, **ආනන්‍දජාතො** ඇසූ පමණින්ම ඇති වූ සතුටින් පිනා, **අලත්‍ථ පීතිං** දැක නැවත සතුට ලැබීය.
එයින් පසු, බෝසතුන්ට දෙවියන් විසින් හැමකල්හි පවත්වන ලද ගරු සත්කාර දැක්වීමට කියන ලද අටවන ගාථාවෙහි **අනෙකසාඛං** නොයෙක් ලෙස විහිදී ඉරටු වැනි කිරණ ඇති **සහස්ස මණ්ඩලං** රත්රුවනින් සැදූ දහසක් මඩුළු (කොටස්) ඇති, **ඡත්තං** දෙව්ලොව සුදු සේසතක්, **වීතිපතන්ති** උස් පහත් වෙමින් සිරුරට පවන් සලති.
නවවන ගාථාවෙහි **ජටී** ජටා දරන හෙයින් ජටිල නම් වූ, **කණ්හ සිරිවහ්යො** ‘කණ්හ’ යැයිද ‘සිරි’ යැයිද කතා කරමින් - කිරි කණ්හ යැයි අසිත ඉසිට අමතති, හඬ ගසතියි කියන ලදී. **පණ්ඩුකම්බලෙ** රත්පැහැ කම්බිලියෙහි යැයි මෙහි සඳහන් කිරීමේදී ‘කුමාරයා’ යන අදහස ඇති ඉතිරි වචනයක් යොදාගත යුතුය. කලින් ගාථාවෙහිද අතින් අල්ලා ගැනීම යැයි දැක්වීමට ‘දැක’ යැයි කියන ලදී. මෙහිදී අතින් ගෙන ආ (වඩාගෙන ආ) කුමරුවා පිළිගන්නා ලෙස යොමු කිරීමේදී ‘දිස්වා’ වචනය නැවත යෙදීම වරදක් නොවේ. මුලින් දැකීම හෝ සතුට ලබන අදහසින් ගාථාව අවසානයෙහි ‘බොහෝ සතුට ලැබුවෙමි’ යනුවෙන් හෝ, කුමරුන් පිළිගෙන අවසානයෙහි ‘සතුටින් පිළිගත්තේය’ යන වචනයෙන් මුලින් කී කුමරු යන වචනයට සම්බන්ධ වේය. සියදහස් ගණනින් වටිනා ගන්‍ධාර දෙසයෙහි රත් කම්බිලියක තබන ලද රත්රන් පිඬක් බඳු වූ කුමාරයාට ‘ඡත්තං මරූ’ (දෙවියන් සේසතක්) යනුවෙන් එහි කියන ලද පරිදි, මුදුනට සුදු සේසතක් දරා සිටිනු දැක, යනුවෙන් මෙසේ කුමරුට - සුදු සේසතද සම්බන්ධ වේ. ඇතැමෙක් එය මිනිසුන් දරණ සේසතක් සේ කියති. එසේ දෙවියන් මෙන්ම, මිනිස්සුද කුඩ, සෙමර, මොණර පිලෙන් සෑදු වටාපත්, තල් වටාපත්, වල්විදුනා අතින් දරමින් මහබෝසතුන් කරා එළඹෙති. මෙසේ සඳහන් කළවිටද ඒ වචනයෙන් (කුමරු ගැන) වැඩියෙන් කරුණු දැක්වීමක් නැත. එහෙයින් කියා ඇති ආකාරයට සුදුසුය. **පටිග්ගහෙ** මේ අයුරින් දෑතින්ම පිළිගත්තේය. ඉසිවරයාට වැන්දවීමට කුමාරයා යොමුකළවිට, කුමරුගේ දෙපා හැරවී ඉසිවරයාගේ හිසමුදුනෙහි පිහිටියේය. අසිත ඉසිවරයා ඒ අසිරිය ද දැක **උදග්ග චිත්තො සුමනො** (එසේ) පිළිගත්තේය.
දසවන ගාථාවෙහි, **ජිංගිසකො** බලාපොරොත්තු වෙමින්, සොයමින්, විමසමින් යැයි කියන ලදී. **ලක්‍ඛණමන්තපාරගු** අසිත ඉසිවරයා මහපුරිස් ලකුණු ගැනද වේදයෙහිද පරතෙරටම ගියේය. **අනුත්තරායං **මේ අසිත ඉසි උතුම් කෙනෙකි. තමාගේ ඉදිරියට ආ මහබෝසතුන්ගේ දෙපතුලෙහි සක්ලකුණු දැක, ඒ අනුව ඉතිරි ලකුණු ද විමසමින්, සියළුම මහ පුරිස් ලකුණු හඳුනාගෙන නිසැකවම මොහු බුදු වන්නේ’ යැයි දැන මෙසේ කීය.
එකොළොස්වන ගාථාවෙහි **අථත්තනො ගමනං** ඊළග උපත ලෙස අරූප බ්‍රහ්ම තලය බව දැන, **අකල්‍යරූපො ගලයති** ඔහු තම අරූප බඹලොව උපත සිහිකොට ‘මම දැන් මෙතුමාගේ දහම් දේසනය අසන්නට නොලබමි’යි අසතුටුව බලවත් සොවින් දුකට පත්ව කඳුළු හෙළයි. වගුරුවයි. ගරයති යනුද වචනයක් වේ. යම්ලෙසකින් රූපාවචර ලොව සිත යොමු වූයේ නම්, එහි උපත නොලබන්නේ කුමක් නිසාද? මෙසේ හඬන්නේ ඇයි? උපත නොලබන්නේ නම්, ඊට හේතු දැනගැනීමට නොහැකි වේද? කරුණු මෙසේනම් ඊළඟ උපත ඔහුට දුකක් වේනම් අසාධාරණය. සමාපත්ති ලැබූවෙකුට එය යටපත් කළ හැකි නොවේදැ’යි, මෙසේ කරුණු දැක්විය හැකිය. යටපත් කිරීමෙන් පමණක් නොවේ. මගපල ලැබීමෙන්ද නැතිකරන ලද කෙලෙස් නූපදිති. සමවත් ලැබූවන්ට බලවත් හේතු මත කෙලෙස් හටගනී. කෙලෙස් හටගත්විට, දැහැන පිරිහුනු බැවින්, කෙසේ අරූප තලයෙහි කෙසේ උපත වේදැ’යි මතුකළ හැකිය. නොබෝ කලකින්ම නැවත දැහැන උපදවා ගන්නේය. සමවත් ලද තැනැත්තෙකුට, කෙලෙස් ඇතිවූ විට, එය ඉක්මවීමට තරම් බලවත් නොවන බැවින්ද, ‘මෙය පිරිහීමක් දැයි දැනගත නොහැකි බැවින් ද ඒ වෙසෙස් බව යළි පහසුවෙන්ම ලැබ ගනී. අසිත ද එබඳු කෙනෙකි. **නො චෙ කුමාරො භවිස්සති අන්තරායො** මේ කුමරුන්ට අනතුරක් වේවි ද එයින් අදහස් වේ.
දොළොස්වන ගාථාවෙහි **න ධරකායං** මේ (කුමාරයා) ලාමක වූ, සුළුකොට තැකිය හැකි තැනැත්තෙකු නොවේ. ඉදිරි ගාථාවෙන් සඳහන් කළයුතු බුදුබව සඳහා එසේ කීය
දහතුන්වෙනි ගාථාවෙහි **සම්බොධියග්ගං** සියල්ල දන්නා නුවණයි. කිසිදු අඩුපාඩුවක් නැතිව, මනා සේ අවබෝධ කරගන්නා ලද, කිසියම් තැනකදී පැහැදිලි කොටගත යුතු කිසිදු දෙයක් නොවළහා, පිරිසිඳ දත් හෙයින්, සියළු නුවණින්ම එය උසස් යැයි කියනු ලැබේ. **ඵුසිස්සති** පැමිණෙන්නේය. **පරම විසුද්ධදස්සී** නිවන දකින, එය නිසැකවම මනාව දත් බැවින් පරම පිවිතුරුය. **විත්‍ථාරිකස්ස** පතළ වූයේය**. බ්‍රහ්මචරියං** සසුන,
**අථන්තරා **අනතුරු දහහතරක්, ඒවා සම්බුදුබවට පත්වූ තැන් පටන් වළක්වන ලදැයි කියන ලදී. **න සොස්සං** ඇසීමට නොලබමි. **අසමධුරස්ස** සමකළ නොහැකි උත්සාහ ඇති, **අට්ටො** පෙළී, **ව්‍යසනගතො** සැපය වනසා ගත්, **ආඝාවී** දුකට පත්ව, සියළුම දුක් දොම්නස් සඳහා එසේ කීය. ඔහු දොම්නසින් පීඩා විඳියි. එයින් ඔහුගේ සුවය වැනසුණි. එයින් ඔහු දුක් සිතිවිල්ලෙන් සිටී.
පහළොස්වන ගාථාවෙහි **විපුල ජනෙත්‍වා** සතුට දනවා, **නිරගමා **නික්ම ගියේය. එසේ නික්මගිය ඔහු, **භාගිනෙය්‍යං සයං** තමාගේ බෑණනුවන්ට, තම සොහොයුරියගේ පුතාට, **සමාදපෙස** තමා සුළු කාලයක් ජීවත්වන බව දැන, කණිටු සොහොයුරියගේ පුත් නාලක නම් තරුණයා පින් රැස්කොට ඇති බව තම බලයෙන් දැන, (ඔහු) වැඩිවියට පත්වීමේදී පමාවනු ඇතැ’යි ඔහුට **අනුකම්පමානො**, සොහොයුරියගේ ගෙට ගොස්, ‘නාලක කොහිදැ’යි (අසා) ‘හිමියනි, පිටත කෙළිලොල්ව ගතකරයි’ (කී විට) ‘ඔහු කැඳවා එව’යි ගෙන්වා ගෙන, අණ දී, එකෙණෙහිම තවුස් පැවිද්දෙන් පැවිදි කරවා, වත් පිළිවෙත්හි සමාදන් කරවීය, අවවාද කළේය, කෙසේද? **බුද්ධොති ඝොසං -පෙ බ්‍රහ්මචරියං** යනුවෙනි.
එහි **යද පරතො** යම් දවසක වෙනත් කෙනෙකුගෙන්, **ධම්මග්ගං** නියම දහමෙහි නිවණට මඟ, දහම හෝ **අග්ගං** පිළිසිඹියා සමග නිවන, **තස්මිං** ඔහුගේ (ඒ උතුම් තැනැත්තාගේ) සමීපයෙහි, **බ්‍රහ්මචරියං** මහණදම්,
දහහත්වන ගාථාවෙහි **තදිනා** මනාව සිත පිහිටියා වූ, එවිට කෙලෙස් යටපත් කිරීමෙහි සමාධිය ලැබීමද ඇති කල, කෙලෙස් යටපත්ව, සිත සන්සුන් වේ යැයි අදහසය. **අනාගතෙ පරමවිසුද්ධදස්සිනා** මේ නාලක අනාගතයෙහි භාග්‍යවතුන් වහන්සේ සමීපයෙහි පරම පිවිතුරු වූ නිවන දකින්නේ යැයි සනිටුහන් කළ ඒ අසිත ඉසිවරයා මේ ආකාරයෙන් අනාගතයෙහි පරම පිවිතුරු බව දැක්කේ යැයි කියන ලදී. එයින් ඔහුද අනාගතයෙහි ඒ උතුම් පිවිතුරු බව දකින්නේය. **උපචිත පුඤ්ඤ සඤ්චයො** පියුමතුරා බුදුරජාණන් වහන්සේගේ කාලයේ පටන් කරන ලද පින් රැස් කිරීම්, **පතික්‍ඛං **බලාපොරොත්තුවෙන්, **පරිවසී** පැවිදිව තවුස් වෙසින් විසීය. **රක්‍ඛිතින්‍ද්‍රියො **සවන් නම් වූ ඉන්‍ද්‍රිය රැකගෙන, ‘වතුරට පිවිස, කන නමැති ඉන්‍ද්‍රිය වැනසුනහොත්, දහම් ඇසීමට නොලැබේ’ යැයි සිතා, එතැන් පටන් දියෙහි ගිලුනේ නැත.
දහඅටවන ගාථාවෙහි **සුත්‍වාන ඝොසං** ඒ නාලක තවුසා මෙසේ වාසය කරන අතර, අනුපිළිවෙලින් සම්බුදු බවට පත් භාග්‍යවතුන් වහන්සේ, බරණැස දී දම්සක් පැවැත්වූ කල, ‘භාග්‍යවතුන් වහන්සේ විසින් දහම් සක පවත්වන ලදී. නිසැකවම භගවත් සම්මා සම්බුදුරජාණන් වහන්සේ (ලොව) පහළ වූහ’යි ආදී ලෙසින් **ජිනවරචක්ක වත්තනෙ** තමන්ට හිතසුව කැමති දේවතාවුන් පැමිණ සැලකරන ලද කරුණු අසා, **ගනත්‍වාන දිස්වා ඉසිනිසභං** දේවතාවුන් විසින් සත්දවසක් මොනෙය්‍ය කෝලාහලය පවත්වනු ලබද්දී, සත්වන දිනයෙහි ඉසිපතනයට ගොස් ‘නාලක (මෙහි) පැමිණෙන්නේය. ඔහුට දහම් දෙසන්නෙමි’යි මෙසේ සුදුසු පරිදි සළකා උතුම් බුදු අස්නෙහි වැඩසිටි ඉසිවරුන් අතර ද උසස්තම වූ භගවත් හිමි දැක, **පසන්නො** දකිනවිටම පහන් සිතින් යුතුව, **මොනෙය්‍ය සෙට්ඨං** උතුම් නුවණ, සිවුසස් දැනීමේ මග-නුවණ යැයි කියන ලදී. **සමාගතෙ අසිතව්හයස්ස සාසනෙ** අසිත ඉසිවරයාගේ අවවාදය අනුව කටයුතු කිරීමට කාලය පැමිණි කල්හි, අසිත ඉසිවරයා විසින් ‘දහම් මග හෙළිදරව් වන කාලයේදී, එහි ගොස්, ඒ ගැන විමසා, භාග්‍යවතුන් වහන්සේ උදෙසා බඹසර හැසිරෙව’යි (නාලකට) අවවාද කරන ලදී. මේ එයට කාලයයි. එහෙයින්, අසිත ඉසිවරයාගේ දැනුම් දීම අනුව පිළිපැදිය යුතු කල් පැමිණියේ යැයි කියන ලදී. ඉතිරි කරුණු පැහැදිලිය.
මීළඟට විමසනු ලබන කරුණට අදාල ගාථා පදවල අරුත් විවරණයි.
කරුණු විමසන ලද්දේ ගාථා දෙකකිනි. **අඤ්ඤාතමෙතං** මා එය දැනගන්නා ලදී. **යථාතථං** නොවෙනස්ව, එහි අදහස කුමක්ද? අසිත ඉසිවරයා ‘මේ කුමරු උතුම් සම්බුදුබව ලබන්නේ’ යැයි දැන, ‘බුද්ධ’ යන හඬ වෙනත් කෙනෙකුගෙන් යම්දිනක අසහිද, (එවිට) සම්බුදුවරයාණන් වෙත පැමිණ, දහම් මග හැසිරෙන්න’ යැයි මට කී අයුරු පිලිපැදීමට කාලයයි. **අසිතස්ස වචනං** ‘මා ඒ වචනයට අනුව පැමිණ ඇත. අද භාග්‍යවතුන් වහන්සේ ඇස් පනාපිටම දැක, පැමිණිය යුතු තැනට ආවෙමි’යි දැනගතිමි. **තං තං** එහෙයින් එය, **සබ්බධම්මාන පාරගුං** හේමවත සූත්‍රයෙහි කියන ලද පරිදි සය ආකාරයෙන් සියළු දෙයින්ම පරතෙරට ගිය,
**අනගාරියුපෙතස්ස **ගිහිගෙයින් නික්මුණු තැනැත්තකුට, පැවිදි වූවෙකුට යන තේරුමයි. **භික්‍ඛාචරියං ජිගිංසතො** බුදුවරුන් ආදී උතුමන් විසින් පුරුදු කරන ලද නොකිලිටි පිණ්ඩපාතයෙහි යෙදෙන පැවිද්දාට, **මොනෙය්‍ය** මුනිවරයන්ට අයත්, **උත්තම පදං** උතුම් පිළිවෙත ඉතිරි වචන අරුත් පැහැදිලිය.
නාලක තවුසා විසින් විචාරන ලද පරිදි භාග්‍යවතුන් වහන්සේ මොනෙය්‍යං තෙ උපඤ්ඤිස්සං ආදී ලෙසින් මුනිවරයකුගේ පිළිවෙත පැහැදිලි කළහ. **උපඤ්ඤිස්සං** අනුදැන කියමි. විවරණය කරමි. පණවමි යන තේරුමයි. **දුක්කරං දුරභි සම්භවං** කිරීමට ද අපහසු. දුක් ගෙනදෙන, අනුගමනය කිරීමේදී එහි යෙදෙනවිට ද) දුක් ලැබෙන, ඒ දුක ඉවසා දරා ගැනීමද දුක බව කියන ලදී. එසේ කීමෙහි අදහස මෙයයි. ‘මම ඔබට මුනි පිළිවෙත පණවන්නෙම් නම්, එය පිළිපැදීමේදී හෝ මනාව එහි යෙදීමෙන් යහපතක් වන්නේය. එසේම එය අපහසුය. මගපල නොලද තැන සිටම කෙලෙස් සිතක් උපදවා නොගනිමින්, පිළිපැදිය යුතුමය. එසේ නාලක එක බුදුවරයකුගේ එක් සව්වෙකු බවට පත් කරයි. එම පිළිවෙතෙහි යොමු කරයි.
භාග්‍යවතුන් වහන්සේ මුනි පිළිවෙතෙහි අපහසුතාව හා පහසුවෙන් ළංවිය නොහැකි බව පෙන්වා දෙමින්, නාලක තවුසා උත්සාහවත් කොට, ‘හන්‍ද තෙ නං පවක්‍ඛාමි සත්‍ථම්භස්සු දළ්හො භව’ යැයි වදාළහ. **හන්‍ද** යම් දෙයකට යෙදවීමෙහි, යම් දෙයකට පොළඹවීමෙහි අරුත් ඇති නිපාතයකි. **තෙ නං පවක්‍ඛාමි **ඔබට ඒ මුනිවරයාගේ පිළිවෙත පවසමි. **සත්‍ථම්භස්සු** එවැනි අපහසු දේ කිරීමට හැකිවීමෙන්ද, උත්සාහ ඇතිකර ගැනීමෙන් ද තමන්ට උපකාර කරගනුව. **දළ්හො භව** ලඟාකර ගැනීමට පහසු නොවන හෙයින්, ඒ සඳහා ඉවසීමෙන් යුතුව, ලිහිල් නොවූ, දැඩි උත්සාහයෙන් නොවෙනස්ව කටයුතු කරව. එයින් කුමක් කීවේද? ඔබ පෙර රැස්කරන ලද පින් ඇත්තෙකි. අපහසු වූ, පහසුවෙන් ලද නොහැකි ඒ මුනි පිළිවෙත ඔබට මෙසේ පවසමි. එහෙයින් නිසැකවම එහි යෙදෙමින් උත්සාහ වඩව.
මෙසේ කෙලෙස් දුරුවන, උතුම් මුනි පිළිවෙත පහදා දෙනු කැමතිව, නාලක තවුසා උත්සාහවත් කොට, දැඩි ලෙස එහි යොදවීමට මුලදීම ගම (හෙවත් තමන් හා සමාජය) හා බැඳුණු විට ඇතිවන කෙලෙස් නැතිකිරීම ගැන සමානභාගං යන ගාථා දෙපදය කීහ. **සමානභාගං **සම කොටස, එක හා සමාන, කරුණු වෙනස් නොවන, **අක්කුට්ඨ වන්‍දිතං** නින්දා අපහාසද, වැඳීමද,
දැන් එය සමානව සළකා ගතයුතු බව දක්වයි. එයට සුදුසු වන පරිදි මනොපදොසං ආදී ගාථා දෙපදය කීහ. එහි අරුත නම්, කෝප නොවී **මනොපදොසං රක්‍ඛෙය්‍ය,** වැඳුම් ලබද්දී, **සන්තො අනුන්නතො චරෙ** රජු විසින් වඳිනු ලබන විටද, ‘මට රජතුමාද වඳී’ යයි උඩඟු නො වන්නේ ය.
මීළඟට වනයෙහි විසීමේදී හටගැනෙන කෙලෙස් නැතිකිරීම දක්වමින් උච්චාවාචා යන ගාථාව කීහ. එහි අරුත නම්, කැලෑව ලෙස හඳුන්වන තැන්හි **දාසෙපි** ඉටු අනිටු ලෙසින් නොයෙක් ආකාර අරමුණු, **නිච්ඡරන්ති** ඇස් ආදී ඉඳුරන් හමුවට පැමිණෙති. ඒවා **අග්ගිසිඛූපමා** දැවීම ඇතිකරන අයුරින්, කැලෑව දවනු ලබන ගිනිදළු නොයෙක් අයුරින්, උස් පහත් ලෙසද දුම් සහිතවද, දුම් රහිතවද, නිල්, කහ, රත් පැහැයෙන්ද සුළුවෙන්ද, මහත්වද නැගේ. මෙසේ සිංහ, වග, මිනිස් හඬ හා නොයෙක් කුරුළු නාද, මල්, පල, දළු ආදී නොයෙක් ආකාරයෙන් බියජනක ලෙසින්ද ඇළුම් කරන ලෙසින් ද, කෝපය ඇතිවන අයුරින් හා මුළාවන අයුරින්ද අරමුණු හමුවෙයි. එහෙයින් වනයෙහි ඇතිවන ලැව්ගිනි සිළුවෙහි නොයෙක් අරමුණු ඇතිවේයැයි කීහ. මෙසේ නොයෙක් ආකාර අරමුණු හමුවනවිට, වනසිරි දැකීමට පැමිණි හෝ, එහි වෙසෙන වනලියන් හෝ, දර කඩාගෙන යන ලියන් හෝ, තනිව හිඳිනු දැක, සිනාවෙන්, කතාවෙන් හඬක් නැගීමෙන්, ඇඳුම් විවරකොට දැක්වීම් ආදියෙන් **නාරියො මුනිං පලොභෙන්ති** ඒ කාන්තාවෝ මට පෙළඹවීම් හෝ ආසා පහළ කිරීමක් හෝ නොකරත්වා! එසේ පෙළඹීම ඇති නොවන ලෙසට කටයුතු කරව. **තාසුතංමා පලොභයුං** යැයි කීහ.
මෙසේ භාග්‍යවතුන් වහන්සේ ගමෙහි ද, කැලෑවෙහි ද පිලිවෙත් විධි නාලක තවුසාට සඳහන් කොට, මීළඟට සීල සංවරය ගැන විරතො මෙථුනා ධම්මාති ආදී ලෙසින් ගාථා දෙකක් වදාළහ. **හිත්‍වා කාමෙ** **පරාවරෙ** ලිංගික කායික සබඳතා මෙන්ම, අනෙක් සොඳුරු වූත්, අයහපත් වූත් පස්කම් හැරදමා, එසේ ඒවායින් ඈත්වීමෙන්ම මෙවුන්දමින්ද ඉවත් වූයේ ද වේ. එහෙයින් කාම සේවනය හැරදමා යනුවෙන් කීහ. තරහ නොමැති බව යැයි කියා ඇති පරිදි ‘නො නසන්නේ ය, නො මරන්නේ ය’ මෙහි සඳහන් වීමේදී, පණ ඇති ජීවීන් නැසීමෙන් වැළකීමේ වැදගත්, උතුම් බව පැහැදිලි වේ. මේ එහි කෙටි විස්තරයයි. බාහිර වූ අනෙක් ජීවීන් කෙරෙහි **පාණෙසූ, අවිරුද්ධො, අසාරත්තො** ආසා ඇති සියල්ලන් කෙරෙහිම තණ්හා ආසා හැරදමා, **තසථාවරෙ** ‘මා මෙන්ම අනෙක් සියලු ජීවීහූ, ජීවත්වනු කැමතිවූද, නොමැරෙනු කැමති වූද, සැපයට කැමති වූද දුක පිළිකුල් කරන්නාහ. මෙසේ තමා හා සමාන කොට ඔවුන් කෙරෙහි තරහක් නොසිතා, ඒ ආකාරයෙන් **යථා එතෙ තථා අහං** අනුන් හා සමානකොට, තමා කෙරෙහිද තරහ අවහිරතා වළක්වමින්, දෙකොටසටම විරෝධතා අවහිර නැතිව, මරණය නොකැමතිව **අත්තානං උපමං කත්‍වා** තැතිගන්නා සුළු හෝ තැති නොගන්නා වූ සියළුම ජීවීන් **න හනෙය්‍ය** අත්වලින් ආදී ලෙස (දඬමුගුරු ආදිය ගෙන) **න ඝාතයෙ** අණදීමකින් හෝ නො කරන්නේ ය.
මෙසේ කායික-ලිංගික සබඳතා හා පරපණ නැසීමෙන් වෙන්වීම ගැනද, පාමොක් සීලය ගැනද නාලක තවුසාට. කෙටියෙන් දක්වා, හිත්‍වා කාමෙ ලෙසින් ඉඳුරන් සංවරයද පෙන්වා, මීළඟට පිරිසිදු දිවිපැවැත්ම විස්තර කිරීමට **හිත්‍වා ඉච්ඡඤ්ච** යන ගාථාව කීහ. එහි අරුත මෙයයි. ‘මේ තණ්හාව වූ කලී එක් දෙයක් ලැබුණු විට දෙකක් ලැබීමට කැමති බව ඇතිකරයි. දෙකක් ලැබුණවිට තුනක් ද, සියදහසක් ලැබී, ඊටත් වැඩියෙන් ලබාගැනීමේ කැමැත්තයි. මෙසේ නොලැබෙන දෙයෙහි කැමතිවීම ඉච්ඡා යැයි කියනු ලැබේ. එසේ ලැබුන දෙයෙහි, දැඩිව මසුරුව ඇළුම් කෙරේද, ඒ ලෝභයයි. **හිත්‍වා ඉච්ඡඤ්ච ලොභඤ්ච, යත්‍ථ සත්තො පුථුජ්ජනො** සිවුරු ආදී සිවුපසයෙහි කෙලෙස් දුරුනොකළ තැනැත්තෙක්, එහි කැමැත්තෙන් හා ආසාවෙන් ඇලී ගැලී, ඒ හා බැඳී සිටියද ඒ ආසාව හා ලෝභය අත්හැර, සිවුපසය සඳහා යහපත් හැසිරීම් පිළිවෙත් පිළිපදිමින්, වෙනස් නොවෙමින්, නුවණ නැමති ඇසින් **චක්‍ඛුමා** යුතුව මෙම මොනෙය්‍ය පිළිවෙත **පටිපජ්ජෙය්‍ය** මෙසේ පිළිපදින තැනැත්තා **තරෙය්‍ය නරකං ඉමං** දුසිරිත පිරෙන බැවින් නරක යැයි හඳුනාගෙන ඇති වැරදි දිවි පෙවෙතට හේතුවන තණ්හාව ඉවත් කරන්නේ නම්, එසේ කළයුත්තේ මේ පිළිවෙතින් බව කියන ලදී.
මෙසේ සිවුපසයෙහි තණ්හාව නැති කිරීමෙන්, පිරිසිදු හැසිරීම් රටාව පෙන්වා දී ආහාරයෙහි පමණ දැන හික්මීමට ද ඒ අනුසාරයෙන් අරහත් ඵලය දක්වා වූ පිළිවෙත ඌනූදරො යන ගාථාවෙන් පැහැදිළි කළහ. එහි අරුත නම්, දැහැමෙන් සෙමෙන් ලද සිවුරු ආදී කිසියම් සිවුපසය අතුරෙන් ආහාරය ගැනීමේදී
‘බත්පිඬු සතරක් පහක් නොවළඳා වතුර බොව, එය (නිවන සඳහා) බවුන් වඩන පැවිද්දකුගේ පහසු විහරණයට හේතුවේ’
යනුවෙන් කියා ඇති පරිදි **ඌන උදරො** වේ. සුළං පිරුණු මයිනහමක් මෙන් (ආහාර ගැනීමෙන්) පිපුණු උදරයෙන් නොසිටිය යුතුය. වැඩියෙන් බත් කෑමෙන් ඇතිවන මත සිත් මැලි බවට හේතු වේ. කුසට අඩුවෙන් ආහාර ගත්තද**, මිතාහාරො** කෑමෙහි තම පමණ දතයුතුය. ‘කෙළි පිණිස නොවේ ආදී මෙනෙහි කිරීමේ විමසුම් ගුණයෙන් යුතුව ආහාරය ගතයුතුය. මෙසේ ආහාරයෙහි පමණ දැනීම මෙන්ම, සිවුපසය, ධුතංග, පරියත්ති, අධිගම යනුවෙන් ලද පමණින් සෑහීමට පත්වීමෙන් **අප්පිච්ඡො අස්ස** මොනෙය්‍ය පිළිවෙත පිලිපදින මහණුන් විසින් මෙසේ ලද දෙයින් සෑහීමට පත්විය යුතුය. සිවුපසයෙහි එක් එක් දෙයක් ලැබීමේදී ද ලද පමණින් තුන් ආකාරයෙන් සෑහීමට පත්විය යුතු (එය පච්චය අප්පිච්ඡතා වේ.) ධුතංග පිළිපදින්නේ නම්, ‘මා ධූතවාදී යැයි අනුන් දැනගනිත්වා’යි නොකැමති වීම ධුතංග පිළිබඳ සෑහීමට පත්වීමයි. ‘මා බොහෝ ඇසූ පිරූ තැන් ඇතැයි අනුන් දැනගැනීමට කැමති නොවී, දහම් දැනුමෙහි මජ්ඣන්තික තෙරුන් සේ සෑහීමට පත්විය යුතුය. සිතෙහි කිසියම් උසස් බවක් ලැබීමෙන්, ‘මේ යහපත් දහම මා කෙරෙහි ඇතැයි අනුන් දැනගනිත්වා’යි කැමති නොවීම අධිගමයෙහි සෑහීමට පත්වීමයි. එය අරහත් පල ලැබීමෙන් පසුවද ඈත් නොවේ යයි දතයුතුය. මෙය අරහත් පල ලබාගැනීමේ පිළිවෙත හෙයිනි. මෙසේ සැහැල්ලු දිවි පැවැත්මද ඇතිව අරහත් පල මගින් තණ්හා ගිජුබව හැරදමා ඒ ආසා අත්හරියි. **ස වෙ ඉච්ඡාය නිච්ඡාතො අනිච්ඡො හොති නිබ්බුතො** සා පිපාසාවෙන් පෙළෙන ජීවීන් සේ, යම් දෙයකට කැමැත්තක් ඇතිවීනම්, ඒ කැමැතෙහි සෑහීමට පත්වීමක් නැති. ඒවායෙහි කැමැත්ත (සංසිඳෙනා) කැමැත්තක් නොවේ. ඒ නොසංසිඳෙනා කැමැත්ත ද නැතිකරන ලද බැවින්, (කායික-මානසික) පීඩාවකට නොපැමිණ, පරම සෑහීමට පත්ව, කෙලෙස් දැවිලි සමනය කිරිමෙන් සැනසුනේය. නිවුණේය. මෙසේ විමසීමෙන් මෙහි තේරුම් දතයුතුය.
මෙසේ අරහත් ඵලයට පත්වීම තෙක් පිළිවෙත මග පවසා දැන් එය පිළිපදිනා මහණුන්ගේ අවසන් පලය වූ අරහත් බවට පත්වීමත්, ධුතංග සමාදානයත් හා සෙනසුන් වත් ද සපිණ්ඩාරං යන ගාථා දෙකකින් කීහ. **ස පිණ්ඩචාරං චරිත්‍වා** ඒ මහණ පිඬු පිණිස හැසිර, බත් කිස හෝ කොට, **වනන්තමහිහාරයෙ** ගිහි ජීවිතයේ කෙලෙස් බැඳීම්වලින් පමානොවී, කැලයටම යන්නේ ය. **උපට්ඨිතො රුක්‍ඛමූලස්මිං** රුක්මුල්හි සිටීමෙන් හෝ, **ආසනූපගතො** අසුනක හිඳ හෝ**, මුනි** මොනෙය්‍ය පිළිවෙත පිළිපදින, මෙහි පිඬු පිණිස හැසිරේ යැයි සඳහන් කිරීමෙන් (ධුතංග අතර) පිණ්ඩපාතිකංගය ගැන කියන ලදී. (ගෙපිළිවෙලින් ඉතා මැනවින් පිඬු පිණිස හැසිර, එක් අසුනෙහිම හිඳ, පාත්‍රයෙහිම වළඳමින්, ඒකාන්තයෙන් දෙවරක් පිඬු පිණිස නොයා සිටීමෙන්, තුන් සිවුරු දැරීම හා කසල ගොඩක් වැනි තැනකින් සපයාගත් රෙදිවලින් සකස් කරගත් සිවුරක් දැරීමද සමාදන් වන ලද්දේමය. ඒ අනුව ධුතංග සයක් දැක්වේ. වනයෙහිම ගතකිරීම ගැන සඳහන් කිරීමෙන් ආරඤ්ඤකංගය දැක්වේ. ගසක් මුල සිටීමෙන් රුක්‍ඛමූලිකංගය ද, හිඳගැනීමේ ආසනය සඳහන් කිරිමෙන් නෙසජ්ජිකංගයද - ඒවා පිළිපැදීම අනුව එළිමහනෙහි විසීම, ඇතිරිලි පරිහරණය හා සොහොනෙහි විසීමද යනුවෙන් ධුතාංග දහතුනම, මෙම ගාථාවෙන් නාලක හිමිට වදාළහ.
**ස ඣාන පසුතො ධීරො** ඒ පිළිවෙත් පුරන පැවිද්දා ලබානොගත් දැහැන් උපදවා ගැනීමෛන් ද, උපදවා ගත් දැහැන් මෙනෙහි කිරිමෙන්, එහි අදිටනින්, එයින් නැගී සිටීමෙන් හා නුවණින් සිහි කිරිමෙන් යුතුව කල්යවයි. **ධීරො** නුවණින් යුතු, **වනන්තෙ රමිතො සියා** කැලයෙහි විසීමට කැමති වෙයි. ගම කෙළවර ඇති සෙනසුන්වල ඇලීමක් නැතැයි කියන ලදී. **ඣායෙථ රුක්‍ඛමූලස්මිං අත්තානමභිතො සයං** හුදෙක් මෙලොව ජීවිතයට අයත් දැහැන් ලැබීමට පමණක් යොමු නොවේ. එහෙයින්, ඒ සිටින රුක්මුල්හිදීම සෝවාන් ආදී ලොවුතුරු දැහැන්වලින්ද තමන් බොහෝ සතුටුව දැහැන් නතු වෙයි. උතුම් සැනසුමට පත්ද, වෙනත් දැහැනින් නොව, ලොවුතුරු දැහැනින්ම සිත බොහෝ සතුටු වෙයි. එහෙයින් අත්තානමභිතො සයං යැයි කියන ලදී. මෙසේ මේ ගාථාවෙන් දැහැන් වඩමින්, වනගත සෙනසුන්හි ඇලීමත්, අරහත් බවත් කියා ඇත.
මෙම දහම් දෙසුම ඇසූ නාලක හිමි, වනයෙහිම ඇළුම්කොට, යම්ලෙසකින් ආහාර නොගෙනම, පිළිවෙත් පිරිමෙහි බොහෝ උත්සාහවත් වුවහොත් නිරාහාරව මහණ දම් පිරිය නොහැකිය. එවිට ජීවිතය නොපවතී. කෙලෙස් හටනොගන්නා ලෙසට ආහාර සොයාගත යුතුය. මෙය නිසි, දැනගතයුතු දෙයයි. එහෙයින් දිනපතා පිඬු පිණිස හැසිරිය යුතුයි. කෙලෙස් නොඉපිදවිය යුතුයැයි නාලක හිමිට පහදා දීමටත්, අරහත් පලය අවසන් (ඉලක්කය) කොට දැක්වීමටත්, ආහාර වත් අනුව, තතො රත්‍යා විවසනෙ ආදී ගාථා හයක් දෙසූහ. **තතො** ‘පිඬු පිණිස හැසිර, වනයෙහිම ඇළුම් කරයි’ යනුවෙන් කී කරුණුවලට අමතරවද විස්තර දැවේ. **රත්‍යා විවසනෙ** රැය ඉකුත්ව, ඊළඟ දවස ගැන කියන ලදී. **ගාමන්තම්භිහාරයෙ **උසස් හැසිරීමට අයත්, වත් ඉටුකොට, පිඬු පිණිස වේලාව තෙක් විවේකීව සිට ගතපච්චාගත වත අනුව කී අයුරු කමටහන් මෙනෙහි කරමින්, ගමට යන්නේය. **අව්හානං නාභිනන්‍දෙය්‍ය** හිමියනි, අපගේ නිවසෙහි වැළඳිය යුතු’යැයි ඇරයුම් කරයිද, ‘ආහාර දෙයිද, නොදෙයිද, මැනවින් සකසා දෙයිද, මනාසේ නොදෙයිද’ මෙබඳු දෙගිඩියා සිතිවිලි නැතිව ආහාරයෙහි පිළිවෙත් පුරන්නා වූ පැවිද්දා එහි නො ඇලෙන්නේ ය. නො පිළිගන්නේ යැයිද කියන ලදී. යම්සේ බලහත්කාරයෙන් පාත්‍රය ගෙන පුරවා දෙත් ද, එය වළඳා මහණදම් කළ යුතුය. ධුතංග නොබිඳෙයි. එය නිමිති කොට ඒ ගමට නොපිවිසිය යුතුය. **අභිහාරඤ්ච ගාමතො** ඉදින් ගමට පිවිසිවිට, පාත්‍ර සියයකිනුදු බත් ගෙනෙත්ද, එහි නොඇලී, එක බත්හුලකුදු නො පිළිගන්නේ ය. ගෙපිළිවෙලින් පිණ්ඩපාතයෙහිම හැසිරෙන්නේය.
**න මුනි ගාමමාගම්ම කුලෙසු සහසා චරෙ** ඒ මුනි පිළිවෙතට පිළිපන් මුනිවරයා ගමට ගොස් ඉක්මණින් ගෙවල්වල නොහැසිරෙන්නේය. එක්ව සෝකවීම වැනි ගිහියන් හා නුසුදුසු සබඳතාවනට නොපැමිණිය යුතු බවද කියන ලදී. **ඝාසෙසනං ඡින්නකථො න වාචං පයුතං භණෙ** ආහාරය ලබාගැනීම වෙනුවෙන් ඉඟි කිරීමක් හෝ දැනවීමක්, හැඟවීමක් ඇතිවන පරිදි කුහුල දනවන විසිතුරු කතා නො කියන්නේ ය. ගිලන්ව සිටියදී, කැමති නම්, ගිලන් බව වළකා ගැනීම අදහසින් ඒ ගැන කිවහැකි වුවද සෙනසුන් පිණිස හෝ එයින් ඇඟවීමක් නොවන ලෙසට (සැළකිලිමත් විය යුතුය.) වෙනත් දෙයක් ලබාගැනීමට ගිලන් නොවූවකු විසින් කිසිවක් නොපැවසිය යුතුය.
අහරක් නොලැබුණද, එයද කම්නැතැයි (මැනවැයි) සැළකීම මේ ගාථාවේ අදහසයි. පිඬු පිණිස යම් දෙයක් සුළු ලෙසින් ලැබුණද **අලත්‍ථං යං ඉදං සාධු** යැයි සිතා, නොලැබුණත්, ‘මම කිසිත් නොලැබීමි, එයත් යහපතැයි සළකා ලැබීම්, නොලැබීම් දෙකෙහිම, **සො** සමානව, කම්පා නොවී සිටිය යුතුයි**. රුක්‍ඛං ව උපනිවත්තති** (පලතුරු වැනි) පල සොයා යන මිනිසෙක් ගසක් ලඟට ගොස්, එහි ගෙඩි ලැබුණද - නොලැබුණද, කම්පා නොවී, මැදහත් සිතින් යයිද, එසේම (පැවිද්දා) ගෙවල් කරා එළඹ ලැබුණත් නොලැබුණත් මැදහත්ව යන්නේ ය. **සපත්තපාණි** ගාථාවට අදාල වන කරුණු ඉහත දක්වා ඇත.
**උච්චාවාචා** - මේ ගාථාව හා සබැඳේ. මෙසේ ආහාර පිළිබඳ වත් සපුරත්ද, එපමණකින් සතුටට (සෑහීමකට නොපැමිණ) ඉතිරි පිළිවෙත් කෙරෙහිද සිත යොමන්නේ ය. සසුන යනු පිළිවෙත් සරු බවයි. ‘උච්චාවචා......මුතං’ යනුවෙන් එහි අරුත නම්, ඒ දැක්වූ මග **පටිපදා **උසස්-ලාමක ලෙසින් **උච්චාවචා**, බුදුවරයන් විසින් **සමණෙන පකාසිතා** දක්වා ඇති පරිදි යහපත් පිළිවෙතින් ඉක්මණින් අවබෝධ-දැනගැනීම උසස්ය. අයහපත් දුක් නො දෙන පිළිවෙතෙහි නොදැනීම පහත්ය. මේ කොටස් දෙකෙන් එකක් අනික් කොටසට වඩා උසස්ය. අනික් කොටසට වඩා පහත්ය. පළමු අංගයම උසස්ය. අනෙක් කොටස් තුනම පහත්ය. මේ උසස් වූ හෝ ලාමක වූ හෝ පිළිවෙතෙහි **න පාරං දිගුණං යන්ති - දුගණං** යනුවෙන්ද දැක්වේ. එක මගකින් දෙවරක් නිවනට නොයති’යි අදහසයි. කවර හෙයින්ද? යම් මගකින් කෙලෙස් යම් පමණකට නසන ලද ද, ඒවා නැවත බැහැර කළ යුතු නොවේ. එයින් කෙලෙස් පිරිහී ඇති අයුරු දක්වයි. **නයිදං එකගුණං මුතං** එහි මේවායේ පරතෙරට - ඈත් කිරිමට එකවරකම අරමුණු වීමක් නොවේ. කවර හෙයින්ද? එක මගකින් (සෝවාන් පල පමණින්) සියළුම කෙලෙස් නැසීම සිදුනොවන හෙයිනි. එයින් එකම මග ලෙසම අරහත් බව පෙන්වා දෙයි.
දැන් පිළිවෙතෙහි ආනිසංස වැදගත්කම **යස්ස ච විසතා** යන ගාථාවෙන් දක්වති. එහි අරුත නම්, **යස්ස ච** මෙසේ පිළිපදින පැවිද්දාට **භික්‍ඛුනො** ඒ පිළිවෙත් මගින් එකසිය අටක් සේ ගැනෙන, ඇලෙන, ගැලෙන **විසතා **තණ්හා නැත. කෙලෙස් වාන්දොරටු කපාහළ බැවින් **ඡින්නසොතස්ස** කුසල් අකුසල් දුරුකළ බැවින් **කිච්චාකිච්චප්පහීණස්ස** රාගයෙන් හෝ තරහින් හටගන්නා සුළු වුවත් **පරිළාහො න විජ්ජති. **
දැන්, මේ ගාථා ඇසූ නාලක තෙරුන්ට ‘මොනෙය්‍ය පිළිවෙත මෙපමණ වේනම්, එය පිළිපැදීම පහසුය. අපහසු නොවේ. නොබෝ කලකින්ම, පිරිය හැකිව’ යැයි සිතක් පහළවිය. (සිතුණි) භාග්‍යවතුන් වහන්සේ, ‘මොනෙය්‍ය වත අපහසුම’ යැයි නාලක හිමිට නැවත පෙන්වා දී මොනෙය්‍යන්තෙ උපඤ්ඤිස්සං ආදී ගාථා වදාළහ. (මොනෙය්‍ය වත) දැළිපිහියෙහි මුවහත මෙන් **ඛුරධාරූපමො භවෙති** වන්නේ ය. මෙහි අදහස කුමක්ද? මුනි පිළිවෙතෙහි පිළිපන් පැවිද්දා සිවුපසය පරිහරණය කළයුත්තේ දැළිපිහියෙහි මුවහත සේ සළකාය. දැළිපිහි මුවහතෙහි තැවරුණු මී බිඳු ලෙවකන විට, දිව කැපීමෙන් රැකගන්නා සේම, දැහැමින් ලැබුණු සිවුපසය පරිහරණයෙහිදී කෙලෙස් හටගැනීමෙන් සිත රැකගනු ලැබේ යැයි කියන ලදී. සිවුපසයෙහි නිරවුල් දැනීමෙන්ද, එය නිවැරදිව පරිහරණයද පහසු නොවේ යැයි මේ පිළිබඳව භාග්‍යවතුන් වහන්සේ බොහෝ කරුණු දේසනා කරති. **ජීව්හාය තාලුමාහච්ච උදරෙ සංයතො** සිය දිවෙන් තල්ල මැඩගෙනම, රසයෙහි ආසාව දුරු කෙරෙමින්, ලද ආහාරය කිලිටි (නීරස) වුවත් කුස පමණට ගැනීමට හික්මිය යුතුය.
**අලීන චිත්තො ච සියා** නිති කුසල් දහම් වැඩීම පිණිස වටහා ගැනීමෙන්, අනලස් වූ සිත පිහිටුවිය යුතුය. **න චාපි බහු චින්තයෙ** නෑයන්, ජනපද, දෙවියන් ආදීන් ගැන දෙගිඩියාවේ බොහෝ සෙයින් නොසිතන්නේය. **නිරාමගන්‍ධො අසිතො බ්‍රහ්මචරිය පරායණො** නිකෙලෙස්ව තණ්හා දිට්ඨිවලින් සසරෙහි නොඇලී, හික්මීමෙන් යුතුව, මුළුමනින්ම සසුන් බඹසරම පිහිට කරගත්තේය.
**එකාසනස්ස** ආසනයෙහි විවේකීව, ආසන යනුවෙන් මෙහිදී සියළුම ඉරියව් ඇතුලත් වන අතර, සියළුම ඉරියව් පැවතුම්වලදී එකාකාරවම හික්මේ යැයි කියන ලදැයි දතයුතුය. එකාසනස්ස යනු සම්පදාන විබත් වචනයි. **සමණුපාසනස්ස ච** මහණුන් විසින් ඇසුරු කරන ලද, බවුන් වැඩීමට සුදුසු අරමුණු තිස්අට, මෙයද සම්පදාන විබත්ය. පුරුදු කිරීම යන තේරුමයි. මෙහිදී එකාසන යනුවෙන් කයෙහි විවේකයද, සමණුපාසන යන්නෙන් සිතෙහි විවේකයද දතයුතුය. **එකන්තං මොනමක්‍ඛාතං** මෙහිද කය සිත විවේකය එක්කොට මොන හෙවත් මග නුවණ සේ කියන ලදී. **එකො චෙ අභිරමිස්සසී** මෙය ඊළඟ ගාථාවේ ‘අථ භාසීහි දස දිසා’ හා සම්බන්ධ වේ.
**භාසීහි** කියහි, පවසන්නෙහි, මේ පිළිවෙත වඩන තැනැත්තා පිළිබඳව සියළු දිසාවලම කිතුරැව් පැතිරෙන්නැයි කියන ලදී. සුත්‍වා ධීරානං ආදී සතරවන පදයෙහි අරුත මෙයයි. ඒ කිතුගොසින් දස දෙසෙහි කියව. **තං ධීරානං ඣායීනං කාමචාගීනං නිග්ඝොසං සුත්‍වා **ඔබ ඒ කිතුගොසින් උඩඟු බවට නොපැමිණ**, භිය්‍යො හිරිඤ්ච සද්ධඤ්ච** ඒ හඬින් ලජ්ජාවෙමින් ‘සසරින් නිදහස් වන පිළිවෙත මෙය’යැයි සැදැහැ උපදවා වැඩිදුරටත් ඒ පිළිවෙතම වඩන්නේය. **මාමකො** මෙසේ කටයුතු කරනවිට මගේ අනුගාමිකයෙකු වෙයි.
**තන්නදීහි** ඒ පිළිවෙත් පුරන පැවිද්දාට මා විසින් ලජ්ජාවත්, සැදැහැ බවත් බෙහෙවින් දියුණු කොට වඩවයි කීවිට උඩඟුවීමද නොකළ යුතුයැයි කියන ලදී. එය නදිය ගැන කී මේ නිදසුනින් **ජානාථ** ඒ ආකාරයෙන්ම දියවළ, ඇලවල්වලින් හා පොළවේ ඉරිතැලීම්වලින් ද දනිමු. **සොබ්භෙසු** ඇල්වල්වලින්, **පදරෙසු** පැලීම්වලින්, විවරවලින්. කෙසේද? **සන්නතා යන්ති කුස්සුබ්බා තුණ්හී යන්ති මහොද්ධී** සියළුම කුඩා ගංගා, කුඩා වලවල්, දිය පිරුණු වලවල් විවර ආදියෙන් උඩට නැගී හඬ නගමින් ගලා යයි. ගංගා අතර මහා ගංගා නිහඬව ගලයි. මෙසේ ‘මොනෙය්‍ය වත පුරමි’යි (පැවිද්දා) මගේ යන හැඟුමෙන්, මමායනයෙන් තොරව උසස් ලෙස කටයුතු කරයි. මගේය යන කටයුතු කරන්නා ලජ්ජාව හා සැදැහැ බව ද උපදවා යටහත් සිතින් යුතු වෙයි.
වැඩිදුර කියනුම කවරේද? **යදූනකං -පෙ- පණ්ඩිතො** එපරිදි වන්නේය. **අඩ්ඪකුම්භූපමො බාලො** හඬ නැගීමෙන් (තමා ගැනම කීමෙන්) අනුවණයෙකි. නුවණැත්තා පිරුණු විලක් මෙනි. සන්හුන්ය. එසේනම් කවරහෙයින් බුදුමග යන මහණෙක් මෙසේ දහම් දෙසීමේ නියැලිව, බොහෝ කොට කියන්නේ ද යන්න පිළිබඳව යං සමණෙ යන ගාථාව වදාළහ. එහි අරුත නම්, **සමණෙ බහුං භාසති** යම් පැවිද්දකු බොහෝ කොට කථාකරතත් එය අරුත් සහිත, අරුත් දනවන, යහපත පෙන්වන, (දහම් කරුණින් යුතු) හිතකාමී වේ. එහෙත් උඩඟු, මානයෙන් නොවේ. **ජානං සො ධම්මං දෙසෙති** දවසක් පුරාම දේසනා කරතත්, කිලිටි දොසින් තොරව ඒ කියන ඒ සියළු වචනම නුවණ පෙරදැරිව පවතී. මෙසේ දේසනා කරනවිටද මෙය හිතකාමී වේ. මෙය යහපතට හේතු වේයැයි නොයෙක් අයුරින් දැන, **ජානං සො බහු භාසති** හුදෙක් බොහෝ කතා කිරීම පමණක් නොවේ. අවසාන ගාථාව මේ විස්තරයට අදාල වන්නේ මේ අයුරිනි. සියල්ල දන්නා නුවණින් යුතු සියළු පව් දුරුකරන ලද හෙයින් බුද්ධසමණා නම් වූ බුදුරජාණන් වහන්සේ දැනගෙනම දහම් දෙසති. දැනගෙනම (ගැළපෙන අයුරින්) බොහෝ ලෙස කියති. ඒ දේසනා කරන ලද දහම අවබෝධ කරගැනීමේ අදහසින් නුවණින් දැන, **යො ච ජානං යතත්තො ජානං න බහු භාසති - ස මුනි මොන මරහති සමුනි මොනමජ්ඣගා** එහි අරුත නම්, ඒ දහම දැන, උත්සාහවත්ව, (කෙලෙසින්) සිත රැකගෙන, **යං** කියන දෙය පුද්ගල හිතසුව පිණිස නොවේ නම්, එහිදී දැනගත් දෙය වුවත් බොහෝ කොට නොකියති. මේ අයුරින් නිහඬ බවින් යුතු මුනිවරයා මොනෙය්‍ය පිළිවෙත යැයි හඳුන්වනු ලබන, සිවුමග නුවණ ලැබීමට සුදුසුය. ඊට සුදුසු බව පමණක්ම නොවේ. ඒ මුනිවරයා අරහත් මග නුවණ යැයි හඳුන්වනු ලබන සිවුසස් අවබෝධ කරති’යි මෙසේ දතයුතු යැයි අරහත් බව කුළුගන්වා දේසනය නිමකළහ.
ඒ ඇසූ නාලක හිමි, දැකීමෙහි, ඇසීමෙහි, විමසීමෙහි යන තුන් තන්හි සෑහීමකට පත්ව කටයුතු කළහ. නාලක හිමි දේසනාව අවසානයෙහි පහන් සිතින් භාග්‍යවතුන් වහන්සේස්ට වැඳ වනයට පිවිස, නැවත, ‘අහා! මම භාග්‍යවතුන් වහන්සේ දකින්නෙම් නම් මැනව’යි කැමැත්තක් නොදැක්වීය. මේ දැකීමෙහි සෑහීමට පත්වන අයුරුයි, එසේම, ‘මම නැවත දහම් අසන්නෙමි’යි කැමැත්තක් ඇතිකර නොගැනීම ඇසීමෙහි සෑහීමට පත්වීමයි. ‘මම නැවත මොනෙය්‍ය පිළිවෙත විමසන්නෙමි’යි කැමති නොවීම විමසීමෙහි සෑහීමට පත්වීමයි.
මෙසේ සෑහීමට පත්ව, පව්වෙහි පාමුලට පිවිස, එක වන පියසක දවස් දෙකක් නොසිටියේය. එක් ගසක් මුල දින දෙකක් නොසිටියේය. එකම ගමෙහි දින දෙකක් පිඬු පිණිස නොගියේය. මේ අයුරින් කැලයෙන් කැලයට, ගසෙන් ගසට, ගමෙන් ගමට ඇවිදිමින්, සුදුසු පිළිවෙත අනුව අග පලයෙහි පිහිටියේය. මොනෙය්‍ය පිළිවෙත දැඩිව උත්සාහවත්ව පුරන පැවිද්දා සත් මසක් ජීවත් වේ. සමව උත්සාහවත් වන පැවිද්දා ජීවත් වන්නේ සත් වසරකි. අඩුතරමින් පිළිවෙත් පුරන පැවිද්දා වසර දහසයකි. ඒ පිළිවෙතෙහි දැඩි උත්සාහ වූ නාලක හිමි සත් මසක් ගත වූ බැවින්, ආයු කාලය අවසන් බව දැන, දිය නා, සිවුරු හැඳ, පටිය බැඳ, සඟල සිවුර පොරවා, බුදුරජාණන් වහන්සේ වැඩසිටින දෙසට පසඟ පිහිටුවා වැඳ, ඇඳිලි බැඳ, සිටිනා ඉරියව්වෙන්ම රත්හිරියල් පව්වෙහි අනුපාදිසෙස පිරිනිවනට පත්විය. භාග්‍යවතුන් වහන්සේ නාලක පිරිනිවන්පෑ බව දැන, බික්සඟන පිරිවරා ගොස්, සිරුරු කිස කොට, ධාතු ගෙන සෑයක් පිහිටුවා ආපසු වැඩියහ.
**එවම්මෙ සුතං** යනු ද්වයතානුපස්සනා සූත්‍රයයි. මෙම සූත්‍රය කුමක් නිසා දෙසන ලද ද? බුදුරජාණන් වහන්සේට ඇති වූ අදහසක් අනුව දේසනා කරන ලදී. මේ කෙටි සඳහනයි. එහි විස්තර ඉදිරියට වචන තේරුම් කිරීමේදී දැක්වේ. එවම්මෙ සුතං ආදිය කලින් කියා ඇති පරිදිය. **පුබ්බාරාමෙ** සැවැත් නුවරින් නැගෙනහිර දෙසින් පිහිටි අරමයි. **මිගාරමාතුපාසාදෙ** විසාඛා උපාසිකාව තම මයිලණුවන් වූ මිගාර සිටුවරයා විසින් මවු තනතුරෙහි තබන ලද බැවින්, ‘මිගාරමාතා’ යැයි හැඳින්වූවාය. ඒ මිගාර මාතාව විසින්, නව කෝටියක් අගනා මහාලිය පළඳනාව විකුණා කරවන ලද, බිම් මහලෙහි කාමර පන්සියයක් ද, මතුමහලෙහි කාමර පන්සියයක් ද, කුළුගෙවල් දහසකින් ද යුතු වූ පහය, ‘මිගාරමාතු’ නම් විය. ඒ මිගාරමාතු පහයෙහි,
**තෙන ඛො පන සමයෙන භගවා** භාග්‍යවතුන් වහන්සේ සැවැත්නුවර පුබ්බාරාමයෙහි මිගාරමාතු පහයෙහි වැඩවසන කාලයෙහි, **තදහුපොසථෙ** ඒ පෙහෙවස් දිනයෙහි **පණ්ණරසෙ** මෙය පෙහෙවස් දින ගණනය අනුව (සඳෙහි අඩුවැඩි බව අනුව) වෙන් කෙරෙන අනිකුත් පෙහෙවස් දින, **පුණ්ණාය පුණ්ණමාය රත්තියා** එසේ දවස් ගැනීමෙන් පසළොස්වන දිනය බැවින්, වළාකුළුවලින් තොර, පැහැදිලි අහසින් යුතු පිරිපුන් සඳ පෑයූ රැයක (පසළොස්වක දින) **භික්‍ඛුසංඝං පරිවුතො** බික්සඟන පිරිවරන ලදුව, **අබ්භොකාසෙ නිසින්නො හොති** මිගාරමාතු රුවන් පහයෙහි පිරිවෙන්හි, ඉහළින් ආවරණයක් නොමැති. එළිමහනෙහි ඉඩ ඇති තැනක පනවන ලද අගනා බුදුඅසුනෙහි වැඩ සිටිති. **තුණ්හී භූතං තුණ්හීභූතං** මුළුමනින්ම නිහඬ බවයි. බැලූ බැලූ තන්හිම නිහඬතාවයි. කිසිදු කතාකරන හඬක් නැත. අත් පා (කය සෙලවෙන) හඬකුදු නැත. **භික්‍ඛු සංඝං අනුවිලොකෙත්‍වා** එසේ පිරිවරා හිඳ සිටි නොයෙක් දහස් ගණන් නිහඬව සිටින පැවිදි පිරිස අතර, මෙපමණ සෝවාන් පල ලැබූවන්ය. මෙපමණ සකදාගාමීන්ය. මෙපමණ අනාගාමීය. මෙපමණ විදසුනෙහි යොමු වූ මගපල අරමුණු කොට ඇත්තන්ය. මේ පැවිදි පිරිසට කෙබඳු දහම් දෙසුමක් ගැළපේදැයි, සුදුසු දහම් දෙසුමකට වටපිට බලා,
**යෙන තෙ භික්‍ඛවෙ කුසලා ධම්මා** (කෙලෙස් ලෙඩ නැතිකරන) කායික මානසික සුවය ලබන තේරුමෙන් ද, නිවැරදි බවින් ද ඉටු අරමුණු පල දරන හෙයින් ද, (සිවුසස් අවබෝධයට) හැකියාව ඇති කරවන බැවින්ද, කුසල් සේ දැක්වෙන අවබෝධය ලබාගැනීමට මගපෙන්වන ඉගෙන දරාගතයුතු කරුණු තිස්හතක්, (බෝධිපක්‍ඛිය ධම්ම) **අරියා නිය්‍යාණිකා සම්බොධගාමිනො** අරිය උතුමන් හෙවත් බුදු පසේබුදු මහරහතුන් විසින් එළඹෙන ලද, (මේ) ලෝකයෙන් එතරට - නික්ම යා හැකි, (සසරින් ඉවතට පමුණුවන) මනා අවබෝධය වූ අරහත්බවට පැමිණෙන්නා වූ, **තෙසං වො භික්‍ඛවෙ -පෙ- සවණාය** මහණෙනි, ඒ අවබෝධය කරා ගෙන යන කුසල දහම, **කා උපනිසා** මෙය ඇසීමෙන් ඔබලාට ලැබෙන පලය කුමක්ද? කුමක් නිසා මේ දහම අසවු’දැයි කියන ලදී. දෙයාකාරව කරුණු විමසා බැලීමෙන්, ඇති සැටියෙන් දැකීමේ නුවණ ඇතිවෙයි. **යාවදෙව** පැහැදිලි කරන දෙය අවධාරණයෙන් දැක්වීමට යොදන වචනයකි. කොටස් දෙකක් යන අදහසින් **ද්වයා** වේ. එසේ දෙආකාර වූ, **ද්වායනං** යනු ද වචනයකි. **යථාභූතං ඤාණයා** වෙනස් නොවන නුවණ, එසේ කියන ලද්දේ කුමක් හෙයින් ද? ලොවී ලොවුතුරු ලෙසින් දෙයාකාරව කිවයුතු කරුණු (අතර) විදසුන් යන නමින් හඳුන්වන, ඇති තතු ඒ අයුරින්ම දක්නා නුවණයි. මෙහිදී ඒ ගැන වැඩිදුර නොදැක්වේ. ඇසීමෙන් මෙපමණකැයි දැනගත හැකිය. ඊටත් වඩා උසස් අවබෝධයක් ඒ ගැන ලැබිය යුත්තේ භාවනාවෙනි. **කිඤ්චද්වයතං වදෙථ** ‘මහණෙනි, දෙයාකාරව කුමක් උදෙසා කියන්නේදැ’යි ඔබලා සිතන්නාහුද? කිනම් පදරුත් අනුව දෙයාකාර වේද? එහි අදහස වදාළ මැනව’.
(1) එහිදී භාග්‍යවතුන් වහන්සේ එම දෙආකාරය පහදමින් ‘මේ දුක’ යැයි වදාළහ. සිවුසස් දහම්හි ‘මේ දුකය, මේ දුක ඇතිවීමට හේතුව’ යැයි දෙආකාරව දැක්වේ. මෙසේ එදිනෙදා ඇතිවන දේවල, කරුණුවල හේතු සහගතව දුක දැකීම **අයමෙකානුපස්සනා** මේ ලෝකයෙන් එහා (සසර පැවැත්මේ) නැවතීම දැකීම අනෙක් කොටස ලෙස **දුතියානුපස්සනා** පළමුවෙන් මෙහිදී දැකීමෙහි පිරිසිදුවීම හා සැක දුරුවීමෙහි පිරිසිදු බව (දිට්ඨි, කංඛා විතරණ) ඇතිවෙයි. දෙවැනි බැලීමේදී ඒ අවබෝධයට අදාල වන මග නොමග දැකීමේ පිරිසිදු බව (මග්ගාමග්ග ඤාණදස්සන) වේ. **සම්මාද්වයතානුපස්සිනො** කී පරිද්දෙන් මැනවින් දෙආකාරයෙන්, සිහිය නොවෙනස්ව පවත්වා ගනිමින් නැතිවන සුළු බව වැනසීමට පත්වන සැටි මෙනෙහි කිරීමෙන්, **අප්පමත්තස්ස** කායික හා මානසිකව ඇතිවන කෙලෙස් උත්සාහයෙන් තැවීමෙන් මැඩපැවැත්වීමෙන් **ආතාපිනො** සිරුර පිළිබඳවද, ජීවිතය පිළිබඳවද බලාපොරොත්තු නැති බැවින් **පහිතත්තස්ස, පාටිකංඛං** කැමතිවිය යුතුය. **දිට්ඨෙව ධම්මෙ අඤ්ඤා **මේ ජීවිතයෙහිදීම හෝ අරහත් බව **සති වා උපාදිසෙසෙ අනාගාමිතා** උපාදිසෙස යනු නැවත සසර උපතකට ඉඩ ඇති පරිදි ඉපදීම ඇති කරවන (විඤ්ඤාණ) ඉතිරිව ඇති හේතු, එසේ ඇති කල්හී, අනාගාමී බව බලාපොරොත්තු වේ යැයි දැක්වෙයි. ඊට පසු ලබන පලය වුවත් දෙආකාරව, නුවණින් විමසා බැලීම වේ. මගපල අතරින් අවසානය වූ රහත්පලයට උත්සාහය වඩවනු පිණිස එසේ කීහ.
**ඉදමවොච** ආදී වැකි සංගායනාවට සහභාගී වූ තෙරුගේ වචනයි. එහි **ඉදං** ‘මහණෙනි, යම් ඒ දේවල් ආදී ලෙසින් කියන ලද අයුරු නිදසුන්ය. **එතං** මීළඟට ‘යම් දුකක්’ ආදී ලෙසට කිවයුතු වූ සකස්කරන ලද ගාථා ද නිදසුන්ය. මේ ගාථාද සිවුසස් පහදා දීමට අරුත් දනවන ගාථාය. මෙසේ දක්වා ඇතිවිට, ගාථාවලට කැමති වූවන්ට ද, පසුව මෙහි කරුණු දැනගැනීමට උනන්දු වන්නන්ට ද, මුලදී කියනවිට, එකවරටම සිත දරා ගැනීමට නොහැකි වූ බැවින්, දැන් මෙසේ කියන අයුරු හොඳයැයි එය අසා දරා ගැනීමට කැමති වන්නන්ටද, සිත අවුල් සහගත වූවන්ටද වඩාත් අරුත් පැහැදිලිවීමටද හේතු වේ. මැනවින් නුවණ මෙහෙයා නොවිමසන තැනැත්තන්ටද සසර පිළිබඳව පෙන්වාදෙන හෙයින් වෙසෙසින් අරුත් දැක්වීමක් ලෙස වැදගත් වේ. මෙයින් පසු සඳහන් වන ගාථාවලටද එසේමය.
**යත්‍ථ චා** මෙයින් නිවන දක්වයි. **දුක්‍ඛං සබ්බසො උපරුජ්ඣති **නිවන මුළුමනින්ම දුක වනසයි. දුකට හේතු වළකයි. **අස්සෙඤ්ච **එසේ විනාස කරයි. **තඤ්ච මග්ගං** ඒ අරි අටගි මග,
**චෙතො විමුත්තිහීනා තෙ අථො පඤ්ඤාවිමුත්තියා** මෙහි අරහත් පල සමාධියෙන් රාගය නැතිකිරීම, චෙතො විමුත්ති වේ. අරහත්පල නුවණින් අවිජ්ජා හෙවත් නොදැනීම දුරුකිරීම පඤ්ඤාවිමුත්ති යැයි දතයුතුය. තණ්හාව වැඩි, තණ්හා චරිතවත් පුද්ගලයා විසින් අවසන් දැහැන් බලයෙන් කෙලෙස් මැඩපවත්වා අරහත් පලය ලබාගැනීම රාගය නැතිකළ චෙතොවිමුත්තිය වෙයි. දැඩිව ගත් හැඟීම්වලින් යුතු (දිට්ඨි චරිත) පුද්ගලයා විසින් මුල් දැහැන් පමණක් උපදවා විදසුන් වඩා ලද අරහත් පලය අවිජ්ජාව නසන ලද පඤ්ඤා විමුත්තිය වේ. කාම රාගය දුරුකරන අනාගාමි පලයද රාග විරාග චෙතො විමුත්තිය වේ. එහෙත් අරහත් පලය මුළුමනින්ම අවිජ්ජා විරාග චෙතො විමුත්තියයි. **අන්තකිරියාය **සසර දුක කෙළවර කරනු පිණිස, **ජාතිජරූපගා** ඉපදීම, ජරාවට පත්ව, ඉපදීමෙන් ජරාවට පත්ව, ඉපදීමෙන් ජරාවෙන් නොමිදෙතියි මෙසේ දතයුතුය. ඉතිරි කරුණු මුලසිටම පැහැදිලිය. ගාථාව අවසානයෙහි සැටනමක් ඒ දෙසුම ඉගෙන විදසුන් වඩා අවසානයෙහි අරහත් බවට පත්වූහ. හැම ගාථාවකම අවසානයේදී මෙම කරුණ පොදුය.
(2) ඊට පසු භාග්‍යවතුන් වහන්සේ **සියා අඤ්ඤෙනාපි පරියායෙන** ආදී ලෙසින්, නොයෙක් අයුරින් දෙආකාරයෙන් විමසා බැලීම ගැන, කීහ. එහි දෙවන වාරයෙහි සඳහන් **උපධිපච්චයා** කෙලෙස් සහගතව කරන කියන කටයුතුය. කෙලෙස් සහිත කටයුතු මෙහි උපධි යැයි අදහස් වේ. **අස්සෙ විරාගනිරොධා** මුළුමනින්ම විරාගයෙන් (රාගය) නැති කිරීමයි.
**උපධි නිදානා** ඒ කටයුතු (කම්ම) හේතුයි. **දුක්‍ඛස්ස ජාතිප්පභවානුපස්සී** සසර දුකෙහි ඉපදීම ඇතිකරන එම උපධි ගැන නුවණින් විමසා බලමින්, ඉතිරි වචනවල අරුත් පැහැදිලිය. මෙසේ මේ කොටසෙහි සිවුසස් සඳහන් කොට අරහත් බව කුළුගන්වා ඇත. හැම ගාථාවකම අවසානය මෙබඳු වේ.
(3) තුන්වන වර, **අවිජ්ජා පච්චයා** යයි වදාළේ සසර ගමනට අදාල නොදැනීමේ හේතුවයි. **දුක්‍ඛං** මෙය සඳහන් වූ හැමවිටකම සසර දුකම ගැනේ.
**ජාතිමරණ සංසාරං** රූපාදී සමූහ පහ (හෙවත් සිරුර) ඇතිකරවන උපතයි. ඒ සමූහයේ බිඳීම වූ මරණය, ඒ සමූහයෙහි පැවැත්ම හෙවත් පිළිවෙල සසර ද වේ. **වජන්ති** යති, එළඹෙති, **ඉත්‍ථභාවඤ්ඤථාභාවං** මේ මිනිස් භවය හෝ වෙනත් ආකාර ඉපදීම්, ගති උපත ලබන තැන්,
**අවිජ්ජාහයං **මේ නොදැනීමමය. **විජ්ජාගතාච යෙ සත්තා** අරහත්මග විදුබලෙන් කෙලෙස් නැතිකළ තැනැත්තෝ ඉතිරි කරුණු කලින් කියා ඇති පරිදිය.
(4) සිවුවන වර **සංඛාර පච්චයා** පින්, පව්, කම්පානොවන ලෙසින් ඇතිවන ඒ ඒ එක්රැස් කිරීම්,
**එතමාදීනවං ඤත්‍වා** ඒ ආකාර **දුක්‍ඛං සංඛාර පච්චයා** එය ආදීනව යැයි දැන, **සබ්බ සංඛාර සමථා** කියන ලද පරිදි මුළුමනින්ම සංඛාර මග නුවණින් සන්සිඳවීමෙන්, මගපල ලැබීමේ හැකියාව ගැන කියන ලදී. **සඤ්ඤානං** කාම හැඳිනීම් ආදී මගෙන්ම **උපරොධනා, එතං ඤත්‍වා යථා තථං** එම දුක නැතිකිරීම නොවෙනස්ව දැන, **සම්මද්දසා** මනාව දැකීමෙන්, **සම්මදඤ්ඤාසා **යම් යම් දේ එක්වීමෙන් සකස්වන සියළුම දෙයෙහි අනියත බව දැන, **මාර සංයොගං** සසරෙහි තුන් භවයටම අදාල වූ, ඉතිරි කරුණු කලින් කියා ඇති පරිදිය.
(5) පස්වන වාරයෙහි **විඤ්ඤාණ පච්චයා** කම්ම සහජාත අභිසංඛාර විඤ්ඤාණය හේතුවෙයි.
**නිච්ඡාතො** තණ්හාව නැති, **පරිනිබ්බුතො** මුළුමනින් කෙලෙස් නැතිකිරීමෙන් නිවනට පත්වූයේ වෙයි. ඉතිරි කරුණු පැහැදිලිය.
(6) සවැනි වාරයෙහි, **ඵස්ස පච්චයා** සකස් වූ විඤ්ඤාණය පහසට හේතු වේයැයි තේරුමයි. මෙසේ වචන පිළිවෙලින් දක්වන්නේ නම්, නාමරූප, සළායතන නොකියා, ඵස්ස යැයි කියා ඇත. ඒවා රූප මුසුවන බැවින් කම්ම හා එක්ව නොයෙදේමය. මේ සසර දුක ද කම්මයෙන් හෝ කම්ම බැඳෙන කරුණුවලින් ඇතිවන්නේ ය.
**භවසොතානුසාරිනං** තණ්හාව අනුව යන, **පරිඤ්ඤාය** තුන්ආකාර වූ නුවණින් දැන, **අඤ්ඤාය** අරහත් මග නුවණින් දැන, **උපසෙම රතා** පල සමවත් ලෙසින් නිවනෙහි ඇලුන, **ඵස්සාභිසමයා** පහස නැතිකිරීමෙන්, ඉතිරි කරුණු පැහැදිලිය.
(7) සත්වන වාරයෙහි **වෙදනා පච්චයා** කම්ම හා එක්වන වෙදනා හේතු වේ.
**අදුක්‍ඛම සුඛං** සහ (වේදනාවෙහි කොටස් දක්වන අයුරු) දුකත් සැපත් නොවන වේදනා සමග, **එතං දුක්‍ඛන්ති ඤත්‍වාන** එය විඳිනු ලබන්නා වූ සියළු දෙයෙහි දුකට කරුණකැයි දැන, **මොස ධම්මං** නැසෙන බැවින් යුතු, **පලොකිතං** ජරා මරණයෙන් බිඳෙනසුළු බවින් යුතු, **ඵුස්ස ඵුස්ස** ඇතිවීම නැතිවීම නුවණින් අරමුණු කොට බලා, **වයං පස්ස** අවසානයෙහි වැනසීම නැතිවීම දකිමින්, **එවං තත්‍ථ විජානති** මෙසේ ඒ වේදනාව දැනගනී. එහි දුක් බව හෝ දැනගනී. **වෙදනානං ඛයා** ඉන්පසු මගනුවණින් කම්ම හා බැඳුණු වේදනාව නැති කිරීමෙන්. ඉතිරි කරුණු කලින් දක්වා ඇති පරිදිය.
(8) අටවන වාරයෙහි **තණ්හා පච්චයා** කම්ම හා බැඳෙන තණ්හාව හේතුවෙන්,
**එතමාදීනවං ඤත්‍වා තණ්හා දුක්‍ඛස්ස සම්භවං** ඒ දුකට හේතුවන තණ්හාවෙහි ආදීනව දැන, ඉතිරි කරුණු කලින් දක්වා ඇති පරිදිය.
(9) නවවන වාරයෙහි **උපාදාන පච්චයා** කම්ම හා බැඳුණු දැඩිව අල්වා ගැනීමෙන්,
**භවො** (පෙර කම්පල අනුව ලබන) උපත සිදුවන ලෝකයෙහි රූපාදී සමූහයේ හටගැනීම, **භූතො දුක්‍ඛං** ඇතිවූ, හටගත්තා වූ සසර දුක **නිගච්ඡති, ජාතස්ස මරණං** එසේ උපත ලද තැනැත්තා ‘සැපසේ ඉවත්ව යති’යි අනුවණයෝ සිතති. එහිද දුකම පෙන්වාදෙමින් **ජාතස්ස මරණං හොති** යැයි වදාළහ. ඊළඟ ගාථාවේ කිසිම දෙයක තිර නැති බව සළකා **සම්මදඤ්ඤාය පණ්ඩිතා උපාදානක්‍ඛයා ජාතික්‍ඛයං අභිඤ්ඤාය නාගච්ඡන්ති පුනබ්භවං** නිවනට (පැමිණෙන බව දැක්වේ.)
(10) දහවන වාරයෙහි **ආරම්භ පච්චයා** කරන කියන කටයුතු ආදිය (කම්ම) හා බැඳුණු උත්සාහය හේතුවෙන්,
**අනාරම්භ විමුත්තිනො** නිවනට පත් කෙලෙස්වලින් මිදුණු තැනැත්තාට ඒ උත්සාහය නැති වෙයි. ඉතිරි කරුණු කලින් දැක්වූ පරිදිය.
(11) එකොළොස්වන වන වාරයෙහි - **ආහාර පච්චයා** කම්ම හා බැඳුණු ආහාර හේතුවෙන්, වෙනත් අයුරින් දක්වතොත්, ජීවීහු රූපයෙන්, වින්දනයෙන් (වේදනා) හැඳිනීමෙන්, කුසල් අකුසල් (යහපත්-අයහපත) රැස් කිරිම අනුව සිවු ආකාර වෙති. එසේ කාම ලෝක එකොළහක උපන් සියළුම සත්වග, අතරින් රූපයක් ලද්දෝ විකා ගනු ලබන ආහාර ඇසුරු කරති. අසඤ්ඤතලයෙහි උපත ලද්දවුන් හැර, රූප ලෝකයෙහි උපත ලද්දෝ වේදනා (වින්දන) යුතු පහස - ඵස්සාහාරය සේවනය කරන්නෝය. අරූප ලෝකයෙහි පහළ වන්නෝ හැඳිනීම් අනුව මනසේ ඇතිවන සිතිවිලි ඇසුරු කරන්නෝය. භවග්ගයෙහි පහළ වන්නෝ සංඛාරයෙන් උපන් විඤ්ඤාණ හෙවත් සිතම (අහර සේ) ඇසුරු කොට පවතී. මෙසේද **යං කිඤ්චි දුක්‍ඛං සම්භොති සබ්බං ආහාර පච්චයා** යැයි දතයුතුය.
**අරොග්‍යං** නිවන, **සංඛාය සෙවී** සිවුපසයෙහි නුවණින් විමසා බලා, පරිහරණය කරන, ඛන්‍ධ පහ, ආයතන දොළහ, ධාතු දහඅට ලෙසින් හෝ ලොව ඇති තතු සළකා ‘තිර බවක් නැත. දුකය, තමන් යැයි කියා දෙයක් නැතැයි නුවණින් සළකමින්, **ධම්මට්ඨො** සිවුසස් දහමෙහි පිහිටියේ, **සංඛං නොපෙති** ‘දෙවියකු’ හෝ ‘මිනිසෙකු’ ලෙස නොගැනේ. ඉතිරි කරුණු කලින් දක්වා ඇති පරිදිය.
(12) දොළොස්වන වාරයෙහි, **ඉඤ්ජිත පච්චයා** තණ්හා, මාන, දිට්ඨි කම් කෙලෙස්වලින් සැලෙන කල්හි, කම්ම හා බැඳුණු ඒ කෙලෙස් හේතුවෙන්,
**එජං වොස්සජ්ජ** තණ්හාව හැරදමා, **සංඛාරෙ උපරුන්‍ධිය** කම්ම හා ඒ හා බැඳුණු රැස්කිරීම් නැතිකොට, ඉතිරි කරුණු කලින් දක්වා ඇති පරිදිය.
(13) දහතුන්වන වාරයෙහි **නිස්සිතස්ස චලිතං** තණ්හාවෙන් හෝ තණ්හා දිට්ඨි මානයෙන් හෝ සිරුර ඇසුරුකොට ඇති බිය, සීහ සූත්‍රයෙහි සඳහන් දෙවියන්ට ඇති වූ බිය මෙන් සෙලවීමට, ගැස්සීමට පත්කරයි. ඉතිරි කරුණු කලින් දක්වා ඇති පරිදිය.
(14) දහහතරවන වාරයහි, **රූපෙහි **රූප භවයෙහි හෝ රූප සමාපත්ති කෙරෙහි හෝ **ආරුප්පා** අරූපී භවයෙහි හෝ අරූප සමාපත්ති කෙරෙහි හෝ, **නිරොධො** නිවන,
**මච්චුහායිනො** මරණ මරු, කෙලෙස් මරු, දෙව්පුත් මාර යන තුන්ආකාර මරණ අත්හැර ගියේ යැයි කියන ලදී. (ඉදිරි උපතක් නැත) ඉතිරි කරුණු කලින් දක්වා ඇති පරිදිය.
(15) පහළොස්වන වාරයෙහි, **යං** නාමරූප උදෙසා කියන ලදී. එයද ලෝකයා විසින් සදා පවත්නා වූ, යහපත් හා සැප ලෙසින් සළකා **ඉදං සච්චං** (මේ ඇත්ත යයි) කල්පනාකොට, තදින්ම ඒ හැඟීම්වලින් වෙලී පවතී. **තදමරියානං** එය, මේ බුද්ධාදී උතුමන්ට, තං ඉදං අරියානං - තං ඉදං අනුනාසික ඉ කාරය ලොප්කොට කියන ලදී. **එතං මුසා** එය සදා පවතී යැයි දැඩිව සිතාගැනීමද බොරුවකි. එය එසේ නොවේ. නැවත **යං** යනුවෙන් නිවන සඳහා කීහ. එහිද ලෝකයා විසින් රූප, වේදනා ආදිය නොමැති බැවින් **ඉදං මුසා** කිසිත් නැතැ’යි **උපනිජ්ඣායිතං තදමරියානමෙතං සච්චං** බුද්ධාදී උතුමන්ගේ මෙම කෙලෙස් රහිත බව යහපත් බවත්, දුක පිළිකෙව් කරන ලද බැවින්, සැපවත් බවත්, අසීමිත සන්හුන් බවින් නිසලතාව මෙන්ම, (ලොවුතුරු බවින්) ඉවත් නොවන පරම ඇත්ත, **යථාභූතං සම්මප්පඤ්ඤාය සුද්දිට්ඨං**
**අනත්තනි අත්තමානි** තමා කෙරෙහි නොවන නාමරූපය තමාට අයත් යයි සළකා **සච්චන්ති මඤ්ඤති** මෙම නාමරූපය සදා පවතී යන්න ‘ඇත්තක් සේ හඟිති. **යෙන යෙන හි** යම් යම් රූපයක හෝ වින්දනයෙහි හෝ ‘මගේ රුව, මගේ (පහස) ආදී විඳීම් ලෙසින් **මඤ්ඤන්ති, තතො තං** එසේ කල්පනා කරන ලද ආකාරයෙන් ඒ නාමරූපය **හොති අඤ්ඤථා** ඊට හේතු කිමෙක්ද? **තං හි තස්ස මුසා හොති** එසේ කල්පනා කරන ලද ආකාරයෙන් ඒ නාමරූපය බොරුවකි. ‘එහෙයින් වෙනස් වේ’ යැයි තේරුමයි. ‘බොරුවක් වන්නේ කවර හෙයින්ද**? මොසධම්මං හි ඉත්තරං** යම් ලෙසකින් ඉතා මඳව හෝ නාම රූප එබඳු යැයි එසේ කල්පනා කරන්නේ නම්, වනසන ගතියකි. (කරුණු වරදවා ගැනීමකි.) **සච්චාභිසමයා** ඇති තතු ඒ අයුරින් අවබෝධයයි. ඉතිරි කරුණු පෙර කී පරිදිය.
(16) දහසයවන වාරයෙහි **යං** යනුවෙන් සය ආකාර වූ ඉටු අරමුණු සඳහා කියන ලදී. එහිදී ලෝකයා විසින් පළගැටියෙකු පහන් ආලෝකයට, මසෙකු බිලී කොක්කට, වඳුරෙකු ලේපයකට ඇලෙන සේ කටයුතු කරනු ලබයි.) **එතං සුඛංන්ති උපනිජ්ඣායිතං, තදමරියානං එතං දුක්‍ඛං** බුද්ධාදී උතුමන් ‘කාමයන් විසිතුරුය, මිහිරිය, සිත්ගනී, නියම ගති වෙනස්කොට දක්වා සිත කළඹතැ’යි, කාමා හි චිත්‍රා මධුරා මනොරමා, විරූපරූපෙන මථෙන්ති චිත්තං ආදී ලෙසින් එහි දුක උපදවන බව පැහැදිලි කරනු ලබයි. **යථාභූතං සම්මපඤ්ඤාය සුද්දිටඨං** නැවතත් **යං** නිවන සඳහාම කීහ. එහිදී ලෝකයා විසින් කැමති වින්දන නොලබනවිට **දුක්‍ඛන්ති උපනිජ්ඣායිතං තදමරියානං** බුද්ධාදී උතුමන් එය ‘ඒකාන්ත සැපයකැ’යි. **එතං සුඛං** ඇති සැටියෙන් **භූතං සම්මප්පඤ්ඤාය සුද්දිට්ඨං**,
**කෙවලා** හුදෙක්ම, **ඉට්ඨා** කැමති දේ, පතන ලද දේ, **කන්තා** සතුට ගෙනෙන, **මනාපා** එයින් සිත පුරවාලන, **යාවතත්‍ථිති වුච්චතී** යම්තාක් ඒ සයආකාර වූ අරමුණු ඇතැ’යි කියනු ලබයි. මෙහි වචනයෙන් දක්වන භාවිත අදහස දතයුතුය. **එතෙ වො** ඒවායෙහි ‘වො’ යනු නිපාතයකි.
**සුඛන්ති දිට්ඨං අරියෙහි සක්කායස්ස උපරොධනං** බුද්ධාදී උතුමන් විසින් ඛන්‍ධපසෙහි අවසානය සැපයකැයි දක්නා ලදී. නිවන ගැන මෙයින් කියා ඇත. **පච්චනීකමිදං හොති** මෙය නොගැලපෙන අදහසකි. **පස්සතං** නිවැරදිව දකින තැනැත්තන්ට, ‘පණ්ඩිතයෝ’ යැයි කියන ලදී. මෙහි යං පරෙ යන ගාථාවෙහි **යං** යෙදුනේ කැමැත්ත ඇතිකරන දේවල් සඳහාය. නැවත **යං පරෙ** යයි සඳහන් වන්නේ නිවන යි.
**පස්ස** යනුවෙන් අසන්නන් අමතයි. **ධම්මං** නිවන් දහම, **සම්පමූළෙහත්‍ථ විද්දසු** දැනුම් තේරුම් නැත්තෝ මේ කරුණෙහි මුළා වූ බැවින් නොදනිති. **නිවුතානං තමො හොති අන්‍ධකාරො අපස්සතං** ඒ පුද්ගලයෝ නොදැනීමෙහිම ඇලී, එයටම නතුව, ආලෝකය නොදැක, අඳුරේම වෙති. ඔවුන්ට නිවන් දහම දැකිය නොහැකිය. **සතඤ්ච විවටං හොති ආලොකො පස්සතාමිව** යහපත් මිනිසුන්ට ආලෝකය පෙනෙන්නාක් මෙන්, ආවරණය නොවූ නිවන නුවණින් දකී. **සන්තිකෙ න විජානන්ති මගා ධම්මස්ස කොවිදො** සසර ගමනේ යෙදෙන මිනිස්සු තම සිරුරෙහි කෙස් සිට සම දක්වා වූ කොටස් පහ පමණක් වෙන්කොට නොසළකා, ඒ අනුව තම ඇතුළතින්ම (තමා වෙතින්ම) අවබෝධ කරගත යුතු, තම සිරුර තුළම හෝ තමා ළඟම නිවන තිබුණද ඒ බව නොදනිති. **මග්ග ධම්මස්ස** දහම හෝ දහම් මගෙහි හෝ යෙදීමට අසමත් වූවන්, හැමවිටම **භව** රාගයෙහි අවබෝධයක් නොමැතිව, **මාරධෙය්‍යානුපන්නෙහි** තුන් භවයෙහිම ඉපදෙමින්,
අවසන් ගාථාව හා සම්බන්ධයි. මෙසේ අවබෝධ නොකරන්නවුන් අතර බුද්ධාදී උතුමන් හැර නිවන්පදය දැනගැනීමට අන් කවරෙක් වේද? **අරහති, යං පදං** සිවුවන උතුම් මගෙන් **සම්මදඤ්ඤාය** අතරතුරම, **අනාසවා** කෙලෙස් ගිනි නිවීමෙන් **පරිනිබ්බන්ති** මැනවින් පිරිසිඳ දැන, කෙලෙසුන්ගෙන් මිදී, අනතුරුව නැවත ඉපදීමට ඇති හේතු අවසන්කොට පිරිනිවන්පාති යැයි අරහත්බව කුළුගන්වා දේසනය නිමකළහ.
**අත්තමනා** සතුටු සිතින්, **අභිනන්‍දුන්ති** සතුට පළ කළහ. **ඉමස්මිං ඛො පන වෙය්‍යාකරණෙ** මේ කරුණු දහසයක් පැහැදිලි කිරීමේදී, **භඤ්ඤමානෙ** කියන විට, ඉතිරි වචන අරුත් පැහැදිළිය.
මෙසේ දහසය වරකදී සියළු කරුණු පැහැදිලි කළවිට, හැටනමක්, හැටනමක් බැගින්, නවසිය හැටනමක්, **අනුපාදාය ආසවෙහි චිත්තානි විමුච්චිංසු** හතර බැගින් දහසය වාරයක්ම, හැටහතර වරක්ම, දහම් අවබෝධය හා කෙලෙස් දුරුකරනු පිණිස සිවුසස් දහම දේසනා කරනු ලැබීය.
4. අට්ඨක වර්ගය
**කාමං කාමයමානස්ස** කාම සූත්‍රයයි. මෙම සූත්‍ර දේසනයට හේතුව කුමක්ද? භාග්‍යවතුන් වහන්සේ සැවැත්නුවර වැඩවසන කල එක්තරා බමුණෙක් සැවැත්නුවරටත්, ජේතවනාරාමයත් අතර, අචිරවතී ගංතෙර, ‘යව වපුරමි’යි සිතා කෙතක් සී සායි. භාග්‍යවතුන් වහන්සේ, බික්සඟන පිරිවරා පිඬු පිණිස යද්දී, ඒ දැකවිමසා බලනවිට, ‘මේ බමුණාගේ යව අස්වනු වැනසෙන්නේ’ යැයි දුටහ. නැවතත් විමසා බලද්දී, බමුණාට සෝවාන් පල ලැබීමට හේතු සම්පත් ඇති බවද දැක, ‘කවදා ඊට පැමිණෙනේදැ’යි විමසද්දී, ‘අස්වනු වැනසුනු පසු, කණගාටුවෙන් පසුවෙද්දී, දහම් අසා’ යයි ද දුටහ. ‘එදිනටම මම බමුණා කරා යන්නෙම් නම්, ඔහු මගේ අවවාද නො ඇසිය යුතු’ යැයි සිතන්නේය. බමුණෝ නම් නොයෙක් රුචි ඇත්තාහ. එබැවින්, අද සිටම එහි ගොස්, ඔහුට උපකාර වෙමි, මෙසෝ මා කෙරෙහි මුදු සිත් ඇතිව, එදිනට මගේ අවවාද අසන්නේ’ යැයි සිතා, බමුණා ළඟට ගොස්, ‘බමුණ, කුමක් කරන්නෙහිදැ’යි ඇසූහ. බමුණා ද ‘මෙබඳු උසස් කුලීන ගොතම මහණද මා සමග කතා කරති’යි එපමණකින්ම භාග්‍යවතුන් වහන්සේ කෙරෙහි පහන් සිත් ඇතිව, ‘ගොතමයනි, කෙත සීසාමි, යව වපුරමි’යි කීවේය. ඉක්බිති සැරියුත් හිමි ද ‘භාග්‍යවතුන් වහන්සේ බමුණා සමග පිළිසඳර කතා කළහ. හේතුවක් නැතිව තථාගතයන් වහන්සේලා එසේ නො කරති. මම ද බමුණා සමග කතා කරමි’යි සිතා ඔහු කරා ගොස් කතාබහ කළහ. මෙසේ, මහ මුගලන් හිමි ද, අසූමහා සව්වන් ද පිළිසඳර කතා කරද්දී බමුණා බොහෝ සෙයින් සතුටුවිය.
මේ අතර, භාග්‍යවතුන් වහන්සේ, අස්වනු පැසෙන කාලයේදී, දිනක් වැළඳීමෙන් පසු සැවැත් නුවරින් ජේතවනාරාමයට වඩිනා මගින් ඉවත්ව, බමුණා ළඟට ගොස්, ‘බමුණ, ඔබේ යවකෙත සරු’ යැයි කීහ. ‘එසේය, පින්වත් ගොතමයනි, කෙත සරුය. අස්වනු නෙලාගත් පසු ඔබටද තෑගි කරන්නෙමි’යි කීය. සිවුමසක් ගත වූ පසු යව පැසිණ. බමුණ, ‘අද හෝ හෙට හෝ කපන්නෙමි’යි ඊට අදාල කටයුතු ගැන සිතා සිටියදීම, මුළු රැයක්ම පුරා වූ මහා වැස්සකින් අචිරවතී ගග උතුරා, මුළු යව කෙතම යටවිය. බමුණා මුළු රැයෙහිම නොසතුටු වී, පහන් වූ කල ගංතෙරට ගොස්, කෙතට වූ විපත දැක, ‘මම නැසුණෙමි, දැන් කෙසේ ජීවත් වන්නෙම්දැ’යි බලවත් සේ සෝක විය. භාග්‍යවතුන් වහන්සේ ද ඒ රැයෙහි අළුයම් කාලයෙහි බුදු ඇසින් ලොව බලද්දී, ‘අද බමුණාට දහම් දෙසීමට සුදුසු කාලය බව දැන, පිඬු හැසිරෙමින්, සැවැත් නුවරට පිවිස බමුණාගේ ගෙය දොරකඩ සිටියහ. භාග්‍යවතුන් වහන්සේ දුටු බමුණා ‘සෝකයෙන් පෙළුණු මා අස්වැසීමට සමණ ගොතමයන් පැමිණ ඇතැයි සිතා අසුනක් පනවා, පාත්‍රය ගෙන, උන්වහන්සේ හිඳවූයේය. භාග්‍යවතුන් වහන්සේ, ‘ඇයි බමුණ නොසතුටු සිතින්?’ යැයි ඇසූහ. ‘එසේය, පින්වත් ගෝතමයනි, මගේ යවකෙත මුළුමනින්ම වතුරෙන් යටව වැනසුනේ යැයි කීය. එවිට භාග්‍යවතුන් වහන්සේ ‘බමුණ, විපත් වූ කල දොම්නසත්, ඉටු වූ කල සතුටු වීමත් නොකළ යුතුයි. කැමති වන දේ - බලාපොරොත්තු අලාභ ගෙන දෙයි. සමහරවිටක ඉටුවෙතැයි පවසා, ඒ බමුණාගේ සිත දහම් දේසනයට යොමුවීමට තරම් සුදුසු බවට පත්වූ විට, මේ සූත්‍රය වදාළහ. කෙටියෙන් එහි වචන තේරුම් පමණක් කියන්නෙමි. විස්තර නිද්දෙසයෙහි දක්වා ඇති පරිදි දතයුතුය. එය මෙම සූත්‍රයට මෙන්ම, මින් පසු දැක්වෙන සියලුම සූත්‍රවලටම අදාල වේ.
**කාමං** තුන් භවයෙහිම උපන් සත්වග කැමති වන, සිත ඇළුම් කරන, රූප ආදී දේවල්, **කාමය මානස්ස** බලාපොරොත්තු වන කෙනෙකුට, **තස්ස චෙ තං සමිජ්ඣති** එසේ කැමති වූ තැනැත්තාට ඒ කැමති දේ ලැබී බලාපොරොත්තු ඉටු වේද, **අද්ධා පීතිමනො හොති** නිසැකවම සතුටු සිත් ඇත්තේ වෙයි. **ලද්ධා** ලැබී, **මච්චො** පුද්ගලයා, ජීවියා, **යදිච්ඡති** කැමති යම් දෙයක්,
**තස්ස චෙ කාමයානස්ස **ඒ කැමැත්ත ඉටුවන පුද්ගලයාට, **ඡන්‍දජාතස්ස** හටගන්නා වූ තණ්හාව, **ජන්තුනො** මිනිසාට ජීවියාට **තෙ කාමා පරිහායන්ති** එසේ කැමති දෙය නැතිවූ විට - නොලැබුණු විටද, **සල්ල විද්ධො රුප්පති** ඉක්බිති යකඩ උලකින් විඳිනු ලැබූසේ පෙලෙයි.
තුන්වන ගාථාවෙහි කෙටි අරුත නම්, **යො** මේ (කියන ලද) **කාමෙ** කැමැත්ත - ඡන්‍දරාගය යටපත් කිරීමෙන් හෝ තම පාදයෙන්, **සප්පස්ස සිරං** මෙන්, **සො** මහණ මුළු ලොවෙහිම (නොඇලී) ඈත්ව සිටි බැවින්, **ලොකෙ විසත්තිකා** එසේ හඳුන්වනු ලබන තණ්හාව, සතො (සිහි ඇතිව) **සමතිවත්තී.**
මින්පසු දැක්වෙන ගාථා තුනෙහි මේ කෙටි අරුතයි. **යො** ඒ හැල් කෙත් **ඛෙත්තං** ආදී හෝ, නිවාස-වතුපිටි සම්පත් හෝ, කහවණු හෝ අමු රන්, ගවයන් අසුන් ආදී ලෙසින් **ගවාස්සං** කාන්තාවන් හෝ **ථියො වා**, නෑදෑ සබඳතාදී **බන්‍ධූ** වෙනත් සතුට දනවන රූපාදිය **පුථු කාමෙ අනුගිජ්ඣ තං** පුද්ගලයා දුබලයකු බවට පත්කරන කෙලෙස්, **බලීයන්ති** යටත් කරති. පාගා දමති. සැදැහැ ආදී බලය නැතිවීමෙන් ඒ තැනැත්තන් **අබලා**, කෙලෙස්වලින් **බලීයන්ති** දුබල බැවින් පෙළනු ලබතියි අරුතයි. **තං** එවිට ඒ කැමැත්තෙහිම ගැලුනු, කැමැති දෙයම රැකගැනීමේදී සිංහයන් ආදී සතුන්ගෙන් වන පැහැදිලිව පෙනෙන උවදුරුවලින්ද, කයෙහි දුසිරිත්හි යෙදීමෙන් නොපැහැදිලි, නොපෙනෙන උවදුරුවලින්ද මඩිති. **තතො** පැහැදිලිව නොපැහැදිලි, නොපෙනෙන උවදුරුවලින්ද මඩිති. **තතො** පැහැදිලිව නොදකින උවදුරුවලින් මඩනා ලද **තං** පුද්ගලයා ඉපදීම ආදී **දුක්‍ඛඤ්ච භින්නං නාවං උදකං** මෙන් **අන්‍වෙති, තස්මා** කයෙහි ඇති තතු භාවනා ආදියෙන් සිහියෙන් දකින, **ඡන්තු සදා සතො** මැඩපැවැත්වීම හෝ මුළුමනින්ම රූපාදී දේවල් කෙරෙහිද හැම ආකාර වූ ඡන්‍දරාගාදී කෙලෙස් කැමති බවද දුරුකරමින් **කාමානි පරිවජ්ජයෙ**. මෙසේ **තෙ** ඒ කාමයන් පහාය ඒවා නැතිකරන ලද ආකාරයටම සතරාකාර වූ, තරෙ ඔඝං එතර වන්නේය. එතරවීමට හැකිවන්නේය. ඒ අනුව යම් මිනිසෙක් ජලයෙන් පිරුණු **නාවං සිඤ්චිත්‍වා** නැවෙහි සැහැල්ලු බවෙන් නොබෝ කලකින්ම **පාරගු **එතරට යන්නේය. එසේම තම ජීවිතය නැමති නැවෙහි පිරි ඇති කෙලෙස් නැමති ජලය හිස්කොට සැහැල්ලු ජීවිතයෙන් (සසර) එතර වන්නේය. සියළු දෙයින්ම එතරට ගිය නිවනට ගියේ වෙයි. අරහත් බවට පත්වන්නේය. මතු සසර නොඉපදෙන සේ අනුපාදිසෙස නිවනින් පිරිනිවන් පාන්නාහ’යි අරහත් බව කුළුගන්වමින් දේසනය නිමකළහ. දේසනය අවසන බමුණාද බැමිණියද සෝවාන්පලෙහි පිහිටියහ.
**සත්තො ගුහායං** ගුහට්ඨක සූත්‍රයයි. මෙම සූත්‍රය දේසනා කිරීමට හේතුව කුමක්ද? භාග්‍යවතුන් වහන්සේ සැවැත්නුවර වැඩවසද්දී ගරුකටයුතු පිණ්ඩොල භාරද්වාජ හිමි කොසඹෑ ගංඉවුරෙහි ජල වනය නම් උදේන රජුගේ උයනෙහි සිහිලැල් පෙදෙසෙහි දිවාකාලය ගතකරනු කැමතිව එහි ගියේය. වංගීස සූත්‍ර විස්තරයෙහි දී කියා ඇති පරිදි ගවම්පතී තෙරුන් තව්තිසාවට වඩිනා සේ, පිණ්ඩොල භාරද්වාජ හිමි ද පෙර පුරුද්ද පරිදි - වෙනත් දිනවල මෙන්, එදිනද එහි ගොස් ඇත. භාරද්වාජ හිමි, ගංතෙර රුක්මුලක හිඳ දිවා විහරණය පිණිස සමවතට පැමිණියේය. උදේන රජුද එදිනම උයන්කෙළියට ගොස්, බොහෝ සේ නැටුමෙන්, ගීතයෙන් දවසෙන් වරුවක්ම ගතකොට, පානය කළ දෙයින් මත්ව, එක් කාන්තාවකගේ ඇකයෙහි හිස තබා නිදා ගත්තේය. අනෙක් කාන්තාවෝ ‘රජ නිදි’ බැවින් උයනෙහි මල්පල ආදිය නෙලමින් සිටියදී තෙරුන් වහන්සේ දැක, ලජ්ජා බය ඇතිව, ‘නිහඬ වෙව’යි එකිනෙකා වළකා, නිහඬව එතැනට එළඹ උන්වහන්සේ පිරිවරා හිඳගත්හ. තෙරුන්වහන්සේ, සමවතින් නැගිට, ඔවුනට දහම් දෙසූහ. කාන්තාවෝ සතුටට පත්ව ‘සාධු සාධු’ නද පවත්වමින් දහම් අසති.
තම ඇකයෙහි රජු හිස තබාගෙන සිටි කාන්තාව, ‘මොවුන් මා හැරදමා කෙළිදෙලින් සිටිති’යි ඉසියෙන් යුතුව (තම) කලව සොලවා රජු පිබිද වූවාය. රජු (අනෙක්) කාන්තාවන් නොදැක, ‘මේ වසලියන් කොහිදැ’යි ඇසීය. ‘ඔබවහන්සේට උදව් නොවී, මහණකු සතුටු කරන්නාහ’යි කීවාය. රජු කිපී තෙරුන් හමුවට ගියේය. ඇතැම් කාන්තාවෝ රජු දැක නැගී සිටියහ. ඇතැම් කාන්තාවෝ ‘මහරජ, අපි පැවිදි කෙනෙකුගෙන් දහම් අසන්නෙමු’යි නොනැගී හුන්තැනම සිටියහ. රජු එයින් වඩාත් කිපී තෙරුන් වහන්සේට නොවැඳම, ‘කුමක් නිසා පැමිණියේදැ’යයි ඇසීය. ‘මහරජ, විවේකය පිණිස’ යැයි තෙරුන්වහන්සේ පිළිතුරු දුන්හ. රජු ‘විවේකයට අවුත්, මෙසේ කාන්තාවන් පිරිවරාගෙන ඇත, ඔබේ විවේකය මට කියව’යි කීය. ‘විවේකය පිළිබඳව පහදා දීමට හැකි වුවද මොහු විමසන්නේ දැනගැනීමට නොවේ’ යැයි දන්නා තෙරණුවෝ නිහඬ වූහ. ‘නොකියන්නෙහි නම්, දිමියන් ලවා කවවන්නෙමි’යි කී රජු, එක් අසෝක ගසෙක තිබුණු දිමිගොටුවක් (ඉවතට) ගැනීමේදී තමා මත්තෙහිම විසිරුණි. රජු ඇඟ පිසදා, වෙනත් දිමිගොටුවක් ගෙන, තෙරුන්වහන්සේ ඉදිරියට ගියේය. ගවම්පති තෙරුන්වහන්සේද, ‘රජතුමා මට අපරාධයක් කරන්නේ නම්, අපා දොරටුවෙහි සිටින්නේ’ යැයි ඔහුට අනුකම්පාවෙන්, ඉඳු බලයෙන් අහසට නැගී ගියහ.
එවිට කාන්තාවෝ, ‘රජතුමනි, වෙනත් රජවරුන් නම් මෙබඳු පැවිද්දකු දැක, මල්සුවඳ ආදියෙන් පූජා කරති. ඔබතුමා දිමිගොටුවකින් හිරිහැර කිරීමට සූදානම් විය. කුල පරම්පරාවේ සිරිත් වැනසීමට කටයුතු කරන ලදැ’යි කීහ. රජු තම වරද දැක නිහඬව, ‘වෙනත් දිනකදී ද තෙරුන්වහන්සේ මෙහි එන්නේදැ’යි උයන්පල්ලාගෙන් ඇසීය. ‘එසේය, මහරජ’ උයන්පල්ලා කීවේය. එසේනම් පැමිණිවිට මට දැනුම්දෙව’යි කීය. එක්දිනක තෙරුන් වහන්සේ උයනට පැමිණිවිට, රජුට දැන්වීය. රජු ද තෙරුන්වහන්සේ වෙත එළඹ, පැන විමසා දිවිහිමියෙන් (තෙරුවන්) සරණ ගියේය. දිමි ගොටුවෙන් හිරිහැරයට පත් තෙරුන්වහන්සේ එදින අහසින් ගොස් නැවත පොළවෙහි ගිලී, භාග්‍යවතුන් වහන්සේ වැඩවසන සුවඳ කුටියෙන් මතු වූහ. භාග්‍යවතුන් වහන්සේ මනා සිහිනුවණින් යුතුව, දකුණුපසට හැරී, සීහ ඉරියවුවෙන් සැතපී සිටි අතර, ගවම්පතී තෙරුන් දැක, ‘භාරද්වාජ කිම? අකාලයෙහි පැමිණියෙහිදැ’යි ඇසූහ. ‘එසේය භාග්‍යවතුන් වහන්ස’ කියා සියළු තතු සැළ කළහ. ඒ ඇසූ භාග්‍යවතුන් වහන්සේ, ‘ඔහුගේ විවේක කතාව’ නම්, කාමයෙහි ගැලීම’ යයි කියා දකුණු ඇලයෙන් හිඳිමින්ම, තෙරුන්වහන්සේට දහම් දෙසනු පිණිස මේ සූත්‍රය වදාළහ.
එහි **සත්තො** ඇලුනු තැනැත්තා **ගුහායං** සිරුරෙහි, රාගාදී සෙලවීම්වලට සිරුර තුල වාසය කිරීමට ඉඩ ඇති නිසා, ‘ගුහා’ යැයි කියනු ලැබේ. **බහුනාභිඡන්නො** හටගන්නා රාගාදී බොහෝ කෙලෙස්වලින් මනාව වැසුනේ, මෙයින් තමා (නොදැනුවත්වම) බැමිවලින් හිරකර ඇති බව පවසන ලදී. **තිට්ඨං** රාගාදි (සිතිවිලිවල) පිහිටා සිට, **නරො** මිනිසා **මොහනස්මිං පගාළ්හො** කාමයන්හි ඇති ගති සොබාවනට ‘මොහනය’ යැයි කියනු ලැබේ. එහිදී දෙවියෝද, මිනිස්සුද මුළාවෙති. ඒවායෙහි දැඩිසේ වෙළී, ඇතුලට බැස, එයින් බාහිරව ඇති බැඳීම් කියන ලදී. **දූරෙ විවෙකාහි තථාවිධො සො** එබඳු මිනිසා කාය විවේකාදී තුන් ආකාර විවේකයෙන් ඈත්වේ. ඊට හේතු කුමක්ද? **කාමා හි ලොකෙ න හි සුප්පහායා** ලෝකයෙහි කාමයන් පහසුවෙන් අත්හළ නොහැකි බැවිනි.
මෙසේ පළමු ගාථාවෙන්, ‘එබඳු තැනැත්තා විවේකයෙන් ඈත්වේ’ යැයි පහදා දෙමින්, නැවත එබඳු පුද්ගලයන්ගේ ගති සොබාව ඉච්ඡා නිදානා යන ගාථාවෙන් වදාළහ. **ඉච්ඡා නිදානා** තණ්හාව හේතුකොට, **භවසාතබද්ධා** සැප වේදනාදියෙන් සසරෙහි ඇළුම් ඇති, **තෙ දුප්පමුඤ්චා** ඔව්හු සසර ඇළුම් වඩන කටයුතුවල යෙදෙමින්, එහි බැඳී කැමැත්තටම ආසාවටම ඉඩදෙමින් මිදිය නොහැකිව සිටිති. **න හි අඤ්ඤමොක්‍ඛා** අන් කෙනෙකු විසින් ද එයින් මුදවා ගැනීමට නොහැකි වෙති. ඒ තැනැත්තන් මුදවා ගැනීම අපහසුය. කවර හෙයින්ද? වෙනත් කෙනෙකුන් විසින්ද මුදවා ගත නොහැකි හෙයිනි. යම් ආකාරයෙන් මිදෙන්නාහු නම්, තම උත්සාහයෙන්ම මිදිය යුතුයැයි මෙහි අරුතයි. **පච්ඡා පූරෙ වාපි අපෙක්‍ඛමානා** අනාගතයෙහි හෝ අතීතයෙහි හෝ තමා කැමති දේ පතමින්, **ඉමෙව කාමෙ පුරිමෙව ජප්පං** දැන් පවතින කැමැත්ත - කාමයන් ගැනද කලින් පැවති හෝ අතීතයේ හා අනාගතයෙහි ද දැඩිසේ ආසාවෙන් පතමින් මේ වචන දෙක (මුලදී සඳහන්) ‘තෙ දුප්පමුඤ්චා න හි අඤ්ඤමොක්‍ඛා’ යන පද සමග සම්බන්ධ වන බව දතයුතුය. අනෙක් තැනැත්තෝ ඒවා ගැනම පතමින්, ‘ඊට කුමක් කරත්ද? කළේ කුමක්දැ’යි කියමින් (කාමයෙහි) අවසානයක් නොලබති.
මෙසේ පළමු ගාථාවෙන් ‘එබඳු තැනැත්තා විවේකයෙන් ඈත්වේ යැයි පහදා දෙමින්, දෙවන ගාථාවෙන් ද ඔවුන්ගේ ගති සොබාව පළකොට, දැන් ඔවුන්ගේ අයහපත් කටයුතු හෙළිකරමින්, ‘කාමෙසු ගිද්ධා’ යන ගාථාව කීහ. එහි අරුත නම්, **තෙ** ඒ තැනැත්තෝ (සියළු) සත්තු, **කාමෙසු** ඒ ඒ දේ පරිහරණයෙහි ආසාවෙන් (වෙළී) ගිද්ධා, ඒවා ඉටුකර ගැනීමට මග-උපාය සොයමින් **පසුතා** දැඩි මුලාවට පත්වන බැවින් **පමූළ්හා,** වංචා සහගත සිතින්, මසුරු බවින්, බුදුවරු ආදීන්ගේ අවවාද පිළිනොගන්නා හෙයින් ද **අවදානියා **කයින්-(වචනයෙන්) නපුරු වැරදි කරමින්, අවසාන කාලයෙහි මරණ (මොහොතේදී) **දුක්‍ඛූපනීතා ‘කිංසු භවිස්සාම ඉතො චුතාසො’** යනුවෙන් **පරිදෙවයන්ති** එහෙයින් ඒ කටයුතුවලදී ‘හික්මෙවු’........යැයි පැනවත් උතුමෝ කීහ. **සික්‍ඛෙත** තුන් ආකාර වූ හික්මීමට පැමිණෙවු**, ඉධෙව** මේ සසුනෙහිදීම, ඉතිරි වචන ගැන කලින් දක්වා ඇති පරිදිය.
මීළඟට එසේ කටයුතු නොකරන තැනැත්තන්ගේ වැනසීම දක්වමින් ‘පස්සාමි’ යන ගාථාව කීහ. **පස්සාමි** මසැස් ආදියෙන් දකිමි. **ලොකෙ** අපාය ආදී තැන්හි, **පරිඵන්‍දමානං** එහා මෙහා දඟලන, (කම්පාවන) **පජං ඉමං** මේ සත්වග, **තණ්හාගත** තණ්හාවෙන් දැඩිසේ වෙළී - එයින්ම වැටුණු (බේරීමට නොහැකිව) **භවෙසු **කාම ආදී භවයන්හි, **හීනා නරා** පහත් කටයුතුවල යෙදෙන මිනිස්සු, **මච්වු මුඛෙ ලපන්ති** අවසාන කාලය පැමිණිවිට මරණය හමුවේ වැළපෙති. **අවීත තණ්හායෙ** තණ්හාවෙන් ඈත් නොවී, **භවාභවෙසු** කාම ආදී භවයන්හි, නැතහොත් නැවත, නැවත (උපත ලබන) භවයන්හි යැයි කියන ලදී.
තණ්හාව ඉවත් නොකරන ලද බැවින් (ඔව්හු) මෙසේ කම්පා වෙති. හඬා දොඩති. එහෙයින්, තණ්හාවෙන් ඈත්වීමට - ඒ ගැන යම් හික්මීමකට යොමු කරමින්, මීළඟට ‘මමායිතෙ’ යන ගාථාව කීහ. **මමායිතෙ** ආසාවලින් හා දැඩිව ගත් හැඟීම්වලින් (තණ්හා දිට්ඨිවලින්) මම-මගේ’ යැයි ඒ ඒ දේවල් කෙරෙහි දැඩි බැඳීම, **පස්සථ** අසන්නා අමතමින් කියයි. **එතම්පි** මේ ආදීනවය ඉතිරි කරුණු පැහැදිළිය.
මෙසේ මෙහි පළමු ගාථාවෙන් (කාමයන්හි) ‘වින්දන රසය’ ද, ඉන්පසු ගාථා සතරෙන් එහි ආදීනවද දක්වා, මීළගට එයින් නිදහස් වීම හා ඉන් ලබන යහපත් පලයද, පැහැදිලි කිරීමටත්, ඒ කාමයන්හි පහත් ලාමක බව, කෙලෙස් සහගත බව නිසා එයින් ඈත්වීමේ වැදගත්කමත්, උභොසු අන්තෙසු යන ගාථා දෙකකින් වදාළහ. **උභොසු අන්තෙසු** පහස, පහසට හේතු ආදී කොටස් දෙකෙහි, **විනෙය්‍ය ඡන්‍දං** ඡන්‍දරාගය දුරුකොට, **ඵස්සං පරිඤ්ඤාය** ඇස ලබන පහස, ඒ පහස අනුසාරයෙන්, ඒ හා බැඳුණු රූපී නොවන හඬ ආදී සියළු දේ ගැටෙන දොරටු තැන් හා අරමුණු ද නාමරූප සියල්ලම තුන් ආකාරයෙන් මනාව දැන, **අනනුගිද්‍ධො** රූපාදී සියළු දෙයෙහි ගිජු නොවී, **යදත්තගරහී තදකුබ්බමානො** තමන්ට ගැරහුම් ලබන දේවල් නොකරමින්, **න ලිප්පති දිට්ඨසුතෙසු ධීරො** ඒ මෙබඳු නුවණැත්තා දකින, අසන දේ පිළිබඳව දෙආකාර වූ ඇලීම්වලින් (තණ්හා දිට්ඨි) එකක්වත් තවරා නො ගනී. අහසෙහි කිසිවක් නොඇලෙන්නාක් මෙන් බෙහෙවින්ම පිරිසිදු බවට පැමිණේ.
සඤ්ඤං පරිඤ්ඤාති ගාථාවෙහි මේ කෙටි අදහසයි. පහස ගැන පමණක් නොවේ. හැඳිනීම් අනුසාරයෙන් කාමය දැන හඳුනාගැනීමද, නාමරූප ගැනද කලින් දැක්වූ පරිදි තුන් ආකාරයෙන් දැන, සතරාකාර වූ මේ පිළිවෙතින් **විතරෙය්‍ය ඔඝං** එයින් සැඩපහරින් එතරව, **පරිග්ගහෙසු** තණ්හා දිට්ඨි නම් වූ ආලේපයෙහි (නොතැවරි) තොරව, **අනුපලිත්තො** කෙලෙස් නැසූ **මුනි**, රාගාදී උල් උදුරා දැමූ බැවින් **අබ්බූළ්හසල්ලො**, සිහිය බොහෝකොට - නිරතුරුවම මැනවින් පවත්වා ගනිමින් **අප්පමත්තො චරං** (ජීවිත කාලයෙහි) පසු කලක හෝ නොපමාව කටයුතු කරමින්, රාගාදී උල් උදුරා දමා, මෙලොව පරලොව සේ ගෙන, **නාසිංසති ලොකමිමං** **පරඤ්ච** හුදෙක්ම අවසන් සිත නැති කිරීමෙන්, ඊළඟ භවයක අල්ලා ගැනීමක් නොමැතිව, ගින්න සේ පිරිනිවනට පත්වන්නේ යැයි අරහත් බව කුළුගන්වා දේසනය නිමකළහ. රහතන් වහන්සේ කෙනෙකුටම කරන ලද දේසනයක් බැවින් තවදුරටත් දහම් කරුණු දැක්වීමක් මිස මගපල උපදවීමක් නොවීය.
**වදන්ති වෙ දුට්ඨමනාපි** දුට්ඨට්ඨක සූත්‍රයයි. මෙම සූත්‍රයට හේතු වූ කරුණ කුමක්ද? මුල් ගාථාවෙන්ම එය සඳහන් වේ. මුනි සූත්‍රයෙහි ද දැක්වූ පරිදි භාග්‍යවතුන් වහන්සේට සහ සඟ පිරිසට ලද සිවුපස ලාභ සත්කාර ඉවසිය නොහැකි වූ වෙනත් සමයවාදීහු සුන්දරි පිරිවැජි යොදවා ගත්හ. ජනපදයටම සුන්දරියක් වූ ඇය, සුදුවත් හැඳ පිරිවැජියක් වූවාය. භාග්‍යවතුන් වහන්සේගෙන් දහම් අසා සැවැත්නුවර වාසීන් ජේතවනාරාමයෙන් නික්ම යන වේලාවට, ඇය මැනවින් දිය නා, හොඳින් හැඳපෙරවා, මල් සුවඳ විලවුන් දරමින් ජේතවනාරාමය දෙසට යන්නීය. මිනිසුන් කොහි යන්නෙහිදැ’යි විචාරන ලදුව, ‘සමණ ගෝතමයන්ද, සව්වන් සමගද සැපවිඳ සතුටුවන්නට යමි’යි කියා, ජේතවන දොරකොටුව (අසළ) හැසිර, එය වැසූ කල, නගරයට පිවිස, උදෑසන ජේතවනාරාමයට ගොස් සුවඳ කුටිය ළඟ මල් සොයන්නියක මෙන් හැසිරෙන්නීය. බුදු උවැටනට ආ මිනිසුන් ‘කුමක් නිසා පැමිණියෙහිදැ’යි ඇසූවිට කිසියම් දෙයක් කියන්නීය. මෙසේ අඩමසක් පමණ ගත වූ කල වෙනත් සමයවාදීහු ඈ මරා, දිය අගල අසළ වළලා, උදැසනම ‘සුන්දරී නොදුටුවෙමු’යි කලබලකොට, රජුටද දන්වා රජුගේ අවසරයෙන් ජේතවනාරාමයට අවුත්, සොයන්නාක් මෙන්, ඒ වැළලූ තැනින් පිටතට ගෙන, මැස්සක තබා නගරයට ගෙනවුත් නින්දා අපහාස කළහ. මේ විස්තර සියල්ල පෙළෙහි දක්වා ඇති අයුරින් දතයුතුය.
භාග්‍යවතුන් වහන්සේ, එදින අළුයම බුදු ඇසින් ලොව බලත්ම, ‘අර සමයවාදීන් අද නින්දා උපදවති’යි දැන, ඔවුන්ගේ කීම අදහා, මා වැනි (බුදු) කෙනෙකු කෙරෙහි සිත කෝපයෙන් පුරවාගෙන, මහජනයා අපායෙහි නොයේවා’යි (සුවඳ කුටියෙහි දොර වසා) කුටිය තුළම සිටියහ. පිඬු පිණිස නගරයට නොවැඩියහ. දොර වසා ඇති බව දුටු සංඝයා වහන්සේලා පෙර පරිදිම පිඬු පිණිස වැඩියහ. මිනිස්සු උන්වහන්සේලා දැක නොයෙක් ලෙසින් නින්දා කළහ. එවිට ගරුකටයුතු අනඳ හිමි, ‘භාග්‍යවතුන් වහන්සේට ඒ පුවත සැළකොට, හිමියනි, අන් සමයවාදීන් මහත් නින්දා උපදවන ලදී. මෙහි විසීමට නොහැකියි. දඹදිව් විසාලයි. වෙනත් පෙදෙසකට යමු’යි කීය. ‘ආනන්ද, එහිදීත් අපහාස ලදොත් කොහි යන්නෙහිද?’ ‘භාග්‍යවතුන් වහන්ස, වෙනත් නගරයකට’ (අනඳ හිමි පැවසීය.) ‘ඉවසන්න, ආනන්ද, අපහාස හඬ සත් දවසක් පමණි. සත් දිනකින් පසු, අපහාස කළ තැනැත්තන්ටම පෙරළා එනු ඇතැ’යි කියා, ආනන්ද හිමිට දහම් දෙසනු පිණිස ‘වදන්ති වෙ’ යන මේ ගාථාව වදාළහ.
**වදන්ති** භාග්‍යවතුන් වහන්සේටද, බික්සඟණටද දොස් නගති. **දුට්ඨමනාපි එක අථොපි වෙ සච්චමනාපි එකෙ** ඇතමෙක් නපුරු සිතින්ද, ඇතමෙක් එය එසේයැයි සිතාගෙන, වෙනත් සමයවාදීන් දොස් නඟන්නේ නපුරු සිතිනි. (ඇතැම්හු) ඔවුන්ගේ වචන පිළිගත්හ. එය ඇත්ත යයි යන අදහසයි. **වාදඤ්ච ජාතං** එම අපහාස වචන කීම ඇරඹිණ**. මුනි නො උපෙති** බුද්ධ නම් වූ මුනිවරයා එසේ නොකරන හෙයින් ද, කෝප නොවන හෙයින් ද ඔවුන්ගේ මගට නොපැමිණෙත්. **තස්මා මුනී නත්‍ථි ඛීලො කුහිඤ්චි** ඒ නිසා මේ මුනිවරයාට රාගාදී උල් නැත.
භාග්‍යවතුන් වහන්සේ මෙම ගාථාව කියා, ‘ආනන්ද, මෙසේ දොස් නගා අවමන් කරනු ලබද්දීත්, සංඝයා කුමක් කියත්දැ’යි විචාළහ. ‘හිමියනි, කිසිවක් නොකියති.’ ‘ආනන්ද, මා සිල්වතෙක් යැයි’ හැමවිටම නිහඬ විය යුතු නැත. මෝඩයන් සමග පණ්ඩිතයා (මෙබඳු) කතා නොකරන බව ලෝකයා දනී. ආනන්ද, සංඝයා ඒ මිනිසුන්ට පෙරළා කියත්වා’යි සිදුනොවූ - බොරු දේවල් සිදුවූවක් සේ පවසන තැනැත්තා නිරයට යයි’. අභූතවාදී නිරයං උපෙති යන ගාථාව වදාළහ. ආනන්ද හිමි ද එය ඉගෙන ‘ඔබලා විසින්, ඒ මිනිසුන්ට මේ ගාථාවෙන් පිළිතුරු දිය යුතු’ යැයි පැවසීය. සංඝයා වහන්සේලා එසේ කළහ. දැනුම් තේරුම් ඇත්තෝ නිහඬ වූහ. රජතුමාද ඔහුගේ මිනිසුන් හැමදෙසටම යවා, වෙනත් සමයවාදීන් - තීර්ථකයන් විසින් සළෙලුන්ට අල්ලස් දී ඇය මරවන ලද බවත්, ඒ මගින් අපහාස කරන ලද බවත් ඔවුන්ගෙන් දැන, ඒ තීර්ථකයන්ට අවමන් කළේය. මිනිස්සුද, ‘භාග්‍යවතුන් වහන්සේට අවමන් කළේ යැයි ඒ තීර්ථකයන් දැක කැටකැබලිතිවලින් ගසති. ඔවුන්ගේ සිරුරුවලට පස් විසිකරති. ඒ දුටු ආනන්ද හිමි භාග්‍යවතුන් වහන්සේට සැළ කළේය. එවිට **සකං හි දිට්ඨිං -පෙ- වදෙය්‍යාසි** යන ගාථාව ආනන්ද හිමිට වදාළහ.
එහි තේරුම නම්, ‘සුන්දරී මරා, සැකිකුල මහණුන්ට අයස ගෙන දී, ඒ මගින් (තමන්ට) ලැබෙන ගරුසත්කාර ඉවසමු’යි යන දැඩි හැඟීම, දැඩි අදහස ඉවත් කළ හැක්කේ කෙසේද? ඒ අයස, අපහාස තීර්ථකයන් වෙතම ආපසු ආයේ නොවැළක්විය හැකි පරිද්දෙනි. යම් දෙයක් ඒ ආකාරයෙන්ම සදාකල් පවතීය යන හැඟීමෙන් **සකං දිට්ඨිං කථමච්චයෙය්‍ය** ඒ හැඟීම්වලට ඇති කැමැත්තෙන් **අනුනීතො,** ඒ හැඟීමෙහි **රුචියා නිවිට්ඨො** එහෙත් **සයං සමත්තානි පකුබ්බමානො** තමන්ම (සිත) පුරවාගත් ඒ හැඟීම් මතම කටයුතු කරමින්, **තථෙව වදෙය්‍ය**.
ඉක්බිති රජු සත් දිනකින් පසු, ඒ මළ සිරුර ඉවත්කරවා සවස් කල විහාරයට ගොස්, භාග්‍යවතුන් වහන්සේට වැඳ, හිමියෙනි, මෙවැනි අපහාසාත්මක දෙයක් ඇතිවූ විට, මටත් දැන්විය යුතු නොවේදැ’යි කීය. එවිට භාග්‍යවතුන් වහන්සේ, ‘මහරජ, මම සිල්වත්, ගුණවත් වෙමි’යි අනුන්ට හැඟවීම බුදුවරුන් ආදීනට සුදුසු නොවේ’ යැයි පවසා, එහි කරුණු පැහැදිලි කිරීම පිණිස, **යො අත්තනො සීලවතානි** ආදී ඉතිරි ගාථා වදාළහ.
**සීලවතානි** පාමොක් සීලාදිය, වනවාසි වීම වැනි ධුතංග වත්, **අනානුපුට්ඨො** නොවිචාරන ලද්දේ, **පාවා** කියයි. **අනරිය ධම්මං කුසලා තමාහු යො ආතුමානං සයමෙව පාවා** මෙසේ යම් කෙනෙක් තමන් ගැනම තමාම කියයි ද ඔහුගේ ඒ කීම උසස් දෙයක් නොවේ යැයි ලෝකය පිළිබඳ තතු පිරිසිඳ දැකීමේ සමත් බුද්ධාදී උතුමෝ මෙසේ කියති.
**සන්තො **රාගාදී කෙලෙස් සමනය කිරීමෙන් සන්සුන් බවට පත්, එසේම **අභිනිබ්බුතත්තො ඉතිහන්ති සීලෙසු අකත්‍ථමානො** ‘මම සිල්වත් වෙමි’යි සීලය පිළිබඳ නොකියමින්, තමා කෙරෙහි පිහිටි සීලය ගැන වචනයකුදු කතා නොකිරීම මෙයින් කියන ලදී. **තමරිය ධම්මං කුසලා වදන්ති** එසේ කතා නොකිරිම උතුමන්ගේ දහමකැයි රූපාදි සමූහයන් පිළිබඳ පිරිසිඳ දත් බුද්ධාදී උතුමෝ පවසති. **යස්සුස්සදා නත්‍ථි කුහිඤ්ච ලොකෙ** කෙලෙසුන් නැසූ තැනැත්තන්ට රාගාදී සත්වැදෑරුම් ඉල්පීම් කිසිවක් ලොව නැත, එය ගැන කතා නොකිරීම උතුමන්ගේ යහපත් ගතියකැයි යන අදහස හා සබැඳේ.
මෙසේ කෙලෙස් නැසූ උතුමන්ගේ පිළිවෙත පහදා මීළඟට දැඩි හැඟීම්වලින් යුතු වෙනත් සමයවාදී තීර්ථකයන්ගේ පිළිවෙත ‘පකප්පිතා සංඛතා’ යන ගාථාවෙන් රජුට කීහ. පරිකල්පනය කරන ලද **පකුප්පිතා** සිතාගන්නා ලද, **සංඛතා** නොයෙක් හේතු නිසා සකස් වූ, **යස්සා** යම්කිසි දැඩිව ගන්නා ලද හැඟීම් ඇති තැනැත්තකුට, **ධම්මා** අදහස් - හැඟීම් (මතිමතාන්තර) **පූරක්‍ඛතා** ඉදිරියට ගෙන, **සන්ති **පැහැදිලිව පෙනේ. **අවිවදාතා** කිලිටි වූ, **යදත්තනි පස්සති ආනිසංසං තං නිස්සිතො කුප්ප - පටිච්ච සන්තං** මෙබඳු හැඟීම් පෙරදැරිකොට, (කෙලෙසින්) කිලිටි වෙත්ද, එසේ තමා දැඩිකොට ගත් හැඟීම් නිසා - මෙලොවදී ගරු සත්කාර (වාසි සහගත දේ) සහ පරලොව යහපත් තැනක (භවයක) ඉපදීම හා සැප ආදියද බලා සිටියි. එහෙයින් එහි ලබන පල සහ එයින් ඇතිවන වෙනස්කම්ද එය ඇතිවීමට මුල්වන හේතු ද, ඒවාට ලැබී ඇති (සමාජමය) සම්මුති හෙවත් පිළිගැනීම් ද, ඇසුරුකොට ඒ හැඟීම්-කල්පනා පවතී. ඔහු එයට තදින් ඇසුරුකොට, එහි මුල්බැස ගත් බැවින්, තමා ගැන හෝ උසස් ලෙස හුවා දක්වන්නේය. නැති අගුණ කියමින්, නැති දොස් දක්වමින් අනුන් හෙළා දකින්නේය.
මෙසේ මුල්බැස ගන්නා හැඟීම් සංකල්ප ඇසුරින් (යුතු තැනැත්තා විසින්) **දිට්ඨිනිවෙසා -පෙ- ආදියතීච ධම්මං** (යැයි දක්වා ඇත.) **දිට්ඨි නිවෙසා** මේ මේ දෙය ඇත්ත යයි මුල්බැස ගන්නා ලද හැඟීම්, **න හි සවාතිවත්තා** ලෙහෙසියෙන් අත්හළ නොහැකිය. **ධම්මෙසු නිච්ඡෙය්‍ය සමුග්ගහීතං** දෙසැටක් වැරදි හැඟීම්වලින් ඒ ඒ දේ වැඩියෙන් සිතට ගෙන කටයුතු කිරීමේදී ඒ මුල්බැස ගත් හැඟීම් ඉවතලීම පහසු නොවේ යැයි කියන ලදී. **තස්මා නරො තෙසු නිවෙසනෙසු නිරස්සති ආදියතිච ධම්මං** එසේ අත්හළ නොහැකි බැවින්, ඒ හැඟීම්වල මුල්බැස ගනිමින්, එළුවන්, ගවයන්, බල්ලන්ගේ ඉරියව් අනුව පිළිපදිමින් ද, අව්ව තැපීම, (දෙපා මත) ඇන බා හිඳීම, කටු මැස්සක හිඳීම වැනි දෙයින් ද, සත්දවසක් (වේද වැකි) ආදිය කියවීම වැනි දේ වරෙක පිළිගනිමින් ද, තවත් වරෙක පල රහිත යැයි ඉවතලමින්ද, නැවත වෙනත් දෙයක් - මතයක් පිළිගන්නේ ද කැලෑ වඳුරෙකු එක් අත්තක් අතහරින විට තවත් අත්තක් අල්ලා ගන්නා පරිදි යැයි දක්වන ලදී. මෙසේ ඉවතලමින්ද, නැවත පිළිගනිමින්ද, වෙනස්වන සිත නිසා, නැති ගුණදොස් කියා, තමාට හෝ අනුන්ට හෝ යස-අයස උපදවන්නේය.
මේ සියළු හැඟීම් නිසා ඇතිවන වැරදි සෝදා පිරිසිදු කරන්නාක් මෙන් නුවණින් යුතු වූ බැවින්, **ධොන **නම් වේ. ඒ ධොන නම් වූ කෙලෙස් රහිත තැනැත්තා කිසිතැනක නොරඳන්නේය. කුමක් නිසා එසේ කියන ලදද? ඒ පිළිවෙතින් යුතු බැවින්, **ධොනස්ස** සියළු අයහපත් දේ සෝදාහළ බැවින් අරහත් බවට පත්ව කිසිදු තැනක **ලොකෙ**, ඒ ඒ **භවෙසු පකප්පිතා දිට්ඨි නත්‍ථි** එබඳු හැඟීම්වලින් කෙලෙසුන් නැසුවෝ ඉවත් වෙති. තමන් කරන ලද අයහපත් කටයුතු සඟවන තීර්ථකයෝ කපටිබවින්, මානයෙන් අගතියට යති. **මායඤ්ච මානංච පහාය ධොනො** එබඳු රාගාදි දොස් (නොමැති බැවින්) **කෙන ගච්ඡෙය්‍ය** මෙලොව හෝ පරලොව හෝ නිරය ආදී තැනකට යන්නේ කුමන (කරුණු) හඳුනාගෙනද? **අනුපයො සො** ඒ තණ්හා-දිට්ඨි දෙකම උපය නම් වන අතර, එය නැති බැවින් අනුපය වෙයි.
[missing trans] **උපයොහි....දිට්ඨමිධෙව සබ්බං** එහි **උපයො** තණ්හා දිට්ඨි ඇසුරින් වෙලුනු (තැනැත්තා), **ධම්මෙසු උපෙති වාදං** ‘රාගයෙන් රත් වූ’ හෝ ‘නපුරු’ හෝ යැයි මෙසේ ඒ ඒ කරුණු කෙරෙහි වාදයට එළඹෙයි. **අනුපයං කෙන කථං වදෙය්‍ය** තණ්හා-දිට්ඨි නැති කිරීමෙන් ‘උපය’ නොවූ එතුමෝ රාගයෙන් හෝ තරහින් හෝ කෙසේ ‘රත්වූයේ’ දැයි හෝ නපුරු වූයේදැ’යි කුමකින් කිවහැකිද? මෙසේ කිසිදු වරද නැති එතුමන් වෙනත් තීර්ථක සමයවාදීන් මෙන් කරන ලද වරද සඟවති’යි කෙසේ සිදුවිය හැකිද? **අත්තං නිරත්තං නහි තස්ස අත්‍ථි** රහත් ඵලයට පත්වූ තැනැත්තාට තමා පිළිබඳ වූ දැඩි හැඟීමක් හෝ (මේ ජීවිතයෙන් පසු) විනාස වේයැයි හෝ දැඩිව ගත් කිසිදු හැඟීමක් නැත. එමෙන්ම බැහැර කිරීමට හෝ නැවත පිළිගැනීමට හෝ කිසිදු හැඟීමක් නැත. එසේ කරුණු නොමැත්තේ ඇයි? **අධොසි සො දිට්ඨිමිධෙව සබ්බං** මෙම ජීවිතයෙහිදීම, ඒ සියළුම දැඩිව ගන්නා ලද මුල්බැස ගත් හැඟීම් ලද නුවණින් හෝ සෝදා හළේ ද, අත් හළේ ද, දුරුකළේදැ’යි අරහත් බව කුළුගන්වමින් දේසනය නිම කළහ. ඒ අසා සතුටුවූ රජු භාග්‍යවතුන් වහන්සේට වැඳ නික්ම ගියේය.
**පස්සාමි සුද්ධං** යනු සුද්ධට්ඨක සූත්‍රයයි. එය දේසනා කිරීමට හේතු වූ කරුණ කුමක්ද? පෙර කසුප් බුදුරදුන් කල, බරණැස වැසි එක්තරා කෙළෙඹියෙක් බඩු ගෙනඒම සඳහා ගැල් පන්සියයකින් පිටිසර ජනපදයකට ගියේය. එහි කැලයෙහි හැසිරෙන මිනිසකු සමග මිතුරුව, ඔහුට තුටුපඬුරු දී, ‘යහළුව, මෙහි සඳුන් හර දැක තිබේදැයි විමසීය. ‘එසේය හිමියනි, කී විට, ඔහු සමගම සඳුන් වනයට පිවිස, ගැල් සියල්ලම අරටුව, ඇති සඳුන් දැවයෙන් පුරවා, ඒ මිතුරාට ‘බරණැස පැමිණෙන විට සඳුන් හර ද ගෙන එව’යි කියා බරණැසටම ගියේය. පසුකලක, ඒ වනචාරී මිතුරා සඳුන් හරද ගෙන කෙළඹියාගේ නිවසට පැමිණියේය. කෙළඹියා ඔහු දැක සියළු පිළිසඳර කතාකොට, සවස්කල සඳුන්හර කුඩුකොට, කරඬු පුරවා, ‘මිතුර, දිය නාගෙන එන්නැ’යි තම සේවකයෙකු සමග නාන තොටුපලට යැවීය. ඒ කාලයෙහි බරණැස උත්සවයකි. බරණැස වැසියෝ උදෑසනම දානය පිරිනමා, පිරිසිදු වත් හැඳ මල්සුවඳ ආදිය ගෙන කසුප් බුදු මහසෑය වැඳීමට යති. ඒ වනචාරිකයාද ඔවුන් දැක, ‘මහජනයා කොහි යන්නේදැ’යි ඇසීය. ‘විහාරය, සෑය වැඳීමට බව අසා, ඔහු ද ගියේය. එහිදී මිනිසුන් හිරියල් මනෝසීල ආදියෙන් නොයෙක් ආකාරයෙන් සෑයට පූජා කරනු දැක, එබඳු විසිතුරු දෙයක් කිරිමට නොදැන, ඒ සඳුන් ගෙන මහා සෑයෙහි රන්ගඩොල් මත ලෝහ පාත්‍රයක් තරම් කවාකාර ලෙස සකස් කළේය. හිරු උදාවන විට එය හිරු රැසින් පැහැපත් විය. ඔහු එය දැක පැහැද, ‘ඉපදෙන, ඉපදෙන හැම වරකම, මෙබඳු රැස් දහරක් මගේ ළයෙන් විහිදේවා’යි පැතීය. ඔහු කළුරියකොට, තව්තිසාවෙහි උපනි. ඔහුගේ ළයෙන් රැස් නැගුණි. ළයමඬල සඳමඬල මෙන් බබළයි. ‘චන්‍ද්‍රාභ’ දෙව් පුත් යැයි හැඳින්වීය.
චන්‍ද්‍රාභ දෙව් පුතු ඒ සම්පතින් යුතුව, දෙව්ලෝ සයෙහිම අනුලෝම පටිලෝම ලෙස හෙවත් ඒ ඒ දෙව්ලෝ පිහිටි පිළිවෙළින් (ඉපිද) වැස එක් බුද්ධාන්තරයක් ගෙවා අප ගොතම බුදුරජාණන් වහන්සේ පහළ වූ කල, සැවැත්නුවර බමුණු මහසල්කුලයෙක උපන්නේය. ඔහුගේ ළයෙහි සඳමඬල සදිසි රැස් මඩුල්ලක් විය. නම් තබන දවසෙහි, සිරිත් ඉටුකොට, බමුණෝ ඒ රැස් මඬුල්ල දැක, ‘මේ කුමරු බොහෝ යසඉසුරින් පින් ලකුණින් හොබනේ යැයි පුදුමව ‘චන්‍ද්‍රාභ’ නමින්ම හැඳින්වූහ. චන්‍ද්‍රාභ වැඩිවිය පත් කල, ඔහු අලංකාර කොට, පටරෙදි ඇඳුමින් උඩුකය පොරවා, යානාවක නංවා ‘මේ මහා බ්‍රහ්මයා’ යැයි පූජාකොට, ‘චන්‍ද්‍රාභය දකින තැනැත්තකු ධනය, කිතුරාව ලබන බවද, මරණින් පසු සඟලොව උපදනා බවත් හඬනගා කියමින්, ගම් නියම්ගම් රාජධානිවල ඇවිදිත්. ගිය ගිය තැන්හි මිනිස්සු. ‘මේ පින්වත් චන්‍ද්‍රාභ දැකීමෙන් කිතුගොස, ධනය, සඟසැප ලබති’යි පොරකමින් එති. මුළු දඹදිවම මෙයින් කලබල විය. බමුණෝ හිස්අතින් පැමිණෙන්නවුන්ට චන්‍ද්‍රාභ දැකීමට ඉඩ නොදෙති. (කහවණු) සියයක් හෝ දහසක් හෝ රැගෙන පැමිණෙන්නන්ටම පෙන්වති. මෙසේ චන්‍ද්‍රාභ රැගෙන සැරිසරන බමුණෝ කෙමෙන් සැවැත්නුවරටද පැමිණියහ.
ඒ වනවිට, භාග්‍යවතුන් වහන්සේ උතුම් දම්සක් පවත්වා, අනුපිළිපිලිවෙලින් සැවැත් නුවරට අවුත්, බොහෝ දෙනාට හිත පිණිස දහම් දෙසමින්, ජේතවනාරාමයෙහි වසති. සැවැත්නුවරෙහිදී චන්‍ද්‍රාභ සමුදුර පත් කුඩා ගඟක් බඳු විය. ‘චන්‍ද්‍රාභ’ යැයි කියන කෙනෙකුදු නැත. සවස් කල මහජනයා මල් සුවඳ ගෙන ජේතවනාරාමය දෙසට යනු දුටු ‘චන්‍ද්‍රාභ’ ‘කොහි යවුදැ’යි ඇසීය. ‘බුදුවරයෙක් ලොව උපන්හ. උන්වහන්සේ බොහෝ දෙනාට හිත පිණිස දහම් දෙසති. එය අසන්නට ජේතවනාරාමයට යමු’යි ඔවුහු කීහ. ඒ අසා බමුණු පිරිස පිරිවරා ඔහු එහි ගියේය. භාග්‍යවතුන් වහන්සේ ද ඒ වේලාවේ දම් සභාවෙහි උතුම් බුදු අස්නෙහි වැඩසිටියහ. චන්‍ද්‍රාභද භාග්‍යවතුන් වහන්සේ වෙත එළඹ, මිහිරි පිළිසඳර කතාකොට, එකත්පස්ව හුන්නේය. එකෙණෙහිම ඔහුගේ ආලෝකය අතුරුදහන් විය. බුදුරදුන්ගේ ආලෝකය (බුදුරැස්) හමුවේ අසූරියනක් දුරට වෙනත් ආලෝකයක් නොවිහිදේ ‘චන්‍ද්‍රා’ ‘මගේ ආලෝකය නැති වී’ යැයි හුන් තැනින් නැගී ඉවතට යාමට සූදානම් විය.
එවිට එක් මිනිසෙක් ‘කිම? චන්‍ද්‍රාභ, සමණ ගොතමයන්ට බියවී යන්නෙහිදැ’යි ඇසීය. ‘මම බය නොවෙමි, එහෙත් එතුමන්ගේ තේජසින් මගේ ආලෝකය විහිදෙන්නේ නැතැ’යි කියා නැවත භාග්‍යවතුන් වහන්සේ ඉදිරියේ හිඳ දෙපතුල සිට හිසකෙස් අග දක්වා රූසිරි ලකුණු සම්පත් දැක, ‘සමණ ගොතම මහා බලවත්ය, මගේ ළමැදෙහි කුඩා ආලෝකයක් විහිදුණි. එපමණකින් බමුණෝ මා රැගෙන මුළු දඹදිවම හැසිරෙති. ඒ උතුම් සම්පත් ලකුණින් හෙබි සමණ ගොතමයන්ගේ කිසිදු මානයක් හෝ උඩඟුකමක් හෝ නැත. නිසැකවම, ‘එතුමන් උසස් ගුණෙන් යුතු, දෙවිමිනිසුන්ට යහමග පෙන්වන්නෙකැ’යි බොහෝ පැහැද සතුටු සිතින් භාග්‍යවතුන් වහන්සේට වැඳ, පැවිදි කරන ලෙස ඉල්ලා සිටියේය. භාග්‍යවතුන් වහන්සේ, ‘මොහු පැවිදි කරන්නැ’යි වෙනත් තෙරනමකට දැන්වූහ. තෙරුන් වහන්සේ ඔහු පැවිදිකොට, සිරුරෙහි කෙස් සිට සම දක්වා කමටහන් පහදා දුන්හ. පැවිදි වූ චන්‍ද්‍රාභ විදසුන් වඩා නොබෝ කලකින්ම අරහත් බවට පත්ව, චන්‍ද්‍රාභ තෙරුන් යැයි හැඳින්වීය. අනෙක් හිමිවරු, ‘ඇවැත්නි, පෙර ඇස් නැමති දොරකඩට අරමුණු වූ චන්‍ද්‍රාභගේ රුව දුටුවන්, ඒ දැමෙන් ධනය හෝ යසස ලැබ ඇත, සගලොව හෝ ගොසිනි. පිරිසිදු බවට හෝ පත්ව ඇතැයි කතාබහ කළහ. ඒ අදහස් පාදකකොට භාග්‍යවතුන් වහන්සේ මෙම සූත්‍රය වදාළහ.
පළමු ගාථාවෙහි අරුත නම්, ‘මහණෙනි, මෙබඳු දැකීමෙන් පමණක් පිරිසිදු බව ඇති නොවේ. එහෙත් කෙලෙස් කිලුටෙන්, අපිරිසිදු කෙලෙස් රෝගයෙන් ඈත් නොවී, එයින් රෝගීවම, චන්‍ද්‍රාභ බමුණු හෝ වෙනත් මෙබඳු රුවක් දැක අනුවණයා දැඩිව ගත් හැඟීමෙන් එය මෙනෙහි කරන්නේ **පස්සාමි සුද්ධං පරමං අරොගං** යනුවෙනි. එබඳු **දිට්ඨි** දැඩිව ගත් දැකීමෙන්, හැඟීමෙන්, **සංසුද්ධි නරස්ස හොති**, ඔහු මෙසේ **අහිජානන්තො** ඒ දැකීම ‘උසස්’ යැයි දැන එය දැඩිව සිතට ගැනීමෙන් **සුද්ධානුපස්සී** එයම (තම අරමුණ කරා) නුවණින් යා යුතු මග යැයි සිතයි. එය නුවණ ලබන මග නොවේ. එහෙයින් දැකීමෙන්ද, පිරිසිදු බවින්ද..... යන දෙවන ගාථාව කීහ.
එහි අරුත නම්, ඒ රූප දැකීමෙන් **දිට්ඨෙන** යම් සේ කෙලෙස් (නැතිවීමෙන්) **සුද්ධී නරස්සහොති**, එයින් **වා ඤාණෙන සො** යම් ආකාරයෙන් ඉපදීම් ආදී කොට ඇති **දුක්‍ඛං පජහාති** දුක් දුරු කරයි. කරුණු මෙසේ හෙයින් උතුම් අරිය මගෙන් (හැර) **අඤ්ඤෙන** අපිරිසිදු මගෙන්ම **සො සුජ්ඣති** හෙතෙම රාගාදී කෙලෙස්වලින් **ස උපධිකො** මේ ආකාරයෙන් පිරිසිදු වේයැයි සිතයි. එහෙත් එසේ පිරිසිදු නොවේ. **දිට්ඨි හි නං පාව තථා වදානං** එහෙයින් ඒ දැඩිව ගත් හැඟීමෙන්ම ‘මොහු මිසදිටුවෙකැ’යි - මොහුගේ මතය වැරදි යැයි කියයි. හැඟීම අනුව ‘ලෝකය සදාකාලිකය’ ආදී ලෙසින් එසේ කියයි.
‘බමුණෙක් නොවේ....’ යනු තුන්වන ගාථාවයි. එහි තේරුම නම්, පව් දුරුකරන ලද බැවින් බ්‍රාහ්මණ වෙයි. අරිඅටැඟි මගෙන් හෝ, කෙලෙස් නසා මහරහත් බවට පත්වූයේ **බ්‍රාහ්මණෙ** ඒ උතුම් අරිය මග නුවණින් හැර, වෙනත් මගකින් යහපතැයි සම්මත **දිට්ඨෙ,** ඒ ආකාරයෙන්ම ඇසූ දේ හඬ පිළිබඳ සලකමින් **සුතෙ** ඉක්මවිය නොහැකි ලෙස, **සීලෙ** ඇතුන්ගේ හැසිරීම් රටා වත් ආදිය අනුගමනය කිරීමෙන් **වතෙ** පොළව ආදියට සැළකීමෙන් අදහන සිරිත් ලෙසින් **මුතෙ**, මේ අයුරින් හටගත් වැරදි නුවණින් පිරිසිදු වෙතැයි නොකියයි. මේ සියළු දේම බමුණන්ගේ ගතිසොබාව දැක්වීමට කියන ලදී. (කෙලෙස් නැසූවන්) තුන්ආකාර වූ **පුඤ්ඤෙ** පින් සියළුම අයහපත් පාපයෙන් ද **අනුපලිත්තො** ඒවා නැතිකරන ලද බැවින්, තමාය - තමාගේ යන හැඟීමක් හෝ, කිසියම් දෙයක් ලබාගැනීමේ ආසාවද අත්හළ බැවින් **අත්තඤ්ජහො** පින් ආදියද රැස් නොකරන බැවින් **න ඉධ පකුබ්බමානො** යැයි කියනු ලැබේ. එහෙයින් ඒ රහතන් වහන්සේ පසසමින් වදාළ සියළු කරුණු මුල්පදය හා සම්බන්ධ කොට දතයුතුය. ‘පිනෙහි ද පවෙහි ද නොඇලී, තමාගේය යන හැඟීමද අත්හළ පින් ආදියද රැස් නොකරන, කෙලෙසුන් නැසූ බැවින් බ්‍රාහ්මණ හෙවත් රහත් උතුමෝ වෙනත් මගකින් පිරිසිදු බව නොකියති.
එසේ වෙනත් හැඟීම් දැඩිව පිළිගත් තැනැත්තන් එබඳු වෙනත් මගකින් පිරිසිදු බව කියතත්, ඔවුන්ගේ ඒ හැඟීම් දැකීම් නිවනට හේතු නොවන බව ‘මුල් අදහස අත්හැර’ ආදී අරුත් ඇති ගාථාවෙන් දැක්වූහ. එහි අදහස නම්, **තෙ** පිරිසිදු බව ඇතිකරන වෙනත් මතවාද - එවැනි දැකීම් මුළුමනින්ම නැති නොකරන ලදුව, තවත් මත වැළඳගැනීම හා බැහැර කිරිමත් වෙයි. ඒ අනුව **පුරිමං** වෙනත් මතවාදී මගපෙන්වන නායක ආදීන්, **පහාය අපරං** වෙලී - දැඩිව ගෙන, **එජා** තණ්හාවෙන්, **අනුගතා** රාගාදියෙන් පෙළී, **න තරන්ති සංගං** ඒවායින් ඉවත් නොවී, ඒ ඒ දහම් කරුණු ඉගෙන ගනිති. වඳුරකු (අත්තක් අතහැර අත්තක් අල්ලා ගන්නාක් මෙන්) **නිස්සජ්ජන්ති සාඛං**
පස්වෙනි ගාථාවෙහි සම්බන්ධය මෙසේය. ‘ඒ දැකීම් දැඩිව ගත් බැවින් ඔහු එසේ කියන බව දක්වා ඇත. (මෙහි II ගාථාපදය) **සයං** තමාම, **සමාදාය** ගෙන, **වතානි** ඇතුන්ගේ හැසිරීම් වැනි වත්, **උච්චාවචං** මුලින් හෝ පසුව හෝ උසස් පහත් නායකයාගෙන් නායකයන් ආදීන්ගේ, **සඤ්ඤාසත්තො** කාම හැඟීම් ආදියෙන් වෙළී, **ද්විමා ච වෙදෙහි සමෙච්ච ධම්මං** උසස් අදහස දැන, සිවුමග නැණින් ලබන දැනීමෙන් (අවබෝධයෙන්) සිවුසස් දහම වූ (ඒ උසස් අදහස) මැනවින් දැනගනී. ඉතිරි වචන පැහැදිලිය.
**ස සබ්බධම්මෙසු විසෙනීභූතො යං කිඤ්චි දිට්ඨං ව සුතං මුතං වා** මහපොළව සමාන පුළුල් පැතිරුණු නුවණ ඇති ඒ රහතන් වහන්සේ දුටු හෝ ඇසූ හෝ පහස ලැබූ හෝ, එමගින් බැසගත් හැඟීම් දැකීම් නම් වූ සියළුම මාර සේනාව වනසා සිටි බැවින්, **විසෙනිභූතො**, තමෙව දස්සිං ඒ පිරිසිදු දැක්මම, **විවටං චරන්තං** තණ්හා නැමති ආවරණ ඉවත් කිරීමෙන් අනාවරණව හැසිරෙන, **කෙනීධ ලොකස්මිං විකප්පයෙය්‍ය** මුලින් කියන ලද පරිදි තණ්හා කල්පනාවෙන් හෝ, දැකීම් හා සංකල්ප ඉවත් වූ බැවින් රාගාදී ලෙසින් මේ ලෝකයෙහි කවර කෙනෙක් කුමකින් කල්පනා කරන්නේ ද?
**න කප්පයන්ති** - පෙරටු කොට නොගනිති........ආදී ගාථාවෙහි සම්බන්ධයත් අරුත් ගැන ද වැඩිදුරටත් කිවයුතුද? එබඳු සන්හුන් බවට පත් රහතන් වහන්සේලා (තණ්හා - දිට්ඨි) සංකල්ප දෙකෙන් කුමකින් **න කප්පයන්ති න පුරෙක්‍ඛරොන්ති** ඒ උසස්තම පිරිසිදුබව ලබාගත් බැවින්, අකිරිය - සස්සත ආදී) හැඟීම් දැඩිවගෙන, එය පරම පිරිසිදු වේයැයි නොකියති. **ආදානගන්‍ථං ගථිතං විසජ්ජ** රූපාදී ලෙසින් සතරාකාරව ඇතිවන සිතෙහි වූ බැඳුණු බැඳීම් - ගැට අරිය මග නැමති අවියෙන් සිඳ, අත්හැර, ඉතිරි කරුණු පැහැදිලිය.
**සීමාතිගො** - සීමා ඉක්මවූ යන ගාථාව එක් තැනැත්තකු මුල්වන සේ කියන ලදී. එහි සම්බන්ධය පෙර පරිදිමය. එය මේ විස්තර සමග දතයුතුය. වැඩිදුර කිවයුතුද? එබඳු මහා නුවණින් යුතු ඒ රහතන් වහන්සේ කෙලෙස් සීමා ඉක්ම වූ බැවින්**. සීමාතිගො** පව් නසන ලදින් **බ්‍රාහ්මණෙ**, දෙය මෙසේ සිදුවීයැයි (තණ්හාව පෙරදැරිව ගැනීමක්) ද නැත. **තස්ස නත්‍ථි,** අනුන්ගේ සිත් දැනීම හා පෙර විසූ - උපත ලද තැන් දන්නා නුවණින් **ඤත්‍වා වා** මසැසින් හා දිවැසින් **දිස්වා වා** යම් අදහසක්, හැඟීමක් දැඩිව ගෙන යයි කියන ලදී. ඒ රහතන් වහන්සේ කාමරාගාදියෙන් ඉවත් වූ බැවින් **නරාගරාජි** රූප, අරූප (භවයන්හි) දැඩි ආසා ඇලීම් නොමැති බැවින්, **න විරාගරත්තො** මේ උසස් තැනට පත්වූ විට (එදිනෙදා ජීවිතය තුල තමාට) මෙබඳු යැයි දැක්වීමට **පරං** යැයි කිසිවක් **ඉධ උග්ගහිතං නත්‍ථි** යැයි අරහත් බව කුළුගන්වමින් දේසනය නිමාකළහ.
**පරමන්ති දිට්ඨිසු** යනු පරමට්ඨක සූත්‍රයයි. මෙම සූත්‍රය දේසනා කිරීමට හේතුව කුමක්ද? භාග්‍යවතුන් වහන්සේ සැවැත් නුවර වාසය කරන කල, නොයෙක් සමයවාදීහු රැස්ව තම තමන්ගේ දැකීම්-මතවාද පෙන්වා දෙමින් ‘මෙය උසස්ය, මෙය උසස් යැයි කලහ කොට රජුට දැන්වූහ. රජු උපතින්ම නෙත් අඳ බොහෝ මිනිසුන් රැස්කරවා, ‘මොවුන්ට ඇතෙකු පෙන්වවු’ යැයි අණකළේය. රාජ භටයෝ අන්‍ධයන් රැස් කොට ඇතු ඔවුන් ඉදිරියේ හොවා - බිම නිදිකරවා ‘බලව’යි කීහ. ඔව්්හු ඇතුගේ එක් එක් අඟපසඟ අත ගෑහ. එවිට රජු. ‘මේ ඇතා කෙබඳුද? කවරාකාරදැ’යි ඇසූ විට, සොඬය අතගෑ අන්‍ධයා ‘මහරජ, නගුලිසක් මෙනැයි කීය. දළ ආදිය අත ගෑ මිනිසා, අනෙක් මිනිසාට, ‘රජතුමා ඉදිරියේ බොරු නොකියව’යි නින්දා කොට, ‘මහරජ, ඇතා බිත්තියෙහි ඇති ඇණයක් මෙන්’ යැයි කීවේය. රජු ඒ සියළු කරුණු අසා, ‘ඔබලාගේ මතවාදත් මෙබඳු යැයි කියා, වෙනත් සමයවාදීන් පිටත්කර හැරියේය. පිඬු පිණිස හැසිරුණු එක්තරා මහණක්, ඒ තොරතුරු දැන, භාග්‍යවතුන් වහන්සේට සැළ කළේය. භාග්‍යවතුන් වහන්සේ ඒ නිමිතිකොට සඟ පිරිස අමතා, මහණෙනි, උපතින්ම අන්‍ධවූවන්, ඇතු හඳුනානොගෙන, ඒ ඒ කොටස් අතපත ගා විවාද කළ සේම, තිත්‍ථිය සමයවාදීන් ද (දුක් ආදියෙන්) මිදෙන දහමක් ගැන නොදැන, ඒ ඒ දැකීම් දැඩිව ගෙන විවාද කරන බව පවසා දහම් දෙසනු පිණිස මේ සූත්‍රය වදාළහ.
**පරමන්ති දිට්ඨිසු පරිබ්බසානො** ‘මෙය උසස්ම එකම දෙය’ යැයි ගෙන, තම තමන්ගේ හැඟීම්-දැකීම්වලට වසඟ වෙමින්, **යදුත්තරිං කුරුතෙ** තමන්ගේ නායකයන් ආදීන් උසස් බව දනවයි. **හීනෙති අඤ්ඤෙ තතො සබ්බමාහ** තමන්ගේ ඒ නායකයා හැර, අනික් සියල්ලන්ම ‘පහත්’ යැයි කීය. **තස්මා විවාදානි අවීතිවත්තො** ඒ කරුණින් ඒ මතවාදී අරගලය නොනැවතී යයි.
දෙවන ගාථාවේ අරුත නම්, මෙසේ නොනැවතී යන **යං දිට්ඨෙ සුතෙ සීලබ්බතෙ මුතෙ** මේ දේවල් කෙරෙහි ඇති කරගන්නා, ගොඩනගා ගන්නා අදහස් මත, **අත්තනි** පෙර කී පරිදි, **ආනිසංස පස්සති** **තදෙව සො තත්‍ථ** තමන්ගේ දැකීමෙහි පලය සේ, (තම අදහසට අනුව) ‘මෙය උසස් යැයි දැඩිව තහවුරු කොටගෙන, **අඤ්ඤං සබ්බං** වෙනත් සමයවාදී නායකයන්, **නිහීනතො පස්සති**
තුන්වන ගාථාවෙහි අරුත නම්, මෙසේ දකිමින්, **යං** තමන්ගේ නායක ආදීන්ට, **නිස්සි තො අඤඤං **වෙනත් කොටසකගේ නායක ආදීන්, **හීනං පස්සති තං** දැකීම **ගන්‍ථ **(බැම්මක්) ඒවාම **කුසලා වදන්ති** බැඳීම් යැයි කියන ලදී. යම් ලෙසකින් එහිම **තස්මා හි දිට්ඨං ව සුතං මුතං වා සීලබ්බතං භික්‍ඛූ න නිස්සයෙය්‍ය** නොඇලෙන්නේ යැයිද කියන ලදී.
සිවුවන ගාථාවෙහි අරුත නම්, දැකීමෙන්, ඇසීමෙන් අදහස්වල තදින් එල්බ ගැනීම පමණක් නොවේ. එමෙන්ම මතු මතු (ඉදිරියට) ඇතිවන, හටගැනෙන **දිට්ඨිම්හි ලොකස්මිං න කප්පයෙය්‍ය** (එබඳු දැකීම්-මතවාද) නූපදවන්නේ යැයි කියන ලදී. ඒ කෙබඳු අයුරින්ද**? ඤාණෙන වා සීලවතෙන වාපි** සමවත් ආදී නුවණින් හෝ, සිල්වත් බවින් හෝ අදහසක්, හැඟීමක් වැනි කල්පනා ඇතිකරනු ලබයිද, (රහතන් වහන්සේ) එබඳු දේ අදහස් නොකරති. (එසේ කටයුතු නොකරති.) දැකීමෙන් පමණක් නොව, ජාතිය ආදිය නිසා ඇති කරගන්නා මානයෙන් ද **සමොති අත්තානමනූපනෙය්‍ය හීනො න මඤ්ඤෙථ විසෙසිවාපි** (කටයුතු නොකරති.)
පස්වෙනි ගාථාවේ අදහස නම්, මෙසේ දැකීම් අනුව දැඩි කල්පනාවට නොගනිමින්, නොසිතමින් ද **අත්තං පහාය අනුපාදියානො** මුලින් දැරූ හැඟීම - අදහස අතහැර, වෙනත් හැඟීමක් නොගනිමින්, වෙනස් නොකර, ඒ කියන ලද **ඤාණෙ** දෙආකාරව **නිස්සයං නො කරොති** (එසේ) නොකරමින් ද **සවෙ වියත්තෙසු** නොයෙක් දැකීම්, හැඟීම් අනුව බෙදුණු සත්වග අතර **න වග්ගසාරී** කැමැත්ත පරිදි ඒ දෙසැටක් හැඟීම් අතර, අගතියට නොගොස්, **කිඤ්චිපි දිට්ඨිං න පච්චෙති** නොපැමිණේ යැයි කියන ලදී.
ගාථාවලින් පෙන්වා දෙන ලද රහතන් වහන්සේගේ ගුණ සොබාව තවදුරටත් විස්තර කරනු පිණිස, **යස්සූභයන්තෙ** ආදී ගාථා තුනක් කීහ. එහි **උභයන්තෙ** පෙර කියා ඇති පහස ආදී කරුණු යි. **පණිධි** තණ්හා, **භවාභවය** නැවත නැවත ඉපදෙන භවයන්හි, **ඉධ වා හුරං වා** මෙලොව පරලොව තමාගේ ජීවිතය හෝ, අනුන්ගේ ජීවිත පිළිබඳ හෝ**, දිට්ඨෙ වා** දැකීමෙන් පිරිසිදු වේ යැයි හෝ, ඇසීම ආදිය ගැනද මෙසේය. **සඤ්ඤා** හඳුනාගැනීම මත ඇතිවන අදහස් දැඩි ලෙස දරාගැනීම, **ධම්මාපි තෙසං න පටිච්ඡිතා සෙ** (ඒ රහතන් වහන්සේ) දෙසැටක් මිසදිටු අදහස් අතර, ‘මෙයම ඇත්තය, අනෙක් සියළුම අදහස්, හැඟීම් හිස්, පල රහිත යැයි නොසළකති. **පාරං ගතො න පච්චෙති තාදී** ඒ ඒ මගෙන් කෙලෙස් දුරුකොට, නිවනින් (සසර) පරතෙරට ගියේ නැවත නොපැමිණෙති. පස් ආකාරයකින් ‘තාදී’ නම් වෙති. ඉතිරි කරුණු පැහැදිළිය.
**අප්පං වත ජීවිතං** යනු ජරා සූත්‍රයයි. එය දේසනා කිරීමට හේතුව කුමක්ද? එක් කලක භාග්‍යවතුන් වහන්සේ සැවැත්නුවර වස් වසා, (බුදුවරුන් අනුගමනය කරන පරිදි) කායික නිරෝගී බවද, නොපැනවූ සිකපද පැණවීමද, දමනය කොට හික්මවා ගැනීමට සුදුස්සන් හමුවද, ඊට සුදුසු පරිදි ජාතක කතා ආදිය කීම වැනි කරුණු සළකා ජනපද චාරිකාවෙහි පිටත් වූහ. අනුපිළිවෙලින් සැරිසරමින්, සවස්කල සාකේත නුවරට පැමිණ, අඳුන් වනයට පිවිසියහ. සාකේත වාසීහූ ඒ බව අසා, ‘දැන් භාග්‍යවතුන් වහන්සේ දැකීමට සුදුසු කාලය නොවේ’ යැයි (සිතා) රැය පහන් වූ පසු, මල් සුවඳ ආදිය රැගෙන සමීපයට ගොස්, වැඳුම් පිදුම් තුටු පහටු කතාකොට, උන්වහන්සේ ගමට පිවිසෙන වේලාව පැමිණෙනතුරු පිරිවරා සිටියහ. ඉක්බිති භාග්‍යවතුන් වහන්සේ බික්සඟණ පිරිවරා සාකේත නුවරට පිඬු පිණිස වැඩම කළහ. එහි වසන මහා සම්පත් ඇති එක්තරා බමුණෙක් නගරයෙන් පිටතට යන අතර, නගර දොරටුවෙහිදී (බුදුහිමි) දැක පුතු සෙනෙහස උපදවා පුත, මා ඔබ බොහෝ කලකින් දුටුවෙහි’ යැයි හඬමින් ඉදිරියට ගියේය. භාග්‍යවතුන් වහන්සේ, ‘මහණෙනි, මේ බමුණා කැමැත්තෙන් කරන යම් දෙයක් නොවළක්වන’ ලෙස මහ සඟනට කීහ.
බමුණාද වසුපැටවාට ලොල්වන ගවදෙනක සේ අවුත්, ‘පුත, බොහෝ කලකින් දුටුවෙහි, ඔබ නැතිව බොහෝ කල්’ යැයි කියමින් බුදු සිරුර ඉදිරියෙන් ද පසුපසින් ද දකුණු පසින් ද, වම්පසින් ද හාත්පසින්ම වැළඳගත්තේය. ඔහුට එසේ ඉඩ නොලැබුණි නම්, ළය පැලී මියයනු ඇත. ‘භාග්‍යවතුන් වහන්ස, ඔබවහන්සේටද, පැමිණි මහා සඟණටද දානය පිරිනැමීමට මම තනිවම සමත් වෙමි, මට උපකාර වනු මැනවැයි කීය. භාග්‍යවතුන් වහන්සේ නිහඬව ඉවසූහ. බමුණා පාත්‍රය ගෙන ඉදිරියෙන් යන අතර, ‘පුතා ආවේය, ආසන පැණවිය යුතු යැයි බැමිණියට පණිවුඩයක් යැවීය. ඇය එසේ කටයුතු කොට, පෙරමග බලා සිටින්නී, ඇතුලු වීදියෙහිදීම භාග්‍යවතුන් වහන්සේ දැක, පුතු සෙනෙහස උපදවා ‘පුත, ඔබ බොහෝ කලකින් දුටුවෙහි’ කියමින් දෙපා අල්ලාගෙන හඬා, නිවසට කැඳවා ගොස්, මැනවින් වැළඳවීය. වළඳා අවසන, බමුණා පාත්‍රය ඉවතට ගත්තේය. ඔවුන්ගේ අදහස දත් භාග්‍යවතුන් වහන්සේ දහම් දෙසූහ. දේසනය අවසන දෙදෙනාම සෝවාන් පල ලදහ. භාග්‍යවතුන් වහන්ස, මේ නුවර වසන තාක් කල් අප නිවසෙන්ම ආහාර ගත යුතු’ යැයි ඉල්ලා සිටියහ. ‘බුදුවරුන් මෙසේ නිති එකම තැනකටම නොයතැ’යි එය නොපිළිගත්හ. ‘එසේනම් හිමියනි, මහසඟණ සහ පිඬු හැසිරුණද, ඔබවහන්සේ මෙහිම බත්කිස කොට, දහම් දෙසා විහාරයට වඩිනු මැනවැ’යි පැවසූහ. භාග්‍යවතුන් වහන්සේ ඔවුන්ට උපකාර පිණිස එසේ කළහ. මිනිස්සු බමුණාටද - බැමිණියටද බුදු පියා - බුදු මවු ලෙසටම ඇමතූහ. ඒ පවුල ද ‘බුදු කුලය’ යැයි නම ලැබීය.
ආනන්ද තෙරුන් වහන්සේ, ‘මම ඔබවහන්සේගේ මවුපියන් ගැන දනිමි, මොවුන් කුමක් නිසා, ‘මා බුදු පියා ය, මා බුදු මව’ යැයි කියත්දැ’යි ඇසූහ. ආනන්ද, මේ බමුණාත්, බැමිණියත් ඉපදුණු පන්සිය වාරයකදීම නිරතුරුවම මව්පියෝ වූහ. පන්සිය වාරයකදීම මවුපියන්ගේ දෙටුපුත් ද, පන්සිය වාරයකදීම ඒ මවුපියන්ගේ කනිටු පුතුද විය. ඔව්හු ඒ පෙර සිට වූ ආදර සෙනහසින් එසේ කියන බවද, පහත සඳහන් අරුත් ඇති ගාථාවක්ද වදාළහ.
‘පෙර එක්ව විසීමෙන් ද (එයින්) වත්මනෙහි ඇතිවන හිතවත් බව නිසාද සෙනහස මතුවන්නේ උපුල් මල හා ජලය මෙනි.’
සාකේත නගරයෙහි කැමතිතාක් කල් වැඩසිටි භාග්‍යවතුන් වහන්සේ, නැවත චාරිකාවේ යෙදෙමින් සැවැත් නුවරටම පැමිණියහ. ඒ බමුණාද බැමිණියද සංඝයා වහන්සේ කරා පැමිණ සුදුසු දහම් දෙසුමක් අසා ඉතිරි මගපලවලට පත්ව අනුපාදිසෙසව පිරිනිවන්පෑහ. නගරවැසි බමුණෝ ‘අපගේ නෑයන්ට සත්කාර කරන්නෙමු’යි එහි රැස්වූහ. අප හා සම දහමක් පිළිපැද්දා වූ - දැහැමි වූ ඔවුනට සත්කාර කරන්නෙමු’යි සෝවාන්, සකදාගාමි, අනාගාමි උපාසක උපාසිකාවෝ ද රැස්වූහ. ඒ සියල්ලෝම කම්බිලි රෙදිවලින් කුළුගෙයක් තනා මල්සුවඳ ආදියෙන් පූජා කරමින් නගරයෙන් පිටතට ගෙන ගියහ.
භාග්‍යවතුන් වහන්සේද එදින අළුයම් වේලෙහි බුදු ඇසින් ලොව බලනවිට, ඔවුන්ගේ පිරිනිවන දැන, ‘මා එහි ගියකල දම්දෙසුම අසා බොහෝදෙනාට දහම් අවබෝධය ලැබෙන්නේ’ යැයි දැන, පාසිවුරු ගෙන, සැවැත්නුවරින් ආදාහන මළුවට පිවිසියහ. මිනිස්සු ඒ දැක, මවුපියන්ගේ අවසන් කටයුතු කරනු කැමතිව, භාග්‍යවතුන් වහන්සේ පැමිණියේ යැයි නමස්කාර කොට සිටියහ. නගර වැසියෝද පූජා පවත්වමින් කුළුගෙය ආදාහන මළුවට ගෙනවුත්, ‘මගපල ලැබූ ගිහි උතුමන්ට කෙසේ පිදිය යුතුදැ’යි විමසූහ. භාග්‍යවතුන් වහන්සේ ‘රහතන් වහන්සේට පූජා කරනු ලබන අයුරින්ම, මොවුන්ටද පූජා කළයුතු යැයි ද පවසා, ඔවුන් අරහත් බවට පත් මුනිවරයන් බව දැක්වීමට,
‘නිති කයෙන් සංවර වූ, කිසිවකුට කරදරයක්, හිරිහැරයක් නොකරන ඒ මුනිවරු සෝක නොකරන, ‘නිවන’ නම් තැනට යති’යි අරුත් ඇති මේ ගාථාව වදාළහ.
එහි පිරිස ගැන සළකා, ඒ මොහොතට ගැළපෙන ලෙස දහම් දෙසමින් මෙම සූත්‍රය වදාළහ.
**අප්පං වත ජීවිතං ඉදං** නිසැකවම මිනිස් ජීවිත කෙටිය. අල්පය. සුළු කාලයක් පවතී, ආදී ලෙසින් සල්ල සූත්‍රයේදී මෙම ගති සොබාව කියන ලදී. **ඔරං වසස්සතාපි මීයති** (ඉපදී) අවුරුදු සියයක් ඉක්මවීමට පෙර (මවුකුස) කලලයව තිබියදී ද මියයයි. **අතිච්ච** අවුරුදු සියය ඉක්මවා, **ජරසාපි මීයති** ජරාවට පත්ව මියයයි.
**මමායිතෙ** මගේ යැයි සිතීමෙන්, **විනාභාවසන්තමෙවිදං** වෙන්වන බව ද වෙන්වන බව දැකිය හැකි වීමද මේ ආකාරය යැයි පෙනේ. වෙන්වීම නොසිදුවිය යුතු දෙයකැයි කියා, එය (වැළැක්වීම) නොහැකි යයි කියන ලදී. මාමකො මගේ උපාසක, මගේ පැවිදි හිමි යැයි සළකනු ලබයි. බුදුවරුන් ආදීකොට මගේ යැයි හැඟීමෙන්, **සංගතං** එක් රැස්වූ හෝ පෙර දක්නා ලද හෝ, **පියායිතං** කැමැත්ත ඇති කරන ලද, **නාමමෙවාසිස්සති අක්‍ඛෙය්‍ය** සියළු රූපාදී දෙයින් හටගත් සියළු දේ නැතිවේ. නම පමණක් ‘බුද්ධරක්‍ඛිත, ධම්මරක්‍ඛිත’ යැයි මෙසේ පැවසීමට - කතා කිරීමට ඉතුරු වේ. **මුනයො **කෙලෙස් නැසූ රහතන් වහන්සේලා, **ඛෙමදස්සිනො** නිවන දකින,
සත්වන ගාථාව මරණයෙන් පීඩිත ලෝකයෙහි සුදුසු පිළිවෙත පහදනු පිණිස කියන ලදී. **පතිලීනචරස්ස** ඒ ඒ තැන සිත (අරමුණුවල) වළකාලමින්, හකුළුවා ගනිමින් හැසිරෙන, **භික්‍ඛුනො** යහපත්ව පිළිවෙත් පුරන, මගපල නොලත් පැවිද්දෙකුට හෝ, රහතන් වහන්සේට, **සාමග්ගියමාහු තස්ස තං යො අත්තානං භවනෙ න දස්සයෙ **මේ පිළිවෙත් මගෙහි ගමන් කරන විට, නිරය ආදී තැන්වල තමාගේ දැකීමක් නොවන පරිදි, එයට සුදුසු වන අයුරු පැහැදිලි කරයි. මෙයින් ඒ තැනැත්තා මරණයෙන් මිදෙන්නේ යැයි අදහස් වේ.
දැන්, ‘තමාගේ ඊළඟ ඉපදෙන තැනක් නොපෙනේ’ යැයි කෙලෙසුන් නසන ලද තැනැත්තා ගැන දක්වන ලදී. එහි විස්තර පහදනු පිණිස ඊට පසු ගාථා තුනක් කීහ. **සබ්බත්‍ථ** ආයතන දොළහේ, **යදිදං දිට්ඨසුතං මුතෙසු වා** මෙහි දකින, අසන දෙයක් කෙරෙහි හෝ පහස ලබන දේවල, **එවං මුනි න උපලිප්පති** යයි මෙසේ සම්බන්ධය දතයුතුය. **ධොනො න හි තෙන මඤ්ඤති යදිදං දිට්ඨං සුතං මුතෙසු වා** මෙහි ද දකින, අසන දේ පිළිබඳව ඒවා කැමති සේ නොසළකයි. **න හි සො රජ්ජති නො විරජ්ජති** අනුවණ, පොදු මිනිසුන් සේ නොඇලෙයි. යහපත් වූ මගපල සෙවුනා වූ, පිළිවෙත් මග යමින්ද නොඇලෙයි. යහපත් වූ මගපල සෙවුනා වූ, පිළිවෙත් මග යමින් ද නොඇලෙයි. රාගය නසන ලද බැවින් විරත්ත යයි ද හඳුන්වති. ඉතිරි කරුණු පැහැදිලිය. දේසනය අවසන අසූහාර දහසකට දහම් අවබෝධ විය.
**මෙථුනං අනුයුත්තස්ස** යනු **තිස්ස - මෙත්තෙය්‍ය සූත්‍රයයි**. මෙම සූත්‍රය දේසනා කිරීමට හේතු වූ කරුණ කුමක්ද? භාග්‍යවතුන් වහන්සේ සැවැත් නුවර වැඩවසන කල තිස්ස හා මෙත්තෙය්‍ය නම් යහලුවෝ දෙදෙනෙක් එහි පැමිණියහ. මහජනයා සවස් කාලයෙහි ජේතවනාරාම දෙසට යනු දැක ‘කොහි යවු’දැයි විමසූහ. එවිට බුදුරජාණන් වහන්සේ ලොව පහළව, බොහෝ දෙනාට හිත පිණිස දහම් දෙසති, එය ඇසීමට ජේතවනාරාමයට යමු’යි කී විට ‘අපි ද අසන්නෙමු’යි (එහි) ගියහ. ඒ දෙදෙන, මහත් පලදායී වන සේ කරුණු පෙන්වාදෙන භාග්‍යවතුන් වහන්සේගේ දම් දෙසුම අසා, පිරිස අතර සිටිමින්ම, ‘ගිහිව සිට මෙම දහම් පිළිවෙත් පිරිය නොහැකි’ යයි සිතූහ. ඉක්බිති මහජනයා සිටියදීම භාග්‍යවතුන් වහන්සේගෙන් පැවිද්ද ඉල්වූහ. ‘මොවුන් පැවිදි කරව’යි එක්තරා මහණකට දැන්වූහ. ඒ මහණ ඔවුන් පැවිදි කොට, හිසකෙස් සිට සම දක්වා කමටහන දී වනවාසයට යාමට සූදානම් විය. එවිට තිස්ස හිමි, මෙත්තෙය්‍ය හිමි අමතා, ‘ඇවැත්නි, අපට අවවාද දුන් උපාජ්ඣාය හිමි වනවාසයට යයි, අපිත් යමු’යි කීය. එවිට තිස්ස හිමි, ‘ඇවැත්නි, මම භාග්‍යවතුන් වහන්සේ දැකීමත්, දහම් ඇසීමත් කැමැත්තෙමි, ඔබ යන්නැ’යි පවසා නතර විය. මෙත්තෙය්‍ය හිමි උපජ්ඣාය හිමියන් සමග වනවාසීව මහණදම් පුරා, නොබෝ කලකින්ම උපජ්ඣාය හිමියන් සමගම රහත් බවට පත්විය. (මේ අතර) තිස්ස හිමිගේ දෙටු සොහොයුරා රෝගයක් වැළඳී මළේය. තිස්ස හිමි ඒ අසා තම ගමට ගියේය. එහිදී නෑදෑයෝ තිස්ස හිමියන් පොළඹවා උපැවිදි කළහ. මෙත්තෙය්‍ය හිමි ද ගුරු උපජ්ඣාය හිමි සමග සැවැත් නුවරට පැමිණියේය. ඉක්බිති භාග්‍යවතුන් වහන්සේ වස් සමය ගතකොට, ජනපද චාරිකාවෙහි යෙදෙමින් ඒ ගමටද පැමිණියහ. එහිදී මෙත්තෙය්‍ය හිමි භාග්‍යවතුන් වහන්සේට වැඳ, ‘හිමියනි, මේ ගමෙහි මගේ ගිහිකල යහළුවෙක් සිටී. අනුකම්පා උපදවා මොහොතක් නැවතී සිටිනු මැනව’යි කියා ගමට පිවිස, ඔහු කැඳවාගෙන භාග්‍යවතුන් වහන්සේ වෙත ගොස්, එකත්පස්ව සිට ඔහු වෙනුවෙන්, මුලින් සඳහන් ගාථාවෙන් පැනයක් විචාළේය. එය පැහැදිලි කිරීමට භාග්‍යවතුන් වහන්සේ ඉතිරි ගාථා වදාළහ. මේ සූත්‍රය දේසනා කිරීමට මුල් වූ කරුණයි.
**මෙථූනං අනුයුත්තස්ස** (ගැහැණු පිරිමි) ලිංගික සබඳතා පවත්වන්නෙකුට, **ඉති** මෙසේ කීය. **ආයස්මා** එය පිය වදනකි. **තිස්සො** ඒ තෙරුන්ගේ නමයි. නමින් තිස්ස යැයි හඳුන්වන**, මෙත්තෙය්‍යො** පරම්පරාවයි. පරම්පරාව ලෙසින් ද පතළ විය. ඒ අනුව මේ කතාවෙහිද ‘තිස්ස මෙත්තෙය්‍ය නම් යහළුවන් දෙදෙනා යැයි කියන ලදී. **විඝාතං** වෙහෙස, **බ්‍රෑහි** කියනු මැනව, මාරිස එය පියවදනකි. දුක් නැති බව යයි කියන ලදී. **සුත්‍වාන තව සාසනං** ඔබේ වචනය අසා, **විවෙකෙ සික්‍ඛිස්සාමසෙ** හික්මෙනා - හික්මිය යුතු අයුරු දහම් දෙසන ලෙස යහළුවා වෙනුවෙන් ඉල්ලයි.
**මුස්සති චාපි සාසනං** ඉගෙනීමෙන්, පිළිපැදීමෙන් යන දෙආකාරයෙන්ම සසුන නැසෙයි. **පි** යනු පද අඩුවක් පිරවීමට යෙදු නිපාතයකි. **එතං තස්මිං අනාරියං** එය බුද්ධාදී උතුමන්ට අයත් නොවූ, ඒ තැනැත්තාට අයත් වැරදි පිළිවෙතකි.
**එකො පුබ්බෙ චරිත්‍වාන** කලින් පැවිද්දකු ලෙස හෝ සමූහයෙන් වෙන්ව තනිව හැසිර, **යානං හන්තංව තං ලොකෙ හීනමාහු පුථුජ්ජනං** ඒ සිවුරු හළ පුද්ගලයා ඇතුන් යෙදූ යානයකට (ඇතකු පිට) වැරදි අයුරින් නගිනවිට ඔහුට තුවාල සිදුවෙයි. බෑවුමකට පහළට වැටේ. එසේම කයෙහි දුසිරිතෙහි යෙදීම වැනි වැරදි (ජීවිතයට) පුරුදු කිරීමෙන් නිරයන්හි (ඉපිද) වැටහීමක් නොමැති වූ (සසරෙහි) බිඳවැටීම්ද, ඉපදෙන තැන්වල දරුණු (වද වේදනා) දෙයට ගොදුරු වීමටද, ගමනෙහි යෙදෙන යානයකින් වැටෙන්නා සේ, පහත් බවට පත්වේ. අනෙක් පොදු ජනතාව අතර ලාමක අයෙකු සේ ගැනේ.
**යසො කිත්ති ච **ලාභ සත්කාර පැසසුම්, **පුබ්බෙ** පැවිදිව සිටියදී, **හායතෙ වාපි තස්ස සා** ඒ සිවුරුහළ තැනැත්තාගේ යසස-කිතුරාව පිරිහෙයි. **එතම්පි දිස්වා** ඒ පෙර තිබූ කිතු යස රාවයට පසුව වන හානිය දැක, **සික්‍ඛෙථ මෙථුනං විප්පහාතවෙ** තුන් ආකාරයෙන්ම හික්මෙව්. ඊට හේතුව කුමක්ද? ලිංගික සබඳතා ආදියෙන් දුරුවීම පිණිස යැයි කියන ලදී. ලිංගික සබඳතාවලින් වෙන් නොවන තැනැත්තා, නොයෙක් හැඟීම්වලින්, සංකල්පනාවලින් පෙළෙයි. **පරෙතො **සහිතව, යුතුව, **පරෙසං නිග්ඝොසං** ගුරුවරුන් ආදීන්ගේ අපහාස වදන්, **මංකුහොති** සිත අසතුටුව, කතා නොමැතිව සිටී.
මෙයින් පසු ගාථාවල සම්බන්ධය පහසුය. ඒ අතර **සත්‍ථානි** කය දුසිරිත් ආදියෙන්, එය තමන්ද, අනුන්ද කැපෙන අදහසින් **සත්‍ථානි** ආයුධ ලෙස කියනු ලැබේ. ඒ අතරින් මෙම කරුණ වෙසෙසින් දැක්වේ. ‘මේ හේතුකොට මම සිවුරු හළෙමි’යි බොරු කීමේ ආයුධයම යොදයි. ‘එසක්‍ඛවස්ස මහාගෙධො මොසවජ්ජං පගාහතී’ යැයි එහෙයින් වදාළහ. **එසක්‍ඛවස්ස **එස ඛො අස්ස එය වෙයි. **මහාගෙධො** මහා බැඳීමකි. ‘ඒ කුමන දෙයින්ද? **මොසවජ්ජං පගාහතී** යනුවෙනි. එයින් ඔහුට බොරුකීම මහා බැඳීමකැයි දතයුතුය.
**මන්‍දොව පරිකිලිස්සති** පරපණ නසමින්, ඒ නිසාම දුක්විඳිමින් සම්පත් සොයා - ඒවා රැකගැනීමට වෙහෙසෙමින් මුලාවට පත්වූවාක් මෙන් කිලිටි බවට පත්වන්නේය.
**එතමාදීනවං ඤත්‍වා පුබ්බාපරෙ ඉධ** ‘පෙර තිබූ කිතුරාව පිරිහේ’ යැයි මේ සසුනෙහි මුලින් තිබූ කිතුරාව සහ පැවිදි බව හැර ගිහි වූ කල්හී ඇතිවන ආදීනව මුනිවරයා දැන, **එතදරියානං උත්තමං** බුදුවරුන් ආදී උතුමන් අගය කරන ලද විවේකයෙහි යෙදීම, **විවෙකඤ්ඤෙව සික්‍ඛෙථ** යැයි එය අදහස් වේ. **න තෙන සෙට්ඨො මඤ්ඤෙථ** ඒ විවේකය අනුව ‘මම උසස් වෙමි’යි තමන් ගැන නො සිතන්නේය.
**රිත්තස්ස** කය දුසිරිත් ආදියෙන් වෙන් වූ **ඔඝතිණ්ණස්ස පිහයන්ති කාමෙසූ ගථිතා පජා** ණය ගැතියන් ණයෙන් නිදහස්වීම පතන්නා සේ, ඒ ඒ දේවලට කැමතිව ඇළුණු සත්වග එම සතරාකාර සැඩපහර තරණය කළ උතුමන්ට කැමති වෙති’යි අරහත් පලය කුළුගන්වමින් දේසනය නිමකළහ. දේසනය අවසානයෙහි තිස්ස සෝවාන් ඵලයට පත්ව, පසුව පැවිදිව රහත්බව අවබෝධ කළේය.
**ඉධෙව සුද්ධී** යනු පසුර සූත්‍රයයි. මෙම සූත්‍රය දේසනා කිරීමට හේතුව කුමක්ද? භාග්‍යවතුන් වහන්සේ සැවැත් නුවර වැඩවසන කල වාදයෙහි සමත් පසුර නම් පිරිවැජියෙක්, මම මුළු දඹදිවම වාදයෙන් මුල්තැන ගනිමි, දඹදිවෙහි දඹගස (හඳුනාගැනීමේ) සලකුණ මෙන් මම ද එසේ පතළවීමට සුදුස්සෙක්මි’ යැයි දඹ අත්තක් කොඩියක් සේ ඔසවාගෙන, මුළු දඹදිවෙහිම තමා හා පෙරළා වාද කරන්නෙකු නොලබමින්, පිළිවෙලින් සැවැත් නුවරට අවුත්, නගරදොරටුවෙහි (අසළ) වැලි ගොඩක් කොට, එහි අත්ත සිටුවා ‘මා සමග වාදයට සමතකු වෙත් ද, ඔහු අත්ත කඩාදමනු ඇතැ’යි කියා නගරයට පිවිසියේය. මහජනයා එහි රැස්ව සිටියේය. ඒ වේලාවෙහි ගරු කටයුතු සැරියුත් තෙරුන්වහන්සේ, දන් වළඳ, සැවැත්නුවරින් නික්මෙති. ඒ දුටු තෙරණුවෝ එහි සිටි බොහෝ ගම්දරුවන්ගෙන් ‘දරුවනි, මේ කුමක්දැ’යි විමසූහ. ඔව්හු ඒ සියළු තතු කීහ. ‘එසේනම්, ඔබ හැම එය උදුරා පයින් පාගා දමව, වාදයට කැමති කෙනෙකුට විහාරයට පැමිණෙන ලෙස කියවයි පවසා එතැනින් පිටත්ව ගියහ.
පසුර පිරිවැජියාද පිඬු හැසිර අහර ගෙන, පැමිණ, උදුරා, කඩාදමා ඇති දඹඅතු දැක, ‘මේ කරන ලද්දේ කවුරුන්දැ’යි විමසීය. ‘බුදුසව්වකු වන සැරියුත් තෙරුන්’ යැයි කී විට, ‘මට අද ජයය, සමණයාට පරාජය. නුවණැති පණ්ඩිතයෝ දකිත්වා’යි පැන විමසීමෙහිලා කටයුතු කරන තීරකයෙකු කැඳවාගෙන ඒමට සැවැත් නුවරට පිවිස වීදි -මංසන්‍ධි ආදියෙහි සැරිසරමින්, ‘සමණ ගෝතමයන්ගේ අග සව්වකු සමග වාදයේදී මාගේ නුවණින් ඉදිරිපත් කරන කරුණු ඇසීමට කැමති පින්වතුන් එත්වා’යි හඬ නැගීය. පඬිවරුන්ගේ වදන් අසන්නෙමු’යි සසුනෙහි පැහැදුනු, නොපැහැදුනු බොහෝ මිනිස්සු පැමිණියහ. පසුර මහජනයා පිරිවරා, ‘මෙසේ කී විට, මෙසේ කියන්නෙමි’යි සිත සිතා, විහාරයට ආවේය. තෙරුන් වහන්සේද, විහාරයෙහි මහත් හඬින් කෑකෝ ගැසීම් හා බොහෝ ජනයා රැස්වීමේදී අපහසු නොවේ’යැයි සළකා ජේතවන දොරටුවෙහි අසුනක් පනවා වැඩහුන්හ.
පිරිවැජියා තෙරුන් වෙත එළඹ, ‘එම්බා පැවිද්දාණනි, ඔබ මගේ දඹඅතු කොඩිය කඩා දමවන ලදදැ’යි කීය. ‘එසේය, පිරිවැජිය’, කී විට, ‘අප අතර කිසියම් කතාබහක් වේ’යැයි පැවසීය. තෙරුන් වහන්සේ විසින්ද ‘පිරිවැජිය, එසේ වේ’ යැයි පිළිගන්නා ලදුව, ‘මහණ, ඔබ විමසව, මම විසඳන්නෙමි’යි පසුර කීවේය. ‘පිරිවැජිය අපහසු කුමක්ද? ඇසීමද? නැතිනම් විසඳීමද? තෙරුන් වහන්සේ ඇසූහ. ‘පැවිද්දාණනි, විසඳීම අපහසුය. විමසීමේ ඇති අපහසුව කුමක්ද? ඔබට විමසීමට දෙයක් ඇත්නම්, අසන්න’ යයි කීය. ‘එසේ නම්, පිරිවැජිය, ඔබ අසව. මම විසඳන්නෙමි’යි තෙරුන් වහන්සේ කීහ. එවිට පිරිවැජියා ‘යහපත් පෙනුම ඇති මහණ, එකවරම අත්ත බිඳවීයැයි පුදුමයට පත්ව, ‘මිනිසාගේ කැමැත්ත කුමක්දැ’යි තෙරුන් වහන්සේගෙන් ඇසීය. ‘මිනිසාගේ කැමැත්ත, සංකල්පවලට ඇති රාගය හෙවත් ඇලීම’ යැයි කීහ. පසුර ඒ අසා, තෙරුන් වහන්සේ හා එකඟ නොවන ලෙසින්, පරාජයට පත් කරනු පිණිස, ‘පැවිද්දාණනි, විසිතුරු විසිතුරු අරමුණු වන දෑ මිනිසාගේ කැමැත්ත යැයි නො කියන්නෙහිදැයි ඇසීය. ‘එසේය, පිරිවැජිය නොකියමි.’ එවිට පසුර පිරිවැජියා තෙවරක්ම ගිවිස්වා එය තහවුරු කරවා, ‘පින්වතුනි, සමණයාගේ වාදයෙහි වැරදි අසත්වා’යි වාද පැන තීරණයකයන් අමතා පැවසීය. ‘පින්වත් පැවිද්දාණනි, ඔබ හා සමව පැවිදි පිළිවෙතෙහි යෙදෙන්නන් කැලයෙහි වසත්දැ’යි ඇසීය. ‘එසේය, පිරිවැජිය වාසය කරති.’ ‘ඔවුන් එහි වසනවිට, කාම සිතිවිලි ආදිය සිත සිතා සිටින්නාහුද?’ ‘එසේය, පිරිවැජිය, බොහෝ දෙනෙක් වහා සිත සිතා සිටිති’. ‘එසේනම්, ඔවුන්ගේ මහණකම කොතැනද? ඔවුහු ගෙවල වසන කම්සුව විඳින්නෝ නොවෙතිද?’ අසා මෙසේද පැවසීය -
‘ලොව විසිතුරු දේ කැමැත්ත නොවේ යැයි ද කැමැත්ත යනු සංකල්පවලට ඇති රාගය යැයිද කියහ. මේ සංකල්ප අයහපත් සිතිවිලිය. ඒ පැවිද්දෝ ද කම්සැප විඳින්නෝ වෙති.’
එවිට තෙරණුවෝ පිරිවැජියාගේ වාදයෙහි වැරදි දකිමින් සංකල්පවලට ඇති මිනිසාගේ ඇල්ම, කැමැත්ත හෙවත් කාමය යයි නො කියහිද? ඒ විසිතුරු විසිතුරු අරමුණු කාමය යැයි කියහි’දැයි ඇසූහ. ‘පැවිද්දාණනි, එසේය’ - එහිදී තෙරුන් වහන්සේ ද (පසුර පිරිවැජියා) තෙවරක්ම (එම අදහසෙහි) ගිවිස්වාගෙන, ‘ඇවැත්නි, පිරිවැජියාගේ වාදයෙහි වැරැද්ද බලව’යි ගිවිස්වාගෙන, ‘ඇවැත්නි, පිරිවැජියාගේ වාදයෙහි වැරැද්ද බලව’යි වාදපැන තීරකයන් අමතා, ‘ඇවැත්නි පවුර, ඔබගේ (සසුනෙහි) මගපෙන්වන නායකයෙකු ඇත්දැ’යි ඇසූහ. ‘එසේය, පැවිද්දාණනි, ඇත’, ‘ඔහු ඇසින් හඳුනාගෙන රූප අරමුණු දකී ද?’ හඬ ආදී අරමුණු ඇසුරු කරයි ද?’ ‘එසේය, පැවිද්දාණනි, ඇසුරු කරයි.’, ‘එසේනම්, ඔහුගේ නායකකම, මඟපෙන්වීම කොයින්ද? ඔහුද ගෙයක වසන, කම්සුව විඳින්නකු නොවේදැ’යි විමසා ඊට පසු මෙසේ ද කීහ -
‘ලෝකයෙහි විසිතුරු දේ කාමය යැයි ද සංකල්පවලට ඇති රාගය කාමය නොවේ යැයිද කියහ. මනරම් රූප දකිමින්, මනරම් නාද අසමින්, මනරම් සුවඳ විඳිමින්, මනරම් රස විඳිමින්, මනරම් පහස ලබමින් ඔබගේ නායකයා ද කම්සුව විඳින්නෙක් වන්නේය.’

මෙසේ කී විට නොවැටහුණු පිරිවැජියා ‘මේ පැවිද්දා වාදයෙහි සමත්ය, මොහු ළඟ පැවිදිවී වාද ඉගෙන ගනිමි’යි සැවැත් නුවරට ගොස් පාසිවුරු සපුරාගෙන, ජේතවනාරාමයට පිවිස, එහිදී රන්පැහැ සිරුරින් යුතු, සිරුරු ඉරියව් පවත්වා ගැනීමේදී හාත්පස පැහැදෙන සුළු ලාලුදායි තෙරුන් දැක, ‘මේ පැවිද්දා ද මහා නුවණැති වාදයෙහි සමතෙකැ’යි ඒ හිමියන් වෙතින් පැවිදිව, වාදයෙන් අපහාසයට පත්කොට, ඒ පැවිදි ලෙසින්ම කලින් සිටි තීර්ථක අරමට පැමිණ, නැවතත් ‘සමණ ගොතම සමග වාද කරන්නෙමි’යි පෙර පරිදිම සැවැත්නුවරටම හඬගා කියා, මහජනයා පිරිවරා ‘මෙසේ සමණ ගොතමයන්ට අවමන් කරන්නෙමි’යි කියමින්, ජේතවනාරාමයට ගියේය. ජේතවන දොරටුවෙහි අරක්ගත් දේවතාවා ‘මොහු නොවැදගත් ලෙසට පත්කරමි’යි ඔහුට කතා කළ නොහැකි සේ මුව අවහිර කළේය. පසුර භාග්‍යවතුන් වහන්සේ කරා එළඹ ගොළුවකු මෙන් හුන්නේය. මිනිස්සු දැන් ‘විමසන්නේය, දැන් විමසන්නේ’ යැයි ඔහුගේ මුහුණ බලා ‘පසුර, කියව, පසුර කියව’යි මහා හඬින් කෑගැසූහ. එවිට භාග්‍යවතුන් වහන්සේ, පසුර මොනවා කියන්නදැ’යි අසා එහි පැමිණි පිරිසට දහම් දෙසනු පිණිස මේ සූත්‍රය වදාළහ.
එහි මුල් ගාථාවෙහි කෙටි අදහස නම් මේ දැකීම්, හැඟීම් තදින් වැළඳ ගත්තෝ තම තමන්ගේ ඒ මතවාද **ඉධෙව සුද්ධිං** මෙයම සුද්ධිය යයි කියති. අඤ්ඤෙසු ධම්මෙසු (වෙනත් ලෙසකින්) පිරිසිදු බව නොකියති. කරුණු මෙසේ නම්, තමන්ගේ (දැඩි මතවාදයේ) නායකාදීන් පිළිබඳව, **නස්සිතා තත්‍ථෙ** ‘මේ ආදී වූ, මේ කියන අදහස යහපත්’ යැයි මෙසේ සුභවාදීව බොහෝ මහණ බමුණෝ ‘ලෝකය සදා පවතී’ ආදී අදහස්වලින් **පච්චෙකසච්චෙසු නිවිට්ඨා**. වෙන වෙනම ඇතුළත් කළහ.
මෙසේ ඒ හැඟීමෙන් මුල් බැසගත් ඔවුන් ගැන ‘තෙ වද කාමා’ යන ගාථාවෙන් දැක්වේ. **බාලං දහන්ති මිථු අඤ්ඤමඤ්ඤං** ‘මේ අනුවණයෙකැ’යි මිනිස්සු එකිනෙකා ගැන අනුවණ ලෙසම සලකති. මෝඩ යැයි සළකති**. වදන්ති තෙ අඤ්ඤසිතා කථොජ්ජං** ඔව්හු එකිනෙකා ඒ මගපෙන්වන නායකයන් නිසා, කලහ-විවාද කරති. **පසංසකාමා කුසලා වදානා** දෙකොටසම (ඒ මත අනුව බෙදී) පැසසුම් කැමතිව, ‘අපි යහපත් ලෙස කියමු, අපි උගත් වැදගත් ලෙස කියමු’යි මේ හැඳිනීමෙන් යුතුව,
මෙසේ කියන්නවුන් අතර, එක්කෙනෙක් තමන් නිසි පරිදි කියන බව ‘යුත්තො කථායං’ ගාථාව (පෙන්වා දෙයි.) **යුත්තො කථායං** විවාද කථාවෙහි උත්සාහවත්ව, **පසංසමිච්ඡං විනිඝාති හොති** තමාට පැසසුම් කැමතිව, ‘කෙසේ (අනික් මතවාදියාට) අපහාස කරන්නෙම්දැ’යි සැක සහිතව කලින්ම වාදයට යෙදෙයි. **අපාහතස්මිං** ‘ඔබ අදහස මතු නොවන පරිදි කියන ලදී, වචන හෝ කරුණු නිරවුල්ව නොකියන ලදැ’යි පැන විමසන තීරකයන්ගෙන් අවමන් ලබයි. **නින්‍දාය සො කුප්පති** මෙසේ වාදයෙහි අපහාසයට ලක්ව ඔහු කිපෙයි. **රන්‍ධමෙසි** __අනුන්ගේ සිදුරු (වැරදි) සොයයි.__
කෝපවීම පමණක් නොවේ. ‘යමස්ස වාදං’ යන ගාථාවෙන් තවදුරටත් කරුණු දක්වති. එම ගාථාවේ, **පරිහීණමාහු අපාහතං** අරුත් පැහැදිලි කිරිම, වචන ආදිය නොගැලපෙන බව, උසස් නොවන බව කියති. **පරිදෙවති** ඒ නිමිතිකොට ඔහු ‘අනික් තැනැත්තන් තමා ගැන විමසිල්ලෙන් සිටිති’යි යනාදී ලෙසින් විලාප නගයි. **සොචති** ‘ඔහුට ජය’ යැයි සෝක කරයි. **උපච්චගා මං අනුත්‍ථුනාති** ‘ඔහු මා හා වාදයෙන් වාදකොට මා ඉක්මවූයේ යැයි වැඩියෙන් විලාප කියයි.
**එතෙ විවාදා සමණෙසු** මෙහි **සමණා** යනුවෙන් බාහිර සසුන්හි පිරිවැජියෝ, ඒ බාහිර සසුන්හි පිරිවැජියන් අතර වන විවාද, **එතෙසු උග්ඝාති නිඝාති හොති** ඒ වාද විවාදවලදී ජය ලැබීම, පරාජය වීම අනුව සිතට ගැටීමකට, පීඩනයට පත්වෙමින් (සිතිවිලි අතර) ගැටෙයි. පීඩා විඳියි. **විරමෙ කථොජ්ජං** කලහය දුරුකරන්නේය. **න හඤ්ඤදත්‍ථත්‍ථි පසංසලාභා** මෙහි පැසසුම් ලැබීමට වඩා වෙනත් දෙයක් නැත.
සයවැනි ගාථාවේ අරුත නම්, එසේ පැසසුම් ලැබේ නම්, එය උසස්ම ලැබීම යයි ද, ‘මෙය යහපත්’ යැයි ද සළකයි. **තත්‍ථ** ඒ හැඟීමෙන් **පසංසිතො වා පන හොති** ඒ වාද අදහස් **වාදං පරිසමජ්ඣෙ** ඉදිරිපත්කොට, **සො තෙන** එයින් ජයගෙන, සතුටුව හෝ දත් පෙන්වා සිනහසෙමින් හෝ **හසති**, මානයෙන් ද **ච උන්නමති**, ඊට හේතුව කුමක්ද? **තං** ඒ ජය සිතේ හැටියට ලැබුණියි (සිතයි.) මෙසේ උඩඟුවීම පිළිබඳව ‘යා උන්නතී’ ගාථාවෙන් කරුණු දැක්වේ. ඒ ගාථාවෙහි **මානාතිමානං වදතී පනෙසො** එසේ ඇතිවන ඒ උඩඟුකම ‘විඝාතභූමි’ වැනසීමට මුල්වන තැනකැයි නොවැටහීමෙන් ද, මානයෙන් ද තවත් උඩඟු වීම ගැනද සඳහන් කරයි.
මෙසේ වාදයෙහි දොස් දක්වා, මීළඟට ඔහුගේ වාදය පිළිනොගනිමින් ‘සූරො’ යන ගාථාව වදාළහ. එම ගාථාවේ, **රාජඛාදාය** රාජබොජුන් කා වැඩුණු (යුද්ධයෙහි) මනාව සමත්කම් දක්වන, **අභිගජ්ජමෙති පටිසූරමිච්ඡං** ඔහු තමා හා ‘කරට කර’ සටන් කළ හැකි සමතෙකු බලාපොරොත්තුව වහසි බස් කියමින් එයි. මෙය දැකීම්, හැඟීම් දැඩිව ගත්තෙකුට නිදසුන්ය. **යෙ නෙව සො තෙන පලෙහි** එයින් සමත්කම් දක්වන ඒ තැනැත්තා ළඟටම ඔබ යව, **පුබ්බෙව නත්‍ථි යදිදං යුධාය** කෙලෙස්වලින් ඇතිවන යම් යුද්ධයක් වේද, එය මුලසිටම නැත. බෝමුල්හිදීම ඒවා නැති කරන ලද බව පෙන්වා දෙති. ඉතිරි ගාථාවල සම්බන්ධතාව පැහැදිලිය.
**විවාදයන්ති** විවාද කරති. **පටිසෙනිකත්තා** විරුදුව අදහස් පළකරන්නෙකු, **විසෙනිකත්‍වා** කෙලෙස් සේනාව වනසා දමා, **කිං ලභෙථ** පිළිමල්ව ආ තැනැත්තා කුමක් ලබන්නෙහිද? **පසූර** ඒ පිරිවැජියා අමතති. **යෙසී ද නත්‍ථි** එබඳු දේ මෙහි නැත.
**පවිතක්කං** ‘මට ජය වන්නේදැ’යි ආදී ලෙසින් දෙගිඩියාවෙන් කල්පනා කරමින්, **ධොනෙන යුගං සමාගමා** කෙලෙස් සෝදාහළ බුදුවරයකු සමග තරඟ කරන්නට පැමිණ, **න හි ත්‍වං සක්‍ඛසි සම්පයාතවෙ** සිවලෙක් සිංහයෙකු සමග මෙන්, කෙලෙස් සිඳලූ තැනැත්තකු සමග තරඟයට ඒම හෝ, එක වචනයකුදු කීමට හෝ නොහැකි වන්නෙහි? ඉතිරි සියළු කරුණු පැහැදිලිය.
**දිස්වාන තණ්හං** යනු මාගන්‍දිය සූත්‍රයයි. මෙම සූත්‍රයට අදාල කථා පුවත කුමක්ද? භාග්‍යවතුන් වහන්සේ සැවැත්නුවර වැඩ වසද්දී අළුයම බුදු ඇසින් ලොව බලමින්, කුරු රට කම්මාසදම්ම නියම්ගමෙහි වසන මාගන්දිය නම් බමුණාත්, බැමිණියත් රහත්පල ලැබීමට හේතු සම්පත් ඇති බව දැක, එකෙණෙහිම සැවැත්නුවරින් එහි ගොස්, එම නියම්ගම අසල, එක්තරා වන ලැහැබක හිඳ රන්පැහැ ආලෝකයක් මුදාහළහ. මාගන්දිය බමුණාද එහි මුව දෝවනය පිණිස ගියේ ඒ රන්පැහැ ආලෝකය දැක, ‘මේ කුමක්දැ’යි වටපිට බලනවිට, භාග්‍යවතුන් වහන්සේ දැක සතුටට පත්විය. ඔහුගේ දියණිය රන්පැහැ ඇත්තීය. ඇය බොහෝ කැත්කුල කුමාරවරුන් ආදීන් වළකනු ලබන බැවින්, (සුදුසු කෙනෙකු) නො ලබන්නීය. මාගන්දිය බමුණා ඇය, රන්පැහැ සමණයෙකුටම දෙමි යන අදහස තිබුණි. ඔහු භාග්‍යවතුන් වහන්සේ දැක, ‘මොහු මගේ දුවගේ සමාන පැහැය ඇත. මොහුට ඇය (පාවා) දෙමි’යි සිතුවේය. එහෙයින් දුටු පමණින්ම සතුටට පත්විය. ඔහු වහා නිවසට ගොස්, ‘සොඳුර, සොඳුර, මා දුවගේ සමාන පැහැ ඇති පිරිමියෙක් දක්නා ලදී. දැරිය සරසව, ඔහුට ඇය දෙමු’යි බැමිණියට කීවේය. බැමිණිය, දැරිය සුවඳ දියෙන් නාවා ඇඳුම්, මල් සැරසීම් ආදියෙන් අලංකාර කරන අතරම, භාග්‍යවතුන් වහන්සේට පිඬු පිණිස කාලයද පැමිණියේය.
භාග්‍යවතුන් වහන්සේ කම්මාසදම්ම ගමෙහි පිඬු පිණිස වැඩියහ. ඒ දෙදෙනාම දියණිය සමග භාග්‍යවතුන් වහන්සේ සිටි දෙසට ගියහ. එහිදී උන්වහන්සේ නොදුටු බැමිණිය, වටපිට බලන්නී, වැඩසිටි තණ ඇතිරිය දුටුවාය. බුදු අදිටන් බලෙන් වැඩසිටි තැන පා සටහනද පැහැදිලිව තිබුණි. ‘බමුණ, මේ හිඳ සිටි තණ ඇතිරිය’ යැයි බැමිණිය කීවාය. ‘එසේය සොඳුරිය, එසේනම්, බමුණා අප පැමිණි අරමුණ ඉටු නො වන්නේ ය’, ‘කුමක් නිසාද, සොඳුරිය?’, ‘බමුණ, තණ ඇතිරිය තැලී-පොඩිවී නැත, කාමය මඬනා ලද කෙනෙකු පරිහරණය කර ඇතැ’යි කීවාය. බමුණාද, සොඳුර, යහපත සොයද්දී අවකැපෙන දේ නොකියව’යි කීය. නැවත ද, බැමිණිය වටපිට බලන්නී, භාග්‍යවතුන් වහන්සේගේ පා සටහන දැක, ‘බමුණ, බලන්න, පා සටහන, මේ තැනැත්තා කාමයන්හි ගැලුනේ නොවේ’ යැයි කීවාය. ‘සොඳුර, ඔබ කෙසේ දන්නෙහිදැ’යි විමසූවිට, තම දැනුමෙහි බලය පෙන්වමින්, -
‘රාගී තැනැත්තාගේ පාදය තදින් බිම වැද, මැද වක්වී ඇත, නපුරු තැනැත්තාගේ පාදය බිම ඇදී ගොස් ඇත, මුළාවූ (අනුවණ) තැනැත්තකුගේ පාදය තදින් බිම හෑරී ඇත. මේ පා සලකුණ රාගාදී දොස් සිඳලූ තැනැත්තකුගේය.’ යැයි කීවේය.
භාග්‍යවතුන් වහන්සේ වළඳා ඒ වන ලැහැබට පැමිණෙද්දී ඔවුන්ගේ කතාබහ අඩාල විය. බැමිණිය, උතුම් ලකුණින් යුතු, බඹයක් පමණ රැස් වලල්ලකින් වටකරන ලද භාග්‍යවතුන් වහන්සේගේ රුව දැක, ‘බමුණ, ඔබ දුටුවේ මොහුදැ’යි ඇසුවාය. ‘සොඳුරිය, එසේය’ ‘එසේනම්, බලාපොරොත්තුව පැමිණි කරුණ ඉටු නොවන්නේය. මෙබඳු තැනැත්තන් කම්සුව වැළඳීම නම් සිදුවිය නොහැකි දෙයකැ’යි බැමිණිය කීවාය. ඔවුන් මෙසේ කතාබහ කරද්දීම භාග්‍යවතුන් වහන්සේ තණ ඇතිරියෙහි හිඳගත්හ. එවිට බමුණා, දියණිය වම් අතින් අල්ලාගෙන, දකුණතින් පැන් කෙණ්ඩිය ගෙන, භාග්‍යවතුන් වහන්සේ වෙත පැමිණ, ‘පින්වත් පැවිද්දාණනි, ඔබ ද රන්පහැ ඇත්තෙහිය. මේ දැරියත් රන්පහැ ඇත්තීය. මැය සුදුසු ඔබටය. මම මේ දැරිය පිංවත් ඔබට බිරියකොට ඇතිදැඩි කරගැනීමට දෙමි. අතපැන් වත්කිරීමෙන් දැරිය පිළිගත මැනවැ’යි කියා ඇය පාවාදෙනු කැමතිව සූදානම් විය. භාග්‍යවතුන් වහන්සේ බමුණා හා කතා නොකරමින්, වෙනත් කෙනෙකු සමග කතා කරන්නා සේ, **‘දිස්වාන තණ්හං’** යන මේ ගාථාව කීහ.
එහි අරුත නම්, අජපාල නුගමුලදී, නොයෙක් රූ මවා, පොළඹවා ගැනීමට ආ මර දූවරුන් **දිස්වාන තණ්හං අරතිං රගඤ්ච ඡන්‍දො** ලිංගික හැසිරීමෙහි කිසිදු කැමැත්තක් ඇති නොවීය. **මුත්තකරීසපුණ්ණං** මේ දැරියගේ (මෙබඳු) රූපය දැක කෙසේනම් (ඇල්මක්) වේද? හැමවිටම **පාදාපි නං සම්ඵුසිතූං ඉච්ඡෙ** මේ සිරුර පයිනුදු පෑගීමට නො කැමැතියෙමි. එසේනම්, මැය හා එක්ව විසීමක් කොයින්ද?
එවිට මාගන්දිය, ‘මිනිස් කම්සුව හැර, දෙව් කම් සුව ඇමැතිව පැවිදි වූවෝ වෙති. මොහු දෙව් කම්සුවයද නොකැමති වේ, මේ ද කාන්තා රුවනකි. ඇය පිළිබඳව හැඟීම කෙබඳුදැ’යි? විමසීමට දෙවන ගාථාව කීය. එහි **එතාදිසඤ්චෙ රතනං** දේව කාන්තා රුවනක් ගැන කියයි. **නාරිං** තමන්ගේ දියණිය ගැනයි. **දිට්ඨිගතං සීලවතානුජිවිතං **හැඟීමද, සීලයද, වත්පිළිවෙතද, ජීවිතය ගැන ද, **භවූප්පතතිඤ්ච වදෙසි කීදිසං** තමාගේ සසර උපත කෙබඳුදැ’යි කියනු මැනවි.
මෙයින් පසු දැක්වෙන ගාථා දෙක, පිළිතුරු දීම හා විමසීම අනුව කරුණු දක්වයි. එහි පළමු ගාථාවේ කෙටි අරුත නම්, **තස්ස** මාගන්දිය, සැටදෙකක් වූ හැඟීම් (මතවාද) **ධම්මෙසු**, තීරණය කොට ‘මෙයම ඇත්තය, අනික් සියලු කරුණු බොරු’ යැයි මෙසේ **ඉදං වදාමීති සමුග්ගහීතං න හොති** (අදහසක්) මට නැත. අදාල නොවේ. ඊට හේතු කවරේද? **පස්සන්තො දිට්ඨිසු** මම කිසිදු දැකීමක් දැඩිසේ නොගෙන, ඇති තතු (ඇති ආකාරයෙන්ම) **පවිචිනන්තො**, තමා තුළ රාගාදී හැඟීම් තිබෙන බැවින්, **අජ්ඣත්ත සන්තී** එයින් ඈත් වූ සැනසීම නම් වූ නිවණම දුටුවෙමි.
දෙවන ගාථාවෙහි කෙටි අරුත නම්, **යානි **මේ හැඟීම්වලින් ඒ ඒ පුද්ගලයන් තීරණය කොට පිළිගන්නා බැවින්, **විනිච්ඡයා** තමන් (සිතන) හේතු මත ගොඩනගා ගනු ලබන අදහස්, **පකප්පිතානි** යැයි ද කියනු ලබයි. [missing trans]
ඉක්බිති භාග්‍යවතුන් වහන්සේ, නුවණැති උතුමන් විසින් පවසන ලද ඒ වචන, (තවදුරටත්) තහවුරු වන පරිදි ‘න දිට්ඨියා’ යන ගාථාවෙන් පැහැදිළි කළහ. **න දිට්ඨියා** දැකීම්, ඇසීමෙන්, දැහැන් ආදී බාහිර (වෙනත් සමය) සිල් පිළිවෙත් පිළිකෙව් කරයි. **සුද්ධිමාහ** මෙහි කීය යන තේරුම ඇති ආහ යන පදය අදාල පරිදි **න** සමග යොදා (වියරණ පරිදි) උත්තම පුරිස සේ ගෙන, ‘දැකීමෙන් පිරිසිදු වෙතැයි මම නො කියමි. (දිට්ඨියා සුද්ධිං නාහං කථෙමි) මෙසේ අරුත් දතයුතුය. ඉතිරි පද ද මේ අයුරිනි. එහිදී **අදිට්ඨියා නාහ** කරුණු දහයකින් යුතු යහපත් දැකීම හැර (වෙනත් කරුණක්) නො කියමි. **අසුතියා **එසේ නව වැදෑරුම් ඇසීම හැර, **අඤ්ඤාණ** කම්පල අනුව යන ඇති තතු ඒ ආකාරයෙන් දකින නුවණින් හැර, **අසිලතා** පාමොක් සංවර සීලයෙන් හැර, **අබ්බතා** ධුතාංග හැර, **නොපි තෙන** ඒ එක් එක් දැකීම් ආදී පමණින් - නොකියමියි තේරුම් දත යුතුය. **එතෙ ච නිස්සජ්ජ අනුග්ගහාය** පෙර දැකීම් ආදී ලෙසින් වූ අයහපත් කරුණු මුළුමනින් ඉවත් නොකොට, පසුව දැකීම් ආදිය දැඩිව නොගැනීමෙන් (ඒවාට වහල් නොවීමෙන්) යහපත් කරුණු තමා කෙරෙහි ඇති කරගැනීමෙන් උපකාර වනු පිණිස, **සත්තො අනිස්සාය භවං න ජප්පෙ** මේ පිළිවෙතින් රාගාදි (හැඟීම්-කටයුතු) සමනය කිරීමෙන්, සන්සුන්ව ඇස් ආදී දේ (ඉඳුරන්) ඇසුරුකොට නොගනිමින්, එකදු උපත ලබන තැනක් නො පතන්නේ ය. (ඊට අදාල) හේතු මෙන්ම (ඉවතලීම) නොපැතීමකටද හැකි වන්නේය. මේ කෙලෙස් නැසීමෙන් තමා තුළ ඇතිවන සන්හුන් බව යයි අදහස් වේ.
මෙසේ වදාළ කල, මාගන්‍දිය එහි වචනවල තේරුම් නොසළකමින් **නො චෙ කිර** යන ගාථාව කීවේය. එහි දැකීම් ආදිය කී පරිදිමද, අයහපත් කරුණු ආදියද යයි දෙකොටසම ගැන කීය. **ආහ** යන වචනය **නො චෙ කිර** යන වචන සමග යොදා ‘නොකීවේ නම්’, ‘නොකීවෙහි නම්’ යැයි මෙසේ අරුත් දත යුතුය. **මොමූහං **මෝහයෙන් බොහෝ සේ මුළාවී, **පච්චෙන්තී** දනිති.
එවිට භාග්‍යවතුන් වහන්සේ ඒ දැකීම නිසා ඇසූ දෙය පිළි නොගනිමින් ‘දිට්ඨිඤ්ච නිස්සාය’.......යන ගාථාව වදාළහ. එහි තේරුම නම්, මාගන්දිය, ඔබ දැඩිව ගන්නා ලද දැකීම් නිසා නැවත නැවත **පුච්ඡමානො** විචාරමින් ඒ ඒ දැකීම් - හැඟීම් දැඩිසේ ගෙන, ඒවායෙහිම වෙළී **සමුග්ගහිතෙසු** දැඩිසේ මුළාවට පත්වූයෙහි. **ඉතො ච** මා විසින් කියන ලද තමා තුළ සන්සුන් බව ඇතිකරන පිළිවෙතින් දහම් දෙසීමෙන්, **අණුම්පි සඤ්ඤං** (මඳක් හෝ දැනගත් බවක්) නොදුටුවෙහි. ඒ කරුණින් ඔබ මේ දහම **මොමූහතො** අති මූඪ සේ දක්නෙහිය.
මෙසේ දැඩිව ගත් හැඟීම්වලින් මුළාවූ මාගන්දියට විවාදයෙහි වරද දක්වා, මීළඟට, ඒ අනෙක් කරුණු අතර මෝහය ඉවත් නොවන තැනැත්තා වෙනස්වන අයුරු ‘සමො විසෙසී’ යන ගාථාවෙන් වදාළහ. එහි අරුත නම් **යො** මෙසේ තුන්ආකාර වූ මානයෙන් හෝ දැකීම්වලින් හෝ **මඤ්ඤති**, මාන කෙරේ නම් ඔහු **තෙන** ඒ මානයෙන්, ඒ දැකීමෙන් - හැඟීමෙන් ඒ පුද්ගලයෙකු සමග විවාද කරන්නේය. මේ මානවලින් වෙන්වුණු අප වැනි වූ **තීසු විධාසු අවිකම්පමානො සමො විසෙසීති න තස්ස හොති** ත්‍රිවිධ මානයෙන් නොසැලේ නම් ඔහුට මානය නොවේ. ‘න ච හීනො’ - ලාමක නොවූයේ ද යනුවෙන් ඉතිරි පාඨයක් ද වේ.
තවදුරටත් කිවයුතුද? ‘සච්චන්ති සො’ ගාථාවේ අරුත නම් **සො** මෙබඳු මාන හා දැකීම් නැති කළ, පව් බැහැර කළ මා වැනි, **බ්‍රාහ්මණෙ ඉදමෙව සච්චං කිං වදෙය්‍ය** මගේ (කීම) ඇත්තය, ඔබේ (කීම බොරු යැයි) කුමක් නිසා කියන්නේද? කුමක් හේතු කොට කියන්නේද? **මුසාති වා කෙන** මානයෙන් දැකීමෙන් හෝ පුද්ගලයෙකු සමග **විවදෙය්‍ය**, කෙලෙස් දුරු කළ මා වැනි කෙනෙක් ‘මම (තවත් කෙනෙකු හා සමාන වෙමි’යි සමව පැවතීම හෝ, අනික් තැනැත්තා හා සම නොවන බව හෝ **විසමං වා නත්‍ථි**, සමාන තැනැත්තන් කෙරෙහි **කෙන වාදං පටිසංයුඤ්ජෙය්‍ය** වාදයෙහි යෙදෙන්නේය. ‘ඔකං පහාය’ ගාථාව නිසැකවම මෙබඳු තැනැත්තකු ගැන නොවේද?
**ඔකං පහාය** රූප, වත් ආදී දේ හඳුනා ගැනීමට ඇති අවසරයෙන් එහි හටගැනෙන ඡන්‍දරාගය නැතිකිරීමෙන් ඉවතලා, **අනිකෙතසාරී** රූප නිමිති නමැති නිවෙස් ආදියට තණ්හාව සිහිපත් කොට නොගනිමින්, **ගාමෙ අකුබ්බං මුනිසන්‍ථවානී** ගමෙහිදී ගිහියන් සමග සබඳතා ඇතිකර නොගනිමින්, **කාමෙහි රිත්තො** කාමයන්හි ඡන්‍දරාගය නැති කිරීමෙන් සියළුම කාමයන්ගෙන් වෙන්වූයේ, **අපුරෙක්‍ඛරාණො **නැවත භවයක උපතක් නොලබමින්, **කථං න විග්ගය්හ ජනෙන කයිරා** ජනයා සමග කලහ විවාද වඩවන කථා නොකරයි. ‘යෙහි විවිත්තො යන ගාථාවෙන් ඒ තැනැත්තා මෙබඳු යැයි පහදති.
**යෙහි** දැඩිව ගත් හැඟීම්-දැකීම් පෙරටුකොට ගත්තවුන්, **විවිත්තො විචරෙය්‍ය** නැතිව හැසිරෙයි. **න තානි උග්ගය්හ වදෙය්‍ය නාගො** අපරාධයක් නොකරන අදහසින් ‘නාගො’ හැඳින්වෙන තැනැත්තා ඒ දැකීම් මතවාද ඉගෙන නො කියන්නේය. (ඒවා පෙරටුකොට නොගනී.) **එලම්බුජං** වැගිරෙන සුළු වූ, ජලයෙහි හටගත්, **කණ්ටක **නළය (හෙවත් රළු දණ්ඩ) **වාරිජං** පියුම යැයි කියන ලදී. **යථා ජලෙන පංකෙන නූපලිත්තං** ඒ පියුම ජලය ද මඩ ද නොතැවරෙන්නා සේ, **එවං මුනි සන්තිවාදො අගිද්ධො** මෙසේ තම සිත් සතන් සන්සුන් බවට පත් මුනිවරයා ඇලීම් රහිතව, **කාමෙ ච ලොකෙ ච අනූපලිත්තො** දෙආකාර වූ කාමයත්, අපාය ආදී ලෝකයෙහිත් මහා ආදී දෙආකාර ආලේපයෙහි නොඇලුනේ වේ.
වැඩිදුරටත් (ඒ ගැන) කිවයුතු ද? ‘න වෙදගූ’ ගාථාවෙන් (තවදුරටත්) පහදා දෙති. **න වෙදගු දිට්ඨියා** සිවුමග මනාව දත් මා වැන්නෙක් දැඩි හැඟීම් දැකීම් - යානාවක් කරගෙන නැත. (ඒවා පෙරටුකොට කැපී පෙනීමට උත්සාහ නොගනී.) දැකීම පෙරමගට ගෙන හෝ, එහි හරයක් බලාපොරොත්තු වන්නේ ද නොවේ. එහි පද අරුත නම්, යම් වචනයකින් හැඟවෙන දෙය කරන හෝ එය කිරීමට පමුණුවන අදහස අනුව - දැකීමට හෙවත් දිට්ඨි - එයට පැමිණීමෙන්, දිට්ඨියා යනු දුතියා විබත් අදහසින් සත්තමී විභක්තිය යෙදී ඇත. **න මුතියා සමානමෙති** පහස රූප ආදියෙන්, ලබන්නා වූ පහසින්ද එබඳු මානයට නොපැමිණෙයි. **න හි තම්මයො සො** තණ්හාවෙන් හා දැඩිව ගත් හැඟීමෙන් (දිට්ඨි) එය තමාගේ ලෙසට, එයම පිහිටකොට ගනී. මුනිවරයා එබඳු තැනැත්තෙක් නොවේ. **න කම්මනා නොපි සුතෙන නෙය්‍යො** පින් ආදියෙහි රැස්කිරීම හෝ, යම් දෙයක් කිරීමෙන් හෝ ඇසීමෙන් පිරිසිදු වේ යැයි හෝ මුනිවරයා පොළඹවා ගතයුතු කෙනෙක් නොවේ. **අනුපනීතො සො නිවෙසනෙසු** මුනිවරයා ආසාවනට හා දැකීම්-හැඟීම්වලට යොමුවීමේ දෙආකාර පැවැත්මෙන් මිදුණු හෙයින්, ඒවායින් මතුවන්නා වූ, බැහැර කළ නොහැකි ලෙසින් රැඳී ඇති සිතිවිලි සියල්ලම ඉවත දමන ලදී. එබඳු කෙලෙසුන් දුරුකරන ලද මුනිවරයාගේ ගතිසොබාවය (තවදුරටත්) ‘සඤ්ඤාවිරත්තස්ස’ යන ගාථාවෙන් දක්වති.
**සඤ්ඤාවිරත්තස්ස** (ජීවිතය හා බැඳුණු හැම දෙයකම) අතහැර දැමීමේ අදහස පෙරදැරි කොට ගත් භාවනාවෙන්, කාමාදී හැඟීම් නැතිකළ තැනැත්තාට, මෙසේ කාමාදී හැඟීම් නැතිකළ හා සියළු කෙලෙස් නැතිකළ උතුමන් අතර සමථ භාවනාව මුල්කර ගැනීම අදහස් වේ. **පඤ්ඤා විමුත්තස්ස** විදසුන් පෙරටුකොට ගත් භාවනාවෙන් සියළු කෙලෙසුන්ගෙන් මිදුණු තැනැත්තාට - මෙහි දැහැන් නොලබා විදසුන්පත් තැනැත්තා අදහස් වේ. **සඤ්ඤංච දිට්ඨිඤ්ච යෙ අග්ගහෙසුං තෙ ඝට්ටයන්තා විචරන්ති ලොකෙ** හැඟීම් දැඩිකොට ගත්තෝ ගිහිගෙවල වසන්නෝය. ඔව්හු ඒ කාමය හේතුකොට - මුල්කොට එකිනෙකා ගැටෙමින් හැසිරෙති. මෙහි ඉතිරි කරුණු ගැන නොකියූ දෙයක් වේ නම්, එය (මේ දක්වා සූත්‍ර විස්තරවලට අනුව) දතයුතුය. දේසනය අවසානයෙහි බමුණාද බැමිණියද පැවිදිව රහත් බවට පැමිණියහ.
**කථං දස්සී** යනු පුරාභෙද සූත්‍රයයි. මෙම සූත්‍රයට හේතු වූ කරුණු කුමක්ද? මේ සූත්‍රයට මෙන්ම, ඉදිරියට දැක්වෙන කලහ විවාද - චූලවියූහ - මහාවියූහ - තුවටක - අත්තදණ්ඩ යන සුත්‍ර පහද, සම්මා පරිබ්බාජනීය සූත්‍රයෙහි නිදාන කතාවට සමානය. ඒ මහා රැස්වීමේදී රාගය වැඩි දේවතාවුන්ට ගැලපෙන සේ දහම් දෙසීමට, ඉඳු බලයෙන් පෙන්වන ලද ‘බුදුරුව’ විසින් තමන්වහන්සේ ලවා කරුණු විමසනු ලදුව, සම්මා පරිබ්බාජනීය සූත්‍රය දේසනා කරන ලදී. මෙසේ ඒ හමුවෙහිදීම, ‘සිරුර බිඳීයාමට පෙර කුමක් කළ යුතුද?’ යන දෙවියන්ගේ සිතිවිලි දැන, ඔවුන්ට උපකාර පිණිස, හත්සිය පණහක් මහසඟ පිරිවරා ඉඳු බලෙන් පෙන්වූ බුදුරුවක් අහසින් වඩමවා, එමගින් තමන්වහන්සේ විමසන ලදුව මෙම සූත්‍රය වදාළහ. මෙහි වෙනස එයයි.
ඒ පෙන්වන ලද බුදුරද, **කථං දස්සී** තියුණු උසස් නුවණත් **කථං සීලො** උසස් සීලයත්, **උපසන්තො** උසස් සිත ගැනත් විමසයි. ඉතිරි කරුණු පැහැදිලිය.
භාග්‍යවතුන් වහන්සේ ඒ විසඳීමේදී, සුදුසු පරිදි, උසස් නුවණ ගැන විස්තර නොකොට, උසස් නුවණින් ලබන කෙලෙස් සංසිඳීමෙන් ඇතිවන උසස් සිත ගැන කීමට, නොයෙක් දේවතාවුන්ගේ සිත් අනුව බලා ‘වීතතණ්හො’ ආදී ගාථා දෙසූහ. එහි මුල පටන් ගාථා අටටම ‘තං බ්‍රෑමි උපසන්තො’- ඒ උසස් සිත වැඩු තැනැත්තා යයි කියමි’ යන ගාථා සම්බන්ධය දතයුතුය. එමෙන්ම හැම පසු පදයකින්ම ඔහු සන්සුන් වූයේය, සාන්ත වූයේ යයි කියනු ලැබේ. (සූත්‍රයේ අවසාන ගාථාවේ පාඨයද) යොදාගැනීමද සුදුසුය.
මෙතෙක් විස්තර නොවූ පද ගැන කීමේදී **වීතතණ්හො පුරා හෙදා** (සඳහන් වේ.) යම් කෙනෙක් සිරුර බිඳීයාමට පෙරම තණ්හාව නැති කළේද, **පුබ්බමන්තමනිස්සිතො** අතීතාදී කාලයේම එහි ඇසුර නැතිකරන ලද, **වෙමජ්ඣෙ නූපසංඛය්‍යො** වත්මන් කල්හිද ‘රාගී’ ලෙසින් හෝ සලකනු නොලැබිය යුතුය. **තස්ස නත්‍ථි පූරක්‍ඛතං** එබඳු තැනැත්තාට තණ්හා දිට්ඨි දෙකෙහි පෙරටුකොට නොගන්නා බැවින් අනාගතයෙහිද පෙන්වාදීමට දැනුදු (වත්මනෙහිද) කිසිදු දෙයක් නැත. (මතු භවයක උපතකට කරුණු නැත.) ‘ඔහු සැනසුනු කෙනෙකැයි කියමි’ මෙහිදී යොදාගත යුතුය. අදාල හැම තැනකදීම එපරිද්දෙනි. මින්පසුව එම යෙදුම නොදක්වාම විස්තර නොවූ වචන ගැන කියන්නෙමු.
**අසන්තාසි** ඒ ඒ දේවල් නොලැබීමෙන් තැති නොගන්නා වූ, **අවිකත්‍ථි** සීලාදී ගුණ නොකියන සුළු, **අකුක්කුචො** අත් ආදී (අඟපසඟින්) කළ දෙයින් කුකුස - පසුතැවිලි නැති, **මන්තභාණි** සිතාබලා වචන කියන, **අනුද්ධතො** උඩඟු නැති, **සවෙ වාචායතො** වචනයෙන් සංවරව සිවුදොස් රහිත වචන කියන ලද්දේ වෙයි.
**නිරාසත්ති **ආසා නැති, **විවෙකදස්සී ඵස්සෙසු** වත්මන්හි ඇස ගැටෙන පහස ආදියෙහිදී (අරමුණුවලදී) තමන් ලද විවේකය දකී. **දිට්ඨිසු ච න නීයති** සැටදෙකක් වූ මිසදිටු දැකීම්වල කිසිදු දැකීමකට නොඑළඹෙයි. දැඩිව නොගනී.
**පතිලීනො** රාගාදිය නැතිකළ බැවින් එයින් ඉවත් වූයේ, **අකුහතො** නැතිගුණ පෙන්වනු ලබන තුන්ආකාර වූ කරුණින් වෙන් වූ, **අපිහාලූ** බලාපොරොත්තු, පැතුම් ලෙසින් කිසිත් නැති, **අමච්ඡරි **පස්ආකාර වූ මසුරු බව නැති, **අප්පගබ්භො **කයෙන් වෙසෙස් නොකටයුතු දේ, **අජෙගුච්ඡො** සීලයෙන් යුතු බැවින්, පිළිකුල් නොකටයුතු, සේවනය කළයුතු මනාප වූ, **පෙසුනෙය්‍යෙ ච නො යුතො** දෙආකාර වූ කේලාම් කීමෙහි නොයෙදුණු,
**සාතිසෙයූ අනස්සාවී** පස්කම් ආසා ඇතිකරන දේවල ඇලීම් ඇසුරෙන් වෙන් වූ, **සණ්හො** කයෙන් කෙරෙන කටයුතු ආදියෙහි රළුනොවූ, **පටිභානවා** ඉගෙන දරාගත් දෙයෙහි, විමසූ විටකද මනාව වැටහීමෙන්, **න සද්ධො** කිසිවකුගේ ඇදහීමකින් තොරව තමන්ම අවබෝධ කරයි. **න විරජ්ජති** රාගය නැතිකළ බැවින් දැන් කිසිවක් නොඇලේ.
**ලාභකම්‍යා න සික්‍ඛති** වාසිය පිණිස සුත්‍රාදිය ඉගෙන නොගනී. **අවිරුද්ධො ච තණ්හාය රසෙසු නානුගිජ්ඣති** කිසිවකු සමග සතුරු නොවන බැවින් තමාටද සතුරන් නැතිව, තණ්හාවෙන් කිසිදු ආකාර රසයකට ගිජුවීමක් නැත.
**උපෙක්‍ඛතො** ඉඳුරන් සය හා අරමුණු එක්වීමේදී මැදිහත් සිතින් යුතුව, **සතො** කයෙන් කෙරෙන කටයුතු පිළිබඳව සිහියෙන් යුතුව,
**නිස්සයතා** තණ්හා දිට්ඨියෙහි නොවෙළී, **ඤත්‍වා ධම්මං** හැම දෙයකටම තිර පැවැත්මක් නැතැයි දැන, **අනිස්සිතො** මේ ඇසුරු කොට ඇති, වැසී පැතිරි ඇති තණ්හා ආදියෙන් වෙන්ව, එම දහම් නුවණින් හැර, ඒ තණ්හා ආදියෙහි අත්හැරිමක් නම් නොවේ යැයි පෙන්වා දෙයි. **භවාය විභවාය වා** සදාකාලික පැවැත්මක් හෝ වැනසීම වැනි දැඩිව ගත් දැකීම් නැතිව,
**තං බ්‍රෑමි උපසන්තො** මේ පිළිබඳව එක් එක් ගාථාවෙහි කියා ඇති පරිදි ‘සන්හුන් තැනැත්තා’ යයි කියමි. **අතාරි සො විසත්තිකං** ඒ කෙලෙස් නැසූ තැනැත්තා පැතිරි ඇතැ’යි (ඔඩුදුවා ඇති) කියන ලද මහා තණ්හාව ඉක්මවා ගියේය.
මීළඟට ඒ වඩනා ලද සිතැති ‘සාන්ත’ වූ තැනැත්තා පසසමින් ‘න තස්ස පුත්තා’ යන ගාථාව වදාළහ. **පුත්තා** මෙහි තමාට දාව උපන් ආදී ලෙසින් සතරාකාරය. මෙහිදී පුතුන් මෙන්ම, ඒ ඒ අයිති දේවල් ද සැළකෙන බව දතයුතුය. එබඳු දේවල්ද ඒ තැනැත්තාට **න විජ්ජති** ඒවා නොමැති බැවින් පුතුන් ආදී කිසිවක් නොපෙනේ.
**යෙන නං වජ්ජු පුථුජ්ජනා අථො සමණබ්‍රාහ්මණං** රාගාදී කෙලෙස් වසඟ වූ සියළුම දෙව් මිනිස්සු ද, මේ සස්නෙහි පිටත මහණ බමුණන් ද ‘රාගයෙන් හෝ කෝපයෙන් හෝ සිටිත්’ යැයි කියන්නාහ. **තං තස්ස අපුරෙක්‍ඛතං** ඒ රාගාදී වරදක් ඒ රහත් බවට පත් උතුමාට ඉදිරියට ගෙනයාමට නැත. **තස්මා වාදෙසු නෙජතී** ඒ කාරණයෙන් අපහාස වචනවලදී කම්පා නොවේ.
**න උස්සෙසු වදති** උසස් බවට පත්වූවන් අතර, තමන්ද ඊට ඇතුලත් කොට, මම උසස් වෙමි’යි නොකියයි. ඉතිරි කරුණු දෙකෙහිද මෙපරිදිය. **කප්පං නෙති අකප්පියො** ඒ රහත් උතුමා මෙබඳු දෙයාකාර වූ කල්පනාවට නොඑයි. කුමක් නිසාද? සංකල්ප නොගන්නා බැවිනි. ඒ තණ්හා දිට්ඨි කල්පනා නැති කරන ලදැයි කියන ලදී.
**සකං** ‘මගේ යැයි දැඩිව ගන්නා ලද, **අසතා න සොචති** අවිජ්ජා මාන ආදිය නැති බැවින් කණගාටු නොවේ. **ධම්මෙසු ච න ගච්ඡති** කිසිදු දෙයකට කැමැත්තක් ඇතිකර නොගනී. **සවෙ සන්තො ති වුච්චති** මෙබඳු තැනැත්තා මිනිසුන් අතර උතුම්ය. සාන්ත වේ යැයි අරහත් බව කුළුගන්වමින් දේසනය නිම කළහ. දේසනය අවසානයෙහි කෙළ දහසක් දෙවියෝ අරහත් පල ලදහ. සෝවාන් පලයට පත්වූවන් පමණ කළ නොහැකිය.
**කුතො පහූතා කලහා** යනු කලහ විවාද සූත්‍රයයි. එයට හේතු වූ කරුණ කුමක්ද? මෙයද ඒ මහා හමුවෙහිදී ‘කලහ ආදියට හේතුවන කරුණු අට කෙසේ පවතීදැ’යි ඇතැම් දේවතාවුන්ට ඇතිවූ අදහස අනුව පෙර පරිදි පෙන්වන ලද බුදුවරයකු විසින් තමන් (වහන්සේ) විමසන ලදුව දේසනා කරන ලද්දකි. විමසීම සහ පිළිතුරු ලෙසින් මෙහි සියළු ගාථා සම්බන්ධ වේ.
එහි පැහැදිළි නොකළ වචන ගැනද මෙසේ දතයුතුය. **කුතො පහූතා කලහා විවාදා** කලහය ද එයට හේතුවන විවාදය ද යන මේවා හටගත්තේ කොතැනින්ද? **පරිදෙවසොකා සහ මච්ඡරා ච** හැඩීම්, සෝකවීම්, මසුරු බව කොතැනින් ඇතිවන්නේ ද? **මානාතිමානා සහ පෙසුනා ච** මානයද, තමාට වඩා අනික් තැනැත්තන් පහත්කොට සිතන අතිමානයද, කේලාම්ද කොතැනින් හටගත්තේ ද? **තෙ** ඒ කෙලෙස් සහගත කරුණු අට, **තදිංඝ බ්‍රෑහි** මා විමසන ලද පරිදි තේරුම කියනු මැනවි. මම එය ඉල්ලමි. ඉල්ලීම යන අදහසට **ඉංඝ** යන නිපාතය යෙදේ.
**පියා පහූතා** පිය-කැමති බැවින් හටගනී. මීට අදාල කරුණු නිද්දෙසයෙහි කියන ලදී. **මච්ඡරිය යුත්තා කලහා විවාදා** මේ කලහ විවාද ආදියට හුදෙක් කැමති දේ නිසාද, මසුරු බවද පමණක් හේතු නොවේ. කලහ විවාද මූලිකව ඒ සියළුම කරුණු කියන ලදැයි දතයුතුය. මසුරුකම වේද, එසේම කේලම ද විවාදයට හේතු වේ. එහෙයින් **විවාද ජාතෙසු ච පෙසුනානි** යැයි කීහ.
**පියාසු ලොකස්මිං කුතො නිදානා යෙ වාපි ලොභා විචරන්ති ලොකෙ** පියතාව කැමැත්ත නිසා කලහය හටගනී යැයි කියන ලදී. ලොව ඒ කැමැත්තට හේතු වන්නේ කුමක්ද? කැමැත්තම පමණක් නොවේ. කැත් කුලවත් ආදීහු ලෝභයෙන් හැසිරෙති. ලෝභය නිසාම, ලෝභයෙන් මඬනා ලදුව හැසිරෙති. ඔවුන්ගේ ඒ ලෝභයද කොතැනින් හටගනීද යනුවෙන් තේරුම් දෙකක් එකවර විචාරයි. **ආසා ච නිට්ඨා ච** ආසාවද එය ඉටුවීමද, **යෙ සම්පරායාය නරස්ස හොති** පරලොව පිණිස පවතී. පිහිට වෙතියි කියන ලදී. මෙයද එකවරම විමසීමයි.
**ඡන්‍දානිදානානි **කාමච්ඡන්‍දය ආදිය හේතු වේ. **යෙ චාපි ලොභා විචරන්ති** කැත් කුලවතකු හෝ ලෝභයෙන් හැසිරෙත් ද ඔවුන්ගේ ලෝභයද කැමැත්ත නිසා ඇතිවන බව එකවිටම විසඳයි. **ඉතො නිදානා** කැමැත්ත හේතුකොටම යැයි කියන ලදී. **කුතො නිදානා** මේ වචන යෙදෙන අයුරු සුචිලොම සූත්‍රයෙහි කියන ලද පරිදි දතයුතුය.
**විනිච්ඡයා** තණ්හා දිට්ඨි මුල්කොට තීරණ ගනී, **යෙ චාපි ධම්මා සමණෙන වුත්තා** තරහ ආදී එබඳු අනෙක් අයහපත් කරුණු කොතැනින් හටගන්නේදැ’යි බුදුරජාණන් වහන්සේ නම් මහණුන් විසින් පවසන ලදී.
**තමූපනිස්සාය පහොති ඡන්‍දො** එය සැප වේදනා-දුක් වේදනා ලෙසත්, ඒ දෙකොටසටම අයත් මිහිරි -අමිහිරි බව නිසා එක්වීම, වෙන්වීම, (තබා ගැනීමෙන්-ඉවත් කිරීමෙන්) බලාපොරොත්තු, පැතුම් සේ හටගනී. මෙපමණකින් ලෝකයෙහි ඡන්‍දය හෙවත් කැමැත්තට හේතුව කුමක්ද? යන මෙම පැනය විසඳන ලදී. **රූපෙසු දිස්වා විභවං භවඤ්ච** රූපයන්හි නැසීමද, හටගැනීමද දැක, **විනිච්ඡයං කුරුතෙ ජන්තු ලොකෙ** අපාය ආදී ලෝකයෙහි (සැප රහිත තැන්හී) මේ මිනිසා සැප සම්පත් ලබාගැනීම පිණිස, තණ්හාවෙන් තීරණය කොට, ‘මට අයිති දෙයක් ලැබුණේ යැයි දැකීමද, හැඟීමද මුල්කොට එයින්ද තීරණය කරයි. මීට අදාළ කරුණු නිද්දෙසයෙහි සඳහන් වෙයි. මෙපමණකින් තීරණය කරයි. මෙපමණකින් තීරණය කොතැනින් මතුවන්නේද? යන පැනය විසඳන ලදී.
**එතෙපි ධම්මා ද්වයමෙව සන්තෙ** මේ ලෝභාදී කරුණු මිහිරි-අමිහිරි යැයි දෙආකාරයෙන්ම ඇතිවිය හැකිය. එසේ ඇතිවන අයුරු නිද්දෙසයෙහි සඳහන් වේ. මෙපමණකින් තුන්වන පැනය විසඳන ලදී. මෙසේ, පැන විසඳීමෙහි සැකයක් වේ නම්, එම සැකය දුරුකර ගැනීමේ මගක් ලෙස **කථංකථි ඤාණපථාය සික්‍ඛෙ** යැයි වදාළහ. ඇති සැටියෙන්ම නුවණින් දැකීමට - හේතුවන තියුණු නුවණ ලැබ ගැනීමට (සිවුසස් අවබෝධයෙන්) තුන්ආකාර වූ හික්මීම අනුගමනය කළයුතු බව කියන ලදී. ඊට හේතු කුමක්ද? **ඤත්‍වා පවුත්තා සමණෙන ධම්මා** බුදුරජාණන් වහන්සේ විසින් දැනගෙනම කරුණු පහදා දී ඇති බැවිනි. උන්වහන්සේ නොදත්, අවබෝධ නොකළ කිසිවක් නැත. එම දේසනයෙහි (හෙවත් කරුණු පැහැදිලි කිරීමේදී) කිසිදු වරදක් නැත. එහෙයින් සැකය නැතිකර ගැනීමට නුවණ ලබාගැනීමට හේතුවන මගෙහි ඒ සමණ නම් වූ බුදුරදුන් කියන ලද දහම දැන හික්මීමක් ලබව.
**සාතං අසාතඤ්ච කුතො නිදානා** මෙහි සාත අසාත යනු සැප දුක් විඳීම අදහස් කෙරේ. **න භවන්ති හෙතෙ** ඒවා ඇති නොවෙත් ද, **විභවං භවඤ්චාපි යමෙතමත්‍ථං, එතං මෙ පබ්‍රෑහි යතො නිදානං** සැප දුක් වේදනා ඇති නොවීමද, ඇතිවීමද යනුවෙන් තේරුම දෙන වචනයෙහි ලිඟු වෙනසක් ද මෙහි වෙයි. එය සාතාසාතානං විභවො භවා යැයි (විය යුතු) එහි අරුතත්, ඊට හේතූවත් මට කියනු මැනවි. සැපදුකෙහි හටගැනීම හා හටනොගැනීමත්, ඒ හටගැනීම හා හට නොගැනීම පිළිබඳව ගොඩනගා ගන්නා දැකීමත් මෙහිලා දතයුතුය. එසේම, මේ පැනය විසදීමේදී දුක ඇතිවීම ගැන ගොඩනැගෙන දැකීමටද පහස (සිත හා අරමුණ) හේතු වේ. දුක නැතිවීම ගැන ගොඩනැගෙන දැකීමට ද පහස හේතුවේ යැයි නිද්දෙසයෙහි දක්වන ලදී. **ඉතො නිදානා** පහස හේතුවන බවයි.
**කිස්මිං විභූතෙ න ඵුසන්ති ඵස්සා** කුමක් ඉවත් වූ කල ඇසට අරමුණු වන පහස ආදී පස් ආකාර වන පහස නොගැටේද?
**නාමඤ්ච රූපඤ්ච පටිච්ච** අරමුණු හා ගැටෙන රූපයද නිසා යන අරුතින්, මෙය එකතුව යෙදෙන නාමයකි. **රූපෙ විභූතෙ න ඵුසන්ති ඵස්සා** රූපය ඉවත් කලවිට පස්ආකාර වූ පහස නොගැටේ.
**කථං සමෙතස්ස** කෙස් පිළිපදිනා කෙනෙකුටද **විභොති රූපං** රූපය නොවේ හෝ නොවන්නේය හෝ, **සුඛං දුක්‍ඛංවා** බලාපොරොත්තු වන, බලාපොරොත්තු නොවන දකින-නොදකින රූපයක් ගැනම අසයි.
**න සඤ්ඤසඤ්ඤීති** රූපය කියා දෙයක් නැතැයි සිතා කටයුතු කරන කෙනෙකුට එය තිබේය යන හැඟීම නොවේ. එයින් ඒ තැනැත්තා උමතු වූවෙක් හෝ අවුල් වු සිතක් ඇත්තෙක්ද නොවේ. **නො පි අසඤ්ඤී** නිරොධ සමවතට පත්වූවෝ හෝ අසඤ්ඤ තලයේ වසන්නෝ හෝ හැඳිනීම් රහිත වූයේද නොවෙති. **න විභූතසඤ්ඤී** සියල්ලම රූප සඤ්ඤා දී ලෙසින් අරූප දැහැන් ලැබූවන් මෙන් හැඳිනීම් ඉක්මවූයේද නොවේ. **එවං සමෙතස්ස විභොති රූපං** මෙසේ හැඳිනීම් සහිතව හා හැඳිනීම් නොමැති පරිදි නොසිට .... ඒ (අවබෝධය සඳහා භාවනා වඩන) තැනැත්තා .... ‘මෙසේ සිත එකඟ වූ කල .... ආකාසානඤ්චායතන සමාපත්තිය ලබනු පිණිස සිත යොමු කරයි .... (යනුවෙන් සඳහන් වේ.) මෙසේ සමාපත්තියට පත් වූ විට රූපය ගැන යොමු නොවේ. **සඤ්ඤා නිදානා හි පපඤ්චසංඛා** මෙසේ පිළිපන් තැනැත්තාට ද හැඳින්වීමක් වීද, ඒ හේතුකොට ඇතිවන තණ්හා-දිට්ඨි ආදී කෙලෙස්ද, නොසිඳී පවත්නා බව දක්වයි.
**එත්තාවතග්ගං නො වදන්ති එකෙ යක්‍ඛස්ස සුද්ධිං ඉධ පණ්ඩිතාසෙ උදාහු අඤ්ඤම්පි වදන්ති එකෙ** මෙපමණකින් මෙහි නුවණැති මහණ බමුණෝ උසස්ම පිරිසිදු බව කියන්නෝ නොවෙත්ද? නැතිනම් මේ රූපය සමවතට වඩා උසස් (තවත් දෙයක්) ඇතිබව පවසන්නැ’යි විමසයි. **එත්තාවතග්ගම්පි වදන්ති එකෙ** මේ අනුව සදාකාලික පැවැත්මක (සස්සත) ගැන අදහන, දැනුම (තමාට) ඇතැයි සිතා සිටින ඇතැම් මහණ බමුණෝ එපමණකින්ම උසස්තම පිරිසිදු බව පවසති. **තෙසං පනෙකෙ සමයං වදන්ති** ඔවුන් අතර ඇතමෙක් (මෙයින් පසු) විනාස වේ යැයි (උච්ඡෙද) පවසති. **අනුපාදිසෙසෙ කුසලා වදනා** නිවැරදි යහපත් කීම වන්නේ නැවත හටගැනීමකට හේතු නැතැයි යන්නයි.
**එතෙ ච ඤත්‍වා උපනිස්සිතා** මෙබඳු දැකීමකට වහල් වූවන්, ‘සස්සත-උච්ඡෙද’ හැඟීම තදින් පිළිගන්නා ලද නිසා යයි දැන, **ඤත්‍වා මුනි නිස්සයෙ යො විමංසී** කළයුතු දෙය දන්නා ඒ විමසනසුළු වියත් බුද්ධ නම් වූ මුනිවරයා, **ඤත්‍වා විමුත්තො** දුකය, තිර පැවැත්මක් නැතැයි දැන (ඒ දුකින්) මිදුනේ, **භවාභවාය න සමෙති** නැවත නැවත උපතකට නොපැමිණේ යැයි අරහත් බව කුළුගන්වමින් දේසනය නිම කළහ. දේසනය අවසානයෙහි පුරාභෙද සූත්‍රයෙහි ද කියා ඇති පරිදිම දහම් අවබෝධය ලැබූහ.
**සකං සකං දිට්ඨි පරිබ්බසානා** යනු චූලවියූහ සූත්‍රයයි. මෙම සූත්‍රයට හේතු වූ කරුණ කුමක්ද? (දෙවියන්ගේ) ඒ මහා හමුවෙහිදී ‘මේ දැකීම් දැඩිව ගත් සියල්ලන්ම, අපගේ රූපය මැනවැ’යි කියන බවත්, මොවුන් (ඇත්තටම) තමන්ගේ රූපය යහපත්ය’ යන දැකීමෙහි පිහිටියේද? නැතහොත් වෙනත් දැකීමක් - හැඟීමක් පිළිගනිත්දැයි ඇතැම් දේවතාවුන්ගේ සිත් අනුව, ඒ කරුණු පහදා දීමට, කලින් මෙන් (ඉඳු බලයෙන්) දක්වන ලද බුදුවරයකු ලවා විමසන පරිද්දෙන් මෙම සූත්‍රය දෙසන ලදී.
එහි මුල් ගාථා දෙකෙහි අසන ලද කරුණු වේ. මේ අතර, **සකං සකං දිට්ඨිපරිබ්බසානා** තම තමන් දරන දැකීම්-මතවාද අනුව වසමින්, **විග්ගය්හ නානා කුසලා වදන්ති** ඒ දැකීම් ඉතා දැඩිව-බලවත් ලෙස ගෙන, එය ඉතා හොඳ’ යැයි දක්වමින් නොයෙක් නොයෙක් දේ කියති. එකම අදහසක් නොකියති. **යො එවං ජානාති සවෙදි ධම්මං, ඉදං පටික්කො සමකෙවලී සො** ඒ දැකීම්-මතවාද උදෙසා ‘මෙසේ දන්නා තැනැත්තා දහම මැනවින් දැනගෙන ඇත. එයට නින්දා පරිභව කරන තැනැත්තා පහත් කෙනෙකැ’යි කියති. **බාලො** පහත්, ලාමක, **අකුසලො** නොවියත්,
මීළඟට පැන විසඳන ගාථා තුනකි. ඒ ගාථාවන්හි මුල් පද දෙකින් සඳහන් කළ අදහස පසුපද දෙකෙන් අරුත ‘විසුරුවා’ හැර ඇත. (මුල් අදහස තවත් ආකාරයකට පැහැදිලි කොට ඇත.) ඒ අනුව සූත්‍රයේ ගාථා පදවලින් කරුණු කෙටිකොට දැක්වෙන සැකැස්ම පරිදි මේ සූත්‍රය ‘චූල වියූහ’ යන නම ලැබුණි. **පරස්ස චෙ ධම්මං** අනුන්ගේ දැකීම, මතවාද, **සබ්බෙව ඉමෙ බාලා** කරුණු මෙසේ ඇති කල්හි මේ සියල්ලෝම අනුවණයන් වෙතියි අදහස් වේ. ඊට හේතු කවරේද? **සබ්බෙවිමෙ දිට්ඨි පරිබ්බසානා** (වන හෙයිනි.) **සන්‍දිට්ඨියා.......මුතිමා** තමාගේ දැකීමෙන්, **න විවදාතා** පිරිසිදුව බබලන්නේ නොවේ. කිලිටි බවට පත්ව, **සංසුද්ධ පඤ්ඤා කුසලා මුතීමා** පිරිසිදු නුවණැති, පැණවත් වූ මනා සිහියෙන් යුතු වෙති. නැතහොත් **සන්‍දිට්ඨියා චෙ පන** යයි ද පාඨයකි. එහි තේරුම නම්, තමාගේ (නිවැරදි) දැකීමෙන්, පිරිසිදු නුවණැති, පැණවත් වූ, මනා සිහියෙන් යුතු වෙති. **න තෙසං කොචි** කරුණු මෙසේ ඇතිකල එක් අයෙකුවත් නුවණ අඩු කෙනෙකු නොවේ. ඊට හේතු කවරේද? **දිට්ඨි හි තෙසම්පි තථා සමත්තා** අනෙක් හැම දෙනාත් එසේ වන බැවිනි.
‘න වාහ මෙතං’... ගාථාවේ කෙටි අදහස නම්, **යං** ඔව්හු, **මිථු** පුද්ගලයෝ දෙදෙනෙක් එකිනෙකා ‘අනුවණ’ යැයි කියති. **අහං එතං තථියං** ඇත්තක් යැයි **නෙව **නොකියමි. කුමක් නිසාද? ඒ සියල්ලෝම **සකං සකං දිට්ඨි** මෙයම **සච්චං** ‘අනික් සියළුම මත බොරු යැයි **අකංසු**, ඒ කරුණින් ද අනුවණ-මෝඩ යැයි **දහන්ති** මෙහිද **තථියං **යැයිද **තථිවං** යැයිද වචන දෙකකි.
‘යමාහූ.........’ යන විමසන ලද ගාථාවෙහි **යං** (තම) දැකීම ඇත්ත යැයි කෙනෙක් කියති.
‘එකං හි සච්චං’ යනුවෙන් වූ පැන විසඳන ගාථාවෙහි **එකං සච්චං** (දුක) නැතිකිරිමේ මග හෝ, **යස්මිං පජා නො විවදෙ පජානං **ඇත්ත දන්නා වූ තැනැත්තා වාද කරන්නේ නැත. **සයං ථුනන්ති** තමන්ම කියති.
‘කස්මානු’ විමසන ගාථාවයි. **පවාදියාසෙ** කියනු ලබන්නා, **උදාහි තෙ තක්කමනුස්සරන්ති** නැතහොත් තමාගේ මතයම අනුව යති.
‘න හෙව....’ යනු විසඳන ගාථාවයි. **අඤ්ඤත්‍ර සඤ්ඤාය නිච්චානි** හැඟීම් පමණකින් ‘තිර පැවැත්මක් නැතැ’යි සිත්හි දරාගන්නා ලද්දේ, **තක්කඤ්ච දිට්ඨිසු පකප්පයිත්‍වා** තමන්ගේ වැරදි කල්පනාවලින් යුතුව දැකීම්-මතවාද ගොඩනගාගෙන, ඒ මතවාදවල විවාදාත්මක කරුණු ගොඩනඟමින් ඒ දැකීම් තරයේ වැළඳ ගනිති. එහෙයින් දැකීමට වහල් වූවන් උපදවති. මනාකොට උපදවති ආදී ලෙසින් නිද්දෙසයෙහි සඳහන් කරන ලදී.
මීළඟට මෙසේ ඇත්ත සේ ගැනෙන බොහෝ දේ නොමැති වූ විට වාදවිවාද හෙවත් තර්කය පමණක් මුල්කරගන්නා දැකීම් දැඩි සේ දරන පුද්ගලයන්ගේ වැරදි පිළිවෙත ‘දිට්ඨෙ’ ආදී ගාථාවලින් කීහ. **දිට්ඨෙ** දකින ලද දේ, දන්නා ලද දෙයින් පිරිසිදු වේ යැයි අදහසයි. අසන දේ ආදිය ගැනද මේ ආකාරය. **එතෙච නිස්සාය විමාන දස්සී** මේ දක්නා ලද දේ ඇසුරුකොට, පිරිසිදු වේයැයි සළකා අනෙක් තැනැත්තන්ට ගරහා දොම්නසට පත්වෙමින්, **විනිච්ඡයෙ ඨත්‍වා -පෙ- අකුසලොතිචාහ** මෙසේ සළකාගෙන, එම දැකීම් පිළිබඳ තීරණය කොටගෙන, සතුටට පත්ව, විනෝදයට පත්ව, ‘අනෙක් සියල්ලන්ම පහත්ය, වියත් නොවේ’ යැයි මෙසේ කියයි. මේ පිළිබඳව ‘යෙනෙව.......’ යන ගාථාවෙන් ද (පැහැදිළි වේ.) **සයං අත්තනා** තමන් තමා ගැනම, **විමානෙති** ගරහයි, **තථෙව පාවා** ඒ වචනයම, ඒ දැකීම ගැනම, ඒ පුද්ගලයා ගැනම කියයි.
‘අතිසාර දිට්ඨියා’ යන ගාථාවෙහි අරුත නම්, **සො** ඒ බොහෝ දැකීම්වලින් (දෙසැටක් දැකීම්) **සමත්තො** පිරුණේ, ඔදවැඩුනේ, ඒ දැකීමෙන්, **මානෙන මත්තො** ‘මම නුවණැති බවින් පිරුණු සමත්කම් ඇත්තෙමි’ යැයි, **පරිපුණ්ණමානී සයමෙව** මෙසේ තම මනසින් ‘මම පණ්ඩිත වෙමි’යි අබිසෙස් ලබයි. කුමක් නිසාද? **දිට්ඨි හි සා තස්ස තථා සමත්තා** ඔහු විසින් ඒ දෘෂ්ටිය ගන්නා ලද ද එහෙයිනි.
‘පරස්ස වෙ’ යන ගාථා සම්බන්ධය හා අරුත ගැන වැඩිදෙයක් සඳහන් කළ යුතුද? තම තීරණයෙහි සතුටුවන ඒ තැනැත්තා ‘අන් හැමදෙනා මෝඩයන්ය, හැකියාවන් නැත්තවුන් යැ’යි කියයි. ඒ අනෙක් තැනැත්තාට **පරස්ස චෙ හි වචසා** ඔහු එසේ කියමින්, **නිහීනො** නිහීන ප්‍රඥා ඇත්තේ වේ. **තුමො සහා හොති නිහීන පඤ්ඤො** ඔහු ද එයින්, ඒ සමගම නුවණ නැත්තෙක් බවට පත්වෙයි. ඒ තැනැත්තාද ඔහුට ‘මෝඩයෙකැයි’ කියයි. **අථ** ඔහුගේ (කථාවෙහි) වචන බොහෝය. **සයං** ඔහුම තමන් **වෙදගු ධීරො** නම් වෙයි. කරුණු මෙසේ ඇතිකල, **න කොචි බාලො සමණෙසු අත්‍ථි** ඒ සියල්ලෝම තමන්ගේ කැමැත්ත අනුව පණ්ඩිතයෝය.
‘අඤ්ඤං ඉතො’ ගාථා සම්බන්ධය හා අරුත නම් ‘තමන් මහත්, නුවණැති, වේදයෙහි කෙළවරට ගිය කෙනෙකු නම්, සමණයන් අතර, කිසිදු මෝඩ, අනුවණයෙකු නැත. මෙසේ කියන ලද නමුදු, යම්කිසි කෙනෙකුට (මෙලෙස) අදහසක් තිබිය හැකිය. ‘කවර හෙයින්ද’ යම්හෙයකින්, **අඤඤං ඉතො යාහි වදන්ති ධම්මං අපරද්ධා සුද්ධිං අකෙවලීනො එවං හි තිථ්‍යා පුථුසො වදන්ති’** යමෙක් මෙයින් වෙනත් දැකීමක් ගැන කියත්ද, ඒ පිරිසිදු බව වරදවා ගත්තෙකි. (කිසි අයුරකින්) පිරිපුන් වූවෝ නොවෙති’යි, තීර්ථක ආදී වෙනත් සමයවාදීන් ගැන කියන ලදී. කවරහෙයින් මෙසේ කියත්ද? යම් දැකීමක් දැඩිව ගත් ආසාවෙන් ඔවුන් ‘රත්වූ’ බැවිනි. තමන්ගේ දැඩි මතයට (දැකීමට) ආසාවෙන්, තදින් වෙළී ඇති බැවින් යැයි ද කියන ලදී.
මෙසේ එබඳු පුද්ගලයන් ගැන ‘ඉධෙව සුද්ධී’ යන ගාථාව (සඳහන් කරයි.) **සකායනෙ **තමා ගත් මගෙහි, **දළ්හං වදානා** දැඩිව කියමින්, දැඩි මතධාරිව, ඒ ගැන කියන්නවුන් අතර තීර්ථක ආදී කිසියම් කෙනෙක්, **සකායනෙචාපි දළ්හං වදානො කමෙත්‍ථ බාලොති පරං දහෙය්‍ය** කෙටියෙන් එහි සස්සත - උච්ඡේද ලෙසින් ද සවිස්තරව නත්‍ථික-ඉස්සර-කාරණ නියතිවාදී ආයතන හා ඒ ඒ මතවාදීන්ද තම තමන්ගේ දැකීම් ‘මෙයම ඇත්ත’ යැයි දැඩිසේ කියමින්, අනෙක් තැනැත්තන් ‘මෝඩ’ යැයි දකින්නේය. ඔහුගේ මතය අනුව, ඒ සියල්ලෝම පණ්ඩිතයෝද? මනාව කරුණු දැන, යහමගට පිළිපන්නෝද? කරුණු මෙසේ වනවිට **සයමෙව සො මෙධගං ආවහෙය්‍ය පරං වදං බාලං අසුද්ධධම්මං** ඔහුද අනුන්, ‘මෝඩයන්, වැරදි අදහස් ඇත්තවුන් ලෙස කියමින් කලහයට කැඳවන්නේය. කුමක් හෙයින්ද? ඔහුගේ මතය අනුව, හැම ලෙසකින්ම, පණ්ඩිතයා හා මනාව පිළිවෙත් මගක යන්නා ඔහු බැවිනි.
**විනිච්ඡයෙ ඨත්‍වා සයං පමාය උද්ධං සො ලොකස්මිං විවාදමෙති** මෙසේ දැඩි දැකීමෙන් තමන් මුල්කොට ඒ ඒ සමයවාදී නායක මග පෙන්වන්නන්ද සසදා-මැන බලා, ඔහු වැඩියෙන් විවාදයට එයි. තීරණ ගැනීමේ පලය දැන, අරිය මගෙන්, **හිත්‍වාන සබ්බානි විනිච්ඡයානි න මෙධගං කුරුතෙ ජන්තු ලොකෙ** යනුවෙන් අරහත් බව කුළුගන්වමින් දේසනය නිමකළහ. දේසනය අවසානයෙහි පුරාභෙද සූත්‍රයෙහි කී පරිදිම පිරිස දහම් අවබෝධ කරගත්තේය.
**යෙ කෙචි මෙ** යනු මහා වියූහ සූත්‍රයයි. මෙම සූත්‍රයට හේතු වූ කරුණ කුමක්ද? දෙවියන්ගේ ඒ මහා රැස්වීමේදී, මෙම දැකීම දැඩිව ගත් පුද්ගලයෝ නුවණැතියන් හමුවෙහි ගැරහීම් ලබත්ද, නැතිනම් පැසසුම් ලබත්දැ’යි ඇතැම් දේවතාවුන්ට හටගත් අදහස ගැන පැහැදිලි කරන්නට පෙර පරිදි ඉඳු බලයෙන් පෙන්වන ලද බුදුවරයා ලවා තමන් වහන්සේ විමසා මෙම කරුණු වදාරා ඇත. **අන්‍වානයන්ති** - අනු ආනයන්ති නැවත නැවත පෙරටුකොට ගනිති.
දැන් යම් ආකාරයකින් ඔහු ‘මෙයම ඇත්ත’ යයි කියන ඒ දැකීම මුල්කොට ගෙන කිසි තැනකදී පැසසුම් ලබති. මේ පැසසුම් දනවන වාද පලය, රාගාදී (කෙලෙස්) හා සළකනවිට ඒවා නැතිකිරීමට සමත් නොවේ. ඊළඟට වාදයෙහි දෙවන පලය වන නින්දාව ගැන කෙබඳු කතාද? එහෙයින් ඒ කරුණු දක්වා ඒ වාදයෙන් ලබන පලය අල්ප බවත්, (රාගාදී කෙලෙස්) ඉවතලීමට නොහැකි බවත්, විවාදයෙහි පල දෙකක් බවත්, වදාළහ. **දුවෙ විවාදස්ස ඵලානි** ගැරහීම්, පැසසුම්, ජය, පරාජය ආදී දෙයාකාර පල ලැබෙනු ඇත. **එවම්පි දිස්වා** ගැරහුම් අවසානය නොවේ. පැසසුම් කෙලෙස් සමනයට හේතු නොවේ යැයි මෙසේ වාද විවාදයෙහි ලැබෙන පලය දැක, **ඛෙමාහි පස්සං අවිවාද භූමිං** වාද පදනමක් නොමැති නිවන ‘නිබය’ තැනකැයි දකිමින්,
මෙසේ වාද නොකරමින් ‘යා කාචිමා’ යන ගාථාව කීහ. **සම්මුතියො** ඒ ඒ දැකීම්, පුථුජ්ජා මගපල නොලද්දවුන් විසින්, **සො උපයං කිමෙය්‍ය** ඒ තැනැත්තා (තණ්හා දැකීම් ලෙසින්) රූපාදියෙහි කිනම් කරුණක් නිසා හැඟීමක් ඇතිකර ගන්නේ නම්, **දිට්ඨෙ සුතෙ ඛන්තිං අකුබ්බමානො** දක්නා ලද, අසන ලද දෙයින් පිරිසිදු වේ යන හැඟීම පිළිනොගනිමින්,
බාහිර සසුන් ගැන ‘සීලුත්තමා’ ගාථාවෙන් (අදහස් වේ.) එහි අදහස නම්, සීලයම උතුම් යැයි හඟිමින් **සීලුත්තමා,** ඇතැම් පින්වත් කෙනෙක් **සංයම** එපමණකින්, **සුද්ධිං** කියති. ඇතකුගේ පුරුදු ආදියට එළඹ **වතං සමාදාය උපට්ඨිතා** මේ දැකීමෙහිම **අස්ස** එයින් පිරිසිදු යැයි **සුද්ධිං** වේයැයි, **භවූපනීතා** සසර ගමනෙහි ඇලුනා වූ, **කුසලා වදානා** ‘අපි හැකියාව ඇත්තෙමු’යි මෙසේ කියමින්,
__සීලයම උතුම් යැයි කියන කෙනෙක්__, **සචෙ චුතො** ගාථාවේ අරුත නම්, **සචෙ** එසේ වේ නම්, **සීලවත්තො** අනෙකෙකුගේ නුගුණ කියා වෙන් කිරීමෙන් හෝ නොහැකි වීමෙන් හෝ **චුතො හොති,** ඔහු ඒ සීල වත ආදී **කම්මං** පුඤ්ඤාභිසංඛාර ආදී කටයුතු හෝ, **විරාධයිත්‍වා වෙධෙති** වරදවාගෙන සැලෙයි. එපමණක් නොවේ, ඒ සීලවත් වලින් පිරිසිදු වේ යැයි **ජප්පති** විකාර දොඩවයි. **පත්‍ථෙති** කුමක් මෙන් ද? **සත්‍ථාව හීනො පවසං ඝරම්හා **නොරට වසන පුරුෂයෙක් අසාර්ථක වූයේ නැවත තම ගෙය හෝ භාර්තය පතන්නාක් මෙනි.
මෙසේ උතුම් සීලයකැයි එය (වරදවාගෙන) වෙව්ලීමට (කම්පාවට) පත්වන සැටිත් කියා අරිය සාවකයා සියළුම සීල ව්‍රත අත්හැර දැමීම ගැන ‘සීලබ්බතං වාපි’ ගාථාවෙන් (සඳහන් කරති.) **සාවජ්ජානවජ්ජං **සියළු කුසල් ද මෙලොව කුසල් ද, **එතං සුද්ධිං අසුද්ධින්ති අපත්‍ථයානො** පස්කම් ආදියෙහි එයින් පිරිසිදු බව ද, අකුසල ආදී ලෙසින් අපිරිසිදු බවද නොපතමින්, **විරතො චරෙති** පිරිසිදු බවෙන්ද, අපිරිසිදු බවෙන්ද වෙන්ව හැසිරෙන්නේය. **සන්තං අනුග්ගහාය** දැඩිසේ දැකීම් මත නොගෙන,
මෙසේ බාහිර සමයවාදීන් අතර පවත්නා සිල්වත් (සතුන්ගේ හැසිරීම් ආදිය) අනුගමනය උතුම් යැයි ද, එයින් සංවරය හා පිරිසිදු වේය යන අදහසද එයින් වන වෙහෙසද, එබඳු වත් හැරදැමීමේ සුදුසු බවද දක්වා, මීළඟට තවත් බාහිර සසුනක ‘පිරිසිදු වීම’ ගැන වූ මත විස්තර කිරීමට තමුපනිස්සාය යන ගාථාව වදාළහ. එහි අරුත නම්, වෙනත් ආකාර මහණ බමුණෝද වෙති. ඔව්හු **ජිගුච්ඡිතං** දැඩි තපස හෝ, **දිට්ඨ** මෙයින් හෝ වෙනත් ලෙසකින් පිරිසිදු බව, **උපනිස්සාය** (හොඳ නරක පල නැතැයි) අකිරියවාදී දැකීම හෝ **උද්ධංසරා **එසේ ඇතිව, **භවාභවෙසු අවීතතණ්හා සුද්ධිං අනුත්‍ථුනන්ති** කියති. කතා කරති.
මෙසේ ඔවුන් තණ්හාව ඉවත නොහළ බැවින් පිරිසිදු බව ගැන කොඳුරමින් සිටින අතර, තමන් එයින් පිරිසිදු බවට පත්වීයැයි සිතන්නේය. තණ්හාව නැති නොකළ බැවින්, ඒ ඒ භවයන්හි ඒ ඒ දේ පතමින්. **පත්‍ථයමානස්සහි ජප්පිතානි** නැවත නැවත ඉපදීම අදහස් වේ. තණ්හාවේ ඇසුර නිසාම තණ්හාව වඩනු ලබන්නේමය. ඒ ගැන කතා කිරිම පමණක් නොවේ. **සංවෙධිතඤ්චාපි පකප්පිතෙසු** තණ්හාවත්, දැකීමත් දැඩිව ගැනීම ලෙසින්, කල්පනා කරන, සිත තබාගන්නා ලද දේවල් වෙනස් වූ විට කම්පාවෙයි. සැලෙයි යැයි කියන ලදී. තණ්හාව නැති කළ බැවින්, නැවත භවයෙන් භවය (සසර ඉපදීම) නැත. **චුතූපපාතො ඉධ යස්ස නත්‍ථි සකෙන වෙධෙය්‍ය කුහිඤ්ච ජප්පෙ** මේ ඒ ගාථාවෙහි සම්බන්ධයයි. ඉතිරි කරුණු නිද්දෙසයෙහි කී පරිදිමය.
(මීළඟ) ‘යමාහූ’ යනුවෙන් කරුණු විමසන ගාථාවයි. මෙහි වාදයට මූලික වූ එකම කරුණක්වත් ඇත්ත නොවේ. හුදෙක් දැකීම් ලෙස ගැනීමෙන් පමණක් ඔව්හු එසේ කියති. එහෙයින් මීළගට ඒ කරුණු ‘සකං හි’ යනාදී පිළිතුරු ගාථාවෙන් කීහ. **සම්මුති දිට්ඨි** හෙවත් ඒ ඒ මත දැඩිව ගැනීමයි.
මේ අයුරින් තමන්ගේ අදහස පිරිපුන් ලෙස කියනවිට, වෙනත් තැනැත්තන්ගේ අදහස් ‘පහත්’ යැයි කියන බව **‘පරස්ස චෙ වම්භයිතෙන හීනො’** යන ගාථාවෙන් දැක්වූහ. ගාථාවේ අරුත නම්, යම්සේ **පරස්ස **නින්දා කිරිමෙන්**, හීනො** වන්නේ නම්, **න කොචි ධම්මෙසූ විසෙසී** උසස් නො වන්නේ ය. ඊට හේතුව කුමක්ද? **පුථූ හි අඤ්ඤස්ස වදන්ති ධම්මං නිහීනතො** ඒ සියල්ලන්ම **සම්හි දළ්හං වදානා** තම දැකීමෙහි අදහසෙහි දැඩිසේ එල්බගෙන සිටින හෙයිනි.
(ඒ ගැන) වැඩිදුර කිවයුතුද? ඊළඟට ‘සද්ධම්මපූජා’ යන ගාථාවයි. එහි අරුත නම්, ඒ වෙනත් සමයවාදීන්, තීර්ථකයන් **යථා පසංසන්ති සකායනානි, සද්ධම්ම පූජාපි** ඔවුන්ගේ **තථෙව **පැවත්ම ඔව්හු බොහෝ සෙයින් තම සස්නෙහි නායකාදීන්ට ගරු කරති. එහිදී ඔව්හු සිතන, ගැළපෙන පරිදි (කටයුතු) කරන්නාහු නම්, එවිට **සබ්බෙව වාදා තථියා භවෙය්‍යුං** හැම වාදයෝ සත්‍ය වන්නාහුය. හේතුව කුමක්ද? **සුද්ධී හි නෙසං පච්චත්තමෙව** මුල්ම හා එකම අදහසින් හෝ වෙනත් ලෙසකින් හෝ පිරිසිදු බව නොවේ. එය අනුන් කී දෙයින් ලබන දැනුම අනුව, තමන් දැඩිව ගන්නා දැකීම පමණක් වෙයි.
මෙයට වෙනස් වන්නේ නම්, පව් බැහැර කරන ලද නිසා බ්‍රාහ්මණයෙකු වීමයි. **න බ්‍රාහ්මණස්ස** යන ගාථාවේ අරුත නම්**, බ්‍රාහ්මණස්ස** ‘සියළු හේතු එක්ව සකස්වන දේවල් තිරව නොපවතී’ ආදී ලෙසින් මැනවින් අවබෝධයෙන් දන්නා ලද බැවින්, වෙනත් කෙනෙකුන්ගෙන් ගෙන ආ යුතු නුවණ **නත්‍ථි**, දැකීම් පිළිබඳව **ධම්මෙසු** ‘මෙයම ඇත්ත’ යයි තහවුරු කොට ගැනීමක් ද **සමුග්ගහීතම්පි **නැත. ඒ නිසා ඒ මුනිවරයා දැකීම් හා මතවාද පිළිබඳ අරගලයෙන් ඉවත් වූයේය. ඒ මුනිවරයා සිහිය පිහිටුවා ගැනීම ආදිය හැර, **න සෙට්ඨතො පස්සති ධම්මඤ්ඤං**. අනික් ධර්මයක් ශ්‍රේෂ්ඨ වශයෙන් නො දක්නේය.
**‘ජානාමි’** යන ගාථාවෙහි සම්බන්ධය හා අරුත මෙසේය. මෙපමණකින්ද ඒ පරම අරුත දත් මුනිවරයා අන් දහමක් උසස් යැයි නොදකී. තීර්ථක ආදී වෙනත් සමයවාදීහු පරසිත් දන්නා නුවණින් දැනගෙනද, දැක ද **ජානාමි පස්සාමි තථෙව එතං** යැයි මෙසේ කියමින්ද, **දිට්ඨියා සුද්ධිං පච්චෙන්ති** කවර හෙයින්ද? ඔවුන් අතුරෙන් එක් අයෙක් හෝ **අද්දක්‍ඛි චෙ** ඒ පරසිත් දන්නා නුවණින් ඇති තතු සේ දුටුවත්, **කිං හි තුමස්ස තෙන **ඔහුට ඒ දැක්ම කුමක් කළේද? (කුමන පලක්ද?) දුක පිළිබඳ දැනගත්තේ ද? නැතිනම් දුක ඇතිවීමේ හේතු නැතිකිරීම ආදියෙන් වෙනස් ද? ඒ වෙතත් සමයවාදීහු අරියමග හැම අතින්ම ඉක්මවා **අඤ්ඤෙ නෙව වදන්ති සුද්ධිං** ඒ තීර්ථක ආදීන්ද ඉක්මවා බුදුවරු ආදීහු වෙනත් අයුරින් පිරිසිදු බව කියති.
**පස්සං නරො** යන ගාථාවෙහි සම්බන්ධය හා අරුත ගැන වැඩිදුර කිවයුතු නම්, අනුන්ගේ සිත් දන්නා නුවණින් දකින තැනැත්තා **පස්සං නරො දක්‍ඛති නාමරූපං** එයින් පසුව **දිස්වාන වාඤ්ඤස්සති තානෙමෙව** නාමරූප සදා පවතී හෝ සැපයැයි හෝ දැඩිව ගැනීම මිස ඒ දැකීම තුළ වෙනත් දෙයක් නොවේ. ඔහු මෙසේ දකිමින්, **කාමං බහුං පස්සතු අප්පකං** නාමරූප සදා පවතී. සැපයයි දැකීමෙන් **නහි තෙන සුද්ධිං කුසලා වදන්ති**
**‘නිවිස්ස වාදී’** යන ගාථාවේ සම්බන්ධය හා අරුත නම්, ඒ දැකීමෙන් ඔහුට පිරිසිදු බවක් නොලැබෙන නමුත්, දනිමි, දකිමි, එය එසේ යැයි දැඩිසේ සිතාගෙන **නිවිස්සවාදී** මේ දැකීම නිසා - දැකීමෙන් පිරිසිදු බව බලපොරොත්තු වෙමින්, ‘මෙයම ඇත්ත’ යයි මෙසේ දැඩිව මුල්බැස ගත් අදහස ගැන කියන ඔහ **සුබ්බිනයො න** (හික්මවිය) හැකි නොවේ. ඔහු එසේ **පකප්පිතං** ගොඩනගා ගන්නා ලද, **දිට්ඨිං** **පුරෙක්‍ඛරාණො** ඔහු යම් නායකයෙකු ඇසුරු කරන ලදුව, **තත්‍ථෙව සුභං වදානො සුද්ධිං වදො** ‘මම පිරිසිදු අදහස් හෝ පිරිසිදු දැකීමක් හෝ ඇත්තෙක්මි’ යැයි තමා ගැන සිතමින් **තත්‍ථ තථද්දසා සො** එහි තමාගේ දැකීමෙන් නොවෙනස්ව, ඒ දැකීම (ඔහු කෙරෙහි) පවත්නා අයුරින්ම ඔහු දුටුවේය. වෙනස් දෙයක් දැකීමට (මුල්බැස ගත් ඒ මත ඉවතලීමට) නොකැමති බව අදහස් වේ.
මෙසේ කල්පනා කරන, තම දැකීම පෙරටුකොට ගත් තීර්ථකයන් අතර, ‘බ්‍රාහ්මණයා’ (හෙවත් රහත් මුනිවරයා) එවැනි සංකල්ප පෙරටුකොට නොගනිති. ‘න බ්‍රාහ්මණෙ’ ගාථාවෙහි **සංඛං** හඳුනා, දැනගෙන යන තේරුමයි. **න පි ඤාණබන්‍ධූ** සමවත් නුවණ ආදියෙන් තණ්හා-දිට්ඨි සබඳතා ඇතිකර නොගන්නා ලද, එහි පැහැදිලි කිරීම නම්, ඒ රහත් මුනිවරයාට නුවණ නෑදැයකු වී නැත. (නුවණැත්තෙකැයි සමාජයෙන් වාසි ලැබීමට තම අදහස පෙරටුකොට නොගනී.) **සම්මුතියො** දැකීම්, **පුථුජ්ජා** මගපල නොලද්දවුන් අතර, (පොදු සමාජය තුල) **උග්ගණ්හන්ත මඤ්ඤෙ** වෙනත් දේ උගනිති. වෙනත් දැකීම් පිළිබඳව උගනිතියි කියන ලදී.
තවදුරටත් කිවයුතු නම් - ‘විස්සජ්ජ’ ගාථාවයි. **අනුග්ගහො** දැඩිව මතවාද ගැනීමක් නැතිව, රහත් මුනිවරයා (කිසිදු දැකීමක් තමා සතු කර) නොගනී.
‘සො එවරූපො පුබ්බාසවෙ’ ගාථාවෙහි, **පුබ්බාසවෙ** පෙර රූප ආදියෙහි හටගනු ලබන මාන ආදී කෙලෙස් (සිතිවිලි) **නවෙ** රූප ආදිය කෙරෙහි දැන් ඇතිකරගනු ලබන කෙලෙස් සහගත හැඟීම්, **න ඡන්‍දගු** තදබල කැමැත්තට ඉඩ නොදෙයි. **අනන්ත ගරහී** කරන ලදැයි, නොකරන ලදැයි තමාට නින්දා කර නොගනිමින්,
[missing trans] ‘සො සබ්බ ධම්මෙසු’ යන ගාථාවෙහි, **සබ්බධම්මෙසු** සැටදෙකක් වූ වැරදි දැකීම් කෙරෙහි, **යං කිඤ්වි දිට්ඨං වා** මේ ආකාර වූ කොටස්වලින්, **පන්නභාරො** (ඒ හැඟීම්) බර ඉවත්කරන ලද්දේ, **න කප්පියො** දෙආකාරව (තණ්හා-දිට්ඨි) කල්පනා පෙරදැරි කොට නොගනිති. **නූපරතො** කෙලෙස් සහිත වූද, යහපත් වූද කිසිවකු කෙරෙහි බැඳීමකට-ඇලීමකට නොයයි. **න පත්‍ථියො** තණ්හා ආසා රහිත වූයේ, තණ්හාවෙන් පතනු ලැබේ යැයි ‘පත්‍ථියා’ රහත් මුනිවරයාට එබඳු පැතුම් නැත. ඉතිරි කරුණු පැහැදිලි බැවින් මෙහි නොකියන ලදී. මෙම දේසනයද අරහත් බව කුළුගන්වා නිමකළහ. පුරාභෙද සූත්‍රයෙහි කී පරිදි බොහෝදෙනාට දහම් අවබෝධ විය.
**පුච්ඡාමි තං** යනු තුවටක සූත්‍රයයි. මෙම සූත්‍රයට හේතු වූ කරුණ කුමක්ද? මෙය ද එම මහාදේව පිරිස රැස්වූ විට, අරහත් බවට පත්වීමේ පිළිවෙත කුමක්දැ’යි ඇතැම් දෙවිවරුන්ට ඇතිවූ අදහස අනුව ඒ කරුණු පැවසීමට, පෙර පරිදිම - ඉඳු බලයෙන් පෙන්වන ලද බුදුකෙනෙකු විසින් තමන් වහන්සේගෙන් විමසවා (ඊට පිළිතුරු ලෙස) දේසනා කරන ලදී.
මුල් ගාථාවෙහි **පුච්ඡාමි **යනු පැහැදිලි නොවූ කරුණු පිළිබඳව එම කරුණු වඩාත් සවිස්තරව දැනගැනීමට විමසූ අයුරුයි. **ආදිච්චබන්‍ධුං** හිරුගේ පරපුරෙන් පැවතෙන, **විවෙකං සන්තිපදඤ්ච** විවේකය ද සැනසීම හෙවත් නිවීමද, **කථං දිස්වා** කුමන කරුණු දැක, මේ වටපිටාවෙහි පවත්නා කෙබඳු දෙයක් දැක,
එවිට භාග්‍යවතුන් වහන්සේ, නුවණ මෙහෙයා ඒ අනුව කෙලෙස් වළක්වයිද, එසේ ලබන අවබෝධයෙන් පිරිනිවනට පත්වේදැයි නොයෙක් ආකාරයෙන් කරුණු පැහැදිලි කරමින්, ඒ දේව සමූහයා කෙලෙස් නැති කිරිමෙහි මඟට යොමුකරවමින්, ‘මූලං’ පපඤ්චසංඛාය’ යනුවෙන් ගාථා පහක් වදාළහ.
ඒ මුල් ගාථාවේ පටන් කෙටි තේරුම් (දක්වමු.) ‘පපඤ්ච’ යනු ‘අවිජ්ජා’ ආදී කෙලෙස් මුල් හඳුන්වනු ලබන වචනයකි. **පපඤ්ච සංඛාය මූලං අස්මී** එසේ පවතින්නා වූද, **සබ්බං මන්තාය උපරුන්‍ධෙ, යා කාචි අජ්ඣත්තං තණ්හා** හටගනු ලබන්නාහ. **විනයාය සදා සතො සික්‍ඛෙ** ඒ කෙලෙස් පිළිබඳව සිහිය පිහිටුවාගෙන හික්මෙන්නේය.
මෙසේ පළමු ගාථාවෙන්ම තුන්ආකාර වූ හික්මීම ගැන, අරහත් බව කුළුගන්වමින් දේසනාකොට, මානය නැති කිරීම පිණිස නැවත ‘යං කිඤ්චි’ යන ගාථාව කීහ. **යං කිඤ්චි ධම්මහි ජඤ්ඤා අජ්ඣත්තං** උසස් පහත් ලෙසින් තමන්ගේ කිසියම් ගුණ දැනගත්තේය. **අථවාපි බහිද්ධා** ගුරුවර - උපාධ්‍යාය ආදීන්ගේ ගුණ දන්නේය. **න තෙන මානං කුබ්බෙථ** ඒ ගුණයෙන් මානය ඇතිකර නො ගන්නේ ය.
මීළගට එය නොකරන ආකාරය ‘සෙය්‍යො න තෙන’ යන ගාථාවෙන් පෙන්වා දුන්හ. එහි තේරුම නම්, **තෙන **ඒ මානයෙන් ‘මම උසස් වෙමි’ හෝ ‘මම පහත් වෙමි’ හෝ ‘මම සමාන වෙමි’ හෝ **වාපි න මඤ්ඤෙය්‍ය**, ඒ උසස් පහත් ආදී ගතිවලින් **ඵුට්ඨො අනෙකරූපෙහි** ‘මම උසස් කුලයෙන් පැවිදි වූයෙමි’ ආදී ලෙසින් තමන් ගැන කල්පනා (නො) කරන්නේය. **න තිට්ඨෙය්‍ය**. නො සිටින්නේය.
මෙසේ මානය නැති කිරීම ගැන දේසනා කොට, මීළඟට ‘අජ්ඣත්තමෙව’ ගාථාවෙන් කෙලෙස් සංසිඳුවන කරුණු කීහ. **අජ්ඣත්තමෙව උපසමෙ** තමා කෙරෙහි ඇති රාගාදී සියළු කෙලෙස් සංසිඳවන්නේය. **න අඤ්ඤතො භික්‍ඛූ සන්තිමෙසෙය්‍ය** සතිපට්ඨානාදි හැර, වෙනත් දෙයකින් (සිතෙහි) සන්සුන් බව නො සොයන්නේ ය. **කුතො නිරත්තං වා** (අත්හළ බැවින්) අත්හැරීමට දෙයක් කොයින්ද?
මීළඟට, සන්සුන් වූ, කෙලෙසුන් සිඳ දැමූ (රහත් උතුමන්ගේ) නොසැලෙන බව ‘මජ්ඣෙ යථා’ ගාථාවෙන් කීහ. එහි තේරුම නම්, **යථා** විසාල, **සමුද්දස්ස** සාගර පත්ලේ සිට මතුපිට දක්වා අතර යොදුන් හාරදහසක් වූ මැද කොටසෙහි **මජ්ඣෙ** (යුගන්‍ධර ආදී) පව් අතර පිහිටි මුහුද මැද **ඌමී න ජායති**, **ඨිතොව** මුහුද නොසෙල්වී සිටී. **එවං අනෙජො** රහතන් වහන්සේ ලාභ ආදියෙහි **ඨිතො අස්ස** කම්පා නොවෙමින්, රාගාදී කෙලෙස් ගැන ද එපරිදිම **උස්සදං භික්‍ඛු න කරෙය්‍ය කුහිඤ්චි**.
අරහත් බව කුළුගැන්වූ එම දහම් දෙසුම මැනවින් පිළිගනිමින්, ඒ අරහත් මගෙහි පිළිවෙත් මග මුලසිටම විචාරමින් (ඉඳු බලෙන් පෙන්වූ) බුදුවරයා මීළඟට ‘අකිත්තයී’ යන ගාථාව කීය. **අකිත්තයී** කීයේය. **විවට චක්‍ඛූ** විවර වූ, අනාවරණ වූ පසැසින් යුතුව, **සක්‍ඛි ධම්මං** තමන් විසින්ම අවබෝධ කරන ලද, තමන්ටම තහවුරු වූ සිවුසස් දහම, **පරිස්සය විනයං** උවදුරු දුරු කරන, **පටිපදං වදෙහි** දැන් පිළිවෙත කියනු මැනව. **භද්දන්තෙ** ‘ඔබට යහපත වේවා’යි භගවත් හිමිට අමතා කියන ලදී. **පාතිමොක්‍ඛං අථවාපි **සමාධිං ඒ පිළිවෙතම කොටස් ලෙස විමසයි. එහි අනුගමනය කළයුතු මග විචාරයි. නැතහොත් සීලයද, සිතේ එකඟතාව ගැන විමසයි.
ඉක්බිති භාග්‍යවතුන් වහන්සේ, ‘මේ දේසනය ඒ දෙවියන්ටද සුදුසු වන හෙයින්, ඉඳුරන් සංවරය හා සිල් රැකීමද අනුව එම පිලිවෙත් මග අනුපිළිවෙලින් ‘චක්‍ඛූහි.....’ යන ගාථාවෙන් මුලසිටම පහදා දීම ඇරඹූහ. **චක්‍ඛු නෙව ලොලස්ස** දුටු නොදුටු ආදී ලෙස ඇස ලොල් බවක් නොතිබිය යුතුයි. **ගාමකතාය ආවරයෙ සොතං** තිරිසන් කතා හරවත් නොවූ, ලාමක කතාවෙන් දෙසවන් ආවරණය කරගත යුතු **ඵස්සෙන** රෝග පහසින්, **භවඤ්ච නාභිජප්පෙය්‍ය** ඒ පහස දුරුකිරීම පිණිස, කාමාදී භව නො පතන්නේ ය. **භෙරවෙසුච න සම්පවෙධෙය්‍ය** ඒ පහසට හේතුවන සීහවග ආදීන්ගෙන් වන බිය ඇතිකර නොගනී. නාසය, මනස වැනි ඉඳුරන් කෙරෙහි ද බිය ඇතිකර නොගනී. මෙසේ ඉඳුරන් සංවරය මැනවින් සපිරෙතැයි කියන ලදී. මුලින්ම ඉඳුරන් හික්මවා ගැනීම කියා, කැලයෙහි වාසය කරමින් බියජනක අරමුණු දැක අසා හෝ කම්පා නොවන්නේ යැයිද දක්වයි.
**ලද්ධා න සන්නිධිං කයිරා** ආහාර ආදී යම්කිසිවක් දැහැමෙන් ලැබ, ‘කැලයෙහිදී ද සෙනසුනෙහි ද වාසය කිරීමේදී ඒවා හැමදා ලබාගත නොහැකි යයි සිතා එක්රැස් නොකරන්නේය.
**ඣායී න පාදලොලස්ස** දැහැන් වැඩීමෙහි නියැලුනේ (නිකරුනේ) ඇවිදීමට නොයන්නේය. **විරමෙ කුඤ්ඤච්චං නප්පමජ්ජෙය්‍ය** අසංවර ලෙස අත් සෙලවීම්, ඉඟිපෑම් ආදියෙන් දුරුව, සංවරයෙහි පිහිටීම, මනාව කටයුතු කරමින් එහි නොපමා වන්නේය.
**තන්‍දිං මායං හස්සං ඛිඩ්ඩං** අලස බව ද කපටි බව ද සිනාව ද කායිකව කරන සෙල්ලම් ද, වචනයට සම්බන්ධ වූ හෙවත් මුවින් කරන සෙල්ලම්ද (නොයෙක් හඬ, ඔර හඬ ගැයුම් වැනි) නොයෙදේ. **සවිභූසං** අලංකාරය සහිත,
**ආථබ්බණං** අනුන්ට වින කරන මන්ත්‍ර ආදී ගුරුකම්, **සූපිනං** සිහින පලාපල, **ලක්‍ඛණ** මැණික් ලකුණු (පිහිටි තැන් හා ඊට අදාළ වූ) **නො විදහෙ** නොයෙදෙන්නේය. **විරුතඤ්ච** සතුන්ගේ හඬ අනුව සුබාසුබ යම් යම් දේ කීම, **පෙසුනෙය්‍යං** කේළාම්, **කය වික්කයෙ** පස් දැහැමියන් සමග කපටි ලෙස හෝ මතු වාසි ලැබීම පිණිස හෝ ගනුදෙනු නොකෙරේ. **න තිට්ඨෙය්‍ය, උපවාදං භික්‍ඛු න කරෙය්‍ය** දොස් සහගත කෙලෙස් සිතිවිලි උපදවා නො ගනිමින්, තමා කෙරෙහි, වෙනත් මහණ බමුණන් කෙරෙහි දොස් නො කියන්නේ ය. **ගාමෙ ච නාභිසජ්ජෙය්‍ය** ගමෙහි ද ගිහියන් හා එක්වී ඇලී ගැලී කටයුතුවල නොයෙදෙන්නේය. **ලාභකම්‍යා ජනං න ලපෙය්‍ය** වාසිය පිණිස මිනිසුන් අමතා කතාබහ නොකරන්නේය. **පයූතං** සිවුරු ආදියට අදාල වූ හෝ ඒවා ලබාගැනීම පිණිස,
**මොසවජ්ජෙ න නීයෙථ** බොරු කීමෙහි නො යෙදෙව. **ජීවිතෙන** ජීවත්වීම පිණිස, **සුත්‍වා රුසිතො බහුං වාචං සමණනං වා පුථුච්චනානං** තරහෙන් හෝ ගැටුම් ඇතිකිරීමෙන් හෝ සමණයන් හෝ කැත්කුලවතුන් හෝ බිඳවීමට බොහෝදෙනා කියනු ලබන අයහපත් වචන අසා, **න පටිවජ්ජා** ඊට පිළිතුරු නොදෙයි. මක්නිසාද? **නහි සන්තො පටිසෙනිකරොන්ති**
**එතඤ්ච ධම්මමඤ්ඤාය** මෙතෙක් කියන ලද සියළු කරුණු දැන, **විචිනං** විමසීමෙන් තෝරාගනිමින්, **සන්තීති නිබ්බුතිං ඤත්‍වා** රාගාදියෙහි නිවීම සැනසීම යැයි දැන,
‘කුමක් නිසා (ඒ සඳහා) පමා වන්නේ ද? ‘අභිභූ හි සො’ යන ගාථාවෙන් මෙසේ ද වදාරා ඇත. **අනභිභූතො** ඒවායින් වසඟ කරගැනීමට නොහැකි වූ, **සක්‍ඛිධම්මං අනීතිහමදස්සී** මෙසේ වී යැයි කී පමණින් ම නො අදහා සිවුසස් දහම පසක් කළේය. **සදා නමස්සමනුසික්‍ඛෙ** හැමකල්හි නමදිමින් තෙආකාර වූ හික්මීමෙන් යුතු වන්නේය. ඉතිරි කරුණු පැහැදිලිය.
හුදෙක්ම මෙහි ‘ඇස්වලින් රූප දැකීමට ලොල් නොකරන්නේය ආදී ලෙසින් ඉඳුරන් සංවරයත්, ‘ආහාරපාන පමණ ගැන කීමෙන් රැස්කර තබා නොගත යුතු සිවුපසය පරිහරණයෙහි සංවර සීලයත්, ලිංගික ඇසුර, බොරු කීම, කේලාම් කීමෙන් වැළකීම ආදියෙන් පාමොක් සංවර සීලයත්, අණවිණ, සිහින පලාපල, නිමිති ආදිය කීම වැළකීමෙන් පිරිසිදු දිවිපැවතුම් සීලයත්, ‘දැහැන් වැඩීම ගැන කීමෙන් සිත එකඟබවත්, ‘මහණකුගේ තෝරාගැනීම’ ගැන කීමෙන් නුවණත්, ‘හැමකල්හිම සිහියෙන් හික්මවිය යුතු’ යැයි නැවතත් කෙටියෙන් නුවණත්, ‘හැමකල්හිම සිහියෙන් හික්මවිය යුතු’ යැයි නැවතත් කෙටියෙන් තෙ ආකාර වූ ‘හික්මීමත්, ආසන, නිදන තැන්, (පරිහරණය හා) නිසංසල තැන්වල පැවිද්දා වාසය කරන්නේ ය, බොහෝ නිදා නොගන්නේ ය’ ආදී ලෙසින් සීලය - සිත එකඟ බව හා නුවණට උපකාර වන, උපකාරී නොවන - එක්රැස් කරන - දුරුකරන ආකාරය කියන ලදී.
මෙසේ භාග්‍යවතුන් වහන්සේ ඉඳු බලෙන් පෙන්වන ලද බුදුන්වහන්සේට පිරිපුන් පිළිවෙත පහදා, අරහත් බව කුළුගන්වා දේසනය නිම කළහ. අවසානයෙහි පුරාභෙද සූත්‍රයෙහි කියන ලද පරිදිම දහම් අවබෝධය ලැබූහ.
**අත්තදණ්ඩා භයං ජාතං** යනු අත්තදණඩ සූත්‍රයයි. මෙම සූත්‍රය දේසනයට හේතුව කුමක්ද? සම්මාපරිබ්බාජනිය සූත්‍රය දේසනයට හේතුවූ කරුණු දැක්වීමේ දී ජලය නිසා හටගත් සැකි-කෝලියවරුන්ගේ අරගලය විස්තර කරන ලදී. භාග්‍යවතුන් වහන්සේ එය දැන, ‘නෑදැයින් කලහ කරති’යි ද, ඔවුන් එයින් වළක්වමි’යි ද අදහස්කොට, යුද සේනා දෙකට මැද වැඩසිට මෙම සූත්‍රය වදාළහ.
එහි පළමු ගාථාවේ අරුත නම්, ලෝ වාසීනට මෙලොව හෝ පරලොව හෝ බය හටගනී ද, ඒ සියල්ලට **අත්තදණ්ඩාභයං ජාතං** තමන්ගේ දුසිරිත් කරුණු හේතු වේ. මෙසේ ඇතිකල **ජනං පස්සථ මෙධගං** එකිනෙකා කෙරෙහි කලහය - හිංසාව - හිරිහැරයට පත් මේ සැකිකුලාදි ජනයා දෙස බලව. එසේ එකිනෙකාට සතුරුව, වැරදි මගට පිළිපන් ජනයාට දොස් නඟා තමන්ගේ නිවැරදි පිළිවෙතින් ඔවුනට සංවේගය දැනවීමට **සංවේගං කිත්තයිස්සාමි යථා සංවිජිතං මයා** ලෙස කීහ. පෙර බෝසත් කාලය මෙයින් අදහස් කෙරේ.
මීළඟට එසේ සංවේගයට පත් ආකාරය ‘ඵන්‍දමානං’ ආදී ගාථාවෙන් කීහ**. ඵන්‍දමානං** තණ්හා ආදියෙන් කම්පනය වන**, අප්පොදකෙ** මද ජලය ඇති**, අඤ්ඤමඤ්ඤෙහි ව්‍යාරුද්ධෙ දිස්වා** නොයෙක් සත්වග එකිනෙකා කෙරෙහි සතුරුවන අයුරු දැක, **මං භයමාවිසි** මට බය දැනුණි.
**සමන්තමසාරො ලොකො** නිරය පටන් මුළු ලෝකයම අසාර වූ, තිරසාර බවක් නැති, **දිසා සබ්බා සමෙරිතා** සියළුම දිසා තිර බවක් නොමැති බවින්, අනිස බැවින් කම්පා වී, **ඉච්ඡං භවන මත්තනො** තමාට රැකවරණයක් කැමතිව, **නාද්දසාසිං **අනොසිතං ජරාව ආදියෙන් ඉවත්වුනු කිසිදු තැනක් නුදුටුවෙමි.
**ඔසානෙත්‍වෙව ව්‍යාරුද්ධො දිස්වා මෙ අරතී අහූ** යොවුන් බව අවසානයෙහිම, කෙළවරෙහිම, වැනසෙන කල්හිම, ජරාවෙන් පීඩිතව, නොසතුටු සිත් ඇති සත්වග දැක නොඇලීමක් කලකිරීමක් මට ඇතිවිය. **අත්‍ථෙව සල්ලං** ඉක්බිති මේ සතුන් කෙරෙහි වූ රාගාදී උල්, **හදය නිස්සිතං** සිතෙහි ඇතිවූ
ඒ උලෙහි බලය කෙතෙක්ද? ‘යෙන සල්ලෙන ඔතිණ්ණෙ’ යන ගාථාවෙන් එය කියන ලදී. එම ගාථාවෙහි, **දිසා සබ්බා විධාවතී** සියළු දුසිරිත් නැගෙනහිර, ආදී දිසා හා අනුදිසාවලටද පැතිරෙයි. **තමෙව සල්ලං අබ්බුය්හ න ධාවති න සීදති** ඒ උල උදුරා දැමීමෙන් පසුව, දිසා අනුව (සසර) නොදුවයි. සිවු සැඩපහරෙහි නොගිලෙයි.
මෙසේ මහා බලවත් උලකින් සිදුරුව පීඩාවට පත් සත්වග අතරෙහි (වෙනසක්) ‘සික්‍ඛානූගීයන්ති.........’ යන ගාථාවෙන් දැක්වේ. එහි තේරුම නම්, **ලොකෙ** පස්කම් සැප ලැබීමට එහි ගැලී මුලා වී, **ගථිතානි** යැයි කියන ලදී. බොහෝ කලක් ඊට පුරුදු වූ, ඒවා ඇසුරු කරන ලද බැවින්ද ගථිතානි නම් වේ. **තත්‍ත** ඒ හේතුවෙන්, ඇතුන් හික්මවීම ආදී නොයෙක් **සික්‍ඛා** කියනු ලබත් හෝ උගන්වනු ලබති. ‘මේ ලෝකය කොතෙක්දුරට (ඒ ඇති තතු දැකීමට) පමාවූයේද? කියා බලව. මේ අතර දැනුම් තේරුම් ඇති කුලපුතෙක්, **තෙසු** ඒ ඇලීගැලෙන පස්කම්හි හෝ ඇතුන් හික්මවීම් ආදී කටයුතුවලින් ඈත්වී, **න සියා** හුදෙක්ම කිසිම දෙයක සදා පැවතීමක් නැතැයි අනිසතාව දැකීමෙන් **නිබ්බිජ්ජ සබ්බසෙ කාමෙ අත්තනො නිබ්බාණමෙව සික්‍ඛෙ. **
මීළඟට නිවන් පිණිස හික්මිය යුතු ආකාරය සච්චො සියා යන ගාථාවෙහි සඳහන් වේ. සචචො ඇත්ත කතා කිරීමෙන් ද, නිසි නුවණින් ද, නියම මගෙන් ද යුක්ත වූ**, රිත්ත පෙසුනො** කේළාම් කීමෙන් වෙන් වී, **වෙවිච්ඡං** මසුරුකම,
**නිද්දං තන්‍දිං සහෙ ථීනං** නිදිකිරා වැටීමද, කයෙහි අලස බව හා සිතෙහි අලස බව යන මේ කරුණු තුන මැඩපවත්වන්නේය. **නිබ්බාණමනසො** නිවනට යොමු වූ සිත ඇතිව,
**සාහසා** රාගයෙන් රත් වූ හැසිරීම් ආදියෙන් ඉවත් වන්නේය. **පුරාණං නාභිනන්‍දෙය්‍ය** අතීතයට ඇළුම් නො වන්නේ ය. **න වෙ** වත්මනෙහි, **හීයමානෙ** මානය නැතිකොට **ආකාසං න සිතො සියා** තණ්හාව ඇසුරු නො කරන්නේ ය. තණ්හාවෙන් රූප ආදිය (සිතෙහි පැතිරි විහිදී යන ආකාරය අනුව) ‘ආකාස’ යැයිද කියනු ලැබේ.
ඊට හේතුව කුමක්ද? අහස පැතිරී ඇති අයුරු මෙනි. ‘ගෙධං බ්‍රෑමි’ යන ගාථාවේ අරුත නම්, මම මේ අහස සේ නම් කරන ලද තණ්හාවෙන් රූප ආදියට කෑදර බව ඇතිකරන බැවින්**, ගෙධං බ්‍රෑමි** ‘ගෙධ’ යැයි කියමි. තවදුරටත් කියන්නේ නම්, කැඳවාගෙන යන අරුතින් **ඔඝො** හෙවත් සැඩපහර යයි ද, රඳවා ගැනීමේ අරුතින් ‘ආජව’ යැයි ද, මෙය මගේය, මෙය මගේ යැයි කොඳුරන බැවින් **ජප්පන** යැයි ද, මුදාහැරිය නොහැකි අරුතින් **ආරම්මණං** යයි ද කම්පා කරන බැවින් **කම්පනං** යයි ද කියමි. තණ්හාව උවදුරක් ලෙස ද, පහසුවෙන් ඉක්මවිය නොහැකි ලෙසින් ද **කාමපංකො දුරච්චයො**, ‘ආකාසං න සිතො සියා’ මෙසේ කී කල්හි, ආකාස යයි කියන්නේ කුමක්දැ’යි ‘ගෙධං බ්‍රෑමි’ යන ගාථාවට එක්වන ආකාරය දැනගත යුතුය. එහි පද යෙදුම ‘ආකාසංති ගෙධං බ්‍රෑමි’ යනුවෙනි. එසේම ‘මහොඝො බ්‍රෑමි, ආජවං බ්‍රෑමි, ජප්පනං බ්‍රෑමි, කම්පනං බ්‍රෑමි යැයි. (යොදා ගතයුතුය.) එසේ දෙවියන් සහිත ලෝකයෙහි කාමය නැමති මඩගොහොරුවෙන් ගොඩ ඒම අපහසුයයිද කියමි.
එමෙන්ම මහාව ගිජු බවෙන් ඉවත් නොවේ. ‘සච්චා අවොක්කම්ම’** **යන ගාථාවේ අරුත නම්, පෙර කියන ලද තුන්ආකාර වූ **සච්චා අවොක්කම්ම** රහත් බව ලබන උසස් පිළිවෙතින් යුතු වූයේ **මුනි** යැයි හැඳින්වේ. නිවන නැමති ගොඩබිමෙහි (සසරින් එතෙරව) **තිට්ඨති බ්‍රාහ්මණෙ, සවෙ** මෙබඳු සියළුම කරුණු, **නිස්සජ්ජිත්‍වා සන්තො වුච්චති** සියලු ආයතනයන් දුරලා ශාන්ත වූයේය.
මේ ගැන වැඩිදුර කිවයුතුද? (මීළඟට) ‘සවෙ විදිත්‍වා’ ගාථාවයි. **ඤත්‍වා ධම්මං** අනිස ආදී කරුණු දැන, **සම්මා සො ලොකෙ ඉරීයානො** වැරදි ඉරියවු පැවැත්මෙන් වන සියළු කෙලෙස් නැතිකොට, මැනවින් මුනිවරයා ඉරියවු පවත්වන්නේය.
‘යොධ කාමෙ’ ගාථාවෙහි. **සංග** සත්ආකාර වූ එක්රැස්වීම්, **යො අච්චතරී නාජ්ඣෙති** දැඩිව ආසා නොකරයි.
එහෙයින් ඔබලාද එසේ වීමට කැමතිවීම (මැනවි.) එසේ කියමි. යං පුබ්බෙ යන ගාථාවේ **යං පුබ්බෙ** අතීතයෙහි කළ කී දේ මත සකස් වූ කෙලෙසින් හටගත් අතීත කටයුතු ද, **පච්ඡ තෙ මාහු කිඤ්චිනං** අනාගතයෙහිද එබඳු එක්රැස්වීම් නිසා ඇතිවන රාගාදී කෙලෙස් ගැන කියයි. **මජ්ඣෙ චෙ නො ගහෙස්සසී** වත්මනෙහි ද රූපාදිය ද (තණ්හා-දිට්ඨි සේ) නො ගන්නේය.
මෙසේ සන්සුන්ව හැසිරෙන්නෙහි’ යැයි අරහත් බවට පැමිණීම දක්වා, රහතන් වහන්සේ පිළිබඳව පැසසුම් ලෙසින් මෙයින් පසු ගාථා වදාළහ. ‘සබ්බසො’ යන ගාථාවෙහි **මමායිතං** මගේය - මම ය යන අදහසයි. මෙය මට අයත්ය යනුවෙන් අදහස් කරන දේ, **අසතා ච න සොචති** නොපෙනෙන දෙයකට, නොමැති දෙයකට සෝක නොකරයි. **න ජීයති** විපතකට නොපැමිණේ.
ඒ ගැන වැඩිදුර කිවයුතුද? අනුද්ධරී යන ගාථාවෙහි **අනුද්ධරී **ඉසිමාන නැති, **අනිට්ඨුරී** යැයි ඇතමෙක් කියති**. සබ්බධී සමො** හැමවිටම සමව, මැදහත් බව අදහස් කෙරේ. කුමක් නිසා කියන ලද ද? ඒ රහතන් වහන්සේ ‘මට මෙය නැතැ’යි සෝක නො කරති. මම ඒ කම්පානොවන තැනැත්තා ගැන ඇසූවිට, **අනිට්ඨුරී අනනුගිද්ධො අනෙජො සබ්බධීසමො** යැයි මේ ගුණ හතරද **ආනිසංස බ්‍රෑමි** (කියමි.)
තවදුරටත් ඒ ගැන කිවයුතුද? මීළඟට **අනෙජස්ස** යන ගාථාවයි. එම ගාථාවේ නිසංඛීතිපුඤ්ඤාභිසංඛාර ආදිය, එබඳු රැස්කිරීම්, එකතුවීම් නැති හෙයින් නිසංඛීති යැයි කියනු ලැබේ. **වියාරම්භා** ඒවායෙහි පටන්ගැන්ම, **ඛෙමං පස්සති සබ්බධී** සැමතැනම බියරහිත බවම දකී.
මෙසේ දකිමින්, (ඊළඟට) **න සමෙසු** යන ගාථාවයි. එහි **න වදති** ‘මම සමාන වෙමි’යි ආදී මැනීම් ලෙසින් තමා සමකොට නො කියයි. (තුන්මාන) **ධමෙසු, උස්සෙසු නා දෙති න නිරස්සති** රූපාදී කිසිදු දෙයක් දැඩිව නොගනී. (එසේ නොගන්නා බැවින්) අත්හැර නොදමයි. ඉතිරි කරුණු පැහැදිලිය. මෙසේ අරහත් බව කුළුගන්වමින් දේසනය නිම කළහ. දේසනය අවසානයෙහි සැකි කුමරුවෝ පන්සියයක් ද, කෝලිය කුමරුවෝ පන්සියයක් ද ‘එව මහණ’ යැයි භාග්‍යවතුන් වහන්සේගේ ඇමතීමෙන් පැවිදි බව ලැබූහ. තථාගතයන් වහන්සේ ඒ සඟ පිරිස ද සමග මහා වනයට පිවිසියහ.
**න මෙ දිට්ඨො** යනු සාරිපුත්ත සූත්‍රයයි. ථෙරපඤ්ඤහ සූත්‍රය යයි ද හඳුන්වනු ලැබේ. මෙම සූත්‍රයට හේතු වූ කරුණ කුමක්ද? මේ ඊට හේතුවයි. රජගහනුවර සිටුවරයාට සඳුන්ගැටය ලද විට ඒ සඳුන් ගැටයෙන් සෑදූ පාත්‍රය උසින් ඔසවා තැබීමත්, ගරුකටයුතු පිණ්ඩොල භාරද්වාජ තෙරුන් ඉඳුබලෙන් එය ගැනීමත්, ඒ හේතුකොට සව්වනට ඉඳු පෙළහර පෑම තහනම් කිරීමත්, තීර්ථකයන් භාග්‍යවතුන් වහන්සේ සමග පෙළහර පෑමට කැමැති වීම, පෙළහර පෑම, භාග්‍යවතුන් වහන්සේගේ සැවැත්පුර ගමන, තීර්ථකයන් පසුපස යාම, සැවැත්පුරදී පසේනදී රජු බුදුරදුන් හමුවීම, ගදඹරුක පහළවීම, තීර්ථක පරාජය සඳහා පෙළහර පෑමට උත්සාහවත් වූ සිවුපිරිසට එය වැළැක්වීම, යමාමහ පෙළහර පෑම, පෙළහර පෑමෙන් පසු භාග්‍යවතුන් වහන්සේගේ තව්තිසා ගමන, එහි තෙමසක් දහම් දෙසීම, ගරුකටයුතු අනුරුද්ධ තෙරුන් වහන්සේ විසින් ඉල්ලා සිටි පරිදි දෙව්ලොවින් සංකස්ස නුවරට බැසීම දක්වා මේ සිදුවීම් අතරතුර ජාතක කථාද විස්තරකොට, දස දහසක් සක්වළ දේවතාවුන් විසින් කරනු ලබන පූජා ලබමින් මැද තිබූ මැණික් හිණිමගෙන් බැස හිණිමග පාමුල සිටියහ.
‘දැහැනෙහි නිරතුරුවම යෙදෙන, සියළු කාමයන් හැරදැමූ නුවණැති, සිහියෙන් යුතු සම්මා සම්බුදුවරුන්ට දෙවියෝ ද කැමති වෙති.’
මෙම ධම්මපද ගාථාවෙන් පැවසෙන පරිදි මේ සිදුවීමටද අදාල වේ. හිණිමග පාමුල සිටි භාග්‍යවතුන් වහන්සේට, හැමදෙනාගෙන් පළමුකොටම ගරුකටයුතු සැරියුත් තෙරුන් වහන්සේ වැන්දාහ. ඊට පසු උප්පලවණ්ණා තෙරණියද, පසුව මහජනයාද වැන්දාහ. ‘මේ පිරිස අතර, මුගලන් තෙරුන් ඉඳු බලයෙන්ද, අනුරුද්ධ තෙරුන් දිවැසින්ද, පුණ තෙරුන් දහම් කතාවටද උසස්ව, මුල්තැන සිටිනා බව පතළය. සැරියුත් තෙරුන් කිනම් ගුණයකින් උසස්ව මුල්තැන ගන්නේදැ’යි නොදනී. සැරියුත් තෙරුන්ගේ මහා පැණවත් බව පහදා දෙන්නේ නම් මැනවැ’යි එහිදී භාග්‍යවතුන් වහන්සේ සිතූහ. ඉක්බිති තෙරුන් වහන්සේගෙන් පැනයක් විචාළහ. තෙරුන් වහන්සේ, භාග්‍යවතුන් වහන්සේ විසින් විමසන ලද, පොදු සමාජයට ගැලපෙන පැන, මගපලයෙහි හික්මීමට අදාල පැන, රහත් උතුමන්ට අදාල පැන සියල්ලම විසඳූහ. එදා ජනයා සැරියුත් තෙරුන් නුවණින් මුල්තැන ගන්නේ යැයි මැනවින් දැන ගත්තේය. එවිට භාග්‍යවතුන් වහන්සේ, සැරියුත් තෙරුන් තියුණු නුවණින් මුල්තැන් ගත්තේ දැන් පමණක් නොවේ’ යැයි (ජාතක කථාවක් දේසනා කළහ.)’
‘පෙර දහසකටත් වඩා ඉසිවරු අල, පලතුරු ආහාරයට ගනිමින්, වනයෙහි කඳුපාමුල්හි වසති. ඔවුන්ගේ ගුරුවරයාට අසනීපයක් හටගත්තේය. උවටැන් මැනවින් සිදු කෙරෙයි. දෙටු අතවැසියා ‘සුදුසු බෙහෙතක් ගෙන එන්නෙමි, ඇඳුරුතුමන්ට නොපමාව උවටැන් කරව’යි කියා මිනිසුන් වසන පෙදෙසකට ගියේය. ඔහු ආපසු ඒමට පෙර, ඇදුරුතුමා මළේය. ‘ඔහු දැන් මිය යන්නේ’ යැයි සිතූ අතවැසියෝ සමාපත්ති ගැන විමසූහ. ආකිඤ්චායතන සමාපත්තිය ගැන සළකා ‘කිසිත් නැතැ’යි ඇදුරුතුමා කීය. අතවැසියෝ එවිට, ‘ඇදුරුතුමා සිත දියුණුකොට කිසිදු උසස්බවක් ලබා නැතැයි සිතූහ. දෙටු අතවැසියා බෙහෙත් ගෙන අවුත්, ඔහු මළ බව දැන, ‘ඇදුරුතුමාගෙන් කිසිවක් විමසීදැ’යි ඇසීය. ‘විචාළෙමු, කිසිවක් නැතැ’යි කී බැවින් කිසිදු උසස් බවක් ලබා නැතැයි අතවැසියෝ කීහ. ‘කිසිවක් නැතැයි, ආකිඤ්චඤ්ඤායතන දැහැන ගැන දැනුම් දුන් බවත්, ඇදුරුතුමන්ට ගරුසත්කාර කළ යුතු’ යැයි දෙටු අතවැසියා පැවසීය.
‘දහසකටත් වඩා රැස්ව සිටි ඔව්හු වසර සියයක් නුවණ නැතිව හැඬුවාහ. කියන ලද දෙයෙහි අරුත් දන්නා නුවණැති එකම තැනැත්තා වුව ද උසස්ය.
භාග්‍යවතුන් වහන්සේ ජාතක කථාව දේසනා කළවිට, ගරුකටයුතු සැරියුත් තෙරුන්වහන්සේ තමන් හා පන්සියයක් පමණ වූ සඟපිරිස උදෙසා සුදුසු සෙනසුන්, ගැලපෙන සීලවත් ආදිය ඇසීමට, ‘මා මෙබඳු දෙයක් මීට පෙර නොදකින ලදැ’යි ආදී ලෙසින් මේ පැසසුම් ද එක්කොට, ගාථා අටක් පැවසූහ. භාග්‍යවතුන් වහන්සේ, සැරියුත් තෙරුන් විමසන ලද කරුණු පැහැදිලි කිරීමට ඉතිරි ගාථා වදාළහ.
**ඉතො පුබ්බෙ** (දෙව්ලොව සිට) සංකස්ස නුවරට බැසීමට පෙර, **වග්ගුවදො** මිහිරි වචන කියන, තුසිතා **ගණිමාගතො** තුසිත දෙව්ලොව සිට චුතව මවුකුස පිළිසිඳගත් බැවින්, පිරිස ඇති හෙයින් ගණීයැයි දැක්වේ. සතුටුව යන අරුතින් හෝ තුසිත නමින් හඳුන්වනු ලබන දෙව්ලොවින් පැමිණ, පිරිස් ඇති, (සසර දුක් නොවන බැවින්) තුටුවන රහතන් වහන්සේලා සමූහය අතරට පැමිණි,
දෙවන ගාථාවෙහි **සදෙවකස්ස ලොකස්ස යථා දිස්සති** දෙවියන් සහිත ලෝකයාට මෙන්ම, මිනිසුන්ටද පෙනේ. සැබෑ ලෙසටම, නොවෙනස්වම පෙනේ. **චක්‍ඛුමා** උතුම් ඇස, **එකො** පැවිදි වූවෙකු ලෙස, **රතිං** සියල්ල අත්හැර දැමීම ආදිකොට,
තුන්වන ගාථාවේ **බහූනනං ඉධ බද්ධානං** මෙහි බොහෝ කැත් කුලවතුන්ට ආදීන්ට, සිසුන් විසින් ගුරුවරයෙක් සේ සැළකෙන පැවතුම් ඇති බැවින්, බැඳුණු යයි කියනු ලබයි. **අත්‍ථි පඤ්හෙන ආගමං **විමසා දැනගැනීමට පැනයක් ගෙන ආවෙමි. පැනයක් විමසා දැනගැනීමට ඇත.
සිවුවන ගාථාවේ, **විජිගුච්ඡතො** ඉපදීම ආදියට පිළිකුල් කරමින්, **රිත්තමාසනං** විසිතුරු ඇඳපුටු (හැර) **පබ්බතානං ගුහාසු වා** ගිරිගුහාවල හෝ, ආසන රහිතව හෝ, භජතො (ඇසුරු කරයි.) යන මෙම වචනය හා සම්බන්ධ කළයුතුය.
පස්වන ගාථාවෙහි **උච්චාවචෙසු** උසස් පහත් වූ, **සයනෙසු** විහාරයන්හි හෝ සෙනසුන්හි, **කීවන්තො තත්‍ථ භෙරවා** එහි බියවීමට කරුණු කෙතෙක්ද? **කුවන්තො **යයිද වචනයකි. නාදකරන යන අරුතයි. (එය) මුල හා අග සබඳතාවක් නැත.
හයවන ගාථාවෙහි**, කති පරිස්සයා** උවදුරු කෙතෙක්ද? **අමතං දිසං** නිවනට, එය අමත යැයි එසේ යායුතු දිසාව (මග) පෙන්වයි. එහෙයින් අමතං දිසං යැයි කියන ලදී. **අභිසම්භවෙති** අබිබවා යන්නේය. **පන්තම්හි** කෙළවර,
හත්වන ගාථාවෙහි, **ක්‍යාස්ස ව්‍යප්පථයො අස්සු** ඔහුගේ වචනය කෙබඳුවේද? අටවන ගාථාවෙහි **එකොදි නිපකො** එකඟ සිත් ඇති නුවණැති පණ්ඩිතයා.
මෙසේ ගරුකටයුතු සැරියුත් තෙරුන් විසින් ගාථා තුනකින් භාග්‍යවතුන් වහන්සේට තුති පැසසුම් කොට, ගාථා පහකින් පන්සියයක් පැවිදි සිසු පිරිසට යහපතක් වන සේ, ගැලපෙන සෙනසුන් හා සිල්වත් විය යුතු සැටි විමසූ අතර, ‘විජිගුච්ඡමානස්ස’ ආදී ගාථාවලින් භාග්‍යවතුන් වහන්සේ එය පහදාදීම ඇරඹූහ. පළමු ගාථාවෙහි පටන් අරුත් දැක්වේ. ජාති ආදී දේවලින් **විජිගුච්ඡමානස්ස රිත්තාසනං සයනං සෙවතො ච සම්බොධිකාමස්ස** සැරියුත් හිමිට **යදිදං ඵාසු** විහරණය, **යථානුධම්මං** දහමට ගැලපෙන දෙයක්, **තං තෙ පවක්‍ඛාමි යථාපජානං** දැනගන්නා ආකාරයෙන් කියන්නේය. මෙසේ කියමි’යි අදහසයි.
දෙවන ගාථාවෙහි **පරියන්තචාරි** සීලය ආදී සිවු ආකාරයෙන් හැසිරෙමින්, **ඩංසාධිපාතානං** ඇටමැස්සන් ද, වෙනත් මැස්සන් ද, වෙනත් මැස්සෝ ඒ ඒ තැන හැපී (වැළඳ) කති. එහෙයින් ‘අධිපාතා හෙවත් ඒ ඒ තැන පනින කුඩා මැක්කන් යයි කියනු ලැබේ. **මනුස්සඵස්සානං **සොරුන් ආදීන්ගෙන් වන උවදුරු,
තුන්වන ගාථාවෙහි [missing trans] **කුසලානුඵසී** යහපත් කරුණු සොයමින්,
**ආකංකඵස්සෙන** රෝග පහසින්, **සීතං අච්වුණ්හං** සීතලද, උණුසුම වැඩිවීමද, **සො තෙහි ඵුට්ඨො බහුධා** ඒ (යෝගාවචර) මහණ නොයෙක් ආකාරයෙන් රෝගාදියෙන් පහස ලැබූවත්, **අනෙකො** මෙයින් ලබන හඳුනාගැනීම් අනුව සිතට නැගෙන යහපත් අයහපත් හැඟීම්වලට ඉඩ නොතබා,
මෙසේ ‘භික්‍ඛුනො විජිගුච්ඡතො’ ආදී ගාථා තුනකින් විමසූ කරුණු පහදා දී, මීළගට ‘ක්‍යාස්ස ව්‍යාප්පථයො’ ආදී ලෙසින් විමසූ කරුණු පහදමින් ‘සොරකම් නොකරන්නේය........’ වැනි කරුණු ඇතුලත් ගාථා වදාළහ. **ඵස්සෙ** පතුරුවන්නේය. **යදාවිලත්තං මනසො විජඤ්ඤා** සිතෙහි කැළඹුණු බව දැනගන්නේය. ඒ සියල්ල ‘කළු පැත්තට’ අයත්ය. අයහපත් දේ යැයි සිතා දුරු කරන්නේය.
**මූලම්පි තෙසං පලිඛඤ්ඤ තිට්ඨෙ** ඔවුන්ගේ තණ්හාවට, අති මානයට අවිජ්ජා ආදිය මුල් වේ. එයද උදුරා දමා (ඉදිරියට) කටයුතු කරන්නේය. **අද්ධා භවන්තො අභිසම්භවෙය්‍ය** මෙසේ කැමති අකමැති දේ එකවරම මැඩපවත්නේය. එහි කිසිදු ලිහිල් බවක් නොකරන්නේ යැයි අදහස් වේ.
**පඤ්ඤං පූරක්‍ඛත්‍වා** නුවණ පෙරදැරි කොට**, කල්‍යාණපීති** යහපත් වූ සොම්නසින් යුතුව, **චතුරො සහෙථ පරිදෙව ධම්මෙ** ඇතුලත දැක්වූ ගාථාවලින් කියනු ලබන, හඬා වැලපීමට හේතුවන කරුණු ඉවසා දරා සිටින්නේය.
**කිංසු අසිස්සාමි** කුමක් අනුභව කරන්නෙම්ද? **කුවං වා අසිස්සං** කොතැන සිට අනුභව කරන්නෙම්ද? **දුක්‍ඛං වත සෙත්‍ථ කුවජ්ජ සෙස්සං **මේ රැය දුකසේ නිදාගතිමි. අද රැයෙහි කොතැන නිදන්නෙම්ද? **එතෙ විතක්කෙති** මේ පිණ්ඩපාතයෙහි දෙයාකාරවද, සෙනසුන් ගැන දෙයාකාරයෙන්ද, මෙසේ සතරාකාර දෙගිඩියාවෙන්, **අනිකෙතචාරී** උවදුරු නොමැතිව හැසිරෙමින්, තණ්හාව දුරුකොට හැසිරෙමින්,
**කාලෙ** පිඬු පිණිස යන කල, එයට අදාල වූ **අන්නං** සිවුරු ලැබෙනවිට, ඊට අදාලව **වසනං** හෝ **ලද්ධා** දැහැමෙන් සෙමෙන් ලැබීම අදහස් වේ. **මත්තං සො ජඤ්ඤා **(ඒවා) පිළිගැනීමෙහිද, පරිහරණය කිරිමෙහිද ඇති පමණ දන්නේය. **ඉධ** සසුනෙහි, එය නිපාතයක් පමණි. **තොසණත්‍ථං** සතුටුවන, (සෑහීමට පත්වන) මේ අයුරින් පමණ දැන ගන්නේ යැයි කියන ලදී**. සො තෙසු ගුත්තො** ඒ මහණ එම පිණ්ඩපාත, සෙනසුන් ආදියෙහි සංවරව, **යතචාරි **සන්සුන් විහරණයෙන් යුතුව මනාව ඉරියවු පවත්වා ගනිමින්, කය-වචනය-සිත යන දොරටු රැකවල් කරගන්නා ලද්දේය. **යතුචාරී** යයි ද වචනයකි. එම තේරුමයි. **රුසිතො** නපුරුව ගැටෙන ලද්දේ,
**ඣානානුයුත්තො** නූපදවාගත් දැහැන් උපදවාගනු පිණිසත්, උපදවාගත් දැහැන් ඇසුරුකොට දැහැනෙහි යෙදී, **උපෙඛමාරබ්භ සමාහිතත්තො** සිවුවන දැහැනෙහි බලාපොරොත්තු රඳවා, එකඟ වූ සිත් ඇතිව, **තක්කාසයං කුක්කුච්චි යූපච්ඡින්‍දෙ** කාම සිතිවිලි ආදිය ගැන සිතට වදදීම් ද, කාම හැඟීම් ආදියද, ඒ ගැටීමට හේතුවන අනෙක් කරුණුද, අතින් කෙරෙන නොයෙක් අසංවර ඉරියවු පෑමද, සිඳ දමා ඉවතලන්නේය.
**චූදිතො වචීහි සතිමාභිනන්‍දෙ** උපාජ්ඣාය ආදීන්ගෙන් අවවාද ලැබ, සිහි ඇතිව එයට සතුටු වන්නේය. **වාචං පමුඤ්චෙ** **කුසලං** නුවණ පිළිබිඹු වන වදනක් (මුවින්) පිටකරන්නේය. **නාතිවෙලං** සුදුසු වේලාව හෙවත් කාලයද, තම සංවරයද සළකා මිස, ඒවා ඉක්මවා යන පරිදි වචන නො කියන්නේ ය. **ජනවාද ධම්මාය** ජනතාවගේ ගැරහීමට පත්වන පරිදි කතා නොකරන්නේය. **න චෙතයෙය්‍ය** සිතිවිලි ඇතිකර නොගන්නේය.
**අථාපරං** මීළඟට - දැන් මෙයින් පසුව, **පඤ්ච රජානි** රූප රාගාදී දූවිලි පහ, **යෙසං සතිමා විනයාය සික්‍ඛෙ** එළඹසිටි සිහියෙන් යුතුව, සංවරය පිණිස තෙ ආකාර වූ හික්මීමෙහි යෙදෙන්නේය. මෙසේ හික්මවන ලදුව, **රූපෙසු -පෙ- ඵස්සෙසු සහෙථ රාගං** වෙනත් ලෙසට නොවේ.
ඒ මහණ මෙයින් එහි සංවරයට පත්ව, කෙමෙන් කෙමෙන්, එතෙසු ධම්මෙසු යන ගාථාවෙහි **එතෙසු** රූප ආදිය කෙරෙහි, **කාලෙන සො සම්මා** **ධම්මං පරිවීමංසමානො** ඒ මහණ නොසන්සුන් වූ සිත එකඟ කිරීමට කාලය යැයි දැන, ඒ මොහොතෙහි පටන්, හේතු රැසක් නිසා හැඩගැසෙන, සකස්වන සියළුම දේවල් කිසිදා ඒ අයුරින්ම තිරව නොපවතී යැයි මෙනෙහි කරමින්, **එකොදිභූතො විහනෙ තමං සො** එකඟ වූ සිතින්, ඒ සියළු දේ කෙරෙහි මුලාව නම් අඳුර දුරලන්නේය. එහි සැකයක් නැත. ඉතිරි කරුණු සියල්ල පැහැදිලිය.
මෙසේ භාග්‍යවතුන් වහන්සේ අරහත් බව කුළුගන්වමින් දේසනය නිම කළහ. දේසනය අවසන පන්සියයක් මහණහු රහත් බව ලැබූහ. කෝටි තිහක් පමණ වූ දෙව් මිනිසුන්ටද දහම් අවබෝධ විය.
5. පාරායන වර්ගය
**කොසලානං පූරා** යනු පාරායණ වග්ගයෙහි නිදාන කතාව දැක්වෙන ගාථාය. එයටද හේතු වූ කරුණු මෙසේය. අතීතයෙහි බරණැස එක් රුක් වඩුවෙක් විය. ගුරුවරයෙකු ලෙස දෙවැන්නකු නොසිටි ඔහුට සිසුහු දහසය දෙනෙක් වූහ. ඒ එක් එක් සිසුවාට අතවැසියෝ දහස බැගින් සිටියහ. මෙසේ දහසය දහස් දහහතක් වූ ගුරු-අතවැසි සියල්ලෝම බරණැස (පෙදෙස) ඇසුරුකොට ජීවත් වෙමින් කඳු අසලට ගොස් ගස් කපා, එහිදීම මන්දිරවල නොයෙක් නොයෙක් කොටස් නිමවා, පහුරක් බැඳ ගඟෙන් බරණැසට ගෙනවුත්, රජුට අවැසි වේ නම්, එක් මහලක් හෝ සත්මහලක් හෝ පහයකට ඒවා යොදති. නොඑසේනම්, වෙනත් කෙනෙකුට විකුණා අඹුදරුවන් ඇතිදැඩි කරති. එක් දවසක් ඔවුන්ගේ ගුරුතුමා, ‘වඩුකමෙන් ජීවත්වීමට නොහැකියි. මහළු වූ විට මේ කටයුතු අපහසුයැයි’ අතවැසියන් අමතා, ‘දරුවනි, දිවුල් ආදී අරටුව අඩු ගස් ගෙනෙව’යි කීය. ඔව්හු යහපතැ’යි කියා දිවුල් ගස් ගෙනාහ. ඔහු ඒවායින් ලී කුරුල්ලකු සාදා එතුළට පිවිස එය ඉහළට නැංවීමට කටයුතු කළේය. ලී කුරුල්ලා ගුරුළුරජකු මෙන් අහසට නැගී, කැලෑව පුරා සිසාරා ඇතුළු පුරවාසීන් ඉදිරියෙහි පොළවට බැස්සේය. ඉක්බිති ගුරුතුමා, ‘දරුවනි, ලීයෙන් මෙබඳු යානා සාදා මුළු දඹදිව රජකම ලද හැකිය. ඔබලාද මෙසේ කරව, රජය ගෙන ජීවත් වන්නෙමු. වඩුකමෙන් ජීවත්වීම දුකකි’යි සිසුවන්ට කීය. සිසුවෝ එසේ කටයුතු කොට ගුරුවරයාට දැන්වූහ. එවිට ඔහු ‘දරුවනි, කිනම් රජයක් අල්ලා ගනිමුදැ’යි ඇසීය. ‘ඇදුරුතුමනි, බරණැස රජයයි.’ ‘දරුවනි, එය නුසුදුසුය. එයට කැමති නොවවු, අපි රජය ලබාගත්තද, රජු වඩුවෙකි. යුව රජුද වඩුවෙකි’යි වඩුකතාවෙන් නොමිදෙන්නෙමු. දඹදිව විසාලය. වෙනත් තැනකට යමු’යි කීය.
ඔව්හු අඹුදරුවන් සමග ලී වාහනවලට නැගී, ආයුධ ගෙන, හිමාලය දෙසට ගොස්, හිමාලයෙහි නගරයකට පිවිස රජුගේ නිවහනටම බැස්සාහ. එහි රජය ගෙන, ගුරුතුමා රජ බවට ඔටුනු පැළඳවූහ. ඔහු ‘කට්ඨවාහන’ රජු යැයි හැඳින්වීය. ඒ නගරයද ඔහු විසින් අල්ලා ගන්නා ලද බැවින්, ‘කට්ඨවාහන නුවරයැ’යි නම ලැබිණ. මුළු රටටමද කට්ඨවාහන රජු දැහැමි විය. යුවරජ තනතුරටද ඇමති තනතුරුවලටද සිසුන් දහසය දෙනා පත්කරන ලදී. රජ සිවු සඟරාවතින් යුතුව රජය විචාළ අතර, රටද සව් ඉසුරින් පිරි, සාමකාමී වූයේය. අනෙක් නගරවලද, ජනපදවලද, රජවරුද රජ පිරිසද ‘අපට යහපත් රජකු ලැබුණි. ඒ රජුගේ පිරිසද යහපත් යැයි බෙහෙවින්ම තමන්ගේය යන හැඟීමෙන් සිටියහ.
එක් දවසක් වෙළෙන්දෝ බඩු රැගෙන දඹදිව මැද රට සිට කට්ඨවාහන නගරයට පැමිණියහ. ඔව්හු පඬුරු ගෙන රජු බැහැදුටහ. රජු, ‘කොහි සිට පැමිණෙයහුදැ’යි සියළු තොරතුරු ඇසීය. ‘දේවයිනි, බරණැස සිට’යැයි කීහ. රජු එහි සියළු තොරතුරු අසා, ‘තොපගේ රජ සමග මා ද මිතුරු කරව’යි පැවසීය. ඔව්හු ‘යහපතැ’යි පිළිගත්හ. කට්ඨවාහන රජ ඔවුනට මග වියදම් ආදිය ලබා දී, ආපසු පිටත්ව යනවිට, ආදරයෙන් ඔවුන් හමු වී, (බරණැසට) පිටත්කර හැරියේය. බරණැසට ගොස් වෙළෙන්දෝ ඒ බව රජුට සැළකළහ. බරණැස් රජු, ‘කට්ඨවාහන රටෙන් පැමිණි වෙළඳුන් අද පටන් අයබදුවලින් නිදහස් කරමි’ යැයි අණබෙර යවා, ‘කට්ඨවාහන රජු මගේ මිතුරකුව ඇතැ’යි (සැළකීය.) දෙදෙනා මෙසේ නුදුටු මිතුරෝ වූහ. ‘අද පටන් බරණැසින් පැමිණෙන වෙළෙඳුන් අයබදුවලින් නිදහස් කරමි, ඔවුනට වියදම් ද දිය යුතු යැයි කට්ඨවාහන රජු ද මුළු නගරයෙහි අණබෙර යැවීය. මේ අතර, බරණැස රජු. ‘කට්ඨවාහන ජනපදයෙහි දැකීමට හෝ ඇසීමට හෝ සුදුසු කිසියම් පුදුම දෙයක් ඇතිවුනි නම්, අපටද දකින්නට හෝ අසන්නට හෝ සැලැස්වුව මැනවැ’යි කට්ඨවාහන රජුට ලිපියක් යැවීය. කට්ඨවාහන රජු ද එබඳුම ලිපියක් බරණැස රජුට ද යැවීය. මෙසේ ඔවුන් කතිකා කොට තිබියදී, වරෙක, කට්ඨවාහන රජුට, ලහිරු මඬලෙහි රැස්මාලා පැහැ යුතු ඉතා මාහැඟි, ඉතා සිනිඳු කම්බිලි ලැබුණි. රජු එය දැක ‘මගේ යහළුවාට යවමි’යි ඇත්දත් කැටයම්කරුවන් ලවා කරඬු අටක් ලියවා, ඒ කරඬුවල එම කම්බිලි බහා, ලාකඩ (සිප්හි සමත්) සිප් ඇඳුරන් ලවා, පිටත ලාකඩ ගෝල සකසවා, ලාකඩ ගෝල අටද කරඬුවෙහි බහා, රෙදිවලින් වෙලා රාජකීය නිල සලකුණ තබා ‘බරණැස රජුට ගෙන යව’යි ඇමතිවරුන් යැවීය. ‘මේ තෑගි පඬුර නගරය මැද දී ඇමතිවරුන් පිරිවරා බැලිය යුතු’ බව සඳහන් ලිපියක් ද දුන්නේය.
ඇමතිවරු එය බරණැස් රජුට භාරදුන්හ. රජු ලිපිය කියවා, (තම) ඇමතිවරුන් රැස්කොට, නගර මැද රාජකීය උයනෙහිදී, සලකුණු කඩා, වෙළුම් ඉවත්කොට, කරඬුව විවරකොට ලාකඩ ගෝල අට දැක ‘මගේ මිතුරා, මා ලාකඩ බෝලවලින් සෙල්ලම් කරන දරුවකු මෙන් සළකා මට ලාකඩ බෝල එවී’ යැයි මුහුණ හකුළුවාගෙන, එක් ලාකඩ බෝලයක් තමා හුන් අසුනෙහි ගැසීය. එකෙණෙහිම ලාකඩ පිපිරී කැඩුණි. ඇත්දත් කරඬුව විවරව කොටස් දෙකක් විය. රජු ඇතුලත කම්බිලියක් දැක, අනෙක් කරඬුද විවර කළේය. සියළු කරඬු එසේ විය. එක් එක් කම්බිලියක් දිගින් රියන් දහසයක් ද පළලින් අටරියනක් ද විය. කම්බිලිය දිගහැරි විට රාජකීය උයන හිරුඑළියෙන් ආලෝක වූවාක් මෙන් විය. ඒ දුටු මහජනයා අත් ඔසවා එහා මෙහා වැනීය. (අංගුලියො විධුනි) හිසවටා පිළිද සිසාරවීය. ‘නොදුටු මිතුරෙක් වූ කට්ඨවාහන අපගේ රජතුමාට මෙබඳු පඬුරු එවීය. මිතුදම් පැවතිය යුතු මෙබඳු කෙනෙකු සමග යැයි ද (ඔව්හු) සතුටු වූහ. රජු සළුපිළි වෙළෙන්දෙකු කැඳවා එක් එක් කම්බිලියක වටිනාකම තහවුරු කරවීය. සියල්ල ඉතා අගනා විය. ‘පසුව පඬුරු (තෑගි) යවන්නෙකු විසින් නම්, මුලින් එවන ලද පඬුරුවලට වඩා දෙගුණව යැවිය යුතුය. මම මිතුරාට කුමක් යවන්නෙම්දැ’යි රජු සිතුවේය. මේ වනවිට කස්සප බුදුරජාණන් වහන්සේ ලොව පහළව බරණැස වසති. ‘තෙරුවනට වඩා උතුම් රුවනක් නැත. එබැවින් මම තෙරුවන් ලොව පහළ වූ බව මිතුරාට දන්වමි’යිද (වැඩිදුරටත්) අදහස් කළේය.
‘බුදුරජාණන් වහන්සේ සියළු ජීවීන්ට හිත පිණිස ලොව පහළ වූහ. සියළු ජීවීන්ට හිත පිණිස දහම ලොව පහළ විය. සියළු ජීවීන්ට හිත පිණිස සඟ (පිරිස) ලොව පහළ වූහ. (යන අරුත් ඇති)
මෙම ගාථාව ද, අරහත් බව දක්වා වූ එක් මහණකගේ පිළිවෙත ද රන් තහඩුවකද රත්සිරියලින් ලියවා, සත්රුවන් කරඬුවක බහා, ඒ ඒ කරඬුව මැණික් කරඬුවකද - මැණික් කරඬුව මැසිරිගල් කරඬුවකද, මැසිරිගල් කරඬුව පද්මරාග කරඬුවක ද - පද්මරාග කරඬුව රන් කරඬුවක ද - රන් කරඬුව රිදී කරඬුවක ද - රිදී කරඬුව ඇත්දත් කරඬුවක ද - ඇත්දත් කරඬුව තද (අරටුව සහිත) ලී කරඬුවක දමා, එය පැසක දමා, රෙදිවලින් ඔතා, සලකුණු තබා, රන්ධජවලින් හා, රන්වැඩ දමා අලංකාර වූ රන්දැලින් සැරසූ උසස් යැයි සැළකෙන මාහැඟි ඇතකු මත පලඟක එම පැස තබා, සුදු සේසත් ඔසවමින් සියළු සුවඳ මලින් පූජා කරනු ලබමින්, මියැසි වාදකයන් සියගණන් තුති ගී ගයද්දී, තම රාජධානි සීමාව දක්වා මග සරසවා, තමන්ම ගෙන ගියේය. ‘මෙසේ සත්කාර කරන්නන් විසින් මේ පඬුර යැවිය යුතුයැයි සමීප (සුළු) රජවරුන්ට ද (දන්වා) තෑගි යැවීය. ඒ අසා ඒ ඒ රජවරු පෙරමගට අවුත් කට්ඨවාහන රජයේ සීමාව දක්වා එය ගෙනයෑමට කටයුතු කළහ.
කට්ඨවාහන රජු ද ඒ අසා පෙරමගට අවුත්, එපරිදිම පූජා කරමින්, නගරයට පමුණුවා, ඇමතිවරුන් ද, නගර වාසීන් ද රැස්කරවා, රජමිදුලෙහිදී ඔතා තිබූ රෙදි ඉවත්කොට, පැස විවරකොට එහි කරඬුවක් දැක, පිළිවෙලින් සියළුම කරඬු විවරකොට, රන්තහඩුවෙහි සටහන බලා ‘කප් සියදහසකිනුදු බොහෝ දුලබ වූ රුවන් පඬුරක්ම මගේ මිතුරා මට එවූයේ’ යැයි සතුටුව, ‘බුදුවරයකු ලොව උපන්නේ යැයි පෙර නොඇසූ විරූ දෙයක් ඇසුවෙමු, මම එහි ගොස්, බුදුරජාණන් දකින්නෙම් නම්, දහම් අසන්නෙම් නම් මැනවැයි සිතා, ‘බුදුන්, දහම්, සඟරුවන් ලොව පහළ විය. කුමක් කළ යුතුද? කියා සිතවුදැ’යි ඇමතිවරුන් ඇමතීය. ‘මහරජතුමනි, ඔබතුමා මෙහිම සිටිනු මැනව, අපි ගොස් තොරතුරු දැනගන්නෙමු’යි (ඇමතිවරු) කීහ.
එවිට දහසය දහසක් පිරිවර සහිත වූ ඇමතිවරු දහසය දෙනා රජු නැමද, ‘බුදුවරයකු ලොව උපන්නේ නම් නැවත (අප) දැකීමට නොලැබෙනු ඇත. බුදුවරයෙකු ලොව ඉපිද නැත්නම්, ආපසු එන්නෙමු’යි පිටත්ව ගියහ. පසුව රජුගේ බෑණාද, ‘රජුට වැඳ ‘මම ද යමි’යි කීය. ‘දරුව, ඔබ බුදු උපත දැන, ආපසු අවුත් මට දන්වව’යි රජු පැවසීය. ඔහු ‘යහපතැ’යි පිළිගෙන ගියේය. ඔව්හු සියල්ලෝම එක රැයකින් පසු බරණැසට පැමිණියහ. එහෙත් ඔවුන් පැමිණීමට පෙර, කසුප් බුදුරජාණන් වහන්සේ පිරිනිවන්පෑහ. ඔව්හු බුදුන්වහන්සේ කවුද? බුදුන්වහන්සේ කොහිදැ’යි මුළු විහාරය පුරා ඇවිදිමින් හමු වූ සව්වන්ගෙන් ද විමසූහ. බුදුරජාණන් වහන්සේ පිරිනිවන්පෑ බව පැවසූහ. ඔව්හු ‘අහෝ! බොහෝ දුර මග ගෙවා ආවත්, දැකීමටවත් නොලැබීමු’ යැයි වැළපෙමින්, ‘හිමියනි, භාග්‍යවතුන් වහන්සේ දෙන ලද අවවාදයක් ඇත්දැ’යි ඇසූහ. ‘එසේය, උපාසකවරුනි, ඇත, තෙසරණෙහි පිහිටිය යුතුය, පන්සිල් සමාදන් විය යුතුය. කරුණු අටකින් යුතු පෙහෙවස් විසිය යුතුය. දන් දිය යුතුය. පැවිදි විය යුතුයැයි පැවසූහ. ඒ අසා ඇමතිවරයෙකු වූ රජුගේ බෑණනුවන් හැර, සියල්ලෝම පැවිදි වූහ. ඇමතිවරයා පරිභෝග ධාතු රැගෙන කට්ඨවාහන නගරය දෙසට ගියේය. පරිභෝග ධාතු නම්, බෝරුක, පාසිවුරු ආදියයි. මෙම භාග්‍යවතුන් වහන්සේගේ පෙරහන්කඩය දහම් විනය උගත් තෙරනමක් රැගෙන ගියේය. බෑණනු ඇමති නගරයට ගොස්, බුදුවරයකු ලොව පහළව, පිරිනිවන්පා ඇතැ’යි රජුට සැළකොට, උන්වහන්සේගේ අවවාද පැවසීය. රජු තෙරුන්වහන්සේ වෙත පැමිණ, දහම් අසා, විහාරයක් කරවා, සෑයක් පිහිටුවා, බෝරුක රෝපණය කොට, තිසරණ සහ නිති පන්සිල්හි පිහිටා, පෙහෙවස් දින අටසිල් සමාදන්වෙමින් ද, දන් දෙමින් ආයු ඇති තෙක් ජීවත්ව, කාමාවචර දෙව්ලොව උපනි. ඒ දහසය දහසක් පැවිදි පිරිසද මගපලයක් නොලබාම කළුරියකොට, රජුගේ පිරිවර ලෙස එහිම උපන්හ.
ඔහූ එක් බුදුවරයකුගේ සසුන පවත්නා කාලයක් දෙව්ලොව වැස, අප භාග්‍යවතුන් වහන්සේ ලොව පහලවීමටද පෙර, එයින් චුත වූහ. (වඩු) ඇදුරුතුමා (කට්ඨවාහන රජු) පසේනදී රජුගේ පුරෝහිතගේ පුතකුව ඉපදී බාවරි නම්ව, මහ පුරිස් ලකුණු තුනකින් ද යුතුව, තුන් වේදයෙහි කෙළ පැමිණ, තම පියාගේ ඇවෑමෙන් පුරෝහිත තනතුර ලැබීය. ඉතිරි වූ දහසය දහසම සැවැත්පුර බමුණු කුලවල උපත ලදහ. ඔවුන් අතුරෙන් දෙටු අතවැසි දහසය දෙනා බාවරී වෙතින් සිප් සතර උගත්හ. ඒ ඉතිරි දහසය දහසම ඔවුන් සමීපයේ වූ හෙයින් නැවත සියල්ලෝම එක්ව මුණගැසුණහ. කොසොල් රජු ද මළේය. එවිට පසේනදී ඔටුනු පළඳා රජවිය. බාවරී ඔහුටද පුරෝහිත විය. පසේනදී රජුද පියා මෙන්ම, දිය යුතු දේ හා වෙනත් සම්පත්ද බාවරීට ලබා දුන්නේය. ඔහුද ළදරු කල සිටම බාවරී සමීපයෙහි සිප් සතර හැදෑරිය. ‘මහරජ, මම පැවිදි වන්නෙමි’යි බාවරී රජුට කීවේය. ‘ඇදුරුතුමනි, ඔබ සිටිනවිට, මගේ පියා ජීවත්ව ඉන්නා සේය. පැවිදි නොවනු මැනවැ’යි ඉල්ලා සිටියේය. ‘කම් නැත මහරජ, පැවිදි වෙමි’යි කී විට, වැළැක්වීමට නොහැකිව, ‘උදේ සවස මට දැකිය හැකි ලෙස රාජකීය උයනෙහි පැවිදිව වෙසෙනු මැනවැ’යි රජු අයැදීය. ඇදුරුතුමා දහසය දහසක පිරිවරත්, සිසුන් දහසය දෙනාත් සමග පැවිදිවත් පුරමින්, රාජකීය උයනෙහි විසීය. රජු සිවුපසයෙන් උවටැන් කරයි. උදේ සවස උවටැන් පිණිස යයි.
මේ අතර, එක් දිනක අතවැසි තවුසෝ, ‘නගරයට නුදුරුව වාසය කිරිම තවුස් දිවියට මහත් හිරිහැරයකි. ජනවාසයෙන් තොර තැනකට යමු, විවේක සෙනසුන් පැවිද්දන්ට මහත් උපකාර වේ’ යැයි බාවරී තවුස් ඇදුරාණන්ට කීහ. ඔහු ‘යහපතැ’යි පිළිගෙන රජුට දැන්වීය. රජු තෙවරක්ම වළකා, තවුසාගේ ඒ අදහස වෙනස් කළ නොහැකිව, සියදහසින් දෙගුණ කොට දී, ‘ඉසිවරුන් පිරිස වාසය කිරීමට කැමති තැනක අසපුවක් සකස්කොට දෙව’යි ඇමතිවරුන් දෙදෙනෙකුට අණ කළේය. එවිට ඇදුරුතුමා, දහසය දහසක් ජටා දරන තවුසන් (ජටිලයන්) පිරිවරා, ඇමතිවරුන් හා එක්ව යමින්, උතුරු ජනපදයෙන් දකුණු ජනපදය දෙසට ගියේය. මේ තොරතුරු අනුව ගරුකටයුතු ආනන්ද තෙරණුවෝ, පාරායණ වග්ගයට මුල් වූ අයුරු සංගායනාවේදී මෙම ගාථාවලින් කීහ.
ඒ (වත්‍ථු ගාථාවන්හි) **කොසලානං පුරා** කොසොල් රටෙහි නගරයෙන් - සැවැත් නුවරින් යැයි කියන ලදී. **ආකිඤ්චඤ්ඤං** කිසිත් නොමැති බව, (දැඩි ආසාව ඇතිවන) උපකරණ ආදිය තමා සන්තකව තබා නොගෙන විවේකයෙන් සිටීම,
**සො අස්සකස්ස විසයෙ අළකස්ස සමාසනෙ** ඒ බ්‍රාහ්මණයා අස්සක-අළක යන අන්‍ධක රජවරුන්ගේ රටවල් දෙකට නුදුරු පෙදෙසෙහි - දෙරට අතර - මැද යන අදහසයි. **ගොදාවරී කුලෙ** ගොදාවරී ගං ඉවුරෙහි, ගොදාවරී ගඟ දෙපසට බෙදී, යොදුන් තුනක් පමණ, හැමතැන දිවුල් ගසින් යුතු කැලෑවක් සේ වූ අතුරු දූපතක් සකස් වී තිබුණි. පෙර, සරභංග (තවුසා) ආදීන් වාසය කරන ලද්දේ ඒ පෙදෙසෙහි බව අදහස් වේ. බාවරී තවුසා ඒ පෙදෙස දැක, ‘මෙය පෙරද මහණුන් කැමති වූ, මහණුන්ට සුදුසු තැනකැ’යි ඇමතිවරුන්ට කීය. ඇමතිවරු බිම්පෙදෙස ලබාගැනීමට අස්සක රජුට සියදහසක්ද, අළක රජුට වෙනත් බිම් කොටසක්ද සමග යොදුන් පහක පෙදෙසක් ලබා දුන්හ. ඒ පෙදෙස ඔවුන්ගේ පාලන සීමා අතර විය. ඇමතිවරු එහි අසපුවක් කරවා, සැවැත් නුවරින් ද තවත් ධනය ගෙන්වා, ගොදුරු ගමක් ලෙස (ජනාවාසයක්) සකසා ගියහ. **උඤ්ජෙන ච ඵලෙන ච** පිණ්ඩපාතයෙන් ද, අල ජාති හා ගෙඩි පලතුරුවලින් ද යැපෙමින්, ගම ද විසාල වූ බව එහෙයින් කියන ලදී.
**තස්ස** ඒ ගොදාවරී ගං ඉවුරෙහි හෝ ඒ බමුණාගේ සම්බන්ධතාව දැක්වීමට දුතියා විබත්ය. **තතො ජාතෙන ආයෙන මහායඤ්ඤමකප්පයී** ඒ ගමෙහි ගොවිතැන ආදියෙන් සියදහස් ගණනින් ආදායම් ලැබිණ. ඒවා රැගෙන එහි කෙළඹියෝ (ධනවත්හු) අස්සක රජු වෙත ගොස්, ‘මේ ආදායම් භාර ගනිත්වා’යි කීහ. ‘මම භාර නොගනිමි. ඇදුරුතුමන්ටම පිළිගන්වව’යි රජතුමා පැවසීය. ඇදුරු තවුසාද ඒවා භාර නොගෙන, දාන යාගයක් පිළියෙල කළේය. මෙසේ බාවරී තවුසා වසරක් පාසා දානයක් දුන්නේය. සිය දහසක් ද දුන්හ. __ඔව්හු ඒ බිම් කොටසද, යොදුන් දෙකක් වූ __
‘මහායඤ්ඤං’ යන ගාථාවේ අරුත නම්, මෙසේ ඔහු වසරින් වසර දාන යාග යදිමින්, එක් වසරක ඒ **මහා යඤ්ඤං යජිත්‍වා** ඒ ගමෙන් නික්ම, **පුන පාවිසි අස්සමං** පන්සලට පිවිස, ‘දානය ඉතා මැනවින් දෙන ලදැ’යි සිතා සතුටුව හුන්නේය. මෙසේ සිටින අතර **තස්මිං පවිට්ඨම්හි**, තරුණ බැමිණියක ගෙදරදොර වැඩ කටයුතු කිරීමට අකමැතිව ‘බමුණ, අර බාවරී-ගොදාවරී තීරයෙහි වසරක් පාසා සියදහසක් වියදම් කරයි. යව, එතැනට ගොස් පන්සියයක් ඉල්ලා, එයින් දාසියක් ගෙනෙව’යි සිය බමුණා පිටත්කර යවන ලදී. (ඒ අනුව) **අඤ්ඤො ආගඤ්ජි බ්‍රාහ්මණෙ** යනුවෙන් (කීහ.)
**උග්ඝට්ටපාදො** පා ගමනින් එමෙන් ඉදිමුණු දෙපතුල් ඇතිව, විලුඹින් විලුඹට හෝ, වළලුකරින් (ගොප්මසින්) වළලුකර හෝ දණෙන් දණට හෝ එකට ගැටෙන පාදය, **සුඛඤ්ච කුසලං පුච්ඡති** ‘කෙසේද? බමුණ, සැපසේ වෙසෙහිදැ’යි සුවදුක් විචාළේය.
**අනුජානාහි** සිහියට ගනු මැනවි, අදහා ගනු මැනව, **සත්තධා** කොටස් සතකට, **අභිසංඛරිත්‍වා** ගොම, වනමල්, කුසතණ ආදිය ගෙන, වහ වහා බාවරීගේ අසපු දොර කරා ගොස්, බිම ගොම ආලේප කොට, මල් විසිරුවා, තණ අතුරා, වම්පස කෙණ්ඩියේ දියෙන් සෝදා, සත් පියවරක් ගොස්, තම යටිපත්ල පිරිමදිමින්, මෙබඳු කුහක ගුණ පෙන්වන ලදී. **භෙරවං සො අකිත්තයී** බිය උපදවන වචන කීවේය. ‘සවෙ මෙ යාචමානස්ස’ යන ගාථාව කියන ලදැයි අදහස් වේ. **දුක්‍ඛිතො** දොම්නසට පත්ව,
**උස්සුස්ස** ‘ඔහුගේ ඒ වචනය කවදා හෝ ඇත්තටම සිදුවේ’ යැයි සිතමින් සුසුම්ලයි. **දෙවතා** අසපුවෙහි අරක්ගත් දේවතාවාම, **මුද්ධනි මුද්ධපාතෙ වා** (හිස්) මුදුන හෝ මුදුන (සිරස) පැලීම හෝ
**භොතී චරහි ජානාති** පින්වත දනී ද, **මුද්ධාධිපාතඤ්ච**- සිරස පැලීම ද, **ඤාණං මෙ එත්‍ථ මෙය** මට මේ කරුණ දැනගැනීමට නුවණ.
**පුරා **බාවරී බමුණා වයස අවුරුදු විසිනවයෙහි සිට ගෝදාවරී තිරයෙහි වසන අතර, වසර අටකට පසු (අප) බුදුරජාණන් වහන්සේ ලොව පහළ වූහ. **අපච්චො** පෙර බුදුවරුන් අනුව,
**සබ්බාභිඤ්ඤා** **බලප්පත්තො** සියළු දේ දැන, බලවත්ව හෝ, සියළු දේ දැන, බලවත් බවට පත්ව (දසබල**), විමුත්තො** අරමුණු කොට පවත්නා වූ මිදුණු සිත,
**සොකස්ස **සෝකයට පත්වෙයි. **පහූතපඤ්ඤො** මහා නුවණැති, **චරභූරිමෙධසො** උසස් පුළුල් නුවණැති, නුවණෙහි ඇලුණු **විධුරො **අසමාන යැයි කියන ලදී.
**මන්තපාරගෙ** වේදයෙහි එතරට ගිය, **පස්සව්හො** බලමු, **අජානතං** නොදන්නවුන්ට, **ලක්‍ඛණ** ලකුණු, **ව්‍යාඛ්‍යාතා** කියන ලද විස්තර කරන ලදැයි කියන ලද්දේ වෙයි. **සමත්තා** පිරිපුන් යැයි කියන ලදී. **ධම්මෙන මනුසාසති** දැහැමින් අනුසාසනා කරයි.
**ජාතිං ගොත්තඤ්ච ලක්‍ඛණං** ‘ඉපදී කොපමණ කල්දැ’යි මගේ උපතද, පරම්පරාවද ලකුණුද, **මන්තෙ සිස්සෙ ච** මා විසින් හදාරන ලද වේදයෙහි ද, මගේ සිසුන් කෙරෙහි ද, **මනසායෙව** පුච්ඡථ මේ පැන හත සිතින්ම අසවු,
**තිස්සමෙත්තෙය්‍යො** ඒ එක් එක් තැනැත්තාගේ නම්ගොත් ලෙසින් කියන ලද, **දුභයො **දෙදෙනා, **පච්චෙක ගණිනො** වෙන් වෙන්ව පිරිස් ඇතිව, **පුබ්බවාසනවාසිකා** පෙර කසුප් බුදුරජාණන් වහන්සේගේ සසුනෙහි පැවිදිව, ‘ගතපච්චාගත වත්’ පුරා විසූ පිනින් යොමු වූ සිත් ඇත්තෝ, මාහිස්සති **මාහිස්සති** නම් නුවර, **පුරිමං** නගරයක් යැයි කියන ලදී. ඒ නගරයට පිවිසියහ. අදහස් වේ. නගර නම් දැක්වෙන හැම තැනකම (එසේ යොදාගත යුතුයි.) **ගොනද්ධං** ගොධ පුරයේ නමයි. **වනසව්හයං** යනු තුම්බව නගරයට යයි කියනු ලැබේ. ඇතමෙක් **වනසාවත්‍ථි** යයි ද දක්වති. මෙසේ වන සැවතින් කොසඹෑවටත්, කොසඹෑවෙන් සාකෙත නුවරටත් පැමිණ ඒ ජටිලයන් දහසය දෙනාගේ පිරිස යොදුන් සයක් පමණ දුරට විය.
ඉක්බිති භාග්‍යවතුන් වහන්සේ ‘බාවරීගේ ජටිල තවුසෝ මහජන කුතුහලය වඩවමින් එති, තවම ඔවුන්ගේ ඉඳුරන් (දහම් අවබෝධයට) සුදුසු පරිදි පිරිපුන් නැත. මගධයෙහි පාසාණක සෑය ඔවුන්ට ගැළපෙයි. එහි මා දහම් දෙසන කල මහජනයාට දහම් අවබෝධ වන්නේය. සෑම නගරයකටම පැමිණ ආපසු එන බොහෝ ජනයා ද එහි එනු ඇතැයි බික්සඟණ පිරිවරා, සැවැත් නුවරින් රජගහනුවර දෙසට වැඩියහ. ඒ ජටිල තවුසෝ ද සැවැතට අවුත්, විහාරයට පිවිස, ‘බුදුන් වහන්සේ කවුද? බුදුන් වහන්සේ කොතැන සිටිත්දැ’යි සිතමින් සුවඳ කුටියෙහි දොරකඩට ගොස්, භාග්‍යවතුන් වහන්සේගේ පා සලකුණ දැක, ‘රාගී තැනැත්තාගේ යටිපත්ල ඇතුලට වක්ව ඇත. මෙබඳු පා සලකුණ නම් වැරදි නොමැත්තෙකුගේය. සියල්ල දන්නා බුදුවරයකුගේ යැයි තීරණය කළහ. භාග්‍යවතුන් වහන්සේ ද අනුපිළිවෙලින් සැවැත්, කිඹුල්පත් ආදී නගරවලට පිවිස, පාසාණක චෙතියටම වැඩියහ. **කොසම්බිඤ්චාපි සාකෙතං සාවත්‍ථිඤ්ච පුරුත්තමං සෙතව්‍යං කපිලවත්‍ථුං** ආදි ලෙස එහෙයින් කියන ලදී.
**මාගධ පුරං** මගධ නුවරයි. රජගහ නුවර අදහස් කෙරේ. **පාසාණක චෙතියං** පෙර විසාල ගලක් මත දේවාලයක් විය. භාග්‍යවතුන් වහන්සේගේ කාලයෙහි විහාරයක් බවට පත්වූයේය. පෙරදී හැඳින්වූ අයුරින්ම පාසාණක චේතිය යැයි කියනු ලැබේ.
**තසිතොව උදකං** ඒ ජටිල තවුසෝ භාග්‍යවතුන් වහන්සේ පසුපස වේගයෙන් සවස ගිය මග උදෑසන ද, උදෑසන ගිය මග සවසද යමින්, ‘මෙහි උන්වහන්සේ වැඩ සිටිති’යි අසා සතුටට පත්ව, ඒ චේතියට නැංගාහ. එහෙයින් **තුරිතා පබ්බතමාරුහුං** යැයි කියන ලදී.
**එකමන්තං ඨිතො හට්ඨො** ඒ පාසාණ චෙතියෙහි, සක්දෙවියන් විසින් මවන ලද මහා වේදිකාවෙහි වැඩසිටි භාග්‍යවතුන් වහන්සේ දැක, ‘ඉසිවරයාණනි, ඉවසිය හැකිද?’ (සුවදුක් කෙසේද?) ආදී ලෙසින් උන්වහන්සේ සමග, පිළිසඳර කතා කරන කල්හි, ‘පින්වත් ගොතම, ඉවසිය හැකිදැ’යි දෙටු අතවැසි වූ අජිත ද තමන්ම පිළිසඳර කතාකොට එකත්පස්ව සිට සතුටු සිතැතිව, **මනොපඤ්හෙ අපුච්ඡි**. මනසින් පැන පුළුවුත්.
**ආදිස්සා** (වයස) ‘අවුරුදු කීයද?’ මෙය සළකාගෙන (සිතින් විමසයි.) **ජම්මනං** අපගේ ඇදුරුතුමන්ගේ උපත කියනු මැනවැ’යි අසයි. **පාරමිං** (දැනීමේ) අවසානයට පත්වීම,
**වීසං වස්සසතං** අවුරුදු එකසිය විස්සක්, **ලක්‍ඛණෙ** මහාපුරිස් ලකුණෙහි, මෙයින් පසු ඉතිහාස ආදී බමුණු සමයෙහි ඉගැන්වීම් අදහස් වේ. **පඤ්චසතානි වාචෙති** මුලදී කම්මැලි, අනුවණ, ගති ඇති තරුණයන් පන්සියයකට තමාම වේද මතුරු උගන්වයි. (කියවයි.) **සධම්මෙ** තම (පරපුරෙහි) බමුණු දහම්, ‘එය ඔවුන්ගේ නායකයාගේ නොවෙනස් වන වචන ලෙස අදහති’යි කියන ලදී.
**ලක්‍ඛණනං පවිචයං** ලකුණුවල විස්තර. ‘ඔහුගේ සිරුරෙහි පුරිස් ලකුණු කෙතෙක්දැ’යි ඒ ලකුණු තුන ගැන විමසයි.
**පුච්ඡං හි** විමසනු ලබන, **කමෙතං පටිභාසති** දෙවියන් ආදී පිරිස් අතරින් කවරෙක් එබඳු නැණවත් වචන කියත් ද?
මෙසේ බමුණා පැන පහකම කරුණු පැහැදිලි කිරීම අසා, ඉතිරි පැන දෙක ද විමසමින්, හිස්මුදුන ද මුදුන පැලෙන සැටි ද අසන බව කීය. එවිට භාග්‍යවතුන් වහන්සේ ‘අවිජ්ජා මුද්ධා’ යන ගාථාවෙන් එය පැහැදිළි කළහ. එහි සිවුසස් නොදැනීම නම් වූ ‘අවිජ්ජා’ යනු සංසාරයේ සිරස හෙවත් මුදුනයි. එහෙයින් **අවිජ්ජා මුද්ධා** යැයි කීහ. තමන් හා එක්ව ඇතිවන තහවුරු බව, සිත එකඟ බව ලබාගැනීමේ කටයුතු කිරීමේ කැමැත්ත හා උත්සාහයෙන් යුතු බැවින්, ඉඳුරන් (සද්ධා ආදී ඉන්‍ද්‍රියන්) එකම ‘අරමුණක්’ සේ පවත්නා බවට එළඹෙන බැවින්, අරහත් මග විදු නැණින් ඒ ‘මුදුන’ බිඳ හෙළයි. එහෙයින් **විජ්ජා මුද්ධාධිපාතිනි** ආදී ලෙසින් කීහ.
**තතො වෙදෙන මහතා** එවිට මෙම පැන පැහැදිලිකොට විසඳීම අසා හටගත් මහත් සතුටින් **සන්‍ථමභිත්‍වා** කයෙහි සිතෙහි පිබිදුණු ඔදවැඩි බවට පත්ව යන අදහසයි. වැඳ වැටී ‘බාවරී’ යන ගාථාව කීය. එවිට භාග්‍යවතුන් වහන්සේ ඔහුට අනුකම්පාවෙන් ‘සුබිතො.........’ ගාථාව කීහ. ‘බාවරිස්ස........’ යන ගාථාවෙන් සියල්ල දන්නා බව හඟවා (කරුණු දැක්වීම) අවසන් කළහ. **සබ්බෙසං** ඉතිරි දහසය දහසකගේ තත්‍ථ පුච්ඡි තථාගතං පාසාණක චෙතියෙහි හෝ, ඒ පිරිස අතරෙහි හෝ **අජිතො පඨමං පුච්ඡි** ඉතිරි සියළු ගාථාවල අරුත් පැහැදිලිය.
ඒ විමසූ පැනයෙහි **නිවුතො** වැසුනේ, **කිස්සාභිලෙපනං බ්‍රෑසි** ලෝකයට ඇලෙන්නේ කුමකින්දැ’යි කියනු මැනවි.
**වෙවිච්ඡා පමාදා නප්පකාසති** මසුරු බව හේතුවෙන් හෝ පමාවීම හේතුවෙන් නොකියයි. (හෙළි නොවෙයි) මසුරුකමෙන් දානාදී යහගුණ මතුවීමට ඉඩ නොදෙයි. සිල් ආදිය (රැකීමට) පමා වෙයි. **ජප්පාභිලෙපනං** වඳුරන් අල්ලා ගැනීමට තවරන ලද ආලේපයක් මෙන්, **දුක්‍ඛං** ඉපදීම ආදී දුක්,
**සවන්ති සබ්බධී සොතා** රූපාදී සියළුම තැන්වල තණ්හාදී දිය දහරා ගලා යයි. **කිං නිවාරණං** එයට රැකවරණය කුමක්ද? කවුරු රකී ද? **සංවරං බ්‍රෑහි** එය දුරුකිරීම යයි කියන ලද සංවරය ගැන පවසනු මැනව. මෙයින් ඉතිරි ඉඳුරන්ගේද සංවරය ගැන විමසයි. **කෙන සොතා පිථියරෙ** කිනම් දෙයකින් ඒ දියදහර වසනු ලබත්ද? නවතනු ලබත්ද? මෙයින් මුළුමනින්ම නැතිකිරීම ගැන අසයි.
**සති තෙසං නිවාරණං** විදසුන් වඩමින් කුසල් අකුසල් පවත්නා සැටි විමසා බලන සිහිය, ඒ කන් ආදියට ගලාඑන තණ්හා දිය දහර වැළකීමයි. **සොතානං සංවරං බ්‍රෑමී** මම ඒ සිහියම තණ්හා ආදී දිය දහරෙහි සංවරය යැයි කියමි යැයි අදහසයි. **පඤ්ඤායෙතෙ පිථියරෙ** රූප ආදියෙහි අනිස බව අවබෝධ කරනු පිණිස මගනුවණින් කලින් ඇතුළුවන එම තණ්හා ආදී දියදහර මුළුමනින්ම වළකන ලදී.
**පඤ්ඤාචෙව **යන ගාථාවෙන් (නැවත විමසයි.) ඔබවහන්සේ විසින් කියන ලද **පඤ්ඤා**, සිහියද, ඒ ඉතිරිව ඇති **නාමරූපං, එතං** සියල්ලද, කත්‍ථ **නිරුජ්ඣති, එතං මෙ **පැනය, **පුට්ඨො** කියනු මැනවැයි මෙසේ කෙටි අරුත දතයුතුය.
විසඳන ගාථාවෙහි නුවණ - සිහිය නාම යන නමින්ම ඇතුලත්ව ඇත. එහෙයින් එය වෙන්කොට නොකියන ලදී. මේ එහි කෙටි අරුතයි. ඔබ යම් පැනයක් මගෙන් **අජිත, එතං පඤ්හං** ඇසුවේද? **තං තෙ යත්‍ථ නාමඤ්ච රූපඤ්ච අසෙසං උපරුජ්ඣති** ඒ ගැන කියමි. ඒ ඒ දෙයට හඳුනා ගැනීම - විඤ්ඤාණය නැතිකිරීම සමගම පෙර පසු නොව මෙහිම (එතැනම) වැළකෙයි. මෙහිම විඤ්ඤාණය නැති වූ විට වැළකෙයි. මෙම විඤ්ඤාණය නැති කිරීම එම නාමරූප ඉක්මවා නොයන බව කියන ලදී.
මෙපමණකින් ‘දුක මහත් බයක්’ යැයි මෙසේ දුක පිළිබඳ ඇත්ත ද, ‘දුක්‍ඛමස්ස මහබ්භයං’ – ‘යම් දිය දහරා’ ‘යානි සොතානි’ යනුවෙන් දුකට හේතුව ද, ‘නුවණින් වසනු ලැබේ’ - ‘පඤ්ඤායතෙ පිථියරෙ’ යනුවෙන් දුක නැතිකිරීමද, ‘මෙහිම සංසිඳේ’ - ‘ඵත්‍ථෙතං උපරුජ්ඣති’ යනුවෙන් දුක නැති කිරීමේ මග ද යැයි සිවුසස් ඇසුවද, අරහත් බව අවබෝධ නොකළ බැවින්, නැවත සෙඛ-අසේඛ පිළිවෙත ගැන **යෙච සංඛාතධම්මා** යන ගාථාවෙන් විමසීය. එහි **සංඛාතධම්මා** අනිස ලෙසින් විමසන ලද කරුණුයි. අරහත් බවට සමාන වදනකි. **සෙඛා** සීලාදියෙන් හික්මෙන, ඉතිරි (මගපල ලබනට කටයුතු කරන) තැනැත්තෝ **පුථු** බොහෝ සත්වග - බොහෝ දෙනා, **තෙසං මෙ නිපකො ඉරියං පුට්ඨො පබ්‍රෑහි** ඒ සෙබ-අසේඛ තැනැත්තන්ගේ පිළිවෙත ගැන, නුවණැති ඔබවහන්සේ මට පවසනු මැනව.
එවිට භාග්‍යවතුන් වහන්සේ, මගපලයෙහි හික්මෙන කෙනෙකු විසින් නිවනට මග අහුරන, කාමයට කැමැත්ත මුල්කොට ඇති සියළු කෙලෙස් දුරු කළයුතු වන හෙයින් ‘කාමෙසු’ යන ගාථාවේ මුල් පද දෙකෙන් සේඛ පිළිවෙත පෙන්වා දුන්හ. **කාමෙසු** ඇලීම් ඇතිකරන භවභෝග සම්පත් හා කෙලෙස්, **නාභිගිජ්ඣෙය්‍ය** කයෙහි දුසිරිතද, සිතෙහි කැළඹුණු ගතිය ඇතිවන කරුණු ඉවත් කරමින්, **මනසා අනාවිලො සියා**, අසෙඛ තැනැත්තා හේතු නිසා හටගන්නා සියළු දෙයම අනිස ලෙසින් සමව පිරික්සා බලන බැවින් **කුසලො සබ්බධම්මෙසු** කය අනුව විමසා බැලීම් ආදී ලෙසින් **සතො** මමය මගේය ආදී හැඟීම් බිඳ දමන ලදුව මහණෙක් බවට පත්ව හැසිරෙයි. එහෙයින් එම ගාථාවේ කුසලො...... ආදී ඊළග පේළි දෙකෙන් අසෙඛ පිළිවෙත දැක්වූහ. ඉතිරි කරුණු පැහැදිලිය.
මෙසේ භාග්‍යවතුන් වහන්සේ අරහත් බව කුළුගන්වා දේසනය නිම කළහ. දේසනය අවසානයෙහි අජිත, තම අතවැසි දහසක් දෙනා සමග රහත් පලෙහි පිහිටියේය. තවත් දහස් ගණනකට දහම් අවබෝධ විය. රහත් පල ලද ගරු කටයුතු අජිත උතුමන් ඇතුළු අතවැසි දහසක් දෙනාගේ අඳුන් (දිවි සම්) ජටා, දළ වැහැරි පෙරවූ සිවුරු අතුරුදන්වූ, ඉඳු බලයෙන් පා සිවුරු දරා, දෑඟුල් කෙස් ඇතිව, ‘එව මහණ’ ලෙසින් පැවිද්ද ලබා, භාග්‍යවතුන් වහන්සේ ඇඳිලි බැඳ නමදිමින් හුන්හ.
**කොධ සන්තුසිතො** යනු තිස්සමෙත්තෙය්‍ය සූත්‍රයයි. මෙම සූත්‍රයට හේතුව කුමක්ද? (මෙහි) සියළුම සූත්‍ර විමසූ කරුණකට පිළිතුරු ලෙසින් දේසනා කොට ඇත. ‘කැමති ලෙසට විමසව’යි භාග්‍යවතුන් වහන්සේ අවසර ලබාදුන් බැවින්, තම තමන්ගේ සැක සහිත අදහස් ඒ බමුණෝ විමසූහ. ඒ විමසන ලද, විමසන ලද කරුණු භාග්‍යවතුන් වහන්සේ පැහැදිළි කළහ. එහෙයින් විමසීම් සඳහා වූ පිළිතුරු ලෙස මෙම සූත්‍ර දතයුතුය.
අජිත සූත්‍රය අවසන් වූ විට, මොඝරාජ ‘මරණය නැමති රජු නොදක්නා ලොවක් බලාපොරොත්තු වන්නේ කෙසේදැ’යි ඇසීමට සූදානම් විය. ඔහුගේ ඉඳුරන් (දහම් අවබෝධයට) සුදුසු පරිදි සකස් නොතිබූ බැවින්, භාග්‍යවතුන් වහන්සේ ‘මොඝරාජ, ඔබ පසුව විමසන්න. වෙනත් කෙනෙකුට ඇසීමට ඉඩ දෙන්නැ’යි වැළකූහ. එහිදී තිස්ස මෙත්තෙය්‍ය ‘කොධ.........’ ආදී ගාථාවෙන් තම සැක සහිත කරුණ විචාළේය. **කොධ සන්තුසිතො** කවරෙක් මේ ලොවෙහි සතුටුවෙත්ද? **ඉඤ්ජිතා** තණ්හා දිට්ඨියෙන් කම්පාවන, **උභන්තමභිඤ්ඤාය** දෙකෙළවර (මුල අග) දැන, **මන්තා න ලිප්පති** නුවණින් නො ඇලෙයි.
ඔහුට එම කරුණු පැහැදිලි කරමින්, භාග්‍යවතුන් වහන්සේ කාමෙසු ආදී ගාථා දෙකක් වදාළහ. **කාමෙසූ බ්‍රහ්මචරියවා** කාමයෙහි ගතිලකුණු හෝ බඹසර හැසිරිම හෝ, කාමයන්හි ආදීනව දැක මග බඹසර හැසිරීමෙහි යෙදුනේ, මෙපමණකින් සෑහීමට පත්වන බව පහදති. තණ්හාවෙන් දුරු වූයේ කම්පා නොවන, **සංඛාය නිබ්බුතො** අනිය ලෙසින් කරුණු විමසා රාගාදී (ඇවිලෙන ගිනි) නිවීමෙන්, ඉතිරි කරුණු ඒ ඒ තැන සඳහන් වූ බැවින් පැහැදිලිය.
මෙසේ භාග්‍යවතුන් වහන්සේ අරහත් බව කුළුගන්වමින් මෙම සූත්‍රයද දේසනා කළහ. දේසනය අවසන මේ බමුණාද තම අතවැසි පිරිස දහස සමග රහත්බව ලැබීය. වෙනත් නොයෙක් දහස් ගණනකට දහම් ඇස පහළ විය. ඉතිරි කරුණු පෙර පරිදිය.
**අනෙජං** යනු පුණ්ණක සූත්‍රයයි. මෙම සූත්‍රයද පෙර පරිදි මොඝරාජට පසුව විමසීමට ඉඩ තබා පුණ්ණකට පවසන ලද්දකි. **මූල දස්සාවී** අකුසල් මුල් දකින, **ඉසයො **ඉසිවරු නම් වූ ජටිලයෝ, **යඤ්ඤං** දිය යුතු දෙයක්, **අකප්පයිංසු** සොයත්,
**ආසිංසමානා** රුප ආදිය පතමින්, **ඉත්‍ථභාවං** මේ නම් වූ කැමති භවයක් පතමින්, මිනිසත් බව ආදිය පතමින් යැයි කියන ලදී. **ජරං සිතා** ජරාව ඇසුරු කොට, ජරාව මුල්කොට මෙහිදී සියළුම සසර දුක ගැන කියන ලදී. ඒ අනුව එයින් නොමිදෙමින්, (ඒ ගැන) කල්පනා කරති’යි පෙන්වා දෙයි.
**කච්චිස්ස තෙ භගවා යඤ්ඤපථෙ අප්පමත්තා අතාරු ජාතිඤ්ච ජරඤ්ච මාරිසා** මෙහි දෙන දෙයම යාග මග වෙයි. කිසියම් කෙනෙක් යාගයෙහි පමානොවී, යාග කරමින් සසර දුකින් එතර වෙත් ද?
**ආසංසන්ති** රූපයෙහි පැහැපත් බව ආදිය පතති. **ථොමයන්ති** ‘ඉතා යහපත්ව දෙන ලදැ’යි යාග ගැන පැසසුම් කරති. **අභිජප්පන්ති** රූප ආදිය ලැබීම පිණිස කතා කරති. **ජුහන්ති** දෙති. **කාමාහි ජප්පන්ති පටිච්ච ලාභ** රූප ආදිය ලැබීම නිසා නැවත නැවත කැමැත්ත ඉටුකර ගැනීමටම පතති. අහා! මෙය ඇත්තටම අපටම විය යුතුයැයි කියති. එහි තණ්හාව වැඩෙන සැටි කී අයුරුයි. **යාජයොගා** යාගයෙහි ඇළුණු, **භවරාගරත්තා** මෙසේ මේ දේවල් සසරෙහි (මතු) බලාපොරොත්තු වෙමින්, සසරෙහි ඇලී (කැමති තැනකම) ඉපදීමටම ඇලෙමින්, **නාතරිංසු** ඉපදීම ආදී සසර දුකින් එතර නොවූහ.
**අථ කො චරහි** දැන් වෙන කවරෙක් **අතාරී** යනුවෙනි. **සංඛාය** නුවණින් විමසා, **පරොවරානි** අනුන්ගේ ද තමාගේ ද, අනුන්ගේ ජීවිතය ද (අත්තභාව) තමාගේ ජීවිතයද (සසර පැවැත්මද) **විධුමො** කය දුසිරිත් ආදී දුම නැතිව, **අනීඝො** රාගාදී දුක් නැතිව, **අතාරි සො** මෙබඳු තැනැත්තා අරහත් වේ. **ජාතිජරං** තරණය කළේය. ඉතිරි කරුණු පැහැදිලිය.
භාග්‍යවතුන් වහන්සේ මෙම සූත්‍රය අරහත් බව කුළුගන්වමින් දේසනා කළහ. දේසනය අවසන මෙම බමුණාද අතවැසි දහසක් පිරිස සමග අරහත් පලයෙහි පිහිටියේය. තවත් නොයෙක් දහසක් දෙනාට දහම් ඇස පහළ විය. ඉතිරි කරුණු කලින් කියා ඇති පරිදිමය.
**පුච්ඡාමි තං** යනු මෙත්තගු සූත්‍රයයි. **මඤ්ඤාමි තං වෙදගූං භාවිත්තතං** ‘මේ තැනැත්තා වේදයෙහි’ හෝ නුවණින් හෝ පරතෙරට ගියේ යැයි ද, භාවනාව (සිත) පුරුදු කළ කෙනෙකැයි ද සිතමි.
**අපුච්ඡසී **මෙහි ‘අ’ අකුර (වචනයෙහි) පිරිපුන් බවක් දැනවීමට යෙදූ නිපාතයකි. කැමති දෙයක් අසව යන තේරුමයි. **පවක්‍ඛාමි යථා පජානං** (විමසූ දෙය ගැන) දන්නා ආකාරයට මෙසේ කියමි. **උපධිනිදානා පභවන්ති දුක්‍ඛා** තණ්හා ආදී කෙලෙස් හේතුවෙන් ඉපදීම ආදී දුක් ඇතිවෙයි.
මෙසේ කෙලෙස් හටගැනීමට මුල්වන කරුණු ඇතිවිට දුක් හටගනිද්දී, මීළගට යො වෙ අවිද්වා යන ගාථාවයි. **පජානං** හේතු නිසා ඇතිවන හැම දෙයක්ම අනිස බව දැන, **දුක්‍ඛස්ස ජාතිප්පභවානුපස්සී** ‘සසර දුකට ඉපදීමට හේතුවන්නේ කෙලෙස්’ යැයි විමසා බලමින්,
**සොකපරිද්දවඤ්ච** සෝකයද හඬා වැලපීමද, **තථා හි තෙ විදිතො එස ධම්මො** සත්වගට අවබෝධ කරගැනීමට, දැනගැනීමට හැකිවන සේ ඒ ඒ තැනැත්තාට ගැලපෙන පරිදි දහම් කරුණු පහදා දී ඇත.
**කිත්තයිස්සාමි තෙ ධම්මං** නිවන ගැනද, නිවන් මග පිළිවෙත ද දේසනා කරන්නෙමි. **දිට්ඨෙ ධම්මෙ** දුක් ආදිය පිළිබඳව දැක, මේ ජීවිත කාලය ඇතුලත හෝ, **අනිතිහං** තමා ගැන නුවණින් මෙනෙහි කරමින්, **යං විදිත්‍වා** ‘හේතු නිසා ඇතිවන හැම දෙයම අනිස’ යැයි විමසීමෙන් නුවණින් දැන, (සබ්බෙ සංඛාරා අනිච්චා) **තඤ්චාහං අභිනන්‍දාමි** ඒ කියන ලද ඔබවහන්සේගේ වටිනා බැබළෙන සුළු වචන (කතාව) මම පතමි. **ධම්මමුත්තමං** ඒ උතුම් දහමට සතුටු වෙමි.
**උද්ධං අධො තිරියඤ්ච මජ්ඣෙ** මෙහි උද්ධං යනු අනාගතයෙහි වන දේ, අධො අතීතයෙහි වූ, තිරියඤ්චාපි මජ්ඣෙ යනු දැන්, වත්මනෙහි පවත්නා, **එතෙසු නන්‍දිඤ්ච නිවෙසනඤ්ච පණුජ්ජ විඤ්ඤාණං** මේ කියන ලද පරිදි, ඉදිරියට බලපාන ලෙස ඇතිකරගන්නා තණ්හා දිට්ඨියෙහි මුල්බැස ගැනීමද, එයින් ඇතිකර ගනු ලබන සිතිවිලිද දුරු කරව, එසේ දුරුකොට, **භවෙ න තිට්ඨෙ** මෙසේ වූ කල්හි දෙආකාර වූ භවයෙහි නොසිටී. පණුජ්ජ යන වචනයෙහි ‘පණුදෙහි’ යැයි මේ අදහස් වන ආකාරයයි. ‘පණුදිත්‍වා’ දුරුකොට යනුවෙන් මේ අරුත් දැක්වීම ‘භවෙ න තිට්ඨෙ’ හා සම්බන්ධ වේ. ඒ ආසාවලින් ඇතිවන හැඳිනීම් හා කෙලෙස් හැඟීම්වලින් දුරුව දෙආකාර භවයෙහි නොසිටිනා බව කියන ලදී.
ඒ කෙලෙසුන් නැසූ තැනැත්තා - ඒවා දුරුකොට සසරෙහි නොරඳනා බව කියන ලදී. ‘එවං විහාරී’ ගාථාවෙහි **ඉධෙව** මෙම සසුනෙහි හෝ මෙම ජීවිත කාලය තුල, **සුකිත්තිතං ගොතමනුපධිකං** මෙහි අනුපධිකං යනු නිවනයි. ඒ වෙනුවෙන් භාග්‍යවතුන් වහන්සේ අමතා, ‘ගොතමයාණන් වහන්ස, නිවන පිලිබඳව මැනවින් __පහදාදෙන ලදී. __
(ඒ පහදාදීමේ) සතුටු හුදෙක්ම ඔබවහන්සේ පමණක් නොවේ. (ඒ අනුව) **චෙ තාපි** යන ගාථාව (තිස්සමෙත්තගු කීය.) **අට්ඨිතං** මනාකොට හෝ හැමකල්හි හෝ, **තං තං නමස්සාමි** එහෙයින් ඔබවහන්සේ නමදිමි. **සමෙච්ච** එළඹ, **නාග** යනුවෙන් භාග්‍යවතුන් වහන්සේ අමතමින් කීය.
‘ඒකාන්තයෙන් භාග්‍යවතුන් වහන්සේ දුක නැතිකරන ලදැ’යි එසේ නොපැමිණි, ඒ බමුණා දැනගත්තද, දුක ඇත්තටම නැති කරන ලද තමන් වැනි කෙනෙක් සේ ඔහුට අවවාද දෙමින්, ‘යං බ්‍රාහ්මණං’ යන ගාථාව වදාළහ. එහි අරුත නම්, **යං** ‘ඔබ’ මේ තැනැත්තා පව් බැහැර කරන ලද බැවින් බමුණකු වෙයි. වේදය පරතෙරට දන්නා (ගිය බැවින් (වේදය හෙවත් සිවුසස්) **වෙදගූං** (රාගාදි කෙලෙස්) කිසිවක් නැති බැවින් **අකිඤ්චනො**, කාමයෙහිද, භවයෙහිද නොඇලෙන හෙයින් **කාමභවෙ අසත්තොති අභිජඤ්ඤා** දැනගනුව (දැනගන්නෙහි නම්) **අද්ධා සො ඉමං ඔඝං අතාරි, තිණ්ණෙව පාරං අබිලො අකංබො**
ඒ ගැන වැඩිදුර කිවයුතුද? මීළඟට විද්වා ච සො යන ගාථාවයි. **ඉධ** මේ සසුනෙහි හෝ මේ ජීවිත කාලය තුල, **විසජ්ජ **හැරදමා, ඉතිරි කරුණු පැහැදිලිය.
මෙසේ භාග්‍යවතුන් වහන්සේ මෙම සූත්‍රයද අරහත් බව කුළඵුගන්වමින් දේසනා කළහ. කලින් සඳහන් කරන ලද පරිදිම දහම් අවබෝධ විය.
**පුච්ඡාමි තං** යනු ධෝතක සූත්‍රයයි. **වාචාහිකංඛාමි** වචනය කැමැත්තෙමි. **සික්‍ඛෙ නිබ්බාණමත්තනො** තමන්ගේ රාගාදිය නිවනු පිණිස උසස් සීලයෙහි හික්මෙන්නේය**. ඉතො** මගේ මුවින්,
මෙසේ පැවසූ විට සතුටු වූ ධෝතක භාග්‍යවතුන් වහන්සේට තුති පැසසුම් කරමින්, කතාවට මුල් පුරන ලෙස ආයාචනා කරමින් ‘පස්සාමහං.........’ ගාථාව කීය. **පස්සාමහං දෙවමනුස්සලොකෙ** දෙව්-මිනිස් ලෝකයෙහි මම දකිමි. **තං තං නමස්සාමි** මෙබඳු වූ ඔබවහන්සේ නමදිමි. **පමුඤ්ච** මුදාගන්න,
එවිට භාග්‍යවතුන් වහන්සේ තමන්ම කතාබහට මුල්වෙමින් (කාමාදී) සැඬපහර තරණය කරන අයුරින් ‘නාහ...........’ යන ගාථාව වදාළහ**. නාහං ගමිස්සාමි** මම නොයන්නෙමි, නොහික්මවන්නෙමි. වෑයම් නොකරන්නෙමි. **පමොචනාය** මුදවාලීමට, **කථං කථි **සැකය සහිත, **තරෙසි** එතර කරනු මැනව,
මෙසේ වදාළ කල්හී බොහෝ සතුටට පත් ධෝතක භාග්‍යවතුන් වහන්සේට තුති පැසසුම් කරමින්, අවවාද ඉල්ලමින් ‘අනුසාස බ්‍රහ්ම’ යැයි ගාථාව කීය. **බ්‍රහ්ම** උසස් බව හඟවන ඇමතීමකි. **විවෙක ධම්මං** හේතු නිසා ඇතිවන හැමදෙයකම පැවැත්මක් නැතැයි එහි සංසිඳීම - විවේකය වූ නිවන, **අව්‍යාපජ්ජමානො** නොයෙක් නොයෙක් ආකාරයට නොපැමිණ, **ඉධෙව සන්තො **මෙහිම සිටිමින් (මේ ජීවිතයෙහිම) **අසිතො** (තණ්හා-දිට්ඨි) ඇසුරු නොකොට, මෙයින් පසු දැක්වෙන ගාථා දෙක මෙත්තගූ සූත්‍රයෙහි කියා ඇති විස්තර පරිදිය. වෙනස්වන්නේ එහි ‘ධම්මං’ වෙනුවට මෙහි ‘සන්ති’ යැයි යෙදීම පමණි. තුන්වන ගාථාවෙහි මුල් පේළි අඩ එම සූත්‍රයෙහි දැක්වූ පරිදිමය. පසු කොටසෙහි **සංගො** - ඇලෙන, ලගින තැන්, ඉතිරි කරුණු සියල්ල පැහැදිලිය.
මෙම සූත්‍රයද භාග්‍යවතුන් වහන්සේ අරහත් බව කුළුගන්වමින් දේසනා කළහ. කලින් සඳහන් වූ පරිදි දේසනය අවසානයෙහි දහම් අවබෝධයද විය.
**එකො අහං** යනු උපසීව සුත්‍රයයි. මහන්ත මොඝං (කාමාදී) මහත් සැඬපහරක්, **අනිස්සිතො** පුද්ගලයකු හෝ දහමක් හෝ ඇසුරු නොකොට, **නො විසහාමි** නොහැකි වෙමි, **ආරම්මණං** හේතු වූ කරුණ, **යං නිස්සිතො** යම් දහමක් හෝ පුද්ගලයෙකු හෝ ඇසුරු කොට,
ඒ බමුණා ආකිඤ්චඤ්ඤායතනය ලැබී, එයින් එහා (ඉදිරියට) යාමක් නොදනී. එහෙයින් භාග්‍යවතුන් වහන්සේ ඒ ඇසුරු කොට පවත්නා දෙයින් එහා - මතු ලද හැකි පියවර ආකිඤ්චඤ්ඤං යන ගාථාවෙන් වදාළහ. **පෙක්‍ඛමානො** ඒ ආකිඤ්චායතන ‘සමවතට සිහියෙන් යුතුව සමවැදී නැගිට එහි අනිසය ලෙස දකිමින්, **නත්‍ථිති නිස්සාය** ‘කිසිවක් නැතැ’යි ඒ සමවත අරමුණුකොට **තරස්සු ඔඝං** එතැන් පටන් පවත්නා විදසුන් මගට සුදුසුවන පරිදි සිවුපාකාර සැඩපහර තරණය කරව. **කථාහි** සැකයෙන්, **තණ්හක්‍ඛයං නත්තම්හාභිපස්ස **දිවා රෑ නිවන අරමුණු කොට බලව. මෙයින් ඔහුට මේ ජීවිතෙයහිදීම සැප විහරණය පවසයි.
දැන් ‘කාමය හැරදමා’ යන (වචන) අසා, මැඩපැවැත්වීමෙන් දුරු කරන ලද තම කාමයන් දකිමින්, **සබ්බෙසු....** යන ගාථාව කීය. (එහි) **හිත්‍ව මඤ්ඤං** සයාකාර වූ අනෙක් සමවත් හැර, **සඤ්ඤාවිමොක්‍ඛෙ පරමෙ** සඤ්ඤා මිදීම් සතෙන් උසස් වූ ආකිඤ්චඤ්ඤායතනයෙහි, **තිට්ඨෙනු සො තත්‍ථ අනනුනායී** ඒ තැනැත්තා ආකිඤ්චඤ්ඤායතන බඹලොවෙහි ඉවත්නොවී සිටිත්දැ’යි විමසයි. එවිට භාග්‍යවතුන් වහන්සේ කප් සැටදහසක් පමණ එහි සිටින බව තුන්වන ගාථාවෙන් වදාළහ.
මෙසේ උපසීව ඔහුගේ ඒ (උපදනා) තැන අසා, මීළඟට ‘තිට්ඨ චෙ’ යන ගාථාවෙන් ‘සදාකාලික පැවැත්ම (සස්සත) හා වැනසීම (උච්ඡෙද) ගැන කීය. **පූගම්පි වස්සානං** බොහෝ අවුරුදු, අවුරුදු ගණනින්, අවුරුදු ගිණිය නොහැකි තරම්, **පූගම්පි වස්සානි** යනුවෙන් ද දැක්වේ. එහි විබත් දැක්වීමෙහිදී ආධාර විබත් අරුතෙහි පළමු විබතින් යෙදිය යුතුය. පූගං ‘සමූහය’ හෝ ‘බහුනී’ ‘බොහෝ’ යනුවෙන් හෝ අරුත් කිවයුතුය. **පූගානි** යනුවෙන්ද කියති. මුල් වචනය හැම අයුරින්ම සුදුසුය. **තත්‍ථෙව සො සීති සියා විමුත්තො** ඒ තැනැත්තා එම ආකිඤ්චඤ්ඤායතනයෙහිම නොයෙක් දුක්වලින් මිදී (කෙලෙස් දැවීම් තැවීම් රහිතව) සිහිල්බවට පත්වන්නේය. නිවනට යොමුව සිටින්නේ යැයි අදහස් වේ. **චවෙථ විඤ්ඤාණං තථාවිධස්ස** නැතහොත් එබඳු විඤ්ඤාණයම (සිත) නැවත නූපදනා ලෙස මරණයට පත්වන්නේදැ’යි අසයි.
එහිදී භාග්‍යවතුන් වහන්සේ වැනසෙන-සදා පවතින අදහස නොව, එහි උපන් ආරිය පුද්ගලයාගේ සසරෙහි නැවත ඉපදීමක් නැති බව ‘අචචි යථා’.......යන ගාථාව වදාළහ. **අත්‍ථං පලෙති** නිවී යයි. **න උපෙති සංඛං** අසවල් දෙසට ගියේ යැයි කිව නොහැකිය. **එවං මුනි නාමකායා විමුත්තො** මෙසේ එහි උපන් රහත් බවට යොමුවන උතුමා, ලද රූප කායෙන් මිදී, එහි සිවුවන දැහැන් මග උපදවා, නාම කාය ගැනද මැනවින් දැන, නැවත නාමකායෙන්ද මිදී දෙආකාරව මිදුණේ සියළු කෙලෙසුන් නැතිකොට, නැවත සසර නූපදීමෛන් නිවන යැයි හඳුන්වනු ලබන නිවීමට පත්වේ. (එවිට) කැත් කුලවතෙකි. බමුණෙකි ආදී ලෙස නම් කළ නොහැකිය. (හඳුනා ගැනීමක් නැත.)
දැන්, ‘නිවීමට යයි’ යන වචන අසා, එහි නුවණින් අරුත් වටහා නොගනිමින්, ‘අත්‍ථංගතො සො’ යන ගාථාව කීය. එම ගාථාවේ **සො අත්‍ථංගතො** නැතහොත් **නත්‍ථි, උදාහු වෙ සස්සතියා** පවතින අයුරින්, අරොගො ඔහු වෙනස්වීමක් නැත්ද? මෙසේ **තම්මෙ මුනි සාධූ වියාකරොහි** කුමක් හේතුකොට ගෙනද**? තථා හි තෙ විදිතො එස ධම්මො**
එවිට, එසේ නොකිවයුතු බව **අත්‍ථංගතස්ස** යන ගාථාවෙන් පැහැදිලි කළහ. අත්‍ථංගතස්ස සසර ඉපදීමේ හේතු නැතිකළ හෙයින්, පිරිනිවනට පත්**, න පමාණමත්‍ථි** රූප ආදී දෙයක් පෙන්විය නොහැකිය. **යෙන නං වජ්ජූ** යම් කෙනෙකු විසින් රාග ආදිය ඇතැයි කියත් නම්, **සබ්බෙසු ධම්මෙසූ** ඛන්‍ධ රූපාදී සමූහ යුතු සියළු දේවල් කෙරෙහි, ඉතිරි කරුණු පැහැදිලිය.
මෙසේ භාග්‍යවතුන් වහන්සේ මේ සූත්‍රයද අරහත් බව කුළුගන්වමින් දේසනා කළහ. දේසනය අවසානයෙහි කලින් කියා ඇති පරිද්දෙන්ම පිරිස දහම් අවබෝධය ලැබීය.
**සන්ති ලොකෙ** යනු නන්‍ද සූත්‍රයයි. එහි මුල් ගාථාවේ අරුත් නම් **ලොකෙ** කැත්කුල ආදී, **ජනා** ආජීවක, නිගණ්ඨ ආදීන් සඳහා, **සන්ති මුනයො වදනති, තයිදං කථංසූ** ඔවුන් සමාපත්ති, නුවණ ආදියෙන් උපන්නාහුද? නුවණින් යුතු බැවින් **ඤාණුප්පන්නං නො මුනිං වදන්ති** මේ ආකාරයැයි කියත්ද**? උදාහු වෙ** නොයෙක් ආකාර වූ රළු ජීවිතයෙන්, **ජිවිතෙනූප්පන්නං** යනුයි. එවිට භාග්‍යවතුන් වහන්සේ ඒ කරුණු දෙකම බැහැර කොට, ‘න දිට්ඨියා’ යන ගාථාවෙන් මුනිවරයා ගැන පැහැදිලි කළහ.
මීළඟට ‘දැකීමෙන් පිරිසිදු වේ’ යැයි කියන තැනැත්තන්ගේ සැක දුරලනු පිණිස ‘යෙ කෙචි මෙ’ යන ගාථාවෙන් අසයි. **අනෙක රූපෙන** දැකීමෙන් යහපත වේ යැයි ඇති කුතුහලය, **තත්‍ථ යථා චරන්තා** තමාගේ යන දැඩිව ගත් හැඟීමෙන්, හැසිරෙන තැනැත්තන්ට එසේ පිරිසිදු විය නොහැකි බව ඔහුට පෙන්වා දීමට භාග්‍යවතුන් වහන්සේ දෙවැනි ගාථාව වදාළහ.
මෙසේ ‘ඔවුන් (සසරින්) එතරට නොගිය බව අසා, මීළඟට එතරවන තැනැත්තා ගැන දැනගනු කැමතිව, ‘යෙ කෙචි මෙ’ (යන ගාථාව කීය.) එවිට භාග්‍යවතුන් වහන්සේ (සසර) සැඩපහර තරණය කිරීම මුල්කොට, ඉපදීම හා ජරාවෙන් එතරවන අයුරු තුන්වන ගාථාවෙන් ඔහුට වදාළහ. එම ගාථාවෙහි **නිවුතා** ගැලුනු, බැසගත්, **යෙසීධා** - යෙසු ඉධ, මේ ලෝකයෙහි යමෙක්, ‘සූ’ නිපාතයක් පමණි. **තණ්හං පරිඤ්ඤාය** තුන් ආකාරව තණ්හාව දැන, පෙර කී අයුරු ඉතිරි කරුණු පැහැදිලිය.
මෙසේ භාග්‍යවතුන් වහන්සේ අරහත් බව කුළුගන්වමින් දේසනය නිම කළහ. දේසනය අවසානයෙහි නන්‍ද භාග්‍යවතුන් වහන්සේගේ වදාළ කරුණුවලට ‘එතාභි නන්‍දාමි’ යන ගාථාවෙන් සතුට පළකළේය. කලින් දක්වා ඇති පරිදි මෙහිදී ද පිරිස දහම් අවබෝධය ලැබීය.
**යෙ මෙ පුබ්බෙ** යනු හේමක සූත්‍රයයි. එහි **යෙ මෙ පුබ්බෙ ව්‍යාකංසු **බාවරී ආදීහු කලින් මගේ අදහස ද ඉදිරිපත් කළහ. **හූරං ගොතම සාසනං** ගෝතම සාසනයට ඉහතදීත්, **සබ්බං තං තක්කවඩ්ඪනං** ඒ සියළු අදහස් කාම සිතිවිලි ආදිය වැඩිදියුණු කරන ඒවාය. **තණ්හා නිග්ඝාතනං** තණ්හාව වැනසීම.
ඉක්බිති භාග්‍යවතුන් වහන්සේ ඊට අදාල කරුණු **ඉධ** යන ගාථා දෙකින් වදාළහ. **එතදඤ්ඤාය යෙ සතා** එය **නිබ්බාණපද මච්චුතං** හේතු නිසා ඇතිවන සියළුම සකස්වීම් වෙනස්වන - තිර නැති බව විදසුන් වඩමින් අනුපිළිවෙලින් දැන, කය අනුව විමසා බලන මනා සිහි ඇත්තෝ. **දිට්ඨධම්මාභිනිබ්බුතා** නිවැරදි දහම අවබෝධ කරන ලදින්, දකින ලද බැවින්, රාගාදී (කෙලෙස් ගිනි) නිවීමෙන්, ඉතිරි කරුණු පැහැදිලිය.
භාග්‍යවතුන් වහන්සේ මෙම සූත්‍රයද අරහත් බව කුළුගන්වමින් දේසනා කළහ. පෙර කී පරිදිම දේසනය අවසන බොහෝ පිරිස දහම් අවබෝධය ලැබීය.
**යස්මිං කාමා** යනු තොදෙය්‍ය සූත්‍රයයි. එහි **විමොක්‍ඛා තස්ස කීදිසො** මෙබඳු කෙනෙකුගේ මැනවින් මිදීම කෙබඳු අයුරින් බලාපොරොත්තු විය යුතුදැයි අසයි. මීළඟට භාග්‍යවතුන් වහන්සේ ඔහුට (ඔහු අදහස් කළ මිදීම නොව) වෙනත් මිදීමක්, නිදහසක් ගැන දෙවන ගාථාවෙන් කීහ**. විමොක්‍ඛා තස්ස නාපරො** ඔහුට වෙනත් මිදීමක් නැත.
මෙසේ ‘තණ්හාව නැති කිරීම මිදීම’ යැයි කීවත්, ඒ කරුණ නොසලකා ‘ඒ තැනැත්තාට ආසා නැත්ද, නැතිනම් යම් දෙයකට බලාපොරොත්තු නැත්දැයි නැවත විචාරයි. **උද පඤ්ඤකප්පී** නැතහොත්, සමවත් නුවණ ආදියෙන් තණ්හා හැඟීම්, දැකීම් හෙවත් මතවාද මගින් ගොඩනගා ගන්නා සංකල්පවලින් (වෙලී) සිත සිතා සිටීද? එවිට භාග්‍යවතුන් වහන්සේ එය පැහැදිලි කරමින් දෙවන ගාථාව වදාළහ. එහි **කාමභවෙ** කාමයෙහිද භවයෙහිද ඉතිරි කරුණු පැහැදිලිය.
මෙම සූත්‍රයද භාග්‍යවතුන් වහන්සේ අරහත් බව කුළුගන්වමින් දෙසූහ. දේසනය අවසානයෙහි පිරිස පෙර කී පරිදි දහම් අවබෝධ කළේය.
මජ්ඣෙ සරස්මිං යනු කප්ප සූත්‍රයයි. එම ගාථාවේ **මජ්ඣෙ සරස්මිං** මුල, අවසන් කෙළවර නොපෙනෙන මැද කොටසක් ලෙස සසර යැයි කියන ලදී**. තිට්ඨතං** සිටිනු ලබන, **යථයිදං නාපරං සියා** යම් සේ මේ දුක නැවත ඇති නොවන්නේය.
ඉක්බිති භාග්‍යවතුන් වහන්සේ එම කරුණු පැහැදිලි කරමින් ගාථා තුනක් වදාළහ. **අකිඤ්චනං** සතුරුවන කිසිවක් නැති, (කෙලෙස් රහිත) **අනාදානං** අල්ලා ගැනීම හෙවත් තණ්හාවෙන් ඉවත්වුණු, තණ්හාවෙන් කිසිවක් නොගැනීමෙන් සැනසුනු බව කියන ලදී. **අනාපරං** මීට සමාන වෙනත් රැකවරණ සහිත තැනක් (දිවයිනක්) නැත. (එය) උසස් යැයි ද කියන ලදී. **න තෙ මාරස්ස පද්ධගූ** ඔව්හු මාරයාගේ පා සෙවනෙහි හැසිරෙන, මාරයා පිරිවරා ඇති සිසුවෝ නොවෙති. (මාර වසඟයට පත් වූවෝ නොවෙති.) ඉතිරි කරුණු සියල්ල පැහැදිලිය.
අරහත් බව කුළුගන්වා මෙම දේසනයද භාග්‍යවතුන් වහන්සේ වදාළහ. දේසනය අවසානයේ පෙර සඳහන් වූවාක් මෙන් බොහෝ පිරිසක් දහම් අවබෝධය ලැබීය.
**සුත්‍වාන හං** යනු ජතුකණ්ණ සූත්‍රයයි. **සුත්‍වාන හං විරමකාමකාමී** මම ඒ භාග්‍යවතුන් වහන්සේ, මේ ගුණවලින් යුතු, කාමයන් නොකැමති, වීරවත් වූ, කාමයන් අත්හළ බව අසා, **අකාමමාගමං** කාමරහිත වූ භාග්‍යවතුන් වහන්සේගෙන් ඇසීමට පැමිණියෙමි. **සහජනෙත්ත** නුවණැස පහළවීමත් සමගම සියල්ල දන්නා, යථාවබෝධය ලද, **යථා තච්ඡං** ඇති සැටියෙන්, **බ්‍රෑහි මෙ** නැවත කියාදෙන ලෙස ඉල්ලමින්, ඉල්ලා සිටින්නේ නම් (තථාගතයන් වහන්සේ) දහස් වරක් වුවත් කියන්නාහ. දෙවරක් ඉල්ලීම ගැන කියනුම කවරේද? **තෙජී තෙජසා** තේජසින් යුතු, **අභිභුය්‍ය, යම්හං විජඤ්ඤං ජාති ජරාය ඉධ විප්පහාණං** මම ඉපදීම - ජරාවට පත්වීම නැතිකිරීමට හේතුවන කරුණු මෙතැනදීම දැනගන්නෙමි.
එවිට භාග්‍යවතුන් වහන්සේ ගාථා තුනකින් ඒ කරුණු පැහැදිලි කළහ. **නෙක්‍ඛම්මෙ දට්ඨුං ඛෙමතො** නිවනද, නිවනට මග පිලිවෙත ද ‘බිය රහිත’ යැයි දැක, **උග්ගහිතං** තණ්හා දිට්ඨි ලෙසින් දැඩිව ගන්නා ලද **නිරත්තං වා** ඉවත් කළයුතු, අත්හළ යුතු යැයි කියන ලදී**. මා තෙ විජ්ජිත්‍ථ** ඔබට නොවේවා! **කිඤ්චනං **රාගාදී අවහිරතා ඔබට නොවේවා! **පුබ්බෙ** අතීතයේ කළ කී දේ අනුව හටගන්නා කෙලෙස්, **බ්‍රාහ්මණ** භාග්‍යවතුන් වහන්සේ **ඡතුකණ්ණි** අමතති. ඉතිරි කරුණු පැහැදිලිය.
මෙම සූත්‍රයද භාග්‍යවතුන් වහන්සේ අරහත් බව කුළුගන්වමින් දෙසූහ. පෙර පරිදිම දේසනය අවසන බොහෝ දෙනාට දහම් අවබෝධ විය.
**ඔකං ජහං** යනු භද්‍රාවුධ සූත්‍රයයි. **ඔකං ජහං** ගිහිගෙයි ආසාව දුරලූ, **තණ්හච්ඡිදං** සිරුර හා බැඳි සය ආකාර තණ්හාව නසන ලද, **අනෙජං **ලෝ දහමෙහි කම්පා නොවන, **නන්‍දිං ජහං** අනාගතයෙහි රූප ආදී බලාපොරොත්තු හැර දැමූ, තණ්හාව නම් වූ එකම කරුණ ගැන (තථාගතයන් වහන්සේ විසින් පැවසීම) අගය කිරීමේ අදහසින් මෙසේ නොඑක් ආකාරයෙන් පවසන ලදී. **කප්පං ජහං** තණ්හා දිට්ඨි කල්පනා දුරලන ලද, **අභියා චෙති** වෙසෙසින් අයදිමි. **සුත්‍වාන නාගස්ස අපනමිස්සන්ති **ඉතො අති උතුම් වූ භාග්‍යවතුන් වහන්ස, ඔබවහන්සේගේ මේ පාසාණක චෙතිය (පෙදෙසින්) බොහෝ ජනයා පැමිණෙතැයි අදහස් වේ. **ජනපදෙහි සංගතා** අංග ආදී ජනපදවලින් මෙහි රැස්වූ, **වියාකරොහි** දහම් දෙසනු මැනවි.
එවිට භාග්‍යවතුන් වහන්සේ ඔහුගේ සිතට ගැලපෙන පරිදි ගාථා දෙකකින් දහම් දෙසූහ. ආදාන තණ්හං සිතෙහි රූපාදිය රඳවා ගැනීමේ ආසාවෙන්, තණ්හා උපාදානය හෙවත් ආසාවෙහි දැඩිව අල්වාගැනීම ගැන කියන ලදී. **යං යං හි ලොකස්මිං උපාදියන්ති** පෙරදීත්, මතුවටත් අගය කොට, ආසා කොට සිත රඳවා ගන්නා දේ, **තෙනෙව මාරො ජන්තුං** ඒවා දැඩිකොට ගැනීමෙන්ම, කරන කියන කටයුතුවල, හටගනු ලබන - එක්රැස්වන පල විපාක අනුව (සසර) පිළිසිඳ ගැනෙන (රූප වේදනාදි) පස්කඳ නම් වූ මාරයා සත්වග අනුව යයි.
**තස්මා පජානං** එහෙයින් ආදීනව අනිස ලෙසින් හෝ සසර බැඳීම් ලෙස හෝ දැනගැනීමෙන්, **ආදාන සත්තෙ ඉති පෙක්‍ඛමානො පජං ඉමං මච්චුධෙය්‍යෙ විසත්තං** ‘අල්ලා ගත යුතුය’ යන අරුත දනවන රූප ආදී එබඳු දෙයෙහි, මේ ලොව සියළු දෙනාම මාරයාගේ බලපෑම බලා සිටිමින්, එසේ ඒවා දැඩිව ගන්නා ලද සතුන් හෝ, එසේ දැඩිව අල්ලා ගැනීමෙන්, ඊට වසඟව වෙලුනු පුද්ගලයකු හෝ, එසේ දැඩිව ගැනීම නිසා මේ මිනිස් කැලම මරණයෙහි වසඟයට පත්ව - එයින් ඉවත්ව යාමට - ගැලවී යාමට නොහැකි යයි සිතා, **කිඤ්චනං සබ්බලොකෙ න උපාදියෙථ** ඉතිරි කරුණු පැහැදිලිය.
මෙම සූත්‍රයද භාග්‍යවතුන් වහන්සේ අරහත් බව කුළුගන්වා දේසනා කළහ. දේසනය අවසානයෙහි පෙර කී පරිදිම බොහෝදෙනා දහම් අවබෝධය ලැබීය.
**ඣායී** යනු උදය සූත්‍රයයි. එහි **අඤ්ඤවිමොක්‍ඛං **නුවණ බලයෙන් වැටහෙන පරිදි මිදීම-නිදහස ගැන විමසයි. උදය බමුණා සිවුවන දැහැන් ලැබූවෙකු බැවින් ඔහු ලද එම දැහැනට අනුව, නොයෙක් ආකාරයෙන් මිදීම දැනගැනීම පිළිබඳව භාග්‍යවතුන් වහන්සේ ගාථා දෙකක් වදාළහ. **පහාණං කාමච්ඡන්‍දානං** මෙසේ පළමු දැහැන උපදවා ගනු ලබන තැනැත්තා කාමච්ඡන්‍දය දුරු කරයි. ඒ අනුව **අඤ්ඤා විමොක්‍ඛං පබ්‍රෑමි** මෙසේ සියළුම පදවලට යෙදිය යුතුය.
**උපෙක්‍ඛාසති සංසුද්ධං** සිවුවන දැහැනෙහි මැදිහත් බව හා සිහියෙන් මනා පිරිසිදු වූ, **ධම්මතක්ක පුරෙජවං** මෙයින් ඒ සිවුවන දැහැන් මිදීමෙහි සිට දැහැන්වල ඇතුලත් ඒ ඒ අංග පිළිබඳව විදසුන් වඩා ලබන ලද අරහත් බව (හෙවත් සියළු කෙලෙසුන්ගෙන් මිදීම) සඳහා කියයි. අරහත් වූ විමුක්තියට (අයත්) අරිඅටැඟි මගෙහි යහපත්, නිවැරදි කල්පනා ලෙසින් දහම් විමසා බැලීමට ඉදිරියට ගෙන යයි. එහෙයින් **ධම්මතක්ක පුරෙජවං** ධර්ම තර්ක සංඛ්‍යාත සම්‍යක් සංකල්පය පෙරටුකොට යැයි කීහ. **අවිජ්ජාය පභෙදනං** ඒ අඤ්ඤවිමොක්‍ඛ හෙවත් අරහත් බව - අවිජ්ජාව බිඳ දමන ලදුව නිවන නිසා හටගත් බැවින් ඒ කරුණු අනුව එසේ කියා ඇත.
‘අවිජ්ජා’ බිඳ දැමීමෙන් යන වචනයෙන් කියන ලද නිවන අසා ‘ඒ කිනම් දෙයක දුරු කිරීමෙන් වේදැ’යි ‘කිංසු සංයොජනො’ යන ගාථාව වදාළහ. **කිංසු සංයොජනො** සසර බැඳ තබන බැඳීම් කවරේද? **විචාරණං** විවරණ කරුණු **කිස්සස්ස විප්පහාණෙන** කෙබඳු දෙයක් නැති කිරීමෙන්, ඉක්බිති භාග්‍යවතුන් වහන්සේ ‘නන්‍දි සංයොජන’ ගාථාවෙන් එය පැහැදිලි කළහ. එහි **විතක්කස්ස** කාමසිතිවිලි ආදිය ඔහුට ඇතිවෙයි.
මීළඟට ඔහු නිවනට මග ‘කථං සකස්ස’ යන ගාථාවෙන් විමසීය. **විඤ්ඤාණං** සකස්වන විඤ්ඤාණය, භාග්‍යවතුන් වහන්සේ අජ්ඣත්තං යන ගාථාවෙන් ඔහුට මග පැහැදිලි කළහ. **එවං සතස්ස** මෙසේ සිහි ඇතිව හැසිරෙන්නාට. ඉතිරි කරුණු පැහැදිලිය.
භාග්‍යවතුන් වහන්සේ මෙම සූත්‍රයද අරහත් බව කුළුගන්වමින් දේසනා කළහ. දේසනය අවසානයෙහි පෙර කී පරිදි බොහෝදෙනාට දහම් අවබෝධ විය.
**යො අතීතං** යනු **පොසාල** සූත්‍රයයි. **යො අතීතං ආදියති** යම් භාග්‍යවතුන් වහන්සේ කෙනෙකු තමන්ගේ ද අනුන්ගේ ද ‘ඉපදී එක් වාරයක් ආදී ලෙසින් පෙර තතු දක්වත් ද? **විභූත රූප සඤ්ඤිස්ස** රූපය පිළිබඳ හැඟීම් ඉක්මවන ලද, **සබ්බකායප්පහානියො** යටපත් කිරිමෙන් හා මුළුමනින් මැඩපැවැත්වීමෙන් සියළු රූපකාය හැරදමන ලද, රූප භවයක පිළිසිඳගැනීම් නැතැයි අදහස් කෙරේ. **නත්‍ථි කිඤ්චීති පස්සතො** විඤ්ඤාණය නැතිවීම නුවණින් අවබෝධ කිරීමෙන් ‘කිසිත් නැතැ’යි දකිමින්, ආකිඤ්චඤ්ඤායතනය ලැබූවෙකැයි කියන ලදී**. ඤාණං සක්කා නු පුච්ඡාමි** ඒ තැනැත්තාගේ නුවණ විමසමි. කෙබඳු දෙයක් බලාපොරොත්තු විය යුතුදැයි ‘සක්‍රය’ යනුවෙන් භාග්‍යවතුන් වහන්සේ අමතා අසයි. **කථං නෙය්‍යො** කෙසේ ඒ තැනැත්තා එම නුවණට පැමිණවිය යුතුද? කෙසේ ඊට වඩා උසස්, දියුණු වූ නුවණ උපදවා ගතයුතුද?
එවිට භාග්‍යවතුන් වහන්සේ එබඳු පුද්ගලයෙකු (මෙතෙක්) නුවණ නොලද බව පවසා ඒ නුවණ පැහැදිලි කිරීමට ගාථා දෙකක් වදාළහ. එහි **විඤ්ඤාණට්ඨිතියො සබ්බා අහිජානං තථාගතො** එක්රැස් කරගන්න ලද දේ අනුව (කුසල් අකුසල් අනුව) සිවුආකාර වූ පිළිසිඳ ගැනීම් කෙරෙහි සත්වග යොමුවන විඤ්ඤාණයෙහි පැවැත්ම තථාගතයන් වහන්සේ මැනවින් දත්හ. **තිට්ඨන්තමෙනං ජානාති** පෙර කළ කී දෑ අනුව ‘මේ තැනැත්තා මෙබඳු ගතියක් (උපතක්) ලබන්නේ යැයි පුද්ගලයකු පිළිබඳව දනිති. **විමුත්තං** ආකිඤ්චඤ්ඤායතනයෙන් ද මිදුණු, **තම්පරායණං** එය පිහිටකොට,
**ආකිඤ්චඤ්ඤසම්භවං ඤත්‍වා** ආකිඤ්චඤ්ඤායතනයෙහි උපත ලබන, (එහෙත් සසර දිගුවන) මේ අවහිරය කුමක්දැයි ඊට එක්රැස් වූ හේතු දැන, **නන්‍දී සංයොජනං ඉති** එහි අරූපරාගී ආසාව, එයද සසර බැඳ තබන බැම්මක් වූ ‘සංයොජන’ යැයි දැන, **තතො තත්‍ර විපස්සසී** ඉක්බිති ඒ ආකිඤ්චඤ්ඤායතන සමවතින්ද නැගිට, ඒ සමවතද අනිස ලෙස සළකා විදසුන් වඩයි. **එතං ඤාණං කථං තස්ස** මෙසේ විදසුන් අනුව නුවණින් විමසනවිට කෙමෙන් කෙමෙන් ඒ තැනැත්තා ලබන අරහත් නුවණ වෙනස්-විකාර නොවේ. **වූසීමතො** මඟ බඹසරෙහි වැස, ඉතිරි කරුණු පැහැදිලිය.
මෙසේ භාග්‍යවතුන් වහන්සේ මෙම සූත්‍රයද අරහත් බව කුළුගන්වා දේසනා කළහ. දේසනය අවසන (ද) පෙර පරිදිම බොහෝ පිරිසකට දහම් අවබෝධ විය.
**ද්වාහං සක්කං** මෝඝරාජ සූත්‍රයයි. **ද්වාහං** මම දෙවරක්ම, අජිතටද, තිස්ස මෙත්තෙය්‍යටද කරුණු පැහැදිලි කිරිමෙන් පසු, දෙවරක්ම, මෝඝරාජ භාග්‍යවතුන් වහන්සේගෙන් විමසීය. ඔහුගේ ඉඳුරන් දහම් අවබෝධයට සුදුසු වනතුරු එයට ඉඩ නොදුන්හ. **ද්වාහං සක්කං අපුච්ඡිස්සං** යැයි එසේ හෙයින් කියන ලදී. **යාව තතියඤ්ච දෙවිසි ව්‍යාකරොතීති මෙ සුතං** ‘අති පිරිසිදු දෙවියකු බවට පත්, ඉසිරිවර භගවත් සම්මා සම්බුදුන් වහන්සේගෙන් සහදැමියකු තුන්වරක් දක්වා යම්කිසි කරුණක් අසන ලද විට, එය පැහැදිලි කර දෙති’යි මා අසා ඇත. ගොදාවරී නදී තෙරදී මා එසේ අසන ලදී. එහෙයින් ව්‍යාකරොතීති මෙ සුතං යැයි කියන ලදී.
**අයං ලොකො** මිනිස් ලොව, **පරො ලොකො** ඒ හැර ඉතිරි ලෝක, **සදෙවකො** බඹලොව හැර, දෙවියන් ලෙස උපත ලැබූවන් සහ දෙවියන් යැයි සම්මතව හඳුන්වන්නන්ගෙන් යුතු, **බ්‍රහ්මලොකො සදෙවකො** මේ ආකාර වූ දෙවියන් සහිත ලෝකයෙහි ආදී ලෙස නිදසුන් පමණි. ඒ අනුව සඳහන් කර ඇති පරිදි ලෝකය ගැන දතයුතුය.
**එවං අභික්කන්ත දස්සාවී** මෙසේ දෙවියන් සහිත සියළු ලෝවාසීන්ගේ අදහස්, ගතිසොබා, සසර උපත් හා ඉන් මිදීමද දැකීමට හැකි, උසස් ලෙස දකින,
**සුඤ්ඤතො ලොකං අවෙක්‍ඛස්සු** උවමනාවන, පවතින (වැදගත්) සේ සලකනු ලබන දේවල හිස් බවද, ඒවා හේතු රැසක එකතුවක් ලෙසද යන දෙආකාරයෙන්ම ලෝකයෙහි හිස් බව නුවණින් විමසා බලව. **අත්තානුදිට්ඨිං ඌහච්ච** මමය-මගේය යන දැඩිව ගන්නා ලද දැකීම උදුරා ඉවත දමා, ඉතිරි කරුණු පැහැදිලිය.
මෙම සූත්‍රයද භාග්‍යවතුන් වහන්සේ අරහත්බව දේසනා කළහ. පෙර කියා ඇති පරිදි දේසනය අවසානයෙහි බොහෝ පිරිසට දහම් අවබෝධ විය.
**ජිණ්ණෙහමස්මී** යනු **පිංගිය** සුත්‍රයයි. එහි **ජිණ්ණෙහමස්මි අබලො වීතවණ්ණෙ** මේ බමුණා එකසිය විසිවයස්, ජරාවට පත්ව, දුබලව, ‘මෙතැන පා තබමි’යි සිතුවද වෙනත් තැනක පා තබමින් ගමන් කරයි. පෙර තිබූ සමෙහි පැහැය දැන් විරූපීය. එහෙයින් ‘මම ජරාවට පත්වීමි. සවිබල නැත්තෙක්මි. සිරුර පැහැය වෙනස්ව ඇතැ’යි කීය. **මාහං නස්සං මොමූහො අන්තරාය** ඔබවහන්සේගේ දහම අවබෝධ නොකොට, දැනුමැති කෙනෙක් නොවී, මම නොනැසෙත්වා! **ජාති ජරාය ඉධ විප්පහාණං** මෙහිදීම ඔබ වහන්සේගේ පාමුල පාසාණක චෙතියෙහිදී හෝ ඉපදීම, ජරාව නසන නිවන **ධම්මං යමහං විජඤ්ඤං** එය මට **ආචික්‍ඛ**
දැන් පිංගිය තම සිරුරෙහි පවත්නා තතු සළකා ‘මම ජරාවට පත්වූයෙමි’යි කියන අතර, එහිදී භාග්‍යවතුන් වහන්සේ (සිත) වෙහෙසට පත් කරවන රූප දැක...... ‘දිස්වාන රූපෙසු විහඤ්ඤමානෙ යන ගාථාව කයෙහි ඇල්ම නැති කරනු පිණිස වදාළහ. **රූපෙසු** රූප හේතුකොට, රූප නිසා**, විහඤ්ඤමානෙ** (ඊට අදාලව) කරන කියන දෙයෙහි වෙහෙසෙමින්, **රුප්පන්ති රූපෙසු** ඇස් රෝග ආදිය රූප හේතුකොට ගෙනම, **ජනා** වෙනස්වෙති. බැඳෙති. (කෝප වෙති.)
එසේ අරහත් පල තෙක් දේසනා කරන ලද පිලිවෙත ඇසූවත්, කය දුබලතාව නිසා වෙසෙසක් නොලබාම, නැවත පිංගිය ‘දිසා චතස්සො’ (සිවුදිසා) ගාථාවෙන් භාග්‍යවතුන් වහන්සේ අගයමින්, දේසනා කරන ලෙස ඉල්ලයි. නැවත ද භාග්‍යවතුන් වහන්සේ, එම පිළිවෙත ‘තණ්හාධිපනෙන....... ‘තණ්හාවෙන් ගැලී සිටින්නන්...... ගාථාවෙන් දේසනා කළහ. ඉතිරි කරුණු පැහැදිලිය.
භාග්‍යවතුන් වහන්සේ මෙම සූත්‍රයද අරහත් බව කුළුගන්වමින් දේසනා කළහ. දේසනය අවසානයෙහි පිංගිය අනාගාමි පලයෙහි පිහිටියේය. ඒ අතරතුර, පිංගිය ‘මෙබඳු විසිතුරු දෙසුමක් නම්, මගේ මාමා වූ බාවරීට ඇසීමට නොලැබුණි’ යැයි සෙනෙහස මුල්ව සිත වෙනසකට යොමුවීමෙන් අරහත් පල ලැබීමට නොහැකි විය. ඔහුගේ අතවැසි ජටිලයෝ දහසම අරහත් බව ලදහ. ඒ සියල්ලෝම, ‘එව මහණ’ යැයි (කැඳවීමෙන්) ඍද්ධිමය පාසිවුරු දරා පැවිදි බවද ලදහ.
පාරායනත්ථුතිගාථාවර්ණනා
මෙයින් පසු, සංගායනාවට සහභාගී වූ තෙරුන් වහන්සේලා දේසනය පසසමින්, භාග්‍යවතුන් වහන්සේ මෙසේ වදාළහ’ යැයි සඳහන් කළහ. **ඉදමවොච** මේ පාරායණ හෙවත් සසරින් එතරවීමේ පිළිවෙත වදාළහ. **පරිචාරක සොළසානං** බාවරීගේ පිරිවර (ගෝලයන්) ද පිංගිය සමග දහසයක්, භාග්‍යවත් බුදුරජාණන් වහන්සේ පිරිවරා සිටි දහසයදෙනා, ඒ සියළුම බමුණෝ ඒ දහසයක් වූ පිරිසට ඉදිරියෙන් ද පසුපසින් ද, වම් පසින්ද, දකුණු පසින්ද, සය යොදුනක්, සය යොදුනක් සේ හුන්හ. ඉදිරිපස - කෙළින්ම සිටි පිරිස දොළොස් යොදුනක් විය. **අජඣිට්ඨො** ඉල්ලන ලද්දේ, **අත්‍ථමඤ්ඤාය** පාලි අරුත දැන, **ධම්ම මඤ්ඤාය** පෙළ (දහම) දැන, **පාරායණං** පාරායණ නම් වූ, **ඉමස්ස ධම්මපරියායස්ස අධිවචනං** අජිත, තිස්ස මෙත්තෙය්‍ය ආදී ඒ බමුණන්ගේ නම් කියමින් උතුම් බුදුරජාණන් වහන්සේ වෙත පැමිණියාහ’ යැයි කීහ.
**සම්පන්නචරණං **නිවනෙහි පිහිටීමට හේතුවන පාමොක් සීලාදියෙන් යුතු, **ඉසිං **ඉසිවරුන්ගෙන් උසස් වූ (බුදුරදුන් වෙත) ඉතිරි කරුණු පැහැදිලිය. **බ්‍රහ්මචරියම්චරිංසු** මග බඹසරෙහි හැසිරුණහ**. තස්මා පාරායණං** ඒ එතරට යන, නිවනට පමුණුවන යනුවෙන් කියන ලදී.
**පාරායණා මනුගායිස්සං** යනු මෙහි සම්බන්ධයයි. භාග්‍යවතුන් වහන්සේ විසින් ‘පාරායණ’ නම් වූ දහම් කොටස දේසනා කළවිට, දහසය දහසක් ජටිලයෝ අරහත් පලයට පැමිණියහ. ඉතිරි දහහතර කෝටියක් දෙව් මිනිසුන්ට දහම් අවබෝධ විය. පැරණි වියතුන් විසින් මෙසේ කියන ලදී -
‘සුන්දර වූ පාසාණක (චෙතියෙහි) දී පැවැත්වූ දහම් දේසනයෙහිදී බුදුරජාණන් වහන්සේ දහහතර කෝටියක් සත්වගට (දම් අමා පෙවූ සේක.’
දහම් දෙසුම නිමවූ විට, ඒ ඒ පෙදෙස්වලින් පැමිණි මිනිස්සු භාග්‍යවතුන් වහන්සේගේ ආනුභාවයෙන් තම තමන්ගේ ගම් නියම්ගම් ආදී පෙදෙස්වලට පැමිණ වූහ. භාග්‍යවතුන් වහන්සේද (බාවරීගේ) පිරිවරව සිටි සොළොස් දහසක් සඟ පිරිස සහ නොයෙක් දහස් ගණන් බික්සඟණ පිරිවරා සැවැත් පුරටම පැමිණියහ. එහිදී පිංගිය හිමි භාග්‍යවතුන් වහන්සේට වැඳ, ‘හිමියනි, බාවරී ඇදුරුතුමාට බුදුවරයෙකු ලොව පහළ වූ බව සැල කිරිමට යමි, ඔහුට මා පොරොන්දු වී’ යැයි කීවේය. භාග්‍යවතුන් වහන්සේගෙන් අවසර ලද පිංගිය හිමි, සෘද්ධි බලයෙන් ගොදාවරී ගංතෙරට පැමිණ, පා ගමනින් අසපුව දෙසට ගියේය. මඟබලමින් හුන් බාවරී බමුණා, තවුස් පිරිකරද, ජටා ආදියද නොමැතිව පැවිදි වෙසින් එන (පිංගිය හිමි) දුරදීම දැක, ‘බුදුවරයකු ලොව පහළව ඇතැ’යි තීරණය කළේය. පැමිණිවිට, ‘පිංගිය, කිමෙක්ද? බුදුවරයෙකු ලොව පහළවීදැ’යි ඇසීය. ‘එසේය බමුණ, බුදුවරයෙක් ලොව පහල වූහ. පාසාණක සෑයෙහිදී අපට දහම් දෙසූහ. මම ඔබට ඒ දහම දේසනා කරන්නෙමි’යි කීය. එවිට, බාවරී මහත් ගරු සැලකිලිමත්ව, පිරිස සහ පුදසත්කාර කොට අසුනක් පැනවීය. එහි හිඳ පිංගිය හිමි ‘පාරායණ මනුගායිස්සන්ති’ ආදී ගාථා කීය.
**අනුගායිස්සං** භාග්‍යවතුන් වහන්සේ ගීත (මිහිරි හඬින් ගී වැනි ගාථා) නැවත ගයමි. **යථා අද්දක්‍ඛි** තමන් විසින්ම ඇති තතු එලෙසින්ම අවබෝධ කිරීමෙන් වෙනත් කෙනෙකු නොලබන සුවිසෙස් නුවණින් දුටහ. **නික්කාමො **කාමය නැති කළ**, නික්‍ඛාමො** යනුද වචනයක් වේ. උත්සාහවත් යන අරුතයි. අයහපත් දෙයින් වෙන්වූයේ එයින් නික්මුණු යන අදහසයි. **නිබ්බනො** කෙලෙස් නැමති වනය වැනසූ හෝ තණ්හාව නැති කරන ලද හෝ, **කිස්ස හෙතු මුසා භණෙ** කෙලෙස්වලින් පිරුණේ නම්, බොරු කියන්නේය. මෙහිදී ඒ කෙලෙස් නැතිකරන ලද බව දක්වයි. එයින් බාවරී බමුණාට ඇසීමට උනන්දුවක් ඇතිකරයි.
**වණ්ණූපසංහිතං** උසස් බවින් යුතු, **සච්චව්හයො** ‘බුද්ධ’ යැයි කියන නමටම නිසැකවම ඇත්තටම සුදුසු වූ, **බ්‍රහ්මෙ** ඒ බමුණාට අමතයි. **කුබ්බනකං** කුඩා වනය. **බහුප්ඵලං කානනමාවසෙය්‍ය** නොයෙක් පලවැල ඇති වනයකට පැමිණ වසන්නේය. **අප්පදස්සෙ** බාවරී වැනි මද නුවණ ඇත්තෙකු (හැර), **මහොද්ධී** අනොතත්ත ආදී බොහෝ ජලය පිරුණු
**යෙ මෙ පුබ්බෙ** යෙ + ඉමෙ යමෙක් මෙයින් පෙර, **තමනුදාසිනො** අඳුර දුරු කරන්නා වූ, **භූරිපඤ්ඤාණෙ** නුවණ නැමති ධජයෙන් යුතුව, **භූරි මෙධසො** මහත් වූ නුවණැති, **සන්‍දිට්ඨිකමකාලිකං** තමන් විසින්ම දැකිය යුතු කාල සීමාවකට යටත්කොට පැමිණිය යුතු නොවන, **අනීතිකං **කෙලෙස් උවදුරු නැති,
ඉක්බිති බාවරී පිංගිය හිමි භාග්‍යවතුන් වහන්සේ සමීපයෙන් වෙන් නොවන බව ‘නාහං තම්හා’ ආදී ගාථා කීය. **පස්සාමි නං මනසා චක්‍ඛුනා ව** ඒ බුදුරදුන් මම ඇසින් මෙන් සිතින් දකිමි. **නමස්සමානොව වසෙමි රත්තිං **නමදිමින්ම රැය ඉක්මවමි. **තෙන තෙනෙව නතො** යම් පෙදෙසක බුදුරජාණන් වහන්සේ වැඩ වසත්ද, ඒ ඒ දෙයට මම ද නැඹුරු වෙමින්, ඈත් නොවෙමින් සිටිමි’යි දක්වයි.
**දුබ්බලථාමකස්ස **සවිමත් බවින් අඩුවී, ඒ දුබල බව නිසා කය නිසි අයුරු පවත්වා ගැනීමට නොහැකිය. බුදුරජාණන් වහන්සේ සිටින තැනට (එහෙයින්) නොයයි. **න පලෙති** යනුවෙන්ද පාඨයකි. මේ අදහසය. **තත්‍ථ** බුදුරජාණන් වහන්සේ සමීපයෙහි, **සංකප්පයත්තාය** කල්පනා ගමනින්, **තෙන යුත්තො** සිත ඒ බුදුරදුන් කෙරෙහි යෙදුනේ වේ.
**පංකෙසයානො **කාමය නැමති මඩෙහි නිදමින්, **දීපා දීපමුප්පලවී** වෙනත් සමයක නායකයෙකු ළඟ සිට, තවත් සමයක නායකයෙකු වෙත එළඹියෙමි. **අද්දසාසිං සම්බුද්ධං** මම මෙබඳු වැරදි දැක්මක් දරාගෙන, ඒ ඒ තැන ඇවිදිමින්**, අථ** පාසාණක චෙතියෙහි දී බුදුරජාණන් වහන්සේ දුටිමි.
මේ ගාථාව අවසානයෙහි පිංගිය හිමිගේ ද, බාවරීගේ ද ඉඳුරන් දහම් අවබෝධයට සුදුසු බව දැන, භාග්‍යවතුන් වහන්සේ සැවැත්පුරම වැඩසිටිමින්ම රන්පැහැ ආලෝකයක් මුදාහළහ. පිංගිය හිමි බාවරීට බුදුගුණ විස්තර කරමින් සිටිද්දීම, ඒ ආලෝකය දැක, ‘මේ කුමක්දැ’යි විමසා බලනවිට, භාග්‍යවතුන් වහන්සේ තමා ඉදිරියේ වැඩසිටියා සේ දැක, ‘බුදුරජාණන් වහන්සේ වැඩිසේකැ’යි බාවරී බමුණාට දැන්වීය. බාවරී අසුනින් නැගිට, ඇඳිලි බැඳ වැඳ සිටියේය. භාග්‍යවතුන් වහන්සේ ආලෝක දහරාවක් පතුරුවා බමුණාට තමන් දක්වන්නාක් මෙන්, දෙදෙනාගේම අදහස් දැන, පිංගිය හිමි අමතා, ‘යථා අහූ වක්කලී’..... ගාථාව වදාළහ.
එහි අරුත නම්, යම්සේ, සැදැහෙන් බරව සිටි වක්කලී තෙරුන් මෙන් ද (බාවරීගේ සිසුන්) දහසය දෙනා අතුරෙන් භද්‍රාවුධ මෙන්ද, ආලවි-ගොතම මෙන්ද සැදැහෙන් මිදී - අරහත් බවට පත්වූ සේ, ඔබද ඒ සැදැහැ බවින් මිදෙවු, එසේ සැදැහැ බවින්, ‘හේතු නිසා ඇතිවන හැමදෙයම අනිස යැයි ‘සබ්බ සංඛාරා අනිච්චා’ ආදී ලෙසින් විදසුන් වඩා **මච්චුධෙය්‍යස්ස පාරං** නිවනට, **ගමිස්සසි** මෙසේ අරහත් බව කුළුගන්වමින් දේසනය නිමකළහ. දේසනය අවසානයෙහි පිංගිය හිමි රහත්පලයද, බාවරී අනාගාමී පලයෙහිද පිහිටියේය. බාවරී බමුණාගේ පන්සියයක් සිසුවෝ සෝවාන් පලෙහි පිහිටියහ.
දැන් පිංගිය තෙරුන් වහන්සේ තම පැහැදීම පළ කරමින් ‘එස භිය්‍යො’ ආදී ගාථා පැවසූහ. **පටිභානවා** වැටහෙන සියුම් නුවණින් යුතු, **අධිදෙවෙ අභිඤ්ඤාය** දෙවියන් අබිබවා යන දහම දැන, **පරොවරං** ලාමක, උසස්, තමාගේත්, වෙනත් පුද්ගලයන්ගේත් දෙවියන් ඉක්මවා යන සියළු කරුණු දන්නා ලදැයි ද අවබෝධ කරන ලදැයි ද මෙයින් කියන ලදී. **කංඛීනං පටිජානතං** තදබල සැකය තිබූ බැවින්, ‘දැන් මුළුමනින්ම සැකයෙන් දුරුවූයෙමි’යි මැනවින් දැන,
**අසංහීරං** රාගාදියෙන් ඈත්වූයේ, එකතු නොවූයේ, **අසංකුප්පං** කෝප සහගත බවක් ඇති නොවන, වෙනස්නොවන, (මෙබඳු ගති රහිත) මේ වචන දෙකෙන්ම නිවන ගැන සඳහන් කරයි. **අද්ධාගමිස්සාමි **නිසැකවම නැවත සසර ඉපදීම නැති නිවනට යන්නෙමි. **න මෙත්‍ථ කංඛා** ඒ නිවන ගැන මට සැකයක් නැත**. එවං ම ධාරෙහි අධිමුත්ත චිත්තං** ‘පිංගිය, එපරිදිම ඔබ ද සැදැහැ බව මුදාහරව’යි භාග්‍යවතුන් වහන්සේගේ මෙම අවවාදයෙන් තමා කෙරෙහි සැදැහැ උපදවා, සැදැහැ බර දැරීමෙන්ද මැනවින් නිදහස්ව, ඒ සැදැහැ බවින් මිදී ඒ බව භාග්‍යවතුන් වහන්සේට පැවසුවේ ‘එසේ මා සළකා ගනු මැනව’ යනුවෙනි.

සසරින් නිදහස සොයන ලෝකවාසීන්ට, බුදුරජාණන් වහන්සේ විසින් දේසනා කරන ලද කුඩා දහම් සූත්‍ර ඇතුළත්ව ඇතැයි සැළකෙන ඛුද්දක නිකායෙහි සුත්තනිපාත නම් වූ (සූත්‍ර එකතුවට) වන්දනීය වූ උතුම් තෙරුවන් නැමද අරුත් විවරණයක් කරන්නෙමු.

යැයි මුලදී කියන ලද පරිදි මෙහි උරග වග්ග ආදී කොටස් පහකින් හා උරග සූත්‍රය ආදී සූත්‍ර හැත්තෑවක් ඇතුලත් සුත්ත නිපාතයට අරුත් විස්තර කරන ලදී. එහෙයින් මෙසේ කියන ලදී -
මතුවටද සදහම් මැනවින් පැවතීම දකිනු කැමතිව, මෙම සුත්ත නිපාතයට අරුත් විස්තර දැක්වීමෙන් මා විසින් ඇති කරගත් කුසල බලයෙන්, බුද්ධාදී උතුමන් විසින් පහදා දෙන ලද දහමෙහි මේ ජනතාව එහි මහත් වූ විපුල දැනුමෙන් ඉක්මණින්ම වැඩිදියුණුවට පැමිණේවා!

උගතයුතු දහම් කොටස් සේ බණවර හතළිස් හතරකි.
උතුම්, සුපිරිසිදු සැදැහැ බවින්, නැණින් හා උත්සාහ ගුණ යුතු, මනා සිල්වත්, නොවක්, මුදු ගුණයෙන් යුතු, තම සමය මෙන්ම වෙනත් ආගම් දසුන් හැදෑරීමෙන් සමත්කම් පෑ, දැනුමෙන් වියත් වූ, උගතමනා තෙවළා දහමෙහි අටුවා විවරණ සමග බුදුසස්නෙහි නොවෙනස් නුවණ රැසින් ද, මැනවින් වියරණ - වහර දැනීමෙන් ලද උදාරබව පිරි මිහිරි වදනෙහි බුහුටිකමින් හා සියළු වාදයන්හි අගපත්, මහාකවි, උසස් ගැඹුරු සයනැණින් හා මනා වැටහෙන නුවණින් යුතු, මිනිස්වග ඉක්මවා යන උසස්තම කරුණින් හෙබි, මහා විහාරවාසී, බබලන පහන් වන් ථෙරවාදී සඟ පරපුර අලංකාර කරන ලද, පුළුල් නිමල බුද්ධිය නිසාම ගුරුන් විසින් බුද්ධඝොස (හෙවත් බුදුගොස්) නමින් හඳුන්වනු ලබන තෙරුන් වහන්සේ විසින් ‘උසස් බලාපොරොත්තු බබුළුවන) පරමත්‍ථ ජොතිකා නම් මෙම සුත්තනිපාත අටුවාව කරන ලදී.
පිරිසිදු සිතැති, කම්පා නොවන, ලොවටම උසස් වූ, මාහ ඉසිවර වූ බුදුරජාණන් වහන්සේ යන නම ලොව පවත්නා තෙක්, සසරින් එතරවනු කැමති කුල පුතුනට සීලයෙන් පිරිසිදු වීමේ මග - පිළිවෙල පෙන්වා දෙමින් මෙය ලොව පවතී.

