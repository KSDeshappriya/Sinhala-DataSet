2. රූප කාණ්ඩය
උද්දෙසවණ්ණනා
දැන් රූප කාණ්ඩය බෙදා දක්වන්නට නැවත **කතමෙ ධම්මා අබ්‍යාකතා** යන ආදිය පටන්ගන්නා ලදී. එහි යට චිත්තෝත්පාද කණ්ඩයෙහි විපාක අව්‍යාකෘතය මෙන්ම ක්‍රියා අව්‍යාකෘතය ද කිසිත් ඉතිරි නොකොට බෙදන ලදී. රූප අව්‍යකෘත හා නිර්වාණ අව්‍යාකෘත නොකියන ලදී. ඒවා කියන්නට චතුර්විධ අව්‍යකෘතම සමෝධානය කොට දක්වා **කුසලාකුසලානං ධම්මානං විපාකා** යන ආදිය කීය. එහි **කුසලා කුසලානං** යනු චාතුර්භූමක කුශලයන්ගේ මෙන්ම අකුශලයන්ගේය. මෙසේ වනාහි විපාක අව්‍යකෘතය. කුශල විපාකය අකුශල විපාකය වශයෙන් පද දෙකකින් සම්පූර්ණයෙන් ගෙන දක්වන ලදී. යම්හෙයකින් වනාහි ඒ සියල්ලම කාමාවචර හෝ රූපාවචරාදී අතුරෙන් අන්‍යතරයක් හෝ වෙයි ද, එහෙයින්ම **කාමාවචරා** ආදී නයින් ඒ විපාක අව්‍යාකෘතයම භුම්‍යන්තර වශයෙන් ද විස්තර කොට දක්වන ලදී. එහෙයින් එය වනාහි වේදනා ස්කන්‍ධය ද වෙයි. -පෙ- විඥාන ස්කන්‍ධය ද වෙයි. එහෙයින් නැවත සම්ප්‍රයුක්ත චතුස්කන්‍ධ වශයෙන් විස්තරකොට දක්වන ලදී.
මෙසේ විපාක අව්‍යකෘතය කුශලාකුශල වශයෙන් ද භූම්‍යන්තර වශයෙන් ද සම්ප්‍රයුක්ත ස්කන්‍ධ වශයෙන් දැයි නය තුනකින් විස්තර වශයෙන් දක්වා නැවත ක්‍රියා ව්‍යාකෘතය දක්වමින් **යෙ ච ධම්ම කිරියා** යන ආදිය කීය. එහි කාමාවචරය රූපාවචරය අරූපාවචරය වේදනා ස්කන්‍ධය -පෙ විඥාන ස්කන්‍ධය යැයි ද කිවයුතු වන්නේය. යට වනාහි ගන්නා ලද්දේම යැයි නය දක්වා අත්හරින ලදී. දැන් නොබෙදන ලද්ද දක්වනුයේ **සබ්බඤ්චෙ රූපං අසංඛතා ච ධාතු** යැයි කීය. එහි සබඤ්චරූපං යන පදයෙන් පස්විසි රූප ද සයානූ රූප කොට්ඨාස ද නිෂ්ප්‍රදේශ වශයෙන් ගන්නා ලදැයි දතයුතුයි. **අසංඛතා ච ධාතු** යන පදයෙන් නිවන නිෂ්ප්‍රදේශ වශයෙන් ගන්නා ලදී. මෙපමණකින් **අබ්‍යාකතා ධම්මා** යන පදය නිමියේ වෙයි.
**තත්‍ථ කතමං සබ්බං රූපං** යන මෙය කවර හෙයින් ගන්නා ලදද, යට රූප අව්‍යාකෘතය සංක්‍ෂේපයෙන් කියන ලදී. දැන් එය ඒකක දුක තික චතුක්ක -පෙ- ඒකාදශක වශයෙන් විස්තර වශයෙන් බෙදා දක්වන්නට මෙය ගන්නා ලදී. ‘සබ්බඤ්ච රූපං අසංඛතා ච ධාතු’ යැයි කියන ලද්දේ එහි අර්ථයයි. ඒ පද දෙකෙහි සබ්බං රූපං යනු කුමක් ද? දැන් එය බෙදා දක්වමින් **චත්තාරො මහාභූතා** යන ආදිය කීය. එහි **චත්තාරො** යනු ගණන පරිච්ඡේදයකි. එයින් ඔවුන්ගේ අඩුවැඩි බව වළක්වයි. චකාරය සම්පිණ්ඩනාර්ථයි.
එයින් හුදෙක් රූපය යනු සතර මහා භූතයෝ පමණක් නොවෙති. අන්‍ය වූ ද උපාදා රූප ඇතැයි සම්පිණ්ඩනය කරයි. මෙහි **මහාභූතා** යනු මහත්ව පහළවීම් ආදී කාරණයන්ගෙන් මහාභූතයෝ යැයි දතයුතුයි. මේවා වනාහි මහත් සේ පහළවන හෙයින් මහාභූතයන්ට සමාන හෙයින් මහා පරිභාර ඇති හෙයින් මහාවිකාර හෙයින් ද මහත් වූ නිසා යන මේ කරුණුවලින් මහාභූත යැයි කියනු ලැබේ. එහි මහත්ත පාතුභාවතො යනු මේ මහාභූතයෝ වනාහි අනුපාදින්නක සන්තානයෙහිද (උපාදින්නක සන්තානයෙහිද) මහත්ව පහළවෙත්. අනුපාදින්නක සන්තානයෙහි ඔවුන්ගේ මහත්ව පහළවන බව මෙසේ දතයුතුයි. එක්සක්වළක් දිගින් ද පළලින් ද යොදුන් දොළොස් ලක්‍ෂ තුන්දාස් හාරසිය පනසකි. පරික්‍ඛෙපකො :-
වටින් :- සමස්ත පරිමණ්ඩලය යොදුන් තිහය ලක්‍ෂ දසදහස් තුන්සිය පනසකි.
තත්‍ථ :-
එහි : මේ මහපොළොව ඝනත්වයෙන් (යොදුන්) දෙලක්‍ෂ සතළිස් දහසකැයි මෙපමණකින් ගණනය කරන ලදී.
තස්සායෙව සන්‍ධාරකං :-
එහිම සන්‍ධාරකය :- බහුලත්‍වයෙන් යොදුන් හාරලක්‍ෂ අසූදහසක් පමණ වූ ජලය වාතයෙහි පිහිටියේ ය.
තස්සාපි සන්‍ධාරකං :-
එහි ද සන්‍ධාරකය :- අහසට නැගුණු වාතය (යොදුන්) නවලක්‍ෂ හැටදහසකි. මේ ලෝකයේ පිහිටීමය.
එවා සණ්ඨිතො චෙත්‍ථ යොජනානං :-
මෙසේ පිහිටි මෙහි ද යොදුන් වශයෙන් :-
උතුම් වූ මහාමේරු පර්වතය මහා සාගරයෙහි (යොදුන්) අසූහාර දහසක් ගිලුණේය. එපමණම උඩට නැඟුණෝය.
පිළිවෙළින් ප්‍රමාණයෙන් එයින් අඩින් අඩ වූ දිව්‍යමය විවිධ රත්තයන්ගෙන් විසිතුරු වූ යුගන්ධර ඊසධර කරවීක සුදර්ශන නේමින්‍ධර විනතක සහ අශ්ව කර්ණ යන මහා පර්වතයෝ (සමුද්‍රයෙහි) ගිලුණාහු මෙන්ම උඩට නැගුණාහු ද වෙත්. (සිවුවරම්) මහරජවරුන්ගේ ආවාස වූ දෙවියන් හා යක්‍ෂයින් විසින් ඇසුරු කරනු ලබන මේ සප්ත මහා පර්වතයෝ මහමෙර හාත්පස වූහ.
හිමාලය පර්වතය යොදුන් පන්සියක් උසය. දිගින් හා පළලින් යොදුන් තුන්දහසකි. අසූහාර දහසක් කුටයන්ගෙන් ප්‍රතිමණ්ඩිතය. යොදුන් පසළොසක් කඳින් යුත් පර්වතයෝ පරික්‍ෂිප්ත වූහ.
පනස් යොදුන් කඳින් හා ශාඛාවලින් යුත් හාත්පසින් (යොදුන් සියයක් පැතිරුණු එපමණම උස් වූ දඹගසකි. එහි ආනුභාවයෙන් දඹදිව ප්‍රකාශයට පත්විය.)
අසුරයන්ගේ සිත්පළොල් රුක ද ගුරුළන්ගේ හිඹුල රුකක් අපරගෝයානයේ කොළොම් රුකක් උතුරුකරු දිවයිනෙහි කප්රුකත් පූර්ව විදේහයෙහි මහරි රුකත් තව්තිසා දෙව්ලොව පරසතු රුකත් දඹරුක පමණමය. එහෙයින් පෝරාණයෝ මෙසේ කීහ :-
පළොල් රුක හිඹුල් රුක දඹරුක දෙවියන්ගේ පරසතු රුක කොළොම් රුක කප්රුක ද මහරි රුකෙන් සත්වැන්න ද වේ.
චක්‍රවාට පර්වතය (යොදුන්) අසූ දෙදහසක් මහා සාගරයෙහි ගිලුණේය. එපමණම උඩට නැගිණ. මේ සියල්ල වටකොට මේ ලෝකධාතුව සිටියේය යනුයි.
උපාදින්නක සන්තානයෙහි ද මස් කැසුබු දිව්‍ය අසුර වශයෙන් මහත්වම පහළ වූවෝ වෙති. මෙය ද කියන ලද්දේය. ‘සන්තිහි භික්‍ඛවෙ’ මහා සමුද්දෙ යොජන සතිකා’පි අත්තභාවා’ යන ආදියයි.
මහාභූතයන්ට සමාන හෙයින් මෙසේ මොව්හු යම්සේ මායාකාරයෙක් මැණික් නොවන්නක් උදක මාණික්‍යයන් කොට දක්වයිද, රන් නොවන්නා වූ ම මැටිකැටයක් රන්කොට දක්වයිද, යම් සේ තමා යකෙකු පක්‍ෂියෙකු නොවී යක්‍ෂභාවය ද පක්‍ෂිභාවය ද දක්වයි ද, මෙසේම තමා නිල් නොවීම නීල උපාදා රුපයක් ලෙස දක්වති. කහවන් නොව ලෙහෙවන් නොව සුදුවන් නොවම සුදුවන් උපාදා රූපයක් දක්වත් යැයි මායාකාර මහාභූතයන්ට සමාන හෙයින් මහාභූතයෝය. යම්සේ යක්‍ෂාදී මහාභූතයෝ යමක් ගනිත් ද ඔවුන් ඔහුගේ ඇතුළත හෝ පිටත තැනක දක්නට නො ලැබේ. ඔහු ඇසුරු කොට නො සිටින්නෝ ද නොවෙත්. එපරිද්දෙන් මේ මහාභූතයෝ ද ඔවුනොවුන්ගේ ඇතුළත හෝ පිටත සිට දක්නට නො ලැබෙත්. ඔවුනොවුන් ඇසුරුකොට (නො) සිටින්නෝ ද නොවෙත්. නො සිතිය හැකි තැන් ඇති හෙයින් ද යක්‍ෂාදී මහාභූතයන්ට සමාන හෙයින් මහාභූතයෝ ය.
යම්සේ යක්‍ෂිනී සංඛ්‍යාත මහාභූතයෝ මනාප වූ වර්ණ සටහන් විකෘතිවලින් තමාගේ භයානක භාවය වසාගෙන සත්ත්වයන් රවටත්. මෙපරිද්දෙන් මොව්හු ද ස්ත්‍රී පුරුෂ ශරීරාදීන්හි මනාප ඡවි වර්ණයෙන් මනාප අංගප්‍රත්‍යංග සටහනින් මනාප වූ අත්පා ඇඟිලි බැම වික්‍ෂේපයෙන් තමාගේ කර්කශතාව ආදී භේදයෙන් යුත් ස්වරස ලක්‍ෂණ වසාගෙන බාලජනයා රවටත්. තමාගේ ස්වභාවය දකින්නට නො දෙති. මෙසේ වංචක බැවින් යක්‍ෂිනී මහාභූතයන්ට සමාන බැවින් ද මහාභූතයෝ ය.
මහා පරිහාරතො යනු මහත් ප්‍රත්‍යයන් පරිහරණය කළයුතු හෙයින්, මොව්හු වනාහි දිනපතා එළඹවිය යුතු හෙයින් මහත් වූ කෑම් ඇඳීම් ආදියෙන් භූතයෝ පවත්වත් යනු ද මහාභූතයෝ ය. මහා පරිහාර ඇති භූතයෝ යනු ද මහාභූතයෝ ය.
මහා විකාරතො යනු (භූතයන්ගේ මහාවිකාර හෙයින්) උපාදින්න වූ ද අනුපාදින්න වූ ද මොව්හු මහාවිකාර ඇත්තෝ වෙති. එහි අනුපාදින්නයන්ගේ විකාර මහත් බව කප් නැගීමේ දී ප්‍රකට වෙයි. උපාදින්නයන්ගේ ධාතුක්‍ෂෝභන කාලයේය. ඒ එසේමය.
ගින්නෙන් ලොව දැවෙන කල්හි පොළොවෙන් නැගුණු ගින්නෙහි ගිනිදැල් බ්‍රහ්මලෝකය තෙක් දිවෙයි.
යම්කලෙක කිපුණු ජලයෙන් ලෝකය විනාශ වේ ද, එකල්හි කෙළ ලක්‍ෂයක් සක්වළ එක් සක්වළක් විනාශ වෙයි.
වායෝ ධාතුවෙන් ලොව විනාශවන කල්හි කෙළ ලක්‍ෂයක් සක්වළ එක් සක්වළක් විසිරෙයි.
පෘථුවි ධාතුව ප්‍රකෝප වීමෙන් දඬු මුවකින් සපාගත් කලෙක මෙන් කය තදවෙයි. එය කාෂ්ටමුඛයෙහි මෙන් වෙයි.
ආපෝධාතුව ප්‍රකෝපවීමෙන් කය කුණු මුවකින් සපාගත් කලෙක මෙන් වෙයි. එය කුණු මුවෙහි වූවාක් මෙන් වෙයි.
තේජෝ ධාතු ප්‍රකෝපයෙන් කය ගිනිමුවකින් සපාගත් කලෙක මෙන් අතිශයින් තැවේ. එය ගිනිමසෙක මෙන් වෙයි.
වායෝධාතු ප්‍රකෝපයෙන් කය අවිමුවකින් ගත්තාක් මෙන් සිඳුණේ වෙයි. කය අවිමුවක වූවක් මෙන් වෙයි.
මෙසේ මහාවිකාර ඇතිභූතයෝ යනු මහාභූතයෝ ය.
මොව්හු මහත් භූතයන් හෙයින් ද මහන්තයෝ ය. මහත් උත්සාහයෙන් පරිහරණය කළයුතු හෙයින් ද මහත්ව විද්‍යාමාන හෙයින් ද (ඒ) භූතයෝ මහාභූතයෝය. මෙසේ මහත්ව පහළවීම් ආදී කාරණයන්ගෙන් ද මහාභූතයෝ ය.
**චතුන්නඤ්ච මහාභූතානං උපාදාය රූපං** යනු උපයෝගාර්ථයෙහි සාමි වචනයි. සතර මහා භූතයෝ උපාදාය ඇසුරුකොට නොමිදී පවත්නා රූප යන අර්ථයි. **ඉදං වුච්චති සබ්බං රූපං** යනු සතරමහාභූත රූප ද පිළිවෙළින් දක්වන ලද තෙවිසි උපාදා ද යන සත්විසි ප්‍රභේදයකින් යුත් වූ රූප **සබ්බං රූපං** නමි.
දැන් එය විස්තර වශයෙන් දක්වන්නට ඒකවිධ ආදී වූ එකොළොස් සංග්‍රහයන්ගෙන් මාතෘකාව තබමින් **සබ්බං රූපං න හෙතු** ආදිය කීය.
එහි **සබ්බං රූපං** යන මේ පදය සබ්බං රූපං න හෙතු සබ්බං රූපං අහෙතුකං යැයි මෙසේ සියලු පදයන් සමග යෙදිය යුතුයි. න හෙතු ආදී මේ සියලුම තෙතාළිස් පද දක්වන ලදී. පිළිවෙළින් ඔවුනතුරෙන් පද සතළිසක් මාතෘකා වශයෙන් ගෙන තබන ලදී. අවසාන තුන මාතෘකා මුක්තය. මෙසේ වනාහි ප්‍රථම සංග්‍රහයෙහි පාළි ව්‍යවස්ථාපනයම දතයුතුයි. ද්විතීය සංග්‍රහ ආදීන්හි ද එසේය.
මේ එහි නයයි. ද්විතීය සංග්‍රහයෙහි වනාහි දුක එකසිය හතරකි. එහි **අත්‍ථි රූපං උපාදා අත්‍ථිරූපං නො පාදා** යන ආදී මුලින් වූ තුදුස් දුක අන්‍යෝන්‍ය සම්බන්ධයෙන් තොර හෙයින් ප්‍රකීර්ණක දුක නමි. ඉක්බිති **අත්‍ථි රූපං චක්‍ඛුසම්ඵස්ස වත්‍ථු** යන ආදී පස්විසි දුක වස්තු අවස්තු විමසා බැලීම් වශයෙන් පැවති හෙයින් වස්තු දුක නමි. ඉක්බිති **අත්‍ථි රූපං චක්‍ඛුසම්ඵස්සස්ස ආරම්මණං** යන ආදී පස්විස්ස ආරම්මණ අනාරම්මණ විමසා බැලීම් වශයෙන් පවත්නා හෙයින් ආරම්මණ දුක නමි. ඉක්බිති **අත්‍ථිරූපං චක්‍ඛායතනං** යනාදී දහය ආයතන ආයතන විමසා බැලීම් වශයෙන් පවත්නා හෙයින් ආයතන දුක නමි. ඉක්බිති **අත්‍ථිරූපං චක්‍ඛුධාතු** යන ආදී දහය ධාතු අධාතු විමසා බැලීම් වශයෙන් පවත්නා හෙයින් ධාතු දුක නමි. ඉක්බිති **අත්‍ථි රූපං චක්‍ඛුන්‍ද්‍රියං** යන ආදී අට ඉන්‍ද්‍රිය අනින්‍ද්‍රියයන් විමසා බැලීම් වශයෙන් පවත්නා හෙයින් ඉන්‍ද්‍රිය දුක නමි. ඉක්බිති **අත්‍ථි රූපං කාය විඤ්ඤත්ති** යන ආදි දොළොස (සුඛුම) අසුඛුම රූප විමසා බැලීම් වශයෙන් පවත්නා හෙයින් සුඛුම රූප දුක නමැයි යන මෙය ද්විතීය සංග්‍රහයෙහි පාළි ව්‍යවස්ථාපනයයි.
තෘතීය සංග්‍රහයෙහි තික එකසිය තුනකි. එහි ද්විතීය සංග්‍රහයෙහි කියන ලද තුදුස් ප්‍රකීර්ණක දුකයන් අතුරෙන් එකක් අජ්ඣත්තික දුකයයි. සෙසු තෙළෙස සමග යොදා **යං තං රූපං අජ්ඣත්තිකං තං උපාදා, යං තං රූපං බාහිරං තං අත්‍ථි උපාදා අත්‍ථි නො පාදා** යනාදී නයින් තබන ලද තෙළෙස ප්‍රකීර්ණක තික නමි. ඉක්බිති ඒ දුකයම සෙසු දුකයන් සමග යොදා **යං තං රූපං බාහිරං තං චක්‍ඛු සම්ඵස්සස්ස න වත්‍ථු, යං තං රූපං අජ්ඣත්තිකං තං අත්‍ථි චක්‍ඛු සම්ඵස්සස්ස වත්‍ථු, අත්‍ථි චක්‍ඛු සම්ඵස්සස්ස න වත්‍ථු** යන ආදී නයින් සෙසු තිකය තබන ලද ද ඒ පිළිබඳ නම් ද ගණන ද ඒ වස්තු දුකාදීන්ගේ වශයෙන්ම දතයුතුයි යනු තෘතීය සංග්‍රහ වාරයෙහි පාළි ව්‍යවස්ථානයයි.
චතුෂ්ක සංග්‍රහයෙහි චතුෂ්ක දෙවිස්සකි. එහි සර්ව පශ්චිම චතුෂ්කය **අත්‍ථි රූපං උපාදා අත්‍ථිරූපං නො පාදා** යැයි මෙසේ මෙහි කියන ලද මාතෘකාව ස්පර්ශ නො කොට තබන ලදී. අන් ඒවා ස්පර්ශකොට තබන ලදී. කෙසේ ද යත්, (මෙහි) දෙවදෑරුම් සංග්‍රහයෙහි ප්‍රකීර්ණකයන්හි ආදියෙහි යම් දුක තුනක් වීද, ඔවුනතුරෙන් එක එක ගෙන **යං තං රූපං උපාදා තං අත්‍ථි උපාදින්නං අත්‍ථි අනුපාදින්නං** යන ආදී නයින් දුක පහක් පහක් සමග යොදා ද්විකත්‍රය මූලක වූ චතුෂ්ක පසළොස ආදියෙහි තබන ලදී.
දැන් සතරවන සනිදර්ශන ද්වික යයි. එය යම්හෙයකින් **යං තං රූපං සනිදස්සනං තං අත්‍ථි සප්පටිඝං අත්‍ථි අප්පටිඝං** යනාදී නයින් ප්‍රථම ද්විකයන් සමග හෝ අසත්‍යභාවයෙන් (ඇත යන්නක් නැති බැවිනි) ක්‍රමාභාවයෙන් විශේෂා භාවයෙන් ද යෝගයකට නො පැමිණේ. සනිදර්ශනය වනාහි අප්‍රතිඝ නම් නොපාදා නම් හෝ වෙයි නැත යයි අසත්‍යභාවයෙන් යෝගයකට නොපැමිණේ. සියලුම ද්විකයෝ වනාහි පශ්චිම පශ්චිමයන් සමගම යොදන ලදහ. මේ මෙහි ක්‍රමයයි. පළමු ද්විකයන් සමග ක්‍රමාභාවය වේ යනුයි. ඇත යන අර්ථයෙහි ක්‍රමාභාවය කාරණයක් නොවේ. එහෙයින් (උපාදින්න ආදී පදයන් සමග යෙදිය යුතුයි. එය සමග විශේෂයක් නොමැති හෙයින්) උපාදින්න ආදී පද වනාහි මේ සමග යොදන ලදී. එහි උපාදින්න යනුත් සනිදර්ශනය සනිදර්ශන යනුත් උපාදින්න යැයි කී කල්හි විශේෂයක් නැතැයි විශේෂාභාවයෙන් ද යෝගයට (නො) පැමිණේ. එහෙයින් ඒ චතුෂ්ක ද්විකය. ආමර්ශනය නොකොට ඉන් පර ද්විකයන් සමග **අත්‍ථි රූපං සප්පටිඝං** යන ආදී ද්විතත්‍රය සමග **යං තං රූපං සප්පටිඝං තං අත්‍ථි ඉන්‍ද්‍රියං (අත්‍ථි න ඉන්‍ද්‍රියං යං තං රූපං අප්පටිඝං තම්පත්‍ථි ඉන්‍ද්‍රියං) අත්‍ථි න ඉන්‍ද්‍රියං** යන ආදී නයින් යොදන කල්හි ද්වික දෙක දෙක බැගින් යොදා චතුෂ්ක සයක් තබන ලදී.
යම්සේ මේ චතුෂ්ක ද්විකය යෝගයකට නොයයි ද එසේම ආදි ද්විකය ද එය සමග නොයෙදේ. කවරහෙයින්ද යත්, අනුපාදින්න රූපය ඒකාන්තයෙන් අනිදර්ශන හෙයින්, එය වනාහි **යං තං රූපං නොපාදා තං අත්‍ථි සනිදස්සනං (අත්ති අනිදස්සනං)** යැයි මෙසේ චතුර්ථිද්විකය සමග යොදනු ලබනුයේ යෝගයට නොපැමිණේ. එහෙයින් එය ඉක්මවා පංචමය සමග යොදන ලදී. මෙසේ යමක් යමක සමග යෝගයට පැමිණේ ද යමක් නො පැමිණේ ද එය දතයුතුයි යනුයි. මේ සතරවන සංග්‍රහයෙහි පාළි ව්‍යවස්ථානයයි. මෙයින් අන්‍ය වූ පංචවිධ සංග්‍රහ ආදී වූ සංග්‍රහ සත අමිශ්‍රමය. මෙසේ මෙසේ සියලුම මාතෘකාවන්ගේ පාළි ව්‍යවස්ථානය දතයුතුයි.
රූපවිභත්තිඑකකනිද්දෙසවණ්ණනා
දැන් එහි අර්ථය බෙදා දක්වන්නට **සබ්බං රූපං නහෙතු මෙවාති** ආදිය පටන්ගන්නා ලදී. මෙහිදී වනාහි කවරහෙයකින් කතමං තං සබ්බං රූපං න හෙතු යැයි විචාරීම නොකරන ලද ද යත්, භේදයක් නැති හෙයිනි. යම්සේ වනාහි දුකාදීන්හි උපාදාරූපත් ඇත. නොඋපාදාරූපත් ඇත. මෙසේ මෙහි න හේතුන් සහේතුත් යන භේදය නැත. එහෙයින් විචාරීමක් නොකොටම බෙදන ලදී. එහි **සබ්බං** යනු සියල්ලය. නිරවශේෂමය. **රූපං** යන මෙහි ශීතාදියෙන් වෙනස් වන බව දැක්වීම සමාන ලක්‍ෂණ දැක්වීමයි. **න හෙතුමෙව** යනු සාධාරණ හේතු ප්‍රතික්‍ෂේපණ නිර්දේශයයි.
එහි හේතුහේතු පච්චය හේතු උත්තමහේතු සාධාරණ හේතු යැයි හේතුව චතුර්විධය. ඔවුනතුරෙන් ‘තයො කුසලහෙතු තයො අකුසල හෙතු තයො අබ්‍යාකතහෙතු’ යන මෙය හේතුහේතු නමි. ‘චත්තාරො ඛො මෙ භික්‍ඛු! මහාභූතා හෙතු චත්තාරො මහාභූතා පච්චයා රූපක්‍ඛන්‍ධස්ස පඤ්ඤාපනාය’ යන මෙය පච්චයහේතු නමි’ ‘කුසලා කුසලං අත්තනො විපාකදානෙ උත්තමං ඉට්ඨාරම්මණං කුසලවිපාකට්ඨානෙ උත්තමං අනිට්ඨාරම්මණං අකුසලවිපාකට්ඨානෙ’ යන මෙය උත්තමහේතු නමි. මෙසේ කියන ලදී. ‘අතීතානාගතපච්චුප්පන්නානං කම්ම සමාදානානං ඨානසො හෙතුසො විපාකං යථාභූතං පජානාති’ යනු ද ‘එසෙව හෙතු එස පච්චයො සංඛාරානං යදිදං අවිජ්ජා’ යනු ද ‘අවිජ්ජා සංඛාරානං සාධාරණහෙතු හුත්‍වා පච්චයට්ඨං එරති’ යන මෙය සාධාරණ හේතු නමි. යම්සේ පෘථිවි රසයත් ආපෝ රසයත් මිහිරි වූත් අමිහිරි වූත් (රසයන්ට) ප්‍රත්‍යය වේ ද මෙසේ අවිද්‍යාව කුශල සංස්කාරයන්ටත් අකුශල සංස්කාරයන්ටත් සාධාරණ ප්‍රත්‍ය වේ. මේ අර්ථයෙහි වනාහි හේතු හේතුව අභිප්‍රේතයි. මෙසේ හේතුධම්ම න හෙතුධම්ම යන මාතෘකාවේ ආ හේතුභාවය රූපයට නියම කොට ප්‍රතික්‍ෂේප කරමින් **න හෙතුමෙව** යැයි කීය. මේ නයින් සියලුම පදයන්හි ප්‍රතික්‍ෂේප නිර්දේශයත් අප්‍රතික්‍ෂේප නිර්දේශයත් දතයුතුයි. සියලු පදයන්ගේ වචනාර්ථය වනාහි මාතෘකා වර්ණනාවෙහි කියන ලදමය.
**සප්පච්චයමෙව** යන මෙහි කර්ම සමුත්‍ථානය කර්ම ප්‍රත්‍යයම වෙයි. ආහාර සමුත්‍ථානාදිය ආහාර ප්‍රත්‍යයම වෙයි යනුයි. මෙසේ රූපය සඳහාම කියන ලද චතුර්විධ ප්‍රත්‍යය වශයෙන් අර්ථය දතයුතුයි. **රූපමෙව** යනු රූපිනො ධම්මා අරූපිනො ධම්මං යනු මාතෘකාවෙහි කියන ලද අරූපභාවය ප්‍රතික්‍ෂේප කරයි. **උප්පන්නං ජහි විඤ්ඤාණෙහි** යනු චක්‍ෂුර් විඥානාදීන් සයෙන් වර්තමාන රූපයම දතයුතුයි. නියාමය වනාහි චක්‍ෂුර් විඥානාදීන් සඳහා (ගන්නා ලදී) ඔව්හු අතීත අනාගත නොදනිත්. මනෝවිඥානය වනාහි අතීතයත් අනාගතයත් දනී. එය මෙහිදී පංචවිඥාන ශ්‍රෝතයෙහි වැටුණු හෙයින් ශ්‍රෝතපත්තවම ගියේය. ඇතිවී නැතිවන හෙයින් වනාහි අනිත්‍යමය. ජරාවෙන් වැඩිය යුතු ස්වභාවය ඇතිහෙයින් ජරාභිභූතමය. රූපකායෙහි ජරාව ප්‍රකටවන හෙයින් ජරාභිභූතම යැයි කියන ලදී.
මෙසේ **එකවිධෙන රූප සංගහො** යන මෙහි **විධා** ශබ්දය මාන සණ්ඨාන කොට්ඨාශයන්හි දක්නට ලැබේ. ‘සෙය්‍යො හමිස්මීති විධා, සදිසො හමස්මීති විධා’ යනාදියෙහි වනාහි මානය විධා නමි. ‘කථං විධං සීලවන්තං වදන්තං වදන්ති තථං විධං පඤ්ඤාවන්තං වදන්ති’ යනාදියෙහි සණ්ඨාන යයි. කථං විධං යන පදයාගේ වනාහි කථං සණ්ඨානං යන අර්ථයි. ‘එකවිධෙන ඤාණවත්‍ථු දුවිධෙන ඤාණවත්‍ථු’ යන ආදියෙහි කොට්ඨාශය විධා නමි. මෙහිද කොට්ඨාශයම අභිප්‍රේතයි.
සංග්‍රහ ශබ්දය ද සජාති සඤ්ජාති කිරිය ගණන වශයෙන් චතුර්විධය. ‘සබ්බෙ ඛන්තියා අගච්ඡන්තු සබ්බෙ බ්‍රාහ්මණා ආගච්ඡන්තු සබ්බෙ වෙස්සා සබ්බෙ සුද්දා අගච්ඡන්තු, යා චාවුසො විසාඛ! සම්මා වාචා යො ච සම්මා කම්මන්තො යො ච සම්මා ආජීවො ඉමෙ ධම්මා සීලක්‍ඛන්‍ධෙ සංගහීතා’ යන මෙය සජාති සංගහ නමි’. ‘එකජාතිකා ආගච්ඡන්තු’ යැයි කී තැන මෙන් මෙහි ද සියලු ජාතීහු එකට සංග්‍රහ වූහ. ‘සබ්බෙ කොසලකා ආගච්ඡන්තු සබ්බෙ මාගධකා - සබ්බෙ භාරුකච්ඡකා ආගච්ඡන්තු, යො චාවුසො! විසාඛ, සම්මා වායාමො යාච සම්මා සති යො ච සම්මා සමාධි ඉමෙ ධම්මා සමාධික්‍ඛන්‍ධෙ සංගහීතා’ යැයි කී තැන මෙන් මෙහි සියල්ලෝ උපන් තැනින් ද විසූ අවසරයෙන් ද ඒකසංග්‍රහයට ගියහ. සබ්බෙ හ‍ත්‍ථාරොහා ආගච්ඡන්තු, සබ්බෙ ඵස්සාරොහා - සබ්බෙ රථිකා ආගච්ඡන්තු යාචාවුසො, විසාඛ, සම්මා දිට්ඨි යො ච යො ච සම්මා සංකප්පො ඉමෙ ධම්මා පඤ්ඤාක්‍ඛන්‍ධෙ සංගහීතා’ යන මෙය ක්‍රියා සංග්‍රහ නමි. මේ සියල්ලෝම වනාහි තමාගේ කාර්යයන් කිරීමෙන් ඒක සංග්‍රහයට ගියහ. ‘චක්‍ඛායතනං කතමං සංඛගණං ගච්ඡති, චක්‍ඛායතනං රූපක්‍ඛන්‍ධ ගණනං ගච්ඡති, හඤ්චි චක්‍ඛායතනං රූපක්‍ඛන්‍ධගණං ගච්ඡති, තෙන වත රෙ වත්තබ්බෙ චක්‍ඛායතනං රූපක්‍ඛන්‍ධෙග සංගහීතං’ යන මෙය ගණන සංග්‍රහ නමි. මෙය මෙහි අභිප්‍රේතයි. එක් කොටසකින් රූප ගණය යන මෙය මෙහි අර්ථයයි. සැමතැනකම මේ නයයි.
දුකනිද්දෙසවණ්ණනා
දැන් ද්විධ සංග්‍රහ ආදියෙහි අත්‍ථිරූපං උපාදා අත්‍ථි රූපං නො උපාදා යැයි මෙසේ බෙදීම් වශයෙන් විචාරීම් පෙරදැරි කරගත් පද බෙදීම දක්වමින් **කතමං තං රූපං උපාදා**, යනාදිය කීය. එහි දැඩිව ගනී යනු **උපාදාය.** මහාභූතයන් ගෙන ඔවුන් නො මුදා ඔවුන් ඇසුරු කොට පවතී යනු අර්ථයි. දැන් ඔවුන් ප්‍රභේද වශයෙන් දක්වමින් **චක්‍ඛායතනං** ආදිය කීය.
මෙසේ ඒ විසිවැදෑරුම් උපාදා රූප සංක්‍ෂේපයෙන් උදෙසා නැවත එයම විස්තර වශයෙන් නිර්දේශ කරමින් **කතමං තං රූපං චක්‍ඛායතනං** යනාදිය කීය. එහි (ඇස) මසැස පැණැසයැයි දෙවැදෑරුම්ය. ඔවුනතුරෙන් පැණැස බුදුඇස, සමතැස නැණැස දිවැස සහ දහම් ඇස යැයි පස්වැදෑරුම්ය. එහි ‘මහණෙනි, මම බුදු ඇසින් ලොව බලන්නෙම් මද කෙලෙස් ඇත්තා වූ ද -පෙ- අවබෝධ කරවීමට දුෂ්කර වූ ද සත්ත්වයන් දුටිමි’ යන මේ බුදුඇස නමි. ‘සියල්ල දත් නුවණ සමන්තචක්‍ඛු යැයි කියනු ලැබේ’ යන මේ සමතැස නමි. ‘චක්‍ඛුං උදපාදි ඤාණං උදපාදි’ යන මේ නැණැස නමි. ‘අද්දසං ඛො අහං භික්‍ඛවෙ, දිබ්බෙන චක්‍ඛුනා විසුද්ධෙනා’ යන මේ දිවැස නමි. ‘තස්මිං යෙවාසනෙ විරජං වීතමලං ධම්මචක්‍ඛුං උදපාදි’ යන යට මඟ තුන නම් වූ මේ (ඥානය) දහම් ඇස නමි.
මසැස ද සසම්භාර චක්‍ඛු පසාද චක්‍ඛු යැයි දෙයාකාර වේ. එහි යට ඇස්වල ඇටයෙන් ද මත්තෙහි බැම ඇටයෙන් ද දෙපස අක්‍ෂි කූටයන්ගෙන් ද අතර හිස්මොලයෙන් පිටත ඇස්ලොමින් පිරිසිඳිනා ලද යම් මස්පිඩුවක් වේද එය සංක්‍ෂේපයෙන් සතරධාතුය. වර්ණය ගන්‍ධය රසය ඕජාය සම්භවය සණ්ඨානය ජීවිතය භාවය කායප්‍රසාදය චක්‍ෂු ප්‍රසාදය යන තුදුස් සම්භාර ද විස්තර වශයෙන් සතරධාතු තදාශ්‍රිත වර්ණ ගන්‍ධ රස ඕජා සණ්ඨාන යන සයදැයි මේ දහය චතුසමුට්ඨානික හෙයින් සතළිසක් වෙයි. ජීවිතය භාවය කායප්‍රසාදය චක්‍ෂුප්‍රසාදය යන ඒකාන්ත කර්ම සමුස්ථාන සතර යන මේ සූසාළිස් රූපයන්ගේ වශයෙන් සූසාළිස් සම්භාරය ද, ලෝකයා ඇස සුදුය පළලය විශාලයැයි යම් ඇසක් ඇඳිනගනුයේ ඇස හැඳින ගනුයේ නොවෙයි. වස්තුව ඇස වශයෙන් හැඳිනගනී. ඒ මාංශපිණ්ඩය අත්‍ථිකූපයෙහි පිහිටියේය. නහර හුයෙන් හිස්මොලයෙහි බැඳුණෝය. එහි සුදුපැහැය ද කළු පැහැය ද ලේ පැහැය ද පෘථුවි ධාතුව ද ආපෝ ධාතුව ද තේජෝ ධාතුව ද වායෝධාතුව ද ඇත. එය සෙම බහුල හෙයින් සුදු වූයේ ද පිත බහුල හෙයින් කළුවූයේ ද රිහිරි බහුල හෙයින් ලේවන් වූයේ ද පෘථුවි බහුල හෙයින් පැතුරුණේ ද වෙයි ද ආපෝ බහුල හෙයින් වැගිරේ ද, තේජෝ බහුල හෙයින් දැවේ ද, වායෝ බහුල හෙයින් භ්‍රමණය වෙයි ද, මෙය සසම්භාර චක්‍ඛු නමි.
මෙහි යමක් සුදු ද මෙහි බැඳුණු සතර මහා භූතයන්ගේ උපාදාය ප්‍රසාදයක් වේ ද, මෙය ප්‍රසාදචක්‍ෂු නමි. මෙය ඒ සසම්භාර චක්‍ෂුසෙහි සෙවන මණ්ඩලයෙන් වටවුණු කෘෂ්ණා මණ්ඩලය මැද ඉදිරියෙහි සිටියවුන්ගේ ශරීර සටහන් උත්පාදන ප්‍රදේශය වූ දෘෂ්ටි මණ්ඩලයෙහි පුලුන්පටල සතෙක ඉසින ලද තෙල පුලුන්පටල (පැතිර පවත්නා) මෙන් ඇස්පටල සතෙහි පැතිර කිරිමවුන් සතරදෙනකුන් විසින් දැරීම නෑවීම සැරසීම පවන් සැලීම යන කෘත්‍යයන්ගෙන් රජකුමරකු මෙන් දැරිම බැඳීම පැසවීම කම්පනය යන කෘත්‍යයන්ගෙන් සතරධාතුන් විසින් කරන ලද උපකාර ඇතිව ඍතු චිත්තාහාරයන් විසින් උපස්ථම්භනය කරනු ලබමින් ආයුෂය විසින් පාලනය කරනු ලබමින් වර්ණගන්‍ධරසාදීන් විසින් පිරිවරන ලදුව ප්‍රමාණයෙන් උකුණුහිසක් පමණැතිව චක්‍ෂුර්විඥානාදීන්ට සුදුසු පරිදි වස්තුද්වාරභාවය සිදුකරමින් සිටී. මෙය දම්සෙනවි සැරියුත් තෙරුන් විසින් ද කියන ලදී.
යම් චක්‍ෂුප්‍රසාදයක් විසින් රූප දක්නා ලැබේ ද, එය කුඩාය සියුම්ය උකුණුහිසකට බඳු උපමා ඇත්තේය.
චක්‍ෂුවත් එයයි. ආයතනයත් එයයි යනු = චක්‍ඛායතනයයි. **යං චක්‍ඛු චතුන්නං මහාභූතානං උපාදාය පසාදො** යැයි මෙහිද උපයෝගාර්ථයෙහි සාමිවචනයමය. සතර මහා භූතයින් දැඩිව ගෙන පවත්නා ප්‍රසාදය යන අර්ථයි. මෙයින් ප්‍රසාදචක්‍ෂුවම ගනී. සෙසු චක්‍ෂුව ප්‍රතික්‍ෂේප කරයි. ඉන්‍ද්‍රිය ගෝචර සූත්‍රයෙහි ‘එකං මහාභූතං උපාදාය පසාදො පඨවිධාතුයා තීහි මහාභූතෙහි සුසංගහීතො ආපොධාතුයා ච තෙජොධාතුයා ච වායොධාතුයා ච’ (කියා ද) චතුපරිවත්ත සූත්‍රයෙහි ‘ද්වින්නං මහාභූතානං උපාදාය පසාදො (චක්‍‍ඛුමෙව ගණ්හාති සෙසු චක්‍ඛුං) පඨවි ධාතුයා ච ආපොධාතුයා ච ද්වීහි මහාභූතෙහි සුසංගහිතො තෙජොධාතුයා ච වායොධාතුයා ච’ යැයි යමක් කියන ලද ද, එය පර්යාය වශයෙන් කියන ලදී. මේ වනාහි සූත්‍රාන්තික කථා නම් පර්යාය දේශනාය, සතරමහාභූතයන්ගේ යම් උපාදාය ප්‍රසාදයක් වේද එය ඔවුනතුරෙන් එකෙකුට එකෙකුට ද දෙදෙනෙකුට දෙදෙනෙකුට ද ප්‍රසාදය වේ මැයි මේ පර්යායයෙන් දේශනාව ආවේය. අභිධර්මය වනාහි නිෂ්පර්යාය දේශනා නම් වේ. එහෙයින් **චතුන්නං මහාභූතානං උපාදාය පසාදො** යැයි කියන ලදී.
බාලජනයා විසින් මේ මාගේ ආත්මය යැයි ගන්නා ලද හෙයින් ශරීරයක් ස්කන්‍ධ පංචයත් අත්තභාවය යැයි කියනු ලැබේ. එහි අන්තර්ගත වූයේය. එය ඇසුරු කරන ලද්දේය යනු = **අත්තභාව පරියාපත්තො** ය. ප්‍රතිඝට්ටනය උරාගැනීම මෙහි සිදුවේ යනු = **අනිදස්සනො** ය. ප්‍රතිඝට්ටනය උරාගැනීම මෙහි සිදුවේ යනු = **සප්පටිඝය, **
**යෙන** යනාදියෙහි මේ සංක්‍ෂේපාර්ථයයි. හේතභූත යම් ඇසකින් මේ සත්ත්වයා කියන ලද ආකාර ඇති මේ රූපය අතීතයේ දුටුයේ හෝ වර්තමානයේ දක්නේ හෝ අනාගතයේ දකින්නේ හෝ වේ ද, ඔහුට අසම්භින්න චක්‍ෂුසක් වන්නේ ද, ඉක්බිති ආපාථගත රූපය දක්නේ හෝ අතීත රූපය අතීත ඇසින් දුටුයේ හෝ වේ ද, වර්තමාන රූපය වර්තමාන ඇසින් දක්නේ හෝ වේ ද, අනාගත රූපය අනාගත ඇසින් බලන්නේ හෝ වේ ද, ඒ රූපය ඇස් හමුවට පැමිණේ ද ඇසින් රූපය බලන්නේය යන මෙය මෙහි පරිකල්පන වචනයයි. දර්ශන පරිතායකාර්ථයෙන් මෙය **චක්‍ඛුය**. ස්වජාතීන් එක්රැස් කිරීම් අර්ථයෙන් මෙය **චක්‍ඛායතන** ද වේ. ශුන්‍යතා ස්වභාවයෙන් නිස්සත්‍වාර්ථයෙන් මෙය **චක්‍ඛුධාතු** ය. දර්ශන ලක්‍ෂණයෙහි අධිපති අර්ථය කරවයි යනු මෙය = **චක්‍ඛුන්‍ද්‍රියයි**. බිඳෙන චිනාශවන අර්ථයෙන් මෙය = **ලොකො** ය. වලඤ්ජනාර්ථයෙන් මෙය **= ද්වාර** ද වෙයි. නොපිරවිය හැකි යන අර්ථයෙන් මෙය = **සමුද්ද** ද වෙයි. පරිශුද්ධාර්ථයෙන් මෙය **පණ්ඩර** ද වෙයි. ස්පර්ශාදීන්ගේ හටගැනීම් අර්ථයෙන් මෙය **ඛෙත්ත** ද වෙයි. ඔවුන්ටම ප්‍රතිෂ්ඨානයක යන අර්ථයෙන් මෙය **වත්‍ථු** ද වෙයි. සමවිසම දක්වන ආත්මභාවය පමුණයි යනු මෙය = **නෙත්ත** ද වෙයි. එම අර්ථයෙන්ම මෙය **නයන** ද වෙයි. සක්කායයෙහි අන්තර්ගත හෙයින් මෙය **ඔරිමංතීරං** ය. බහුසාධාරණ අර්ථයෙන් ද අස්වාධිකාර්ථයෙන් ද මෙය **සුඤ්ඤොගාමො** ද වෙයි. යැයි
මෙතෙකින් පස්සී හෝ ආදී පද සතරෙන් **චක්‍ඛුම්පෙතං** යනාදී තුදුස් නම් යොදා චක්‍ඛායතනයට ව්‍යවස්ථාපන නය සතරක් කියන ලදැයි දතයුතුයි. කෙසේද යත්, මෙය වනාහි **යෙන චක්‍ඛුනා අනිදස්සනෙන සප්පටිඝෙන රූපං සනිදස්සනං සප්පටිඝං පස්සී වා චක්‍ඛුම්පෙතං -පෙ සුඤ්ඤොගාමො පෙසො, ඉදං තං රූපං චක්‍ඛායතනං** යන මෙය එක් නයකි. සෙස්ස ද මෙසේ දතයුතුයි.
දැන් යම්හෙයකින් විදුලිය නික්මෙන කාලාදියෙහි නොබලනු කැමැත්තෙකුගේ චක්‍ෂුප්‍රසාදයෙහි රූපය ගැටෙයි. එහෙයින් ඒ ආකාරය දක්වන්නට ද්විතීය නිර්දේශවාරය පටන්ගන්නා ලදී. එහි **යම්හි චක්‍ඛුම්හි** යනු හේතුභූත යම් ඇසක, **රූපං** යන මෙය ප්‍රථම වචනයි. එහි **පටිහඤ්ඤි වා** යනු අතීතාර්ථයයි. **පටිහඤ්ඤති වා** යනු වර්තමානාර්ථයි. **පටිහඤ්ඤස්සති වා** යනු අනාගතාර්ථයි. පටිහඤ්ඤෙ වායනු විකල්පනාර්ථයි. අතීත රූපය අතීත ඇසෙහි ගැටුණේ නම් වෙයි. වර්තමාන රූපය වර්තමාන ඇසෙහි ගැටෙයි නම් වේ. අනාගත රූපය අනාගත ඇසෙහි ගැටෙන්නේය නම් වේ. ඒ රූපය ඇස් හමුවට පැමිණේ ද ඇසෙහි ගැටේ ද ඒ රූපයයි යනු මෙහි පරිකල්පයයි. අර්ථ වශයෙන් වනාහි ප්‍රසාදයෙහි ගැටෙන රූපයම ගැටෙයි නම් වේ. මෙහිද පළමු නයින්ම ව්‍යවස්ථාපන නය සතර දතයුතුයි.
දැන් යම්හෙයකින් තමාගේ කැමැත්තෙන් බලනු කැමතිව රූපයෙහි ඇස එළවන්නහුගේ ඇස රූපයෙහි ගැටෙයි. එහෙයින් ඒ ආකාරය දක්වන්නට තෙවන නිර්දේශවාරය පටන්ගන්නා ලදී. එය අර්ථ වශයෙන් ප්‍රකටමය. මෙහි වනාහි ඇස අරමුණ පිළිගනිත්ම රූපයෙහි ගැටෙන්නේ නම් වේ. මෙහිද පළමු නයින්ම ව්‍යවස්ථාපන නය සතර දතයුතුයි.
ඉන් පසුව ඵස්ස පංචමකයන්ගේ උත්පත්ති දැක්වීම් වශයෙන් පසක් ද ඔවුන්ගේම අරමුණු පිළිබඳ උත්පත්ති දැක්වීම් වශයෙන් පසක්දැයි වාර දහයක් දක්වන ලදී. එහි **චක්‍ඛු නිස්සාය** යනු ඇස නිශ්‍රය කොටගෙන ප්‍රත්‍යය කොටගෙන, **රූපං ආරබ්හ** යනු රූපාරම්මණයට පැමිණ සඳහා පිණිස, මේ චක්‍ෂුප්‍රසාදිය වස්තුකොටගත් ස්පර්ශාදීන්ට පුරේජාත ප්‍රත්‍යය වශයෙන් චක්‍ෂුද්වාර ජවන වීථියෙහි ඇතුළත් වූවන්ට ආරම්මණාධිපති ආරම්මණ උපනිශ්‍රය වශයෙන් රූපයාගේ ප්‍රත්‍යයබව දක්වන ලදී. ඉතිරි පංච ද්වාරයන්හි රූපාරම්මණය මොහුටය යන රූපාරම්මණො යැයි මෙසේ ආරම්මණ ප්‍රත්‍යය මාත්‍රයෙන්ම ප්‍රත්‍යය භාවය දක්වන ලදී. පළමු තුනෙහි මෙන්ම මේ (දස) වාරයන්හි (ද) ව්‍යවස්ථාපන නය සතර සතර බැගින් බව දතයුතුයි. මෙසේ **කතමං තං රූපං චක්‍ඛායතනං** යන විචාරීමෙන් උද්ධෘත චක්‍ඛුං ඉදං (යන) පාලිය නන්අයුරින් දක්වන්නට පළමු තුනත් මේ දහයත් යන තෙළෙස් නිර්දේශවාර දක්වන ලදී. මෙහිද එකෙක එකෙක ව්‍යවස්ථාපන නය සතර සතර බැගින් ආ හෙයින් දෙපනස් නයකින් සරසාම දක්වන ලදැයි දතයුතුයි.
මෙයින් පසු සෝතායතනාදී නිර්දේශයන්හි ද මේ නයමය. මෙහි විශේෂමාත්‍රය මෙසේ දතයුතුයි. අසානුයි = **සොත** ය. එය සසම්භාර කන්බිල තුළ ඇති තඹලොම් සමූහයකින් (කළ) ඇඟිලි වෙළුමක සටහන් ඇති පෙදෙසක උක්තප්‍රකාර ධාතුන් විසින් කරන ලද උපකාර ඇතිව ඍතු චිත්තාරයන් විසින් උපස්ථම්භනය කරනු ලබමින් ආයුෂය විසින් පාලනය කරනු ලබමින් වර්ණාදීන් විසින් පිරිවරන ලදුව ශ්‍රෝත විඥානාදීන්ට සුදුසු පරිදි වස්තු ද්වාරභාවය සිදුකරමින් සිටී.
ආඝ්‍රාණය කෙරේ නුයි = **ඝාණ** ය. එය සසම්භාර නැහැබිලි තුළ එළුපා සටහන් ඇති පෙදෙසක පෙර කියන ලද ආකාර උපකාර උපස්ථම්භන අනුපාලන පිරිවරාගෙන ඝාණවිඥානාදීන්ට සුදුසු පරිදි වස්තුද්වාරභාවය සිදුකරමින් සිටී.
සායනාර්ථයෙන් = **ජිව්හා** ය. එය සසම්භාර දිව මැද මත්තෙහි උපුල්පෙති අග සටහන් ඇති පෙදෙසක පූර්වෝකප්‍රකාර උපකාර උපස්ථම්භන අනුපාලන පිරිවරැතිව ජීව්හා විඥානාදීන්ට සුදුසු පරිදි වස්තුද්වාරභාවය සිදු කරමින් සිටී.
මේ කයෙහි යම්තාක් උපාදින්නක රූපය වේ ද (එය) කායායතනයෙහි සෑම තැනකම කපු පටලයෙහි තෙල උක්තප්‍රකාර උපකාර උපස්ථම්භන අනුපාලන පරිවාරම වී කායවිඥානාදියට සුදුසු පරිදි වස්තුද්වාර භාවය සිදුකරමින් සිටී. මේ මෙහි වෙනසයි. සෙසු පාලි ප්‍රභේද ද අර්ථය ද චක්‍ෂු නිර්දේශයෙහි කියන ලද නයින්ම දතයුතුයි. හුදෙක් මෙහි වනාහි චක්‍ඛු යන පදය යෙදු තැන සොත ආදී පද ද රූප යන පදය යෙදූ තැන සද්ද ආදී පද ද පස්සි යන ආදීපදයන් යෙදූ තැන්වල ආදි යන පද තුන ද ආයේය. **නෙත්තම්පෙතංනයනම්පෙතං **යනමේ පද දෙක නැති හෙයින් නාම දොළොස දොළොස බැගින් වෙයි. සෙස්ස සියලු තැන්හි කියන ලද සමානමය.
එහි මෙවැන්නක් වන්නේය. මේ කයෙහි කපු පටලයෙක තෙල් මෙන් කායායතනයෙහි සැමතැනම පැතිරුණු උපාදින්නක රූපයක් ඇද්ද, එසේ ඇති කල්හි ලක්‍ෂණය සම්මිශ්‍රණයකට පැමිණේ ද යනුයි. (නො පැමිණේ) කවර හෙයින් ද? අන්තැනෙක අනිකෙකු නැති හෙයිනි. එසේ නම් සැමතැනම කායායතනය නොවේ ද යත්, පරමාර්ථ වශයෙන් නොවේමය. සැමතැනම වෙන්කර මෙහි නානාකරණය පණවන්නට නොහැකිය. එහෙයින් මෙසේ කියන ලදී. රූප රසාදිය වැලිසුණු මෙන් වෙන්කළ නොහැකි බැවින් ඔවුනොවුන් පැතිර පවතී යැයි කියනු ලැබේ. පරමාර්ථ වශයෙහි රසයක් නොමැත. ඉදින් වන්නේ නම් රූපග්‍රහණයෙන්ම ග්‍රහණයට යන්නේය. මෙසේ කායායතනය ද පරමාර්ථ වශයෙන් සැමතැනම (වෙන්කර) නැත. (සැමතැනම) නැත්තේ ද නොවේ. වෙන්කර දක්වන්නට නොහැකි බැවින්ය. මෙසේ මෙහි ලක්‍ෂණ සම්මිශ්‍රතාවක් නොවේයැයි දතයුතුයි.
තවද ලක්‍ෂණාදීන්ගේ ව්‍යවස්ථාපනයෙන් ද මොවුන්ගේ අසම්මිශ්‍රතාව දතයුතුයි. මොවුනතුරෙන් රූපයෙහි ගැටීමට සුදුසු භූතප්‍රසාදය ලක්‍ෂණ කොට ඇති හෝ දට්ඨුකාමතානිදාන වූ කම්මසමුට්ඨාන භූතප්‍රසාදය ලක්‍ෂණ කොට ඇත්තේ හෝ චක්‍ෂුයයි. රූපයන්හි හැසිරීම රසයකොට ඇත්තේය. චක්‍ෂුර් විඥානයට ආධාරභාවය එළඹසිටි ආකාරයයි. දට්ඨුකාමතානිදාන කර්මජභූත ආසන්න කාරණයයි.
ශබ්දයෙහි ගැටීමට සුදුසු භූත ප්‍රසාදය ලක්‍ෂණකොට ඇත්තේ හෝ සෝතුකාමතා නිදාන කම්ම සමුටට්ඨාන භූතප්‍රසාදය ලක්‍ෂණ කොට ඇත්තේ හෝ ශ්‍රෝතසයි. ශබ්දයන්හි හැසිරීම රසයකොට ඇත්තේය. ශ්‍රෝතවිඥානයට ආධාර එළඹසිටි කාරණය කොට ඇත්තේය. සෝතුකාමතානිදාන කර්මජභූත ආසන්න කාරණය කොට ඇත්තේය.
ගන්‍ධයෙහි ගැටීමට සුදුසු භූත ප්‍රසාද ලක්‍ෂණය හෝ ඝායිතුකාමතා නිදාන කම්ම සමුට්ඨානභූත ප්‍රසාදලක්‍ෂණය හෝ ඇත්තේ ඝාණයයි. ගන්‍ධයෙහි හැසිරීම රසයකොට ඇත්තේය. ඝාණ විඥානයට ආධාරවීම එළඹසිටි කාරණය කොට ඇත්තේය. ඝායිතුකාමතා නිදාන කර්මජභූත ආසන්න කාරණය කොට ඇත්තේය.
රසයෙහි ගැටීමට සුදුසු භූත ප්‍රසාදය ලක්‍ෂණකොට ඇත්තා වූ හෝ ඝායිතුකාමතා නිදාන කම්ම සමුට්ඨාන භූතප්‍රසාදය හෝ ලක්‍ෂණකොට ඇත්තේ ජිව්හාය. රසයන්හි හැසිරිම රසයකොට ඇත්තේය. ජීව්හා විඥානයට ආධාරභාවය එළඹසිටි කාරණය කොට ඇත්තේ ය. ඝායිතුකාමතා නිදාන කර්මජභූත ආසන්න කාරණය කොට ඇත්තේ ය.
ස්පර්ශයෙහි ගැටීමට සුදුසු භූතප්‍රසාද ලක්‍ෂණය හෝ ඵුසිතුකාතොනිදාන කම්මසමුට්ඨාන ප්‍රසාද ලක්‍ෂණය හෝ ඇත්තේ කායයි. පොට්ඨබ්බයන්හි හැසිරිම රසයකොට ඇත්තේය. කාය විඥානයට ආධාරභාවය එළඹසිටි කාරණය කොට ඇත්තේය. ඵුසිතුකාමතානිදාන කර්මජභූත ආසන්න කාරණය කොට ඇත්තේය.
ඇතැම් කෙනෙක් තේජාධික භූතයන්ගේ ප්‍රසාදය චක්‍ෂුසය, වායෝ පඨවි ආපෝ අධික භූතයන්ගේ ප්‍රසාදයෝ සෝත ඝාණ ජිව්හා යන මොව්හුය. කය සියල්ලගේම යැයි කියත්. තවත් කෙනෙක් තේජාධිකයන්ගේ ප්‍රසාදය චක්‍ෂුසය, විවරවායු ආප පඨවි අධිකයන්ගේ (ප්‍රසාදයෝ) සෝත ඝාණ ජීව්හා කාය යෝ යැයි කියත්. ඔව්හු නොකිය යුත්තක් ඉදිරිපත් කරත්. ඒකාන්තයෙන් සූත්‍රය නම් නොදකිත්. මෙහිදී තවත් කෙනෙක් තේජාදීන්ගේ ගුණයන් වූ රූපාදීන් සමග අනුග්‍රහ භාවයෙන් යැයි කරුණු කියත්. ඔව්හු ද රූපාදීහු තේජාදීන්ගේ ගුණයෝ යැයි කවුරු මෙසේ කියත්දැයි කිවයුත්තාහ. අවිනිර්භෝග භූතවිෂයෙහි (මෙය මෙහි ගුණයයි) මේ මෙහි ගුණයයි කියන්නට නොලැබේ. යළිදු ඒ ඒ සම්භාරයන්හි ඒ ඒ භූත අධිකත්වයෙන් පෘථුවි ආදීන්ගේ සන්ධාරණාදී කෘත්‍යයන් කැමතිවව් යැයි කියත් නම්, මෙසේ තේජාදිය අධික සම්භාරයන්හි රූපාදීන්ගේ අධිකභාවය දැක්වීමෙන් රූපාදීහු ඔවුන්ගේ ගුණයෝය යන්න කැමති විය යුතුය. කැමති වන්නෙමුයි ඔව්හු කිවයුත්තෝ ය. ආපෝ අධික ආශ්‍රවයේ ගන්‍ධයෙන් පෘථිවි අධික කපු පුලුනෙහි ගන්‍ධය අධිකතර වන්නේ නම්, ගන්‍ධයෙන් පෘථිවි අධික කපු පුලුනෙහි ගන්‍ධය අධිකතර වන්නේ නම් තේජෝ අධික උණුදියෙහි වර්ණයෙන් සිහිල් දියේ වර්ණය ද පිරිහෙන්නේය. යම්හෙයකින් මේ දෙකම නැත්ද, එහෙයින් මොවුන්ට නිශ්‍රය වූ විශේෂ කල්පනය අත්හැර යම්සේ අවිශේෂ වූ ද (එක් කලාපයෙක) භූතයන්ගේ රූපරසාදිය ඔවුනොවුන්ට විසදෘශ වේ ද, මෙසේ චක්‍ෂු ප්‍රසාදාදීහු අන්‍යවිශේෂ කාරණයක් අවිද්‍යමාන (නැති) කල්හි ද මෙය ගතයුතුයි යනුයි.
(එය) කිමෙක් ද යත්, යමක් ඔවුනොවුන්ට අසාධාරණ ද, කර්මයම ඔවුන්ට විශේෂ කාරණයයි. එහෙයින් කර්ම විශේෂයෙන් මොවුන්ගේ වෙනස වෙයි. භූත විශේෂයෙන් නොවේ. භූත විශේෂයක් ඇති කල්හි වනාහි ප්‍රසාදයද නූපදී. ප්‍රසාදය වනාහි සමානයන්ටය විෂමයන්ට නොවේ යැයි පුරාණයෝ කීහ. මෙසේ කර්ම විශේෂයෙන් විශේෂිත මොවුනතුරෙන් චක්‍ෂු ශ්‍රෝතයෝ විඥානහේතුක බැවින් තම නිශ්‍රය නො ඇලුණු නිශ්‍රය ඇති විෂයෙහිම අසම්ප්‍රාප්ත විෂය ග්‍රාහකයෝය. ශ්‍රෝත ජිව්හා කායයෝ සම්ප්‍රාප්ත විෂයග්‍රාහකයෝය. විශේෂ ඥාන හේතුක බැවින් නිශ්‍රය වශයෙනුත් තමා ද තම නිශ්‍රය අල්ලිතයෙහිමය.
අට්ඨකථාවෙහි වනාහි ආපාථගත හෙයින්ම අරමුණ සම්ප්‍රාප්ත නම් වෙයි. යොදුන් හතළිස් දෙදාහක් මත්තෙහි සිටි චන්ද්‍ර සූර්ය මණ්ඩලයන්ගේ වර්ණය චක්‍ෂු ප්‍රසාදයෙහි ගැටෙයි. එය දුරසිට පැනෙන්නේ නමුදු සම්ප්‍රාප්තම නම් වේ. එය ගෝචර හෙයින් චක්‍ෂුස සම්ප්‍රාප්තගෝචරම නමි. දුර රුකක් සිඳිනවුන්ගේ ද වස්ත්‍ර සෝදන රජකයින්ගේ ද කාය විකාරය දුරදීම පැනෙයි. ශබ්දය වනාහි ධාතු පරම්පරාවෙන් (අවුත්) (කනෙහි) ගටා හෙමින් ව්‍යවස්ථානයට යේ යැයි කියන ලදී.
එහි කිසිසේත් ආපාථගත හෙයින් අරමුණ සම්ප්‍රාප්ත යැයි කියන ලදී. චන්ද්‍රමණ්ඩලාදී වර්ණය වනාහි ඇසට නො පැමිණ දුර සිටියේම පැනෙයි. ශබ්දය ද හෙමින් එන්නා සේ ම කලක් ගතවී ඇසෙන්නේ ය. පරම්පරා ගැටුමෙන් අවුත් කනෙහි ගැටෙනුයේ අසවල් දිසාවේයැයි නම් නොපැනේ. එහෙයින් මොව්හු අසම්ප්‍රාප්තගෝචරයහ.
මොව්හු ස්පර්ශාදීන්ට සමානයහ. සර්පයා නම් යම්සේ දිය ඉස හමදිනා ලද තැන සිත් නො අලවයි ද, කුණුගොඩවල් තණකොළ ගහණයන් තුඹස්වලටම පිවිස හොත්කල්හි සිත් අලවයි ද, එකඟබවට පැමිණෙයි ද, මෙසේ මේ සිත ද විසම අදහස් ඇත්තේය. මට වූ රන් බිත්ති ආදියෙහි නො ඇලේ. බලන්නට ද නො කැමති වෙයි. රූපචිත්‍ර පුෂ්පලතා විචිත්‍ර තැන්හිම අභිරමණය කෙරේ ද, එවැනි තැන්වලදී ඇස ද නො පොහෝනා කල්හි වුව ද විවනාකොට බලනු කැමති වෙයි.
කිඹුලා ද පිටත නික්මෙනවිට ගතයුත්ත නො දකී. ඇස් පියාගෙන හැසිරෙයි. යම් අවස්ථාවෙක බඹ සියයක් පමණ දියෙහි ගිලී බිලට පිවිස වැදහෝනේ වෙයි ද, එකල්හි උගේ සිත එකඟ වෙයි. සුවසේ නිදයි. එපරිද්දෙන්ම මේ කණ ද බිලෙහි හෝනේ ආකාශය ඇසුරු කරනුයේ කන් සිදුරු වළෙහිම සයනය කරයි. කන් සිදුරු අහසම එයට ශබ්ද ඇසීමෙහි ප්‍රත්‍යය වෙයි. අජටාකාශය ද වටනේමය. ලෙණක් තුළ සජ්ඣායනා කරද්දී ලෙණ පියස්ස බිඳගෙන ශබ්දය පිටතට (නො) නික්මෙයි. දොර වාකවුළුවක්ම නික්ම ධාතු පරම්පරාවෙන්ම ගැටෙමින් ගොස් ශ්‍රෝතප්‍රසාදයෙහි ගැටෙයි. ඉක්බිති එකල්හි අසවල් දෙය සජ්ඣායනා කරත්යැයි ලෙණපිට හුන්නාහු දැනගනිත්.
එසේ ඇති කල්හි සම්පත්තගෝචරතාව වෙයි. කිම මෙය සම්පත්තගෝචර ද? එසේය. සම්පත්තගෝචරය. එසේ නම් දුර බෙර ආදිය වයද්දී දුර ශබ්දයකැයි දැනීම වේද යත්, නො වන්නේ නොවේ. ශ්‍රෝත ප්‍රසාදයෙහි ගැටුණු කල්හි දුර ශබ්දයෙක ආසන්නයෙහි ශබ්දයෙක පරතෙර ශබ්දයෙක මෙතෙර ශබ්දයෙකැයි ඒ ඒ ආකාරයෙන් දැනෙන ආකාරය වෙයි. මෙය වනාහි ධර්මතාවකි. මෙම ධර්මතාවෙන් (පලය) කිම, සිදුර යම් යම් පමණ වේද ඇසීම ද ඒ ඒ පමණ වෙයි. චන්ද්‍ර සූර්යාදීන්ගේ දර්ශනය මෙහි මෙය අසම්පත්තගෝචරමය.
පක්‍ෂියා ද රුකෙක හෝ භූමියෙහි රමණය නො කරයි. ලෙඩ්ඩුපාත (මැටි කැටයක් උඩ විසිකළවිට යන දුර) එකක් හෝ දෙකක් ඉහළ අජටාකාශයට නැඟිකල්හිම සිත එකඟ බවට පැමිණෙයි. එපරිද්දෙන්ම ඝාණය ද අහස පිළිබඳ අදහස් ඇත්තේ වාතාශ්‍රිත ගන්‍ධයම ගෝචරකොට ඇත්තේය. යම්සේ ගවයෝ අලුත්වැසි වට භූමියෙහි (ආඝ්‍රාණය කරමින්) ආඝ්‍රාණය කරමින් ආකාශාභිමුඛව වාතය ඇදගනී ද, ඇඟිලිවලින් සුවඳ පිඬක් ගෙන සුවඳ බලන කල්හි වාතය ඇදී නොඒ නම් එහි සුවඳ නොදනීමය.
බල්ලා ද පිටත හැසිරෙන විට අභය ස්ථානයක් නොදකී. කැටපහර ආදියකින් උපද්‍රවයට පැමිණේ ද, එවිට ඇතුළුගමට පිවිසි උදුනක් ඇති තැන අළු විසුරුවාගෙන හොත් කල්හිම පහසුවට පැමිණෙයි. මෙපරිද්දෙන් ග්‍රාමාධ්‍යාසය ඇති දිව ආපෝ සන්නිශ්‍රිත රසය අරමුණු කොට ඇත්තේය. ඒ එසේමය. තුන්යම් රැය මහණදම් කොට ද අලුයම පාසිවුරු ගෙන ගමට පිවිසිය යුතු වන්නේය. කෙලෙන් නො තෙමුණු වියළි ආහාරයෙහි රසය දැනගන්නට නො හැකිය.
සිවලා ද පිටත හැසිරෙනුයේ රතියක් නො විඳී. අමුසොහොනෙහි මිනීමස් කා වැදහොත්තා වූ ම ඌට පහසුවක් වෙයි. මෙපරිද්දෙන් කය ද උපාදින්නකජ්ඣාසය ඇත්තේ පෘථුවිනිශ්‍රිත ස්පර්ශයට අරමුණු කොට ඇත්තේය. ඒ එසේමය. අන්‍ය වූ උපාදින්නකයක් නොලබන සත්ත්වයෝ සිය අත්ලෙහිම හිස තබාගෙන වැදහොවිත්. ඔහුට පෘථුවි ආරම්මණා ග්‍රහණයෙහි දී ආධ්‍යාත්මික වූ ද බාහිර වූ ප්‍රත්‍ය වෙයි. මනාව අතුරන ලද සයනයෙහි අතෙහි සිටියා වූ ද ඵලාදියෙහි තදබව හෝ මොලොක්බව නොහිඳීමෙන් හෝ නො පෙළීමෙන් නොදත හැකිය. ආධ්‍යාත්මික බාහිර පෘථිවිය මේ කායප්‍රසාදය ස්පර්ශය දැනීමෙන් ප්‍රත්‍යය වෙයි. මෙසේ මොවුන්ගේ ලක්‍ෂණාදි ව්‍යවස්ථානයෙන් ද අසම්මිශ්‍රතාව දතයුතුයි. චක්‍ෂුප්‍රසාදයාගේ ලක්‍ෂණ රස ප්‍රත්‍යුපස්ථාන පදස්ථාන ගෝචර අධ්‍යාසය නිශ්‍රයයෝ අන්‍යයෝමය. ශ්‍රෝතප්‍රසාදාදීන්ගේ ලක්‍ෂණාදීහු අන්‍යයෝමය. චක්‍ෂු ආයතන ආදීහු අසම්මිශ්‍රයෝමය.
තවද ඔවුන්ගේ අසම්මිශ්‍රතාව පිළිබඳව මේ උපමාව ද දතයුතුයි. ඔසවන ලද පංචවර්ණ ධ්වජයන්ගේ ඡායාව යම්හෙයකින් ඒකාබද්ධව මෙන් වියහැකි වුවත් එකිනෙක අසම්මිශ්‍රමය. යම්සේ පස් පැහැති කපුවලින් වැටි කොට පහන් දැල් වූ විට ජාලාව ඒකාබද්ධ මෙන් වුව ද, ඒ ඒ ජාලාවන්ගේ අංසු වෙන් වෙන්මය. ජාලාවෝ (ඔවුනොවුන්) අසම්මිශ්‍රයෝමය. මෙපරිද්දෙන් මේ පංචායතනයෝ එක ආත්මභාවයෙක එක්රැස් වූවාහු නමුත් ඔවුනොවුන් අසම්මිශ්‍රයෝමය. හුදෙක් මේ පස පමණක් නොවේ. සෙසු රූපයෝ ද අසම්මිශ්‍රයෝමය. මේ ශරීරයෙහි වනාහි යටිකය, මැදිකය මතුකය යැයි කොටස් තුනකි. එහි නාභියේ පටන් යට යටිකය නමි. එහි කායදසකය භාවදසකය ආහාර සමුට්ඨාන අටය. උතු සමුට්ඨාන අටය. චිත්ත සමුට්ඨාන අටයැයි රූප සතළිසෙකි. නාභියෙන් උඩ ගෙලවළුව දක්වා මැදිකය නමි. එහි කාය දසකය භාවදසකය වත්‍ථුදසකය ආහාර සමුට්ඨානාදී අට්ඨක (තුන) යැයි රූප පනස් හතරකි. ගලවළුයෙන් උඩ උපරිම කය නමි. එහි චක්‍ඛු දසකය සොත දසකය ඝාන දසකය ජීව්හා දසකය කාය දසකය භාව දසකය ආහාර සමුට්ඨානාදි අට්ඨක තුන යැයි රූප අසූහතරකි.
එහි චක්‍ෂුප්‍රසාදයට ප්‍රතයය වූ සතර මහා භූතයෝය. වර්ණය ගන්‍ධය රසය ඕජාය ජීවිතේන්‍ද්‍රිය ය චක්‍ෂුප්‍රසාදය යන මෙය ඒකාන්ත වශයෙන් අවිනිර්භෝග දශ නිෂ්පන්න රූපයන්ගේ වශයෙන් චක්‍ෂු දශකය නමි. මේ නයින් සෙසු රූපයෝ ද දතයුතුයි. ඔවුනතුරෙන් යටිකයෙහි රූපය මැදිකයෙහි උඩුකයෙහි රූපයත් සමග අසම්මිශ්‍රය. සෙසු දෙකයෙහි රූපය ද අන්‍යයන් සමග අසම්මිශ්‍රමය. යම්සේ වනාහි සවස් කාලයෙහි පර්වත සෙවණැලි ද රුක් සෙවණැලි ද (යම් හෙයකින්) ඒකාබද්ධ මෙන් වෙයි. ඔවුනොවුන් අසම්මිශ්‍රමය. මෙසේ මේ කායයන්හි ද සූසාළිස් සූපනස් හා සුවාසූ රූප ඇතැම්විට ඒකාබද්ධ මෙන් (වෙයි) ඔවුනොවුන් අසම්මිශ්‍රමය.
රූපායතන නිර්දේශයෙහි වර්ණයම = **වණ්ණ නිභාය**, බබළයි යනු හෝ නිභාය, චක්‍ෂුර් විඥානයට ප්‍රකට වේ යනු අර්ථයි. වණ්ණො ව නිභා = **වණ්ණනිභා** යනු විග්‍රයි. නිදර්ශන සමග වූයේ = සනිදස්සනං, චක්‍ෂුර්විඥානය විසින් බැලිය යුතුයි යන අර්ථයි. ප්‍රතිඝය සහිත වූයේ **= සප්පටිඝය**, ප්‍රතිඝර්ෂණය උරාගැනීම සිදුකරන යන අර්ථයි. නීලාදීන්හි දියබෙරලිය මල් සමාන වූ **නීලයයි**. කිණිහිරිමල් සමාන වූයේ **වීතකය.** බදුවදමල් සමාන වූයේ **ලොහිතකය**, දවහත්තරුව සමාන වූයේ **ඔදාත**ය. දැවුණු අඟුරු සමාන වූයේ **මඤ්ජෙට්ඨක** ය. ‘හරිත්තච, හෙමවණ්ණ, කාමං සුමුඛ පක්කම’ යන මෙහි වනාහි හරි යනු රන් කියන ලද නමුත්, මෙයට පර වශයෙන් ජාතරූප ග්‍රහණයෙන් ගත්හෙයින් මෙහි එය හරි නමි. මොව්හු සත්ත්ව වස්තුවක් ආමර්ශනය නොකොට ස්වභාවයෙන්ම දක්වන ලදහ.
**හරිවණ්ණං** යනු කොළ පැහැති නව තෘණ වර්ණයයි. **අම්බංකුරවණ්ණං** යනු අඹ අංකුරයකට සමාන වර්ණයයි. මේ වස්තු දෙක ආමර්ශනය කොට දක්වන ලදී. දීඝ ආදිය දොළොස ව්‍යවහාරයෙන් දක්වන ලදී. ඔවුන්ගේ ඒ ව්‍යවහාරය ද සසඳා බැලීමෙන් මෙන්ම පිහිටීම වශයෙන් සිද්ධය. දීර්ඝාදිය ඔවුනොවුන් සංසන්දනයෙන් සිද්ධය. වට්ට ආදිය පිහිටීම අනුව සිද්ධය. එහි භ්‍රස්වය සලකා බලා එයින් උච්චතර වූයේ **දීඝ** ය. එය සලකා බලා එයින් නීචතර වූයේ **රසය** ය. ස්ථුල වූ දෙය සලකා බලා එයින් කුඩාතර වූයේ **අණු** ය. එය සලකා බලා එයින් මහන්තතර වූයේ **ථූල** ය. චක්‍ර සටහන් ඇත්තේ **වට්ට** ය. කුකුළු බිජුවක සටහන් ඇත්තේ **පරිමණ්ඩලය,** අංශ සතරකින් යුක්තවූයේ **චතුරස්සරං, ඡලංස** ආදියෙහි ද මේ නයමය. **නින්නං** යනු පහතට නැමුණේ ය. **ථලං **යනු උස් ය.
එහිදී යම්හෙයකින් දීර්ඝාදිය ස්පර්ශකොට දැනගත හැකි වුව ද, නීලාදිය වනාහි එසේ නො හැකිය. එහෙයින් නිෂ්පර්යාය වශයෙන් දීර්ඝය රූපායතනයක් නොවේ. හ්‍රස්වාදිය ද එසේය. ඒ ඒ දෙය ඇසුරුකොට ඒ ඒ අයුරින් සිටියේ දීර්ඝය හ්‍රස්වය යැයි ඒ ඒ ව්‍යවහාරයෙන් මෙහිදී රූපායතනයම කියන ලදැයි දතයුතුයි. **ඡායා අනපො** යන මෙය ඔවුනොවුන් පිරිසිඳින ලදී. **ආලොක අන්‍ධකාර ද අබ්භා මහිකා** යන ආදී සතර ද වස්තු වශයෙන්ම දක්වන ලදී. එහි **අබ්භා** යනු වලාකුළුය. **මහිකා** යනු හිමය. මේ සතරින් අබ්භාදීන්ගේ වර්ණය දක්වන ලදී.
**චන්‍ද මණ්ඩලස්ස වණ්ණනිභා** යන ආදියෙන් ඒ ඒ වස්තූන්ගේ වර්ණප්‍රභාව දක්වන ලදී. එහි චන්ද්‍ර මණ්ඩලාදී වස්තූන්ගේ විශේෂය මෙසේ දතයුතුයි. පිණිමුවා වූ රිදී පටකින් වැසුණු දිගින් හා පළලින් එකුන්පනස් යොදුන් වූ චන්ද්‍ර දිව්‍යපුත්‍රයාගේ විධානය සඳමඬල නමි. රන්මුවා වූ පළිඟුවෙන් වැසුණු දිගින් හා පළලින් සමපනස් යොදුන් වූ සූර්ය දිව්‍ය පුත්‍රයාගේ විමානය ඉරමඬල නමි. සත්රුවන්මුවා වූ දිගින් හා පළලින් යොදුන් හත අට දහය හා දොළොස වශයෙන් වූ ඒ ඒ දිව්‍යපුත්‍රයන්ගේ විමාන තාරකාරූප නමි.
එහි වන්ද්‍රයා යටය, සූර්යයා උඩින් ය. දෙදෙනා අතර යොදුනක් වෙයි. චන්ද්‍රයාගේ යටි කෙළවර සිට සූර්යයාගේ මතු කෙළවර අතර යොදුන් සියයක් වෙයි. දෙපසින් නැකත්කරු ගමන් කරයි. මේ තිදෙනා අතුරෙන් චන්ද්‍රයා මදගමන් ඇත්තේය. සූර්යයා ශීඝ්‍රගාමීය. නැකත්තරු සියල්ල ශීඝ්‍රගාමීය. ඇතැම්කලෙක චන්ද්‍ර සූර්යයන්ට ඉදිරියෙන් ගමන්කරන අතර ඇතැම් කලෙක පසුව ගමන් කරයි.
**ආදාස මණ්ඩලය** (කැඩපත) සර්වලෝභමයය, **මණි** යනු වෛදූර්ය හැර සෙසු ජෝතිරසාදී නොයෙක් ප්‍රභේදය, **සංඛය** සමුදායෙහි උපන්නකි. **මුත්තා** යනු මුහුදෙහි හටගත් මුතු හා සෙසු මුතු ද වෙයි. **වෙළුරියො** යනු උණ වර්ණයෙන් යුත් මැණික්ය. ශාස්තෲන් වහන්සේගේ වර්ණය **ජාතරූප** යැයි කියනු ලැබේ. ශාස්තෲන් වහන්සේ වනාහි ස්වර්ණ වර්ණයහ. ස්වර්ණය ද ශාස්තෲ වර්ණය. කහවණු තඹමසු දැවමසු ලාකඩමසු යන මේවා **රජත** යැයි කියනු ලැබේ. යම් කාසිවර්ග ව්‍යවහාරයට පැමිණේයැයි කියන ලද ද, ඒ සියල්ලම මෙහි ගන්නා ලදී.
**යංවා පනඤ්ඤම්පි** යන මෙයින් පාළියෙහි ආ දෙය හැර සෙසු තම්මික පිලෝතික කර්ණික වර්ණාදී භේදවලින් යුත් රූපද ගන්නා ලදී. ඒ සියල්ලම යේවාපනකයන්හි ඇතුළත්ය.
මෙසේ නීලාදී භේදයෙන් භින්න වූ ද මේ සියලුම රූපය ලක්‍ෂණාදියෙන් අභින්නම යැ. මේ සියලුම රූපය වනාහි ඇසෙහි ගැටීම ලක්‍ෂණ කොට ඇත්තේය. චක්‍ෂුර්විඥානයට විෂයවීම රසයකොට ඇත්තේය. එයටම ගෝචරවීම එළඹසිටි කාරණය කොට ඇත්තේය. චාතුර්මහා භූතයන් ආසන්න කාරණය කොට ඇත්තේය. මෙය යම්සේ ද සියලුම උපාදා රූපයෝ ද එසේය. යම්තැනෙක විශේෂයක් ඇතොත් (එය) එහිදී කියන්නෙමි. මෙහි ශේෂය චක්‍ෂුරායතන නිර්දේශයෙහි කියන ලද නයින්ම දතයුතුයි. හුදෙක් එහි නිර්දේශය චක්‍ෂු පූර්වාංගම ද, මෙහි රූපපූර්වාංගමය. එහි ද චක්‍ඛුම්පෙතං යනාදී වූ නාම තුදුසෙකි. මෙහි දී රූපම්පෙතං යනාදී නාම තුනකි. සෙස්ස එබඳුමය. යම්සේ වනාහි (සතර) සතර නයින් ප්‍රතිමණ්ඩිත කොට චක්‍ෂුස ව්‍යවස්ථාපනය කිරීමට තෙළෙස්වාරයක් කියන ලද ද, මෙහිද එකී වාර එසේම කියන ලදී.
ශබ්දායතන නිර්දේශයෙහි **භෙරිසද්දො** යනු මහබෙර පටහබෙර වල ශබ්දයයි**. මුතිංගසංඛ පණාව** ශබ්දයෝ ද මුතිංගාදිය ප්‍රත්‍යයකොට ඇති ශබ්දයෝය. ගීත සංඛ්‍යාත ශබ්දය = **ගීත ශබ්දය**, කියන ලද අවශේෂ වූ තන්ත්‍රිබද්ධ වීණාදීන්ගේ ශබ්දය = **වාදිතසද්ද** නමි. **සම්ම සද්දො** යනු තස්තල දැවතල ශබ්දයයි. **පාණිසද්දො** යනු අත්පහර ශබ්දයයි. **සත්තානං තිග්ඝොස්සද්දො** යනු රැස් වූ බොහෝ දෙනාගේ නො පැනෙන පදව්‍යඤ්ජන ඇති ඝෝෂාවේ ශබ්දයයි**. ධාතුනං සන්නිඝාත සද්දො** යනු වෘක්‍ෂයත් ඔවුනොවුන් ගැටීම ගෙඩි (භිණ්ඩා) ගැයීම ආදී ශබ්දය, හමන වාතයේ ශබ්දය **වාතසද්දාය** ගලාබස්නා වූ හෝ ගැටෙන්නා වූ ජලයේ ශබ්දය **උදකසද්දය**, මිනිසුන්ගේ කතාබහ ආදී ශබ්දය **මනුස්සසද්ද** යයි. එය හැර සෙසු සියල්ලම **අමනුස්සසද්ද **යයි. මේ පද දෙකින් සියලුම ශබ්ද ඉතිරි නොකොට ගන්නා ලදී. මෙසේ ඇති කල්හි ද උණ දඬු පැළීම රෙදි ඉරීම ආදියෙහි පවත්නා පාළියෙහි නො ආ ශබ්ද යේවාපනකස්ථානයෙහි පිවිසියේ යැයි දතයුතුයි.
මෙසේ මේ ශබ්ද භේරිශබ්දා දී භේදයෙන් වෙන්වුවද ලක්‍ෂණාදියෙන් වෙන් නොවූයේමය. මේ සියලුම ශබ්දය ශ්‍රෝතයෙහි ගැටීම ලක්‍ෂණකොට ඇත්තේය. ශ්‍රෝත විඥානයට විෂයවීම රසයකොට ඇත්තේ ය. එයටම ගොදුරුවීම එළඹසිටි කාරණය කොට ඇත්තේ ය. ශේෂය චක්‍ෂුරායතන නිර්දේශයෙහි කියන ලද නයින්ම දතයුතුයි. මෙහිදී ද වනාහි (සතර) සතර නයින් ප්‍රතිමණ්ඩිත තෙළෙස් වාරයක් කියන ලදී. ඔවුන්ගේ අර්ථය කියන ලද නයින්ම දැනගත හැකියැයි විස්තර නො කරන ලදී.
ගන්‍ධායතන නිර්දේශයෙහි **මූලගන්‍ධො** යනු යම්කිසි මුලක් හේතුකොටගෙන උපන් ගන්‍ධයයි. **සාරගන්‍ධාදියෙහි** ද මේ නයමය. සෑදූ හෝ වැරදි ලෙස සැදු පළාකොළ ආදීන්ගේ ගන්‍ධය **ආමක ගන්‍ධයයි.** මසුන්ගේ කොරපොතු කුණුමස් ආදියෙන් කිලිටිවුණු ගිතෙල් ආදීන්ගේ ගන්‍ධය **විස්සගන්‍ධයයි**, **සුගන්‍ධො** යනු ඉෂ්ට ගන්‍ධයයි. **දුග්ගන්‍ධො** යනු අනිෂ්ට ගන්‍ධයයි. මේ පද දෙකින් සියලුම ගන්‍ධ ගන්නා ලදී. මෙසේ ඇති කල්හි ද කර්ණිකගන්‍ධ පිලෝතිකගන්‍ධ ආදී පාළි නො ආ සියලුම ගන්‍ධයෝ යේවාපනයකස්ථානයට ඇතුළු වූහයි දතයුතුයි.
මෙසේ මේ ගන්‍ධය මූලගන්‍ධාදී භේදයෙන් බිදුණේ නමුදු ලක්‍ෂණාදියෙන් නොබිඳුණේමය. මේ සියලුම ගන්‍ධය ඝ්‍රාණයෙහි ගැටීම ලක්‍ෂණකොට ඇත්තේ ය. ඝාණ විඥානයට විෂයවීම රසයකොට ඇත්තේය. එයටම ගෝචරවීම එළඹ සිටි කාරණයකොට ඇත්තේය. සෙස්ස චක්‍ෂුණායතන නිර්දේශයෙහි කියන ලද නයින්ම දතයුතුයි. මෙහි ද වනාහි දෙපනස් නයකින් ප්‍රතිමණ්ඩිත තෙළෙස්වාරයක් කියන ලදී. ඒවා අර්ථ වශයෙන් ප්‍රකටමය.
රසායතන නිර්දේශයෙහි **මූලරසො** යනු යම්කිසි මූලයක් නිසා උපන් රසයයි. **ඛන්‍ධරස** ආදියෙහි ද මේ නයමය. **අම්බිලං** යනු කිරිමෝරු ඇඹුල් ආදියයි. **මධුරං** යනු ඒකාන්ත වශයෙන් ගිතෙල් ආදියයි. කසට රසෙන් යුත් මී වනාහි බොහෝ කලක් බහා තබන ලද්දේ කසට රස වෙයි. කර රසින් යුත් පැණි බොහෝකලක් බහාතබන ලද්දේ වර්ණගන්‍ධ අත්හරනේ නමුදු රසය අත නොහරීය. එයම ඒකාන්ත මධුරය. කිත්තක යනු කොසඹ කොළ ආදියයි. **කටුක** යනු ඉඟුරු මිරිස් ආදියයි. **ලොණික** යනු මුහුදුලුණු ආදියයි. **ඛාරික** යනු වම්බටුකරටි ආදියයි. **ලපිකං **යනු ඩෙබර නෙල්ලි දිවුල් සාලව ආදියයි. **කසාවං** යනු අරළු ආදියයි. මේ සියලුම රස වස්තු වශයෙන් කියන ලදී. මෙහිදී වනා ඒ ඒ රසය වස්තු වශයෙන් අම්බිලාදී නාමයන්ගෙන් රසයම කියන ලදැයි දතයුතුයි. **සාදු** යනු ඉෂ්ට රසයයි. **අසාදු** යනු අනිෂ්ට රසයයි. මේ පද දෙකින් සියලුම රසය හාත්පසින් ගන්නා ලදී. මෙසේ ඇති කල ද සාළියෙහි නො ආ ලෙඩ්ඩු රස භිත්තිරස පිලෝතිකරස ආදී සියලුම රසයෝ යේවාපනක ස්ථානයට ඇතුළත් වූහයි දතයුතුයි.
මෙසේ මේ රසය මූලරසාදී භේදයෙන් වෙන්වූයේ ද ලක්‍ෂණාදියෙන් වෙන්නොවූයේමය. මේ සියලුම රසය දිවෙහි ගැටීම ලක්‍ෂණ කොට ඇත්තේ ය. ජිව්හා විඥානයට විෂයවීම රසය කොට ඇත්තේ ය. එයටම ගෝචරවීම එළඹසිටි කාරණයකොට ඇත්තේ ය. ශේෂය චක්‍ෂුරායතන නිර්දේශයෙහි කී නයින්ම දතයුතුයි. මෙහිද වනාහි එසේම දෙපනස් නයකින් ප්‍රතිමණ්ඩිත වාර තෙළෙසක් කියන ලදී.
ස්ත්‍රී ඉන්‍ද්‍රිය නිර්දේශයෙහි **යං** යනු කාරණ වචනයි. යම් කාරණයකින් ස්ත්‍රියගේ ස්ත්‍රී ලිංගාදිය වේද යන මෙය අර්ථයයි. එහි **ලිංගං** යනු සටහනයි. ස්ත්‍රියගේ වනාහි අත්පා ග්‍රීවය උදරාදියෙහි සටහන පුරුෂයාගේ මෙන් නොවේ. ස්ත්‍රීන්ගේ වනාහි යටිකය ප්‍රකට වෙයි. උඩුකය අප්‍රකට වෙයි. අත්පා කුඩාය. මුව කුඩාය. **නිමිත්තං** යනු හැඳිනගැනීමයි. ස්ත්‍රීන්ගේ වනාහි උරමාංශය අප්‍රකට වෙයි. මුහුණ දැළිරැවුලු රහිතය. කෙස්බැඳීම හා වස්ත්‍ර හැඳීම ද පුරුෂයන්ගේ මෙන් නොවේ. කුන්තං යනු ක්‍රියාවයි. ස්ත්‍රීහු වනාහි ළදරු කාලයෙහි කුලුමෝල් ආදියෙන් ක්‍රීඩා කරති. බෝනික්කන් සමග ක්‍රීඩා කරති. මැටි වැහැරිවලින් නූල් කටිති. ආකප්පො යනු ගමන් ආදී ආකාරයි. ස්ත්‍රීහු වනාහි ඇවිදින්නෝ අවිසදව යෙති. සිටින්නෝ ද වැදහෝනේ ද හිඳින්නෝ ද කන්නෝ ද බුදින්නෝ ද අප්‍රකටව බුදිත්. අවිසද පුරුෂයා දැක මාගමක් මෙන් යයි සිටී. වැදහෝයි හිඳී. කයි. බුදී යැයි කියත්.
**ඉත්‍ථත්තං ඉත්‍ථිභාවො** යන දෙකම ඒකාර්ථය. ස්ත්‍රී ස්වභාවය යනු අර්ථයි. මෙය කර්මය ප්‍රතිසන්ධියෙන් හටගත්තේය. ස්ත්‍රී ලිංගාදිය වනාහි (ස්ත්‍රී ඉන්‍ද්‍රිය නොවේ) ස්ත්‍රී ඉන්‍ද්‍රිය නිසා පැවැත්මේදී හටගත්තේය. යම්සේ වනාහි බීජය ඇති කල්හි බීජය නිසා බීජ ප්‍රත්‍යයෙන් වෘක්‍ෂය වැඩී ශාඛා විටප සම්පන්නව අහස පුරා සිටී ද, මෙපරිද්දෙන්ම ස්ත්‍රීභාව සංඛ්‍යාත ඉන්‍ද්‍රියය ඇති කල්හි ස්ත්‍රී ලිංගාදිය වෙයි. ස්ත්‍රී ඉන්‍ද්‍රිය වනාහි බීජය මෙනි. බීජය නිසා වැඩී අහස පුරා සිටි රුක මෙන් ස්ත්‍රී ඉන්‍ද්‍රිය නිසා ස්ත්‍රී ලිංගාදිය පැවති කල්හි හටගනී. එහි ඉන්‍ද්‍රිය චක්‍ෂුර්විඥෙය්‍ය නොවේ. මනෝවිඥෙය්‍යමය. ස්ත්‍රී ලිංගාදිය චක්‍ෂුර් විඥෙය්‍ය ද මනෝ විඥෙය්‍යෙ ද වෙයි.
**ඉදං තං රූපං ඉත්‍ථින්‍ද්‍රියං** යනු මේ ඒ රූපයයි. චක්‍ෂුරේන්‍ද්‍රියාදිය පුරුෂයාට ද ඇත. එසේ නොවේ. නියම වශයෙන් වනාහි ස්ත්‍රියගේම ඉන්‍ද්‍රියය = **ඉත්‍ථින්‍ද්‍රිය** යි.
**පුරිසින්‍ද්‍රියෙහි** ද මේ නයමය. පුරුෂ ලිංගාදිය වනාහි ස්ත්‍රී ලිංගාදියට ප්‍රතිපක්‍ෂ වශයෙන් දතයුතුයි. පුරුෂයාගේ වනාහි හස්තපාද උදර ග්‍රීවාදියෙහි සටහන ස්ත්‍රියගේ මෙන් නොවේ. පුරුෂයාගේ වනාහි උඩුකය ප්‍රකට වෙයි. යටිකය අප්‍රකටය. අත් පා මහත්ය. මුහුණ මහත්ය. උරමාංශය සුවිසදය. දැළිරැවුලු හටගනී. කෙස් බැඳීම, වස්ත්‍ර ඇඳීම ස්ත්‍රීන් මෙන් නොවේ. ළදරු කාලයෙහි රියනඟුල් ගෙන කෙළිති. වැලි වැටි දමා වැව් කණිති. ගමන් ආදිය ප්‍රකට වෙයි. විසදව ගමන් ආදිය කරන ස්ත්‍රියක දැක පුරුෂයකු මෙන් යයි යනාදිය කියති. සෙස්ස ස්ත්‍රී ඉන්‍ද්‍රියෙහි කියන ලද්ද සමානය.
එහි ස්ත්‍රීභාව ලක්‍ෂණය **ඉත්‍ථින්‍ද්‍රියයි.** ස්ත්‍රිය යැයි ප්‍රකාශ කිරිම රසයකොට ඇත්තේය. ස්ත්‍රීලිංග නිමිත්ත විලාස ආකල්පයන් කාරණාකොට ඇතිබව එළඹසිටි කාරණය කොට ඇත්තේය. පුරුෂභාවය ලක්‍ෂණකොට ඇත්තේ **පුරිසින්‍ද්‍රියයි**. පුරුෂයා යැයි ප්‍රකාශ කිරීම රසයකොට ඇත්තේය. පුරුෂලිංග නිමිත්ත විලාස ආකල්පයන් කාරණකොට ඇති බව එළඹසිටි කාරණය කොට ඇත්තේය. මේ දෙකම එම කල්පිතයන්ට පහළවීමේ දී හටගනී. පසුකාලයේ දී ප්‍රතිසන්‍ධියේ දී (භවංග) ප්‍රතිසන්‍ධියේ දී හටගත්තේ ද පැවැත්මේදී චලනය වෙයි. පරිවර්තනය වෙයි. මෙසේ ද කියන ලදී.
‘එසමයෙහි වනාහි එක්තරා භික්‍ෂුවකට ස්ත්‍රී ලිංගය පහළ වූයේ වෙයි. එසමයෙහි වනාහි එක්තරා භික්‍ෂුණියකට පුරුෂලිංගය පහළ වූයේ වෙයි’ යන
මේ දෙකෙහිම පුරුෂලිංගය උත්තමය. ස්ත්‍රී ලිංගය හීනය. එහෙයින් පුරුෂලිංගය බලවත් අකුශල කර්මයකින් අතුරුදහන් වෙයි. ස්ත්‍රී ලිංගය දුර්වල කුශලයකින් පිහිටයි. ස්ත්‍රී ලිංගය වනාහි අතුරුදහන් වනුයේ දුර්වල අකුශල කර්මයකින් අතුරුදහන් වෙයි. පුරුෂ ලිංගය බලවත් කුශලයකින් පිහිටයි. මෙසේ (මේ) දෙකම අකුශලයෙන් අතුරුදහන් වෙයි. කුශලයෙන් පිහිටයි යැයි දතයුතුයි.
කිම උභතෝබ්‍යඤ්ජකයාට වනාහි එක් ඉන්‍ද්‍රියයක් ද නැතහොත් දෙකක්ද යත්, එකකි. එයද වනාහි ස්ත්‍රී උභතෝබ්‍යඤ්ජනකයාට ස්ත්‍රී ඉන්‍ද්‍රියයයි. පුරුෂ උභතෝබ්‍යඤ්ජනකයාට පුරුෂින්‍ද්‍රියය යි. එසේ ඇතිකල්හි දෙවන බ්‍යඤ්ජනකයේ අභාවය සිදුවෙයි. ඉන්‍ද්‍රියය වනාහි බ්‍යඤ්ජන කාරණය යැයි කියන ලදද, එය ඔහුට නැද්ද යත්, ඔහුට ඉන්‍ද්‍රියය බ්‍යඤ්ජන කාරණය නොවේ. කවර හෙයින් ද? සදා අභාව හෙයිනි. යම්කලෙක වනාහි ස්ත්‍රී උභතො බ්‍යඤ්ජනකයාට රාග සිත උපදී ද, එකල්හිම පුරුෂ ව්‍යඤ්ජනය ප්‍රකට වෙයි. ස්ත්‍රී ව්‍යඤ්ජනය අප්‍රකට වූයේ වෙයි. සැඟවුණේ වෙයි. අනෙකාගේ අනික ද එසේය.
යම්හෙයකින් වනාහි ඔවුන්ගේ ඉන්‍ද්‍රිය දෙවන ව්‍යඤ්ජනයට හේතු වේ ද, හැමකල්හිම ව්‍යඤ්ජන දෙක තිබේද යත්, නොතිබේමය. එහෙයින් මෙය දතයුතුයි. ඔහුගේ එය ව්‍යඤ්ජනකාරණය නොවේ. මෙහිදී වනාහි කර්මසහාය වූ රාගසිතම කාරණය වෙයි. එහෙයින් ඔහුට එකම ඉන්‍ද්‍රියයක් වෙයි. එහෙයින් ස්ත්‍රී උභතෝබ්‍යඤ්ජනකයා තෙමේ ද ගැබ් ගනී. අන්‍යයා ද ගන්වයි. පුරුෂ උභතො බ්‍යඤ්ජනකයා අන්‍යයා ගැබ් ගන්වයි. තෙ මේ වනාහි නොගනී යනුයි.
ජීවිතේන්‍ද්‍රිය නිර්දේශයෙහි යමක් කිවයුතුද එය යට අරූප-අරූප ජීවිතේන්‍ද්‍රියයෙහි කියන ලදමය. හුදෙක් එහි වනාහි **යො තෙසං අරූපීනං ධම්මානං** යැයි කියන ලද ද, මෙහි රූප ජීවිතින්‍ද්‍රිය බැවින් **යො තෙසං රූපීනං ධම්මානං **යන මෙයම විශේෂයයි. මෙහි ලක්‍ෂණාදිය වනාහි මෙසේ දතයුතුයි. සහජ රූප අනුපාලනය ලක්‍ෂණකොට ඇත්තේ ජීවිතේන්‍ද්‍රියයි. ඔවුන් පැවැත්වීම රසයකොට ඇත්තේය. ඔවුන්ගේම ස්ථාපනය එළඹසිටි කාරණයකොට ඇත්තේය. යාපනය කළයුතු බව ආසන්න කාරණය කොට ඇත්තේය යනුයි.
කායවිඥප්ති නිර්දේශයෙහි **කාය විඤ්ඤත්ති** යන මෙහි වනාහි කයින් තමාගේ ස්වභාවය හඟවන්නවුන් අතුරෙන් තිරිසනුන් විසින් පුරුෂයන්ට ද පුරුෂයින් විසින් හෝ තිරිසනුන්ට ද කායග්‍රහණානුසාරයෙන් (නය හසුරුවන ආකාරයන්ගෙන්) ගන්නා ලද මේ විඥප්තියෙන් ස්වභාවය හැඟේ යනු = විඤ්ඤත්තියයි. තෙ මේ කායග්‍රහණානුසාරයෙන් හැඟේ යනු ද = විඤ්ඤත්තියයි. ‘කායෙන සංවරො සාධු’ යන ආදීන්හි ආ චෝපන සංඛ්‍යාත කයම විඤ්ඤත්තිය වූයේ = **කාය විඤ්ඤත්තියයි**.
කය සැලීමෙන් අදහස් හැඟවීමට හේතුවන බැවින් තෙමේ ද එසේ හැඟවෙන හෙයින් කයින් හැඟවීම යනු ද = **කාය විඤ්ඤත්තියයි. කුසල චිත්තස්ස වා** යන ආදීන්හි කාමාවචර සිත් අට අභිඥා සිත යන සිත් නවය සමග කුශල සිතට හෝ, දොළොස් අකුශලසිත් සමග අකුශල සිතට හෝ, මහාකිරිය සිත් අටය. පරිතකිරිය සිත් දෙකය. අභිඥාප්‍රාප්ත රූපාවචර කිරියසිත් එකය යන එකොළොස් සිත් සමග අඛ්‍යාකත සිතට හෝ, මෙයින් අන්‍ය වූ සිත් විඥප්තිය නූපදවයි. ශෛක්‍ෂ අශෛක්‍ෂ හා පෘථග්ජනයන්ට වනාහි මෙපමණක්ම සිත්වලින් විඥප්තිය වේයැයි මේ කුශලාදීන්ගේ වශයෙන් පද තුනෙන් හේතු වශයෙන් දක්වන ලදී.
දැන් සපදයෙන් ඵල වශයෙන් දක්වන්නට ‘අභික්කමන්තස්සව’ යන ආදිය කියන ලදී. අභික්කම ආදිය වනාහි විඥප්ති වශයෙන් පැවති හෙයින් විඥප්තිඵලය නමි. එහි **අභික්කමන්තස්ස වා** යනු ඉදිරියෙන් කය පෙරට ගෙන එන්නහුට, **පටික්කමන්තස්ස** යනු පසුපසින් ආපසු ගෙන එන්නහුට, **ආලොකෙන්තස්ස** යනු ඍජුව බලන්නහුට, **විලොකෙන්තස්ස** යනු ඔබමොබ බලන්නහුට, **සම්මිඤ්ජෙන්තස්ස **යනු සන්‍ධි හකුළුවන්නහුට, **පසාරෙන්තස්ස** යනු සන්‍ධි ඉදිරියට දිගහරින්නහුට,
දැන් සපදයෙකින් ස්වභාව වශයෙන් දක්වන්නට **කායස්ස ථම්භනා** යන ආදිය කියන ලදී. එහි **කායස්ස** යනු ශරීරයට, කය දැඩිකොට තදකෙරේ යනු = **ථම්භනා** ය, එයම උපසර්ගයෙන් දියුණුකොට **සන්‍ථම්භනා** යැයි කීය. බලවතර වූ ථම්භනය හෝ = **සන්‍ථම්භනා** ය, **සන්‍ථම්භිනත්තං** යනු තද වූ බවයි. හැඟවීම් වශයෙන් **විඤ්ඤත්ති **යයි. **විඤ්ඤාපනා** යනු හඟවන ආකාරයයි. හඟවන ලද බව **විඤ්ඤාපිතත්තකය**, මෙහි අවශේෂ යමක් කිවයුතු නම් එය යට ද්වාරකථාවෙහි කියන ලදමය. වාග් විඥප්තීන්ගේ ද එසේමය.
**වචී විඤ්ඤත්ති** යන පදයාගේ ද නිර්දේශ පදයාගේ ද අර්ථය එහි නො කියන ලදී. එය මෙසේ දතයුතුයි. වචනයෙන් තමාගේ ස්වභාවය හඟවන්නවුන් අතුරෙන් තිරිසනුන් විසින් පුරුෂයන්ට ද පුරුෂයින් විසින් තිරිසනුන්ට ද වාග්ග්‍රහණානුසාරයෙන් ගන්නා ලද මෙයින් ස්වභාවය හැඟේ = විඤ්ඤත්තියයි. තෙමේ ද වාග්ග්‍රහණානුසාරයෙන් හැඟේ යනු ද = විඤ්ඤත්තියයි. ‘සාධුවාචාය සංවරො’ යන ආදීන්හි ආ වෝපනසංඛ්‍යාත වචනයම විඤ්ඤත්ති යනු = **වචී විඤ්ඤත්තිය**, වාග් ඝෝෂාවෙන් අදහස හැඟවීමට හේතුවන හෙයින් ද තෙමේ ද එසේ දතයුතු හෙයින් ද වචනයෙන් හැඟවීම යනු ද **වචී විඤ්ඤත්තිය**, ‘වාච ගිරා’ ආදීන්හි කියයි යනු **= වාචාය**, ගිරීයත (කායයි) යනු ද = **ගිරා** ය, **බ්‍යප්පථො** යනු වෘක්‍ෂ විශේෂය, අර්ථය දැනගනු කැමැත්තවුන්ට දැන ගන්වනු කැමැත්තවුන්ටත් එය වචනයත් පථයත් වේ යනු **බ්‍යප්පථය,** කියයි යනු = **උදීරණයයි**. ඝෝෂා කෙරේ යනු = **ඝොස** ය, කෙරේ යනු = කම්මය, ඝොසය ද කම්මය ද = **ඝොසකම්මය** නන්අයුරින් කරන ලද ඝෝෂාව යන අර්ථයි. වචනයෙහි භේදය = **වචීභෙදය**, එය වනාහි නොබිඳේ. ප්‍රභේදගත වචනයම මෙසේ දැන්වීම පිණිස **වාචා වචීභෙදො** යැයි කියන ලදී. මේ සියලුම පදයන්ගෙන් ශබ්ද වචනයම දක්වන ලදී. දැන් ඒ වචනය සමග යොදා යට කියන ලද අර්ථ ඇති විඥප්ති ආදී පදයන්ගේ වශයෙන් තුන් අයුරකින් ස්වභාව වශයෙන් එය දක්වන්නට **යා තාය වාචාය විඤ්ඤත්ති** ආදිය කියන ලදී. එය යට කියන ලද නය ඇතිහෙයින් ප්‍රකට අර්ථ ඇත්තේමය.
දැන් විඥප්තියෙන් උපදවන ලද චිත්තයන්හි අසම්මෝහය පිණිස දෙතිස්, සවිසි, එකුන්විසි, සොළොස් පශ්චිමයන් යන මේ ප්‍රකීර්ණකය දතයුතුයි. දෙතිස් චිත්තයෝ වනාහි රූපය උපදවත්. ඉරියව්වලට ද උපස්ථම්භය වෙත්. දෙවැදෑරුම් විඥප්තිය ද උපදවත්. සවිසි විඥප්තියම නූපදවත්, අනෙක් දෙක කරත්. එකුන්විසි රූපයම උපදවත් ඉතිරි දෙක නො කරත්. සොළොස මේ තුනෙන් (එකක්වත්) නො කරයි.
එහි දෙතිස යනු යට කියන ලද්දා වූම කාමාවචරයෙන් කුශල අට ද දොළොස් අකුශල ද කිරිය සිත්වලින් සිත් දසය ද ශෛක්‍ෂ පෘථග්ජනයන්ගේ අභිඥා සිත ද ක්‍ෂීණාශ්‍රවයන් වහන්සේලාගේ අභිඥා සිත ද යන සිත්ය. සවිස්ස යනු රූපාවචරයෙන් කුශල පස ද කිරිය සිත් පස ද අරූපාවචරයෙන් කුශල සතරද කිරිය සතර ද මාර්ගසිත් සතර ද ඵලසිත් සතර ද යන සිත්ය. එකුන්තිස්ස යනු කාමාවචර කුශල විපාකයෙන් එකොළොස ද අකුශල විපාකයෙන් දෙකක් ද (කිරිය සිත්වලින්) කිරිය මනෝධාතුව ද රූපාවචරයෙන් විපාක සිත් පස ද යන මේවාය. සොළොස යනු පංචවිඥාන ද්වය ද සියලු සතුන්ගේ ප්‍රතිසන්ධි සිත ද ක්‍ෂීණාශ්‍රවයන් වහන්සේලාගේ චුතිසිත ද අරූපාවචරයෙහි විපාක සිත් සතර ද යන මේවාය. මේ සොළොස රූප ඉරියාපථ විඥප්තීන්ගෙන් එකක් වත් නොකරයි. අරූපයෙහි උපන් අන්‍ය බොහෝ සිත් ද අවකාශ නැති හෙයින් රූප නූපදවයි. යම් සිත් කාය විඥප්තිය උපදවයි ද ඒවාම වාග් විඥප්තිය උපදවයි.
ආකාශධාතු නිර්දේශයෙහි කර්ෂණය (ඇදීම) නො කෙරේ. නිෂ්කර්ෂණය (පිටතට ඇදීම) නො කෙරෙයි. අදින්නට සිඳින්නට විඳින්නට හෝ නොහැකිය යනු = **ආකාසය**, ආකාසයම **ආකාසභතය** බෙලගතාදිය මෙනි. ආකාස යනු හෝ ගතං යනු = **ආකාසගතය**, නො නැසේ නුයි =– **අඝය,** නො ගැටිය යුතු යන අර්ථයි. අඝ යනුම = **අඝගත** ය. ඡිද්‍රය යන අර්ථයෙන් විවර ය, විවරය ම = **විවරගත** ය, **අසමඵුට්ඨං චතුහි මහාභූතෙහි **යනු මොවුන් විසින් ස්පර්ශ නො කරන ලද ඒ වෙන් වූ ආකාසය කියන ලදී. ලක්‍ෂණාදී වශයෙන් වනාහි **ආකාසධාතුව** රූප පරිච්ඡේදය ලක්‍ෂණකොට ඇත්තේය. රූප පර්යන්තය ප්‍රකාශ කිරීම රසයකොට ඇත්තේය. රූප සීමාකිරීම එළඹසිටි කාරණය කොට ඇත්තේය. ස්පර්ශ නොකළ බව ඡිද්‍ර විවරභාවය හෝ එළඹසිටි කාරණය කොට ඇත්තේ ය. පිරිසිඳිනා ලද රූප ආසන්න කාරණය කොට ඇත්තේය. එයින් පිරිසිඳිනා ලද රූපයන්හි මෙය මෙයින් උඩය යටය සරස යැයි ද වෙයි.
මෙයින් පර වූ චිත්තස්ස ලහුතා ආදීන්හි **රූපස්ස ලහුතා** ආදීන්ගේ නිර්දේශ කියන ලද නයින්ම දතයුතුයි. මෙහිදී වනාහි ලක්‍ෂණාදී වශයෙන් **රූපස්ස ලහුතාව** අදන්‍ධතාව (මෝඩ නොවන බව) ලක්‍ෂණකොට ඇත්තේය. රූපයන්ගේ ගරුභාවය දුරුකිරිම රසය කොට ඇත්තේය. වහා පරිවර්තනය වීම එළඹසිටි කාරණය කොට ඇත්තේය. සැහැල්ලු රූප ආසන්න කාරණය කොට ඇත්තේය. **රූපස්ස මුදුතාව** නො තදබව ලක්‍ෂණකොට ඇත්තේය. රූපයන්ගේ තදබව දුරුකිරීම රසයකොට ඇත්තේය. සියලු ක්‍රියාවන්හි අවිරෝධී බව එළඹසිටි කාරණය කොට ඇත්තේය. මෘදුරූප ආසන්න කාරණය කොට ඇත්තේය. ශරීර ක්‍රියාවන්ට අනුකූල කර්මණ්‍යතාව ලක්‍ෂණකොට ඇත්තේ **රූපස්ස කම්මඤ්ඤතා** වයි. අකර්මණ්‍යබව දුරුකිරීම රසයකොට ඇත්තේය. අදුර්වල බව එළඹ සිටි කාරණය කොට ඇත්තේ ය. කර්මණ්‍යරූප ආසන්න කාරණාකොට ඇත්තේ ය.
මේ තුන වනාහි ඔවුනොවුන් අත් නොහරී. මෙසේ ඇති කල ද නිරෝගී අයෙකුගේ මෙන් රූපයන්ගේ යම් සැහැල්ලු බවෙක් වේ ද, අදන්‍ධතා ලහුපරිවර්තන ප්‍රකාර ඇත්තේ ද, රූපදන්‍ධ බව ඇතිකරන ධාතුක්‍ෂෝභ ප්‍රතිපක්‍ෂ ප්‍රත්‍යයෙන් හටගත්තේ ද, ඒ රූපවිකාරය **රූපස්ස ලහුතාවයි**. මනා මදිනා ලද සමක් මෙන් රූපයන්ගේ යම් මෘදුභාවයක් වේ ද, සියලු ක්‍රියා විශේෂයන්හි රස සහිතව පවත්නා බවක් වේද වසයෙහි පවත්නා බව මෘදු බව ආකාරකොට ඇත්තේ ද, රූපයන්ගේ තදබව ඇතිකරන ධාතුක්‍ෂෝභ ප්‍රතිපක්‍ෂ ප්‍රත්‍යයන්ගෙන් හටගැනුණේ ද, ඒ රූපවිකාරය **රූපස්ස මුදුතාවයි**. පිරිසිදු කළ ස්වර්ණයක් මෙන් රූපයන්ගේ යම් කර්මණ්‍යභාවයක් වේද ශරීර ක්‍රියාවන්ට අනුකූල භවාකාරයක් ඇත්තේ ද ශරීර ක්‍රියාවන්ට අනුකූල නොවන ධාතුක්‍ෂෝභයන්ට ප්‍රතිපක්‍ෂ ප්‍රත්‍යයෙන් හටගත්තේ ද, ඒ රූප විකාරය **රූපස්ස කම්මඤ්ඤතාවයි**. මෙසේ මොවුන්ගේ වෙනස දතයුතුයි.
මේ තිදෙනාම කර්ම කරන්නට නො හැක්කාහ. ආහාරාදියම කරත්. ඒ එසේමය. යෝගීහු අද අප භෝජන සත්ප්‍රාය ලබන ලදී. අපගේ කය සැහැල්ලුය. මෘදුය. කර්මණ්‍යය යැයි කියත්. අද ඍතු සත්ප්‍රාය ලබන ලදී. අද අපගේ සිත එකඟය. අපගේ කය සැහැල්ලුය. මෘදුය. කර්මණ්‍යය යැයි කියත් යනුයි.
උපචයසන්තති නිර්දේශයන්හි **ආයතනානං** යනු අඩ්ඪෙකාදස රූපායතනයන්ගේ, **ආචයො** යනු ඉපදීමය. **යො රූපස්ස උපචයො** යනු නැවත නැවත උපදනා ආයතනයන්ගේ යම් රැස්කිරීමක් වේද එයද රූපයන්ගේ රැස්කිරීමක් නම් වේ. වැඩීම යන අර්ථයි. **යො රූපස්ස උපචයො සා රූපස්ස සන්තති** යනු මෙසේ රැස්කරන ලද රූපයන්ගේ යම් වැඩීමක් වේද, එයින් උත්තරීතරව පවත්නා කාලයෙහි එය රූපයාගේ සන්තතිය නම් වේ. ප්‍රවෘත්තිය යන අර්ථයි. නදී තීරයක කළ ළිඳක දිය නැගෙන කාලය මෙන් ආචය උපදී. උපචය වෘද්ධිය පිරුණු කාලය මෙනි. සන්තතියේ ප්‍රවෘත්තිය පැතිර යන කාලය මෙන් යැයි දතයුතුයි.
මෙසේ කුමක් කියන ලද්දේද යත්, ආයතනයෙන් ආචය කියන ලදී. ආචයෙන් ආයතනය කියන ලදී. ආචයම කියන ලදී. ආයතනයම කියන ලදී. මෙසේ කුමක් කියන ලදද යත්, සතර සන්තති රූපයන්ගේ ආචය උපචය උපැත්ම වැඩීම කියන ලදී. අර්ථ වශයෙන් වනාහි මේ දෙකම ජාතිරූපයටම නමකි. ආකාර නානත්වයෙන් ද වේනෙය්‍ය වශයෙන් ද වනාහි උපචය සන්තතිය යැයි උද්දේස දේශනය කොට යම්හෙයකින් මෙහි අර්ථ වශයෙන් වෙනසක් නැද්ද, එහෙයින් නිර්දේශයෙහි ද ආයතනයන්ගේ යම් රැස්කිරීමක් වේද එය රූපයාගේ උපචයයි. රූපයාගේ යම් උපචයක් වේද එය රූපයාගේ සන්තතිය යැයි කියන ලදී.
යම්හෙයකින් මේ දෙකම ජාතිරූපයටම නමක් වේ ද, එහෙයින් මෙහි ආචය ලක්‍ෂණය රූපයාගේ උපචයයි. පූර්වාන්තයෙන් රූපයන් මතුකිරීම රසයකොට ඇත්තේය. පවරාදීම හෝ පරිපූර්ණභාවය එළඹසිටි කාරණයකොට ඇත්තේය. උපචිත රූප ආසන්න කාරණය කොට ඇත්තේය. රූපයාගේ සන්තතිය ප්‍රවෘත්තිය (පැවැත්ම) ලක්‍ෂණකොට ඇත්තේය. නොසිඳී පැවැත්ම රසයකොට ඇත්තේය. අනුපච්ඡේදය එළඹසිටි කාරණය කොට ඇත්තේය. (නො සිඳී පවත්නා රූප ආසන්න කාරණයකොට ඇත්තේ යැයි) දතයුතුයි.
ජරතා නිර්දේශයෙහි ජීර්ණක වශයෙන් **ජරා** ය. මෙය මෙහි ස්වභාව නිර්දේශයයි. ජීර්ණක ආකාරය **ජීරණතා** ය. **ඛණ්ඩිච්චං** යන ආදියෙහි (මුලින්) වූ (තුන) කාලාතික්‍රමයෙහි කෘත්‍ය නිර්දේශය, පසුව වූ දෙක ප්‍රකෘති නිර්දේශය, ජරා යන මෙය වනාහි මේ පදයෙන් ස්වභාව වශයෙන් දක්වන ලදී. එහෙයින් මෙය එහි ස්වභාව නිර්දේශයයි. **ඛණ්ඩිච්චං** යන මෙයින් කල්යෑමෙන් දන්ත තත්ත්වයන්ගේ කැඩෙන බව කාරීම කෘත්‍ය වශයෙනි. **පාලිච්චං** යන මෙයින් කේශ ලෝමයන්ගේ පැසෙන බව කිරීම කෘත්‍ය වශයෙනි. චලිත්තචතා යන මෙයින් මස් හකුළුවා සම රැලි බව කිරිම කෘත්‍ය වශයෙන් දක්වන ලදී. එහෙයින් මෙහි මේ ඛණ්ඩිච්චං ආදී (තුන) කාලාතික්‍රමයෙහි කෘත්‍ය නිර්දේශය, ඔවුන් විසින් මේ විකාරයන් දැක්වීම් වශයෙන් ප්‍රකට වූ ප්‍රකෘති ජරාව දක්වන ලදී. යම්සේ වනාහි ජලයට හෝ ගින්නට තෘණ වෘක්‍ෂාදීන්ගේ කැඩී බිඳී යැමෙන් හෝ දැවීමෙන් හෝ ගිය මාර්ගය ප්‍රකට වේ ද, ඒ ගිය මාර්ගය ඒ දිය ආදිය නොවේ ද මෙපරිද්දෙන් ජරාවෙන් දත් ආදියෙහි කැඩුණු බව ආදී වශයෙන් ගිය මඟ ප්‍රකටය. ඇස ඇර ගනී. කැඩුණු බව ආදිය ජරාව නොවේ. ජරාව චක්‍ඛු විඤ්ඤෙය්‍ය නොවේ.
**ආයුනො සංහාති ඉන්‍ද්‍රියානං පරිපාකො** යන මේ පදයන්ගෙන් වනාහි කාලාතික්‍රමයෙහිම අභිව්‍යක්තතාවෙන් ප්‍රකෘතියෙන් දක්වන ලදී. එහෙයින් එහි මෙකී පශ්චිම දෙක ප්‍රකෘති නිර්දේශ යැයි දතයුතුයි. එහි යම්හෙයකින් ජරාවට පැමිණියහුගේ ආයු පිරිහේද, එහෙයින් ජරාව **ආයුනො සංහාති** ය යැයි එලූපචාර වශයෙන් කියන ලදී. යම්හෙයකින් වනාහි තරුණ කාලයෙහි අතිශයින් ප්‍රසන්න වූ සියුම් දෙය පවා තමාගේ විෂයට සුවසේම ගැනීමට සමත් වූ චක්‍ෂුරාදී ඉන්‍ද්‍රියයෝ ජරාවට පැමිණියහුට පැසුණු කැලඹුණු අවිසද වූවාහු ඕළාරික දෙයක් පවා තමාගේ විෂයට ගැනීමට අසමර්ථයෝ වෙත්. එහෙයින් **ඉන්‍ද්‍රියානං පරිපාකො** යන ද ඵලූපචාරයෙන්ම කියන ලදී.
මෙසේ දක්වන ලද ඒ මේ සියලුම ජරාව ද වනාහි ප්‍රකට ප්‍රතිච්ඡන්න යැයි දෙවැදෑරුම් වෙයි. එහි දත් ආදියෙහි කැඩුණු බව ආදිය දක්නා හෙයින් රූප ධර්මයන්හි ජරාව ප්‍රකට ජරාව නමි. අරූප ධර්මයන්හි ජරාව වනාහි එබඳු විකාර නො දක්නා හෙයින් ප්‍රතිච්ඡන්න ජරා නමි. නැවත සවීචි අවීචියැයි මෙසේ ද දුවිධ වෙයි. එහි රන් රිදී මැණික පබළු සඳ හිරු ආදීන්ගේ මෙන් ද ප්‍රාණීන්ගේ මන්ද දශකාදියෙහි මෙන් ද අප්‍රාණීන්ගේ මල්පල ළපලු ආදියෙහි මෙන් ද අතරතුර වර්ණ විශේෂාදීන්ගේ ජනාව නොදත හැකි බැවින් අවීචි ජරා නමි. නිරන්තර (අතරක් නැති) ජරාව යනු අර්ථයි. ඉන් අන්තැන්හි වනාහි පළමු කියන ලද අතරතුර වර්ණ විශේෂාදීන්ගේ ජරාව මනාව දතහැකි බැවින් සවීචිජරා නමැයි දතයුතුයි.
රූපයාගේ ජරතාව ලක්‍ෂණාදී වශයෙන් රූප පරිපාකය ලක්‍ෂණ කොට ඇත්තේය. සමීපයට ගෙන ඒම රසයකොට ඇත්තේය. ස්වභාව අගමයේදී ද නවභාවාපගමය එළඹසිටි කාරණය කොට ඇත්තේය. වී පරණවීම මෙන් පැසෙනු ලබන රූප ආසන්න කාරණය කොට ඇත්තේයැයි දතයුතුයි.
__අතිතමතා__ නිර්දේශයෙහි ක්‍ෂයගමන වශයෙන් **ඛයය,** ව්‍යයගමන වශයෙන් **වයය**, බිඳීම් වශයෙන් **භෙද** ය, නොහොත් යම්හෙයකින් එයට පැමිණ රූපය ක්‍ෂය වේද ව්‍යය වේද බිඳේ ද එහෙයින් මෙහිදී ක්‍ෂය වේනුයි = **කයො** ය, මෙහිදී ව්‍යය වේනුයි = **වයො** ය. මෙහිදී බිඳේනුයි = **භෙදො** ය. උපසර්ග වශයෙන් පදය දියුණු කොට භේදයම = පරිභෙදොය. ඇතිවී නැතිවන අර්ථයෙන් නිත්‍ය නොවූයේ යනු = **අනිච්චං** ය. ඒ අනිත්‍යයාගේ ස්වභාවය = **අනිච්චතා** ය. මෙහිදී අතුරුදහන් වේ යනු = **අන්තරධානං** ය, රූපය වනාහි මරණයට පැමිණ අතුරුදහන් වෙයි. නොපෙනෙන බවට යයි. හුදෙක් රූපය පමණක් නොවේ. සියලුම පංචස්කන්‍ධයෝ අතුරුදහන් වෙති. එහෙයින් ස්කන්‍ධ පංචකයේම අනිත්‍යතාවෙහි මේ ලක්‍ෂණය මැයි දතයුතුයි. ලක්‍ෂණාදී වශයෙන් වනාහි රූපයාගේ අනිත්‍යතාව හාත්පසින් බිඳීම ලක්‍ෂණ කොට ඇත්තේය. කිඳාබැසීම රසයකොට ඇත්තේ ය. ක්‍ෂය ව්‍යායය දෙක එළඹසිටි කාරණ කොට ඇත්තේ ය. හාත්පසින් බිඳෙනු ලබන රූප ආසන්න කාරණ කොට ඇත්තේ ය. හාත්පසින් බිඳෙනු ලබන රූප ආසන්න කාරණය කොට ඇත්තේයැයි දතයුතුයි.
යට ජාතිය (ගන්නා ලදී) ජරාව ගන්නා ලදී. මෙතැනදී මරණය ගන්නා ලදී. මේ ධර්ම තුන මේ සත්ත්වයින්ට ඔසවන ලද කඩු ඇති සතුරෝ තිදෙනෙක් අවකාශයක් සොයමින් හැසිරෙත් ද, ඔවුනතුරෙන් එකක් මෙසේ කියන්නේ ය. මොහු බැහැරකොට වනයට පිවිසවීම මට භාර වේවා කියාය. දෙවැන්නා වනයට ගියකල තළා බිම හෙළීම මට භාරයැයි කියයි. බිම හෙළු තැන සිට කඩුවෙන් හිස සිඳීම මට භාරයැයි තුන්වැන්නා කියයි. මේ ජාති ආදීහු මෙබඳු ස්වරූප ඇත්තාහ. මෙහි ජාතිය වනාහි ඒ ඒ තැන උපදවනු ලබන හෙයින් බැහැරකොට වනයට පිවිසවන සතුරා සමානය. උපන් ස්කන්‍ධයන් දුබලබවට යටත්කොට සයනය පිහිට කොටගත් බවට පත්කරන හෙයින් ජරාව වනයට ගියහු තළා බිම හෙළන සතුරා සමානය. ජරාවට පත් ස්කන්‍ධයන් ජීවිතක්‍ෂයට හෙළන හෙයින් මරණය වනයට ගියහුගේ හිස කඩුවෙන් සිඳිනා සතුරා සමානය යනුයි.
කබළිකාරාහාර නිර්දේශයෙහි පිඬුකරනු ලැබේ යනු = **කබළීකාර** ය. ගනු ලැබේ නුයි = **ආහාර** ය. පිඬු කොට ගිලිනු ලැබේ යනු අර්ථයි. රූපය උපදවයි යනු ද **= ආහාර** ය. මෙසේ වස්තු වශයෙන් නාමය උපුටා නැවත මෙය වස්තු වශයෙන්ම ප්‍රභේද වශයෙන් දක්වන්නට **ඔදනො කුම්මාසො** යන ආදිය කියන ලදී. ප්‍රණීත පර්යන්ත ඕදනාදී දොළොස වනාහි මෙහි අදහස්කරන ලද ආහාරයට වස්තුය. පාළියෙහි නොආ මූලඵලාදිය යේවාපනකයට ඇතුළත්ය.
දැන් ඒ මූලඵලාදිය කර්තව්‍යය වශයෙන් දක්වන්නට **යම්හි යම්හි ජනපදෙ** යන ආදිය කීය. එහි මුවින් අනුභව කළයුතුය අනුභව කළ යුතුය යනු **මුඛාසියං** ය. දත්වලින් විකිය යුතුය. (සපා කෑ යුතුය) යනු **දන්තවිඛාදනය,** ගෙලෙන් ගිලිය යුතුය යනු **ගලජ්ඣොහරණී**ය ය, දැන් එය කෘත්‍යය වශයෙන් දක්වන්නට **කච්ඡිවිත්‍ථම්භනං** යනු කීය. මූලඵලාදිය හෝ බත් කොමු (පිට්ටු) ආදිය හෝ ගිලිනු ලැබූ ඒ කුස වනාහි පිම්බෙයි. මේ ඒ ආහාරයාගේ කෘත්‍යයයි. **යාය ඔජාය සත්තා යාපෙන්ති** යැයි යට සියලු පදයන්ගෙන් සවස්තුක ආහාරය දක්වා දැන් නිපදවන ලද ඕජාවම දක්වන්නට මෙය කියන ලදී.
මෙහි වනාහි වස්තුවේ කෘත්‍යය කිම? ඕජාවෙහි උවදුරු හරණය පාලනය කිම? වස්තුව වනාහි උවදුරු හරණය කරයි. පාලනය කරන්නට නොහැක්කේ වෙයි. ඕජාව පාලනය කරයි. උවදුරු හරණය කරන්නට නො හැක්කේ වෙයි. දෙදෙනාම එක්ව පාලනය කරන්නටත් උවදුරු හරණය කරන්නටත් හැකිවෙත්. මේ පරිස්සය නම් කවරෙක් ද? කර්මජ තේජසයි. කුස තුළ බත් ආදී වස්තුවක් නැති කල්හි කර්මජ තේජස පැන නැගී උදර පටලය ගනී. බඩගිනි වූයෙමි. මට අහරක් දෙවයි කියවයි. අනුභව කළ කල්හි උදර පටලය මුදා වස්තුව ගනී. ඉක්බිති සත්ත්වයා එකඟ (සිත් ඇත්තේ) වෙයි.
යම්සේ වනාහි (ඡායා රකුසෙක්) ඡායාවට පිවිසියකු ගෙන දිවසැකිල්ලෙන් බැඳ තමාගේ භවංගයෙහි සතුටුවන්නේ සාගිනි කල්හි අවුත් හිස ඩැහැගනී. ඩැහැගත් බැවින් හෙතෙම කෑගසයි. ඒ කෑගැසීම අසා මෙහි දුකට පැමිණියෙක් ඇතැයි ඒ ඒ දෙසින් මිනිස්සු එති. ඒ රකුසා ආ ආ අය ගෙන කා භවනයෙහි සතුටු වෙයි. මෙය ද එසේයැයි දතයුතුයි. කර්මජ තේජස ඡායා රකුසා මෙනි. උදර පටලය දිවහැකිල්ලෙන් බැඳ තැබූ සත්ත්වයා මෙනි. බත් ආදී වස්තු නැවත ආ මිනිසුන් මෙනි. කර්මජ තේජස වස්තුවෙන් මිදුණු උදර පටලය ගැනීම (සිය භවනයෙහි සතුටු වන්නහු විසින් සාගිනි කාලයෙහි) බැස හිස ඩැහැගැනීම මෙනි. ආහාර දෙවයි කියන කාලය ඩැහැගනු ලැබූවහු කෑගසන කාලය මෙනි. කර්මජ තේජස උදර පටලය මුදා වස්තුව ගත්කල්හි එකඟ වූ සිත් ඇති බව ඒ සංඥාවෙන් ආ ආ අය ගෙන කා භවනයෙහි සතුටුවන කාලය මෙනි.
එහි ඕළාරික වස්තුවෙහි ඕජාව ඔදව වෙයි. සියුම් වස්තුවෙහි බලවත්ය. කුරක්කන් බත් ආදිය අනුභව කළ මොහොතකින්ම බඩගිනි වෙයි. ගිතෙල් ආදිය බී සිටියහුට දවසම බත් රුචි නොවේ. මෙහිද ඒ ඒ උපාදායයන්ගෙන් ඕළාරික සුඛුමතාව දතයුතුයි. කිඹුලන්ගේ ආහාරය උපමාවට ගෙන මොනරුන්ගේ ආහාරය සියුම්ය. කිඹුල්ලු වනාහි ගල් ගිලිත්. ඒ ගල් ඔවුන්ගේ කුසට පැමිණ දියවෙයි. මොනරු සර්පගෝනුසු ආදී ප්‍රාණීන් කති. මොනරුන්ගේ ආහාරය උපමාවට ගෙන කළුහිස් වලසුන්ගේ ආහාරය සියුම්ය. ඔව්හු වනාහි තෙවසකට පෙර ඉවත දැමූ අං මෙන්ම ඇට ද කති. ඒවා ද ඔවුන්ගේ කෙළවලින් තෙමුණු පමණින්ම අලමුල් මෙන් මෘදු වෙයි. කළුහිස් වලසුන්ගේ ආහාරය උපමාවට ගෙන ඇතුන්ගේ ආහාරය සියුම්ය. ඔව්හු නොයෙක් වෘක්‍ෂ ශාඛාදිය කති. ඇතුන්ගේ ආහාරයට වඩා ගවර ගෝන මුව ආදීන්ගේ ආහාරය සියුම්ය. ඔව්හු නිසරු නොයෙක් වෘක්‍ෂ පර්ණාදිය කති. ඔවුන්ගේ ද ආහාරයට වඩා ගවයින්ගේ ආහාරය සියුම්ය. ඔව්හු තෙත් වියළි තෘණ කති. ඔවුන්ගේ ආහාරයට වඩා සාවුන්ගේ ආහාරය සියුම්ය. සාවුන්ගේ ආහාරයට වඩා පක්‍ෂීන්ගේ ආහාරය සියුම්ය. පක්‍ෂීන්ගේ ආහාරයට වඩා පිටිසර වාසීන්ගේ ආහාරය සියුම්ය. පිටිසර වාසීන්ගේ ආහාරයට වඩා ගම්මුලාදෑනීන්ගේ ආහාරය සියුම්ය. ගම්මුලාදෑනීන්ගේ ආහාරයට වඩා රාජරාජ මහාමාත්‍යාදීන්ගේ ආහාරය සියුම්ය. ඔවුන්ගේ ආහාරයටත් වඩා සක්විති රජුන්ගේ ආහාරය සියුම්ය. සක්විති රජුන්ගේ ආහාරයට වඩා චාතුර්මහාරාජික දෙවියන්ගේ ආහාරය සියුම්ය. මෙසේ පරනිර්මිත වසවර්තී දෙවියන්ගේ ආහාරය තෙක් විස්තර කළ යුතුයි. ඔවුන්ගේ ආහාරය වනාහි සියුම්ම යැයි නිමාවට පැමිණියේය.
ලක්‍ෂණාදී වශයෙන් ද කබළීකාර ආහාරය ඕජාව ලක්‍ෂණකොට ඇත්තේය. රූප ඉපදවීම රසයකොට ඇත්තේය. උපකාර වීම එළඹසිටි කාරණය කොට ඇත්තේය. පිඬුකොට ගතයුතු වස්තු ආසන්න කාරණය කොට ඇත්තේ යැයි දතයුතුයි.
නො උපාදා නිර්දේශයෙහි යම්සේ උපාදාරූපය ගනු ලැබේම ද අනිකෙකු විසින් ගනු නො ලැබේ ද, මෙසේ මෙය ගනු නො ලැබේ හෝ යනු = **නො උපාදා** ය.
ස්පර්ශ කළයුතුයි යනු = **පොට්ඨබ්බං** ය. ස්පර්ශ කොට දතයුතුය යන අර්ථයි. පොට්ඨබ්බයත් ආයතනයත් එයය යනු = **පොට්ඨබ්බායතනයයි**. ආපය ද නිරිසත්ව ශූන්‍යතා ස්වභාවාර්ථයෙන් ධාතුවද එයය යනු = **ආපොධාතු** ය. දැන් යම්හෙයකින් රූපත්‍රය ස්පර්ශ කොට දතයුතුද, එහෙයින් ඒවා බෙදා දක්වන්නට **කතමන්තං රූපං පොට්ඨබ්බායතනං පඨවිධාතු** යනාදිය කීය. එහි පෘථුවිධාතුව කර්කශත්වය ලක්‍ෂණකොට ඇත්තේය. පිහිටීම රසයකොට ඇත්තේය. පිළිගැනීම එළඹසිටි කාරණය කොට ඇත්තේ ය. **තෙජොධාතුව** උෂ්ණත්වය ලක්‍ෂණකොට ඇත්තේය. පැසවීම රසයකොට ඇත්තේය. මෘදුබව ඉපදවීම එළඹසිටි කාරණය කොට ඇත්තේය. **වායෝධාතුව** පිම්බවීම ලක්‍ෂණකොට ඇත්තේය. කම්පාවීම රසය කොට ඇත්තේය. පිටතට ගෙනයෑම එළඹසිටි කාරණය කොට ඇත්තේය. පළමු ආපෝධාතුව වනාහි වැගිරීම ලක්‍ෂණය කොට ඇත්තේ ය. වැඩීම රසයකොට ඇත්තේය. සංග්‍රහය එළඹසිටි කාරණය කොට ඇත්තේය. මෙහිදී වනාහි එකිනෙකා සෙසු තුනට ආසන්න කාරණයැයි දතයුතුයි.
**කක්‍ඛළං** යනු තදය, **මුදුතං** යනු නොතදය, මෘදු බවය. **සණ්හං** යනු මටසිලුටු බවය. **ඵරුසං** යනු රළුය, **සුඛසම්ඵසං** යනු සුඛවේදනාවට හේතු වූ ඉෂ්ට ස්පර්ශත්ව්‍යය**, දුක්‍ඛසම්ඵස්සං** යනු දුක්වේදනාවට හේතු වූ අනිෂ්ට ස්පර්ශිතව්‍යය, **ගරුකං** යනු බරය, **ලහුකං** යනු නො බරය. සැහැල්ලු යන අර්ථයි. මෙහි ද කක්‍ඛලං මුදුකං සණ්හං ඵරුසං ගරුකං ලහුකං යන පදවලින් පෘථුවිධාතුවම බෙදන ලදී. යම්කලෙක මේ කය ආයුසහගත වූයේ ද උණුසුම් සහගත වූයේ ද විඥාන සහගත වූයේ ද වෙයි ද, එකල ලහුතර වූයේ ද මෘදුතර වූයේ ද කර්මණ්‍යතර වූයේ ද වෙයි. සූත්‍රාන්තයේ ද සැහැල්ලු වූ මෘදු වූ පෘථුවි ධාතුව සඳහාම කියන ලදී.
සුඛ සම්ඵස්සං දුක්‍ඛ සම්ඵස්සං යන පද දෙකෙන් වනාහි මහා භූතත්‍රයම බෙදන ලදී. පෘථුවි ධාතුව සුඛ සම්ඵස්ස මෙන්ම දුක්‍ඛ සම්ඵස්ස ද වෙයි. තේජෝ ධාතු වායෝ ධාතු ද එසේය. එහි සුඛසම්ඵස්ස පඨවි ධාතුව මෘදු ළදරු අත් ඇති ළදරුවෙකු පාද සම්බාහනය කරනවිට ආස්වාදනය කර කර දරුව, සම්බාහනය කරව, දරුව සම්බාහන කරවයි කියවන ආකාරයක් දක්වයි. සුඛ සම්ඵස්ස තේජෝ ධාතුව ශීත කාලයෙහි අඟුරු කබලක් ගෙන ශරීරය රත්කරද්දී ආස්වාදනය කරමින් (දරුව, රත්කරව) දරුව, රත්කරවයි කියවන ආකාරයක් දක්වයි. සුඛසම්ඵස්ස වායෝ ධාතුව උෂ්ණ සමයෙහි වත්සපන් ළදරුවෙකු විජිනිපතින් පවන් සලනවිට ආස්වාදනය කොට දැරව, පවන් සලවයි කියවන ආකාරයක් දක්වයි. තද අත් ඇති දරුවෙකු පා සම්බාහනය කරනවිට ඇට බිදෙන කලෙක මෙන් වෙයි. හෙතෙමේ ද පහව යවයි කිවයුතු බවට පැමිණෙයි. උෂ්ණ සමයෙහි අඟුරු කබලක් ගෙන ආ විට එය ඉවත් කරවයි කිවයුතු බවට පැමිණෙයි. ශීත සමයෙහි විජිනිපතකින් පවන් සලනවිට ඉවතට යව, පවන් නොසලවයි. කිවයුතු වෙයි. මෙසේ මොවුන්ගේ සුඛ සම්ඵස්සතාවත් දුක්‍ඛ සම්ඵස්සතාවත් දතයුතුයි.
**යං ඵොට්ඨබ්බං අනිදස්සනං සප්පටිඝං** යනාදි නයින් කියන ලද සතර සතර නයින් සැදුණු තෙළෙස්වාර යට රූපායතනාදීන්හි කියන ලද නයින්ම දතයුතුයි.
කිම, මේ තුන්මහා භූතයෝ එක්වරම ඉදිරියට පැමිණෙත් ද, නැතහොත් නො පැමිණෙත් ද, පැමිණෙත්. මෙසේ ආවාහු කායප්‍රසාදයෙහි ගැටෙත් ද (නො ගැටෙත් ද) යත්, ගැටෙත්. එක්වරම ඔවුන් අරමුණුකොට කාය විඥානය උපදී ද? නූපදී ද? නූපදී. වැළඳගැනීම් වශයෙන් හෝ තද වශයෙන් හෝ අරමුණු කිරීම වෙයි.
එහි වැළඳ ගැනීම් වශයෙන් වනාහි පාත්‍රය බත් පුරවා ගෙනා කල්හි එක් බත් උළක් ගෙන තද ද මෘදුදැයි විමසනුයේ එහි තේජෝ ධාතුවත් වායෝ ධාතුවත් ඇතත් පඨවි ධාතුවම වැළඳ ගනී. උණුදියෙහි අත ඔබා විමසනුයේ එහි පෘථුවි ධාතුවත් වායෝධාතුවත් ඇතත් තේජෝ ධාතුවම වැළඳ ගනී. උණුසුම් සමයෙහි කවුළු හැර වාතයෙන් ශරීරය පහරමින් සිටියේ මඳ මඳව වාතය පහරද්දී එහි පෘථුවි ධාතුවත් තේජෝ ධාතුවත් ඇතත් වායෝ ධාතුවම වැළඳ ගනී. මෙසේ වැළඳගැනීම් වශයෙන් අරමුණු කෙරේ නමි.
යමෙක් පැකිළෙන්නේ හෝ හිසින් රුකක් පහරන්නේ හෝ, අනුභව කරන්නේ මැටි කැටයක් සපන්නේ හෝ වේ ද, හෙතෙම එහි තේජස ඇතත් වායුව ඇතත් බහුල වශයෙන් පෘථුවි ධාතුවම අරමුණු කෙරේ. ගිනි පාගනුයේ එහි පෘථුවි ධාතුව ඇතත් ආපෝ ධාතුව බහුල වශයෙන් තේජෝධාතුවම අරමුණු කෙරේ. බලවත් වාතය කන්පෙත්ත පැහැර බිහිරි බව කරද්දී එහි පෘථුවි ධාතුව ඇතත් තේජෝ ධාතුව ඇතත් බහුල වශයෙන් වනයෙන් වනාහි වායෝ ධාතුවම අරමුණු කෙරේ.
යම්කිසි ධාතුවක් අරමුණු ගන්නහුට කායවිඥානය ද එකවර නූපදී. ඉඳිකටු මිටියකින් විදිනු ලැබූවහුට එක්වර කය ගැටෙයි. යම් යම් තැනෙක කායප්‍රසාදය බහුල වේද ඒ ඒ තැන කායවිඥානය උපදී. යම් යම් තැනෙක ප්‍රතිඝට්ටනය ඉලීම බලවත් වේද ඒ ඒ තැන පළමුව උපදී. කුකුළුපතින් වණය සෝදනු ලබන කල්හි ද අංසු අංසු වශයෙන් කායප්‍රසාදය ගැටෙයි. යම් යම් තැනෙක කායප්‍රසාදය අධික වේ. ඒ ඒ තැන කායවිඥානය උපදී. මෙසේ උස්සද වශයෙන් අරමුණු කෙරෙයි. උස්සද වශයෙන්ම කාය විඥානය ද උපදී නම් වේ.
සිත කෙසේ නම් අරමුණෙන් සංක්‍රමණය වේද යත්, අදහස් වශයෙන් හෝ විෂය අධිකත්වයෙන් යන දෙයාකාරයෙන් වෙයි. විහාර පූජා ආදියේදී ඒ ඒ චෛත්‍යයන් මෙන්ම පිළිම ද වඳිමි. පොතලුකර්ම චිත්‍රකර්මයන් ද බලමියි යන අදහසින් ගියේ එකක් වැඳ හෝ බලා අනෙක වැඳීමට හෝ බැලීමට අදහස්කොට වඳින්නට බලන්නට ද යන්නේමය. මෙසේ අදහස් වශයෙන් සංක්‍රමණය කරයි නම් වේ.
කෛලාශකූට පර්වතය සමාන වූ මහසෑයක් බලමින් සිටියේ ද පසුව සියලු තූර්යවාදනය (පටන්) ගත්කල්හි රූපාරම්මණය අතහැර ශබ්දාරම්මණයට සංක්‍රමණය වෙයි. මනා සුවඳැති මල් සුවඳ ගෙනා කල්හි ශබ්දාරම්මණය අතහැර ගන්‍ධාරම්මණයට සංක්‍රමණය වෙයි. මෙසේ විෂය අධික භාවයෙන් සංක්‍රමණය වෙයි නම් වේ.
ආපෝධාතු නිර්දේශයෙහි **ආපො** යනු ස්වභාව නිර්දේශයයි. ආපයම = **ආපොගතං **ය. තෙත්වීම වශයෙන් = **සිනෙහො** ය. සිනෙහය ම = **සිනෙහගතං** ය. **බන්‍ධතත්තං රූපස්ස** යනු පෘථුවිධාතු ආදී භූතරූප බඳිනා බවයි. ලෝපිඬු ආදිය ද ආපෝධාතුවෙන් සම්බන්ධ කර තද කරයි. එය සම්බන්ධ හෙයින් ඒ ලෝපිඬු තදවූයේ නම් වෙයි. පාෂාණ පර්වත තල ඇට ඇන්දත් ගවඅං ආදියෙහි ද මේ නයමය. මේ සියල්ලම ආපෝ ධාතුවෙන් බැඳී තද වේ. ආපෝ ධාතුවෙන් බැඳුණු හෙයින්ම තද වෙයි.
කිම පෘථුවිධාතුව සෙසු ධාතූන්ට පිහිට (වෙයි ද නො වෙයි යත්) වේ ද, ස්පර්ශ කොට වේ ද නැතහොත් ස්පර්ශ නො කොට වේ ද යත්, ආපෝධාතුව හෝ සෙසු ධාතුන් සම්බන්ධ කරනවිට ස්පර්ශකොට සම්බන්ධ කෙරේ ද, නැතහොත් ස්පර්ශ නොකොට ද, පෘථුවි ධාතුව වනාහි ආපෝධාතුව ස්පර්ශ නොකොටම පිහිට වෙයි. තේජෝ ධාතුවෙන් ද වායෝධාතුවෙන් ද ස්පර්ශකොට පිහිට වෙයි. ආපෝධාතුව වනාහි පෘථුවි ධාතුව ද තේජෝ වායෝ ධාතුන් ද ස්පර්ශ නොකොටම සම්බන්ධ වෙයි. ස්පර්ශ කොට සම්බන්ධ වන්නේ නම් පොට්ඨබ්බායතනය නම් වන්නේය.
තේජෝ ධාතු වායෝ ධාතුන්ගේ ද සෙසු ධාතූන්හි ස්වකීය ස්වකීය කෘත්‍යයන් කිරීමේදී මේ නයමය. තේජෝ ධාතුව වනාහි පෘථුවි ධාතුව ස්පර්ශකොට දවයි. එය වනාහි උණුසුම් නොවී දැවෙයි. උණුසුම්ව දැවේ නම් උෂ්ණත්වය ලක්‍ෂණකොට ඇත්තේ නම් වන්නේය. ආපෝධාතුව වනාහි ස්පර්ශ නො කොටම තවයි. එයද තැවෙනුයේ උණුසුම් නොවීතැවේ. උණුසුම්ව තැවේ නම් උෂ්ණත්වය ලක්‍ෂණකොට ඇත්තේ නම් වන්නේ ය. (වායෝ ධාතුව වනාහි ස්පර්ශකොටම තවයි. එය තැවෙනුයේ උණුසුම් නොවී තැවේ. උණුසුම්ව තැවේ නම්, උෂ්ණත්වය ලක්‍ෂණකොට ඇත්තේ නම් වෙයි.) වායෝධාතුව පෘථුවි ධාතුව ස්පර්ශකොට පුම්බයි. තේජෝධාතුවද එසේය. ආපෝධාතුව වනාහි ස්පර්ශ නො කොටම පුම්බයි.
උක්රස පිස පැණිපිඬු (සකුරු) කරද්දී ආපෝධාතුව තදවේද නො වේ ද යත්, නොවේ. එය වනාහි වැගිරෙන ලක්‍ෂණ ඇත්තේ ය. පෘථිවි ධාතුව කර්කශ ලක්‍ෂණ ඇත්තේ ය. අවමාත්‍ර ආපය අධිමාත්‍ර පෘථුවිගතික විය. එය වනාහි රසාකාරයෙන් සිටි බව අත්හරී. ලක්‍ෂණය අත් නොහරී. පැණිපිඬු දියවෙද්දී ද පෘථුවිධාතුව දිය නොවේ. පෘථුවිධාතුව වනාහි කර්කශ ලක්‍ෂණ ඇත්තේය. ආපෝධාතුව වැගිරෙන ලක්‍ෂණ ඇත්තේ ය. අවමාත්‍ර පෘථුවි ධාතුව අධිමාත්‍ර ආපෝනතික වෙයි. එය පිණ්ඩාකාරයෙන් සිටි බව අත්හරී. ලක්‍ෂණය අත් නොහරී. සතරමහාභූතයන්ගේ භාවය වනාහි වෙනස් ආකාරම වෙයි. ලක්‍ෂණයන්ගේ වෙනස් බවක් නම් නැත. එහි අභාව අට්ඨාන පරිකප්ප සුත්තන්තයෙන් දක්වන ලදී. මෙය කියන ලද්දේමය.
‘සියා ඛොපනානන්‍ද චතුන්නං මහාභූතානං අඤ්ඤථත්තං, පඨවි ධාතුයා -පෙ- වායෝධාතුයා, නත්‍වෙව බුද්ධෙ අවෙච්චප්පසාදෙන සමන්නාගතස්ස අරියසාවකස්ස සියා අඤ්ඤථත්තං’ යනුයි.
මෙය වනාහි මෙහි අර්ථය ‘ආනන්දය, පෘථුවි ධාතුව කර්කශ ලක්‍ෂණ ඇත්තේ ය. ආපෝධාතුව පරිවර්තනය වී වැගිරෙන ලක්‍ෂණය ඇත්තේ ආපෝධාතු නම් වන්නේ ය. ආර්යශ්‍රාවකයාගේ නම් වෙනස්වීමක් නැත්තේ ය’ යනුයි. මෙසේ මෙහි අට්ඨානපරිකප්ප සූත්‍රයෙහි ආවේය.
මෙයින් පර උපාදින්න රූපාදි නිර්දේශයන් උපාදින්නාදීන්ගේ අර්ථය මාතිකා කථාවෙහි ආනයින්ම දතයුතුයි. චක්‍ඛායතනාදිය යට විස්තර කරන ලද්දේමය. ඒ ඒ තැන්වල විශේෂ මාත්‍රයම කියමි.
උපාදින්න නිර්දේශයෙහි වනාහි චක්‍ෂුරායතනාදිය ඒකාන්ත උපාදින්නක හෙයින් කියන ලදී. යම්හෙයකින් වනාහි රූපායතනාදිය ද උපාදින්න ද ඇත. (අනුපාදින්න ද ඇත) එහෙයින් ඒවා **යංවා පන** යැයි සංක්‍ෂේපයෙන් දක්වා නැවත **කම්මස්ස කතත්තා රූපායතනං** යනාදී නයින් විස්තර කරන ලදී. මේ උපායෙන් සියලු යේවාපනකයන්හි අර්ථය දතයුතුයි.
කවරහෙයකින් වනාහි නිර්දේශයෙහි කම්මස්ස කතත්තා යැයි ද න කම්මස්ස කතත්තා යැයි ද ජරතාව ද අනිච්චතාව ද (නො) ගන්නා ලදද යත්,** න කම්මස්ස කතත්තා** යන මෙහි වනාහි කර්මයෙන් වෙනත් ප්‍රත්‍යය හටගැනීම සංග්‍රහ කරන ලදී. **කම්මස්ස කතත්තා** යන මෙහි කම්ම සමුට්ඨානමය. මේ රූප දෙක ද කර්මයෙන් හෝ වෙනත් රූපජනක ප්‍රත්‍යයකින් නූපදී. එහෙයින් නොගන්නා ලදී. එය ද ඔවුන්ගේ පැමිණීම ද පසුව පළවන්නේ ය. **අනුපාදින්නං** යන ආදීන්හි වනාහි හුදෙක් අනුපාදින්නාදි ග්‍රහණයෙන් කර්මදිසමුට්ඨානතා ප්‍රතික්‍ෂේප කරන ලදී. අන්‍ය ප්‍රත්‍ය සමුට්ඨානතාද අනුමත නොකරන ලදී. එහෙයින් එහිදී ගන්නා ලදැයි දතයුතුයි.
චිත්ත සමුට්ඨාන නිර්දේශයෙහි **කාය විඤ්ඤත්ති වචීවිඤ්ඤත්ති** යන මේ දෙක යම්හෙයකින් ඒකාන්ත චිත්ත සමුට්ඨාන භූතයන් සඳහා පැනේ ද එහෙයින් පරමාර්ථ වශයෙන් වනාහි එයට නිශ්‍රය වූ භූතයන්ම එය නිශ්‍රිත හෙයින් චිත්ත සමුට්ඨාන යැයි කියන ලදී. යම්සේ අනිත්‍ය වූ රූපයට ජරාමරණ අනිත්‍ය නම් වේද, මෙසේ මෙය ද චිත්ත සමුට්ඨාන නම් විය.
චිත්තසහභූත නිර්දේශයෙහි ද මේ නයමය. (සිත යම්තාක් ද ඒ තාක් පැනෙන හෙයින් මේ දෙකම කියන ලදී. මෙය වනාහි සිත සමග සහභූතයන් මෙන් ද චේතනාදිය මෙන් ද නූපදී.
සිත අනුව පරිවර්තනය වීමේදී ද මේ නයමය. සිත යම්තාක් ද එතෙක් පැනෙන හෙයින්ම වනාහි මේ දෙක චිත්තානු පරිවත්ති යැයි කියන ලදී.
**ඔළාරිකං** යනු වස්තුවට අරමුණු වූ ප්‍රසාදඝට්ටන වශයෙන් ගතයුතු හෙයින් ථූලය, කියන ලද්දට විපරීත වශයෙන් **සුඛුමං **(යනු) දතයුතුයි.
**දූරෙ** යනු ඝට්ටන වශයෙන් නොගතයුතු හෙයින් දුර්විඥෙය භාවයෙන් සමීපයෙහි සිටියේ ද **දූරෙ** ය. අවනත වනාහි ඝට්ටන වශයෙන් ගතයුතු හෙයින් සුවිඥෙය භාවයෙන් දුර සිටියේ ද **සන්තිකෙය**. චක්‍ඛායතනාදී නිර්දේශ යට කියන ලද නයින්ම විස්තර වශයෙන් දතයුතුයි. මෙය වනාහි දෙවිදියකින් ( දැක්වීම) රූපසංග්‍රහයෙහි විශේෂ මාත්‍රයෙකි, ත්‍රිවිධ සංග්‍රහය නොගැඹුරු අර්ථ ඇත්තේමය.
චතුර්ථ සංග්‍රහාවසානයෙහි දිට්ඨාදීන්ගේ පශ්චිම පදයාගේ භේදයක් නැති බැවින් මුලපටන් විචාරීමක් නොකොටම **රූපායතනං දිට්ඨං සද්දායතනං සුතං** යන ආදිය කියන ලදී. එහි රූපායතනය ඇසින් බලා දක්නට හැකියැයි **දිට්ඨං** නම් විය. ශබ්දායතනං කනින් අසා දැනගන්නට හැකියැයි **සුතං** නම් වීය. ගන්‍ධායතනාදී තුන ඝාණ ජිව්හා කායයන් විසින් පැමිණ ගතයුතු හෙයින් දැනගෙන දතයුතු හෙයින් **මුත** නම් විය. ස්පර්ශ කොට ද භූතෝත්පත්ති කාරණ හෙයින් මුත නමැයි ද කියන ලදී. සියලුම රූපය වනාහි මනෝවිඥානයෙන් දතයුතුයි යැයි **වනසා විඤ්ඤාතං** නම් විය.
පංචවිධ සංග්‍රහ නිර්දේශයෙහි **කක්‍ඛලං** යනු තදය, ඛර යනුම **ඛර ගතය**, රළු යන අර්ථයි. ඉතිරි දෙක ද භාව නිර්දේශමය. **අජ්ඣත්තිකං** යනු ස්වකීය ආධ්‍යාත්මයමය. **බහිද්ධා** යනු බාහිරය. **උපාදින්නං** යනු (න) කම්මසමුට්ඨානමය. අවශේෂ වශයෙන් වනාහි මේ ග්‍රහණය ශරීරයෙහි පිහිටියහුටය. ශරීරයෙහි පිහිටියේ වනාහි උපාදින්නක වුවත් අනුපාදින්නක වුවත්, ආදින්නකයන් විසින් ගන්නා ලද පරාමර්ශන වශයෙන් සියල්ලම උපාදින්න නමි.
**තෙජොගතං** යනු සියලු තේජයන්හි ගිය, උෂ්ණත්ව ලක්‍ෂණ කොට ඇති තේජසම හෝ තේජෝභාවයට ගියේ යනු = **තේජෝගතය. උස්මා** යනු උණුසුම් ආකාරයයි. **උස්මාගතං** යනු උණුසුම්බවට ගිය, මෙය උණුසුම් ආකාරයට නමකි. **උසුමං** යනු බලවත් උණුසුමයි. උණුසුම යනුම උණුසුමභාවයට ගියේ යනු = **උසුමගතං **ය.
හැමීම් වශයෙන් **වායො** ය. වායුවම වායෝභාවයට ගියහෙයින් **වායොගතං** ය. **ථම්භිතත්තං** යනු වාතය පිරුණු උපුල් නළසම් ආදීන්ගේ මෙන් රූපයාගේ තදබවයි.
ඡබ්බිධාදී සංග්‍රහ තුනෙහි අවසාන පදයාගේ භේදයක් නැති හෙයින් මුලපටන් නො විමසාම නිර්දේශය කරන ලදී. එහි චක්‍ෂුර්විඥානයෙන් දැනගත හැකි යනු = **චක්‍ඛු විඤ්ඤෙය්‍යං -පෙ**- මනෝවිඥානයෙන් දැනගත හැකි යනු = මනොවිඤ්ඤෙය්‍යං ය. ත්‍රිවිධ මනෝවිඥානධාතුවෙන් දැනගත හැකි යනු = **මනොධාතු විඤ්ඤෙය්‍යං ය. සබ්බං රූපං** යන මෙහි මනෝ විඥාන ධාතුවෙන් දත නොහැකි එකම රූපයක්වත් නැති හෙයින් **සබ්බං රූපං** යැයි කියන ලදී. සම්මා සම්බුදුරජාණන් වහන්සේ විසින් වනාහි අභිධර්මයට පැමිණ නය කරන්නට යුතු තැන නය නො කරන ලද්දේ නම් නැත. මනෝවිඥාන ධාතුවෙන් නොදත යුතු එකම රූපයකුදු නැති හෙයින් මෙයද නය කරන්නට යුතු තැනක් නම් වෙයි. එහෙයින් නය කරනුයේ සබ්බං රූපං යැයි වදාළහ.
**සුඛ සම්ඵස්සො** යනු සුඛවේදනා ප්‍රතිලාභයට හේතු වූ, **දුක්‍ඛ සම්ඵස්සො** යනු දුක්වේදනා ලැබීමට හේතු වූ මෙහි ද සුඛදුඃඛ පිළිබඳ ස්පර්ශාරම්මණය වර්ණනා කිරීමට මේ නය දෙන ලදී.
[missing trans] එහිම (සප්පඝ) අප්පටිඝතාවෙන් දසකයෙහි නය දෙන ලදී. එකාදසකයෙහි අඩ්ඪොකාදස ආයතන බෙදන ලදී. ඔවුන්ගේ නිර්දේශවාර යට කියන ලද නයින්ම විස්තර වශයෙන් දතයුතුයි. සෙස්ස සියලු තැන්හි ප්‍රකට අර්ථ ඇත්තේමය.
පකිණ්ණකකථා
මේ (රූපයන්හි) වනාහි අසම්මෝහය පිණිස ‘සමොධානං සමුට්ඨානං පරිනිප්ඵන්නඤ්ච සංඛතං’ යන මේ ප්‍රකීර්ණකය දතයුතුයි.
එහි සමෝධානය යනු මේ සියලුම රූපය සමෝධාන වශයෙන් චක්‍ෂුරායතනය -පෙ- කබළිකාර ආහාරය පොට්ඨබ්බායතනය ආපෝධාතුව යන පස්විසි ගණනක් වෙයි. එය වස්තු රූපයත් සමග ගණනින් විසිහයක් දතයුතුයි. මෙයින් අන්‍ය වූ රූපයක් නම් නැත. ඇතැම් කෙනෙක් වනාහි මිද්ධරූපය නම් රූපයක් ඇතැයි කියති. ඔව්හු ‘**අද්ධා මුනිසි සම්බුද්ධො නත්‍ථි නීවරණා තවා’** යනාදිය කියා මිද්ධරූපය නම් රූපයක් නැතැයි ප්‍රතිෂේධ කළයුත්තාහ. ඇතමෙක් වනාහි බලරූපය සමග සත්විස්සක් ද සම්භව රූපය සමග අටවිස්සක් ද ජාතිරූපය සමග විසිනවයක් ද රෝග රූපය සමග රූප සමතිසක්දැයි කියති. ඔව්හු ද එහි අභාවය වෙන් වශයෙන් දක්වා ප්‍රතික්‍ෂේප කළ යුත්තාහ. වායෝධාතුව ගත් කල්හි (බලරූපය ගන්නා ලද්දේමය. අන්‍ය වූ) බලරූපයක් නම් නැත. ආපෝ ධාතුවෙන් යම් භව රූපයත් උපචය සන්තතීන්ගෙන් ජාතිරූපයත් ජරතා අනිච්චතා වලින් රෝග රූපයක් ගන්නා ලද්දේමය. අන්‍ය වූ රෝග රූපයක් නම් නැත. කර්ණරෝගාදී යම් ආබාධයක් වේ නම්, එයද විෂම ප්‍රත්‍යයෙන් හටගත් ධාතු මාත්‍රයක්මය. එහි අන්‍ය වූ රෝගයක් නම් නැත. එය සමෝධානයෙන් රූප සවිස්සක්මය.
සමුට්ඨාන රූප යනු කෙතෙක්ද, ඒකසමුට්ඨාන දසයකි. ද්විසමුට්ඨාන එකකි. තිසමුට්ඨාන තුනකි. චතුසමුට්ඨාන නවයකි. කිසිවකිනුත් දෙකක් නොහටගැනේ.
එහි චක්‍ෂුප්‍රසාදය -පෙ- ජීවිතේන්‍ද්‍රිය යන මේ අට ඒකාන්තයෙන් කර්මයෙන් හටගනී. කායවිඤ්ඤත්ති වචී විඤ්ඤත්ති යන දෙක ඒකාන්තයෙන් සිතින් හටගනීයැයි මේ දහය ඒකසමුට්ඨාන නමි. ශබ්දය ඍතුවෙනුත් සිතිනුත් හටගනීයැයි එකක් ද්විසමුට්ඨාන නම් වෙයි. එහි අවිඥානක ශබ්දය ඍතුවෙන් හටගනී. සවිඥානක ශබ්දය සිතින් ද, ලහුතාදී තුන වනාහි ඍතු චිත්ත ආහාරයන්ගෙන් හටගනීයැයි මේ තුන තිසමුට්ඨාන නම් වේ. අවශේෂ නවරූප ඔවුන්ගෙනුත් කර්මයෙනුත් දැයි සතරකින් හටගනීයැයි (මේ) නවය චතුසමුට්ඨාන නමි. ජරතා අනිච්චතා දෙක වනාහි මේ එකකින්වත් නූපදී. මේ දෙක කිසිවකිනුත් නො හටගනී නම්, කවර හෙයින් ද? නො හටගන්නා හෙයිනි. මේවා නොහට ගනී. කවර හෙයින් ද? පාකභේදය නිසාය. උපන්නා වූ රූපය හෝ අරූපය බිඳේ යන මෙය වනාහි අවශ්‍යයෙන් පිළිගත යුතුය. උපන්නා වූ රූපයේ හෝ අරූපයේ ක්‍ෂය වීමක් පෙනේ. යම්තාක් නො බිඳිදේ ද එතෙක් එහි පාරිපාකය වේ යන මෙය සිදුවෙයි. හටගත්තහුගේ පාකභේදත්‍වයෙන් යනුයි. ඉදින් ඒවා උපදී නම් ඒවායේ පාකභේදය වන්නේය. පැසුණේ නො පැසෙයි. බිඳුණේ හෝ නො බිඳෙයි යන හටගත්තහුගේ පාකභේදයෙන් මේ දෙක හට නො ගනී.
එහි මෙසේ වන්නේ ය. යම් සේ කම්මස්ස කතත්තා යන ආදි නිර්දේශයන්හි **රූපස්ස උපචයො රූපස්ස සන්තති** යන වචනයෙන් ජාතිය හටගනී. පිළිගන්නා ලද්දේ වෙයි. මෙසේ පාකය ද පැසේවා. භේදය බිඳේවා යි එහි ජාතිය හටගනී යැයි නො පිළිගන්නා ලදී. යම් (ධර්මයෝ) වනාහි කර්මාදියෙන් උපදිත් ද, ඒවා හටගැනීමෙන් ජාතියට එය ප්‍රත්‍යය යන ව්‍යවහාරය අනුමතය. පරමාර්ථ වශයෙන් වනාහි උපදින්නහුට අභිනිෂ්පත්තිමාත්‍රය ජාති වේ.
එහිදී මෙසේ වන්නේ ය. යම්සේ වනාහි ඉපදීම යම් ධර්මයක අභිනිෂ්පත්ති යැයි ද, එහි හේතුව නැති වීම ද අභිනිෂ්පත්ති ව්‍යවහාරය ද ලබයි. පාක භේදය ද එසේය. යම් දහමක පාකභේදය ද එහි හේතුව නැසීමෙන් අභිනිෂ්පත්ති ව්‍යවහාරය ලබයි. මෙසේ මේ කරුණු දෙක කර්ම ආදියෙන් හටගන්නේ යැයි කී බැවින් පාක භේදයෝ ඒ නම නොලබති. කවර හෙයින් ද? ඒවා පහළවීමට හේතුවන කර්ම ආදි ප්‍රත්‍ය ඇති බැවිනි. ජනක ප්‍රත්‍යයන්ගෙන් උපන් විටම ඒවාට ආනුභාවය වෙයි. එයින් පසුව එම හේතු නිසා මතුවට උපදින දෙයට අභිනිෂ්පත්ති ව්‍යවහාරය නොලබයි. ඒ මොහොතේ ලබන ස්වභාවය එයට ලැබෙන බැවිනි. ඉතිරි ධර්ම දෙක නැතැයි සිතා හට නොගනී යයි නොකිය යුතුය. ‘**ජරාමරණං භික්‍ඛවෙ අනිච්චං සංඛතං පටිච්ච සමුප්පන්නං**’ යයි කී හෙයින් මේ දෙකෙහි ඉපදීම (ජරා මරණ) නොවේ. පර්යාය වශයෙන් දේශනා කරන ලද හෙයින් එහි ප්‍රත්‍යයන් නිසා හටගත් ජරා මරණ හටගත්තේ යැයි කියන ලදි.
එසේ නම් මේ තුනත් නූපන් බැවින් අගක් මෙන් මුලින් නො පෙනේද? නිවන මෙන් හෝ නිත්‍ය ද නැත. මන්ද, ඒවාට සම්බන්ධ පැවැතුම් ඇති බැවිනි. ඉපදීමට හේතු ද ඇති බැවිනි. පෘථුවි ආදින්ගේ ඉපදීමට ජාති ආදි හේතු තුනක් පෙනෙයි. යම්හෙයකින් ඒවා නැතිනම් ඔවුන්ගේ අභාවයෙන් නොපෙනීමද, නිත්‍ය නොවීමද වේ. මෙයද අභිනිවේෂය ප්‍රතිශේධ කිරීමට කියන ලද්දකි. ‘ජරාමරණං භික්‍ඛවෙ, අනිච්චං සංඛතං පටිච්ච සමුප්පන්නං’ යන මේ කියමනට අනුව ඒ (ජරා-මරණ) රූප දෙක හට නොගනී යයි දතයුතුය.
තවද සමුට්ඨානං යන මෙහි මේ අන්‍ය වූ ද අර්ථයෙකි. මේ එහි මාතෘකාවයි. කර්මජය කර්ම ප්‍රත්‍යය කර්මප්‍රත්‍යය ඍතු සමුත්‍ථානය, සෘතු සමුත්‍ථාන සෘතු ප්‍රත්‍යය ඍතු ප්‍රත්‍යය ඍතු ප්‍රත්‍යය ඍතු සමුත්‍ථානය යනුයි. සමුත්‍ථාන චිත්ත ප්‍රත්‍යය චිත්ත ප්‍රත්‍යය චිත්ත ප්‍රත්‍යය ඍතු සමුත්‍ථානය යනුයි.
එහි හෘදය වස්තුවත් සමග චක්‍ෂු ප්‍රසාදාදී අෂ්ටවිධ රූප කර්මජ නමි. කෙස් රැවුලු ඇත්දත් අස්වලිග සෙමර වලිග යන මේ ආදිය කර්මප්‍රත්‍යය නමි. චක්‍රරත්තය දෙවියන්ගේ උයන් විමාන (ආදිය) ද යන මේ ආදිය කර්මප්‍රත්‍යය ඍතු සමුත්‍ථාන නමි.
ආහාරයෙන් හටගත් ශුද්ධාෂ්ටකය ආහාර සමුත්‍ථාන නමි. කබළිකාර ආහාරය රූප සන්තති දෙකට ද ආහාර සමුත්‍ථානයට හා උපාදින්නයට ද ප්‍රත්‍යය වෙයි. ආහාර සමුත්‍ථානයට ජනකව ප්‍රත්‍යය වෙයි. කර්මජයට අනුපාලක (වීදැයි) ප්‍රත්‍යය වේ. ආහාරානුපාලිත මේ කර්මජරූපය ආහාර ප්‍රත්‍යය නම් වේ. විසභාග ආහාර සේවනය කොට අව්වේ යන්නාට (තිලක) කාළකුෂ්ටාදිය උපදී. මේ ආහාර ප්‍රත්‍යය ඍතු සමුත්‍ථාන නමි.
සාතුවෙන් හටගත් ශුද්ධාෂටකය ඍතු සමුත්‍ථාන නමි. එහිදී ඍතුව අන්‍ය වූ අෂ්ටකයක් උපදවයි. මෙය ඍතුප්‍රත්‍යය නමි. එහිදී ද අන්‍ය අෂ්ටකයක් උපදවයි. මෙය ඍතුප්‍රත්‍යය ඍතු සමුත්‍ථාන නමි. මෙසේ සන්තති තුනම ඝට්ටන කරන්නට හැකිවෙයි. ඉන් මත්තෙහි නොවේ. මේ අර්ථය අනුපාදින්නකය සමග ද දක්වන්නට වටී. වලාකුල ඍතු සමුත්‍ථාන නමි. වැසි දහර ද සෘතුප්‍රත්‍යය නමි. වැසි වට කල්හි බීජ වැඩෙයි. පෘථිවි ගන්‍ධය මුදයි. පර්වත නිල්ව පෙනේ. සමුද්‍රය වැඩෙයි. මෙසේ ඍතු ප්‍රත්‍යය ඍතු සමුත්‍ථාන නම් වේ.
සිතින් උපන් ශුද්ධා ෂටකය චිත්ත සමුත්‍ථාන නමි. පසුව හටගත් චිත්ත චෛතසික ධර්මයෝ පළමුව උපන් මේ කයට පච්ඡා න ප්‍රත්‍ය වශයෙන් ප්‍රත්‍යය වේදැයි මේ චිත්ත ප්‍රත්‍යය නමි. අන්තරීක්‍ෂ නම් වූ අහසෙහි ඇතෙකුදු දැක්වෙයි. අසෙකුදු දැක්වෙයි. රියකුදු දැක්වෙයි. විවිධ සෝතව්‍යුහද දැක්වෙයි. මේ චිත්ත ප්‍රත්‍යය ඍතුසමුත්‍ථාන නමි.
පරිනිප්ඵත්තිං යනු පසළොස් රූපයෝ පරිනිෂ්පන්නයෝ නම් වෙති. දශ රූපයෝ අපරිනිෂ්පන්නයෝ නම් වෙති. දශ අපරිනිෂ්පන්නයෝ අසංඛතයෝ නම් වන්නාහු ද ඒ රූපයන්ගේම කායවිකාරය **කාය විඤ්ඤත්ති** නම් වෙයි. වචී විකාරය **වචී විඤ්ඤත්ති** නම් වෙයි. ඡිද්‍රය විවරය **ආකාශධාතු** නම් වෙයි. ලහුභාවය **ලහුතා **නමි. මෘදුභාවය **මුදුතා** නමි. කර්මණ්‍යභාවය කම්මඤ්ඤතා නමි. ඉපදීම **උපචය** නමි. පැවැත්ම **සන්තති** නමි, ජීරණාකාරය **ජරතා** නමි. ඇතිවී නැතිවන ආකාරය **අනිච්චතා** නමැයි පරිනිෂ්පන්න සියල්ල සංඛතම වේ යනුයි.
3. නික්‍ෂේප කාණ්ඩය
තිකනික්ඛෙපකථා
මෙතෙකින් සියලු කුශලාදී ධර්මයන්ගේ පදභාජන නයින් කුශලත්‍රිකය විස්තර කරන ලද්දේ වෙයි. යම් හෙයකින් වනාහි කුශලත්‍රිකය පිළිබඳ යම් ඒ විභාජනනයක් කියන ලද ද, අවශේෂ ත්‍රික ද්විකයන්ගේ ද මේ විභාජනයම වෙයි. යම්සේ වනාහි මෙහි මෙසේ ‘කතමෙ ධම්මා සුඛාය වෙදනාය සම්පයුත්තා යස්මිං සමයෙ කාමාවචරං උප්පන්නං හොති සොමනස්සසහගතං ඤාණ සම්පයුත්තං රූපාරම්මණං වා -පෙ- යෙවාපන තස්මිං සමයෙ අඤ්ඤෙපි අත්‍ථි පටිච්ච සමුප්පන්නා අරූපිනො ධම්මා ඨපෙත්‍වා වෙදනාක්‍ඛන්‍ධං, ඉමෙ ධම්මා සුඛාය වෙදනාය සම්පයුත්තා’ යනාදී වශයෙන් අනුක්‍රමයෙන් සියලු ත්‍රික ද්විකයන්හි පණ්ඩිතයන් විසින් විභාජනනය සලකන්නට හැකිය. එහෙයින් විස්තර දේශනාව බැහැරකොට ඉතා සංක්‍ෂේප ද විස්තර ද නොවූ අන්‍ය නයකින් සියලු ත්‍රික ද්වික ධර්ම විභාගය දක්වන්නට **කතමෙ ධම්මා කුසලා** යැයි නික්‍ෂේප කාණ්ඩය පටන්ගන්නා ලදී. චිත්තෝත්පාද කාණ්ඩය වනාහි විස්තර දේශනාවකි. අර්ථකථාව සංක්‍ෂේප දේශනාවකි. මේ නික්‍ෂේප කාණ්ඩය වනාහි චිත්තෝත්පාද කාණ්ඩය සලකා සංක්‍ෂේප යැයි ද අර්ථකථා කාණ්ඩය සලකා විස්තර යැයි ද සංක්‍ෂේප විස්තරභාවය ඇත්තේ වෙයි. ඒ මේ විස්තර දේශනාව තබා දේශනා කළ හෙයින් ද යට කියන ලද කාරණ වශයෙන් ද නික්‍ෂේප කාණ්ඩය නමැයි දතයුතුයි. මෙයද කියන ලද්දේය.
මූල වශයෙන් ද ස්කන්ධ වශයෙන් ද ද්වාර වශයෙන් ද භූමි වශයෙන් ද අර්ථ වශයෙන් ද ධර්ම වශයෙන් ද නාම වශයෙන් ද ලිංග වශයෙන් ද නික්‍ෂේප කොට දේශනා කළ හෙයින් නික්‍ෂේප යැයි කියනු ලැබේ.
මෙය වනාහි තීණි කුසලමූලානි යන ආදීනයින් මූල වශයෙන් නික්‍ෂේප කොට දේශනා කරන ලදී. තංසම්පයුත්තං වෙදනාක්‍ඛන්‍ධො යැයි ස්කන්‍ධ වශයෙන් ද, තං සමුට්ඨානං කායකම්මං යැයි ද්වාර වශයෙන් ද, කායද්වාර පවත්තං හා කම්මං කාය කම්මන්ති වුච්චති, සුඛභූමියං කාමාවචරෙ යනාදී නයින් භූමි වශයෙන් ද නික්‍ෂේප කොට දේශනා කරන ලදී. ඒ ඒ තැන්හිදී වනාහි අර්ථ ධර්ම ලිංග නාමයන්ගේ වශයෙන් දේශනා කරන ලද හෙයින් අර්ථාදිය නික්‍ෂේප කොට දෙසන ලද නමැයි දතයුතුයි.
එහි කුශලපද නිර්දේශයෙහි වනාහි **තීණි** යනු ගණන පරිච්ඡේදයයි. කුශල වූයේත් ඒවාය. මූල වූයේත් ඒවාය. කුශල ධර්මයන්ගේ හේතු ප්‍රත්‍ය ප්‍රභව ජනක සමුත්‍ථාන නිවෘත්ති කර්මාර්ථයෙන් මූල යනු = **කුසල මූලානිය.** මෙසේ අර්ථ වශයෙන් දක්වා දැන් නම් වශයෙන් දක්වන්නට **අලොභො අදොසො අමොහො** යැයි කීය. මෙතෙකින් මූලයෙන් තොර කුශලයක් නැතිහෙයින් ධර්මරාජන් වූ භාග්‍යවතුන් වහන්සේ චතුර්භූමක කුශලය මූලත්‍රය සමග සම්පූර්ණයෙන් ගෙන දැක්වූ සේක**. තංසම්පයුත්තො** යනු ඒ අලෝභාදිය සමග සම්ප්‍රයුක්ත වූ, එහි අලෝභය සමග සම්ප්‍රයුක්ත සංස්කාර ස්කන්‍ධයෙහි අදෝෂ අමෝහයෝ ද අලෝභය සමග සම්ප්‍රයුක්ත සංස්කාරස්කන්‍ධ ග්‍රහණයටම යති. අවශේෂ ද්වය වශයෙන් සම්ප්‍රයෝගයෙහි ද මේ නයමය. ධර්මරාජන් වූ බුදුරජාණන් වහන්සේ මෙසේ චාතුර්භූමක කුශලය නැවත සම්ප්‍රයුක්තක චතුස්කන්‍ධ වශයෙන් හාත්පසින් ගෙන දැක්වූ සේක. **තංසමුට්ඨානං** යනු එකී අලෝභාදියෙන් හටගත්, මේ නයින් ද බුදුරජාණන් වහන්සේ එම චාතුර්භූමක කුශලයම ත්‍රිවිධ කර්මද්වාරයන්ගේ වශයෙන් හාත්පසින් ගෙන දැක්වූ සේක. මෙසේ ද වනාහි කුශලය ස්ථාන තුනක හාත්පසින් ගෙන දක්වන ලදී.
අකුශලයෙහි ද මේ නයමය. බුදුරජාණන් වහන්සේ දොළොස් අකුසල සිත්වලින් එකක්වත් මූලයෙන් මිදුණේ නම් නැතැයි මූලය සමග හාත්පසින් ගෙන දැක්වූ සේක. භාග්‍යවතුන් වහන්සේ සම්ප්‍රයුක්ත චතුෂ්ක ස්කන්‍ධයෙන් උඩ අකුසලයෙක් නම් නැතැයි ඒ දොළොස් අකුසල සිත්ම චතුෂ්ක ස්කන්‍ධ වශයෙන් හාත්පසින් ගෙන දැක්වූ සේක. භාග්‍යවතුන් වහන්සේ කායකර්මාදී වශයෙන් වනාහි ඔවුන්ගේ ප්‍රවෘත්ති ස්වභාවයෙන් කර්මද්වාර වශයෙන් හාත්පසින් ගෙන දැක්වූ සේක. මෙහි වනාහි **තදෙකට්ඨා කිලෙසා** යන ආදිය කියන ලද ද, එහි එක් සිතෙක හෝ පුද්ගලයෙකු කෙරෙහි සිටියේ යනු ඒකට්ඨය. එහි එක් සිතෙක සිටියේ සහජෙකට්ඨ නම් වෙයි. එක් පුද්ගලයෙකු කෙරෙහි සිටියේ පහාණෙකට්ඨ නමි. ඒ ලෝභාදිය සමග හෝ අනෙකෙක සමග හෝ ඒ ඒ තැන දක්වන ලද්ද සමග එක්තැනෙක සිටියේ යනු **තෙදෙකට්ඨං** ය. එහි ‘කතමෙ ධම්මා සංකිලිට්ඨ සංකිලෙසිකා, තීණි අකුසල මූලානි ලොභො දොසො මොහො, තදෙකට්ඨා ච කිලෙසා’ යැයි සංකිලිෂ්ට ත්‍රිකයෙහි ද, ‘කතමෙ ධම්මා හීනා තීණි අකුසලමූලානි ලොභො දොසො මොහො තදෙකට්ඨා ච කිලොස’ යැයි හීනත්‍රිකයෙහි ද, ‘කතමෙ ධම්මා අකුසලා, තීණි අකුසලමූලානි ලොභො දොසො මොහො, තදෙකට්ඨා ච කිලෙසා’ කිලෙසා යැයි මේ කුශලත්‍රිකයෙහි ද, ‘කතමෙ ධම්මා සංකිලිට්ඨා, තීණි අකුසලමූලානි ලොභො දොසො මොහො තදෙකට්ඨා ච කිලෙසා’ යැයි සංකිලෙස ගොච්ඡකයෙහි ද, ‘කතමෙ ධම්මා සරණා, තීණි අකුසලමූලානි ලොභො දොසො මොහො තදෙකට්ඨා ච කිලෙසා’ යැයි සංකිලෙස ගොච්‍ඡකයෙහි ද, ‘කතමෙ ධම්මා සරණා, තීණි අකුසල මූලානි ලොභො දොසො මොහො තදෙකට්ඨා ච කිලෙසා’ යැයි සරණා ද්විකයෙහි මෙකී මෙතෙක් තැන්වල සහජේකට්ඨය ආවේය.
දස්සනෙන පහාතබ්බත්තිකයෙහි වනාහි ‘ඉමානි තීණි සංයොජනානි තදෙකට්ඨා ච කිලෙසා’ යැයි ද (දස්සනෙන පහාතබ්බ හෙතුකකත්තිකයෙහි ද ‘ඉමානි තීණි සංයොජනානිතදෙකට්ඨා ච කිලෙසා’ යැයි ද) නැවත එහිම ‘තීණි සංයොජනානි සක්කායදිට්ඨි විචිකිච්ඡා සීලබ්බත පරාමාසො, ඉමෙ ධම්මා දස්සනෙන පහාතබ්බා, තදෙකට්ඨා ච කිලෙසා ලොභො දොසො මොහො ඉමෙ ධම්මා දස්සනෙන පහාතබ්බහෙතු, (තදෙකට්ඨා ච කිලෙසා තං සම්පයුත්තො වෙදක්‍ඛන්‍ධො -පෙ- විඤ්ඤාණක්‍ඛන්‍ධො තං සමුට්ඨානං කායකම්මං වචීකම්මං මනොකම්මං, ඉමෙ ධම්මා දස්සනෙන පහාතබ්බහෙතුකා) යැයි සම්‍යක් ප්‍රධාන විභංගයෙහි ‘තත්‍ථ කතමෙ ධම්මා පාපකා අකුසලා ධම්මා තීණි අකුසලමූලානි ලොභො දොසො මොහො තදෙකට්ඨා ච කිලෙසා’ යැයි මෙකී මෙතෙක් තැන්වල පහාණෙකට්ඨය ආවේයැයි දතයුතුයි.
අව්‍යාකෘත නිර්දේශයෙහි ප්‍රකට කරන ලද අර්ථ ඇත්තේම යැ. මෙකී ත්‍රිකයෙහි ත්‍රිලක්‍ෂණ ප්‍රඥප්තිත්‍රය කසිණය ඉගිළු අහහ අජාකාසය ආකිඤ්ඤායතන අරමුණ නිරෝධ සමාපත්තිය ද නොලබයි යැයි කියන ලදී.
වේදනාත්‍රික නිර්දේශයෙහි **සුඛභූමි** යන මෙහි යම්සේ තාමුභූමි කෘෂ්ණභූමි යැයි ද තාමුකෘෂ්ණභූමි යැයි ද කියත්. මෙසේ සුඛය ද සුඛභූමි නමි. යම්සේ උච්ඡුභූමි සාලභූමි යැයි උක් හැල් උපදනා තැන් කියත් ද, මෙසේ සැපයට උත්පත්තිස්ථාන වූ සිත ද සුඛභූමි තමි. මෙහිදී එය අදහස් කරන ලදී. යම්හෙයකින් වනාහි එය කාමාවචරයෙහි හෝ රූපාවචරයෙහි වේ ද, එහෙයින් එහි ඒ ප්‍රභේදය දක්වන්නට **කාමාවචරො** යන ආදිය කියන ලදී. **සුඛවෙදනං ඨපෙත්‍වා** යැයි යම් ඒ සුඛභූමියෙහි සුඛ වේදනාවක් වේද, එය හැර, **තංසම්පයුත්තො** යනු තබන ලද ඒ සුඛ වේදනාවෙහිම සම්පයුක්තව, සෙසු පද දෙකෙහි ද මේ නයින්ම අර්ථය දතයුතුයි යනුයි.
මේ ත්‍රිකයෙහි වේදනාත්‍රය සියලු රූප නිර්වාණය යන මෙය ද නොලැබේ. මේ ත්‍රිකය වනාහි කුශලත්‍රිකයෙහි නොලැබෙන මේ කොටස් තුනෙන් මිදුණෝ නමි. මෙයින් පර ත්‍රිකද්විකයන්හි වනාහි පාළියෙන් ද අර්ථයෙන් ද යමක් කිවයුතු වේ නම් ඒ සියල්ල පද පිළිවෙළින් මාතෘකා කථාවෙහි මෙන්ම කුශලාදීන්ගේ නිර්දේශයෙහි ද කියන ලද්දේමය. යම්තැනක යම් විශේෂ මාත්‍රයක් වේ නම් එයම කියමි.
එහි විපාකත්‍රිකයෙහි වනාහි අරූප ධර්ම මෙන්ම කර්ම සමුත්‍ථාන රූපධර්මයෝ ද ඇත්තාහ. ඔව්හු අණාරම්මණ හෙයින් කර්මසමාන නොවෙත් යැයි ද අරමුණු සහිත අරූප ධර්මයෝ කර්මසමාන හෙයින් විපාකයෝ යැයි ද කියන ලදහ. බීජසමාන ඵල මෙනි. ඇල් බිජුවට වපුළ කල්හි අංකුර ප‍ත්‍රාදිය නික්මෙද්දී ඇල් පල යැයි නො කියයි. ඇල් කරල පැසූ මුහුකුරා ගිය කල්හි බීජය සමාන ඇල්ම සාලිඵල යැයි කියයි. අංකුර පත්‍රාදිය වනාහි බීජයෙන් හටගත්තේය. බීජයෙන් උපන්නේ යැයි කියත්. මෙසේම රූපය ද කර්මජ යැයි හෝ උපාදින්න යැයි කියන්නට වටී.
උපාදින්න ත්‍රිකයෙහි ක්‍ෂීණාශ්‍රවයන් වහන්සේගේ ස්කන්‍ධයෝ අපගේ මයිල් තෙරණුවෝය. අපගේ සුළුපිය තෙරණුවෝ යැයි කියන්නා වූ අන්‍යයන්ගේ උපාදානයට ප්‍රත්‍යය වෙත්. නමුත්, මාර්ගඵල නිර්වාණ වනාහි නො ගන්නා ලදී. පරාමර්ශනය නො කරන ලදී. අනුපාදින්නමය. ඒවා වනාහි දවසක් රත්කළ ලෝගුලි යම්සේ මැස්සන්ට හිඳිනට ප්‍රත්‍යය නොවේ ද, මෙපරිද්දෙන් තේජස අධික හෙයින් තෘෂ්ණා මාන දෘෂ්ටි වශයෙන් ග්‍රහණයට ප්‍රත්‍යය නොවේ. එහෙයින් ‘ඉමෙ ධම්මා අනුපාදින්න අනුපාදානීයා’ යැයි කියන ලදී.
අසංකිලිට්ඨ අසංකිලෙසයන්හි ද මේ නයමය.
විතර්ක ත්‍රිකයෙහි විතර්කජාත විචාරය සමග කුශලත්‍රිකයෙහි නො ලබන්නේම නො ලබත්.
ප්‍රීතිසහගත ත්‍රිකයෙහි ප්‍රීති ආදීහු තමා හා සහජාත ධර්මයන්ට ප්‍රීතිසහගතාදීභාවය දී තමා පිටත පවත්නාහු වූහ. මේ ත්‍රිකයෙහි වනාහි දෝමනස්ස සහගත චිත්තුප්පාද දෙක ද, දුක්‍ඛ සහගත කාය විඤ්ඤාණය උපෙක්‍ඛාසහගත වේදනාව රූප නිබ්බාණය මෙය ද නො ලැබේ. මේ ත්‍රිකය වනාහි කුශලත්‍රිකයෙහි ද නොලැබෙන මේ පස් කොටස්වලින් මිදුණේ නම් වෙයි.
දස්සනෙන පහාතබ්බත්තිකයෙහි **සංයොජනානි** යනු බන්‍ධනයෝය. **සක්කායදිට්ඨි** යනු විද්‍යාමාන්‍ථයෙන් ස්කන්‍ධ සංඛ්‍යාත කය ඇති කල්හි තෙමේ හෝ ඇති කල්හි ඒ කයෙහි දෘෂ්ටිය යනු = **සක්කායදිට්ඨි **ය. ශීලයෙන් පිරිසිදුවිය හැකිය. ව්‍රතයෙන් පිරිසිදු වියහැකිය. ශීලව්‍රතයන්ගෙන් පිරිසිදු විය හැකියැයි ගන්නා ලද සමාදානය වනාහි **සීලබ්බත පරාමාසො** නමි.
**ඉධ** යනු දේශය දැක්වීමේ නිපාතයකි. ඇතැම් තැනෙක මෙය ලෝකය සලකා කියනු ලැබේ. එහෙයින් මෙසේ වදාළහ. ‘ඉධ තථාගතො ලොකෙ උප්පන්නො’ යනුයි. ඇතැම් තැනෙක ශාසනය සලකා කියන ලදී. මෙසේ ද වදාළහ. ‘ඉධෙව භික්‍ඛවෙ! සමණො ඉධ දුතියො සමණො’ යනුයි. කිසිතැනෙක අවකාශය සලකා කියන ලදී.
මෙහිම සිටිනා වූ දෙවියෙකු වූ මට නැවත ආයුෂ ද ලැබිණ. නිදුකාණෙනි, මෙසේ දැනගන්න යනුයි.
ඇතැම් තැනෙක පද පූරණ මාත්‍රමය. මෙසේද වදාළහ. ‘ඉධාහං භික්‍ඛවෙ භුත්තාවී අස්සං පරිවාරිතො’ යනුයි. මෙහි වනාහි ලෝකය සඳහා කියන ලදැයි දතයුතුයි.
**අස්සුතවා පුථුජ්ජනො** යන මෙහි ආගම අධිගමයෙන් තොර ඤෙය්‍ය පෘථග්ජනයාය. යමෙකුට වනාහි ඛන්‍ධ ධාතු ආයතන පච්චයාකාර සතිපට්ඨාන ආදියෙහි උගෙනීම විචාරීම විනිශ්චය රහිත හෙයින් දෘෂ්ටියෙන් ප්‍රතිෂේධක වූයේ අධිගමයක් නැත්තේම ද, හෙතෙම ආගමාධිගමයෙන් තොර බැවින් ඤෙය්‍යය ආශ්‍රිතය යනුයි. ඒ මේ පෘථග්ජන තෙමේ :-
මහත් වූ නොයෙක් කෙලෙසුන් ඉපදවීම ආදී කරුණුවලින් පෘථග්ජනයාය, පෘථග්ජනයන්ට ඇතුළත් හෙයින් ද මෙතෙම පෘථග්ජනය යනුයි.
හෙතෙම වනාහි මහත් වූ නානාප්‍රකාර කෙලෙස් ඉපදවීම ආදී නොයෙක් කාරණාවලින් පෘථග්ජනය. මෙසේද වදාළහ. ‘මහත් වූ නොයෙක් කෙලෙස් උපදවත්නුයි = පෘථග්ජනයහ. මහත් වූ නොනසන ලද සක්කාය දිට්ඨිය ඇත්තෝ යනු = පෘථග්ජනයහ. මහත් වූ නානාවිධ ශාස්තෲන්ගේ මුහුණ බලන්නෝ යනු ද = පෘථග්ජනයෝ ය. මහත් වූ සියලු ගතීන්ගෙන් වැසි නො ලද්දෝ (පිහිටක් නො ලැබුවෝ) යනු = පෘථග්ජනයෝ ය. මහත් වූ නොයෙක් අභිසංස්කාරයන් රැස්කෙරෙත් යනු ද = පෘථග්ජනයෝ ය. මහත් වූ නානාංගයන්ගෙන් පාවෙත් = -පෙ මහත් නානාවිධ සන්තාපයන්ගෙන් තැවෙත් යනු ද = පෘථග්ජනයෝ ය. මහත් වූ නානාවිධ පරිළාහයන්ගෙන් දැවෙත් යනු ද = පෘථග්ජනයෝ ය. මහත් වූ පංචකාම ගුණයන්හි ඇලුණේ ය. ගිජු වූවෝ ය. ගැටුණෝ ය. මූර්ඡා වූවෝ ය. බැසගත්තෝ ය. ඇලුණේ ය. ලග්න වූවෝ ය. පලිබෝධ කරගත්තේය යනු = පෘථග්ජනයෝ ය. මහත් වූ පංචනීවරණයන්ගෙන් අමුණන ලද්දෝ ය. වටකරන ලද්දෝ ය. ආවරණය කරන ලද්දෝ ය. වසන ලද්දෝ ය. සැඟවුණෝ ය. යටිකුරු කරන ලද්දෝ යනු පෘථග්ජනයෝය. මහත් වූ ගණනපථය ඉක්ම වූ ආර්යධර්මයට පිටු පෑ නීච ධර්මයන්හි හැසිරෙන ජනයන්ට ඇතුළත් වූවෝය යනු ද පෘථග්ජනයෝ ය. මහත් වූ මොහු වෙන්වම ගැනුනේ ය. ශීල ශ්‍රැත ධුතාදී ගුණයන්ගෙන් යුක්ත ආර්යජනයා හා මිශ්‍ර නොවූයේය යනු ද = පෘථග්ජනය. මෙසේ මේ දෙපදයෙන් අශ්‍රැතවත් පෘථග්ජනයා (යැයි දතයුතුයි.) ඔව්හු නම්,
යනුයි. ආදිත්‍යබන්‍ධු (සූර්යවංශික) වූ බුදුන් විසින් අන්‍ධ පෘථග්ජනයාය කල්‍යාණ පෘථග්ජනයා යැයි පෘථග්ජනයෝ දෙදෙනෙක් වදාරණ ලදහ.
පෘථග්ජනයෝ දෙදෙනෙක් වදාරණ ලදී. ඔවුන් අතුරෙන් අන්‍ධ පෘථග්ජනයා කියන ලදැයි දතයුතුයි.
**අරියානං අදස්සාවී** යනාදීන්හි අරියා යනු ක්ලේශයන්ගෙන් දුරුවූ හෙයින් ද අනයෙහි නොයෙදෙන බැවින් ද (අයෙහි යෙදෙන බැවින්ද) දෙවියන් සහිත ලෝකයා විසින් පුදනු ලබන හෙයින් ද බුදුවරු ද පසේබුදුවරු ද බුද්ධශ්‍රාවකයෝ ද කියත්. මෙහි බුදුවරු හෝ ආර්යයෝ ය. මෙසේද වදාළහ. සදෙවකෙ භික්‍ඛවෙ, ලොකෙ -පෙ- තථාගතො අරියොති වුච්චති යනුයි.
මෙහි වනාහි සත්පුරුෂයෝ යනු පසේබුදුවරු හා තථාගත ශ්‍රාවකයන් වහන්සේලා සත්පුරුෂයෝ යැයි දතයුත්තාහ. උන්වහන්සේලා වනාහි ලෝකෝත්තර ගුණයෝගයෙන් හොබනාහු සත්පුරුෂයෝ යනු සත්පුරුෂයෝ ය. මේ සියල්ලෝම හෝ දෙයාකාරයෙන් කියන ලදහ. බුදුවරු ද පසේ බුදුවරු ද බුද්ධශ්‍රාවකයෝ ද ආර්යහ. සත්පුරුෂයහ. මෙසේද කීහ. :-
යමෙක් වනාහි කළගුණ දන්නේ ද කෘතවේදී ද පණ්ඩිත ද කල්‍යාණ මිත්‍රයෙක් ද දැඩි භක්තියෙන් යුක්තවූයේ වෙයි ද දුකට පත් වූවහුට මනාව කටයුතු කෙරේ ද එවැන්නා සත්පුරුෂයා යැයි කියත් යනුයි.
කල්‍යාණාමිත්තො දළ්හභත්තී ච හොති යන මෙපමණකින් බුද්ධ ශ්‍රාවකයා කියන ලදී. කතඤ්ඤුතාදීන්ගෙන් පසේබුදුවරු ද බුදුවරු ද (කියන ලදහ) යනුයි. දැන් ඔවුනතුරෙන් යමෙක් ආර්යයන් නො දක්නා සුලු ද දර්ශනයේදී මනාව කටයුතු නො කෙරේ ද හෙතෙම **අරියානං අදස්සාවී** යැයි දතයුතුයි. හෙතෙම ඇසින් නො දන්නේ නුවණින් නොදක්නේ යැයි දෙයාකාරය. ඔවුනතුරෙන් ඥානයෙන් නො දක්නේ මෙහි අභිප්‍රේතයි. මසැසින් හෝ දිවැසින් ආර්යයෝ දක්නා ලද්දේ නමුදු නො දක්නා ලද්දෝම වෙත්. ඔවුන්ගේ ඇස්වලින් වර්ණමාත්‍ර ග්‍රහණය පමණක් හෙයිනි. ආර්යභාවය ගෝචර නොවන හෙයිනි. බලුසිවල්ලු ද ඇසින් ආර්යයෝ දකිත්. ඔව්හු ආර්යයන් දක්නෝ නොවෙත්.
එහිදී මේ වස්තුවෙකි :- සිතුල්පව් වැසි රහත්තෙර කෙනෙකුන්ට උපස්ථායක වූ එක් මහලු පැවිද්දෙක් එක්දිනෙක තෙරුන් සමග පිඬු පිණිස හැසිර තෙරුන්ගේ පාසිවුරු ගෙන පිටිපසින් එන කල්හි ස්වාමීනි ආර්යයෝ නම් කෙබඳුදැයි තෙරුන්ගෙන් විචාළේය. තෙරණුවෝ මෙසේ වදාළහ. මෙහි එක් මහල්ලෙක් ආර්යයන්ගේ පාසිවුරු ගෙන වත්පිළිවෙත් කොට එකට හැසිරෙමින් ආර්යයන් නොදනී. ඇවැත්නි, මෙසේ ආර්යයෝ දැනගන්නට දුෂ්කරයහ යනුයි. මෙසේ කී කලද හෙතෙම නොදක්නේමය. එහෙයින් ඇසින් දැකීම (දැකීමක්) නොවේ. ඥාන දර්ශනයම දර්ශනයයි. මෙසේද වදාළහ. ‘වක්කලිය! යමෙක් වනාහි ධර්මය දකී ද හෙතෙම මා දකී’ යනුයි. එහෙයින් ඇසින් දක්නේ ද ඥානයෙන් ආර්යයන් විසින් දක්නා ලද අනිත්‍යාදී ලක්‍ෂණ නො දක්නේ ආර්යයන් විසින් අවබෝධ කරගත් ධර්මයට ද නොපැමිණෙන්නේ ආර්යතර ධර්මයන් ද ආර්ය ස්වභාවය ද නොදුටු හෙයින් **අරියානං අදස්සාවී** යැයි දතයුතුයි.
**අරියධම්මස්ස අකොවිදො** යනු සතිපට්ඨානාදී ප්‍රභේද ඇති ආර්ය ධර්මයෙහි අදක්‍ෂ, **අරියධම්මෙ අවිනීතො** යන මෙහි වනාහි :-
විනය නම් දෙවැදෑරුම්ය. මෙහි ඒ එකක් එකක් පස්වැදෑරුම්ය. ඔහුට මෙය නැති හෙයින් මේ අවිනීතයා යැයි කියනු ලැබේ.
මේ විනය සංවර විනය පහාණ විනය යැයි දෙවැදෑරුම්ය. මේ දෙවැදෑරුම් විනයෙහි ද එක් එක් විනය පස් ආකාරයකින් බෙදේ. සංවරවිනය වනාහි සීල සංවරය, සති සංවරය, කාය සංවරය, ඛන්ති සංවරය, විරිය සංවරය යැයි පංචවිධය. පහාණවිනය ද තදංගප්පහාණය වික්‍ඛම්භණපහාණය සමුච්ඡෙදප්පහාණය පටිප්පස්සද්ධිප්පහාණය නිස්සරණප්පහාණ යැයි පංචවිධය.
එහි ‘මේ ප්‍රාතිමෝක්‍ෂ සංවරයෙන් යුක්තවූයේ වෙයිද, විශේෂයෙන් යුක්තවූයේ වෙයි ද?’ මේ ශීල සංවරයයි. ‘චක්‍ෂුරේන්‍ද්‍රිය රකී. චක්‍ෂුරේන්‍ද්‍රියයේ සංවරයට පැමිණෙයි’ යන මෙය සති සංවරයයි.
ලෝකයෙහි යම් ශ්‍රෝතයෝ වෙත්නම් (භාග්‍යවතුන් වහන්සේ දිනූහ.) සතිය ඔවුන්ගේ නිවාරණයයි. ශ්‍රෝතසුන්ගේ සංවරය කියමි. ප්‍රඥාවෙන් මොව්හු වසනු ලබත් යනුයි.
මේ ඥාන සංවරයයි. ‘ඛමො හොති සීතස්ස උණහස්ස’ යන මෙය ඛන්ති සංවරයයි. ‘උප්පන්නං කාමවිතක්කං නාධිවාසෙති පජහති’ යන මෙය විරිය සංවරයයි. මේ සියලුම සංවරය තම තමාට අයත් පරිදි සංවර විය යුතු හික්මිය යුතු කාය දුෂ්චරිතාදීන්ගේ සංවරණයෙන් සංවර යැයි ද හික්මීමෙන් විනය යැයි ද කියනු ලැබේ. මෙසේ වනාහි සංවර විනය පංචවිධව බෙදේ යැයි දතයුතුයි.
එසේම යමක් නාමරූප පරිච්ඡේදාදීන්හි ද විදර්ශනා ඥානයන්හි ද ප්‍රතිපක්‍ෂ භාවයෙන් පහන් එළියෙන් අඳුර මෙන් ඒ ඒ විදර්ශනා ඥානයෙන් ඒ ඒ අනර්ථයාගේ ප්‍රහාණය වේ. ඒ කෙසේද යත්, නාමරූප ව්‍යවස්ථානයෙන් සත්කාය දෘෂ්ටියේ ද, ප්‍රත්‍යය පරිග්‍රහණයෙන් අහේතු විෂම හේතු දෘෂ්ටීන්ගේ ද, එහිම පසුභාගය වූ කංඛාවිතරණ ඥානයෙන් කථං කථිභාවයාගේ ද, කලාප සම්මර්ශනයෙන් මමය මාගේය යන ග්‍රාහයාගේ ද, මාර්ගාමාර්ග ව්‍යාවස්ථානයෙන් අමාර්ගයෙහි මාර්ගය යන සංඥාවගේ ද උදය දර්ශනයෙන් උච්ඡේද දෘෂ්ටියේ ද, ව්‍යය දර්ශනයෙන් ශාස්වත දෘෂ්ටියේ ද, භය දර්ශනයෙන් සභයයෙහි අභය සංඥාවේ ද, ආදීනව දර්ශනයෙන් ආස්වාද සංඥාවේ ද, නිර්වේදානු දර්ශනයෙන් අභිරති සංඥාවේ ද, මුඤ්චිතුකම්‍යතා ඥානයෙන් අමුඤ්චිතු කම්‍යතාවේ ද, උපේක්‍ෂා ඥානයෙන් අනපේක්‍ෂාවේ ද, අනුලෝම ඥානයෙන් ධර්මස්ථිතියෙහි මෙන්ම නිර්වාණයේ ද ප්‍රතිලෝම භාවයෙහි ද, ගෝත්‍රභූ ඥානයෙන් සංස්කාර නිමිත්ත ග්‍රාහයේ ද ප්‍රහාණය වේ. මෙය තදංග ප්‍රහාණ නම් වේ.
උපචාර ප්‍රහාණ භේදය වූ සමාධියෙන් ප්‍රවෘත්තිභාවය නිවාරණයෙන් කළයේ පහරින් දියපිට සෙවෙල් ඔබ මොබ ඈත් වන්නා මෙන් ඒ ඒ නීවරණාදී ධර්මයන්ගේ යම් ප්‍රහාණයක් වේ නම් එය විෂ්කම්භනප්‍රහාණ නම් වේ. සතර ආර්යමාර්ගයන් වඩනා ලද බැවින් ඒ ඒ මාර්ග ඇත්තහුගේ තම සන්තානයෙහි දෘෂ්ටිගතයන්ගේ ප්‍රහාණය පිණිසයැයි ආදී නයින් කියන ලද සමුදයපාක්‍ෂික වූ ක්ලේශ ග්‍රහණයාගේ අත්‍යන්ත අප්‍රවෘත්ති භාවයෙන් යම් ප්‍රහාණයක් වේ නම් එය සමුච්ඡේද ප්‍රහාණ නම් වේ. ඵලක්‍ෂණයෙහි ක්ලේශයන් යම් සංසිඳීමක් වේ නම් එය ප්‍රතිප්‍රසබ්ධිප්‍රහාණය නම් වේ. හේතුවෙන් හටගත් සියල්ලේ නික්මුණු හෙයින් ප්‍රහීණ සියලු සංඛතයන් ඇති යම් නිවනක් වේ නම් එය නිස්සරණප්‍රහාණ නම් වේ. මේ සියලුම ප්‍රහාණය යම්හෙයකින් ත්‍යගාර්ථයෙන් ප්‍රහාණ (නම්) වේද විනයාර්ථයෙන් විනය (නම්) වේ ද එහෙයින් ප්‍රහාණවිනය නම් වේයැයි කියනු ලැබේ. ඒ ඒ ප්‍රහාණයෙන් හෝ ඒ ඒ විනයාගේ ඇතිවීමෙන් ද මෙය ප්‍රහාණවිනය යැයි ද කියනු ලැබේ. මෙසේ ප්‍රහාණවිනය ද පස් අයුරකින් බෙදේ යැයි දතයුතුයි.
මෙසේ සංක්‍ෂේපයෙන් දෙයාකාර වූ ද භෙද වශයෙන් දසවිධ වූ විනය භින්නසංවර හෙයින් ද ප්‍රහාතව්‍යය අප්‍රහීණ බැවින් ද යම්හෙයකින් මේ අශ්‍රැතවත් පෘථග්ජනයාට නැත්තේ ද එහෙයින් ඔහුට ඒ නැතිහෙයින් මෙතෙම අවිනීත යැයි කියනු ලැබේ. ‘සප්පුරිසානං අදස්සාවී සප්පුරිස ධම්මස්ස අකොවිදො සප්පුරිසධම්මෙ අවිනීතො’ යන මෙහි ද මේ නයමය. මෙය අර්ථයෙන් නානාකරණයක් නැත. මෙසේද කීහ. යම්කෙනෙක් ඒ ආර්යයෝ නම් ඒ සත්පුරුෂයෝත් ඔව්හුමය. ඒ සත්පුරුෂයෝ යම් කෙනෙක් නම් ඒ ආර්යයෝත් ඔව්හුමය. ඒ ආර්යයන්ගේ ධර්මය යමක් නම් සත්පුරුෂයන්ගේ ධර්මයත් එයමය. යමක් ඒ සත්පුරුෂයන්ගේ ධර්මය නම් ඒ ආර්යයන්ගේ ධර්මයත් එයමය. ඒ ආර්යයන්ගේ විනය යමක් ඒ සත්පුරුෂයන්ගේ විනයත් එයමය. ඒ සත්පුරුෂයන්ගේ විනය යමක් නම් ඒ ආර්යයන්ගේ විනයත් එයමය. ආර්ය කියා හෝ සත්පුරුෂ කියා හෝ ආර්ය ධර්ම කියා හෝ සත්පුරුෂ ධර්ම කියා හෝ ආර්ය වින කියා හෝ සත්පුරුෂ විනය කියා හෝ ඒ ඒ එකක්මය. ඒකාර්ථමය. සමය සමභාගය එයින් උපන්නේය. එයමය යනුයි.
**රූපං අත්තතො සමනුපස්සති** යනු මෙහි එක් පුද්ගලයෙක් රූපය ආත්ම වශයෙන් සමව බලයි. රූපය යමක්ද ඒ මමය. යමෙක් මම ද ඒ රූපයයි. රූපයත් ආත්මයත් දෙක සමව බලයි. යම්සේ වනාහි ඇවිලෙන තෙල්පහනක යම් ගින්නක් වේ ද එය වර්ණයයි. යම් වර්ණයක් වේ ද එය ගින්න යැයි ගින්නත් වර්ණයත් දෙකක් නැති සේ සමව බලයි ද, මෙපරිද්දෙන් මේ ලෝකයෙහි ඇතැම් පුද්ගලයෙක් රූපය ආත්මය වශයෙන් -පෙ- සමානව බලයි යැයි මෙසේ රූපය ආත්මය යැයි දෘෂ්ටි දර්ශනයෙන් බලයි. **රූපවන්තං වා අත්තානං** යනු ආත්මය අරූප යැයි ගෙන ඡායාව ඇති රුකක් මෙයත් එය රූපවන්තය සේ විමසා බලයි. **අත්තනි වා රූපං** යනු අරූපයම ආත්මය යැයි ගෙන පුෂ්පයෙහි ගන්‍ධය මෙන් රූපය තමා කෙරෙහි යැයි විමසා බලයි. **රූපස්මිං අත්තානං** යනු අරූපයම ආත්මය යැයි ගත කරඬුවෙක මැණිකක් සේ ආත්මය රූපයෙහි යැයි සලකා බලයි. වේදනාදීන්හි ද මේ නයමය.
එහි **රූපං අත්තතො සමනුපස්සති** යනු ශුද්ධරූපයම ආත්මය යැයි කියන ලදී. **රූපවන්තං වා අත්තානං, අත්තනි වා රූපං, රූපස්මිං වා අත්තානං, වෙදනං අත්තනො සමනුපස්සති, සඤ්ඤං - සංඛාරෙ - විඤ්ඤාණං අත්තතො සමනුපස්සති** යන මේ ස්ථාන සතෙහි අරූපය ආත්මය යැයි කියන ලදී. **වෙදනාවන්තං වා අත්තානං අත්තානං අත්තනි වා වෙදනං වෙදනාය වා අත්තානං** යැයි මෙසේ සතර ස්කන්‍ධයන්හි තුන තුන වශයෙන් දොළොස් තැනෙක ආත්මය රූපාරූප මිශ්‍රිතව කියන ලදී. එහි **රූපං අත්තතො - වෙදනා සඤ්ඤා - සංඛාරෙ - විඤ්ඤාණං අත්තතො සමනුපස්සති** යන (මේ) ස්ථාන පසෙහි උච්ඡේද දෘෂ්ටිය කියන ලදී. අවශේෂ තැන්වල ශාස්වත දෘෂ්ටිය කියන ලදී. මෙසේ මෙහි භවදෘෂ්ටි පසළොසක් (විභව දෘෂ්ටි පසක්) වෙයි. ඒ සියල්ලම මාර්ගාවරණය, ස්වර්ගාවරණ නොවේ. ප්‍රථම මාර්ගයම ද යැයි දතයුතුයි.
**සත්‍ථරි කංඛති** යනු ශාස්තෲන් වහන්සේගේ ශරීරයෙහි හෝ (උන්වහන්සේගේ) ගුණයෙහි හෝ දෙකෙහිම සැක කරයි. ශරීරයෙහි සැක කරනුයේ ද්වාත්‍රිංශත්වර ලක්‍ෂණයෙන් ප්‍රතිමණ්ඩිත ශරීරයක් නම් ඇද්දෝ හෝ නැද්දැයි සැක කරයි. ගුණයෙහි සැක කරනුයේ අතීත අනාගත වර්තමානය දැනීමට සමත් සර්වඥතාඥානයක් ඇද්දෝ හෝ නැද්දෝ යි සැක කරයි. දෙතැනම සැක කරනුයේ අසූ අනුව්‍යඤ්ජන බ්‍යාමප්‍රභාවෙන් රැඳුණු ශරීර නිෂ්පත්තියෙන් යුත් සියලු ඥෙය්‍ය මණ්ඩලය දැනීමට සමත් සර්වඥතාඥානය සිටි ලෝකයා තරණය කරන බුදුවරයෙක් ඇද්දෝ හෝ නැන්දෝ යි සැක කරයි. මේ වනාහි උන්වහන්සේගේ ආත්මභාවයෙහි ගුණයන් සැකකරන හෙයින් දෙතැනම සැකකරයි නමි. **විචිකිච්ඡති** යනු අරමුණ නිශ්චය කළ නොහැකිව දුකට පත්වෙයි. වෙහෙසට පත්වෙයි. **නාධිමුච්චති** යනු එහිම ස්ථිර පිහිටීමක් නො ලබයි. **න සම්පසීදති** යනු සිත නො කළඹා පැහැදෙන්නට නො හැකි වෙයි. ගුණයන්හි නො පහදී.)
**ධම්මෙ කංඛති** යනාදීන්හි වනාහි කෙලෙස් දුරුකරන කෙලෙස් සංසිඳවූ සතර ආර්ය මාර්ගයැයි කියන සතර ශ්‍රාමණ්‍ය ඵල ද මාර්ගඵලයන්ගේ ආරම්මණප්‍රත්‍ය වූ අමාමහ නිවන නම් ඇද්දෝ හෝ නැද්දෝ සැක කරනුයේ ද, මේ ධර්මය නෛර්යාණිකදෝ නැද්දෝ හෝයි සැක කරන්නේ ද **ධම්මෙ කංඛති** නමි. සතර මාර්ගස්ථ සතර ඵලස්ථ යැයි කියන මේ සංඝරත්නය ඇද්දෝ හෝ නැද්දෝයි සැක කරනුයේ ද මේ සංඝරත්නය සුප්‍රතිපන්න දෝ (දුෂ්ප්‍රති පන්න හෝ) යි සැක කරනුයේ ද මේ සංඝරත්නයෙහි දෙනලද දෙයෙහි ඵලවිපාක ඇද්දෝ හෝ නැද්දෝයි සැකකරනුයේ ද ත්‍රිවිධ ශික්‍ෂා ශික්‍ෂිත ප්‍රත්‍යයෙන් අනුසස් ඇද්දෝ හෝ නැද්දෝයි සැකකරනුයේ ද **සික්‍ඛාය කංඛති** නමි.
අතීත ස්කන්‍ධ ධාතු ආයතන පූර්වාන්තය යැයි කියනු ලැබේ. අනාගත ස්කන්‍ධ ධාතු ආයතන අපරාන්තයයි. එහි අතීත ස්කන්ධාදීන්හි අතීදෝ නැද්දෝ යි සැක කරනුයේ **පුබ්බන්තෙ කංඛති** නමි. අනාගතයන්හි අනාගත දෝ නැද්දෝ යි සැකකරනුයේ **අපරන්තෙ කංඛති** නමි. ද්වාදශ්පදික ප්‍රත්‍යය වෘත්තය (පටිච්ච සමුප්පාදය) ඇද්දෝ හෝ නැද්දෝ යි සැක කරනුයේ **ඉදප්පච්චයතා පටිච්ච සමුප්පන්නෙසු ධම්මෙසු කංඛති **නමි. මේ එහි වචනාර්ථයයි. මේ ජරාමරණාදීන්ට ප්‍රත්‍යයෝ = ඉදප්‍රත්‍යයෝ ය. ඉදප්‍රත්‍යයන්ගේ භාවය = ඉදප්‍රත්‍යයතාය, ඉදප්‍රත්‍යයෝම හෝ ඉදප්‍රත්‍යයතා ය. මෙය ජාති ආදීන්ට නමෙකි. ජාති ආදීන්හි ඒ ඒ අංග නිසා පැමිණ උපන්නෝ යනු = පටිච්ච සමුප්පන්නයෝ ය. මෙය කියන ලද්දේ වෙයි. ඉදප්‍රත්‍යතාවෙහි ද පටිච්චසමුප්පන්න ධර්මයන්හි ද සැක කරයි.
**සීලෙන **යනු ගෝසිලාදියෙන්, **වතෙන** යනු ගෝව්‍රතාදියෙන්, **සීලබ්බතෙන **යනු ඒ දෙකින්ම, **සද්ධි** යනු ක්ලේශ ශුද්ධියයි. පරමාර්ථ ශුද්ධිය වූ නිර්වාණයමැයි. **තදෙකට්ඨා** යනු මෙහි ප්‍රහාණයේ දී එක්ව සිටි කාර්යයයි. මේ පාළියෙහි **දිට්ඨිකිලෙසො විචිකිච්ඡා කිලෙසා** යැයි දෙකක්ම ආයේය. ලෝභය ද්වේෂය මෝහය මානය ථිනය උද්ධච්චය අහිරිකය අනොත්තප්පය යන මේ අට නාවේය. අමුතුවෙන් ගෙන දැක්විය යුතුයි. මෙහිදී වනාහි දෘෂ්ටි විචිකිච්ඡා ප්‍රහීන වෙද්දී අපායගාමිනී වූ ලෝභ ද්වේෂ මෝහ මාන ථින උද්ධච්ච අහිරික අනනොත්තප්ප යන මේ සියල්ලම ප්‍රහාණයේ දී එක්ව සිට ප්‍රහීණ වෙයි. **සහජේතස්ථයන** වනාහි අමුතුවෙන් ගෙන දැක්විය යුතුයි. ශ්‍රෝතාපත්ති මාර්ගයේදී වනාහි දෘෂ්ටි සහගත සතර ද විචිකිච්ඡා සහගතය ද යන සිත් පහ ප්‍රහීණ වෙයි. එහිදී අසංස්කාරික දෘෂ්ටි සිත් දෙක ප්‍රහීණ වෙද්දී ඒ සිත් සමග සහජාත වූ ලෝභය මෝහය උද්ධච්චය අහිරිකය අනොත්තප්පය යන මේ ක්ලේශයෝ **සහජේතස්ථ** වශයෙන් ප්‍රහීණ වෙත්. අවශේෂ දෘෂ්ටි ක්ලේශයෝ ද විචිකිච්ඡා ක්ලේශය ද පහාණෙකට්ඨ වශයෙන් ප්‍රහීණ වෙත්. දෘෂ්ටි සම්ප්‍රයුක්ත සසංස්කාරික සිත් ප්‍රහීණ වෙද්දී ඔවුන් හා සහජාත වූ ලෝභය මෝහය ථිනය උද්ධච්චය අහිරිකය අනොතප්පය යන මේ ක්ලේශයෝ **සහජෙකට්ඨ **වශයෙන් ප්‍රහීණ වෙත්. අවශේෂ දෘෂ්ටි සහ ක්ලේශ ද විචිකිච්ඡා ක්ලේශය ද පහාණොකට්ඨ වශයෙන් ප්‍රහීණ වෙයි. මෙසේ පහාණෙකට්ඨයෙහිම සහජේකට්ඨය ද ලැබේ යැයි මේ සහජේකට්ඨය ගෙන දැක්වූහ.
**තංසම්පයුත්තො** යනු තදේකට්ඨ වූ එයින් අන්‍ය වූ ඒ කෙලෙස් අට සමග සයුක්ත වූයේ, බෙදා වෙන්කොට හෝ ඒ ලෝභය සමග ඒ ද්වේෂය සමග යැයි මෙසේ එකින් එක සම්ප්‍රයුක්ත බව දැක්විය යුතුයි. එහිදී ලෝභය ගත්කල්හි මෝහය මානය ථිනය උද්ධච්චය අහිරිකය අනොත්තප්පය යන මේ ක්ලේශප්‍රහාණය ද්වේෂ සම්ප්‍රයුක්ත නමි. මෝහය ගත්කල්හි ලෝභය ද්වේෂය මානය ථීනය උද්ධච්චය අහිරිකය අනොත්තප්පය යන මේ ක්ලේශප්‍රහාණය මෝහ සම්ප්‍රයුක්ත නම් වේ. මානය ගත්කල්හි එය හා සම්ප්‍රයුක්ත ලෝභය මෝහය ථිනය උද්ධච්චය අහිරිකය අනොත්තප්පය යන මේ ක්ලේශප්‍රහාණය මාන සම්ප්‍රයුක්ත නමි. මේ උපායෙන් ඒ ටීනය සමග ඒ උද්ධච්චය සමග ඒ අහිරිකය සමග ඒ අනොත්තප්පය සමග සම්ප්‍රයුක්ත වූයේ තංසම්පයුත්තො යැයි යෝජනා කළයුතුයි. **තංසමුට්ඨානං** යනු ඒ මෝහය සමග -පෙ- ඒ අනොත්තප්පය සමග හටගත් යන අර්ථයි.
**ඉමෙ ධම්මා දස්සනෙන පහාතබ්බා** යන මෙහි දර්ශනය නම් සෝවාන් මගයි. එයින් පහකළයුතු යන අර්ථයි. කෙසේ නම් සෝවාන් මග දර්ශන නම් වී ද යත්, පළමුවෙන් නිවන් දක්නා හෙයිනි. ගෝත්‍රභූ ඥානය පළමුවෙන් නො දක්නේ ද? නො දක්නේ නොවේ. දැක ද කළයුතු කිස නො කරයි. සංයෝජනයන් අප්‍රහීණ හෙයිනි. එහෙයින් දකීයැයි නො කියයුතුයි. යම්කිසි තැනකදී රජු දැකත් පඬුරු දී කිස නිමවීමක් නො දුටු හෙයින් රජු නො දිටිමියි කියන ජානපදික පුරුෂයා අදත් මෙහිදී නිදසුනකි.
**අවසෙසො ලොභො** යනු සෝවාන් මගින් ප්‍රහීණ කොට අවශේෂ වූ (ලෝභයයි) ද්වේෂ මෝහයන්හිද මේ නයමය. සෝවාන් මගින් අපායගාමී ක්ලේශයෝම ප්‍රහීණයහ. එයින් අන්‍ය කෙලෙස් දක්වන්නට මේ **තදෙකට්ඨා** යන්න කියන ලදී. පාළියෙහි ආ එකී ක්ලේශත්‍රය සමග සම්ප්‍රයුක්ත හෙයින් ද ප්‍රහාණයෙන් ද පංච ක්ලේශයෝ ඒකට්ඨයහ. **නෙවදස්සනෙන න භාවනාය** යන මෙය සංයෝජනාදීන් මෙන් ඒ මාර්ගයන්ගෙන් ප්‍රහාණ නොකළ යුතු බව සඳහා කියන ලදී. ශ්‍රෝතාපත්ති මාර්ගඥානයෙන් අභිසංස්කාර විඥානය නිරෝධ කිරීමෙන් යම්කෙනෙක් අනවරාග්‍ර සංසාරයෙහි සත්භවයක් උපදිත් ද, එහිදී ඔව්හු නාමයත් රූපයත් නිරුද්ධ කෙරෙත් යැයි යනාදී නයින් කුශලාදීන්ගේ යම් ප්‍රහාණයක් අනුදන්නා ලද ද, එය යම්කෙනෙක් එකී මාර්ගයන් නොවැඩූ හෙයින් උපදිත් ද ඔව්හු උපනිශ්‍රය ප්‍රත්‍යය වූ ක්ලේශයන්ගේ ප්‍රහාණයෙන් ප්‍රහීණයහයි මේ පර්යාය සඳහා කියන ලදැයි දතයුතුයි.
දස්සනෙන පහාතබ්බ හෙතුකත්තිකයෙහි ඉමෙ ධම්මා දස්සනෙන පහාතබ්බහෙතූකා යැයි නිමවා නැවත **තීණිසංයොජනානි** යනාදී ප්‍රහාතව්‍යයන් දක්වා තදේකස්ථභාවයෙන් හේතුවෙන්ම සහේතුකයන් ද දක්වන්නට කියන ලදී. එහි දර්ශනයෙන් ප්‍රහාතව්‍ය හේතූන් අතර ලෝභ සහගත මෝහය ලෝභය සමග සහේතුක වෙනත් ද්වේෂ සහගතය. ද්වේෂය සමග ද ලෝභ ද්වේෂ දෙක මෝහය සමගදැයි මොව්හු ප්‍රහාතව්‍යහේතුක ප්‍රදේශයෙහි ද සංග්‍රහයට ගියත්, විචිකිච්ඡා සහගත මෝහය වනාහි අන්‍ය සම්ප්‍රයුක්ත හේතුවක් නැති හෙයින් හේතුවම නහේතුක යැයි එහි ප්‍රහාණය දැක්වීමට නැවත **ඉමෙ ධම්මා දස්සනෙන පහාතබ්බහෙතු** යැයි කියන ලදී.
දෙවන පදයෙහි උද්ධච්ච සහගත මෝහයාගේ ප්‍රහාණය දක්වන්නට **ඉමෙ ධම්මා භාවනා පහාතබ්බහෙතු** යැයි කියන ලදී. එය වනාහි තමා සමග සම්ප්‍රයුක්ත ධර්මයන් සහේතුක කොට පිටත හැසිරෙන්නෙක් විය. විචිකිච්ඡා සහගත (මෝහය) මෙන් අන්‍ය සම්ප්‍රයුක්ත හේතුවක් නැති හෙයින් පහාතබ්බහේතුක පදය භජනය නො කරයි. තෙවන පදයෙහි අවසෙසා අකුසලා යැයි නැවත අකුශල ග්‍රහණය යුක්ත හේතුහුගේ විචිකිච්ඡා උද්ධච්ච සහගත මෝහයන්ගේ සංග්‍රහය පිණිස කරන ලදී. ඔවුන් හා සහේතුවක් නැති හෙයින් ප්‍රහාතව්‍ය හේතුකයෝ නම් නැත්තාහ.
පරිත්තාරම්මණාතිකයෙහි **අරබ්භ** යනු අරමුණුකොට, තමා වනාහි අල්ප හෝ මහග්ගත හෝ වෙත්වා අල්ප ධර්මයන් අරමුණුකොට උපන්නෝ **පරිත්තාරම්මණා** ය. මහද්ගතයන් අරමුණු කොට උපන්නෝ **මහග්ගතාරම්මණා** ය. අප්‍රමාණ ධර්මයන් අරමුණුකොට උපන්නෝ **අප්පමාණාරම්මණා** ය. ඔව්හු වනාහි ස්වල්ප ද මහද්ගත ද අප්‍රමාණ ද වෙත්.
මිථ්‍යාත්‍රිකයෙහි **ආනන්තරිකානී **යනු අනතුරුව ඵල ගෙන දෙන්නා වූ, මාතෘඝාතක කර්මාදීන්ට මෙය නමෙකි. ඒ අතුරෙන් එක් කර්මයක් හෝ කළ කල්හි එය වළක්වා තම කර්මයට අවකාශ ලබාගැනීම අන්‍ය කර්මයක් සමර්ථ නොවෙයි. මහමෙර පමණ ස්වරණ ස්තූප කොට ද සක්වළ පමණ රත්නමය ප්‍රකාර සහිත විහාරයක් කොට එය පුරවා වැඩසිටි බුදුපාමොක් බික්සඟනට දිවිහිමියෙන් සිව්පසය දෙන්නාගේ ද ඒ කර්මය ද මේ කර්මයන්ගේ විපාකය වළක්වන්ට නොහැක්කේමය. **යාච මිච්ඡාදිට්ඨි නියතා** යනු අහේතුකවාදය අකිරිය වාදය නාස්තිකවාදය යන වාදයන් අතුරෙන් එක්තරා වාදයක්, එය ගෙන සිටි පුද්ගලයාට සියයක් බුදුවරු හෝ දහසක් බුදුවරු අවබෝධ කරවන්නට නො හැක්කෝ වෙත්.
මාර්ගාරම්මණාත්‍රිකයෙහි **අරිය මග්ගං ආරබ්භ** යනු ලෝකෝත්තර මාර්ගය අරමුණු කොට, ඔව්හු වනාහි පරිත්ත ද මහද්ගතද වෙත්.
මාර්ගහේතුක නිර්දේශයෙහි ප්‍රත්‍යාර්ථ හේතු වූ ප්‍රථම නයින් මාර්ග සම්ප්‍රයුක්ත ස්කන්‍ධයන්ගේ සහේතුකභාවය දක්වන ලදී. සම්‍යක් දෘෂ්ටි සංඛ්‍යාත මාර්ගභූත හේතුව වූ ද්විතීය නයින් අවශේෂ මාර්ගයන්ගේ සහේතුකභාවය දක්වන ලදී. මාර්ගයෙහි උපන් හේතූන්ගෙන් සම්‍යක් දෘෂ්ටියෙහි සහේතුකභාවය දක්වන ලදැයි දතයුතුයි.
**අධිපතිං කත්‍වා** යනු අරමුණ අධිපතිකොට, ඔව්හු වනාහි පරිණත ස්වභාවයම ඇත්තෝ වෙත්. ආර්යශ්‍රාවකයන්ට වනාහි තමාගේ මාර්ගය ගරුකොට ප්‍රත්‍යවේක්‍ෂා කරන කාලයෙහි ආරම්මණාධිත්වය ලැබේ. ආර්යශ්‍රාවක තම චේතනාපරියා ඤාණයෙන් අන්‍යයාගේ මාර්ගය ප්‍රත්‍යවේක්‍ෂා කරනුයේ ගරු කරන්නේ නමුදු තමා විසින් ප්‍රතිවේධ කළ මාර්ගය (මෙන්) ගරු නො කරයි. යමාමහ පෙළහර පානා තථාගතයන් වහන්සේ දැක උන්වහන්සේගේ මාර්ගය ගරු කරයි ද, නො කරයිද යත්, කරයි. තමාගේ මාර්ගය මෙන් නොවේ. රහතන් වහන්සේ වනාහි මාර්ගඵලයත් නිවනත් හැර කිසිදු ධර්මයක් ගරු නො කරති. මෙහි ද මේ අර්ථයමය. **වීමංසාධිපතෙය්‍යෙන** යන මෙය සහජාතාධිපති දක්වන්නට කියන ලදී. ඡන්‍දය ජ්‍යෙෂ්ඨ කොට මාර්ගය වඩන්නහුගේ වනාහි ඡන්‍දය අධිපති නම් වේ. මාර්ගය අධිපති නොවේ. සෙසු ධර්මයෝ ද ඡන්‍දාධිපති නම් වෙත්. මාර්ගාධිපති නො වෙත්. සිතෙහි ද මේ නයමය. වීමංසාව ජ්‍යෙෂ්ඨ කොට මාර්ගය වඩන්නහුට වීමංසාව මෙන්ම මාර්ගය ද අධිපති වෙයි. අවශේෂ ධර්මයෝ මාර්ගාධිපති නම් වෙත්. වීර්යයෙහි ද මේ නයමය.
උප්පන්නත්තික නිර්දේශයෙහි **ජාතා** යනු උපන්නෝ ය. ලබන ලද ආත්මභාවය ඇත්තෝ ය. **භූතා** යනාදීහු ද ඔවුන්ටම පර්යාය වචනයෝ ය. ජාතයෝම වනාහි භාවොත්පතියෙන් භූතයහ. ප්‍රත්‍ය සංයෝගයෙහි උපන් හෙයින් **සඤ්ජාතයහ.** නිෂ්පත්ති ලක්‍ෂණප්‍රාප්ත හෙයින් **නිබ්බතයහ.** උපසර්ගයෙන් පදය දියුණු කොට **නිබ්බත්තා** යැයි කියන ලදී. **පාකටභූතා** යනු පහළවූවාහු ය. පූර්වාන්තයෙන් උඩට පත්වූවෝ යනු = **උප්පන්නා** ය. උපසර්ගයෙන් පදය දියුණුකොට **සමුප්පන්නා** යැයි කියන ලදී. නිෂ්පන්නාර්ථයෙන්ම උඩ සිටියාහු යනු **උට්ඨිතා** ය. ප්‍රත්‍යය සංයෝගයෙන් උඩ සිටියාහු යනු = **සමුට්ඨිතා** ය. නැවත උපන්නෝ යන වචනයෙහි කාරණය යට කියන ලද නයින්ම දතයුතුයි. **උප්පන්නංසෙන සංගගීතා** යනු උපන් කොටසින් ගණන් ගත්, **රූපවෙදනා සඤ්ඤාය සංඛාර විඤ්ඤාණං** යන මෙය ඔවුන්ගේ ස්වභාවය දැක්වීම ය. ද්විතීය පද නිර්දේශය කියන ලද්ද ප්‍රතිෂේධ නයින් දතයුතුයි. තෘතීයපද නිර්දේශය ප්‍රකට අර්ථ ඇත්තේමය.
මේ ත්‍රිකය වනාහි අද්ධානද්වය වශයෙන් පුරවා දක්වන ලදී. ලබන ලද අවකාශ ඇති කර්මයාගේ විපාකය ක්‍ෂණප්‍රාප්තය අප්‍රාප්තය වශයෙන් ද්විධය. එහි උපන්නේ ක්‍ෂණප්‍රාප්ත නමි. අප්‍රාප්තවිපාකය සිත් අතර හෝ කල්ප ලක්‍ෂයක් ඉක්මවා හෝ උපන්නත් ධ්‍රැවප්‍රත්‍ය හේතුවෙන් නැත්තේ නම් නොවෙයි. උපදනා ධර්මයෝ නම් වෙයි. එහෙයින් මෙසේ වදාළහ. ‘පොට්ඨපාදය, මේ අරූපී සංඥාමය ආත්මය ආත්මය සිටිනේමය. ඉක්බිති මේ පුරුෂයාගේ අන්‍ය වූ ම සංඥාවෝ උපදිත්. අන්‍ය වූ ම සංඥාවෝ නිරුද්ධ වෙත්’ යනුයි. මේ අරූපාවචරයෙහි කාමාවචර සංඥා ප්‍රවෘත්ති කාලයෙහි මූලභවංග සංඥා ද නිරුද්ධ වුවත්, කාමාවචර සංඥාව නිරුද්ධ කාලයෙහි වනාහි අවශ්‍යයෙන්ම එය උපදනේ යැයි ද අරූපසංඛ්‍යාත ආත්මය නැත්තේය යන ගණනට නොගොස් සිටිනේම යැයි නම් විය. මෙපරිද්දෙන් ලබන ලද අවකාශ ඇති කර්මයාගේ විපාකය ද්විධය. -පෙ- ධ්‍රැව ප්‍රත්‍ය හේතුවෙන් නැත්තේ නම් නොවෙයි. උපදිනා ධර්මයෝ යැයි නම් විය.
යම්හෙයකින් වනාහි රැස්කරන ලද සියලු කුශලාකුශල කර්මය විපාක දෙන්නේ ද අන්‍ය කර්මයකට අවකාශ නො වන්නේ ද, එය වනාහි ධ්‍රැවවිපාක අධ්‍රැවවිපාක වශයෙන් ද්විධ වෙයි. එහි පංචානන්තරිය කර්ම අෂ්ට සමාපත්ති සතර ආර්යමාර්ගය යන මේ ධ්‍රැවවිපාක නමි. එය වනාහි ක්‍ෂණප්‍රාප්ත ද ඇත. අප්‍රාප්ත ද ඇත. එහි ක්‍ෂණ ප්‍රාප්තය උප්පන්න නමි. අප්‍රාප්තය අනුප්පන්න නමි. එහි විපාකය චිත්තානන්තරයෙහි හෝ කල්ප ලක්‍ෂයක් ඉක්ම හෝ උපදීවා. ධ්‍රැව ප්‍රත්‍ය හේතුවෙන් අනුප්පන්න නම් නො වෙයි. උපදනා ධර්ම නම් විය. මෛත්‍රිය බෝසතුන්ගේ මාර්ගය නූපන්නේ නමි. ඵලය උපදනා ධර්මයෝම යැයි නම් විය.
අතීතත්‍රිකයෙහි **අතීතා** යනු ක්‍ෂණාත්‍රය ඉක්මවූවෝය**. නිරුද්ධා** යනු නිරෝධයට පත්වූවෝ ය. **විගතා** යනු විභවයට (නැතිවීමට) ගියානු, පහවගියෝ හෝ, **විපරිණාමා** යනු ප්‍රකෘතිය අතහැරීමෙන් විපරිණාමයට ගියාහු, නිරෝධසංඛ්‍යාත අස්තයට ගියාහු යනු = **අත්‍ථංගතා** ය. අබ්භත්‍ථංගමා යනු උපසර්ගයෙන් පදය දියුණු කරන ලදී. **උප්පජ්ජිත්‍වා විගතා** යනු ඉපිද පහව ගියාහුය. නැවත අතීත වචනයෙහි හේතුව යට කියන ලදමය. පරවූ අනාගතාදියෙහි ද මේ නයමය. **අතීතංසෙන සංගහීතා** යනු අතීත කොටසින් ගණනයට ගියාහු ය. **කතමෙ තෙ** යනු රූපය, වේදනාවය, සංඥාවය, සංස්කාරයෝ ය. විඥානය ය. පරවූ අනාගතාදියෙහි ද මේ නයමය.
අතීතාරම්මණාත්‍රික නිර්දේශයෙහි **අතීතෙ ධම්මෙ ආරබ්භ** යන ආදීන්හි පරිත්ත මහද්ගත ධර්මයෝම දතයුතුයි. ඔවුහු අතීතාදිය අරබයා උපදිත්.
ආධ්‍යාත්මිකත්‍රික නිර්දේශයෙහි **තෙසං තෙසං** යන පද දෙකින් සියලු සත්ත්වයන් හාත්පසින් ගනී. **අජ්ඣත්තං වඩ්ඪත්තං** යන දෙක නියත ආධ්‍යාත්මයට නමයි**. නියතා** යනු තමා කෙරෙහි උපන්නාහු ය. **පාටිපුග්ගලිකා** යනු (වෙන්) වෙන් වූ පුද්ගලයන් සන්තක වූවාහු ය. **උපාදින්නා** යනු ශරීරයෙහි පිහිටියාහු ය. ඔව්හු වනාහි කර්මයෙන් උපන්නෝ හෝ නූපන්නෝ වෙත්වා. ආදින්නයන් විසින් ගන්නා ලද පරාමර්ශ වශයෙන් වනාහි මෙහි උපන්නාහු යැයි කියන ලදහ.
**පරසත්තානං** යනු තමා හැර අවශේෂ සත්ත්වයින්ට, **පරපුග්ගලානං** යනු ද එයටම පරියාය වචනයකි. අවශේෂය යට කියන ලද්ද සමානමය. **තදුභයං** යනු එකී දෙකයි.
ආධ්‍යත්මාරම්මණාත්‍රිකයෙහි ප්‍රථම පදයෙහි පරිත්ත මහද්ගත ධර්මයෝ දතයුත්තාහ. දෙවැන්නෙහි අප්‍රමාණයෝ ද තෙවැන්නෙහි පරිත්ත මහද්ගතයෝ ද දතයුත්තාහ. අප්‍රමාණයෝ වනාහි කලකදී බාහිර ද කලක දී ආධ්‍යාත්මය ද අරමුණු නො කරත්. සනිදර්ශනත්‍ථුක නිර්දේශය වනාහි ප්‍රකටමය.
දුකනික්ඛෙපකථා
දුකයන්හි අදෝෂ නිර්දේශයෙහි මෛත්‍රී කිරීම වශයෙන් = **මෙත්ති** ය. මෛත්‍රී ආකාරය = **මෙත්තායනා** යනු මෛත්‍රියෙහි යෙදුණාහුගේ මෛත්‍රියෙන් යුක්ත වූවහුගේ සිතෙහි ස්වභාවය = **මෙත්තායිතත්තං** ය. ආරක්‍ෂා කරයි යනු **අනුද්දාය,** රක්‍ෂා කරයි යන අර්ථයි. ආරක්‍ෂා කරන ආකාරය **අනුද්දයතා** ය. අනුද්දායිතහුගේ භාවය = **අනුද්දායිතත්තය**, හිතය සෙවීම් වශයෙන් = **හිතෙයිතා** ය. අනුකම්පා කිරීම් වශයෙන් = **අනුකම්පාය.** මේ සියලුම පදයන්ගෙන් උපචාර අර්පණා ප්‍රාප්ත මෛත්‍රියම කියන ලදී. සෙසු පදයන්ගෙන් ලෞකික ලෝකෝත්තර අද්වේෂය කියන ලදී.
අමෝහ නිර්දේශයෙහි **දුක්‍ඛෙ ඤාණං** යනු දුඃඛසත්‍යයෙහි ප්‍රඥාවයි. **දුක්‍ඛ සමුදයෙ** යනාදීන්හි ද මේ නයමය. මෙහි ද දුඃඛසත්‍යයෙහි ඥානය ශ්‍රවණ සම්මර්ශන ප්‍රතිවේධ ප්‍රත්‍යවේක්‍ෂණයන්හි වැටේ. දුඃඛ සමුදයෙහි ද එසේමය. නිරෝධයෙහි වනාහි ශ්‍රවණ ප්‍රතිවේධ ප්‍රත්‍යවේක්‍ෂණයන්හිමය. ප්‍රතිපදාවෙහි ද එසේමය. **පුබ්බනෙත** යනු අතීත කොට්ඨාසයෙහිය. **අපරනෙත** යනු අනාගත කොට්ඨාසයෙහි ය. **පුබ්බන්තා පරනෙත** යනු ඒ දෙකෙහිමය. **ඉදප්පච්චයතා පටිච්ච සමුප්පන්නෙසු ධම්මෙසු ඤාණං **යනු මේ ප්‍රත්‍යයයි. (මේ ප්‍රත්‍යයෙන් උපන්නේය) මෙය නිසා මෙය උපන්නේ යැයි මෙසේ ප්‍රත්‍යයන්හි ද ප්‍රත්‍යෝත්පන්න ධර්මයන්හි ද ඥානයයි.
ලෝභායතන නිර්දේශයෙහි ද යට නො ආ පදයන්ගේ මේ අර්ථයයි. සිත් ඇලවීම් වශයෙන් **රාගො** ය. (බලවත් රඳවන අර්ථයෙන් = **සාරොගො** ය. විෂයයන්හි සත්ත්වයන් මෙහෙයවන හෙයින් = **අනුනයො** ය. රුචි වේ යනු = **අනුරාධො** ය, කැමතිවේ යන අර්ථයි. සත්ත්වයෝ භවයෙහි යම්කිසි තැනෙක මෙයින් සතුටු වෙති තෙමේ හෝ සතුටුවෙයි යනු = නන්‍දිය, නන්‍දියත් එය ය. සිත් ඇලවීම් අර්ථයෙන් රාගයත් එයයි යනු = **නන්‍දිරාගො** එහිදී එක් අරමුණක වරක් උපන් තෘෂ්ණාව නන්‍දියයි. නැවත නැවත උපදින්නේ **නන්‍දිරාගො** යැයි කියනු ලැබේ. **චිත්තස්ස සාරාගො** ය එය යට දැඩිව සිත් අලවන අර්ථයෙන් සාරාගො යැයි කියන ලදී. එය සත්ත්වයාගේ නොවේ. ඒ රාගය චිත්තයාගේමය යන අර්ථයි.
මෙයින් අරමුණු කැමතිවනු ලැබේ යනු = **ඉච්ඡාය**, බහුල වූ කෙලෙස් හෙයින් මෙයින් සත්ත්වයෝ මූර්ඡාවෙත් යනු = **මුච්ඡා** ය. ගිලී නිමාවට පැමිණ ග්‍රහණය කිරීම් වශයෙන් = **අජ්ඣොසානය,** සත්ත්වයෝ මෙයින් ගිජුවෙත්. ගිජුබවට පැමිණෙත් යනු = **ගෙධ **ය. බහලාර්ථයෙන් හෝ **ගෙධො** ය. බහලාර්ථයෙන් ගෙධයම හෝ වනලැහැබකැයි කියන ලදී. අනතුරු පදය උපසර්ග වශයෙන් දියුණු කරන ලදී. සර්වභාගයෙන්ම ගිජු වූයේ යනු හෝ = **පලිගෙධො** ය, මෙයින් ඇලෙත් යනු **= සංගො** ය. ඇලීම් අර්ථයෙන් හෝ **සංගො **ය. ගිලාබැසීම් අර්ථයෙන් **පංකො** ය. ඇදගැනීම් වශයෙන් =– **එජා** ය. මෙයින් පුරුෂයා ඒ ඒ භවයෙහි උත්පත්තියට ඇදගනී යැයි කියන ලදී. වචනාර්ථයෙන් **මායා** ය. සසරෙහි සත්ත්වයන් උපදවන අර්ථයෙන් **ජනිකාය**, තෘෂ්ණාව පුරුෂයා උපදවයි. ඔහුගේ සිත දුවයි’ යැයි ද කියන ලදී. සංසාරයෙහි සත්ත්වයන් දුකින් යොදමින් උපදවයි යනු = **සඤ්ජනනී** ය. ගැටීම් අර්ථයෙන් = **සිබ්බනී **ය. මෙය වනාහි සන්නාලියකු රෙදිකඩින් රෙදිකඩ ගෙන මසන්නාක් මෙන් සත්ත්වයන් සසර ච්‍යුතිප්‍රතිසන්ධ වශයෙන් වසයි. ඝටනය කරයි. එහෙයින් ඝටනාර්ථයෙන් **සිබ්බති** යැයි කියන ලදී. අනේකප්‍රකාර විෂයජාලයත්, තෘෂ්ණාවෙන් පන්නවා ඇතුළු කිරීම් සංඛ්‍යාත ජාලයක් හෝ මෙයට ඇත්තේය යනු හෝ **= ජාලිනී** ය.
ඇදගැනීම් වශයෙන් වේගවත් සැඩපහර ඇති නදියක් වැනිය යනු **= සරිතා** ය. ඊයක් වැනිය යන අර්ථයෙන් ද **සරිතා** ය. මෙයද වදාරණ ලදී. ‘සරිතානි සිනෙහිතානි සොමනස්සානි භවන්ති ජන්තුනො’ (සත්ත්වයාට ගංගාවක් වැනි ස්නේහවත් සෝමනස්සයෝ වෙත්) යනුයි. තෙත් වූ මෙන්ම සිනිඳු වූ යනු මෙහි අර්ථයයි. විසතා යනු **විසත්තිකා** (තෘෂ්ණාව) ය. විසමා යනු ද = **විසත්තිකා** (තෘෂ්ණාව) ය. විශාල වූයේ හෝ = **විසත්තිකාය**. හැකිවේ යනු ද **= විසත්තිකාය**, විසංවාදිකා යනු ද = **විසත්තිකාය**, එක්තැන් කරයි යනුද = **විසත්තිකාය**, විසමූල යනු ද **විසත්තිකාය**, විසඵල යනු ද **විසත්තිකාය**, විසපරිභෝග යනු ද = **විසත්තිකාය**, (දඟලයි යනු ද = **විසත්තිකාය**) ඒ තෘෂ්ණාව වනාහි පැතිරුණු හෙයින් හෝ රූප ශබ්ද ගන්‍ධ රස පොට්ඨබ්බ ධර්ම කුල ගණයන්හි පැතිරුණේය. විස්තාරණය වූයේය යනු ද = **විසත්තිකාය,** විපත්ති ව්‍යසනයන්ට පමුණුවන අර්ථයෙන් කළයක බඳනා ලද නූලක් මෙනි යනු = **සුත්ත** ය. මෙයද වදාරන ලදී. ‘සුත්තන්ති ඛො භික්‍ඛවෙ, නන්‍දිරාගස්සෙතං අධිවචනං’ යනුයි. (මහණෙනි, සුත්ත යන මෙය නන්‍දිරාගයට නමකි.) රූපාදීන්හි පැතිරෙන අර්ථයෙන් = විසමය, ඒ ඒ ප්‍රතිලාභයන් සඳහා සත්ත්වයන් රැස්කරවයි යනු = ආයූහණීය, කලකිරෙන්නට ඉඩ නොදීම් වශයෙන් සහායවන අර්ථයෙන් = දුතියා ය. මෙය වනාහි සත්ත්වයන්ට සසර කලකිරීමට නොදෙයි. ගිය ගිය තැන ප්‍රිය සහායකයකු මෙන් අභිරමණය කරවයි. එහෙයින්ම වදාරන ලදී.
දීර්ඝමාර්ගයක (සසර) සැරිසරන පුරුෂයා තෘෂ්ණාව දෙවැන්නා (සහායකයා) කොට ඇත්තේය. මේ තත්වය වෙනස් තත්ත්වයට (ඉපදෙමින් මැරෙමින් ගමන් කරන තත්ත්වය ඇති) පත්කරන සසර නො ඉක්මවයි යනුයි.
ප්‍රාර්ථනා කිරීම් වශයෙන් = **පණිධි ය, භවනෙත්ති** යනු භවරජ්ජුවයි. බවරැහැනයි. මෙයින් වනාහි රැහැනකින් බෙල්ලෙහි බැඳ ගවයින් කැමති කැමති තැන්වලට ගෙනයන්නාක් මෙන් සත්ත්වයෝ (කැමති කැමති තැන්වල) පමුණුවති. ඒ ඒ අරමුණට ආශාකරයි. භජනය කරයි ඇලෙයි යනු = **වනං** ය. (ඉල්ලයි) යාචනය කරයි යනු හෝ = **වනං** ය, **වනත්‍ථා** යනු බ්‍යඤ්ජනයෙන් පදය දියුණු කරන ලදී. අනත්‍ථකාරී වෘක්‍ෂයන්ගේ මතුවීමෙන් හෝ ගහනවීම් අර්ථයෙන් ද වනයක් මෙනි යනු හෝ = **වනං** ය. මෙය බලවත් තෘෂ්ණාවට නමකි. ගහණතරාර්ථයෙන් හෝ එයට වඩා බලවතර වූයේ **වනථො **නමි. එහෙයින් කියන ලදී.
වනය සිඳිව්. රුක නොසිඳිව්. වනයෙන් බිය ඇතිවේ. මහණෙනි, වනයත් වනථයත් සිඳ වනයෙන් නික්මුණෝ (නිවනට පත්වූවෝ) වව්.
සන්‍ථවන වශයෙන් **සන්‍ථවො** ය. සංසර්ගය යන අර්ථයි. එය තෘෂ්ණා සන්‍ථවය, මිත්‍ර සන්‍ථවය යැයි දුවිධය. ඔවුනතුරෙන් මෙහිදී තෘෂ්ණා සන්‍ථවය අභිප්‍රේතය. ස්නේහ වශයෙන් **සිනෙහො** ය. ආලය කිරීම් වශයෙන් අපේක්‍ෂා කෙරේ යනු = **අපෙක්‍ඛා** ය. මෙයද වදාරන ලදී. ‘ඉමානි තෙ දෙව, චතුරාසීති නගර සහස්සානි කුසාවති රාජධානප්පමුඛානි. එත්‍ථ දෙව, ඡන්‍දං ජනෙහි විජිතෙ අපෙක්‍ඛං කරොහී’ති (දේවයන් වහන්ස, කුසාවතී රාජධානිය ප්‍රමුඛ කරගත් ඔබවහන්සේගේ මේ අසූහාරදහසක් රාජධානිය, දේවයන් වහන්ස, මෙහි කැමැත්ත උපදවන්න, රාජ්‍යයෙහි අපේක්‍ෂාව ඇතිකර ගන්න) යනුයි. මෙහි අර්ථය වනාහි ආලය කරන්න යනුයි. වෙන් වෙන් වූ අරමුණෙහි බැඳේ යනු = **පටිබන්‍ධු** ය. ඥාති යන අර්ථයෙන් හෝ වෙන් වෙන් වූ බන්‍ධු යනු ද = **පටිබන්‍ධු** ය. නිතර ඇසුරු කිරීම් අර්ථයෙන් වනාහි සත්ත්වයින්ට තෘෂ්ණාව සමාන බන්‍ධු කෙනෙක් නම් නැත යනුයි.
අරමුණ අනුභව කිරීම් වශයෙන් ආසනය වසාගෙන පැතිරෙන හෙයින් මෙන්ම තෘප්තියට නො පැමිණ හෙයින් ද යනු අර්ථයි. ආශිංසන වශයෙන් **ආසිංසනා**ය, ආශිංසනය කරන ලද්දහුගේ භාවය **ආසිංසිතත්ත**ය, දැන් එය පවත්නා තැන දක්වන්නට රූපාසා යන ආදිය කියන ලදී. එහි ආශිංසන වශයෙන් (ආසා යැයි) ආසා යන්නේ අර්ථය ගෙන රූපයෙහි ආශාව රූපාසා යැයි මෙසේ පද නවයම දතයුතුයි. මෙහිද පළමු පස පංචකාම ගුණ වශයෙන් කියන ලදී. සවැන්න පරිෂ්කාර ලෝභ වශයෙනි. එය විශේෂයෙන් පැවිද්දන්ට ය. අතෘප්තික වස්තු වශයෙන් ඉන් පරව වූ තුන ගිහියන්ටය. ඔවුන්ට ධනය පුත්‍රයෝ ය. ජීවිතය යන මේවාට වඩා ප්‍රියකර වූ (අන්‍ය වස්තුවක්) නොමැත. මේක මගේය. අරක මගේ යැයි හෝ අසවලා විසින් මෙය මට දෙන ලදී. මෙයත් දෙන ලදැයි හෝ මෙසේ සත්ත්වයන් ලවා නන් දොඩවානුයි =– **ජප්පා **ය. පරව ඇති දෙපදය උපසර්ගයෙන් වඩන ලදී. ඉන් පරව අන්‍යාකාරයකින් බෙදන්නට පටන්ගත් හෙයින් නැවත **ජප්පා** යැයි කියන ලදී. නන් දොඩනාකාරය = **ජප්පනාය**, ජල්පිතයාගේ භාවය = **ජප්පිතත්තය,** නැවත නැවත විෂයන් පැහැරගනී ඇදගනී යනු = **ලොලුපො** ය. ලෝලුපයාගේ භාවය = **ලො ලුප්පං** ය. පැහැරගන්නා ආකාරය **ලොලුප්පායනාය**, පැහැර ගැනීමේ එක්වූවහුගේ භාවය = **ලොලුප්පායිතත්තං** ය.
**පුච්ඡකතා** යනු යම් තණ්හාවකින් ලාභ ස්ථානයන්හි වලග සලනා සුනඛයන් මෙන් සැලෙමින් හැසිරෙත් ද, එය ඒ කම්පන තෘෂ්ණාවට නමකි. යහපත් (මනාප) මනාප විෂයන් කැමති වේ යනු = **සාධුකාමො** ය. එහි භාවය = **සාධුකම්පතාය**, මව මවගේ සොහොයුරිය ආදීන් කෙරෙහි අයුතු තැන රාගය යනු = **අධම්මරාගො** ය. සුදුසු තැනදී ද බලවත්ව උපන් ලෝභය = **විසමලොභො **ය. රාගය විසමය යන වචනයෙන් හෝ සුදුසු තැන හෝ නුසුදුසු තැන හෝ උපන් ඡන්‍දරාගය අර්ධමාර්ථයෙන් **අධම්මරාගො** ය. විෂමාර්ථයෙන් විෂමලෝභය යැයි දතයුතුයි.
ආරම්මණයන්ට ආශාකිරීම් වශයෙන් **නිකන්ති** ය. ආශා කරන ආකාරය **නිකාමනා** ය. ප්‍රාර්ථනා වශයෙන් **පත්‍ථනාය**, ප්‍රියවීම් වශයෙන් **පිහායතාය,** මනාව ප්‍රාර්ථනා කිරීම් වශයෙන් **සම්පත්‍ථනා** ය. පංචකාම ගුණයන්හි තෘෂ්ණාව **කාමතණ්හාය**. රූපාරූප භවයන්හි තෘෂ්ණාව **භවතණ්හාය.** උච්ඡේද සංඛ්‍යාත විභවයෙහි තෘෂ්ණාව **විභව තණ්හාය**. ශුද්ධ වූ රූප භවයෙහිම තෘෂ්ණාව **රූප තණ්හාය**. අරූප භවයෙහි තෘෂ්ණාව **අරූප තණ්හාය**. උච්ඡේද දෘෂ්ටි සහගත රාගය **දිට්ඨි රාගො** ය. නිරෝධයෙහි තෘෂ්ණාව **නිරොධ තණ්හාය**. (රූපයෙහි තෘෂ්ණාව **රූපතණ්හා**) ය. ශබ්දයෙහි තෘෂ්ණාව **සද්ද තණ්හාය**. ගන්‍ධතණ්හා ආදීන්හි ද නයමය. ඕඝාදීහු කියන ලද අර්ථ ඇත්තාහුමය.
කුශල ධර්මයෙහි හැසිරේ යනු = **ආචරණය**, වැසීම් වශයෙන් **ඡාදනං **ය. සත්ත්වයන් සංසාරයෙහි බඳී යනු = **බන්‍ධනං** ය. සිතට පැමිණ කෙලෙසෙයි කිලිටු කරයි යනු = **උපක්කිලෙසො** ය. බලයට පත් අර්ථයෙන් අනුව සයනය කරයි යනු = **අනුසයො** ය. උපන්නා වූ සිත මැඩගනී යනු = **පරියුට්ඨානං** ය. උපදින්නට නොදීමෙන් කුශලාචාරය ගනී යන අර්ථයි. මෙසේ මෙහිද ආදීන්හි වනාහි මාර්ගය ගත්තාහුය යන අර්ථයි. මෙසේ මෙහිද ග්‍රහණාර්ථයෙන් පරියුට්ඨානය දතයුතුයි. හාත්පසින් වෙළන අර්ථයෙන් ලතාවක් මෙනි යනු = **ලතා** ය. ‘ලතා උබ්භිජ්ජ තිට්ඨිති’ යැයි ආ තැන ද මේ තෘෂ්ණාව ලතා යැයි කියන ලදී. විවිධ වස්තූන් කැමති වේ යනු **වෙවිච්ඡං** ය. සංසාර දුකට මූලය යනු = **දුක්‍ඛමූලං** ය. ඒ දුකට නිදානය යනු = **දුක්‍ඛනිදානං** ය. ඒ දුක මෙයින් ප්‍රභව වේ යනු = **දුක්‍ඛප්පභවො** ය. බන්‍ධනාර්ථයෙන් පුඩුවක් මෙන්ය යනු = **පාසො** ය. මාරයාගේ පාසය = **මාරපාසො** ය. වැමෑරිය නොහැකිය යන අර්ථයෙන් බිළියක් වැනිය යනු = **බළියං** ය. මාරයාගේ බළියය = **මාරබළිසං** ය. තෘෂ්ණාවෙන් මඩනා ලද්දාහු මාරයාගේ විෂය නොඉක්මවත්, ඔවුන් මත්තෙහි මාරයා වශයේ පවතීය යන මේ පර්යායයෙන් මාරයාගේ විෂය යනුයි**. මාරවිසයො** ය. ගලාබසී යන අර්ථයෙන් තෘෂ්ණාවම නදියක යනු **තණ්හා නදී**ය. වසාගෙන පැතිරෙන අර්ථයෙන් තෘෂ්ණාවම ජාලයක් වූයේ **තණ්හාජාලං** ය. සම්පටියකින් බඳනා ලද සුනඛයෝ යම්සේ කැමති තැනකට පමුණුවනු ලබත් ද මෙසේ තෘෂ්ණාවෙන් බඳනා ලද සත්ත්වයෝ ද දැඩිව බඳනා ලද අර්ථයෙන් සම්පටියක් මෙනැයි **ගද්දුලං **ය. තණ්හාවම ගද්දූලය වූයේ **තණ්හා ගද්දූලං** ය. පිරවීමට දුෂ්කරය යන අර්ථයෙන් තණ්හාවම සමුද්ද වූයේ **තණ්හා සමුද්දො** ය.
ද්වේෂ නිර්දේශයෙහි **අනත්‍ථං මෙ ආචරි** යනු මට අනභිවෘද්ධියක් (පාඩුවක්) කෙළේය. මෙම උපායෙන් සියලු පදයන්හි අර්ථය දතයුතුයි. **අට්ඨානෙ වා පන ආඝාතො** යනු නිකරුණෙහි කෝපයයි. ඇතැම් අයෙක් වැස්ස අධිකව වසීයැයි කිපෙත්. නොවසී යැයි කිපෙත්. සූර්යයා තවයි යැයි කිපෙත්. නො තවයි යැයි කිපෙත්. සුළඟ හමන විටත් කිපෙත්. නො හමන විටත් කිපෙත්. හමදින්නට නො හැකිව බෝපත්වලටත් කිපෙත්. සිවුරු පොරවාගත නො හැකිව ද එයට කිපෙත්. පය හැපී කණුවට කිපෙත්. මෙය සඳහා **අට්ඨාතෙ වා පන ආඝාතො ජායති** යැයි වදාරන ලදී. එහිදී යට නවාතැනෙක සතුන් අරබයා උපන් හෙයින් කර්මපථභේදය වෙයි. අස්ථානාඝාතය වනාහි සංස්කාරයන්හි උපන්නේ කර්මපථ භේදය නොකරයි. සිතට ආඝාත කෙරෙමින් උපන්නේ යනු = **චිත්තස්ස ආඝාතො** ය. එයට වඩා බලවතර වූයේ **පටිඝාතො** ය. හැපීම් වශයෙන් පටිඝ ය. ප්‍රතිවිරුද්ධ වේ යනු = **පටිවිරොධො** ය. කිපීම් වශයෙන් **කොපො** ය. **පකොපො** **සම්පකොපො** යැයි උපසර්ගයෙන් පදය වැඩිණ. දූෂ්‍යවීම් වශයෙන් **දොසො** ය. **පදොසො සම්පදොසො** යැයි උපසර්ගයෙන් පදය වැඩිණ. **චිත්තස්ස ඛ්‍යාපත්ති** යනු සිත විනාශ වී ගිය බව විපර්යාස වෙන ආකාරයයි. සිත දූෂණය උපදී යනු **= මනොපදොසො** ය. කිපීම් වශයෙන් **කොධො** ය. කිපෙන ආකාරය **කුජ්ඣනා** ය. කිපුණහුගේ භාවය = **කුජ්ඣිතත්තං** ය.
දැන් අකුශල නිර්දේශයෙහි කියන ලද නය දක්වන්නට **දොසො දුස්සනා** යන ආදිය කියන ලදී. එහෙයින් **යො එවරූපො චිත්තස්ස ආඝාතො -පෙ- කුජ්ඣිතත්තං** යැයි මෙහි කියන ලද්ද දොසො දුස්සනා ආදී නයින්ම යට කියන ලදී. **අයං වුච්චති දොසො** යැයි මෙසේ මෙහිදී යෝජනාව කළයුතුයි. මෙසේ ඇති කල්හි වනාහි පුනරුක්ත දෝෂය ප්‍රතිෂේධ කරන ලද්දේ වෙයි. මෝහ නිර්දේශය අමෝහ නිර්දේශයෙහි කියන ලද්දට ප්‍රතිපක්‍ෂ නයින් දතයුතුයි. මෙය වනාහි සර්වාකාරයෙන් විභංග අටුවා කථාවෙහි මතු පළවන්නේය.
**තෙහි ධම්මෙහි (යෙ ධම්මා) සහෙතුකා** යනු ඒ හේතු ධර්මයන්ගෙන් අන්‍ය වූ යම් හේතුධර්මයෝ හෝ නහේතු ධර්මයෝ හෝ වෙත්නම් සහේතුකයෝය. අහේතුක පදයෙහි ද මේ නයමය. මෙහිදී හේතුව හේතුවම වෙයි. තිදෙනෙකුගේ හෝ දෙදෙනෙකුගේ එකට ඉපදීමේ දී සහේතුක ද වෙයි. විචිකිච්ඡා උද්ධච්ච සහගත මෝහය වනාහි හේතු අහේතුකය. හේතු සම්ප්‍රයුක්ත ද්වික නිර්දේශයෙහි ද මේ නයමය.
සංඛත දුක නිර්දේශයෙහි පළමු දුකයෙහි කියන ලද අසංඛතධාතුව සඳහා ‘යො එව සො ධම්මො’ යැයි ඒකවචන නිර්දේශය කරන ලදී. පුරිම දුකයෙහි වනාහි බහුවචන වශයෙන් විචාරීම උද්ධෘත හෙයින් ‘ඉමෙ ධම්මා අප්පච්චයා’ යැයි පෘච්ඡානුසන්‍ධි වශයෙන් බහුවචනයෙන් කරන ලදී. **ඉමෙ ධම්මා සනිදස්සනා** යනාදීන්හි ද මේ නයමය.
කෙනචි විඤ්ඤෙය්‍ය දුක නිර්දේශයෙහි **චක්‍ඛු විඤ්ඤෙය්‍යා** යනු චක්‍ෂුර් විඥානයෙන් දතයුතු? සෙසු පදයන්හි ද මේ නයමය. මෙහිද **කෙනචි විඤ්ඤෙය්‍යා** යනු චක්‍ෂුර් විඥානාදීන් අතුරෙන් චක්‍ෂුර් විඥානයෙන් හෝ ශ්‍රෝත විඥානයෙන් හෝ කිසියම් එකකින් දැනගත යුතු වූ, **කෙනචි න විඤ්ඤෙය්‍යා** යනු චක්‍ෂුර් විඥානයෙන් හෝ ශ්‍රෝත ඥානයෙන් හෝ කිසිවෙකින් නො දතයුතු වූ, මෙසේ ඇති කල්හි පද දෙකෙහිම නානත්‍වයෙන් දුකය වේ යැයි යට කියන ලද හෙයින් යම් ඒ ධර්ම කෙනෙක් චක්‍ෂුර් විඥෙය්‍ය ද ඒ ධර්මයෝ ශ්‍රෝත විඥෙය්‍ය නොවෙත් යැයි මෙය දුකයක් නොවේද? රූපය වනාහි චක්‍ෂුර් විඥෙය්‍ය ය, ශබ්දය චක්‍ෂුර් විඥෙය්‍ය නොවේ යන මේ අර්ථය ගෙන යම් ඒ ධර්ම කෙනෙක් චක්‍ෂුර් විඥෙය්‍ය ද ඒ ධර්මයෝ ශ්‍රෝත විඥෙය්‍ය නොවෙත්. යම් හෝ ඒ ධර්ම කෙනෙක් ශ්‍රෝත විඥෙය්‍ය නොවෙත්. යම් හෝ ඒ ධර්ම කෙනෙක් ශ්‍රෝත විඥෙය්‍ය ද, ඒ ධර්මයෝ චක්‍ෂුර් විඥෙය්‍ය නොවෙත් යැයි මේ එක් දුකයෙකැයි දතයුතුයි. මෙසේ එක් එක් ඉන්‍ද්‍රිය මූලකයන් සතර සතර කොට දුක විස්සක් බෙදන ලදැයි දතයුතුයි.
කිම මනෝවිඥානයෙන් කෙනචි විඥෙය්‍යයෝත් කෙනචි නවිඥෙය්‍යයෝත් නැත්ද එහෙයින් මෙහිදී දුකයෝ නො කියන ලද්දාහු ද, යනුයි. නැත්තාහු නොවෙත්. ව්‍යවස්තාභාවයෙන් වනාහි නොකියන ලදී. එසේ චක්‍ෂුර්විඥානයෙන් අවිඥෙය්‍යමය යැයි ව්‍යවස්ථානයක් නොමැත. මෙසේ මනෝවිඥානයෙන් ද ව්‍යවස්ථානයක් නැති හෙයින් මෙහි දුකයෝ නො කියන ලදහ. මනෝවිඥානයෙන් වනාහි විඥෙය්‍යයෝ මෙන්ම අවිඥය්‍යයෝත් වෙති යනු මේ මෙහි අර්ථය (ඇත.) එහෙයින් එය නො කියන ලද නමුත් යථාලාභ වශයෙන් දතයුතුයි. මනෝවිඥාන සංඛ්‍යාත කාමාවචර ධර්මයන් විසින් කාමාවචර පමණක්ම **කෙහිචි විඤ්ඤෙය්‍යයෝ** ය. (කෙහිචි අවිඤ්ඤෙය්‍යයෝය) ඔවුන් විසින්ම රූපාවචරාදී ධර්මයෝ ද කෙහිචි විඤ්ඤෙය්‍යයෝ ය. කෙහිචි අවිඤ්ඤෙය්‍යයෝ ය. රූපාවචරයන් විසින් ද කාමාවචරයෝ කෙහිචි විඤ්ඤෙය්‍යයෝ ය. මෙහිදි අවිඤ්ඤෙය්‍යයෝ ය. ඔවුන් විසින්ම රූපාවචරාදීහු ද කෙහිචි විඤ්ඤෙය්‍යයෝ ය. කෙහිචි අවිඤ්ඤෙය්‍යයෝ ය. අරූපාවචරයන් විසින් වනාහි කාමාවචරයෝ ද රූපාවචරයෝ ද අපර්යාපන්නයෝ ද නෙවවිඤ්ඤෙය්‍යයෝ ය. අරූපාවචරයෝ වනාහි කෙහිචි විඤ්ඤෙය්‍යයෝ ය. කෙහිචි අවිඤ්ඤෙය්‍යයෝ ය. ඔහුද කෙචිඤ්ච විඤ්ඤෙය්‍යයෝ ය. කෙචි අවිඤ්ඤෙය්‍යයෝ ය. අපර්යාපන්නයන් විසින් කාමාවචරාදීහු නෙව විඤ්ඤෙය්‍යයෝ ය. අපර්යාපන්නයෝ වනාහි නිර්වාණයෙන් අවිඤ්ඤෙය්‍ය හෙයින් කෙචිදෙව විඤ්ඤෙය්‍යයෝ ද කෙචි අවිඤ්ඤෙය්‍යයෝ ද වෙත්. ඔව්හු ද මාර්ගඵල විඥෙය්‍ය හෙයින් කෙචිදෙව විඤ්ඤෙය්‍ය ද කෙචි අවිඤ්ඤෙය්‍ය ද වෙත්.
ආශ්‍රව නිර්දේශයෙහි පංච කාමගුණික රාගය **කාමාසව** නමි. රූපාරූප භවයන්හි ඡන්‍දරාගය ධ්‍යාන තෘෂ්ණාව ශාස්වත දෘෂ්ටිය සමග උපන් රාගය, භව වශයෙන් ප්‍රාර්ථනාව **භවාසව** නමි. දෙසැටක් දෘෂ්ටි **දිට්ඨාසව** නමි. අෂ්ට ස්ථානයන්හි නොදැනීම **අවිජ්ජාසව **නමි. ඒ ඒ තැන්හි ආ භවයන්හි අසම්මෝහය පිණිස ඒකවිධාදි භේදය දතයුතුයි. මොව්හු වනාහි අර්ථ වශයෙන් බොහෝ කලක් එක්ව විසීම් අර්ථයෙන් ආශ්‍රවයෝ යැයි මෙසේ ඒකවිධ වෙත්. විනයෙහි වනාහි ‘දිට්ඨ ධම්මිකානං ආසවානං සංවරාය සම්පරායිකානං ආසවානං පටිඝාතාය’ යැයි දෙයාකාරයකින් ආවාහුය. සූත්‍රාන්තයෙහි සළායතනයෙහි වනාහි ‘තයොවෙ ආවුසො ද ආසවා කාමාසවො භවාසවො අවිජ්ජාසවො’ යැයි ත්‍රිවිධව ආවාහුය. නිබ්බෙධිකපරියායෙහි ‘අත්‍ථි භික්‍ඛවෙ, ආසවා නිරයගාමිනියා, අත්‍ථිආසවා තිරච්ඡානයොනි නාමිනියා, අත්‍ථි ආසවා පෙත්තිවිසය ගාමිනියා, අත්‍ථිආසවා මනුස්ස ලොගමනීයා, අත්‍ථි ආසවා දෙවලොකගාමිනීයා’ යැයි පංචවිධව ආවාහුය. ඡක්කනිපාතයෙහි ආහුණෙය්‍ය සූත්‍රයේ ‘අත්‍ථි භික්‍ඛවෙ, ආසවා සංවරා පහාතබ්බා, අත්‍ථි අසවා පටිසෙවනා පහාතබ්බා, අත්‍ථි ආසවා අධිවාසනා පහාතබ්බා’ අත්‍ථි ආසවා පරිවජ්ජනා පහාතබ්බා, අත්‍ථි ආසවා විනොදනා පහාතබ්බා, අත්‍ථි ආසවා භාවනා පහාතබ්බා’ යැයි ෂට්විධව ආවාහුය. සබ්බාස පරියාය සූත්‍රයෙහි දර්ශනා ප්‍රහාතව්‍යයන් සමග සප්තවිධව ආවාහුය. මෙහිදී වනාහි ඔව්හු කාමාශ්‍රවාදී භේදයෙන් චතුර්විධව ආවාහුය. මේ එහි වචනාර්ථයයි. පංචකාමගුණ සංඛ්‍යාත කාමයෙහි ආශ්‍රවය **කාමාසවයයි**. රූපසංඛ්‍යාත වූ කර්මයෙන් ද උත්පත්තියෙන් ද යන දෙවැදෑරුම් භවයෙහි ආශ්‍රවය **භවාසව** යයි. දෘෂ්ටියට ආශ්‍රවය වූයේ **දිට්ඨාසවයයි.** අවිද්‍යාවම ආශ්‍රවය වූයේ **අවිජ්ජාසව **යයි.
**කාමෙසු** යනු පංචකාම ගුණයන්හි, **කාමච්ඡන්‍දො** යනු කාමසංඛ්‍යාත ඡන්‍දයයි. කත්තුකම්‍යතා ඡන්‍දය නොවේ. ධර්මච්ඡන්‍දය නොවේ. කාම වශයෙන් ද ඇලීම් වශයෙන් ද කාමයම රාගය වූයේ කාමරාගයයි. කාම වශයෙන් ද සතුටුවීම් වශයෙන් ද කාමයම නන්‍දියම වූයේ = **කාමනන්‍දියයි.** මෙසේ සියලු තැන්හි කාමාර්ථය දැන තෘෂ්ණා කිරීම් වශයෙන් **කාමතණ්හාය**. ස්නේහනාර්ථයෙන් **කාමසිනෙහො** ය. හාත්පසින් දවන අර්ථයෙන් **කාමපරිලාභො** ය. මූර්ඡනාර්ථයෙන් කාමුච්ඡාය. ගිලී අවසන්වන අර්ථයෙන් **කාමජ්ඣොසනය **යැයි දතයුතුයි. **අයං වුච්චති** යනු පද අටකින් බෙදන ලද (මෙය) කාමාසව නමැයි කියනු ලැබේ.
**භවෙසු භවඡන්‍දො** යනු රූපාරූප භවයෙන් භවප්‍රාර්ථනා වශයෙන්ම පවත්නා ඡන්‍දය **භවඡන්‍දයයි**. සෙසු පදයන් ද මේ නයින්ම දතයුතුයි.
**සස්සතො ලොකො තිවා** යනාදී දස ආකාරයෙන් දෘෂ්ටි ප්‍රභේදයම කියන ලදී. එහි **සස්සතො ලොකො** යන මෙහිදී ස්කන්‍ධ පංචකය ලෝකය යැයි ගෙන මේ ලෝකය නිත්‍යය ධ්‍රැවය සර්වකාලික යැයි ගන්නහුගේ ශාස්වත යැයි ගන්නා ආකාරයෙන් පවත්නා දෘෂ්ටියයි. **අසස්සතො** යනු ඒ ලෝකයම සිඳෙන්නේය, විනාශ වන්නේ යැයි ගන්නහුගේ උච්ඡේද ග්‍රහණාකාරයෙන් පවත්නා දෘෂ්ටියයි. **අන්තවා** යනු කුල්ලක් පමණ හෝ හැන්දක් පමණ වූ කසිණයෙහි සමවැදුණු, සමවත ඇතුළත පැවති රූපාරූප ධර්මයන් ලෝකය යැයි ද කසිණ පරිච්ඡේදාන්තයෙන් අන්තවත් යැයි ද ගන්නා වූ. පරිත්ත කසිණලාභියාගේ ලෝකය අනන්තවත් යැයි ගන්නා ආකාරයෙන් පවත්නා දෘෂ්ටියයි. එය ශාස්වත දෘෂ්ටියක් වෙයි. උච්ඡේද දෘෂ්ටියක් වෙයි. (**අනත්තවානි අනන්තවා** යනු{1} විපුල කසිණයෙහි සමවැදුණු සමවත ඇතුළත පවත්නා රූපාරූප ධර්මයන් ලෝකය යැයි ද කසිණ පරිච්ඡේදන්තයෙන් අනන්ත යැයි ගන්නා වූ විපුල කසිණලාභියාගේ ලෝකය අනන්තයැයි ගන්නා ආකාරයෙන් පවත්නා දෘෂ්ටියයි. එය ශාස්වත දෘෂ්ටිය ද වෙයි. උච්ඡේද දෘෂ්ටිය ද වෙයි.)
**තං ජීවං තං සරීරං** යනු බිඳීම ස්වභාවය කොට ඇති ශරීරය ජීවය යැයි ගත්හෙයින් ශරීරය බිඳෙන කල්හි ජීවය ද බිඳේයැයි ශාස්වත ග්‍රහණාකාරයෙන් පවත්නා දෘෂ්ටියයි. **හොති තථාගතො** (පරම්මරණා) යනාදීහි සත්ත්වයා තථාගත නමි. ඒ සත්ත්වයා මරණින් මතු වන්නේ යැයි ගන්නහුගේ ශාස්වත දෘෂ්ටිය පළමුවැන්නයි. **න හොති** යැයි ගන්නහුගේ උච්ඡේද දෘෂ්ටිය දෙවැන්නයි. **හොති ච නහොති** ගන්නහුගේ ඒකත්‍ය ශාස්වත දෘෂ්ටිය තුන්වැන්නයි. **නෙව හොති න නහොති** යැයි ගන්නහුගේ අමරා වික්‍ෂේප දෘෂ්ටිය සතර වැන්නයි. **ඉමෙ ධම්මා ආසවා** යනු මේ කාමශ්‍රවයෝ ද භවාශ්‍රවයෝ ද රාග වශයෙන් එක්කොට සංක්‍ෂේපයෙන් තුනකි. විස්තර වශයෙන් ධර්ම සතර ආශ්‍රව නමි.
බ්‍රහ්මයින්ගේ විමාන කල්ප වෘක්‍ෂ ආභරණාදීන්ගේ යම් ඡන්‍දරාගයක් උපදීද, එය කාමාශ්‍රව නම් වේද නොවේ ද යත්, නවේ. කවර හෙයින් ද? පංච කාමගුණික රාගය මෙහිදීම ප්‍රහීණ බැවිනි. ලෝභය හේතු සමූහයකට පැමිණ හේතු නම් වෙයි. ගන්‍ථ ගොච්ඡකයට පැමිණ අභිජ්ඣා කායගන්‍ථ නම් වේ. ලෝභය කිලෙස සමූහයකට පැමිණ කිලේස නම් වේ. දෘෂ්ටි සහජාත රාගය කාමාශ්‍රව වේ ද නොවේ ද යත්, නොවේ. දෘෂ්ටිරාග නම් වෙයි. මෙයද වදාරන ලදී. ‘දෘෂ්ටිරාග රක්න පුද්ගලයා කෙරෙහි දුන් දානය මහත්ඵල මහානිසංස නොවේ’ යනුයි.
මේ ආශ්‍රවයන් වනාහි ක්ලේශ පටිපාටියෙන් මෙන්ම මාර්ග පටිපාටියෙන් ද ගෙනහැර දක්වන්නට වටී. දිට්ඨාසවය ක්ලෙශ පටිපාටියෙන් අනාගාමි මාර්ගයෙන් ප්‍රහීණ වෙයි. භවාසවය අර්හත් මගින් ද දිට්ඨාසවය සෝවාන් මගින් ද අවිජ්ජාසවය අර්හත් මගින් ද ප්‍රහීණ වේ. මාර්ග පටිපාටියෙන් සෝවාන් මගින් දිට්ඨාසවයත් අනාගාමි මාර්ගයෙත් කාමාසවයත් අරහත් මගින් භවාසව අවිජ්ජාසව දෙකත් ප්‍රහීණ වේ.
මාන නිර්දේශයෙහි සංයෝජනයන්හි **සෙය්‍යො හමස්මි මානො** යනු උත්තමාර්ථයෙන් මම ශ්‍රේෂ්ඨ වෙමි යැයි මෙසේ උපන් මානයයි. **සදිසො හමස්මි මානො** යනු සමසමාර්ථයෙන් මම සමාන යැයි මෙසේ උපන් මානයයි. **හීනොමස්මීති මානො** යනු ලාමකාර්ථයෙන් මම හීනයෙක්මි යන මානයයි. මෙසේ සෙය්‍යමානය සදිසමානය හීනමානය යන මාන තුන තිදෙනෙකුට උපදී. ශ්‍රේෂ්ඨයාටත් සමානයටත් හීනයාටත් ශ්‍රේෂ්ඨයෙමි. සමාන වෙමි. හීනවෙමි යන මාන තුනම උපදී. එහි ශ්‍රේෂ්ඨයාට සෙය්‍යමානයම යථාවමානයයි. ඉතිරි දෙක අයථාවමානය, සදිසයාට සදිස මානයම හීනයාට හීනමානයම යථාවමානය. ඉතිරි දෙක අයථාව මානය. මෙයින් කුමක් කියන ලද ද? එකෙකුට මාන තුනක් උපදී යැයි කියන ලදී. ඛුද්දක වත්‍ථුවෙහි පඨමකමාන භාජනීයයෙහි එක මානය තිදෙනාට උපදී යැයි කියන ලදී.
මානකරණ වශයෙන් **මානො** ය. **මඤ්ඤතා මඤ්ඤිතත්තං** යන ආකාර භාව නිර්දේශයෝය. උස්සිතාර්ථයෙන් **උන්නති** ය. යමෙකුට උපදී ද ඒ පුද්ගලයා උස්වෙයි. ඔසවා තබයි යනු **උත්තමො** ය. ඔසවා තබන ලද අර්ථයෙන් **ධජො** ය. උත්ක්‍ෂිපණාර්ථයෙන් සිත ඔසවා තබයි යනු = **සම්පග්ගාහො** ය. බොහෝ ධ්වජ අතුරෙන් ඉතා උඩට ගිය ධ්වජය කේතු යැයි කියනු ලැබේ. මානය ද නැවත නැවත උපදිනුයේ ඔබමොබ සලකා ඉතා උඩට ගිය අර්ථයෙන් කේතුවක මෙනැයි කේතුය. කේතුව කැමති වේ යනු = කේතුකම්‍යතා ය. එහි භාවය **කෙතුකම්‍යතාය**. එය වනාහි සිතටය. තමාට නොවේ. එහෙයින් **කෙතුකම්‍යතා චිත්තස්ස** යැයි කියන ලදී. මානසම්ප්‍රයුක්ත සිත වනාහි කේතුව කැමති වෙයි. එහි භාවය ද **කෙතුකම්‍යතා** ය. කේතුසංඛ්‍යාත මානයයි.
ඊර්ෂ්‍යා නිර්දේශයෙහි **යා පරලාභ සක්කාර ගරුකාරමාන්න වන්‍දන පූජනාසු ඉස්සා** යනු මෙකී අන්‍යයන්ගේ ලාභාදියෙහි දී මොවුන්ට මෙයින් කිනම් ප්‍රයෝජනදැයි පරසම්පත් පිරිහෙළීම ලක්‍ෂණකොට ඇති යම් ඊර්ෂ්‍යාවක් වේද, එහි ලාභ යනු සිවුරු ආදී සිවුපසය පිළිබඳ ප්‍රතිලාභයයි. ඊර්ෂ්‍යා කරන පුද්ගලයා අන්‍යයාගේ එම ලාභය හෙළා දකී. මොහුට මෙයින් කවර ප්‍රයෝජනදැයි නො කැමති වෙයි. සත්කාර යනු මනාව කරන ලද සොඳුරු වූ එම ප්‍රත්‍යයන්ගේම ප්‍රතිලාභයයි. ගරුකාර යනු ගරු ක්‍රියා කිරීමයි. මානන යනු මනසින් ප්‍රිය කිරීමයි. වන්දන යනු පසඟ පිහිටුවීමෙන් වැඳීමයි. පූජනා යනු ගඳමල් ආදියෙන් පිදීමයි. ඊර්ෂ්‍යා කිරීම් වශයෙන් **ඉස්සා** ය. ඊර්ෂ්‍යාකාරය **ඉස්සායනා** ය. ඊර්ෂ්‍යා කළ බව **ඉස්සා** **චිතත්ත** ය. උසුස්සනා ආදිය ඊර්ෂ‍්‍යා ආදියට පර්යාය වචනයෝ ය.
මෙයින් වනාහි අගාරිකයා විසිනුත් අනගාරිකයා විසිනුත් ඊර්ෂ්‍යාව පිළිබඳ කිපී යන ලක්‍ෂණය දැක්විය යුතුයි. ඇතැම් ගිහියෙක් වනාහි ගොවිතැන වෙළඳාම ආදී එක්තරා ජීවන මාර්ගයකින් තම පුරුෂාකාරය හේතු කොටගෙන සොඳුරු යානයක් හෝ වාහනයක් (රත්නයක් හෝ) ලබයි. අනිකා ඔහුට අලාභයක් කැමති වනුයේ ඒ ලාභයෙන් නොසතුටු වෙයි. මෙතෙම කවදා නම් මේ සැපතින් පිරිහී දුගියෙක් වී හැසිරේදැයි සිතා (යම් කලෙක ඔහු) එක් හේතුවකින් ඔහු ඒ සැපතින් පිරිහුණු කල්හි සතුටු වේද, ඊර්ෂ්‍යා මනසක් ඇති ඇතැම් අනගාරිකයෙක් ද තමාගේ ශ්‍රැතිපර්යාප්ති ආදිය නිසා උපන් ලාභ සම්පත් ඇති අන්‍යයෙකු දැක මෙතෙම කවර කලෙක මේ ලාභාදීන්ගෙන් පිරිහේදැයි සිතා යම්කලෙක එක් හේතුවකින් පිරිහුණු ඔහු දකී ද, එකල්හි සතුටු වෙයි. මෙසේ ඊර්ෂ්‍යාව අනුන්ගේ සම්පත් ක්‍ෂය කිරීම ලක්‍ෂණකොට ඇත්තේ යැයි දතයුතුයි.
මාත්සර්ය නිර්දේශයෙහි වස්තුවෙන් මාත්සර්යය දැක්වීම පිණිස පංච මච්ඡරියානි **ආවාසමච්ඡරියං** යනාදිය කියන ලදී. එහි ආවාසයෙහි මාත්සර්යය **= ආවාස මච්ඡරිය** යයි. සෙසු පදයන්හි ද මේ නයමය.
මුළු අරම ද, පිරිවෙන ද, එක් කාමරයක් ද, රාත්‍රී ස්ථාන දිවාස්ථානාදිය ද ආවාසය නම් වෙයි. එම ආවාසයන්හි වසන්නෝ සුවසේ වසත්. ප්‍රත්‍යයන් ලබත්. එක් භික්‍ෂුවක් වත්සම්පන්න වූ ම ප්‍රියශීලී භික්‍ෂුවක එහි පැමිණීම නො කැමති වෙයි ද, ආයේ ද වහා යේවයි සිතයි ද, මෙය **ආවාස මච්ඡරිය** නමි. කලහ කාරකාදීන් එහි විසීම නො කැමති හෙයින් ආවාස සමාත්සර්යය නම් නොවෙයි.
කුලය යනු උපස්ථායක කුලය ද ඥාතිකුලය ද වෙයි. අන්‍යයෙකු එහි පැමිණීම නො කැමැත්තහුට **කුලමච්ඡරිය** වෙයි. පාපී පුද්ගලයෙකු පැමිණීම නො කැමති වන්නේ ද මාත්සර්යයක් නම් නොවෙයි. හෙතෙම වනාහි ඔවුන් ප්‍රසාදභේදය පිණිස පිළිපදී. ප්‍රසාදය රකින්ට සමර්ථ වූ ම භික්‍ෂුව එහි පැමිණීම නො කැමති වන්නේ මච්ඡරී නම් වෙයි.
ලාභො යනු සිව්පසය ලැබීමමය. එය අන් සිල්වතකු ලබද්දී ම නො ලබාවායි සිතන්නාට **ලාභමච්ඡරිය **වෙයි. යමෙක් වනාහි ශ්‍රද්ධාවෙන් දෙන ලද්ද විනාශ කරයි ද, අපරිභෝග දුෂ්පරිභෝගාදී වශයෙන් විනාශ කරයි ද, කුණුවීමට යන දෙයකුදු අන්‍යයාට නො දෙයි ද, එය දැක මෙය මෙතෙම නො ලබයි ද අන්‍ය වූ සිල්වතෙක් ලබයි ද පරිභෝගයට යයි දැයි සිතන්නාට මසුරුකම නම් නැත.
ශරීර වර්ණය ද ගුණවර්ණය ද වර්ණනම් වෙයි. එහි ශරීර වර්ණයෙහි මසුරු පුද්ගලයා අන්‍යයෙක් ප්‍රසාදිකය රූපවත් යැයි කී කල්හි නො කියනු කැමැත්තේ වෙයි ද, ගුණවර්ණයෙහි මසුරු වූයේ ශීලයෙන් ධුතාංගයෙන් ප්‍රතිපදාවෙන් ආචාරයෙන් ගුණ කියන්නට නොකැමැත්තේ වෙයි.
ධර්මය යනු පර්යාප්ති ධර්මය හා ප්‍රතිවේධ ධර්මයයි. එහිදී ආර්ය ශ්‍රාවකයෝ ප්‍රතිවේධ ධර්මයට මසුරු නො කරත්. තමා ප්‍රතිවේධ කළ ධර්මයන් දෙවියන් සහිත ලෝකයා ප්‍රතිවේධ කිරීම කැමති වෙත්. ඒ ප්‍රතිවේධය වනාහි අන්‍යයෝ දනිත්වායි කැමැති වෙත්. **ධම්මමච්ඡරිය** නම් පෙළදහමෙහිම වෙයි. එයින් යුක්ත පුද්ගලයා යම් ගුඪ ග්‍රන්ථයක් හෝ කථා මාර්ගයක් හෝ දනීද එය අනිකෙකුට නො දන්වනු කැමැත්තේ වෙයි. යමෙක් වනාහි පුද්ගලයා සලකා බලා ධර්මානුග්‍රහයෙන් හෝ ධර්මය සලකා බලා පුද්ගලානුග්‍රහයෙන් හෝ නො දෙයි ද, මෙතෙම ධර්ම මාත්සර්යයා නම් නොවෙයි.
එහිදී එක් පුද්ගලයෙක් ලොල් වෙයි. කලෙක ශ්‍රමණයෙක් වෙයි. කලෙක බ්‍රාහ්මණයෙක් වෙයි. කලෙක නිගණ්ඨයෙක් වෙයි. යම් භික්‍ෂුවක් වනාහි මේ පුද්ගල තෙමේ ප්‍රවේණියෙන් ආ මෘදුසියුම් ධර්මාන්තරය වූ පාළිය බිඳ කළඹන්නේ යැයි නො දෙයි ද මේ තෙමේ පුද්ගලයා සලකා බලා ධර්මානුග්‍රහයෙන් නොදෙයි නමි. යමෙක් වනාහි මේ ධර්මය මෘදුය. සියුම්ය. ඉදින් මේ පුද්ගල තෙමේ ගන්නේ නම් අනෙකකු අවබෝධ කරවා තමාට කියා නැසෙන්නේ යැයි නොදෙයි. මේ තෙමේ ධර්මය සලකා පුද්ගලානුග්‍රහයෙන් නොදෙයි නමි. යමෙක් වනාහි ඉදින් මේ ධර්මය ගන්නේ ද අපගේ සමය බිඳින්නට වන්නේ යැයි නො දෙයි ද, මෙතෙමේ ධම්ම මච්ඡරීම නම් (වේ.)
මෙහි පංච මච්ඡරියයන් අතුරෙන් ආවාස මච්ඡරියයෙන් වනාහි යක්‍ෂයෙක් හෝ ප්‍රේතයෙක් වී එම ආවාසයේම කසළ හිසින් ඔසවාගෙන හැසිරෙයි. කුලමච්ඡරියෙන් එම (කුලයෙහි) අන්‍යයන් දානමානාදිය කරන්නවුන් දැක ඒකාන්තයෙන් මාගේ කුලය බිඳිණැයි සිතන්නහුගේ මුවින් ලේ ද මතුවෙයි. බඩවිරේක ද වෙයි. අතුනු ද කඩ කඩව නික්මෙයි. ලාභමච්ඡරියෙන් සංඝයා හෝ ගණයා සතු ලාභයෙකි. මසුරු වී පෞද්ගලික පරිභෝගයක් මෙන් පරිභෝග කොට යක්‍ෂයෙක් හෝ ප්‍රේතයෙක් හෝ මහා පිඹුරෙක්ව උපදී. ශරීර වර්ණ ගුණවර්ණ මාත්සර්යයෙන් ද පර්යාප්ති ධර්ම මාත්සර්යයෙන් ද තමාගේම වර්ණනා කරයි. අන්‍යයන්ගේ ගුණයෙහි මේ කවර ගුණයෙක්දැයි ඒ ඒ දොස් කියමින්, පර්යාප්ති ධර්මය ද කිසිවෙකුටත් නො දෙනුයේ දුර්වර්ණයෙකු මෙන්ම කෙළතොල්ලෙක් ද වෙයි.
තවද ආවාස මාත්සර්යයෙන් ලෝහ ගෙයක පැසෙයි. කුල මාත්සර්යයෙන් අල්පලාභී වෙයි. ලාභමාත්සර්යයෙන් ගුථ නිරයෙහි උපදී. වර්ණ මාත්සර්යයෙන් [missing trans] කුක්කුළ (උණු අළු) නිරයෙහි උපදී යනුයි.
මසුරුකම් කිරීම් වශයෙන් **මච්ඡෙරං** ය. මසුරුකිරීම ආකාරය **මච්ඡරායනා** ය. මසුරු බැවින් යුක්ත වූවහුගේ මසුරු බැවින් සමන්විත වූවහුගේ ස්වභාවය **මච්ඡරායිතත්ත **ය. මටම වේවා අන්‍යයාට නො වේවායි සියලුම සම්පත් තමාටම පතුරුවාගන්නට කැමැති වේ යනු **= විචිච්ඡ** ය. විචිච්ඡයාගේ ස්වභාවය **වෙවිච්ඡ** ය. මෙය මෘදුමාත්සර්යයට නමකි. අනාර්යයා කදරියයා යැයි කියනු ලැබේ. ඔහුගේ ස්වභාවය **කදරියං** ය. මෙය තද මසුරාට නමකි. එයින් යුත් පුද්ගලයා දන් දෙන අන්‍යයා ද වළක්වයි. මෙයද කියන ලදී.
පාප සංකල්ප ඇති මිසදිටු වූ ආදර රහිත තදමසුරා භෝජන ඉල්ලන්නහුට දෙන්නහුද වළක්වයි යනුයි.
යාචකයින් දැක කටුකභාවයෙන් සිත හකුළා ගනී සංකෝචනය කරයි යනු කටකඤ්චුකය, ඔහුගේ භාවය **කටුකඤ්චකතා** ය. තවත් නයකි, හැඳිභාගය කටුකඤ්චුකතා යැයි කියනු ලැබේ. ගැට්ටෙන් පිටට යන තරමට පිරුණු සැළියෙන් බත් ගන්නේ සර්වභාගයෙන්ම හැකුළුණු හැන්දේ කෙළවරින් ගනීද, පුරවා ගන්නට නොහැකි වේ. මෙසේ මසුරුකම පුද්ගලයාගේ සිත හකුළයි. සිත හැකිළුණු කල්හි කය ද එසේම හැකිළෙයි. විශේෂයෙන් හැකිළෙයි. නවතී. නො දිගහැරෙයි යනුවෙන් මසුරුබව **කටුකඤ්චුකතා** යැයි කියන ලදී.
**අග්ගහිතත්තං චිත්තස්ස** යනු අනුන්ට උපකාර කිරීමේදී දානාදි ආකාරයෙන් යම්සේ නො දිගහැරේ ද සිත පිළිබඳව මෙසේ හැසිරගත් බවයි. යම්හෙයකින් වනාහි මසුරු පුද්ගලයා තමා සතු දෙය අනුන්ට නොදෙනු කැමැත්තේ වෙයි ද, අන්සතු දෙය ගනු කැමැත්තේ වෙයි ද, එහෙයින් මේ ආශ්චර්යය මටම වේවා. අන්‍යයන්ට නොවේවායි පැවතීම් වශයෙන් ඔහුගේ තම සම්පත් සැඟවීම් ලක්‍ෂණ බව හෝ තම සම්පත් ගැනීම් ලක්‍ෂණතාව හෝ දතයුතුයි. සෙස්ස මේ ගොච්ඡකයෙහි ප්‍රකට අර්ථ ඇත්තේමය.
මේ සංයෝජන වනාහි ක්ලේශ පටිපාටියෙන් ද මාර්ග පටිපාටියෙන් ද ගෙනහැර දක්වන්නට වටී. ක්ලේශ පටිපාටියෙන් කාමරාග පටිඝ සංයෝජන අනාගාමි මාර්ගයෙන් ප්‍රහීණ වෙයි. මාන සංයෝජනය අර්හත් මාර්ගයෙන් ද දිට්ඨි විචිකිච්ඡා සීලබ්බත පරාමාස යන සංයෝජන සෝවාන් මාර්ගයෙන් ද, භවරාග සංයෝජනය අර්හත් මාර්ගයෙන් ද ඊර්ෂ්‍යා මාත්සර්ය සෝවාන් මාර්ගයෙන් ද, අවිද්‍යාව අර්හත් මාර්ගයෙන්ද ප්‍රහීණ වෙයි. මාර්ග පටිපාටියෙන් දිට්ඨි විචිකිච්ඡා සීලබ්බත පරාමාස ඉස්සා මච්ඡරියයෝ සෝවාන් මාර්ගයෙන් ප්‍රහීණ වෙත්. කාමරාග පටිඝයෝ අනාගාමි මාර්ගයෙන් ප්‍රහීණ වෙත්. මාන භව රාග අවිජ්ජාවෝ අර්හත් මාර්ගයෙන් ප්‍රහීණ වෙත් යනුයි.
අභිධ්‍යා කායග්‍රන්‍ථ පොකුරෙහි නාමකාය ච්‍යුතිප්‍රතිසන්ධි වශයෙන් ගොතයි. සසරෙහි වද්දවයි යනු = **කායග්‍රන්‍ථය**, සර්වඥ භාෂිතය ද ප්‍රතික්‍ෂේප කොට ‘සස්සතො ලොකො ඉදමෙව සච්චං මොඝමඤ්ඤන්ති ඉමිනා ආකාරෙන අභිනිවිසති’ යන ඉදං සච්චාභි නිවෙසය යම්හෙයකින් අභිධ්‍යා කාමරාගයන්ගෙන් වෙනසක් ඇද්ද, එහෙයින් අභිධ්‍යා කායග්‍රන්ථයාගේ පද භාජනයෙහි ‘යො කාමෙසු කාමච්ඡන්‍දො කාමරාගො’ යැයි නොකියා **යො රාගො සාරාගො** යනාදිය කියන ලදී. මෙයින් යට බ්‍රහ්මයන්ගේ විමානාදීන්හි ඡන්‍දරාගය කාමාසව නම් නොවෙයි. ග්‍රන්ථ ගොච්ඡකයට පැමිණ අභිධ්‍යකාය ග්‍රන්ථය වේයැයි යමක් කියන ලද ද, එය මනාව කියන ලදැයි දතයුතුයි. පරම ක්ලේශ පොකුරෙහි ද මේ නයමය. **ඨපෙත්‍වා සීලබ්බත පරාමාසං** යන මෙය යම්හෙයකින් සීලබ්බත පරාමාසය ‘ඉදං සච්චං’ යන ආදී ආකාරයෙන් නොවැදගනීද, එහෙයින් මිථ්‍යා දෘෂ්ටි වූවහු ද ප්‍රතික්‍ෂේප කරමින් ඨපෙත්‍වා යැයි කීය.
නීවරණ පොකුරෙහි ථිනමිද්ධ නිර්දේශයෙහි **චිත්තස්ස අකල්ලතා** යනු සිතේ ගිලන් බවයි. ගිලන්වූයේ වනාහි අකල්ලක යැයි කියනු ලැබේ. විනයෙහි ද මෙසේ කියන ලදී. ‘නාහං භන්තෙ අකල්ලකො’ යනුයි. **අකම්මඤ්ඤතා **යනු චිත්ත ගෙලඤ්ඤ සංඛ්‍යාත අකර්මණ්‍යතා කාරයයි**. ඔලීයතා** යනු පසුබස්නා ආකාරයයි. ඊර්යාපථය දරන්නට නොහැකි ඊර්යාපථිකයාගේ සිත වනාහි වෘක්‍ෂයෙහි වවුලකු මෙන් ද උලෙහි එල්බුණු පැණිකළය මෙන් ද පසුබසී. ඔහුගේ ඒ ආකාරය සඳහා **ඔලීයනා** යැයි කියන ලදී. දෙවන පදය උපසර්ග වශයෙන් වර්ධනය කරන ලදී. **ලීනං** යනු නොපැතිරුණු බැවින් හැකුළුණුය. ඉතිරි දෙක ආකාර භාව නිර්දේශයෝ ය**. ථීනං** යනු ගිතෙල් පිඬක් මෙන් නො විසුරුණු බැවින් ඝනභාවයෙන් සිටියේ, **ථියතා** යනු ආකාර නිර්දේශයයි. ථියනභාවය **ථියිනත්තං** ය. නො විසිරීම් වශයෙන්ම තදබව යනු අර්ථයි.
**කායස්ස** යනු ස්කන්‍ධත්‍රය සංඛ්‍යාත නාමකායට, **අකල්ලතා අකම්මඤ්ඤතා** යනු යට කියන ලද නයමය. මේඝය අහස මෙන් කය වෙළයි යනු = **ඔනාහො** ය. සර්වභාගයෙන් වෙලීම **පරියොගාහො** ය. අභ්‍යන්තරයෙහි වළක්වානුයි **අන්තොසමොරොධො** ය. යම්සේ වනාහි නගරයක් අවුරාගත් කල්හි මිනිස්සු පිටතට යා නො හැක්කෝ වෙත් ද, මෙසේම මිද්ධයෙන් ආවරණය වූ කල්හි ධර්මයෝ පැතිරීම් වශයෙන් නික්මීම නොලබත්. එහෙයින් **අනෙතා සමොරොධො** යැයි කියන ලදී. හිංසා කෙරේනුයි = **මිද්ධ** ය. අකර්මණ්‍යභාවයෙන් හිංසා කරයි යන අර්ථයි. මෙයින් නිදත් නුයි = **සොප්පං **ය. ඇස් පෙති ආදිය සොලවන බව කෙරේ = යනු **පචලායිකා** ය. **සුපතා සුපිතත්තං** යනු ආකාරභාව නිර්දේශයෝ ය. මොවුන්ගේ ඉදිරියෙන් යම් සොප්ප යන පදයක් වී ද එය නැවත කීමෙහි හේතුව කියන ලදමය**. ඉදං වුච්චති ථිනමිද්ධ නීවරණං** යන මෙය ථිනයත් මිද්ධයත් එක්කර ආවරණාර්ථයෙන් ථිනමිද්ධ නීවරණය යැයි කියනු ලැබේ. යම් ථීන මිද්ධයක් ශෛක්‍ෂ පෘථග්ජනයන්ගේ නින්දට පූර්ව අපරභාගයන්හි උපදී ද, එය අර්හත් මාර්ගයෙන් විනාශ වෙයි. ක්‍ෂීණාශ්‍රවයන්ගේ කරජකාය දුබල බැවින් භවාංගයට බැසගැනීම වෙයි. එය අසම්මිශ්‍රව පවතින විට ඔහු නිදත්. එය ඔවුන්ගේ නිදීම නම් වෙයි. එහෙයින් භාග්‍යවතුන් වහන්සේ මෙසේ වදාළහ. ‘ගිනිවෙස්න, මම ගිම්හානයෙහි පශ්චිම මාසයෙහි සඟළ සිවුර සතරපටක් කොට පණවා සිහියෙන් යුතුව සම්‍යක්ප්‍රඥාවෙන් යුතුව දක්‍ෂිණ පාර්ශ්වයෙන් නින්දට බැසගත් බව දනිමි’ යනුයි. කරජකය පිළිබඳ දුබලබව මෙබඳුය. මාර්ගයෙන් විනාශ කළ නොහේ උපාදින්නකයෙහි මෙන්ම අනුපාදින්නකයෙහි ද ලැබේ. උපාදින්නකයෙහි ලබනුයේ යම්කලෙක ක්‍ෂිණාශ්‍රවයන් වහන්සේ දිර්ඝ මාර්ගයක ගියේ වේද, එක්තරා වැඩක් හෝ කොට ක්ලාන්ත වූයේ හෝ වේද, එබඳු කාලයෙහි ලැබේ. අනුපාදින්නකයෙහි ලබනුයේ පුෂ්ප පත්‍රයන්හි ලැබේ. ඇතැම් වෘක්‍ෂයන්ගේ පත්‍ර ඉර අව්වෙන් දිගහැරේ. රාත්‍රියෙහි හැකිළෙයි. පියුම් මල් ආදිය ඉර අව්වෙන් පිපෙයි. නැවත රාත්‍රියෙහි හැකිළෙයි. මේ මිද්ධය වනාහි අකුසල බැවින් ක්‍ෂීණාශ්‍රවයන්ට නොවේ යනුයි.
එහි මෙසේද වන්නේ ය. මිද්ධය අකුසල නොවේ. කවරහෙයින් ද? රූප හෙයිනි. රූපය වනාහි අව්‍යාකෘතය. මෙයද රූපයකි. එහෙයින්ම මෙහිදී **කායස්ස අකල්ලතා අකම්මඤ්ඤතා** යැයි කායග්‍රහණය කරන ලදී. කායස්ස යැයි කී පමණින් මේ රූපය ද කායපස්සද්ධි ආදී ධර්මයෝ ද රූපම වන්නාහ. කයින් සැපය ද විඳී. කයින් ද පරමාර්ථ සත්‍යය සාක්‍ෂාත් කරයි යනුවෙන් සුඛ පටිසංවේදන පරමාර්ථ සත්‍ය සාක්‍ෂාත් කරණයෝ ද රූප කායයෙන්ම වන්නාහු ද, එහෙයින් මේ රූපය මිද්ධ යැයි නො කිවයුතුයි. මෙහි කාය නම් නාමකායයි. නාමකාය නම් කවර හෙයින් **සොප්පං පචලායිකා** යැයි කියන ලදද? නාමකාය නොනිදයි. චලනය නොවෙයි යනු ලිංගාදිය මෙන් ඒ ඉන්‍ද්‍රියාගේ ඵලය හෙයිනි. යම්සේ වනාහි ස්ත්‍රීලිංගය ස්ත්‍රී නිමිත්ත ස්ත්‍රී ක්‍රියා ස්ත්‍රී ආකල්ප යන මේ ලිංගාදිය ඉන්‍ද්‍රියයාගේ ඵල හෙයින් කියන ලදී. මෙසේ මේ නාමකාය සංඛ්‍යාත මිද්ධයාගේ ඵල හෙයින් නිදීම ආදිය කියන ලදී. මිද්ධය ඇති කල්හි වනාහි එකී ඵල වේයැයි ඵලූපචාරයෙන් මිද්ධයත් අරූපයත් සමාන සොප්පං පචලායිතා සුපනා සුපිතත්තං යනු කියන ලදී.
අක්‍ෂි දලාදීන්ගේ චලනභාවය කෙරේනුයි = පචලායිකා යන වචනාර්ථයෙන් ද මේ අර්ථය සිද්ධ කරන ලද්දේමය. මෙසේ රූපය මිද්ධය නොවේ. ඕනාහාදීන්ගෙන් ද මේ අරුපභාවය දක්වන ලද්දේමය. රූපය නාමකායට ආවරණයක් හාත්පසින් ආවරණයක් ඇතුළත බාධා කිරීමක් නොවේ යනුවෙනි. මේ කාරණයෙන් ද මෙය රූපය නො වන්නේ ද අරූපයක් නොවේ. කිසිවෙකුටත් ආවරණයක් නොවේ. හාත්පසින් ආවරණයක් නොවේ. ඇතුළත බාධාකිරීමක් නොවේ යනුයි. එසේ නම් ආවරණයක් ද නොවන්නේ ය. එහෙයින් නොවේ. යම්සේ කාමච්ඡන්‍දාදී අරූපධර්මයෝ ආවරණාර්ථයෙන් නීවරණයෝ ද මෙසේ මෙහිද (ඕහනාදී අර්ථයෙන්) ඕහනාදිතාව දතයුතුයි. තවත් ‘චිත්තෝප ක්ලේශයන් වූ ප්‍රඥාව දුර්වල කරන පංච නීවරණයන් දුරුකොට යන වචනයෙන් ද මෙය අරූපය රූපය නොවේ. චිත්තෝපක්ලේශය ප්‍රඥාව දුර්වල කරන්නේ නොවේ ද,
කවර හෙයින් නො වන්නේ ද? මෙසේ වදාරන ලද්දේ නොවේ ද,
‘මහණෙනි, රහමෙර පානය කරන සුරාමේරය පානයෙන් නො වැළකුණු ඇතැම් මහණ බමුණෝ ඇත්තාහ. මහණෙනි, මෙය මහණ බමුණන්ගේ ප්‍රථම උපක්ලේශයයි යනුවෙනි.
අන්‍ය කාරණයක් ද වදාරන ලදී. ‘ගෘහපති පුත්‍රය, සුරාමේරය මජ්ජපමාදට්ඨානානු යෝගයෙහි මේ ආදීනව සයෙකි. මෙලොවදී ධන හානිය කලහ වර්ධනය රෝගායතනයක් වීම අපකීර්තිය ඇතිවීම ලජ්ජාව නැතිවීම ප්‍රඥාව දුර්වල කිරීම යැයි මේ සවන පදය වෙයි’ යනුයි. ප්‍රත්‍යක්‍ෂ වශයෙන් ද මෙය සිද්ධමය. මද්‍යය උදරගත වූ කල්හි යම්සේ සිත කෙලෙසෙයි ද, ප්‍රඥාව දුර්වල වෙයි. එහෙයින් මද්‍යය මෙන්ම මිද්ධය ද සිත කෙලෙසන්නේ ද ප්‍රඥාව දුර්වල කරන්නේ ද වෙයි යනුයි. ප්‍රත්‍යය නිර්දේශයෙන් නොවේ. යම්හෙයකින් වනාහි මද්‍යය සංක්ලේශයක් වන්නේ ද, සො ඉමෙ පංචනීවරණො පහාය චෙතසො උපක්කිලෙසෙ යැයි ද, එවමෙව ඛො භික්‍ඛවෙ, පඤ්චිමෙ චිත්තස්ස උපක්කිලෙසා යෙහි උපකිලිට්ඨං චිත්තං නචෙව මුදුහොති නච කම්මනීයං න පභස්සරං නච පභංගු නච සම්මා සමාධියති ආසවානං ඛයා ය, කතමෙ පඤ්ච, කාමච්ඡන්‍ධො භික්‍ඛවෙ, චිත්තස්ස උපක්කිලෙසො යැයි ද කතමෙ ච භික්‍ඛවෙ? චිත්තස්ස උපකකි ලෙසා අභි ජඣා විසම ලොහො චිතතසස උපක්කිලෙසා යැයි ද මේ ආදී උපක්ලේශ නිර්දේශයන්හි නිර්දේශ වන්නේය. සිත කෙලෙසන ප්‍රඥාව දුර්වල කරන යම් උපක්ලේශයෝ වෙත් ද යම්හෙයකින් වනාහි ඒ උපක්ලේශයෝ එහි ද උපදිත් ද, එහෙයින් එය ඔවුන්ට ප්‍රත්‍යය හෙයින් ප්‍රත්‍යය නිර්දේශයෙන් මෙසේ කියන ලදී. මිද්ධය වනාහි තෙමේම චිත්තෝප ක්ලේශය මෙන්ම ප්‍රඥාව දුර්වල කරන්නේ ද වෙයි යැයි මිද්ධය අරූපම ය.
බොහෝ කීමෙන් කිම? සම්ප්‍රයෝග වචන වශයෙන් ථීනමිද්ධ නීවරණය අවිද්‍යා නීවරණය සමග නීවරණයක් මෙන්ම නීවරණ සම්ප්‍රයුක්තයක්දැයි කියන ලදමය. එහෙයින් සම්ප්‍රයෝග වචනයෙන් මෙය රූපයක් නොවේ. රූපය සම්ප්‍රයුක්ත නම නො ලබයි යනුයි. තවද මෙය යථාලාභ වශයෙන් කියන ලද්දේ වෙයි. යම්සේ වනාහි ‘සිප්පි සම්බුකම්පි සක්‍ඛර කඨලම්පි මච්ඡගුම්බම්පි චරන්තම්පි තිට්ඨන්තම්පි’ යැයි (මෙසේ එක්කොට) යථාලාභ වශයෙන් කියන ලදී. බොරළු කැට කැබලිති වනාහි සිටියේමය. නො හැසිරෙයි. ඉතිරි දෙදෙනා සිටින්නෝ හැසිරෙන්නෝ ද වෙත්. මෙසේ මෙහිද මිද්ධං නීවරණයමය. සම්ප්‍රයුක්ත නොවේ. ථිනය නීවරණ ද සම්ප්‍රයුක්ත දැයි සියල්ල එක්කොට යථාලාභ වශයෙන් නීවරණයම නීවරණ සම්ප්‍රයුක්තයැයි කියන ලදී. යම්සේ කැටකැබලිති සිටින්නේම ද නො හැසිරේ ද මෙසේ මිද්ධය වනාහි නීවරණයමය. සම්ප්‍රයුක්තය නොවේ. එහෙයින් රූපභාව සිද්ධ හෙයින් රූපයම මිද්ධය යනු නොවේ. කැටකැබලිති වනාහි නො හැසිරේ යනු සූත්‍රයෙන් තොරව ද සිද්ධය. එහෙයින් එහි අර්ථය යථාලාභ වශයෙන් වේවා. සිද්ධය වනාහි රූපයයි යන මෙය අසිද්ධය. මේ සූත්‍රයෙන් එහි රූපභාවය සිද්ධ කළ නොහැකිය යන මිද්ධයාගේ රූපභාව අසිද්ධියෙන් මෙය යථාලාභ වශයෙන් නොවේ යැයි කියන ලදැයි අරූපයම මිද්ධයයි.
බොහෝසෙයින් කීමෙන් ප්‍රයෝජන කිම? චත්තත්තා යන ආදි වචනයෙන් විභංගයෙහි වනාහි ‘විගත ථිනමිද්ධො යනු ඒ ථීනමිද්ධය අත්හළ හෙයින් ද වමාරා දැමූ හෙයින් ද මිද හෙයින්ද ප්‍රහීණ කළ හෙයින් ද අත්හරින ලද හෙයින් ද යන මෙයින් විගත ථිනමිද්ධ යැයි කියනු ලැබේ යනුවෙන් ද ‘මේ සිත මේ ථීනමිද්ධයෙන් පිරිසිදු කරයි. විශේෂයෙන් පිරිසිදු කරයි ද හාත්පසින් පිරිසිදු කරයි ද මුදයි ද විශේෂයෙන් මුදයි ද හාත්පසින් මුදයි ද එහෙයින් ථිනමිද්ධයෙන් සිත මුදයි යැයි කියනු ලැබේ’ යනුවෙන් දැයි මෙසේ චත්තත්තා යන ආදිය කියන ලදී. එහෙයින් ද අරූපයම මිද්ධයයි. චිත්තයාගේ අසම්භව වචනයෙන් නොවේ. මිද්ධය වනාහි චිත්තජය උතුජය ආහාරජ යැයි ත්‍රිවිධය. එහෙයින් යම් මිද්ධයක් එහි චිත්තජ ද විභංගයේදී එහි ධ්‍යාන සිත් සමග අසම්භවය කියන ලදී. අරූපභාව සිද්ධ නොකරන ලදැයි ද රූපයම මිද්ධ යැයි ද න රූපභාව අසිද්ධියෙන් රූපයම මිද්ධ යැයි කියන ලදී. මිද්ධය වනාහි රූපභාවය සිද්ධ කල්හි මෙය ලැබිය හැකිය. එහිදී චිත්තයාගේ සම්භවය කියන ලදී. එයම ද සිද්ධ නොවේ. අරූපයම මිද්ධයයි.
බොහෝකොට කීමෙන් ප්‍රයෝජන කිම? ප්‍රහාණ වචනයෙනි. භාග්‍යවතුන් වහන්සේ විසින් වනාහි ‘මහණෙනි, ධර්ම සයක් ප්‍රහාණය කොට ප්‍රථම ධ්‍යානයට සමවැද වාසය කරන්නට භව්‍ය වෙයි. කවර සයක් ද? කාමච්ඡන්‍දය ව්‍යාපාදය ථිනමිද්ධය උද්ධච්චය කුක්කුච්චය විචිකිච්ඡාවය යන සයකි. ‘ඔහු විසින් වනාහි කාමයන්ගේ ආදීනව සම්‍යක් ප්‍රඥාවෙන් මනාව දක්නා ලද්දේ වෙයි’ යනු ද ‘මේ පංච නීවරණය දුරුකොට බලවත් ප්‍රඥාවෙන් ආත්මාර්ථය හෝ (පරාර්ථය හෝ) දැනගත්තේය’ යන ආදීන්හි ද මිද්ධයාගේ ප්‍රහාණය ද කියන ලදී. රූපය පහකළයුතු නොවේ. මෙසේද කියන ලදී. ‘රූපස්කන්‍ධය විශේෂයෙන් දතයුතුයි. පිරිසිඳ දතයුතුයි. පහ කළ යුත්තේ නොවේ. වැඩිය යුත්තේ නොවේ. (සාක්‍ෂාත් කළයුත්තේ නොවේ) යනුයි. මෙහි ප්‍රහාණ වචනයෙන් ද මිද්ධය අරූපමය. රූපයාගේ ද ප්‍රහාණ වචනයෙන් නොවේ. ‘මහණෙනි, රූපය තොපගේ නොවේ. එය අත්හරිව්’ යන මෙහි වනාහි රූපයාගේ ප්‍රහාණයද කියන ලදමය. එහෙයින් අන් අයුරකින් නො කියන ලද හෙයින් මෙය කාරණයක් නොවේ. එම සූත්‍රයෙහි වනාහි ‘මහණෙනි, රූපයෙහි යම් ඡන්‍දරාගය දුරුකිරීමෙක් වේද, එය එහි ප්‍රහාණයයි’ යැයි මෙසේ ඡන්‍දරාග ප්‍රහාණ වශයෙන් රූපප්‍රහාණය කියන ලදී. ‘ඒ ධම්මෙ අප්පහාය පංච නීවරණෙ පහාය’ යැයි මෙන් නොවේ. මෙසේ පහකළ යුත්තක්ම කියන ලදී යනුයි. අන් අයුරකින් කියන ලද හෙයින් රූපය මිද්ධය නොවේ. එහෙයින් ‘සො ඉමෙ පංචනීවරණෙ පහාය චෙතසො උපක්කිලෙසෙ’ යන ආදී යම් ඒ සූත්‍රයෝ වෙත් ද, මේ සූත්‍රයෙන් මෙන්ම අන්‍ය වූ සූත්‍රයන්ගෙන් ද අරූපයම මිද්ධය යැයි දතයුතුයි.
එසේම මහණෙනි, සිතට ආරූඪ වූ ප්‍රඥාව දුර්වල කරන මේ ආවරණ නීවරණ පසෙකි. කවර පසෙක් ද? මහණෙනි, කාමච්ඡන්‍දය ආවරණයකි. නීවරණයකි. -පෙ- මහණෙනි, ථීනමිද්ධය සිතට ආරූඪ වූ ප්‍රඥාව දුර්වල කරන ආවරණයකි. නීවරණයකි’ යනු ද ‘මහණෙනි, ථිනමිද්ධ නීවරණය අන්‍ධකරණයකි. අචත්‍ථුකරණයකි. අඥානකරණයකි. ප්‍රඥාව වළක්වන්නකි. විඝාත පාක්‍ෂිකය, නිවන් පිණිස නොපවතින්නකි.’ යනු ද, ‘බමුණ, මෙපරිද්දෙන් වනාහි යම් සමයෙක්හි ථීනමිද්ධයෙන් මඩනා ලද සිතින් වැඩුණු සිතින් වාසය කෙරේ ද? යනු ද, මහණෙනි, නුනුවණින් මෙනෙහි කරන්නාට නූපන්නා වූ ද කාමච්ඡන්‍දය උපදී. -පෙ- නූපන්නා වූ ද ථිනමිද්ධය උපදී’ යනු ද, මහණෙනි, යම් මේ පංච නීවරණ වේ ද, මේ අකුසල රාශිය කෙවලය යැයි ද
මෙහි අරුපභාවය ප්‍රකාශ කරන්නා වූ ම මේ ආදී නොයෙක් සූත්‍ර ප්‍රකාශ කරන ලදී. යම්හෙයකින් මෙය අරූප ද එහෙයින් අරූපී ලෝකයන්හි ද උපදී. මහාපට්ඨාන සූත්‍රයෙහි මෙය කියන ලද්දේමය. නීවරණං ධම්මං පටිච්ච නීවරණො ධම්මො උප්පජ්ජති නපුරෙජාත පච්චයා යනුයි. මෙයට විභංගයෙහි ‘ආරුප්පෙ කාමච්ඡන්‍ද නීවරණං පටිච්ච ථිනමිද්ධං උද්ධච්චං අවිජ්ජා නීවරණං’ යන සියල්ල විස්තර කළයුතුයි. එහෙයින් මෙහිදී මිද්ධය අරූපම යැයි නිගමනයට යා යුතුයි.
කුක්කුච්ච නිර්දේශයෙහි **අකප්පියෙ කප්පිය සඤ්ඤිතා** යනාදිය මුලින් කුක්කුච්චය දැක්වීම පිණිස කියන ලදී. මෙවැනි හැඟීමෙන් කරන ලද ව්‍යතික්‍රමණය වස්තුව පිළිබඳ වැරදි හැසිරීම නිමි කල්හි නැවත හටගත් සිහිය ඇත්තහුට ද මා විසින් නපුරක් කරන ලදැයි තැවෙනවිට පශ්චත්තාප වශයෙන් මෙය උපදී. එහෙයින් මෙය මුලින් දැක්වීම පිණිස **අකප්පියෙ කප්පිය සඤ්ඤිතා** යනාදිය කියන ලදී. එහිදී අකප්පිය භෝජනය කප්පියසඤ්ඤීව පරිභෝග කරයි. අකැප මස් කැපමස් යන හැඟීමෙන් ද වලස් මස් ඌරුමස් යැයි ද දිවිමස් හෝ මුවමස් යැයි ද කති. කාලය ඉක්මගිය කල්හි කාලය යැයි හැඟීමෙන් ද, පවරා නොපවරන ලදැයි යන හැඟීමෙන් ද පරිභෝග කරයි. මෙසේ අකැප වස්තුවෙහි කැපය යන සංඥාවෙන් ව්‍යතික්‍රමය කරයි නමි. ඌරුමස් වලස්මස් යන සංඥාවෙන් කන්නේ ද කාලයෙහි විකාල සංඥාවෙන් අනුභව කරනුයේ කැප වස්තුව අකැපය යන සංඥාවෙන් ව්‍යතික්‍රමය කරයි නමි. නිවැරදි කිසිවක් වනාහි වරදය යන සංඥාවෙන් ද වරදෙහි ද නිවැරදිය යන සංඥාවෙන් ද කරනුයේ නිවරදෙහි වැරදිය යන සංඥාවෙන් ද ව්‍යතික්‍රමය කරයි නමි. මෙය වනාහි යම්හෙයකින් මා විසින් වනාහි ඒකාන්තයෙන් යහපතක් නො කරන ලදී. කුසලක් නො කරන ලදී. බියෙන් ගොඩනැගීමේ ක්‍රියාවක් නො කරන ලදී. පවක් කරන ලදී. රෞද්‍ර ක්‍රියාවක් කරන ලදී. නපුරු ක්‍රියාවක් කරන ලදී යැයි මෙසේ නිවරදෙහි වැරදිය යන සංඥාවෙන් ද කරන ලද ව්‍යතික්‍රමණයේ දී උපදී. එහෙයින් මෙයට වෙනත් වස්තුවක් ද දක්වන්නේ යං එවරූපං යනාදිය කීය.
එහි කුක්කුච්ච යන පදය කියන ලද අර්ථ ඇත්තේමය. කුකුස්වන ආකාරය **කුක්කුච්චායතන** ය. වැඩුණු කුකුසෙන් යුත් පුද්ගලයාගේ භාවය **කුක්කුච්චායිතත්ත** ය. **චෙතසො විප්පටිසාරො** යන මෙහි කළ නොකළ දේ පිළිබඳව හෝ සාවද්‍ය අනවද්‍යයත් පිළිබඳව ඉදිරියට යාම **විප්පටිසාර** නමි. යම්හෙයකින් වනාහි හෙතෙම කරන ලද පාපය හෝ නොකරන ලද්දක් නො කරයි. නොකරන ලද කල්‍යාණය කරන ලද්දක් නො කරයි. එහෙයින් විරූප වූ හෝ පිළිකුල් වූ හෝ තැවීම යනු **විප්පටිසාරො** ය. මෙය වනාහි සිත පිළිබඳවය. සත්ත්වයා පිළිබඳව නොවේ යැයි දැන්වීම පිණිස **චෙතසො විප්පටිසාරො** යැයි කියන ලදී. මේ මෙහි ස්වභාව නිර්දේශයයි. උපදනා කුකුස වනාහි ඉඳිකටු මූණත රන්බඳුන සූරන්නා මෙන් සිත පහුරුගාමින්ම උපදී. එහෙයින් **මනොවිලෙන්‍ධො** යැයි කියන ලදී. මේ මෙහි කෘත්‍ය නිර්දේශයයි. විනයෙහි වනාහි ‘ඉක්බිති ශාරිපුත්‍ර ආයුෂ්මතුන් වහන්සේ භාග්‍යවතුන් වහන්සේ විසින් ප්‍රතික්‍ෂිතිප්ත (විසීමක්) වාසය කොට) වාසය කොට ආවාසයට ලැබුණු පිණ්ඩාහාරය වළඳන්නට යැයි කුකුස් කරනුයේ නො පිළිගත් සේක යැයි යම් කුකුසක් ආයේ ද, එය නීවරණයක් නොවේ. රහතන් වහන්සේට මා විසින් මේ නපුර කරන ලදැයි මෙසේ පසුතැවිල්ලක් නොමැත. කැප ද අකැපද යන මේ නීවරණ ප්‍රතිරූපකය වීමර්ශන සංඛ්‍යාත විනය කුක්කුච්ච නමි.
“කතමෙ ධම්මා නීවරණා චෙව නීවරණා සම්පයුත්තා ච” යන පදයාගේ නිර්දේශයෙහි යම්හෙයකින් ථිනමිද්ධය ඔවුනොවුන් අත් නොහරී ද, එහෙයින් ථිනමිද්ධ නීවරණය අවිද්‍යා නීවරණයත් සමග නීවරණයක් ද නීවරණ සම්ප්‍රයුක්තයක්දැයි නොබිඳ කියන ලදී. යම්හෙයකින් වනාහි උද්ධච්චය ඇති කල්හි ද කුක්කුච්චයේ අභාවයෙන් කුක්කුච්චයෙන් තොරව ද උද්ධච්චය උපදී. එහෙයින් බිඳ කියන ලදී. යමක් යමක් සමග සම්ප්‍රයෝගයට නො යේ ද, එය නො යොදන ලදැයි දතයුතුයි.
මෙකී නීවරණයන් වනාහි ක්ලේශ පටිපාටියෙන් ද මාර්ග පටිපාටියෙන් ද ගෙනහැර දක්වන්නට වටී. ක්ලේශ පටිපාටියෙන් කාමච්ඡන්‍ද ව්‍යාපාදයෝ අනාගාමි මාර්ගයෙන් ප්‍රහීණ වෙත්. ථීනමිද්ධ උද්ධච්චයෝ අර්හත් මාර්ගයෙන් ප්‍රහීණ වෙත්. කුක්කුච්ච විචිකිච්ඡාවෝ සෝවාන් මාර්ගයෙන් ප්‍රහීණ වෙත්. අවිද්‍යාව අර්හත් මාර්ගයෙන් ප්‍රහීණ වෙයි. මාර්ග පටිපාටියෙන් සෝවාන් මාර්ගයෙන් කුක්කුච්ච විචිකිච්ඡා දෙක ප්‍රහීණ වෙයි. අනාගාමි මාර්ගයෙන් කාමච්ඡන්‍ද ව්‍යාපාදයෝ ප්‍රහීණ වෙත්. අර්හත් මාර්ගයෙන් ථිනමිද්ධ උද්ධච්ච අවිද්‍යාවෝ ප්‍රහීණ වෙත්.
පරාමාස කොටසෙහි **තෙ ධම්මෙ ඨපෙත්‍වා** යැයි පෘච්ඡාසභාග වශයෙන් බහුවචනය කරන ලදී.
උපාදාන නිර්දේශයෙහි වස්තු සංඛ්‍යාත කාමය උපාදානය කෙරේ නුයි = **කාමූපාදානය** කාමයත් එයයි උපාදානයත් එයයි යනු ද = **කාමූපාදානං** ය. උපාදාන යනු දැඩිව ගැනීමයි. මෙහි දෘඪාර්ථය දෙන උප ශබ්දය වනාහි උපායාස උපකට්ඨාදීන්හි මෙනි. එසේම දිට්ඨියත් එයයි. උපාදානයත් එයයි යනු = **දිට්ඨුපාදානං** ය. ‘සස්සතො අත්තා ච ලොකො ච’ යනාදීන්හි වනාහි උත්තර දෘෂ්ටිය පළමු දෘෂ්ටිය දැඩිව ගනී. එසේම සීලබ්බතය දැඩිව ගනී යනු = **සීලබ්බතුපාදානය,** සීලබ්බතයත් එයය උපාදානයත් එය යනු ද = **සීලබ්බතුපාදානය**, මෙසේ වනාහි ගෝශීල ගෝව්‍රතාදිය ශුද්ධිය යැයි ගන්නාට තෙමේම උපාදානයෝ ය. මෙයින් එසේ කියයි යනු = **වාදො** ය. මෙයින් දැඩිව ගනී යනු = උපාදාන ය. තමා පිළිබඳව කුමක් කියත් ද කුමක් දැඩිව ගනිත් ද යන අත්තනො වාදය දැඩිව ගැනීම **අත්තවාදූපාදාන** යයි. ආත්මවාද මාත්‍රයම හෝ ආත්මය යැයි මෙයින් දැඩිව ගනිත් යනු = **අත්තවාදූපාදානයයි.**
යො කාමෙසු කාමච්ඡන්‍දො යන මෙහි ද වස්තු කාමයෝම නිරවශේෂයෙන් කාමයෝ යැයි අභිප්‍රේතයහ. එහෙයින් මෙහි කාමූපාදානං යනු වස්තුකාමයන්හි කාමච්ඡන්‍දයයි. අනාගාමීන්ට ද එය සිද්ධ වේ. ඔහුට වනාහි පංච කාමගුණ වස්තුක කාමරාගය ද නැත්තේය යනුයි.
දෘෂ්ටි උපාදාන නිර්දේශයෙහි **නත්‍ථි දින්නං** යනු දෙන ලද්දේ නම් නැත. කිසිවෙකුට කිසිවක් දිය හැකියැයි දනී. දෙන ලද්දෙහි ඵලවිපාක නැතැයි ගනී. **නත්‍ථි යිට්ඨං** යනුවෙහි යිට්ඨං යනු මහා යාගයයි. එය කරන්නට හැකියැයි දනී. යාගයෙහි ඵලවිපාක නැතැයි නැතැයි ගනී. **හුතං** යනු පූජා පඬුරු පිළිබඳ මංගලක්‍රියා ය. එය කළ හැකියැයි දනී. එහි ඵලවිපාක නැතැයි ගනී. **සුකට දුක්කටානං** යන මෙහි දශකුශල කර්මපථයෝ සුකෘත කර්ම නමි. දශ අකුශල කර්මපථයෝ දුෂ්කෘත කර්ම නමි. ඒවා ඇතිබව දනී. ඵලවිපාක වනාහි නැතැයි ගනී. **නත්‍ථි අයං ලොකො** යනු පරලොව සිටියේ මෙලොව නැතැයි ගනී. **නත්‍ථි පරො ලොකො** යනු මෙලොව සිටියේ පරලොව නැතැයි ගනී. **නත්‍ථි මාතා නත්‍ථි පිතා** යනු මවුපියන් ඇතිබව දනී. ඔවුන් විෂයෙහි කළ ප්‍රත්‍යයෙන් කිසි ඵලවිපාකයක් නැතැයි ගනී. **නත්‍ථි සත්තා ඔපපාතිකා** යනු චුතවන උපදනා සත්ත්වයෝ නැතැයි ගනී. **සම්මග්ගතා සම්මා පටිපන්නා** යනු අනුලෝම ප්‍රතිපදාවට පිළිපන් ධාර්මික ශ්‍රමණ බ්‍රාහ්මණයෝ ලෝකයෙහි නැතැයි ගනී. **යෙ ඉමඤ්ච ලොකං පරඤ්ච ලොකං සයං අභිඤ්ඤා සච්ඡිකත්‍වා** පවෙදෙන්ති යනු මෙලොවත් පරලොවත් තමාගේ විශිෂ්ටඥාන දැන ප්‍රකාශ කරන්න සමත් සර්වඥ බුදුරජාණන් වහන්සේ නම් නැතැයි ගනී.
මේ උපාදාන වනාහි (ක්ලේශ පටිපාටියෙන් මාර්ග පටිපාටියෙන් ද) ගෙනහැර දක්වන්නට වටී. ක්ලේශ පටිපාටියෙන් කාමූපාදානය සතර මාර්ගයන්ගෙන් ප්‍රහීණ වෙයි. සෙසු තුන සෝවාන් මාර්ගයන්ගෙන් ප්‍රහීණ වෙයි. සෙසු තුන සෝවාන් මාර්ගයෙන් ප්‍රහීණ වෙයි. මාර්ග පටිපාටියෙන් සෝවාන් මාර්ගයෙන් දිට්ඨූපාදානාදිය ප්‍රහීණ වෙයි. සතර මාර්ගයන්ගෙන් කාමූපාදානය ප්‍රහීණ වෙයි.
ක්ලේශ කාණ්ඩයෙහි ක්ලේශයෝම = **කිලෙසවත්‍ථූනි **ය. ලෝභාදියෙහි පිහිටි හෙයින් ක්‍ෂීණාශ්‍රව නොවන සත්ත්වයෝ මෙහි වෙසෙත්නුයි හෝ වත්‍ථූනි ය. ක්ලේශයෝත් ඔව්හුය. එහි පිහිටි සත්ත්වයන්ගේ වාසස්ථාන ද ඔව්හුය යනු = **කිලෙස වත්‍ථූනි** ය. යම්හෙයකින් මෙහි අනන්තර ප්‍රත්‍යාදී භාවයෙන් උපදනා ක්ලේශයෝ ද වසන්නේ නම් වෙයි. එහෙයින් ක්ලේශයන්ට වාසස්ථානයෝ ය යනු ද = කිලෙස වත්‍ථූනි ය.
**තත්‍ථ කතමො ලොභො යො රාගො සාරාගො** යන ලෝභය වනාහි හේතු කොටසය. ග්‍රන්‍ථ කොටසය. මේ කිලෙස කොටසය යන ස්ථාන තුනෙක අතිරේක පද සියයකින් දක්වන ලදී. ආසව සංයෝජන ඕඝ යෝග නීවරණ උපාදාන යන ගොච්ඡකයන්හි අට අට පදයකින් දක්වන ලදී. ඒ මේ ලෝභය අතිරේක පද සියයකින් දැක්වූ දැක්වූ තැන ද අට අට පදයකින් දැක් වූ තැන ද නිෂ්ප්‍රදේශ වශයෙන්ම ගන්නා ලදැයි දතයුතුයි. ඔවුනතුරෙන් හේතු ග්‍රන්ථ නීවරණ උපාදාන ක්ලේශ කොටස්හි සිව්මඟ වඳකරණ තෘෂ්ණාව එකම කොටසකින් සිටියේය. ආසව සංයෝජන ඕඝ යෝගයන්හි සිව්මග වඳකරනුයේ ද දෙකොටසක්ව සිටියේය. කෙසේද? ආශ්‍රවයන්හි කාමාශ්‍රව භවාශ්‍රව යැයි ද සංයෝජනයන්හි කාමරාග සංයෝජනය භවරාග සංයෝජනය යනුවෙන් ද ඕඝයන්හි කාමෝඝ භවෝඝ යනුවෙන් ද යෝගයන්හි කාමයෝග භවයෝග යනුවෙනි.
මේ ක්ලේශ වස්තු ක්ලේශ පටිපාටියෙන් ද මාර්ගග පටිපාටියෙන්ද ගෙනහැර දක්වන්ට වටී. ක්ලේශ පටිපාටියෙන් ලෝභය සතර මගින් ප්‍රහීණ වෙයි. ද්වේෂය අනාගාමි මාර්ගයෙනි. මෝහය හා මානය අර්හත් මාර්ගයෙනි. දිට්ඨි විචිකිච්ඡා දෙක සෝවාන් මාර්ගයෙනි. ථීනාදිය අර්හත් මාර්ගයෙනි. මාර්ග පටිපාටියෙන් සෝවාන් මාර්ගයෙන් දිට්ඨි විචිකිච්ඡා දෙක ප්‍රහීණ වෙයි. අනාගාමි මාර්ගයෙන් ද්වේෂය ප්‍රහීණ වෙයි. අර්හත් මාර්ගයෙන් සෙසු සත ප්‍රහීණ වෙයි.
කාමාවචර නිර්දේශයෙහි **හෙට්ඨතො** යනු යටභාගයෙන්, **අවීචි නිරයං** යනු ගිනිදැල්වලින් හෝ සත්ත්වයින්ගෙන් හෝ දුක් වේදනාවෙන් හෝ අතරක් සිදුරක් මෙහි නැත යනු - අවීචි ය. සුඛසංඛ්‍යාත අය මෙහි නැත යනු = නිරයෝ ය. අර්ථයෙන් ද (ආස්වාදයෙන් ද) රතියක් නොමැතියේ නිරයෝ ය. **පරියන්තං කත්‍වා** යනු අවීචි සංඛ්‍යාත ඒ නිරය කෙළවර කොට, **උපරිතො** යනු මතුභාගයෙන්, **පරනිම්මිත වසවත්ති දෙවෙ** යනු පරනිර්මිත කාමයන්හි වසයෙහි පවතින හෙයින් මෙසේ ලද ව්‍යවහාර ඇති දෙවියන්, **අන්තො කරිත්‍වා** යනු ඇතුළත බහා, **යං එතස්මිං** **අන්තරෙ** යනු යම්කෙනෙක් මේ අවකාශයෙහි, **එත්‍ථාවචරා** යනු යම්හෙයකින් මේ අතර කවරදාක කොතැනක හෝ හටගැනීමෙන් මෙයින් අන්‍යයෝ ද හැසිරෙත් ද, එහෙයින් ඔවුන් නොගැනීම සඳහා **අවචරා** යැයි කියන ලදී. එහෙයින් මේ අතර යම්කෙනෙක් බැසගෙනම හැසිරෙත්ද, හැමතැනම හැමකල්හිම හටගන්නා හෙයින් යටභාගයෙහි හැසිරෙත්. අවීචි නිරයෙහි යට භූතයන් ගෙන පැවති බැවින් ඔවුන්ගේ සංග්‍රහය කරන ලද්දේ වෙයි. ඔව්හු වනාහි ගැලුණෝව ම හැසිරෙත්. යට භාගයෙහිම හැසිරෙත් යනු = අවචරා ය. **එත්‍ථ පරියාපන්නා** යනු යම්හෙයකින් වනාහි මෙහි හැසිරෙන මොව්හු මෙයින් අන්තැනෙකද හැසිරෙත් ද එහි අන්තර්ගත වූවෝ නො වෙත්. එහෙයින් අන්තැන්හි ද හැසිරෙන ඔවුන් ඇතුළත් කරන ලදී. දැන් මෙහි ඇතුළත් ඒ ධර්මයන් රාශි ශුන්‍යතා ප්‍රත්‍යභාව වශයෙන් (මෙන්ම ස්වභාව වශයෙන් ද) දක්වමින් **ඛන්‍ධා** යනාදිය කීය.
රූපාවචර නිර්දේශයෙහි **බ්‍රහ්මලොකං** යනු ප්‍රථම ධ්‍යාන සංඛ්‍යාත බ්‍රහ්මයන්ගේ ස්ථානයයි. සෙස්ස මෙහි කාමාවචර නිර්දේශයෙහි කියන ලද නයින්ම දතයුතුයි. **සමාපන්නස්ස** යනාදීන්හි ප්‍රථම පදයෙන් කුශල ධ්‍යානය කියන ලදී. දෙවැන්නෙන් විපාක ධ්‍යනය කියන ලදී. තෙවැන්නෙන් ක්‍රියා ධ්‍යානය කියන ලදැයි දතයුතුයි.
අරූපාවචර නිර්දේශයෙහි **ආකාසානඤ්චායතනූපගෙ** යනු ආකාසානඤ්චායතන සංඛ්‍යාත භවයට පැමිණියවුන්, දෙවන පදයෙහි ද මේ නයමය. සෙස්ස යට කියන ලද නයින් දතයුතුයි.
සරණාද්වික නිර්දේශයෙහි ත්‍රිවිධ අකුශල මූලයන් අතුරෙන් යම් ඒ මෝහයක් වේද එය ලෝභ සම්ප්‍රයුක්ත වූයේ **ලෝභයෙන් සරණය**, (කෙලෙස් සහිතය) ද්වේෂ සම්ප්‍රයුක්ත වූයේ **ද්වේෂයෙන් සරණය**, විචිකිච්ඡා උද්ධච්ච සම්ප්‍රයුක්ත මෝහය වනාහි දෘෂ්ටි සම්ප්‍රයුක්තයෙන් මෙන්ම රූපරාග අරූපරාග සංඛ්‍යාත රාගසරණය සමගද ප්‍රහාණ එකස්ථ භාවයෙන් **සරණ සරජො** යැයි දතයුතුයි.
සුත්තන්තිකදුකනික්ඛෙපකථා
සූත්‍රාන්තික ද්විකයෙහි මාතෘකා කථාවෙහි අර්ථ වශයෙන් විවේචනය කළහෙයින් ද ඔවුන්ගේ යම් නිර්දේශ පදයෝ වෙත්නම් ඔවුන් පිළිබඳව ද යට කියන ලද නයින්ම මනාව දතහැකි බැවිනුත් බොහෝසෙයින්ම ප්‍රකට අර්ථ ඇත්තාහුමය. මෙය වනාහි මෙහි විශේෂ මාත්‍රයයි. විජ්ජූපමදුකයෙහි වනාහි ඇස් ඇති පුරුෂයෙක් මේඝාන්ධකාර (රාත්‍රියක) මගට පිළිපන්නේය. අඳුරු බැවින් ඔහුට මාර්ගය නො පෙනිණ. විදුලියක් නික්ම අඳුර නැති කෙළේය. ඉක්බිති අඳුර පහවීමෙන් මාර්ගය ප්‍රකට විය. හෙතෙම දෙවන වර ද ගමන ඇරඹීය. දෙවන වර ද අඳුර පැතිරිණ. (මාර්ගය නො පෙනිණ.) විදුලිය නික්ම එය විනාශ කෙළේය. අඳුර පහව ගිය කල්හි මාර්ගය ප්‍රකට විය. තුන්වෙනි වර ද ගමන ඇරඹීය. අඳුර පැතිරිණ. මාර්ගය නො පෙනිණ. විදුලිය නික්ම අඳුර විනාශ කෙළේය.
එහිදී ආර්ය ශ්‍රාවකයාගේ සෝවාන් මාර්ගය සඳහා විදර්ශනාරම්භය ඇස් ඇති පුරුෂයා අඳුරෙහි මඟට බැසීම මෙනි. සත්‍යය වසන මෝහාන්‍ධකාරය අඳුරෙහි මාර්ගය නොපෙනෙන කාලය මෙනි. සෝවාන් මාර්ගයේ ආලෝකයෙන් ඉපිද සත්‍යය වසන මෝහාන්‍ධකාරය දුරුකරන කාලය විදුලිය නික්ම අඳුර දුරුකරන කාලය මෙනි. සෝවාන් මාර්ගයට චතුරාර්ය සත්‍යය ප්‍රකට වූ කාලය අඳුර පහවූ කල්හි මාර්ගය ප්‍රකට වූ කාලය මෙනි. මාර්ගය ප්‍රකටවීම වනාහි මාර්ගයට සම්බන්ධ පුද්ගලයාට ප්‍රකටමය. සකෘදාගාමී මාර්ගය පිණිස විදර්ශනාරම්භය දෙවනවර ගමන් ඇරඹීම මෙනි. සත්‍යය වසාලන මෝහාන්‍ධකාරය අඳුරෙහි මාර්ගය පෙනෙන කාලය මෙනි. සකෘදාගාමී මාර්ගාලෝකයෙන් ඉපිද සත්‍යය වසාලන අඳුර දුරුකරන කාලය දෙවනවර විදුලිය නික්ම අඳුර දුරුකරන කාලය මෙනි. සකෘදාගාමි මාර්ගයට චතුරාර්ය සත්‍යය ප්‍රකට වූ කාලය අඳුර පහවගිය කල්හි මාර්ගය ප්‍රකට වූ කාලය මෙනි. මාර්ගය ප්‍රකටවීම වනාහි මාර්ගයට සම්බන්ධ පුද්ගලයාට ප්‍රකටමය. අනාගාමී මාර්ගය පිණිස විදර්ශනාරම්භය තුන්වන ගමනාරම්භය මෙනි. සත්‍යය වසාලන මෝහාන්‍ධකාරය අඳුරෙහි මාර්ගය නො පෙනෙන කාලය මෙනි. අනාගාමි මාර්ගයේ ආලෝකයෙන් ඉපිද සත්‍යය වසාලන මෝහාන්‍ධකාරය දුරුකළ කාලය තුන්වන වර විදුලිය නික්ම අන්‍ධකාරය දුරුකළ කාලය මෙනි. තුන්වන වර විදුලිය නික්ම අන්‍ධකාරය දුරුකළ කාලය මෙනි. අනාගාමී මාර්ගයට චතුරාර්ය සත්‍යය ප්‍රකට වූ කාලය අඳුර පහව ගිය කල්හි මාර්ගය ප්‍රකට වූ කාලය මෙනි. මාර්ගය ප්‍රකටවීම වනාහි මාර්ගයට සම්බන්ධ පුද්ගලයාට ප්‍රකටමය.
වජ්‍රයට නොබිඳිය හැකි පාෂාණයක් හෝ මැණිකක් නම් නැත. යම්තැනෙක වැටේ ද එය විනිවිදිනේ ම වෙයි. වජ්‍රය ගෙවාදමන වස්තුව ඉතිරි නොකොට ගෙවාදමයි. වජ්‍රය ගිය මාර්ගය නම් නැවත ප්‍රකෘතිමත් නොවෙයි. මෙපරිද්දෙන් අර්හත් මාර්ගයට විනාශ නොකළ හැකි ක්ලේශයක් නම් නැත. වජ්‍රය මෙන් සකල ක්ලේශයන් විනිවිද යයි. වජ්‍රය ගිය මාර්ගය නැවත ප්‍රකෘතිභාවයක් නැත්තා සේ අර්හත් මාර්ගය ද කෙලෙස් ක්‍ෂය කරනුයේ ඉතිරි නො කොට ක්‍ෂය කරයි. අර්හත් මාර්ගයෙන් ප්‍රහීණ ක්ලේශයන් නැවත උදාවීමක් නම් නැත යනුයි.
බාලද්වික නිර්දේශයෙහි බාලයන් කෙරෙහි අහිරික අනොත්තප්ප ද සෙසු බාලධර්මයන්ගේ මූල ද ප්‍රකටමය. අහිරික පුද්ගලයා ද අනොත්තාපි පුද්ගලයා ද කිසි අකුශලයක් නො කරන්නේ නම් නොවේ යැයි මේ දෙක පළමුවෙන්ම වෙන්ව කියන ලදී. ශුක්ල පක්‍ෂයේද මේ නයමය. කෘෂ්ණාද්විකයෙහි ද එසේමය.
තපනීයද්වික නිර්දේශයෙහි කළහෙයින් ද නො කළ හෙයින් ද තැවීම දතයුතුයි. කායදුශ්චරිතාදිය වනාහි කළහෙයින් තැවෙයි. කාය සුචරිතාදිය නොකළ හෙයින් තැවෙයි. ඒ එසේමය. පුද්ගලයා මා විසින් කායදුශ්චරිතයක් කරන ලදැයි තැවෙයි. මා විසින් කාය සුචරිතයක් නොකරන ලදැයි තැවෙයි. මා විසින් වාක් දුශ්චරිතයක් කරන ලදැයි තැවෙයි. -පෙ- මා විසින් මනෝ සුචරිතයක් නො කරන ලදැයි තැවෙයි. අතපනීයයෙහි ද මේ නයමය. කල්‍යාණකාරි පුද්ගලයා වනාහි මා විසින් කාය සුචරිතයක් කරන ලදැයි නො තැවෙයි. මා විසින් කාය දුශ්චරිතයක් නොකරන ලදැයි නොතැවෙයි. (මා විසින් වචී සුචරිතයක් කරන ලදැයි නො තැවෙයි) -පෙ- මා විසින් මනෝ සුචරිතයක් කරන ලදැයි නො තැවෙයි යනුයි.
අධිවචනද්වික නිර්දේශයෙහි **යා තෙසං තෙසං සත්තානං** යනු සර්වධර්ම ග්‍රහණයයි. නම්කෙරේනුයි = **සංඛාය**, නම් කියයි යන අර්ථයි. සංක‍ථියති යනු කිම? අහං යැයි ද මමං යැයි ද පාරො යැයි ද පරස්ස යැයි ද සත්ත්වයා යැයි ද ගාවො යැයි ද පොසො යැයි ද පුද්ගලයා යැයි ද නර යැයි ද මානවයා යැයි ද කියයි යැයි ද දත්ත යැයි ද මඤ්ච යැයි භිසි යැයි ද බිම්බොහන යැයි ද විහාරය යැයි ද පරිවේණ යැයි ද ද්වාරය යැයි ද වාතපාතය යැයි ද මෙසේ නොයෙක් ආකාරයෙන් නම් කියානුයි =– **සංඛාය** නම් කෙරේනුයි = **සමඤ්ඤාය**, කුමක් නම් කෙරේ ද? අහං යැයි ද මමං යැයි ද -පෙ- ද්වාරය වාතපානය යැයි නම් කෙරේනුයි = **සමඤ්ඤා** ය, පණවනු ලැබේනුයි –= **පඤ්ඤත්ති **ය. ව්‍යවහාර කෙරේනුයි = **වොහාරො** ය. කුමක් ව්‍යවහාර කෙරේ ද? අහං යැයි ද මමං යැයි ද - පෙ- ද්වාරං වාතපානං යැයි ද ව්‍යවහාර කෙරේනුයි = **වොහාරො** ය.
නාමං යනු සාමාන්‍ය නාමය ගුණ නාමය කීර්ති නාමය ඔපපාතික නාමය යන චතුර්විධ නාමයයි. එහි ප්‍රථම කල්පිත මහාජනයා විසින් සම්මන්ත්‍රණය කොට තැබූ හෙයින් මහාසම්මත යන රජුගේ නාමය සාමාන්‍ය නාමය නමි. එය සඳහා මෙසේ කියන ලදී. ‘වාසෙට්ඨය, මහාජන සම්මතය යන්න වනාහි මහාසම්මත යැයි ම පළමු අකුර උපන්නේ ය’ යනුයි. ධර්ම කථිකයාය පංසුකූලිකයාය විනයධරයාය ත්‍රිපිටකධරයාය ශ්‍රද්ධාවන්තයාය ප්‍රසන්නයාය යනාදිය ද තථාගතයන් වහන්සේගේ නොයෙක් සියගණන් ගුණනාමයෝ ද ගුණනාමයෝම ය. එහෙයින් මෙසේ කියන ලදී.
මහර්ෂී වූ බුදුරජාණන් වහන්සේගේ ගුණ වශයෙන් අසංඛ්‍ය ගණන් නාමයෝ වෙති. දහස්ගණන් නම්වලින් ද ගුණයෙන් නාමය උපුටා දක්වන්නෙමි යනුයි.
උපන් කුමාරයකුගේ නම් තබන දවසෙහි දක්‍ෂිණාර්භයන්ට සත්කාර කොට සමීපයෙහි සිටි නෑයෝ කල්පනා කොට (කල්පනා කොට) මෙතෙම අසුවලා නමැයි යම් නාමයක් කරත් ද, මෙය කීර්තිනාමය නමි. පළමුවෙන් කළ යම් ප්‍රඥප්තියක් පශ්චිම ප්‍රඥප්තියෙහි වැටේ ද. පළමුවෙන් කළ ව්‍යවහාරයක් පශ්චිම ව්‍යවහාරයෙහි වැටේ ද, එය කෙසේද යත්, ප්‍රථම කල්පයෙහි ද චන්ද්‍රය චන්ද්‍රයා නම් ම ය. දැනුදු චන්ද්‍රයා ම ය. අතීතයෙහි සූර්යයා - සමුද්‍රය - පෘථුවිය - පර්වතය නම් මය. දැනුදු - පර්වතයම යැයි යන මෙය ඕපපාතික නාමය නමි. මෙහිදී මේ චතුර්විධ නාමයම නාමයම වෙයි.
**නාම කම්මං** යනු නම් කිරීමයි. **නාමධෙය්‍යං** යනු නම් තැබීමයි. **නිරුත්ති** යනු නාම නිරුක්තියයි. නාම ව්‍යඤ්ජනයයි. යම්හෙයකින් වනාහි මෙය අර්ථය ප්‍රකට කෙරේ ද, එහෙයින් මෙසේ කියන ලදී. **අභිලාපො** යනු නාමය කීමයි. **සබ්බෙව ධම්මා අධිවචනපථා** යනු අධිවචනයට පථ ධර්මයක් නැත්තේ නම් නොවෙයි. එක් ධර්මයක් සියලු ධර්මයන්හි වැටෙයි. සියලු ධර්මයෝ එක් ධර්මයෙක්හි වැටෙත්. කෙසේ ද? මේ නාම ප්‍රඥප්තිය වනාහි එක් ධර්මයෙකි. එය සියලු චාතුර්භූමක ධර්මයන්හි වැටෙයි. නාමයෙන් මිදුණු සත්ත්වයෙක් හෝ සංස්කාරයෙක් නම් නැත.
පර්වතාදීන්හි පෘථුවිය ද ජානපදිකයන්ට වෘක්‍ෂය ද භාරය. ඔව්හු වනාහි මේ කිනම් වෘක්‍ෂයක් දැයි විචාරන ලද්දෝ කිහිරිය කැලය යැයි තමා දන්නා නාමය කියත්. යම් රුකෙක නාමය නො දනිත් ද එය ද අනාමක නමැයි ද කියත්. එයද එහි නාමයම වී සිටී. සමුද්‍රයෙහි මස්කැසුබු ආදීන් කෙරෙහි ද මේ නයමය. ඉතිරි දුක දෙක මෙය හා සමානාර්ථ ඇත්තේමය.
නාමරූප දුකයෙහි නමන අර්ථයෙන් ද නමවන අර්ථයෙන් ද නාමයයි. එහි ස්කන්‍ධ සතරක් වනාහි නාමකරණාර්ථයෙන් නාමය යම්සේ වනාහි මහාජනයා විසින් සම්මත කරන ලද හෙයින් මහාසම්මත රජුට මහාසම්මත යැයි නම වී ද, යම්සේ මව්පියෝ මෙතෙම තිස්ස නම් වේවා. ඵුස්ස නම් වේවායි මෙසේ පුතුට කීර්තිනාමය කරත් ද, යම් සේ වනාහි ධර්මකථිකයාය. විනයධරයා යැයි ගුණයෙන් නාමයට පැමිණේ ද, වේදනාදීන්ට මෙසේ නොවේ. වේදනාදීහු වනාහි මහා පෘථුවි ආදීන් මෙන් තමාගේ නාමය කරමින්ම උපදිත්. ඔවුන් උපන් කල්හි ඔවුන්ගේ නාමය උපන්නේම වෙයි. උපන් වේදනාවට ඔබ වේදනා නම් වෙවයි කිසිවෙක් නො කියයි. ඒ පිළිබඳ නාමග්‍රහණ කෘත්‍යයක් නැත. යම්සේ පෘථිවිය උපන්කල්හි ඔබ ඔබ පෘථුවි නම් වෙවයි නාමග්‍රහණ කෘත්‍යයක් නැත් ද, සක්වළ මහමෙර සඳ හිරු නැකත්කරු උපන්කල්හි ඔබ සක්වළ නම් වෙව - ඔබ ඔබ නැකත්තරුව නම් වෙවයි නාමග්‍රහණ කෘත්‍යයක් නැත. නම උපන්නේම වෙයි. ඕපපාතික ප්‍රඥප්තියෙහි වැටෙයි. මෙසේ වේදනාව උපන්කල්හි ඔබ වේදනාව නම් වෙවයි නාමග්‍රහණ කෘත්‍යයක් නැත. එය උපන්කල්හි වේදනා යන නාමය උපන්නේම වෙයි. (ඕපපාතික ප්‍රඥප්තියෙහි වැටෙයි.) සංඥා ආදියෙහි ද මේ නයමය. අතීතයෙහි ද වේදනාව වේදනාවමය. සංඥාව, සංස්කාර විඥානයමය. අනාගතයේ ද වර්තමානයේ ද (එසේමය.) නිර්වාණය වනාහි හැමකල්හිම නිර්වාණයම යැයි නාමකරණාර්ථයෙන් නාමයයි.
මෙහි ගමනාර්ථයෙන් ද ස්කන්‍ධ සතර නාමය. ඔව්හු වනාහි අරමුණට අභිමුඛව නැමෙත්. නාමනාර්ථයෙන්ද සියල්ලම නාමය, ස්කන්‍ධ සතර වනාහි අරමුණෙහි ඔවුනොවුන් නමත්. නිර්වාණය ආරම්මණාධිපති ප්‍රත්‍ය හෙයින් තමා කෙරෙහි අනවද්‍ය ධර්මයන් නමත්.
අවිද්‍යාව හා භව තෘෂ්ණාව වට්ටමූල සමුදාචාරය දැක්වීම පිණිස ගන්නා ලදී.
**භවිස්සති අත්තා ච ලොකො** ච යනු ස්කන්‍ධ පංචකය ආත්මය යැයි ද ලෝකය යැයි ද ගෙන එය වන්නේ යැයි ග්‍රහණාකාරයෙන් පිවිසි ශාස්වත දෘෂ්ටියයි. දෙවැන්න නො වන්නේය යන ආකාරයෙන් පිවිසගත් උච්ඡේද දෘෂ්ටියයි.
පුබ්බන්තං ආරබ්භ යනු අතීත කොට්ඨාශය අරමුණු කොට, මෙයින් බ්‍රහ්මජාල සූත්‍රයෙහි ආ අටළොස් පූර්වාන්තානු දෘෂ්ටීහු ගන්නා ලදහ. අපරන්තං ආරබ්භ යනු අනාගත කොට්ඨාශයය අරමුණු කොට, මෙයින් එහිම ආ සූසාළිස් අපරාන්ත දෘෂ්ටීහු ගන්නා ලදහ.
දොවචස්සතා නිර්දේශයෙහි **සහධම්මිකෙ වුච්චමානෙ** යන සහධම්මිකයා නම් භාග්‍යවතුන් වහන්සේ විසින් යම් ශික්‍ෂාපදයක් පනවන ලද ද එහි වස්තුව දක්වා ආපත්තියට ආරෝපණය කොට ඔබ මෙවන් ඇවතකට පැමිණියේය. එහෙනම් ඇවත දෙන්න. ඇවතින් නැඟිටින්න පූතිකර්ම කරවයි කියන්නවුත්, **දොවචස්සායං** යන ආදීන්හි මෙසේ චෝදනා කරන්නාට ප්‍රතිචෝදනා වශයෙන් හෝ අල්ප දක්‍ෂිණාග්‍රාහිත්‍වයෙන් හෝ පූර්වචයාගේ කර්මය = **දොවචස්සායං **ය. එයම දොවචස්සං යැයි ද කියනු ලැබේ. එහි භාවය **දොවචස්සියං** ය. අනෙක එහිම පරියාය වචනයකි. **විප්පටිකූලගාහිතා** යනු විරුද්ධ පැත්ත ගැනීමයි. විලෝමග්‍රහණ සංඛ්‍යාත විරුද්ධ වීමෙන් සැපයක් මොහුට ඇත යනු = විපච්චනීත සාත ය. සතුරු සේනාවක් ගෙන එක පහරින්ම ඔහු නිහඬ කෙළෙමියි සැප ලබන්නාට මෙය නමකි. ඔහුගේ භාවය = **විප්පනීක සාතතා** ය. අවවාද නො ගැනීම් වශයෙන් ආදර නොකරන්නාගේ භාවය = **අනාදරියං** ය. අනෙක එහිම පරියාය වචනයයි. නො ගන්නා ආකාරය හෝ = **අනාදරතා** ය. ගරු වාසයක් නො විසීම් වශයෙන් උපන් අගාරවභාවය **අගාරවතාය**. සජෙට්ඨක වාසයක් නොවිසීම් වශයෙන් උපන් අකීකරුභාවය = **අප්පතිස්සවතාය, අයං වුච්චති** යනු මෙබඳු ස්වරූප ඇති මෙය දොවචස්සතා නමැයි කියනු ලැබේ. මෙය වනාහි අර්ථ වශයෙන් ඒ ආකාරයෙන් පැවති ස්කන්ධ සතර සංස්කාර ස්කන්‍ධය ම ය යනුයි. **පාපමිත්තාදියෙහි** ද මේ නයමය. දොවචස්සතා පාපමිත්තතා ආදිය වනාහි වෙනම චෛතසික ධර්මයෝ නම් නැත.
මොවුන්ට ශ්‍රද්ධාව නැත්තේය යනු = **අස්සද්ධා** ය. බුද්ධාදී වස්තූන් නො අදහත් යනු අර්ථයි. **දුස්සීලා** යනු සීලයට දුර්නාමයක් නම් නැත. සීලය නැති යන අර්ථයි**. අප්පස්සුතා** යනු ශ්‍රැත රහිතයෝ ය. පංචමාත්සර්යයෝ මොවුන් ඇත යනු = **මච්ඡරිතො** ය. **දුප්පඤ්ඤා **යනු ප්‍රඥා නැත්තෝ ය. සේවනක වශයෙන් **සෙවනා **ය. බලවත් සේවනය **නිසෙවනා** ය. සර්වභාගයෙන්ම සේවනය **සංසෙවනාය**, උපසර්ග වශයෙන් ද පදය වර්ධනය කරන ලදී. තුනෙන්ම සේවනයම කියන ලදී. **භජනා** යනු ළඟට එළඹීමය. **සම්භජනා** සර්වභාගයෙන් භජනය කිරීමය. උපසර්ග වශයෙන් ද පදය වර්ධනය කරන ලදී. **භත්ති **යනු දෘඪ භක්තියයි. **සම්භත්ති** යනු සර්වභාගයෙන් භක්තියයි. උපසර්ග වශයෙන් ද පදය වර්ධනය කරන ලදී. දෙකෙන්ම දැඩි භක්තිය කියන ලදී**. තංසම්පවංකතා** යනු එම පුද්ගලයන් කෙරෙහි කයින් මෙන්ම සිතින් ද විශේෂයෙන් තැවෙන බවයි. එයට නිම්න බව එයට පහත් වූ බව එයට බර වූ බව යන අර්ථයි.
සොවචස්සතා දුක නිර්දේශය ද කියන ලද්දට ප්‍රතිපක්‍ෂ නයින් දතයුතුයි.
**පඤ්චපි ආපත්තික්‍ඛන්‍ධා** යනු මාතෘකා නිර්දේශයෙන් පාරාජිකාව සංඝාදිසේසය පාචිත්තිය පාටිදේසනීය දුක්කටය යන මේ පංච ආපත්තීහු ය. **සත්තපි ආපත්තික්‍ඛන්‍ධා** යනු විනය නිර්දේශයෙන් පාරාජිකාව සංඝාදිසෙසය ථුල්ලච්චය පාචිත්තිය පාටිදේසනීයය දුක්කටය දුබ්භාසිතය යන මේ සප්ත ආපත්තීහුය. එහි වස්තුවත් සමග ඒ ආපත්තීන්ගේ පරිච්ඡේදය දන්නා ප්‍රඥාව ආපත්ති කුසලතා නමි. කර්මවාචාව සමග ආපත්තියෙන් නැගිටීමේ පරිච්ඡේදය දන්නා ප්‍රඥාව වනාහි **ආපත්ති වුට්ඨාන කුසලතා** නමි.
සමවැදිය යුතු හෙයින් සමාපත්තිය. පරිකර්ම සමග අර්පණා පරිච්ඡේදය දන්නා ප්‍රඥාව වනාහි **සමාපත්ති කුසලතාය**. චන්ද්‍රයා හෝ සූර්යයා හෝ නැකත්කරු හෝ මෙතෙක් තැන් ගිය කල්හි නැගිටිමියි නොවරදවා එම වේලාවෙහිම නැගිටීමේ ප්‍රඥාව ඇතිහෙයින් **සමාපත්තිවුට්ඨාන කුසලතා** නමි.
අෂ්ටාරස ධාතූන් පිළිබඳ උද්ග්‍රහණ මනසිකාර ශ්‍රවණ ධාරණ පරිච්ඡේද දන්නා ප්‍රඥාව **ධාතු කුසලතා** නමි. ඒවා පිළිබඳව උද්ග්‍රහ මනසිකාර දන්නා ප්‍රඥාව **මනසිකාර කුසලතා** නමි.
ද්වාදශ ආයතනයන් පිළිබඳ උද්ග්‍රහණ මනසිකාර ශ්‍රවණ ධාරණ පරිච්ඡේද දන්නා ප්‍රඥාව **ආයතන කුසලතා** නමි. මෙකී ත්‍රිවිධ කුශලතාවන්හි හෝ උද්ග්‍රහය මනසිකාරය ශ්‍රවණය සම්මර්ශනය ප්‍රතිවේධය ප්‍රත්‍යවේක්‍ෂණය යන සියල්ල වටී. එහි ශ්‍රවණ උද්ග්‍රහ ප්‍රත්‍යවේක්‍ෂණයෝ ලෞකිකයහ. ප්‍රතිවේධය ලෝකෝත්තරය. සම්මර්ශන මනසිකාරයෝ ලෞකික ලෝකෝත්තර මිශ්‍රයහ. ‘අවිජ්ජා පච්චයා සංඛාරා’ යනාදිය ප්‍රතීත්‍ය සමුත්පාද විභංගයෙහි මතු පළවන්නේය. මේ ප්‍රත්‍යයෙන් වනාහි මෙය වේයැයි දන්නා ප්‍රඥාව **පටිච්ච සමුප්පාද කුසලතා** නමි.
ඨානාඨාන (කුසලතා) දුක නිර්දේශයෙහි **හෙතුපච්චයො** යන මේ දෙකම අන්‍යොන්‍ය පර්යාය වචනයකි. **චක්‍ඛුප්පසාදො** යනු රූපය අරමුණු කොට උපදනා චක්‍ෂුර් විඥානයට හේතුව මෙන්ම ප්‍රත්‍යය, **සොතප්පසාදාදිය **ශ්‍රෝත විඥානාදීන්ට ද එසේමය. අඹ ඵලයන්ට අඹ බීජය මෙනි. ද්විතීය නයෙහි **යෙ යෙ ධම්මා** යනු විසභාග ප්‍රත්‍යය ධර්මයන්ට නිදර්ශනය, **න හෙතු න පච්චයා** යනු චක්‍ෂුර් ප්‍රසාදය ශබ්දය අරමුණුකොට උපදනා ශ්‍රෝත විඥානයට හේතු නොවේ. ප්‍රත්‍ය නොවේ. ශ්‍රෝත ප්‍රසාදීහු අවශේෂ විඥානාදීන්ට ද එසේමය. අඹ ආදිය තල් ආදීන් මෙනි යැයි මෙසේ අර්ථය දතයුතුයි.
අජ්ජව මද්දව නිර්දේශයෙහි **නීචචිත්තතා** යනු පදමාත්‍රය පමණක් විශේෂය. එහි අර්ථය මානය නැති බැවින් නීච සිතක් මොහුට ඇත යනු = නීච චිත්තය, නීච චිත්තයාගේ භාවය = **නීච චිත්තතාය**, ශේෂය චිත්තුජ්ජුකතා චිත්ත මුදුතා පදභාජනීයෙහි ආයේමය.
ක්‍ෂාන්ති නිර්දේශයෙහි ඉවසීම් වශයෙන් **ඛන්ති** ය, ඉවසන ආකාරය **ඛමන තා** ය. මෙයින් ඉවසත් තමාට උඩින් තබා වාසය කරවත් බැහැර නොකරත් විරුද්ධතාවෙන් නොසිටිත් යනු **අධිවාසනතා **ය. චණ්ඩ නොවන බව **අචණ්ඩික්ක** ය. **අනසුරොපො** යනු මනාව රෝපණය නො කරන ලද හෙයින් නපුරුකොට කියන ලද වචනය අසුරෝප යැයි කියනු ලැබේ. එය ප්‍රතික්‍ෂේප වශයෙන් **අනසුරෝප** ය. මනාව කියන ලද වචනය යන අර්ථයි. මෙසේ මෙහි ඵලූපචාරයෙන් කාරණය දක්වන ලදී. **අත්තමන්තා චිත්තස්ස** යනු සොම්නස් වශයෙන් සිතෙහි ස්වමනතාවයි. තමාගේ සිතේ ස්වභාවමය. ව්‍යාපාදයට නොපත් සිත් ඇති බව යන අර්ථයි.
සොරච්ච නිර්දේශයෙහි **කායිකො අවීතික්කමො** යනු ත්‍රිවිධ කායික සුචරිතයයි. **වාචසිකො අවීතික්කමො** යනු චතුර්විධ වචී සුචරිතයයි. **කායික වාචසිකො** යනු මේ කායවාක් ද්වාරයන්ගෙන් නැගුණු ආජීවට්ඨමක සීලය සම්පූර්ණයෙන් ගනු ලැබේ. **ඉදං වුච්චති සොරච්චං** යනු මෙය පාපයෙන් මනාව මෙතෙර හෙයින් සෝරච්ච නමැයි කියනු ලැබේ. **සබ්බොපි සීලසංවරො** යනු මෙය යම්හෙයකින් හුදෙක් කයින් හා වචනයෙන්ම පමණක් අනාචාරයේ නො හැසිරෙයි. මනසින් ද හැසිරේමය. එහෙයින් මානසික සීලය හාත්පසින් දැක්වීමට කියන ලදී.
සාඛලං නිර්දේශයෙහි **අණ්ඩකා** යනු යම්සේ දොස් සහිත රුකෙක ගැට මතුවේද මෙසේ සදොස් බැවින් ඛුංසන වම්භනාදී වචනවලින් හටගත් ගැට ඇති, **කක්කයා **යනු කුණු වූ, යම්සේ නම් කුණු වූ රුකක් කර්කශ වේද, වැගිරුණු සුණු ඇත්තේ වේ ද එය ද මෙසේ කර්කශ වෙයි. කනට ගටන්නාක් මෙන් පිවිසෙයි. එහෙයින් **කක්කාසා** යැයි කියන ලදී. **පරකටුකා** යනු අන්‍යයාට කටුක අමනාප දෝෂ උපදවන, **පරාභිසජ්ජනී** යනු වක්‍ර කටුඅතු මෙන් සම් විද අන්‍යයන්ට කෝප ඇතිකරන යන්නට කැමති අයට ද යන්නට නොදී ඇලීම කරන, **කොධ සාමන්තා** යනු කෝධයට ආසන්න වූ, **අසමාධි සංවත්තනිකා** යනු අර්පණා සමාධිය පිණිස හෝ උපචාර සමාධිය පිණිස නො පවත්නා වූ, මෙසේ මේ සියල්ල දොස් සහිත වචනයට පර්යාය වචනයෝ ය. **තථාරූපිං වාචං පහාය** යනු මේ ඵරුෂ වචනය අතනොහැර සිටියහු අතරතුර පැවතියා වූ මෘදුවචන (රළු වචන) ම නමැයි දැක්වීම පිණිස කියන ලදී.
**නෙළා** යනු එළා යනු දෝෂයයි. මෙයට දෝෂයක් නැත යනු **නෙළා** ය. නිදොස් යන අර්ථයි. ‘නෙළංගො සෙතපච්ඡාදො (පිරිසිදු අංග ඇති සුදු අඳින) යන මෙහි කියන ලද සීලය මෙනි. **කණ්ණසුඛා** යනු බ්‍යඤ්ජන මධුරතාව නිසා කන්වලට සැප වූ, ඉඳිකටුවෙන් විදිනා මෙන් කනට නූලක් නූපදවයි. අර්ථ මධුරතාව නිසා ශරීරයෙහි කෝපයක් නූපදවා ප්‍රේමය උපදවයි යනු = **පෙමනීයා** ය. හෘදය කරා යයි නොගැටෙමින් සුවසේ සිතට පිවිසෙයි යනු = **හදයංගමාය**, ගුණයෙන් පිරිපුන් බැවින් පුරයෙහි හටගත්තේය යනු **= පොරි** ය. නුවර වැසියන්ගේ කථා යන අර්ථයි. නුවරවැසියෝ වනාහි යුක්තිකථා ඇත්තෝම වෙත්. පියා වැන්නවුන්ට පියා යැයි ද සහෝදරයා වැන්නවුන්ට සහෝදරයා යැයි ද කියත්. මෙබඳු කථා බොහෝදෙනාට කාන්ත වේ යනු = **බහුජනකන්තා** ය. කාන්ත භාවයෙන්ම බොහෝදෙනාට මනාපය. සිතේ අභිවෘද්ධිය කරන්නේය යනු **බහුජන මනාපා** **ය, යා තත්‍ථ** යනු යමක් ඒ පුද්ගලයා කෙරෙහි, **සණ්හ වාචතා** යනු මටසිලුටු වචන ඇති බවයි. **සඛිලවාචතා** යනු මෘදු වචන ඇතිබවයි. **අඵරුසවාචතා** යනු කර්කශ නොවන වචන ඇති බවයි.
පටිසන්‍ථාර නිර්දේශයෙහි **ආමිස පටිසන්‍ථාරො** යනු ආමිස අලාභයෙන් තමා සමග අන්‍යයන්ගේ සිදුරු වසන පරිදි සඟවන පරිදි ආමිසයෙහි පිළිසඳර කිරීමයි. **ධම්ම පටිස‍න්‍ථාරො** යනු ධර්මය නොලැබීමෙන් තමා සමග අන්‍යයන්ගේ සිදුරු වැසෙන පරිස සඟවන පරිදි ධර්මයෙන් පිළිසඳර කිරීමයි. **පටිසන්‍ථරකො හොති** යනු ලෝක සන්නිවාසයෙහි වනාහි සිදුරු දෙකක්මය. ඒවා පිළිබඳව පිළිසඳර කරන්නෙක් වෙයි. **ආමිස පටිසන්‍ථාරෙන වා (ධම්ම පටිසන්‍ථාරෙන වා) **යනු මේ දෙවැදෑරුම් පිළිසඳරින් පිළිසඳර කරන්නෙක් වෙයි. පටිසන්‍ථරති යනු නිතර කරයි.
මේ එහි මුලපටන් කථාවයි. පිළිසඳර කරන භික්‍ෂුව විසින් වනාහි ආගන්තුකයක එනු දැකම පෙරගමන්කොට පාසිවුරු ගතයුතුයි. අසුනක් දිය යුතුයි. තදින් පවන් සැලිය යුතුය. පා සෝදා තෙල් තැවරිය යුතුයි. ගිතෙල් පැණි ඇති කල්හි බෙහෙත් දිය යුතුයි. පැන් අවශ්‍යදැයි විචාරිය යුතුයි. ආවාසය පිළිදැගුම් කළයුතුයි. මෙසේ ඒකදේශයකින් ආමිස පටිසන්‍ථාරය කෙළේ නම් වෙයි.
සවස වනාහි නවකතරයන් තමාට උපස්ථානයට එන්නට පළමුවෙන්ම ඔහු වෙතට ගොස් හිඳ අවිෂය දෑ නො විචාරා ඔහුට විෂය ප්‍රශ්නයත් විචාරිය යුතුයි. ඔබ කිනම් භාණකයෙක්දැයි නො විචාරා (ඔබගේ) ආචාර්ය්‍යෝපාධ්‍යයෝ කවර ග්‍රන්ථයක් භාවිතා කෙරෙත්දැයි විචාරා පොහෝනා තැනකින් ප්‍රශ්නයක් විචාරිය යුතුයි. කියන්නට හැකිවෙයි නම් ඒ ප්‍රමාණවත්ය. නොහැකි වේනම් තමා කියා දියයුතුයි. මෙසේ ඒකදේශයකින් පිළිසඳර කෙළේ නම් වෙයි.
ඉදින් තමා වෙත වාසය කරයි නම්, ඔහු රැගෙන නිතර පිඬු පිණිස හැසිරිය යුතුයි. ඉදින් යනු කැමැත්තේ වෙයි නම් දෙවන දිනයෙහි ගමනට සහභාගිවීම් වශයෙන් ඔහු රැගෙන එක් ගමෙක පිඬු පිණිස හැසිර පිටත් කළ යුතුයි. ඉදින් අන් දිසාභාගයෙක භික්‍ෂූහු නිමන්ත්‍රණය කළෝ වෙත් ද භික්‍ෂුව කැමති නම් රැගෙන යා යුතුය. මට මේ දිසාව සභාග නොවේයැයි යන්නට අකමැති කල්හි සෙසු භික්‍ෂූන් යවා ඔහු ගෙන පිඩු පිණිස හැසිරය යුතුය. තමා විසින් ලබන ලද ආමිසය ඔහුට දිය යුතුය. මෙසේ ආමිස පටිසන්‍ථාරය කරන ලද්දේ නම් වෙයි.
ආමිස සන්‍ථාරකයා විසින් වනාහි තමා ලද දෙය කවරෙකුට දිය යුතු ද? පළමුව ආගන්තුකයාට දිය යුතුයි. ගිලනෙක් හෝ අවශ්‍ය අයෙක් වෙත් නම් ඔවුන්ට දිය යුතුයි. ආචාර්යෝපාධ්‍යායන්ට දියයුතුයි. බඩු ගෙන යන්නාට දිය යුතුයි. සාරාණීය ධර්මපූරකයා විසින් වනාහි සිය වාරයක් ද දහස්වරයක් ද ගෙනෙන ගෙනෙන ලද දෙයින් ථේරාසනයේ පටන් දිය යුතුයි. පටිසන්‍ථාරකයා විසින් වනාහි යම් යම් කෙනෙකුන්ගෙන් ලබන ලද ද ඒ ඒ කෙනාට දිය යුතුයි. ගමින් පිට නික්ම මහලු වූ හෝ අනාථ වූ හෝ භික්‍ෂුවක හෝ භික්‍ෂුණියක දැක ඔවුන්ට ද දිය යුතුයි.
මේ එහිදී වස්තුවයි. සොරුන් විසින් ගුත්තලගම පැහැරි කල්හි එකෙණෙහිම නිරෝධ සමාපත්තියෙන් නැඟිටි එක් රහත් තෙරණියක් ළදරු භික්‍ෂුණියක ලවා බඩු ගෙන්වාගෙන මහජනයා සමග මගට බැස මධ්‍යාහ්නයෙහි නකුල නුවර ගම්දොරට පැමිණ රුක්මුලෙක හුන්නාහ. එසමයෙහි කාලවල්ලි මණ්ඩපවාසී මහානාග ස්ථවිරයන් වහන්සේ නකුලු නුවරගම පිඩු පිණිස හැසිර නික්මෙන සේක් තෙරණිය දැක බතින් විචාළහ. තෙරණිය මට පාත්‍රයක් නැතැයි කීවාය. තෙරණුවෝ මෙයින්ම වළඳන්නැයි පාත්‍රය සමගම දුන්හ. තෙරණිය බත්කිස කොට පාත්‍රය සෝදා තෙරුන්ට දී මෙසේ කීහ. දරුව, අද නම් පිඬු පිණිස හැසිරිමෙන් වෙහෙසට පත්වූයෙහිය. මෙතැන් පටන් වනාහි පිඬු සිඟීමෙන් වෙහෙසක් නො වන්නේය යනුයි. එතැන් පටන් තෙරුන්ට උණු කහවණුවක් අගනා පිණ්ඩපාතයක් නම් නූපන් විරූය. මේ සිව්පසයෙන් සත්කාර කිරිම නමි.
භික්‍ෂුව විසින් මේ පටිසන්‍ථාරය කොට සංග්‍රහ පක්‍ෂයෙහි සිට ඒ භික්‍ෂුවට කර්මස්ථාන කිවයුතුයි. ධර්මය කියවිය යුතුය. කුකුස දුරුකළ යුතුය. උපන් කළයුතු කිස කළයුතුයි. අබ්භාන වුට්ඨාන මානත්ත පරිවාස දිය යුතුයි. පැවිද්දට සුදුස්සෙක් නම් පැවිදි කළයුතුයි. උපසම්පදාවට සුදුස්සෙක් නම් උපසම්පදා කළයුතු යි. භික්‍ෂුණියක විසින් ද තමා වෙත උපසම්පදාව කැමතිවනු ලැබේ නම් කර්මවාචා කරන්නට වටී. මේ ධම්ම සන්‍ථාර නමි.
මෙකී පටිසන්‍ථාර දෙකින් පටිසන්‍ථාරක භික්‍ෂූන් වහන්සේ නූපන් ලාභ උපදවති. උපන් ලාභ ස්ථාවර කරති. භය සහිත තැනදී තම ජීවිතය රැකගනී. පාත්‍රය ගත් අතින්ම චෝරනාග රජුගේ අග්‍රභාරය ගෙන පාත්‍රයෙන්ම බත් විසුරුවන තෙරුන් වහන්සේ මෙනි. නොලද ලාභ ඉපදවීමෙහි වනාහි මෙරටින් පැන පරතෙරට ගොස් එක් තෙරකෙනෙකුන්ගේ සංග්‍රහ ලැබ නැවත අවුත් රාජ්‍යයෙහි පිහිටි මහානාම රජු විසින් පේනවම්බංගනයෙහි දිවිහිමියෙන් පැවැත් වූ මහා භේසජ්ජදාන වස්තුව කිවයුතුයි. උපන් ලාභය තහවුරු කිරිම පිළිබඳව දීඝභාණක අභය තෙරුන් අතින් පිළිසඳර ලැබ චේතිය පබ්බතයෙහි සොරුන් විසින් බඩු නොපැහැර ගැනීම පිළිබඳ වස්තුව කිවයුතුයි.
ඉන්‍ද්‍රියෙසු අගුත්තද්වාරතා නිර්දේශයෙහි **චක්‍ඛුනාරූපං දිස්වා** යනු කරුණු වශයෙන් චක්‍ඛු යැයි ලබන ලද ව්‍යවහාරයෙන් රූප දර්ශනයෙහි සමර්ථ චක්‍ෂුර් විඥානයෙන් රූපය දැක, පොරාණකයෝ වනාහි මෙසේ කීහ. ඇස රූපය නොදකී. අචිත්තක බැවිනි. සිත නොදකී. අචක්‍ෂුක බැවිනි. ද්වාරාරම්මණ සංඝර්ෂණයෙන් වනාහි ප්‍රසාද වස්තුක සිතින් දකී. එය එසේමය. දුන්නෙන් විදී ආදියෙහි මෙන් සසම්භාර කථා නම් වෙයි. එහෙයින් චක්‍ෂුර් විඥානයෙන් රූපය දැක යනු මෙහි අර්ථයි. **නිමිත්තග්ගාහී **යනු ස්ත්‍රී පුරුෂ නිමිත්ත හෝ ශුභ නිමිත්තාදිය හෝ ක්ලේශ වස්තුභූත නිමිත්තක් ඡන්‍දරාග වශයෙන් ගනී. දෘෂ්ටි මාත්‍රයෙන්ම නො පිහිටයි. **අනුබ්‍යඤ්ජනග්ගාහී** යනු ක්ලේශයන්ගේ අනූව්‍යඤ්ජන ප්‍රකටභාවය කිරීම් වශයෙන් අනුව්‍යඤ්ජන යැයි ව්‍යවහාර ලද අත්පා මඳ සිනා සිනා කථා බැලීම් ආපසු බැලීම් ආදී භේද ඇති ආකාරය ගනී. **යත්‍වාධිකරණමෙතං** යනාදියෙහි යම් කෙනෙකුගේ චක්‍ෂුරේන්‍ද්‍රිය සංවරයට යමක් කරුණු ද හේතුවේද ඒ පුද්ගලයා සතිකවාටයෙන් නො වසන ලද චක්‍ෂුර් ද්වාරය ඇතිව වාසය කරන්නහු අභිධ්‍යාදී ධර්මයෝ අනුව එන්නාහුය. ලුහුබඳින්නාහුය. මඩනාහුය. **තස්ස සංවරාය න පටිජ්ජති** යනු ඒ චක්‍ෂුරේන්‍ද්‍රිය සතිකවාටයෙන් වැසීමට නො පිළිපදී. මෙසේම වූයේ **න රක්‍ඛති චක්‍ඛුන්‍ද්‍රියං න චක්‍ඛුන්‍ද්‍රියෙ සංවරං ආපජ්ජති** යැයි කියනු ලැබේ.
එහි කිසිසේත් චක්‍ෂුරෙන්‍ද්‍රියයෙහි සංවරයක් හෝ අසංවරයක් නැත. චක්‍ෂුර් ප්‍රසාදය නිසා සිහියක් හෝ සිහිමුළාවක් නූපදී. නමුත් යම්කලෙක රූපාරම්මණය චක්‍ෂුසෙහි විෂයබවට පැමිණේ ද එකල්හි භවාංග සිත දෙවරක් ඉපිද නිරුද්ධ වූ කිරියමනෝධාතුව ආවර්ජන කෘත්‍යය සිද්ධ කරමින් ඉපිද නිරුද්ධ වෙයි. ඉක්බිති චක්‍ෂුර්විඥානය දර්ශන කෘත්‍යය ද, ඉක්බිති විපාක මනෝධාතුව සම්පටිච්ඡන කෘත්‍යය කරයි. ඉක්බිති විපාකහේතුක මනෝවිඥාන ධාතුව සන්තීරණ කෘත්‍යය කරයි. ඉක්බිති ක්‍රියා හේතුක මනෝවිඥානධාතුව ව්‍යවස්ථාපන කෘත්‍යය සිදුකරමින් ඉපිද නිරුද්ධ වෙයි. ඊට අනතුරුව ජවන් සිත ජවනය කරයි. එහිදී ද භවාංග සමයෙහි ද ආවර්ජනාදීන්ගෙන් එක්තරා හෝ සමයක ද සංවරයක් හෝ අසංවරයක් නැත. ජවනක්‍ෂණයෙහි වනාහි දුශ්ශීල බව හෝ සිහිමුළාව හෝ අඥානය හෝ නො ඉවසීම හෝ කුසීත බව හෝ උපදී. අසංවර වෙයි.
මෙසේ වන එය වනාහි චක්‍ෂුරේන්‍ද්‍රියයෙහි අසංවරය යැයි කියනු ලැබේ. කවර හෙයින්ද? යම්හෙයකින් එහි සතිද්වාරය ද භවංගය ද ආවර්ජනාදී විථිසිත් ද අගුප්ත වේ ද, කුමක් මෙන් ද, යම්සේ නගරයක සතර දොරටු නොවැසූ කල්හි ඇතුළු දොරවල් ගබඩා ආදිය මනාව වැසුවත්, ඇතුළු නගරයෙහි සියලුම භාණ්ඩ අනාරක්‍ෂිතම වෙයි. අගෝපතම වෙයි. සොරු නුවර දොරින් පිවිස කැමති දෙයක් කරති. මෙපරිද්දෙන් ජවනයෙහි දුශ්ශීල්‍යාදිය උපන් කල්හි එහි අසංවරය ඇති කල්හි සති ද්වාරය ද භවංගය ද ආවර්ජනාදී වීථිසිත් ද අගුප්තම වෙයි.
**සොතෙන** **සද්දං සුත්‍වා** යන ආදියෙහි ද මේ නයමය. **යා ඉමෙසං** යනු මෙසේ සංවරයට නො පැමිණෙන්නාගේ මේ ෂඩින්‍ද්‍රියන්ගේ යම් අගුප්තයක් යම් අගෝපනයක් යම් අනාරක්‍ෂාවක් යම් අසංවරයක් යම් නො වැසීමක් වහන්තරාවක් යන අර්ථයි.
භොජනෙ අමත්තඤ්ඤුතා නිර්දේශයෙහි **ඉධෙකච්චො** යනු මේ සත්ත්ව ලෝකයෙහි ඇතැම් කෙනෙක්, **අප්පටිසංඛා** යනු විමසා බලන ප්‍රඥාවෙන් නොදැන නොසලකා**, අයොනිසො** යනු උපායෙන් තොරව, **ආහාරං** යනු කෑමබීම ආදි ගතයුතු දේ, **ආහාරෙති** යනු පරිභෝග කරයි ගිලියි**. දවාය** යන ආදිය උපාය නොදන්නා බව දැක්වීමට කියන ලදී. අනුපායයෙන් ආහාර ගනුයේ ක්‍රීඩා පිණිස මදය පිණිස මණ්ඩනය පිණිස අලංකාරය පිණිස නොගනී. මේ ප්‍රමාණයැයි සලකා නොවේ. **යා තත්‍ථ අසන්තට්ඨිතා** යනු එම අනුවණින් ආහාර පරිභෝගයෙහි යම් සන්තෝස නොවන බවක් නො සතුටු බවක්, **අමත්තඤ්ඤුතා** යනු අමාත්‍රඥභාවය ප්‍රමාණ සංඛ්‍යාත මාත්‍රය නො දැනීම, **අයං වුච්චති** යනු මෙය ප්‍රත්‍යවේක්‍ෂා නොකොට පරිභෝග කිරීම් වශයෙන් පැවති භෝජනයෙහි අමාත්‍රඥතාව නමැයි කියනු ලැබේ.
ඉන්‍ද්‍රියෙසු ගුත්තද්වාරතා නිර්දේශයෙහි **චක්‍ඛුනා** යනාදිය කියන ලද නයින්ම දතයුතුයි. **න නිමිත්තග්ගා හී හොති** යනු ඡන්‍දරාග වශයෙන් උක්ත ප්‍රකාර නිමිත්ත නොගනී. මෙසේ අවශේෂ පද ද කියන ලද්දට ප්‍රතිපක්‍ෂ නයින් දතයුතුයි. යම්සේ යට ජවනයේදී දුශ්ශීලාදිය උපන් කල්හි එහි අසංවරය ඇතිවිට ද්වාරය ද භවංගය ද ආවර්ජනාදිය ද වීථි සිත් ද අගුප්ත වේයැයි කියන ලදී. මෙසේ එහි ශීලාදිය ද වීථිසිත් ද අගුප්ත වේයැයි කියන ලදී. මෙසේ එහි ශීලාදිය උපන්කල්හි ද්වාරය ද භවංගය ද ආවර්ජනාදිය ද වීථිසිත් ද ආරක්‍ෂා කරන ලද්දේ වෙයි. කුමක් මෙන් ද? යම්සේ නගරද්වාරයන් මනාව වැසූ කල්හි ඇතුළත ගෘහාදිය නො වසන ලද නමුත් නගරය ඇතුළත සියලු බඩු සුරක්‍ෂිතම වෙයි. සුගෝපිතම වෙයි. නගරද්වාරයන් වැසූ කල්හි සුරුන්ගේ පිවිසීමක් නැත. මෙපරිද්දෙන් ජවනයෙහි සීලාදිය උපකල්හි ද්වාරය ද භවංගය ද ආවර්ජනාදිය ද වීථිසිත් ද ආරක්‍ෂා කරන ලද්දේ වෙයි. එහෙයින් ජවන ක්‍ෂණයෙහි උපදිනුයේ ද චක්‍ෂුරේන්‍ද්‍රියයෙහි සංවරය යැයි කියන ලදී. **සොතෙන සද්දං සුත්‍වා** යන ආදීන්හි ද මේ නයමය.
භොජනෙ මත්තඤ්ඤුතා නිර්දේශයෙහි **පටිසංඛා යොනිසො ආහාරං ආහාරෙති** යනු විමසා බලන ප්‍රඥාවෙන් දැන උපායෙන් ආහාර වළඳයි. දැන් ඒ උපාය දක්වන්නට **නෙවදවාය** යනාදිය කියන ලදී.
එහි **නෙව දවාය** යනු ක්‍රීඩාව පිණිස ආහාර නොගනී. එහි නළු පිනුම්කරු ආදීහු ක්‍රීඩා පිණිස ආහාර ගනිත් නම් වේ. යම් භෝජනයක් අනුභව කළ කෙනෙකුන්ට නෘත්‍ය ගීත කාව්‍ය ශ්ලෝක සංඛ්‍යාත ක්‍රීඩාවක් අතිරේකව වැටහේ ද, ඒ භෝජන විෂම වූ අධර්මයෙන් සොයා ඔව්හු අනුභව කරති. මේ භික්‍ෂු තෙමේ වනාහි එසේ අනුභව නො කරයි.
**න මදාය** යනු මාන මද පුරුෂ මදයන් වැඩීම සඳහා අනුභව නොකරයි. එහි රාජරාජ මහා මාත්‍යයෝ මදය පිණිස ආහාර ගනිත් නමි. ඔව්හු වනාහි තමාගේ මාන මද පුරුෂ මද වර්ධනය පිණිස පිඬු රසභෝජනාදී ප්‍රණීත භෝජන අනුභව කරත්. මේ භික්‍ෂුතෙම වනාහි මෙසේ ආහාර අනුභව නො කරයි.
**නමණ්ඩනාය** යනු ශරීරය සැරසීම සඳහා ආහාර අනුභව නො කරයි. එහි රූපය නිසා ජීවත්වන ස්ත්‍රීහු ද අනතඃපුර ස්ත්‍රීහු ද ගිතෙල් පැණි බොන්නාහු නම් වෙත්. ඔව්හු වනාහි සිනිඳු මෘදු මොලොක් භෝජන අනුභව කරත්. මෙසේ ඇඟිලි ඇට මනාව පිහිටියේ වන්නේය. ශරීරයෙහි ඡවි වර්ණය ප්‍රසන්න වෙයි කියාය. මේ භික්‍ෂු තෙම වනාහි මෙසේ අනුභව නො කරයි.
**න විභූසනාය** යනු ශරීරයෙහි මාංශ විභූෂණය සඳහා ආහාර අනුභව නොකරයි. එහි මල්ල යුද්ධකරුවෝ මුට්ඨික මල්ලවයෝ කොලුවෝ යනාදීහු සිනිඳු මත්ස්‍ය මාංශාදියෙන් ශරීරය පිනවති. මෙසේ අපගේ මස් ප්‍රහාර සහනය සඳහා පිරෙන්නේය කියාය. මේ භික්‍ෂු තෙම වනාහි මෙසේ ශරීරයෙහි මාංශ විභූෂණය සඳහා ආහාර අනුභව නො කරයි.
**යාවදෙව** යනු ආහාර ගැනීමේ ප්‍රයෝජනය පිළිබඳ පරිච්ඡේද නියමය දැක්වීමයි. **ඉමස්ස කායස්ස ඨිතියා** යනු මේ චාතුර්මහාභූතික කරජ කායයාගේ ස්ථාපනය පිණිස ආහාර අනුභව කරයි. මේ මොහුගේ ආහාර ගැනීමේ ප්‍රයෝජනයයි යන අර්ථයි. **යාපනාය **යනු ජීවිතේන්‍ද්‍රියය විහිංසා නම් නො බුදීම හේතුකොට ගෙන උපදනා සාගින්නයි. එය වැළැක්වීම පිණිස සංසිඳවීම පිණිස ආහාර අනුභව කරයි**. බ්‍රහ්මචරියානුග්ගහාය** යනු බ්‍රහ්මචර්යාව නම් ත්‍රිවිධ ශික්‍ෂාවයි. සකල ශාසනයයි. එයට අනුග්‍රහය පිණිස ආහාර අනුභව කරයි.
**ඉති** යනු උපාය දැක්වීමයි. මේ උපායෙන් යන අර්ථයි. **පුරාණඤ්ච වෙදනං පටිහංඛාමි** යනු පුරාණ වේදනා නම් නොබුදීම හේතුවෙන් උපන් වේදනාවයි. එය නසන්නෙමියි ආහාර අනුභව කරයි. **නවඤ්ච වෙදනං න උප්පාදෙස්සාමි** යනු අලුත් වේදනා නම් වැඩියෙන් අනුභව කිරීමෙන් උපදනා වේදනාවයි. එය නූපදවමියි ආහාර අනුභව කරයි. නොහොත් අනුභව කිරීම හේතුවෙන් උපදනා වේදනාවයි. එය නූපන් හෙයින් නූපදීම පිණිසම ආහාර අනුභව කරයි. **යාත්‍රා ච මෙ භවිස්සති** යනු මාගේ යැපීම ද වන්නේය. අනවජ්ජතා ච යනු මෙහි සාවද්‍යයක් ද ඇත. අනවද්‍යයක් ද ඇත. එහි අධාර්මික පර්යේෂණය අධාර්මික ප්‍රතිග්‍රහණය අධර්මයෙන් පරිභෝග කිරීම යන මෙය සාවද්‍ය නමි. ධර්මයෙන් සොයා ධර්මයෙන් පිළිගෙන ප්‍රත්‍යවේක්‍ෂා කොට පරිභෝග කිරීම අනුවද්‍ය නමි. ඇතැම් කෙනෙක් අනවද්‍යම සාවද්‍ය කෙරෙයි. මා විසින් ලබන ලදැයි පමණ ඉක්මවා පරිභෝග කරයි. එය දිරවන්නට නො හැකිව උද්ධ විරේචන අධෝ විරේචන ආදියෙන් වෙහෙසට පත්වෙයි. මුළු විහාරයෙහි භික්‍ෂූහු ඔහුට සිරුර පිළිදැගුම් කිරීම බෙහෙත් සෙවීම ආදියෙහි උත්සුක බවට පැමිණෙත්. මේ කුමක්දැයි කී කල්හි ‘අසුවලාගේ උදරය ඉදිමිණ’ යනාදිය කියත්. ‘මෙතෙම නිතරම මෙබඳු ප්‍රකෘතියක් ඇත්තේමය. තමාගේ කුසේ ප්‍රමාණය නම් නො දන්නේ’ යැයි නින්දා කරත්. ගර්හා කරත්. මෙතෙම අනවද්‍යම සාවද්‍ය කෙරෙයි නමි. මෙසේ නො කොට නිරවද්‍ය බව ද වන්නේ යැයි ආහාර අනුභව කරයි.
**ඵාසු විහාරොච** යන මෙහිද ඵාසු විහාරයෙක් ඇත. නඵාසු විහාරයෙක් ඇත. එහි ආහාරහත්‍ථක අලංසාටක තත්‍රවට්ටක කාකමාසක භූත්තවමිතක යන මෙකී බ්‍රාහ්මණයන් පස්දෙනාගේ භෝජනය නඵාසුවිහාර නමි. මොවුනතුරෙන් ආහාරහත්‍ථක නම් බොහෝ අනුභව කොට තමාගේ ධර්මතාව නිසා නැගිටිය නො හැකිවූයේ ආහාර හත්‍ථක යැයි කියයි. අලංසාටක නම් ඉතා ඉදිමුණු කුස ඇති හෙයින් නැගිටියේ ද සළුව හැඳගන්නට නොහැකි වෙයි. තත්‍රවට්ටක නම් නැගිටිය නො හැකිව එහිම පෙරළෙයි. කාකමාසක නම් කපුටන් විසින් මෙන් ආමර්ශනය කරන්නට හැකි වේද මෙසේ මුවදොර දක්වා ආහාර අනුභව කරයි. භුත්තවමිතක නම් මුවින් දරන්නට නො හැකිව එහිම වමනය කරයි. මෙසේ නොකොට මාගේ ඵාසුවිහරණය ද වන්නේයැයි ආහාර අනුභව කරයි. ඵාසුවිහාර නම් ආලෝප සතරකින් පහකින් අඩු උදරයක් ඇති බවයි. මෙපමණක් අනුභවකොට පැන් බොන්නාගේ සතර ඉරියව් සුවෙන් පවතී. එහෙයින් දම්සෙනෙවි සැරියුත් තෙරණුවෝ මෙසේ වදාළහ.
ආලෝප සතරක් පහක් අනුභව නො කර දිය බොන්න එය භාවනාවට මෙහෙයවන ලද සිත් ඇති භික්‍ෂුවගේ පහසු විහරණයට යෝග්‍යයි යනුයි.
මේ ස්ථානයේදී වනාහි අංග සමෝධානය කළ යුතුයි. නෙවදවාය යනු එක් අංගයකි. න මදාය යනු එකකි. න මණ්ඩනාය යනු එකකි. න විභූසනාය යනු එකකි. යාවදෙව ඉමස්ස කායස්ස ඨිතියා යාපනාය යනු එකකි. විහිංසූපරතියා බ්‍රහ්මචරියානුග්ගහාය යනු එකකි. ඉති පුරාණඤ්ච වෙදනං පටිහංඛාමි නවඤ්ච වෙදනං න උප්පාදෙස්සාමි යනු එකකි. යාත්‍රා ච මෙ භවිස්සති යනු එකකි. අනවජ්ජතා ච ඵාසුවිහාරො ච යනු මෙහි භෝජනානිසංසයෝ ය. මහාසිව ස්ථවිරයන් වහන්සේ මෙසේ වදාළහ. ‘යට සතර අංගය ප්‍රතික්‍ෂේප නමි. මතු අංග අට වනාහි සමෝධානය කළයුතුයි’ යනුයි. එහි යාවදෙව ඉමස්ස කායස්ස ඨිතියා යනු එක් අංගයකි. යාපනාය යනු එකකි. විහිංසූපරතියා යනු එකකි. බ්‍රහ්මචරියානුග්ගහාය යනු එකකි. ඉති පුරාණඤ්ච වෙදනං පටිහංඛාමි යනු එකකි. නවඤ්ච වෙදනං න උප්පාදෙස්සාමි යනු එකකි. යාත්‍රා ච මෙ භවිස්සති යනු එකකි. අනවජ්ජතා ච යනු එකකි. ඵසුවිහාරො යනු භෝජනානිසංසයයි යනුයි. මෙසේ අෂ්ටාංග සමන්වාගත ආහාරය අනුභව කරනුයේ භෝජනෙ මත්තඤ්ඤු නම් වෙයි. **අයං වුච්චති** යනු මේ පර්යේෂණ ප්‍රතිග්‍රහණ පරිභෝජනයන්හි යුක්ත ප්‍රමාණය දැනීම් වශයෙන් පැවැති ප්‍රත්‍යවේක්‍ෂිත පරිභෝගය භෝජනේ මත්තඤ්ඤුතා නමැයි කියනු ලැබේ.
මුට්ඨසච්ච නිර්දේශයෙහි **අසති** යනු සතිවිරහිත සතර ස්කන්‍ධයෝය. **අනනුස්සති අප්පටිස්සති** යැයි උපසර්ග වශයෙන් පදය වර්ධනය කරන ලදී. **අසරණතා** යනු අසරණාකාරයයි. **අසරණතා** යනු දරන්නට අසමත් බවයි. එයින් යුත් පුද්ගලයා නොදැරිය හැකි තත්ත්වයට පත්වූයේ නිධානක්‍ෂම නොවේ. ජලයෙහි ලබු කබලක් මෙන් අරමුණෙහි පාවෙයි යනු = **පිලපනතා** ය**. සමුස්සනතා** යනු නටුවා වූ මුළා වූ සිහි ඇති බවය. එයින් යුත් පුද්ගලයා වනාහි බත් සැඟවූ කපුටෙකු මෙන් ද මස් ඉවත දැමූ සිවලෙකු මෙන් ද වෙයි.
භාවනාබල නිර්දේශයෙහි **කුසලානං ධම්මානං** යනු බොධිපාක්‍ෂික ධර්මයන්ගේ, **ආසෙවනා** යනු ආදියෙන් සේවනය කිරීමයි. **භවනා** යනු වැඩීමයි. **බහූලීකම්මං** යනු නැවත නැවත කිරීමය.
සීල විපත්ති නිර්දේශය සීලසම්පදා නිර්දේශයට ප්‍රතිපක්‍ෂ වශයෙන් දතයුතුයි. දිට්ඨි විපත්ති නිර්දේශය දිට්ඨි සම්පදා නිර්දේශයට ප්‍රතිපක්‍ෂ වශයෙන් ද, දිට්ඨි සම්පදා නිර්දේශය දිට්ඨි උපාදාන නිර්දේශයට ප්‍රතිපක්‍ෂ වශයෙන් ද සීලවිසුද්ධි නිර්දේශය සීල සම්පදා නිර්දේශයට සමාන වුව ද එහිදී වනාහි විශුද්ධි සම්ප්‍රාපක ප්‍රාතිමෝක්‍ෂ සංවර ශීලය කියන ලදී. මෙහි විශුද්ධිප්‍රාප්ත ශීලය ස්මෘතිය ද සම්ප්‍රජණ්‍යය ද ප්‍රතිසංඛ්‍යාන බලය ද භාවනා බලය ද සමථය ද විදර්ශනාව ද සමථ නිමිත්ත ද ප්‍රග්‍රාහ නිමිත්ත ද ප්‍රග්‍රහාහය ද අවික්‍ෂේපය ද ශීල සම්පත්තිය දැයි මෙකී දුකසයෙන් චාතුර්භූමක ලෞකික ලෝකෝත්තර ධර්මයෝ ද කියන ලදී.
දෘෂ්ටි විශුද්ධි නිර්දේශයෙහි කම්මස්සත්තාඤාණං යනු මේ කර්මය ස්වකීයය. මෙය ස්වකීය නොවේ යැයි දන්නා ප්‍රඥාවයි. එහි තමා විසින් කරන ලද්දේ හෝ වේවා අන්‍යයකු විසින් හෝ වේවා සියලුම අකුශල කර්මය ස්වකීය නොවේ. කවර හෙයින් ද? අර්ථය නසන හෙයින් හා අනර්ථය උපදවන හෙයිනි. කුශල කර්මය වනාහි අනර්ථය නසන හෙයින් ද අර්ථය උපදවන හෙයින් ද ස්වකීය නම් වෙයි. එහි යම්සේ ධනය සහිත භෝග සහිත පුරුෂයෙක් දීර්ඝ මාර්ගයට පිළිපන්නේ අතරමග ගම්නියම්ගම් ආදියෙහි දී නැකත් ඝෝෂා කළ කල්හි මම ආගන්තුකයෙක්මි. කුමක් නිසා නැකත් කෙළි කෙළින්නෙම්දැයි නොසිතා යම් යම් ආකාරයකින් කැමති වේද ඒ ඒ ආකාරයෙන් නැකත් කෙළි කෙළිමින් සුවසේ කාන්තාරය ඉක්මවයි ද, මෙපරිද්දෙන් මේ කර්මස්ථාන ඤාණයෙහි සිට මේ සත්ත්වයෝ බොහෝ සංසාරගාමී කර්ම රැස්කොට සැපයෙන් සැප අනුභව කරමින් රහත්බවට පැමිණීයෝ සංඛ්‍යාපථය ඉක්මවූවාහුය. **සච්චානුලොමිකඤාණං **යනු චතුරාර්ය සත්‍යයන්ගේ අනුලෝම විදර්ශනා ඥානයයි. **මග්ග සමංගිස්ස ඤාණං ඵලසමංගිස්ස ඤාණං** යනු මාර්ගඥාන ඵලඥානයෝමය.
**දිට්ඨි විසුද්ධි ඛොපන** යනු පදයාගේ නිර්දේශයෙහි **යා පඤ්ඤා පජානතා** යනාදී පදයන්ගෙන් යට කියන ලද කම්මස්සකතඤාණාදියම චතුර්විධ ඥාන ලෙස බෙදන ලදී.
**යථා දිට්ඨිස්ස ච පධානං** යන පදයාගේ නිර්දේශයෙහි **යො චෙතසිකො විරියාරම්හො** යනාදි පදවලින් දක්වන ලද වීර්යය ප්‍රඥා ගතිකමය. ප්‍රඥාව ලෞකික ස්ථානයෙහි ලෞකිකය. ලෝකෝත්තර ස්ථානයෙහි ලෝකෝත්තර යැයි දතයුතුයි.
සංවේග දුක නිර්දේශයෙහි **ජාතිභයං** යනු ජාතිය, භය වශයෙන් දැක සිටි ඥානයයි. **ජරාමරණභය **ආදියෙහි ද මේ නයමය.
**අනුප්පන්නානං පාපකානං** යනාදියෙන් ජාති ආදිය භය වශයෙන් දැක ජාති ජරා ව්‍යාධි මරණයන්ගෙන් මිදෙනු කැමැත්තහුගේ උපාය ප්‍රධානය කියන ලදී. පද භාජනීයයාගේ අර්ථය විභංගය කථාවෙහි මතු පළවන්නේය.
**අසන්තුට්ඨිතා ච කුලෙසු ධම්මෙසු** යන පද නිර්දේශයෙහි **භිය්‍යොකම්‍යතා** යනු විශේෂ කම්‍යතාවයි. මෙහි ඇතැම් කෙනෙක් පළමුවෙන්ම පක්‍ෂයෙහි දෙන බත හෝ සලාක බත හෝ (උපෝසථික බත හෝ පෑළවියට දෙන බත හෝ) දෙයි. හෙතෙම එයින් අසතුටුව නැවත ධුරබතක් සඟබතක් වස්සාවාසික බතක් දෙයි. ආවාසයක් කරවයි. සිවුපසයම වෙයි. එහිද අසතුටු වූයේ සරණයයි. පන්සිල් සමාදන් වෙයි. එහිද අසතුටු වූයේ පැවිදි වෙයි. පැවිදිව එක් නිකායක් නිකාය දෙකක් යැයි ත්‍රිපිටක බුද්ධ වචනය ගනී. අෂ්ට සමාපත්ති වඩයි. විදසුන් වඩා අර්හත්වයට පත්වෙයි. අර්හත්වයට පත්වීමෙන් පටන් මහා සන්තුෂ්ටියෙක් නම් වෙයි. මෙසේ අර්හත්වය දක්වා විසෙසකාමතා භිය්‍යොකම්‍යතා නමි.
**අප්පටිවාතිතා ච පධානස්මිං** යන පද නිර්දේශයෙහි යම්හෙයකින් ප්‍රාන්ත සේනාසනයක්හි දී අධි කුසලධර්මයන් භාවනා කිරීමට කළකිරෙනුයේ පධානං පටිවාසෙති නමි. නො කළකිරෙනුයේ නො පටිවාසෙති නමි. එහෙයින් ඒ නය දක්වන්නට **කුසලානං ධම්මානං** යන ආදිය කියන ලදී. එහි **සක්කච්ච කිරියා** යනු කුසල් කිරීමේ දී සකසා කරන බවයි. **සාතච්ච කිරියා** යනු නිතරම කිරිමයි. **අට්ඨිත කිරියා** යනු (කඩ නොකොට) නො නවත්වා කිරීමයි. (**අලීනවුත්තිකා **යනු නො සැඟවුණු ජීවිත ඇති බවයි. නො සැඟවුණු පැවතුම් හෝ ඇති බවයි.) **අනික්‍ඛිත්ත ඡන්‍දතා** යනු කුශලච්ඡන්‍දය බැහැර නො කිරීමයි. **අනික්‍ඛිත්ත ධුරා** යනු කුසල් කිරීමේදී වීර්ය සංඛ්‍යාත ධුරය බැහැර නො කිරීමයි.
**පුබ්බෙ නිවාසානුස්සති ඤාණං විජ්ජා** යන මෙහි පුබ්බෙනිවාසො යනු පෙර විසූ ස්කන්‍ධ හා ස්කන්‍ධ ප්‍රතිබද්ධය ද වේ. පූර්වේනිවාසය අනුස්මරණය = පුබ්බෙනිවාසානුස්සතිය. එය හා සම්ප්‍රයුක්ත ඥානය = **පුබ්බෙ නිවාසානුස්සති ඤාණයයි**. ඒ මේ පෙර විසූ ස්කන්‍ධ ප්‍රතිච්ඡාදක අඳුර විදීනුයි **විජ්ජා** ය. ඒ අඳුර විඳ ඒ ස්කන්‍ධයන් දැනීම ප්‍රකටබව කරයි යනු අර්ථයෙන් ද විජ්ජා ය.
**චුතූපපාතෙ ඤාණං** යනු චුතියෙහි ද උපපාතයෙහි ද ඤාණයයි. මෙයද සත්ත්වයන්ගේ චුතිපටිසන්‍ධි වසාලන අඳුර විඳීනුයි **විජ්ජා** ය. ඒ අඳුර විඳ සත්ත්වයන්ගේ චුතිපටිසන්‍ධි දැනීම ප්‍රකට කිරීම කෙරේ යනුවෙන් දැනීම කරන අර්ථයෙන් ද **විජ්ජා** ය. **ආසවානං ඛයෙ ඤාණං** යනු සියලු කෙලෙස් ක්‍ෂය කරන ඥානයයි. ඒ ඥානය චතුස්සත්‍යය ප්‍රතිච්ඡාදක අඳුර විඳීනුයි = **විජ්ජා** ය. ඒ අඳුර විඳ චතුස්සත්‍ය විඳීම කෙරේ. ප්‍රකට කෙරේ යැයි දැනීම් කිරීම් අර්ථයෙන් ද **විජ්ජාය.**
**චිත්තස්ස ච අධිමුත්ති නිබ්බාණඤ්ච **යන මෙහි අරමුණෙහි ඇලෙන අර්ථයෙන් ද විරුද්ධ ධර්මයන්ගෙන් මනාව මිදෙන අර්ථයෙන් ද අෂ්ට සමාපත්ති චිත්තස්ස අධිමුත්ති නමි. මෙහි අනෙකක් තෘෂ්ණා සංඛ්‍යාත වානයක් නැත. ඒ වානයෙන් - තෘෂ්ණාවෙන් නික්මුණේය යනු **නිබ්බාණං** ය. එහි අෂ්ට සමාපත්තීහු තමා විෂ්කම්භනය කළ ක්ලේශයන්ගෙන් මිදුණු හෙයින් විමුක්ති යැයි කියන ලදහ. නිර්වාණය වනාහි සකල ක්ලේශයන්ගෙන් අත්‍යන්තයෙන් විමුක්ත හෙයින් විමුක්තියය.
**මග්ග සමංගිස්ස ඤාණං** යනු සතර මාර්ගඥානයෝය. **ඵලසමංගිස්ස ඤාණං** යනු සතර ඵලඥානයෝය. එහි ප්‍රථම මාර්ගඥානය පංච ක්ලේශයන් ගෙවමින් නිෂේධ කරමින් සංසිඳුවමින් ප්‍රතිප්‍රසම්භනය කරමින් උපදී යනු ඛයෙ ඤාණං නම් විය. ද්විතීය මාර්ගඥානය චතුර්විධ ක්ලේශයන් ද එසේම තෘතීය මාර්ගඥානය ද, චතුර්ථ මාර්ගඥානය වනාහි අෂ්ට ක්ලේශයන් ගෙවමින් (නිරෝධ කරමින් සංසිඳුවමින්) යටපත් කරමින් උපදී යනු **ඛයෙ ඤාණං** නම් විය. ඒ ඒ මාර්ගඵලඥාන වනාහි ඒ ඒ ක්ලේශයන් ක්‍ෂය වෙද්දී නිරුද්ධ වෙද්දී සංසිඳෙද්දී යටපත් වෙද්දී නූපන් කල්හි නොපවතිද්දී උපන්නේය යනු **අනුප්පාදෙ ඤාණං** නම් වීය යනුයි.
4. අට්ඨකථා කාණ්ඩය
තිකඅත්ථුද්ධාරවණ්ණනා
දැන් නික්‍ෂේප කණ්ඩයන්ට අනතුරුව තබන ලද අර්ථකථා කාණ්ඩයේ වර්ණනා ක්‍රමය පැමිණියේය. කවර හෙයින් මෙය වනාහි අට්ඨකථා කාණ්ඩය නම් වීද, ත්‍රිපිටක බුද්ධ වචනයේ අර්ථය උදුරා තැබූ හෙයිනි. පිටක තුනෙහිම වනාහි ධර්මයට අනතුරුව ආවත් අට්ඨකථා කණ්ඩයෙන්ම පිරිසිඳ විනිශ්චය කරන ලද්දේ මනාව නිශ්චය කරන ලද්දේ නම් වෙයි. සියලු අභිධර්ම පිටකයෙහි නයමාර්ගය මහා ප්‍රකරණයෙහි ප්‍රශ්නෝද්ධාරය හා ගණවාරය නොසලකන්නකු විසින් ද අට්ඨකථා කාණ්ඩයෙන්ම ගෙනහැර දක්වන්නට වටී.
මෙය කොතැනකින් ප්‍රභව වීද යත්, ශාරිපුත්‍ර ස්ථවිරයන් වහන්සේගෙන් ප්‍රභව විය. ශාරිපුත්‍ර ස්ථවිරයන් වහන්සේ වනාහි නික්‍ෂේප කාණ්ඩයෙහි අර්ථෝද්ධාරය සලකා ගන්නට නොහැකි වූ තමාගේ සද්ධිවිහාරිකයෙකුට අර්ථකථා කාණ්ඩය කියවා දුන්හ. මහ අටුවාවෙහි වනාහි මෙය ප්‍රතික්‍ෂේප කොට මෙසේ කියන ලදී. අභිධර්මය නම් ශ්‍රාවක විෂය නොවේ. ශ්‍රාවක ගෝචර නොවේ. මෙය බුද්ධ විෂයය. බුද්ධගෝචරය. දම්සෙනෙවි සැරියුත් තෙරණුවෝ වනාහි සද්ධිවිහාරිකයා විසින් විචාරන ලදුව ඔහු රැගෙන බුදුන් වෙත ගොස් සම්මා සම්බුදුන්ට කීහ. සම්මා සම්බුදුරජාණන් වහන්සේ ඒ භික්‍ෂුවට අර්ථකථා කාණ්ඩය කියවා දුන් සේක. කෙසේ ද? භාග්‍යවතුන් වහන්සේ වනාහි ‘කතමෙ ධම්මා කුසලා’ යැයි විචාළ සේක. කුශල ධර්මයෝ නම් කවරහ යැයි සැලකූහ යනු අර්ථයි. ඉක්බිති තුෂ්ණීභූත වූ ඔහුට මා විසින් ‘**කතමෙ ධම්මා කුසලා යස්මිං සමයෙ කාමාවචරං කුසලං චිත්තං උප්පන්නං හොති’** යනාදී නයින් භූමි නිර්දේශයෙන් යම් කුසලයක් දක්වන ලද නොවේද? ඒ සියල්ල සතර භූමින්හි කුශලය, ‘ඉමෙ ධම්මා කුසලා’ යැයි මේ නයින් කර්ණික කර්ණිකා වශයෙන් ගුළි ගුළි කොට පොකුරු පොකුරු කොට අර්ථෝද්ධාර වශයෙන් කුශලාදී ධර්මයන් දේශනා කරන සේක් කියවා දුන්හ.
එහි **චතුසු** යනු කාමාවචර රූපාවචර අරූපාවචර ලෝකුත්තරයන්හි **කුසලං** යනු ස්පර්ශාදී භේද ඇති කුශලය, **ඉමෙ ධම්මා කුසලා** යනු ඒ ඒ භුමින්හි කියන ලද මේ සියලුම ස්පර්ශාදී ධර්මයෝ කුශලයෝ නම්භ.
අකුශලයන්ට වනාහි භූමි වශයෙන් භේදයක් නැති හෙයින් **ද්වාදස අකුසල චිත්තුප්පාදා** යැයි වදාළහ. එහි උපදී යනු = උප්පාදො ය. සිතම උත්පාදය වූයේ **= චිත්තුප්පාදො** ය. මෙය දේශනා ශීර්ෂයක්මය. යම් සේ වනාහි රජ ආවේය යැයි කී කල්හි අමාත්‍යාදීන්ගේ පැමිණීම කියන ලද්දේම වෙයි. මෙසේ චිත්තුප්පාදො යැයි කී කල්හි ඔවුන් හා සම්ප්‍රයුක්ත ධර්මයෝද කියන ලද්දෝම වෙත් යැයි සියලු තැන්හිම චිත්තෝත්පාද ග්‍රහණයෙන් සම්ප්‍රයුක්ත ධර්ම සහිත සිත ගන්නා ලදැයි දතයුතුයි. මින් පසුව **චතුසු භූමීසු විපාකො** යනාදී සියලුම තික දුක භාජනීය පදයන්ගේ අර්ථයන් වේදනාත්‍රිකාදීන්හි සුඛාදීන්ගේ අර්ථයන් නොකිවයුතු හෙයින් යට කියන ලද නයින්ම පාළියේ අර්ථය විමසා දතයුතුයි. විශේෂ මාත්‍රයක් පමණක්ම කියමි.
එහි පරිත්තාරම්මණත්තිකයෙහි වනාහි **සබ්බො කාමාවචරස්ස. විපාකො** යනු මෙහි දෙපස් විඥානයෝ චක්‍ෂුප්‍රසාදාදීන් නිසා නියමයෙන්ම ඉෂ්ටා නිෂ්ටාදී භේද ඇති රූප ශබ්ද ගන්ධ රස ස්පර්ශ ධර්මයන් අරබයා පවතිත් යනු = **පරිත්තාරම්මණ** ය. කුශලාකුශල විපාක මනෝධාතු දෙක හදවත ඇසුරු කොට චක්‍ෂුර් විඥානාදීන්ට අනතුරුව නියමයෙන් රූපාදීන්ම අරබයා පවතී යනු = **පරිත්තාරම්මණා** ය. කුසලවිපාක අහේතුක මනෝවිඥාන ධාතුව හා සෝමනස්ස සහගතයෝ ද පංච ද්වාරයෙහි සන්තීරණ වශයෙන් ෂට් ද්වාරයන්හි තදාරම්මණ වශයෙන් යන නියමයෙන් රූපාදි සය පරිත්තාරම්මණයන්ම අරබයා පවතිත් යැයි = **පරිත්තාරම්මණා** ය. උපේක්‍ෂා සහගත කුශලාකුශල විපාක අහේතුක මනෝවිඥාන ධාතු දෙක පංච ද්වාරයෙහි සන්තීරණ වශයෙන් ෂට්ද්වාරයන්හි තදාරම්මණ වශයෙන් නියම හෙයින් රූපාදී පරිත්තාරම්මණ සය අරබයා පවතී. ප්‍රතිසන්ධි වශයෙන් පවත්නේ ද පරිත්ත කර්මය හෝ කර්ම නිමිත්ත හෝ ගති නිමිත්ත අරමුණ කරයි. ප්‍රවෘත්තියෙහි භවංග වශයෙන් ද පර්යාවසානයෙහි චුති වශයෙන් පවත්නේ ද එයම අරමුණු කරයි යනු = **පරිත්තාරම්මණං** ය. සහේතුක විපාක චිත්තෝත්පාද අට වනාහි මෙහි කියන ලද නයින්ම තදාරම්මණ වශයෙන් ප්‍රතිසන්ධි භවාංග චුති වශයෙන් ද පරිත්ත ධර්මයන්ම අරබයා පවතී. කිරිය මනෝධාතුව පංචද්වාරයෙහි රූපාදිය අරබයා පවතී. සොම්නස් සහගත අහේතුක කිරිය මනෝවිඥාන ධාතුව ෂට්ද්වාරයත් පවතිද්දී මනෝද්වාරයෙහි අතීතානාගතයන්හි ද පරිත්ත රූපාදී ධර්මයන්ම අරබයා ක්‍ෂීණාශ්‍රවයන්ට සතුටු ආකාරයක් කරමින් පවතී යන **පරිත්තාරම්මණ** ය. මෙපරිද්දෙන් පස්විසි චිත්තෝත්පාදයෝ ඒකාන්තයෙන්ම පරිත්තාරම්මණයෝ යැයි දතයුත්තාහ.
විඤ්ඤාණඤ්චායතන නේවසඤ්ඤානාසඤ්ඤායතන ධර්මයෝ (තමාගේ) තමාගේ යටම සමවත අරබයා පවත්නා හෙයින් **මහග්ගතාරම්මණා** ය. මාර්ගඵල ධර්මයෝ නිර්වාණාරම්මණ හෙයින් **අප්පමාණාරම්මණා **ය.
කුශල වශයෙන් සතරක් ද කිරිය වශයෙන් සතරක්දැයි ඥානවිප්‍රයුක්ත අසත්කෘත්‍යදාන ප්‍රත්‍යක්‍ෂණ ධර්මශ්‍රවණාදීන්හි කාමාවචර ධර්මයන් අරබයා පැවති කාලයෙහි **පරිත්තාරම්මණා** ය. ඒ කාරණයෙන්ම සප්තවීසති මහද්ගත ධම්මයන් අරබයා පැවති කාලයෙහි **මහග්ගතාරම්මණා** ය, අතිප්‍රගුණ ප්‍රථම ධ්‍යනාදීන් ප්‍රත්‍යවේක්‍ෂා කරන කාලයේදී **මහග්ගතරම්මණා **ය. කසිණ නිමිත්තාදී ප්‍රඥප්ති ප්‍රත්‍යවේක්‍ෂණ කාලයෙහි **නවත්තාබ්බාරම්මණා** ය. දිට්ඨිගත සම්ප්‍රයුක්ත සතර අකුශල චිත්තෝත්පාදයෝ පස්පනස් කාමාවචර ධර්මයන්ට සත්ත්වයාය සත්ත්වයා යැයි පරාමර්ශන ආස්වාදන අභිනන්‍දන කාලයෙහි **පරිත්තාරම්මණා** ය. එම ආකාරයෙන් සප්තවිංශති මහද්ගත ධර්මයන් අරබයා පවත්නා කාලයෙහි **මහග්ගතාරම්මණා** ය. ප්‍රඥප්ති ධර්මයන් අරබයා පවත්නා කාලයෙහි **නවත්තබ්බාරම්මණා** වන්නේය. දෘෂ්ටි විප්‍රයුක්තයන්ට එම ධර්මයන්ම අරබයා හුදෙක් ආස්වාදන අභිනන්දන වශයෙන් ද ප්‍රතිඝ සම්ප්‍රයුක්තයන්ගේ ප්‍රවෘත්තියෙහි දෝමනස්ස වශයෙන් ද විචිකිච්ඡා සම්ප්‍රයුක්ත චිත්තෝත්පාදයට අනිට්ඨං ගත වශයෙන් ද උද්ධච්ච සහගතයාට වික්‍ෂේපන වශයෙන් ද වන්නේය. අවූපසම වශයෙන් පැවැත්මේදී ද පරිත්ත මහග්ගත නවත්තබ්බාරම්මණතාව දතයුතුයි.
මොවුනතුරෙහි වනාහි එක් ධර්මයක්වත් අප්පමාණාරම්මණයන් අරබයා පවතින්නට නොහැකි වෙයි. එහෙයින් අප්පමාණාරම්මණ නොවෙයි. කුශල වශයෙන් සතරක් ද කිරිය වශයෙන් සතරක්දැයි ඥාන සම්ප්‍රයුක්ත චිත්තෝත්පාද අටක් ශෛක්‍ෂ පෘථුග්ජන ක්‍ෂීණාශ්‍රවයන්ට සත්කෘත්‍යදාන ප්‍රත්‍යවේක්‍ෂණ ධර්මශ්‍රවණාදීන්හි උක්තප්‍රකාර ධර්මයන් අරබයා පවත්නා කාලයෙහි පරිත්ත මහග්ගත නවත්තබ්බාරම්මණයෝ වෙත්. ගෝත්‍රභූ කාලයෙහි වනාහි ලෝකෝත්තර ධර්මය ද ප්‍රත්‍යවේක්‍ෂණ කාලයෙහි ඔවුන්ගේ අප්පමාණාරම්මණතාව ද දතයුතුයි.
යම් මේ රූපාවචර චතුර්ථ ධ්‍යානයක් වේද එය සර්වත්‍රපාදක චතුර්ථිය ආකාශකෘෂ්ණ චතුර්ථිය ආලෝක කෘෂ්ණ චතුර්ථිය බ්‍රහ්මවිහාර චතුර්ථිය ආනාපාන චතුර්ථිය සෘද්ධිවිධ චතුර්ථිය දිව්‍යශ්‍රෝත චතුර්ථිය චේතෝපර්යඥාන චතුර්ථිය යථාකර්මූපගත ඥාන චතුර්ථිය දිව්‍යඤ්චක්‍ෂුරහි ඥාන චතුර්ථිය පූර්වේනිවාසඥාන චතුර්ථිය අනාගතඥාන චතුර්ථිය යැයි කුශල වශයෙන් ද ක්‍රියා වශයෙන් ද ද්වාදශවිධ වේ.
එහි සර්වත්‍රපාදක චතුර්ථි ධ්‍යානය නම් අටවැදෑරුම් කසිණයන්හි චතුර්ථි ධ්‍යානයයි. එය වනාහි විදර්ශනාවට ද පාදක වේ. එය අභිඥාවන්ට ද නිරෝධයට ද වෘත්තයට ද පාදක වේ ම යැයි සර්වත්‍රපාදක යැයි කියන ලදී. ආකාශ කසිණ ආලෝක කසිණ චතුර්ථයෝ වනාහි විදර්ශනාවට ද අභිඥාවන්ට ද වෘත්තයට ද පාදක වෙත්. නිරෝධ පාදකයෝ නම් (නො) වෙත්. බ්‍රහ්මවිහාර ආනාපාන චතුර්ථය විදර්ශනාවට මෙන්ම වෘත්තයට ද පාදක වෙත්. අභිඥානයන්ට මෙන්ම නිරෝධයටත් පාදක නොවෙත්. එහි දශවිධ වූ ම කසිණ ධ්‍යාන කසිණ ප්‍රඥප්තිය අරබයා පවත්නා හෙයින් ද, බ්‍රහ්මවිහාර චතුර්ථිය සත්‍ව ප්‍රඥප්තිය අරබයා පවත්නා හෙයින් ද, ආනාපාන චතුර්ථිය නිමිත්ත අරබයා පවත්නා හෙයින් ද, පරිත්තනාදී වශයෙන් නොකිය යුතු ධර්ම අරමුණු කොට ඇති හෙයින් නවත්තබ්බාරම්මණ නම් වෙයි.
ඍද්ධි චතුර්ථිය පරිත්ත මහග්ගතාරම්මණ වෙයි. කෙසේ ද? එය වනාහි යම් අවස්ථාවෙක කය චිත්ත සන්නිශ්‍රිත කොට අදෘශ්‍යමාන කයින් යනු කැමැත්තේ වේද චිත්ත වශයෙන් කය වෙනස් කරයි. මහද්ගත සිතෙහි ඇතුළත් කරයි ද ආරෝපණය කරයි ද, එකල්හි උපයෝගයෙන් ලද්ද අරමුණ වේයැයි කොට රූපකායාරම්මණයෙන් පරිත්තාරම්මණ වෙයි. යම්කලෙක සිත කාය සන්නිශ්‍රිත කොට දෘශ්‍යමාන කයින් යනු කැමැත්තේ වේ ද, කාය වශයෙන් සිත වෙනස් කරයි. පාදක ධ්‍යාන සිත රූපකායෙහි ඇතුළත් කරයි. ආරෝපණය කරයි. එකල්හි උපයෝගයෙන් ලද අරමුණු වේයැයි කොට මහග්ගත චිත්තාරම්මණයෙන් මහග්ගතාරම්මණය වෙයි.
දිව්‍යා__ග්‍රෝ__ත චතුර්ථය ශබ්දය අරබයා පවත්නා හෙයින් ඒකාන්ත පරිත්තාරම්මණමය. චේතෝපර්යාය ඥාන චතුත්‍ථය පරිත්ත මහග්ගත අප්පමාණ අරමුණු වෙයි. කෙසේ ද? එය වනාහි අන්‍යයන්ගේ කාමාවචර සිත් දැනගන්නා කාලයෙහි පරිත්තාරම්මණ වේ. එසේම රූපාවචර අරූපාවචර සිත් දැනගන්නා කාලයෙහි මහග්ගතාරම්මණ වෙයි. මාර්ගඵල දැනගන්නා කාලයෙහි අප්පමාණාරම්මණ වෙයි. මෙහිද පෘථග්ජන තෙමේ සෝතාපන්නයාගේ සිත නොදනී. සෝතාපන්නයා ද සකෘදාගාමියාගේ දැයි මෙසේ රහතන් වහන්සේ තෙක් පැමිණවිය යුතුයි. රහතන් වහන්සේ වනාහි සියල්ලන්ගේම සිත් දැනගනිති. අන්‍ය වූ ද උපරිමයා හෙට්ඨිමයාගේ යැයි මේ විශේෂය දතයුතුයි. යථා කම්මූපගඥාන චතුර්ථිය කාමාවචර කර්ම ජානන කාලයෙහි පරිත්තාරම්මණය වේ. රූපාවචර අරූපාවචර කර්ම ජානන කාලයෙහි මහග්ගතාරම්මණ වේ.
දිව්‍යචක්‍ඛු ඤාණ චතුර්ථිය රූපාරම්මණ හෙයින් ඒකාන්ත පරිත්තාරම්මණයමය. පූර්වේනිවාසානුස්මෘති ඥාන චතුර්ථිය පරිත්ත මහග්ගත අප්‍රමාණ නවත්තව්‍යාරම්මණ වෙයි. කෙසේ ද? එය වනාහි කාමාවචර ස්කන්‍ධ අනුස්මරණ කාලයෙහි පරිත්තාරම්මණ වෙයි. රූපාවචර අරූපාවචර ස්කන්‍ධ අනුස්මරණ කාලයෙහි පරිත්තාරම්මණ වෙයි. රූපාවචර අරූපාවචර ස්කන්‍ධ අනුස්මරණ කාලයෙහි මහග්ගතාරම්මණය, අතීතයෙහි තමා විසින් හෝ අන්‍යයන් විසින් හෝ වඩනා ලද මාර්ගය ද සාක්‍ෂාත් කරන ලද ඵලය ද අනුස්මරණය කරන කාලයෙහි අප්‍රමාණාරම්මණය, අතීතයෙහි බුදුවරු මාර්ගය වැඩූහ. ඵලය සාක්‍ෂාත් කළහ. පරිනිර්වාණ ධාතුවෙන් පිරිනිවියහයි සිඳින ලද (සංසාර) මාර්ගය ඇති අය සිහිකිරීම් වශයෙන් මාර්ගඵල නිර්වාණ ධර්මයන් ප්‍රත්‍යවේක්‍ෂා කරන්නාට ද අප්‍රමාණාරම්මණය. අතීතයෙහි විපස්සී නම් භාග්‍යවතුන් වහන්සේ වූහ. උන්වහන්සේට බන්‍ධුමතී නම් නුවරක් විය. පියා බන්‍ධුමතී රජය. මෑණියෝ බන්‍ධුමතී නම් වූහ යනාදී නයින් නාම ගෝත්‍ර පෘථුවි නිමිති ආදිය අනුස්මරණ කාලයෙහි නවත්තබ්බාරම්මණ වෙයි.
අනාගතංසඥාන චතුර්ථයෙහි ද මේ නයමය. එය වනාහි මේ තෙමේ අනාගතයේ දී කාමාවචරයේ උපදින්නේ යැයි දැනගන්නා කාලයේ දී පරිත්තාරම්මණ වෙයි. රූපාවචරයෙහි හෝ අරූපාවචරයෙහි උපදී යැයි දැනගන්නා කාලයේ දී මහග්ගතාරම්මණය, මාර්ගය වඩන්නේ ඵලය සාක්‍ෂාත් කරන්නේය. නිර්වාණ ධාතුවෙහි පිරිනිවන් පාන්නේ යැයි දැනගන්නා කාලයේදී අප්‍රමාණාරම්මණය. අනාගතයෙහි මෛත්‍රීය නම් භාග්‍යවතුන් වහන්සේ උපදනා සේක. උන්වහන්සේගේ පියා සුබ්‍රහ්ම නම් බමුණෙක් වන්නේ මව බ්‍රහ්මවතී නම් බැමිණියක් වන්නේ යැයි ආදී නයින් නාමගෝත්‍ර දැනගන්නා කාලයේ දී නවත්තබ්බාරම්මණ වෙයි.
අරූපාවචර චතුර්ථය හා ආශ්‍රවක්‍ෂ චතුර්ථය ද පාළියෙහි පැමිණි පැමිණි තැන්වලම කියනු ලැබේ. උපේක්‍ෂා සහගත ක්‍රියා හේතු මනෝවිඥාන ධාතුව මෙකී සියලුම කුශලාකුශල ක්‍රියා චිත්තයන්ට පුරේචාරිකය. එහි ආරම්මණ භේදය ඒ තැන්වල කියන ලද නයින්ම දතයුතුයි. පංචද්වාරයෙහි වොත්‍ථපන වශයෙන් පැවැත්වීමේදී වනාහි ඒකාන්ත පරිත්තාරම්මණම වෙයි. රූපාවචක ත්‍රික චතුෂ්ක ධ්‍යානාදිය පරිත්තාරම්මණ බැවින් නවක්තවා ධර්මය අරබයා පවත්නා හෙයින් නවත්තාරම්මණය. එහි වනාහි රූපාවචරයෝ පෘථුවි කසිණාදීන්හි පවතිත්. ආකාසානාඤ්චායතනය හා උද්ඝාටිත ආකාශයෙහි ආකිඤ්චඤ්ඤායතනය විඥානාපගමයෙහිය.
මාර්ගාරම්මණාත්‍රිකයෙහි ආදියෙහි කියන ලද ඥාන සම්ප්‍රයුක්ත චිත්තෝත්පාද අට ශෛක්‍ෂයින්ට තමා විසින් ප්‍රතිවේධ කරන ලද මාර්ගයන් ප්‍රත්‍යවේක්‍ෂා කරන කාලයෙහි මාර්ගාරම්මණය, මාර්ගය සමග සහජාත නොවන හෙයින් මාර්ගහේතුක නොවේ. තමා විසින් ප්‍රතිවේධ කරන ලද මාර්ගය ගරුකොට ප්‍රත්‍යවේක්‍ෂා කරන කාලයෙහි ආරම්මණාධිපති වශයෙන් ද අන්‍යධර්ම අරමුණු කරන කාලයෙහි නවත්තබ්බයෝ මාර්ගාරම්මණ යැයි මාර්ගාධිපති යැයි වෙත්. සතර ආර්යමාර්ගයෝ මාර්ගසංඛ්‍යාත මාර්ග සම්ප්‍රයුක්තය හෝ හේතුව ඇති බැවින් ඒකාන්තයෙන් මාර්ග හේතුකයෝය. වීර්යය වනාහි වීමංසාව ජ්‍යෙෂ්ඨ කොටගෙන මාර්ගභාවනා කාලයෙහි සහජාතාධිපති මාර්ගාධිපති වන්නේය. නො ඡන්‍ද චිත්තයන්ගෙන් අන්‍යතරයෙකු ජ්‍යෙෂ්ඨ කාලයෙහි මාර්ගාධිපතීහු යැයි නොකිය යුතුයි.
ද්වාදශවිධ රූපාවචර චතුර්ථ ධ්‍යානයෙහි සර්වත්‍රපාදක චතුර්ථ ධ්‍යානාදී නව ධ්‍යාන මාර්ගාරම්මණ ද නොවේ. මාර්ගහේතුක ද නොවේ. මාර්ගාධිපති ද නොවේ. චේතෝපර්යා ඥානය පූර්වේනිවාසානුස්මෘති ඥානය අනාගතංශ ඥාන චතුර්ථය යන මොව්හු වනාහි ආර්යයන්ගේ මාර්ග චිත්ත විජානන කාලයෙහි මාර්ගාරම්මණයෝ වෙත්. මාර්ගය සමග සහජාත නොවූ හෙයින් වනාහි මාර්ගහේතුක නොවෙත්. මාර්ගය ගරුකොට නො පවත්නා හෙයින් මාර්ගාධිපති ද නොවෙත් යනුයි. මොව්හු වනාහි කවර හෙයින් මාර්ග ගරු නො කරත් ද? තමා මහත්ගත හෙයිනි. යම්සේ වනාහි මුළු ලෝකයා රජු ගරු කරයි. මව්පියෝ වනාහි ගරු නො කරත්. ඔව්හු රජු දැක අසුනෙන් නො නැඟිටිත්. ඇඳිලි බැඳීම් ආදිය නො කරත්. ළදරු කාලයෙහි ව්‍යවහාර කළ නයින්ම ව්‍යවහාර කරති. මෙසේ මොවුහු ද තමාගේ මහත්ගත භාවයෙන් ගරු නො කරත්.
ක්‍රියාහේතුක මනෝ විඥාන ධාතුව ද ආර්යයන් මාර්ගප්‍රත්‍යවේක්‍ෂණ කරන කාලයෙහි ප්‍රත්‍යවේක්‍ෂණා පුරේචාරික හෙයින් මාර්ගාරම්මණ වෙයි. මාර්ගය හා සහජාත නොවන හෙයින් වනාහි මාර්ග හේතුක නොවෙයි. මාර්ගය ගරුකොට නො පවත්නා හෙයින් මාර්ගාධිපති නොවේ. කවර හෙයින් ගරු නො කරයි ද, තමා අහේතුක බැවිනි. හීන බැවිනි. ජඩ බැවිනි. යම් සේ වනාහි රජුට මුළු ලෝකයා ගරු කරයි ද, තමාගේ පිරිවර ජනයා වූ කුදු වාමනක චේටකාදීහු තමාගේ අඥාන භාවයෙන් පණ්ඩිත මිනිසුන් මෙන් ඉතා ගරු නො කරත්. මෙපරිද්දෙන් මේ සිත ද තමා අහේතුක බැවින් ද හීන බැවින් ද ජඩ බැවින් ද මාර්ගයට ගරු නො කරයි.
ඥාන විප්‍රයුක්ත කුශලාදිය ඥානාභාවයෙන් මෙන්ම ලෞකික ධර්මාරම්මණතාවෙන් ද මාර්ගාරම්මණාදිභාවය නොලබයි. න වක්තව්‍යාරම්මණම වේයැයි දතයුතුයි යනුයි.
අතීතාරම්මණත්‍රිකයෙහි විඤ්ඤාණඤ්චායතන නේවසඤ්ඤානාසඤ්ඤායතන ධර්මයෝ යට අතීත සමාපත්තිය අරබයා පවත්වා හෙයින් ඒකාන්තයෙන්ම අතීතාරම්මණයෝමය.
නියෝග අනාගත අරමුණු නැත යනු නියමවෙත් වෙන්වුණු අනාගතාරම්මණ සිතක් නම් නැත. අනාගතංශඥානයත් ඒකාන්තයෙන්ම අනාගතය අරමුණු කරගත් චේතෝපරියාය ඤාණයත් අනාගතය අරබයා පවත්නේ වේද, නො පවත්නේ නොවේ. මෙය වනාහි වෙනම එක් සිතක් නම් නැත. රූපාවචර චතුර්ථ ධ්‍යානය සමග සංගෘහීත බැවින් අන්‍ය මහත්ගත සිත් සමග මිශ්‍ර වෙයි. එහෙයින් මෙසේ කියන ලදී. ‘නියෝගා අනාගතාරම්මණා නත්‍ථි’ යනුයි.
දෙපස් විඤ්ඤාණ ද මනෝධාතු තුන ද වර්තමාන රූපාදියෙහි පවත්නා හෙයින් පච්චුපන්නාරම්මණ නමි. දස චිත්තුප්පාදා යන මෙහි සහේතුක අට වනාහි දෙවි මිනිසුන්ගේ පිළිසිඳ ගන්නා කාලයෙහි කර්මය හෝ කර්ම නිමිත්ත අරබයා පැවැත්මේදී අතීතාරම්මණාය, භවංග චුති කාලයන්හි ද මේ නයමය. ගති නිමිත්ත අරබයා පිළිසිඳ ගන්නා කාලයෙහි ද ඉන් පසුව භවංග කාලයෙහි ද පච්චුපන්නාරම්මණය, පංච ද්වාරයෙහි තදාරම්මණ වශයෙන් පැවැත්වේදී ද එසේමය. මනෝද්වාරයෙහි වනාහි අතීත, අනාගත පච්චුප්පන්නාරම්මණ ජවනයන්ට අරමුණ පැවැත්මෙන් අතීතානාගත පච්චුප්පන්නාරම්මණය, කුසලවිපාක අහේතුක උපේක්‍ෂා සහගත මනෝවිඥාන ධාතුවෙහි ද මේ නයමය. එය වනාහි හුදෙක් මනුෂ්‍යයන් අතුරෙහි ජාත්‍යන්‍ධාදීන්ට ප්‍රතිසන්ධිය වෙයි. පංචද්වාරයෙහි ද සන්තීරණ වශයෙන් ද ප්‍රත්‍යුත්පන්නාරම්මණ වේ යන මෙය මෙහි විශේෂයයි. සෝමනස්ස සහගතයෝ වනාහි පංචද්වාරයෙහි සන්තීරණ වශයෙන් ද තදාරම්මණ වශයෙන් ද පච්චුප්පන්නාරම්මණ වෙත්. මනෝද්වාරයෙහි තදාරම්මණ වශයෙන් සහේතුක විපාකයන් මෙන් අතීතානාගත පච්චුප්පන්නාරම්මණ යැයි දතයුතුයි.
අකුශල විපාක හේතුක මනෝවිඥාන ධාතුව වනාහි කුශල විපාක උපේක්‍ෂා සහගත අහේතුකයට සමාන ගතිකමය. හුදෙක් එය වනාහි ආපායිකයන්ට ප්‍රතිසන්ධි භවංග ච්‍යුති වශයෙන් පවතී යනු මෙහි විශේෂයයි. සෝමනස්ස සහගත ක්‍රියා හේතුක මනෝවිඥාන ධාතුව ක්‍ෂීණාශ්‍රවයන්ට පංචද්වාරයෙහි ප්‍රහර්ෂා කාරයක් කරමින් ප්‍රත්‍යුත්පන්නාරම්මණ වෙයි. මනෝද්වාරයෙහි අතීතාදී භේද ඇති ධර්මයන් අරබයා හසිතෝත්පාද වශයෙන් පැවැත්මේදී අතීතානාගත ප්‍රත්‍යුත්පන්නාරම්මණ වෙයි.
**කාමාවචර කුසලං** යන ආදීන්හි කුශල වශයෙන් වනාහි අඥාන සම්ප්‍රයුක්ත සතර චිත්තෝත්පාදයෝ අතීතාදි භේද ඇති ස්කන්‍ධ ධාතු ආයතන සම්මර්ශනය කරන ප්‍රත්‍යවේක්‍ෂා කරන ශෛක්‍ෂ පෘථග්ජනයින්ට අතීතානාගත ප්‍රත්‍යුත්පන්න ආරම්මණයෝ වෙත්. ප්‍රඥප්ති නිර්වාණ ප්‍රත්‍යවේක්‍ෂණයෙහි න වත්තබ්බාරම්මණයෝ වෙත්. ඥාන විප්‍රයුක්තයන්හිද මේ නයමය. හුදෙක් ඔවුන්ට වනාහි මාර්ගඵල නිර්වාණ ප්‍රත්‍යවේක්‍ෂණ නැත. මෙහි විශේෂය මෙයමය.
අකුශලයෙන් චතුර්විධ දෘෂ්ටි සම්ප්‍රයුක්ත චිත්තෝත්පාදයෝ අතීතාදී භේද ඇති ස්කන්‍ධධාතු ආයතනයන්ට ආස්වාදන අභිනන්දන පරාමර්ශන කාලයෙහි අතීතාදී ආරම්මණයෝ වෙත්. ප්‍රඥප්තිය අරබයා ආස්වාදනය කරන සතුටුවන (සත්ත්වයාය) සත්ත්වයා යැයි පරාමර්ශනය කොට ගන්නාට නවත්තබ්බාරම්මණයෝ වෙත්. දෘෂ්ටි විප්‍රයුක්තයන්හි ද මේ නයමය. හුදෙක් (ඔවුන් විසින්) වනාහි පරාමර්ශන ග්‍රහණයක් නැත. ප්‍රතිඝ සම්ප්‍රයුක්ත චිත්තෝත්පාද ද්වය අතීතාදී භේද ඇති ධර්මයන් අරබයා දෝමනස්සයන්ට අතීතාදී ආරම්මණ වෙයි. ප්‍රඥප්තිය අරබයා දෝමනස්සිතයන්ට නවත්තබ්බාරම්මණය, විචිකිච්ඡා උද්ධච්ච සම්ප්‍රයුක්තයෝ එම ධර්මයන්හිම අනිට්ඨංගත භාවයෙන් මෙන්ම උද්ධත භාවයෙන් ද පැවැත්මේ දී අතීතානාගත ප්‍රත්‍යුත්පන්න නවත්තබ්බාරම්මණයහ. ක්‍රියා වශයෙන් අෂ්ට සහේතුක චිත්තෝත්පාදයෝ කුශල චිත්තෝත්පාදකගතිකයෝමය. උපේක්‍ෂා සහගත ක්‍රියාහේතුක මනෝවිඥාන ධාතුව පංචද්වාරයෙහි ව්‍යවස්ථාපන වශයෙන් පැවැත්මේදී ප්‍රත්‍යුත්පන්නාරම්මණමය. මනෝද්වාරයෙහි අතීතානාගත ප්‍රත්‍යුත්පන්නයන්ට මෙන්ම ප්‍රඥප්ති ආරම්මණයන්ට ද ජවනයන්ට පුරේචාරික කාලයෙහි අතීතානාගත ප්‍රත්‍යුත්පන්න නවත්තබ්බාරම්මණය
එසේ කියන ලද ප්‍රභේද ඇති රූපාවචර ධ්‍යානයෙහි සර්වත්‍රපාදක චතුර්ථ ධ්‍යානය ආකාශ කසිණ චතුර්ථිය ද ආලෝක කසිණ චතුර්ථය ද බ්‍රහ්මවිහාර චතුර්ථය ද ආනාපාන චතුර්ථය ද යන මේ පස නවත්තබ්බාරම්මණමය. ඍද්ධිවිධ චතුර්ථය කාය වශයෙන් සිත වෙනස් කරන්නට අතීතපාදක සිත අරබයා පවත්නා හෙයින් අතීතාරම්මණය. මහා ධාතු නිධානයේ දී මහා කාශ්‍යපස්ථ විරාදීන්ට මෙන් අනාගතය අධිෂ්ඨාන කරන්නවුන්ට අනාගතාරම්මණය වෙයි. මහා කාශ්‍යප ස්ථවිරයන් වහන්සේ වනාහි මහා ධාතු නිධානය කරන සේක් අනාගතයේ අවුරුදු දෙසිය දහඅටක් මේ සුවඳ නො වියලේවා. මල් නො මැලවේවා. පහන් නො නිවේවායි අධිෂ්ඨාන කළ සේක. සියල්ල එසේම විය. අස්සගුත්ත ස්ථවිරයන් වහන්සේ වත්තනිය සේනාසනයෙහි භික්‍ෂු සංඝයා වහන්සේලා වියලි බත් වළඳනු දැක ගල්පොකුණ දිනපතා පෙරවරුවෙහි දීර්ඝ වේවායි අධිෂ්ඨාන කළ සේක. පෙරවරුවෙහි (ගන්නා ලද ජලය) දීර්ඝ විය. පස්වරුවෙහි ප්‍රකෘතියෙන්ම විය. කාය චිත්තසන්නිශ්‍රිත අදෘශ්‍යමාන කයින් කොට වඩිනා කල (අන්‍යයෙකුට ප්‍රාතිහාර්යයක් හෝ කරන කල) කය අරබයා පවත්නා හෙයින් පච්චුප්පන්නාරම්මණ වෙයි.
දිව්‍යශ්‍රෝත චතුර්ථිය විද්‍යමාන ශබ්දයම අරබයා පවත්නා හෙයින් ප්‍රත්‍යුත්පන්නාරම්මණය, චේතෝපරියාඥාන චතුර්ථිය අතීතයෙහි සත්දිනක් ඇතුළත ද අනාගතයෙහි සත්දිනක් ඇතුළත ද අන්‍යයන්ගේ සිත දන්නහුට අතීතාරම්මණය ද අනාගතාරම්මණය ද වෙයි. සත් දවස ඉක්මීමේදී වනාහි එය දැනගන්ට නො හැකිවෙයි. අතීත අනාගතශ ඥානයන්ගේ වනාහි මෙය වෙනසයි. මොහුට වනාහි වර්තමානය දන්නා කාලයෙහි පච්චුප්පන්නාරම්මණය නොවේ.
මේ ප්‍රත්‍යුත්පන්නය ද ඛණ පච්චුප්පන්නය සන්තති පච්චුප්පන්නය අද්ධාන පච්චුප්පන්නය යැයි ත්‍රිවිධය. එහි උත්පාද ස්ථිති භංගප්‍රාප්ත වූයේ ඛණපච්චුප්පන්නය. ඒකද්විසන්තතිවාර පර්යාපන්න වූයේ සන්තති පච්චුප්පන්නය. එහි අඳුරෙහි හිඳ ආලෝක ස්ථානයකට ගියහුට එකෙණෙහි අරමුණ ප්‍රකට නොවේ. යම් අවස්ථාවක එය ප්‍රකට වේද, මේ අතර ඒකද්වි සන්තති වාර දතයුතුයි. ආලෝකය ඇති තැනක හැසිර කාමරයකට පිවිසියකුට ද එකෙණෙහි වහා රූප ප්‍රකට නොවෙයි. යම් අවස්ථාවක එය ප්‍රකට වේ ද, මේ අතර ඒකද්විසන්තති වාර දතයුතුයි. දුර සිට වනාහි රඳවුන්ගේ හස්තවිකාරය ගෙඩිබර ආදිය ගසන විකාර දැක ද එකෙණෙහි ශබ්දය නො අසයි. යම් අවස්ථාවක එය අසයි ද මේ අතර ද ඒකද්විසන්තති වාරයෝ දතයුතුයි. මේ වනාහි මධ්‍යම භාණකයෝ ය. සංයුක්ත භාණකයෝ වනාහි රූප සන්තතිය, අරූප සන්තතිය යැයි සන්තති දෙකක් කියා ජලය ඇක්ම ගියහුගේ තීරයෙහි ජලරේඛා යම්තාක් නො පෑදේද, මාර්ගයෙන් ආවහුගේ කයෙහි උණුසුම් බව යම්තාක් නොසන්සිඳේ ද, අව්වේ අවුත් ගැබට පිවිසියහුගේ අඳුරු බව යම්තාක් පහ නොවේ ද, ඇතුළු ගැබෙහි කමටහන් මෙනෙහි කොට දවල් කවුළුව විවරකොට බලන්නහුගේ ඇස්වල සැලෙන බව යම්තාක් නොසන්සිඳේ ද මෙය රූප සන්තති නමි. ජවනවාර දෙක තුනක් අරූප සන්තති නමැයි ද කියා ඒ දෙකම සන්තති පච්චුප්පන්න නමැයි කියති.
එක් භවයකට සීමා වූයේ වනාහි අද්ධාන පච්චුප්පන්න නමි. යමක් සඳහා භද්දේක සූත්‍රයෙහි ‘ඇවැත්නි, යම් මනසක් වේද, යම් සම්ප්‍රයුක්ත ධර්මයෝ වෙත් ද මේ දෙකම පච්චුප්පන්නය, විඥානය ඒ පච්චුප්පන්නයෙහි ඡන්‍දරාග ප්‍රතිබද්ධ වෙයි. විඥානය ඡන්‍දරාග ප්‍රතිබද්ධ හෙයින් එහි සතුටුවෙයි. එහි සතුටුවන්නේ ප්‍රත්‍යුත්පන්න ධර්මයන්හි එකතුවෙයි’ යැයි කියන ලදී. මෙහි සන්තති පච්චුප්පන්නය අට්ඨකථාවන්හි ආයේය. අද්ධානපච්චුප්පන්නය සූත්‍රයෙහිය.
එහිදී ඇතැම් කෙනෙක් ක්‍ෂණ ප්‍රත්‍යුත්පන්න සිත චේතෝ පර්යාඥානයට අරමුණු වේයැයි කියත්. කවර කරුණක් නිසා ද? යම්හෙයකින් ඍද්ධිමතාටත් අන්‍යයාටත් එකම ක්‍ෂණයෙක සිත උපදී යන මෙයද ඔවුන්ගේ උපමාවකි. යම්සේ මල්මිටක් අහසට දැමූ කල්හි අවශ්‍යයෙන් එක් මලක් එකක නටුවෙහි සම්බන්ධ වෙයි. නටුවෙන් නටුව සම්බන්ධ වෙයි. මෙසේ අන්‍යයෙකුගේ සිත දැනගනිමියි රාශි වශයෙන් මහජනයාගේ සිත් ආවර්ජනා කළ කල්හි අවශ්‍යයෙන් එකෙකුගේ සිත මේ සිත සමග උත්පාද ක්‍ෂණයෙහි හෝ (ස්ථිතික්‍ෂණයෙහි හෝ) භංගක්‍ෂණයෙහි හෝ සම්බන්ධ වෙයි. එය වනාහි වර්ෂ සියයක් ද වර්ෂ දහසක් ද ආවර්ජනා කරනුයේ යම් සිතකින් ආවර්ජනය කෙරේ ද යමෙකු විසින් දැනගනී ද ඒ දෙදෙනාගේ එක්ව සිටීමක් නැති බැවින් ද ආවර්ජන ජවනයන් ද නො නිමි තැනදී නානාරම්මණයන්ට පැමිණීමේ දෝෂයෙන් අයුතු හෙයින් අර්ථකථාවන්හි ප්‍රතික්‍ෂේප කරන ලදී. සන්තති පච්චුප්පන්නය වනාහි අද්ධාන පච්චුප්පන්නය ද අරමුණු වේයැයි දතයුතුයි.
එහි වර්තමාන ජවන වීථියෙන් අතීතානාගත වශයෙන් දෙතුන් ජවන වීථි ප්‍රමාණයක කාලයක් යම් අන්‍යයෙකුගේ සිතක් වේද ඒ සියල්ල ද සන්තති පච්චුප්පන්න නමි. අද්ධාන පච්චුප්පන්නය වනාහි ජවන ද්වාරයෙන් දැක්විය යුතුයැයි යමක් අට්ඨකථාවෙහි කියන ලද ද, එය මනා සේ කියන ලදී. මේ එහි දැක්වීමයි. සෘද්ධිමත් තැනැත්තේ අන්‍යයාගේ සිත දැනගනු කැමතිව ආවර්ජනා කරයි. ආවර්ජනය ක්‍ෂණ ප්‍රත්‍යුත්පන්න ආරම්මණ කොට එය සමගම නිරුද්ධ වෙයි. ඉන්පසු ජවන සතරක් හෝ පහක් වෙති. ඔවුන්ට පශ්චිමව ඍද්ධි සිතය. සෙසු සිත් කාමාවචරය. ඒ සියල්ලන්ටම එකී නිරුද්ධ සිත අරමුණු වෙයි. ඒ සිත් නානාරම්මණ නොවේ. අද්ධාන පච්චුප්පන්න වශයෙන් පච්චුප්පන්නාරම්මණ බැවින් ඒකාරම්මණය. ඒකාරම්මණත්වයෙහි ද සෘද්ධි සිතම අන්‍යයාගේ සිත දැනගනී. අන් සිත් දැනගන්නේ නොවේ. යම්සේ චක්‍ඛු ද්වාරයේ දී චක්‍ඛු විඤ්ඤාණයම රූපය දකී ද අන්‍ය විඤ්ඤාණයෝ නො දකිත් යනු යි. මෙසේ මෙය සන්තති පච්චුප්පන්නයාගේ ද අද්ධාන පච්චුප්පන්නයාගේ ද වශයෙන් පච්චුප්පන්නාරම්මණ වෙයි. යම්හෙයකින් හෝ සන්තති පච්චුප්පන්නය ද අද්ධාන පච්චුප්පන්නයේම වැටේ ද, එහෙයින් මෙය අද්ධාන පච්චුප්පන්න වශයෙන් පච්චුප්පන්නාරම්මණ යැයි දතයුතුයි.
පූර්වේනිවාසඥාන චතුර්ථිය නම් ගෝත්‍රානුස්මරණයෙහි ද නිර්වාණ නිමිත්ත ප්‍රත්‍යවේක්‍ෂණයෙහි ද නවත්තබ්බාරම්මණය, සෙසු කාලයෙහි අතීතාරම්මණයමය. යථා කම්මූපගඤාණ චතුර්ථය ද අතීතාරම්මණමය. එහි ඇතැම්විට පූර්වේනිවාස චේතෝපර්යාය ඥානයෝ ද අතීතාරම්මණයෝ වෙත්. තවද ඔවුන්ගෙන් පූර්වේනිවාස ඥානයාගේ අතීත ස්කන්‍ධයෝ ද ස්කන්‍ධ ප්‍රතිබද්ධය ද කිසිසේත් අනාරම්මණ නම් නැත. එය වනාහි අතීතස්කන්‍ධ ඛන්‍ධූපනිබද්ධ ධර්මයන්හි සර්වඥතාඥාන සමගතික වෙයි. චේතෝපර්යාය ඥානයට ද සත්දිනක් ඇතුළත අතීත සිතම අරමුණ වූවත්, එය වනාහි අන්‍ය ස්කන්‍ධයක් හෝ ස්කන්‍ධ ප්‍රතිබද්ධයක් හෝ නො දනී. මාර්ග සම්ප්‍රයුක්ත චිත්තාරම්මණ හෙයින් වනාහි පර්යාය වශයෙන් මාර්ගාරම්මණ යැයි කියන ලදී. යථා කර්මුපග ඥානයට අතීත චේතනා මාත්‍රයම අරමුණ යැයි මේ විශේෂය දතයුතුයි. මේ මෙහි අට්ඨකථා නයයි. යම්හෙයකින් වනාහි ‘අකුශල ස්කන්‍ධයෝ ඍද්ධිවිධ ඥානයට ද චේතෝපර්යාය ඥානයට ද පූර්වේ නිවාසානුස්මෘති ඥානයට ද යථා කර්මූපග ඥානයට ද අනාගතංශ ඥානයට ද ආරම්මණප්‍රත්‍ය වශයෙන් ප්‍රත්‍යයැ’යි ප්‍රස්ථානයෙහි කියන ලද ද, එහෙයින් සතර ස්කන්ධයෝ චේතෝපර්යායඥාන යථා කර්මූපග ඥානයන්ට අරමුණු වෙත් ද, එහිද යථා කර්මූපග ඥානයට කුශලා කුශලයෝමය යනුයි.
දිව්‍ය චක්‍ෂුර්ඥාන චතුර්ථිය විද්‍යමාන වර්ණාරම්මණ හෙයින් ප්‍රත්‍යුත්පන්නාරම්මණමය. අනාගතංශ ඥාන චතුර්ථය අනාගතාරම්මණමය. එය වනාහි අනාගත ස්කන්‍ධ ස්කන්න්‍ධූප නිබද්ධ ධර්මයන්හි පූර්වේනිවාසඥානය මෙන්ම සර්වඥතා ඥානයට සමගතිකය වෙයි. එය වනාහි සත්දිනක් ඇතුළත උපදනා සිතම අරමුණු කරයි. මෙය අනාගතයෙහි කල්ප ලක්‍ෂයකදී උපදනා සිත ද ස්කන්‍ධය ද ස්කන්‍ධූප නිබද්ධය ද අරමුණු කරයි. රූපාවචර ත්‍රික චතුෂ්ක ධ්‍යානාදිය අතීත අනාගත වර්තමාන එකම ධර්මයක්වත් අරබයා නොපවත්නා හෙයින් ඒකාන්තයෙන් නවත්තබ්බාරම්මණයෝ යැයි දතයුත්තාහ.
ආධ්‍යාත්ම ත්‍රිකයෙහි අනින්‍ද්‍රියබද්ධ රූපය ද නිර්වාණය ද බාහිර යැයි ද මෙය යම්සේ ඉන්‍ද්‍රිය බද්ධ ද පරපුද්ගල සන්තානයෙහි බාහිර යැයි කියනු ලබන්නේ ද එය ආත්ම සන්තාන පර්යාපන්න හෙයින් නියතාධ්‍යාත්ම ද වෙයි. මෙසේ කිසියම් පර්යායකින් ආධ්‍යත්ම නො(වේයැයි) නියතාධ්‍යාත්ම පර්යායයාගේ අභාවයෙන් බාහිර යැයි කියන ලදී. න නියතාධ්‍යාත්ම මාත්‍රයාගේ අසම්භවයෙන් නියතාධ්‍යාත්ම මාත්‍රයාගේ අභාවමාත්‍රය සඳහා ආධ්‍යාත්මාරම්මණාත්‍රිකයෙහි බහිද්ධාරම්මණතාව කියන ලදී. ආධ්‍යාත්ම ධර්මාපගම මාත්‍රයෙන්ම ආකිඤ්චඤ්ඤායතනා රම්මණයාගේ ආධ්‍යාත්මභාවය ද බහිද්ධාභාවය ද ආධ්‍යාත්ම බහිද්ධා භාවය ද අනුනො දැන ආකිචඤ්ඤායතනය නොකිය යුතුයි. අජ්ඣත්තාරම්මණං යන ආදිය කියන ලදී.
එහි හුදෙක් එය පමණක් නවත්තබ්බාරම්මණ නොවේ. එහි ආවර්ජනය ද උපචාර සිත් ද එම අරමුණේ ප්‍රත්‍යවේක්‍ෂණ සිත් ද එහිම ආස්වාදනාදී වශයෙන් පවත්නා අකුශල සිත් ද නවත්තම්මාරම්මණයෝමය. එම සිත් ද එහිම කී කල්හි කියන ලද්දෝ ම වෙත් යැයි වෙනම නො කියන ලදහ. කෙසේ නම් කියන ලද්දෝ ම වෙත් ද යත්, මේ ආකිඤ්චඤ්ඤායතනය ද එය පුරේචාරිකව ආවර්ජන උපචාරාදී වශයෙන් පවත්නා යමක් වේ ද එය හා ඒකාරම්මණ වන්නේය. ඒ සියල්ල අතීතාරම්මණත්‍රිකයෙහි කාමාවචර කුශලය අකුශලය ත්‍රිකයෙන් නව චිත්තෝත්පාදයෝය රූපාවචර චතුර්ථ ධ්‍යානය යැයි මෙසේ කියන ලද මේ චිත්තෝත්පාද නවත්තබ්බ වන්නේය. අතීතාරම්මණාපි යනාදී නයින් ආකිඤ්චඤ්ඤායතනයටද නවත්තබ්බාරම්මණ භාවය අනුඤ්ඤාත හෙයින්ය. ආකිඤ්චඤ්ඤායතනය අපර්යාපන්න මාර්ග සතරය. සාමඤ්ඤඵල සතරය යන මේ ධර්මයෝ නවත්තබ්බය අතීතාරම්මපි යැයි මෙසේ ඒකාන්තයෙන් නවවත්තබ්බාරම්මණත්ත යැයි කීමෙන් නවත්තබ්බාරම්මණ යැයි කියන ලදී. දැන් ආධ්‍යාත්මාරම්මණා ත්‍රිකයෙහි කියනු ලබන ඒ යම්හෙයකින් යට එය සමග ඒකාරම්මණභාවය ද නිසා කාමාවචර කුශලාදීන්ගේ නවත්තබ්බාරම්මණතාව කියන ලදී. එහෙයින් මෙහිද ඔවුන්ගේ නවත්තබ්බාරම්මණභාවය දක්වයි. එය සමග ඒකාරම්මණයන්ගේ නවත්තබ්බාරම්මණභාවයෙහි කවර අන්තරායෙක් ද යනුයි. මෙසේ එහිදී කී කල්හි කියන ලද්දෝ ම වෙත්යැයි දතයුතුයි. ශේෂය මෙහි ආධ්‍යාත්මාරම්මණාත්‍රිකයෙහි පාළියෙන් පැහැදිලි කරන ලද්දේමය.
ආරම්මණ විභාගයෙහි වනාහි විඤ්ඤාණඤ්චායතනය නේවසඤ්ඤානාසඤ්ඤායතනය යන මොවුන්ට වනාහි කුසල විපාකකිරිය වශයෙන් චිත්තෝත්පාද සයකට තමාගේ සන්තාන සම්බන්ධ හෙට්ඨිව සමාපත්තිය අරබයා පැවැත්මෙන් ආධ්‍යත්මාරම්මණභාවය දතයුතුයි. මෙහිද කිරිය හා ආකාසානඤ්චායතනය කිරිය විඤ්ඤාණඤ්චායතනයටම අරමුණු වේ. අනෙකකට අරමුණු නොවේ. කවර හෙයින් ද? ආකාසානඤ්චායතන කිරිය සමංගි කුසලයට හෝ විපාකයට හෝ විඤ්ඤාණඤ්චායතනයාගේ අභාවයෙනි. කුසලය වනාහි කුසලවිපාක කිරිය තුනටම අරමුණු වෙයි. කවර හෙයින් ද? ආකාසානඤ්චායතන කුසලය උපදවා සිටි ඉන් උඩ ත්‍රිවිධ විඤ්ඤාණඤ්චායතනයාගේ උත්පත්ති සම්භවයෙනි. විපාකය වනාහි කවරෙකුටවත් අරමුණු නොවේ. කවර හෙයින් ද? විපාකයෙන් නැගී සිතට අභිනීහාර සම්භවයෙනි. නේවසඤ්ඤානාසඤ්ඤායතනයට ආරම්මණකරණයේදී ද මේ නයමය. රූපාවචරත්‍රික චතුෂ්ක ධ්‍යානාදී සියල්ලගේම නියතජ්ඣත්තභාවයෙන් බාහිර බැවින් බහිද්ධාභූත පඨවි කසිණාදිය අරබයා පැවැත්මෙන් බහිද්ධාරම්මණතාව දතයුතුයි.
සියලුම කාමාවචර කුශලාකුශල ව්‍යාකෘත ධර්මයෝය. රූපාවචර චතුර්ථ ධ්‍යනය යන මෙහි කුශල වශයෙන් වනාහි ඥාන සම්ප්‍රයුක්ත චිත්තෝත්පාද සතර තමාගේ ස්කන්ධාදීන් ප්‍රත්‍යවේක්‍ෂා කරන්නහුට ආධ්‍යාත්මාරම්මණය, අන්‍යයන්ගේ ස්කන්ධාදීන් ප්‍රත්‍යවේක්‍ෂා කිරීමේදී ද ප්‍රඥප්ති නිර්වාණ ප්‍රත්‍යවේක්‍ෂා කිරීමේදී ද බහිද්ධාරම්මණයහ. තදුභය වශයෙන් ආධ්‍යාත්ම බාහිර ආරම්මණයහ. ඤාණ විප්‍රයුක්තයන්හි ද මේ නයමය. හුදෙක් (ඔවුන්ට) නිර්වාණ ප්‍රත්‍යවේක්‍ෂණයක් නැත. අකුශලයෙන් දෘෂ්ටි සම්ප්‍රයුක්ත චිත්තෝත්පාද සතර තම ස්කන්ධාදීන් ආස්වාදන අභිනන්‍දන පරාමර්ශන ග්‍රහණ කාලයෙහි ආධ්‍යත්මාරම්මණය. අන්‍යයන්ගේ ස්කන්ධාදියෙහි මෙන්ම අනින්‍ද්‍රිය බද්ධ රූපත්කෘෂ්ණාදියෙහිද එසේම පවත්නා කාලයෙහි බහිද්ධාරම්මණය. තදුභය වශයෙන් (පැවැත්මේ දී) ආධ්‍යාත්ම බාහිර ආරම්මණය. දෘෂ්ටි විප්‍රයුක්තයන්හි ද මේ නයමය. හුදෙක් ඔවුන්ගේ වනාහි පරාමර්ශ ග්‍රහණයක් නැත. ප්‍රතිඝ සම්ප්‍රයුක්ත දෙක ද තම ස්කන්ධාදියෙහි තම ස්කන්ධාදියෙහි ද දෝමනස්ස ආධ්‍යාත්මාරම්මණය, අන්‍යයාගේ ස්කන්ධාදියෙහි මෙන්ම අනින්‍ද්‍රියබද්ධ රූප ප්‍රඥප්තීන්හි ද බහිද්ධාරම්මණය. විචිකිච්ඡා උද්ධච්ච සම්ප්‍රයුක්තගේ ද උක්තප්‍රකාර ධර්මයන්හි විචිකිච්ඡන ඵන්‍දභාව වශයෙන් පැවැත්මේදී ආධ්‍යාත්මාදී ආරම්මණතාව දතයුතුයි.
දෙපස් විඥාන තුන් මනෝධාතු යන මේ තෙළෙස් චිත්තෝත්පාද තමාගේ රූපාදිය අරබයා පැවැත්මේ දී ආධ්‍යාත්මාරම්මණ ය, අන්‍යයාගේ රූපාදියෙහි පැවතියේ බහිද්ධාරම්මණය, තදුභය වශයෙන් අධ්‍යාත්ම බාහිර ආරම්මණය, සෝමනස්ස සහගත අහේතුක විපාක මනෝවිඥාන ධාතු පංචද්වාරයෙහි සන්තීරණ තදාරම්මණ වශයෙන් තමාගේ පංචරූපාදී ධර්මයන් ද මනෝද්වාරයෙහි තදාරම්මණ වශයෙන් අන්‍ය වූ ආධ්‍යාත්මික කාමාවචර ධර්මයන් ද අරබයා පැවැත්වීමේදී ආධ්‍යාත්මාරම්මණය. අන්‍යයන්ගේ ධර්මයන්හි පවත්නාහු බහිද්ධාරම්මණයහ. උපාය වශයෙන් ආධ්‍යාත්ම බාහිර ආරම්මණයහ. උපේක්‍ෂා සහගත විපාක අහේතුක මනෝවිඥාන ධාතු දෙකෙහි ද මේ නයමය. හුදෙක් මේවා වනාහි සුගතියෙහි ද දුගතියෙහි ද ප්‍රතිසන්‍ධි භවංග චුති වශයෙන් ද අධ්‍යාත්මාදී භේද ඇති කර්මාදියෙහි පවතී.
අෂ්ට මහාවිපාක සිත් ද ඒ දෙකටම සමානගතිකය. හුදෙක් මේවා වනාහි සන්තීරණ වශයෙන් (නො) පවතී. ප්‍රතිසන්ධි භවංග චුති වශයෙන්ම මේවා සුගතියෙහිම පවතී. සොම්නස් සසහගත අහේතුක කිරිය සිත් පංචද්වාරයෙහි තමාගේ රූපාදිය අරබයා පහටු ආකාර කිරීම් වශයෙන් පැවැත්මේ දී ආධ්‍යත්මාරම්මණය, අන්‍යයාගේ රූපාදියෙහි පවතිනවිට බහිද්ධාරම්මණය. මනෝද්වාරයේ දී තථාගතයන් වහන්සේ ජෝතිපාල මානව, මඛාදේව රාජ, කණ්හතාපස ආදී කාලයන්හි තමා කළ ක්‍රියා ප්‍රත්‍යවේක්‍ෂා කරන්නහුට හසිතෝත්පාද වශයෙන් පැවතියේ ආධ්‍යත්මාරම්මණය.
මල්ලිකා දේවියට සන්තති මහ ඇමතිට සුමන මල්කරුට යැයි මේ ආදීන්ට ක්‍රියා කිරීම අරබයා පැවති කාලයෙහි බහිද්ධාරම්මණය. උභය වශයෙන් ආධ්‍යාත්ම බාහිර ආරම්මණය. උපේක්‍ෂා සහගත කිරිය අහේතුක මනෝවිඥාන ධාතුව පංච ද්වාරයෙහි වොත්‍ථපන වශයෙන් ද මනෝද්වාරයෙහි ආවර්ජන වශයෙන් ද පැවැත්මේ දී ආධ්‍යත්මාදී ආරම්මණය අට්ඨමහා මහාකිරියා කුසලචිත්ත ගතිකමය. හුදෙක් ඒවා ක්‍ෂීණාශ්‍රවයන්ට උපදී. කුසල් ශෛක්‍ෂ පෘථග්ජනයන්ට උපදී. මෙහි වෙනස මෙපමණය.
උක්තප්‍රකාර රූපාවචර චතුර්ථ ධ්‍යානයෙහි සර්වත්‍රපාදක චතුර්ථාදී පංචධ්‍යාන මේ ත්‍රිකයෙහි අවකාශ ලබයි. මේවා වනාහි කසිණ ප්‍රඥප්ති නිමිත්තාරම්මණ හෙයින් බහිද්ධාරම්මණය.
ඍද්ධිවිධ චතුර්ථිය කාය වශයෙන් සිත ද චිත්ත වශයෙන් කය ද වෙනස් කරන කාලයේදී ද තමාගේ කුමාරකවර්ණාදිය මවන කාලයේදී ද ස්වකීය කාය චිත්තයන් අරමුණු කරන හෙයින් අජ්ඣත්තාරම්මණය. බාහිර ඇත් අස් ආදීන් දක්වන කාලයේ දී බහිද්ධාරම්මණය. කාලයකදී ආධ්‍යාත්මය කාලයකදී බාහිරය. පැවැත්මේදී ආධ්‍යාත්ම බාහිරාරම්මණය.
දිව්‍යශ්‍රෝත චතුර්ථිය තමාගේ කුසෙහි ශබ්ද අසන කාලයෙහි ආධ්‍යාත්මාරම්මණය. අන්‍යයන්ගේ ශබ්දය අසන කාලයෙහි බහිද්ධාරම්මණය. උභය වශයෙන් ආධ්‍යාත්ම බාහිර ආරම්මණය. චේතෝපර්යාය ඥාන චතුර්ථය අන්‍යයන්ගේ සිත් අරමුණු හෙයින් බහිද්ධාරම්මණමය. තමාගේ සිත දැනීමේ දී වනාහි එයින් ප්‍රයෝජනයක් නැත. පූර්වේනිවාස චතුර්ථිය තමාගේ ස්කන්‍ධ අනුස්මරණ කාලයෙහි ආධ්‍යත්මාරම්මණය. අන්‍යයාග් ස්කන්ධ අනින්‍ද්‍රියබද්ධ රූපය ත්‍රිවිධ ප්‍රඥප්ති අනුස්මරණය කරන්නාට බහිද්ධාරම්මණය. උභය වශයෙන් ආධ්‍යාත්ම බහිද්ධාරම්මණය.
දිව්‍යචක්‍ෂු චතුර්ථිය තමාගේ කුක්‍ෂිගත රූපාදිය දක්නා කාලයේ දී ආධ්‍යාත්මාරම්මණය. අවශේෂ රූප දක්නා කාලයේ දී බහිද්ධාරම්මණය. උභය වශයෙන් ආධ්‍යාත්ම බහිද්ධාරම්මණය. අනාගතංශ ඥාන චතුර්ථිය තමාගේ අනාගත ස්කන්‍ධ අනුස්මරණ කාලයේදී ආධ්‍යත්මාරම්මණය, අන්‍යයාගේ අනාගත ස්කන්‍ධ හෝ අනින්‍ද්‍රිය බද්ධ රූපයන් අනුස්මරණය කරන කාලයේ දී බහිද්ධා රම්මණය, උභය වශයෙන් ආධ්‍යාත්ම බහිද්ධාරම්මණය, ආකිඤ්චඤ්ඤායතනය නවත්තබ්බාරම්මණ බැවින් කාරණය යට කියන ලදමය.
දුකඅත්ථුද්ධාරවණ්ණනා
හේතුගොච්ඡක නිර්දේශයෙහි **තයො කුසලහෙතු** යනාදී නයින් හේතුව දක්වා නැවත ඒ හේතූන්ම උත්පත්ති ස්ථාන වශයෙන් දක්වන්නට **චතුසුභූමීසු කුසලෙසු උප්පජ්ජන්ති** යනාදිය කියන ලදී. මෙම උපායෙන් සෙසු කාණ්ඩයන්හි ද දේශනා නය දතයුතුයි.
**යත්‍ථ ද්වෙ තයො ආසවා එකතො උප්පජ්ජන්ති** යන මෙහි තෙයාකාරයකින් ආශ්‍රවයන්ගේ එකට ඉපදීම දතයුතුයි. එහි සතර දෘෂ්ටි විප්‍රයුක්තයන්හි අවිද්‍යා ශ්‍රවයන් සමගද දෘෂ්ටි සම්ප්‍රයුක්තයන්හි දෘෂ්ට්‍යාශ්‍රව අවිද්‍යා ශ්‍රවයන් සමගදැයි කාමාශ්‍රමය දෙයාකාරයකින් එකට උපදී. භවාශ්‍රවය දෘෂ්ටි විප්‍රයුක්ත සතරෙහි අවිද්‍යාශ්‍රවය සමග එක් ආකාරයකින් එකට උපදී. මෙසේ මෙහි යම්තැනෙක සංයෝජන දෙක තුන එකට උපදී යැයි මෙහි ද සංයෝජනයන්ගේ උත්පත්තිය දශවිධව එකට වෙයි. මෙහිද කාමරාගය සතර ආකාරයකින් එකට උපදී. ප්‍රතිඝය තෙයාකාරයකින් උපදී. මානය ඒකවිධය. විචිකිච්ඡාව මෙන්ම භවරාගය ද එසේය. කෙසේ ද? කාමරාගය වනාහි මානය සංයෝජන අවිජ්ජා සංයෝජනයන් සමග මෙන්ම දිට්ඨි සංයෝජන අවිජ්ජා සංයෝජනයන් සමග ද සීලබ්බත පරාමාස අවිජ්ජා සංයෝජනයන් සමග ද අවිජ්ජා සංයෝජනය පමණක් සමග දැයි මෙසේ සතර අයුරකින් එකට උපදී. ප්‍රතිඝය වනාහි ඉස්සා සංයෝජන අවිජ්ජා සංයෝජනයන් සමග මෙන්ම මච්ඡරිය සංයෝජන අවිජ්ජා සංයෝජනයන් සමග එක අයුරකින් එකට උපදී. විචිකිච්ඡාව ද එසේය. එය වනාහි අවිජ්ජා සංයෝජනය සමග එකට උපදී. භවරාගයෙහි ද මේ නයම යැයි මෙසේ මෙහි සංයෝජන දෙක තුනක් එකට (එක්ව) උපදී.
නීවරණ ගොච්ඡකයෙහි යම්තැනෙක නීවරණ දෙක තුනක් එකට උපදී යැයි යමක් කියන ලදද, එහිද අට අයුරකින් නීවරණයන්ගේ එකට ඉපදීම දතයුතුයි. මොවුනතුරෙහි ද කාමච්ඡන්‍දය දෙවිදියකින් එකට උපදී. ව්‍යාපාදය සතර අයුරකිනි. උද්ධච්චය එක් අයුරකිනි. විචිකිච්ඡාව ද එසේය. කෙසේ ද? කාමච්ඡන්‍දය වනාහි අසංස්කාරික සිත්හි උද්ධච්ච නීවරණ අවිජ්ජා නීවරණ්‍යයන් සමග ද සසංඛාරික සිත්හි ථිනමිද්ධ උද්ධච්ච අවිජ්ජා නීවරණයන් සමග දෙයාකාරයකින් එකට උපදී. **ද්වෙ තීණි** යැයි යමක් කියන ලද ද, එය හෙට්ඨිම පරිච්ඡේද වශයෙන් කියන ලදී. එහෙයින් සතර දෙනෙකුට ද එකට උපදී යැයි යන වචනය යෙදේ. මෙසේ වනාහි ව්‍යාපාදය ද අසංස්කාරික සිතෙහි උද්ධච්ච නීවරණ අවිජ්ජා නීවරණයන් සමග ද සසංස්කාරිකයෙහි ථිනමිද්ධ උද්ධච්ච අවිජ්ජා නීවරණයන් සමග ද අසංස්කාරිකයෙහිම උද්ධච්ච කුක්කුච්ච අවිජ්ජා නීවරණයන් සමග ද සසංස්කාරිකයෙහිම ථීනමිද්ධ උද්ධච්ච කුක්කුච්ච අවිජ්ජා නීවරණයන් සමගදැයි සතර අයුරකි. එකට උපදී. උද්ධච්චය වනාහි අවිජ්ජා නීවරණය සමග පමණක් එක් අයුරකින් එකට උපදී. විචිකිච්ඡා උද්ධච්ච අවිජ්ජා නීවරණයන් සමග එක් අයුරකින්ම එකට උපදී.
කිලේස සමූහයෙහි **යත්‍ථ ද්වෙ තයො කිලෙසා එකතො උප්පජ්ජන්ති** යැයි මේ යමක් කියන ලද ද, එහි කෙලෙස් දෙකක් අන් කෙලෙස් සමග ද කෙලෙස් තුනක් හෝ අන් කෙලෙස් සමග ද උපදීයැයි මෙසේ අර්ථය දතයුතුයි. කවර හෙයින් ද? දෙකක තුනකම එකට උත්තියක අභාවයෙනි.
එහි දස අයුරකින් කෙලෙසුන්ගේ එකට ඉපදීම වෙයි. මෙහි වනාහි ලෝභය සය අයුරකින් එකට උපදී. ප්‍රතිඝය දෙයාකාරයකිනි. මෝහය ද එසේයැයි දතයුතුයි. කෙසේද? අසංඛාරික දිට්ඨි විප්පයුත්ත ලෝභය වනාහි මෝහ උද්ධච්චඅහිරික අනොත්තප්පයන් සමගය. සසංස්කාරිකව ම ද මෝහ මාන ථීන උද්ධච්ච අහිරික අනොත්තප්පයන් සමග උපදී. දිට්ඨි විප්පයුත්ත වූ අසංඛාරිකය වනාහි මෝහ උද්ධච්ච දිට්ඨි අහිරික අනොත්තප්පයන් සමග උපදී. සසංඛාරිකය මෝහ දිට්ඨි උද්ධච්ච අහිරික අනොත්තප්පයන් සමගදැයි සයාකාරයකින් එකට උපදී.
පටිඝය වනාහි අසංඛාරික වූයේ මෝහ උද්ධච්ච අහිරික අනොත්තප්පයන් සමගය. සසංඛාරිකය මෝහ ථීන උද්ධච්ච අහිරික අනොත්තප්පයන් සමගදැයි දෙඅයුරකින් එකට උපදී. විචිකිච්ඡා සම්ප්‍රයුක්ත මෝහය වනාහි විචිකිච්ඡා උද්ධච්ච අහිරික අනොත්තප්පයන් සමග උපදී. උද්ධච්ච සම්ප්‍රයුක්ත වූ උද්ධච්ච අහිරික අනොත්තප්පයන් සමග යැයි මෙසේ දෙයාකාරයකින් එකට උපදී. ශේෂය සියලු තැන්හි ප්‍රකට අර්ථ ඇත්තේමය යනුයි.
නිගමන කථා
එත්තාවතා ච
මෙපමණකින්
ලෝකනාථ වූ බුදුරජාණන් වහන්සේ විසින් චිත්තය රූපය නික්‍ෂේපය මනෝරම වූ අර්ථෝද්ධාරය යැයි බෙදමින් යම් ධර්ම සංගනියක් දේශනා කරන ලද ද,
අභිධර්මය පිළිබඳ ධර්මයන් නිරවශේෂයෙන් සංග්‍රහ කොට සිටි ඒ ධර්ම සංගනිය පිළිබඳ යම් අර්ථ වර්ණනාවක් මා විසින් පටන්ගන්නා ලද ද,
නිරවුල් අර්ථ සම්භවයෙන් යුතුව ඒ මේ අර්ථ වර්ණනාව අත්‍ථිසාලිනී නමින් නිමාවට පැමිණියේය.
පාළියෙන් එකුන් සාළිසක් බණවරින් යුතුව ධර්මයේ චිරස්ථිතිය පිණිස එය නිමවනු ලබන මා විසින්,
යම් කුසලයක් සිදුකරන ලද ද, එහි ආනුභාවයෙන් සියලු සත්ත්වයෝ සැප ගෙන දෙන ධර්මරාජයන් වහන්සේගේ ධර්මය දැනගෙන,
නිවන් සුවය පිණිස වූ පිරිසිදු ප්‍රතිපත්තියෙන් යුතුව ශෝක රහිත උපායාස රහිත උතුම් නිවන් සැපයට පැමිණෙත්වා.
සද්ධර්මය බොහෝ කලක් පවතීවා. සියලුම සත්ත්වයෝ ධර්මයෙහි ගෞරව සහිත වෙත්වා. සුදුසු කල්හි වර්ෂාව මනාව වසීවා.
පැරණි දැහැමි රජදරුවෝ මේ ප්‍රජාව යම්සේ ආරක්‍ෂා කළෝ ද, එපරිද්දෙන් රජ තෙමේ තම ප්‍රජාව දැහැමෙන් රකීවා.
අතිශයින් පිරිසිදු ශ්‍රද්ධා බුද්ධි වීර්යයන්ගෙන් ප්‍රතිමණ්ඩිත ශීලාචාර වූ ඍජු බව මෘදුබව ආදී ගුණ සමූහයෙන් යුක්ත වූ ස්වසමය සමයාන්තරයන් ඉගෙනීමට ඒවාට බැසගැනීමට සමර්ථ වූ ප්‍රඥාවෙන් වියත් බවෙන් යුත් අර්ථකථා සහිත ත්‍රිපිටක පර්යාප්ති ප්‍රභේද වූ ශාස්තෲ ශාසනයෙහි අප්‍රතිහත ඥානප්‍රභාවෙන් යුක්ත මහා ව්‍යාකරණඥයකු වූ කරණ සම්පත්තියෙන් ජනිත සුවයෙන් නික්මි මිහිරි උදාර වචන ලාවණ්‍යයෙන් යුත් යුක්ති මුක්තිවාදී වූ වාදීන්ගෙන් උතුම් වූ මහාකවි වූ ප්‍රසන්න ප්‍රතිසම්භිදා පරිවාර ෂඩභිඥා ප්‍රතිසම්භිදා ආදී භේද ගුණයන්ගෙන් යුත් උත්තරි මනුෂ්‍යධර්මයෙහි මනාව පිහිටි බුද්ධිය ඇති ස්ථවිර වංශයට ප්‍රදීප වූ මහාවිහාරවාසී ස්ථවිරයන් වහන්සේලාගේ වංශයට අලංකාරයක් වූ මහත් වූ පිරිසිදු බුද්ධියෙන් යුක්ත ගෞරවයෙන් ගත් බුද්ධඝෝෂ යන නම් ඇති ස්ථවිරයන් විසින් මේ අර්ථසාලිනී නම් ධර්මසංග්‍රහ අර්ථකථාව කරන ලදී.
පිරිසිදු සිත් ඇති තාදී ගුණයෙන් යුත් ලෝකයට ජ්‍යෙෂ්ඨ වූ මහර්ෂී වූ බුදුරජාණන් වහන්සේ බුද්ධ යන නාමය ලෝකයෙහි යම්තාක් කල් පවතී ද,
ලෝකයෙන් එතෙරවීම සොයන කුලපුත්‍රයින්ට ප්‍රඥා විසුද්ධිය සඳහා නය දක්වමින් (මේ අර්ථසාලිනිය) ඒතාක් ලෝකයෙහි පවතීවා.
