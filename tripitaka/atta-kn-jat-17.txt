17. චත්තාළීස නිපාතය
**වෙස්සන්තරං තං පුච්ඡාමි,** යන මෙය ශාස්තෲන් වහන්සේ ජේතවනාරාමයේ වැඩ වාසය කරන සේක්, කොසොල් රජුට අවවාද වශයෙන් දේශනා කළ සේක. එකල්හි රජු ධර්මශ්‍රවණය පිණිස පැමිණි කල්හි, බුදුරජාණන් වහන්සේ රජු අමතා, මහරජ, රජවරු නම් දැහැමින් රාජ්‍යය කරවිය යුතුයයි වදාළ සේක. යම් කලෙක්හි රජවරු අධාර්මික වෙත් ද, එකල්හි රාජ්‍ය විචාරීමද, අධාර්මික වේ යයි, චතුක්ක නිපාතයේ සඳහන් සූත්‍රානුකූලව අවවාද කොට, අගතියට යාමේ ආදීනව ද, අගතිගාමී නොවීමේ ආනිශංස ද, පවසා, සිහිනයකට උපමා කිරීම් ආදි න්‍යායෙන් කාමයන්හි ආදීනව විස්තර කොට, මහරජ, මෙබඳු වූ සත්ත්වයන්ට
“මාරයා සමග පොරොන්දුවක් නැත. අල්ලස් දීමක් ද නැත. යුද්ධයක් නැත. ජයක් නැත. සියලු දෙනාම මරු වසඟයට යති.”
එසේ පරලොව යන්නවුන්ට හැර, තමන් විසින් කරන ලද, යහපත් කර්ම, අන් අයට පිළිසරණක් නම් නැත. එසේ ස්වල්ප වූ වැටහීම ඒකාන්තයෙන් දුරු කළ යුතුය. කීර්තිය නිසා වැඩ ප්‍රමාද කිරීම නොවටනේය. අප්‍රමාදයෙන් යුතුව දැහැමින් රාජ්‍යය කිරීම වටනේය. පුරාණ රජවරු, බුදුවරුන් පහළ නොවූ කාලවලදී උගතුන්ගේ අවවාදයන් පිළිාගෙන ධාර්මිකව රාජ්‍යය කරවා දෙව්ලොව පුරවමින් එහි ගියාහු යයි වදාරා ඔහු විසින් අයදන ලද්දේ අතීත කථාව ගෙනහැර පෑ සේක.
අතීතයේ බරණැස් නුවර බ්‍රහ්මදත්ත රජු රාජ්‍යය විචාරන්නේ අපුත්‍රක වැ සිටියේය. ප්‍රාර්ථනා කරන්නේ නමුත් පුතකු හේ දුවක නොලැබීය. ඔහු එක් දිනක් මහත් පිරිවරින් උයනට ගොස්, දිවා කාලයේ උයනේ සෙල්ලම් කර, මංගල සල්ගස මුල යහනාවක් අතුරා, ටික වේලාවක් නිදා, පිබිදී, සල්ගස දෙස බලා එහි කුරුලු කූඩුවක් තිබෙනු දුටුවේය. එය දැකීම් පමණින් ම ඔහුට මහත් සෙනෙහසක් උපන්නේය. ඔහු එක මිනිසකු කැඳවා “මේ ගසට නැග, මේ කූඩුවෙහි කිසිවකු ඇත්ද, නැද්ද යන වග දැනගනුවයි කීවේය. ඔහු ගසට නැග එහි කුරුළු බිජුවට තුනක් ඇති බව දැක, ඒ බව රජුට දැන්වීය. රජු එවිට, එසේ වී නම් සුළඟින් වන උවදුරු වළකා, ඒවා විසිර යා නොදී, කුඩා පෙට්ටියක පුළුන් ගොඩක් අතුරා, එහි එම බිත්තර තබා, වහාම ගසින් බැසපියායි, ගසින් බස්සවා, කුඩා පෙට්ටිය අතින් ගෙන කවර පක්‍ෂීන්ගේ බිත්තර වන්නේදැයි ඇමතියන්ගෙන් විචාළේය. “අපි එය නොදනිමු. වැද්දෝම ඒ බව දන්නාහු” යයි කීවාහුය. රජ වැද්දන් කැඳවා විචාළේය. වැද්දෝ පැමිණ, මහරජ, මේ බිත්තර අතර එකක්, බකමුහුණු බිජුවකි. එකක් සැළලිහිණි බිජුවකි. අනෙක ගිරා බිජුවකැයි, කීහ. එකම කැදැල්ලක කිරිල්ලියන් තිදෙනෙකුගේ බිත්තර තිබෙත්ද? මහරජ, එසේය. උවදුරක් නැති කල්හි, සුරක්‍ෂිතව තබන ලද්ද, නොනැසෙන්නේය. රජු සතුටු වී, මේ (බිජු) මගේ දරුවන් වන්නාහු යයි එම බිජු තුන ඇමතියන් තිදෙනෙකුට පවරා, “මේවා මගේ දරුවෝ වන්නාහ. නුඹලා මනාකොට පෝෂණය කර, බිජු කෝෂයෙන් නික්මෙන කල්හි මට දැනුම් දෙව”යි කීවේය. ඔවුහු ඒවා මනාකොට රැක්කාහ.
එම බිත්තර අතරින් පළමුවෙන්ම බකමුහුණු බිජුව බිඳුණේය. ඇමතියා එක වැද්දකු කැඳවා, ස්ත්‍රිය ද, පුරුෂ ලිංගිකයකු ද යන වග දැනගනුව යයි කියා, ඔහු විසින් ඒ බව විමසා, පුරුෂ ලිංගිකයකු බව කී කල්හි, රජු වෙත එළඹ, “දේවයන් වහන්ස, ඔබතුමාට පුත්‍රයකු උපන්නේ” යයි කීවේය. රජු අතිශය සතුටට පත්ව, ඔහුට බොහෝ ධනය පවරා දී “මගේ පුත්‍රයා මැනවින් පෝෂණය කර ඔහුට ‘වෙස්සන්තර’ යයි නම් කරන්න” යයි, පවසා පිටත් කරවීය. ඔහු එසේ කෙළේය. අනතුරුව දින කීපයකින් පසුව සැළලිහිණි බිත්තරය බින්දේය. ඒ ඇමතියා ද එය වැද්දකු කෙරෙන් විමසා, ස්ත්‍රියක යයි දැන, රජුගේ සමීපයට ගොස් “දේවයන් වහන්ස, ඔබට දියණියක් උපන්නී” යයි කීවේය. රජු සතුටට පත්වූයේ ඔහුට ද බොහෝ ධනය දී “මගේ දුව මැනවින් පෝෂණය කරව. ඇයට ‘කුණ්ඩලිනි’ යයි නම් කරව”යි කියා පිටත් කෙළේය. ඔහු ද එසේ කළේය. නැවත දින කීපයකින් පසු, ගිරා බිත්තරය බින්දේය. ඒ ඇමතියා ද වැද්දාගෙන් විමසා පිරිමියකු බව කී කල්හි, රජු සමීපයට ගොස් “දේවයන් වහන්ස, ඔබට පුතකු උපන්නේ” යයි කීවේය. රජු ද සතුටු වූයේ, ඔහුට ද, බොහෝ ධනය දී, මහත් වූ පිරිවරින් යහපතක් කොට ඔහුට ‘ජම්බුක’ යයි නම් කරන්නැයි කියා, පිටත් කරවීය. ඔහු ද එසේ කෙළේය. ඒ කුරුල්ලෝ තිදෙනා, ඇමතියන් තිදෙනාගේ ගෙවල රාජකුමාර ලීලාවෙන් වැඩෙත්. රජු ද, මගේ පුතා, මගේ දුව යයි ආමන්ත්‍රණය කරයි. ඉක්බිති රජුගේ ඇමතියෝ බලව් රජුගේ ක්‍රියා පිළිවෙත, තිරිසන් සතුන්ට ද, මගේ පුතා, මගේ දුව යයි කියමින් හැසිරෙන්නේ යයි, ඔවුනොවුහු අවඥා සහගතව සිනහ සෙති.
ඒ බව අසා, රජු මෙසේ සිතීය. මේ ඇමතියෝ ඒ මගේ පුතුන්ගේ බුද්ධි මහිමය නොදනිති. ඔවුන්ට එය පෙන්වා දෙන්නෙමියි කීය. ඉක්බිති එක ඇමතියෙකු වෙස්සන්තර සමීපයට යැවීය. නුඹගේ පියා ප්‍රශ්න විචාරීමට කැමැත්තෙන් සිටියි. කවදා අවුත් විචාරාවාදැයි ඇසීය. ඇමතියා ගොස් වෙස්සන්තරට වැඳ, එම පුවත දැනුම් දුන්නේය. වෙස්සන්තර ද, තමන්ව පෝෂණය කරන ඇමතියා කැඳවා, “මගේ පියා මගෙන් ප්‍රශ්‍ර්න විචාරීමට කැමැත්තේ ඔහු මෙහි පමුණුවා සත්කාර සම්මාන කරන්නට වටනේය. එය කවදා සිදුකරමෝදැ’යි විචාළේය. ඇමතියා ද, මෙයින් සත්වෙනි දිනයෙහි පැමිණේවා’යි, කීවේය. ඒ අසා වෙස්සන්තර ද, පියා මෙයින් සත්වෙනි දිනයෙහි පැමිණේවායි කියා ඇමතියා පිටත්කර හැරියේය. ඔහු පෙරළා පැමිණ රජුට ඒ බව දැන්වීය. රජු ද, සත්වෙනි දිනයේ, නගරයේ බෙර හඬ නංවා පුතුගේ නිවසට ගියේය. වෙස්සන්තර ද, රජුට මහත් ගරු සත්කාර කෙළේය. යටත් පිරිසෙයින් දැසි කම්කරුවන්ගේ සත්කාර ද කරවීය. රජු, වෙස්සන්තර කුරුල්ලාගේ නිවසේ දී ආහාර අනුභව කර ඉමහත් කීර්තියක් වින්දනය කර, තම නිවසට පැමිණ, රාජාංගනයේ මහා මණ්ඩපයක් කරවා, නගරයේ බෙර හඬ නංවා, අලංකාර වූ මණ්ඩපයේ මහජනයා පිරිවරා හිඳ, වෙස්සන්තරව, රැගෙන ඒවායි, ඇමතියාගේ සමීපයට පණිවිඩ යැවීය. ඇමතියා, වෙස්සන්තරව, රන් පුටුවක වාඩිකරවා, රැගෙන ආවේය. කුරුල්ලා ද, පියාගේ උකුලේ සිට පියා සමග සෙල්ලම් කර ගොස් යළිත්, මිණිපුටුවේ හිඳ ගත්තේය. ඉක්බිති ඔහුගෙන් රජු, මහජනයා මැද, රාජ ධර්ම විමසන්නේ පළමු ගාථාව කීවේය.
වෙස්සන්තර නම් සොඳුරු පක්‍ෂිය, නුඹට යහපතක් වේවා! රාජ්‍යය කරනු කැමැත්තන් විසින් කවර කටයුතු කළ යුතුද, කෙසේ උත්තම වේ ද පින්වත,
එහි **සකුණා** යනු ඔහුට ආමන්ත්‍රණය කිරීමයි. **කිංසූ** යනු කෙසේ කෘත්‍යය සම්පාදනය කරම් ද, කෙසේ උතුම් වේදැයි කියව. මට සියලු රාජ ධර්මයෝ, එසේ ඔහුගෙන් රජු විචාළේය.
ඒ අසා වෙස්සන්තර ප්‍රශ්නය නොකියාම රජුට ප්‍රමාදය ගැන චෝදනා කරමින් දෙවෙනි ගාථාව කීවේය.
“පියාණෙනි, බොහෝ කලක පටන් බරණැස් නුවර වැසියන්ට සතර සංග්‍රහ වස්තුවෙන් සංග්‍රහ කරන කංසනම් රජු පමා වූයේ, අප්‍රමාදී වූද පුත්‍ර වූ ද මගෙන් ප්‍රශ්නයක් විචාළේය.”
එහි **තාතො** යනු පියා වේ. **කංසො** යනු මේ ඔහුගේ නාමයයි. **බාරණසිග්ගහො** යනු බරණැස් වැසියන්ට සතර සංග්‍රහ වස්තුවලින් (දානය, ප්‍රියවචන, අර්ථචර්යාව, සමානාත්මතාව) සංග්‍රහශීලී පැවැත්මයි. **පමත්තො** යනු මේ ආකාර වූ වියතුන්ගේ සමීපයෙහි වාසය කරමින්, ප්‍රශ්න නොඇසීමෙන් වන ප්‍රමාදයයි. **අප්පමත්තං** යනු ශීලාදී ගුණ ධර්මයන්ගෙන් පිරිපුන් වූ අප්‍රමාදී ගුණයයි. **පිතා** යනු පෝෂණය කළ පියා වෙයි. **අචෝදයී** යනු ඇමතිවරුන් විසින් තිරිසන්ගත සත්ත්වයන් පුුතුන් සේ සලකා ව්‍යවහාර කිරීමයි. අවඥා සහගත ලෙස සිනහසෙමින්, බොහෝ කලක් ප්‍රමාදව සිට, අද ප්‍රශ්න විචාරයි කියා චෝදනා කෙළේය.
මෙසේ මේ ගාථාව තුළින් චෝදනා කර, මහරජ, රජු නම් ත්‍රිවිධ ධර්මතාවල පිහිටා සිට, දැහැමින් රාජ්‍යය කළ යුතුයයි පවසා රාජ ධර්ම පවසන්නේ මෙසේ කීවේය.
1. පළමුව අසත්‍යය, ක්‍රෝධය ක්‍රීඩාශීලී ස්වභාවය දුරලන්නේය. අනතුරුව රාජ කෘත්‍යයන් කළයුතු වන්නේය. එය ඒකාන්තයෙන් ක්‍ෂත්‍රිය ලකුණ වන්නේය.
2. පියාණෙනි, නුඹ පෙර යම් ක්‍රියාවක් කොට සැකයට පත් වන්නේ ද, රාගයෙන් රත් වූ යම් දුෂ්ට ක්‍රියාවක ඇලුණේ වේද, එය නැවත නොකරන්නේය.
3. රටෙහි රාජ්‍ය විචාරණ, ක්‍ෂත්‍රියයාගේ යම් ප්‍රමාදයක් වේ නම් රටේ සියලු භව භෝග සම්පත් විනාශ වන්නේය.
4. පියාණෙනි, සෞභාග්‍යය ද සම්පත ද විචාරණ ලද්දේ මෙසේ පවසන ලදි. උට්ඨාන වීර්යය ද, ජනයා පෝෂණය කිරීම ද ඊර්ෂ්‍යා නොකිරීම ද බව මම කියමි.
5. මහරජ, මිනිසා කෙරෙහි ඊර්ෂ්‍යා කිරීම ද, නපුරු හදවත් ඇති බව ද, නපුරු ක්‍රියා කිරීම ද, කාලය විනාශ කරමින් ධර්ම චක්‍රය බිඳ දැමීමෙහි ඇලුණෙක් වෙයි.
6. “ඒ නුඹ වහන්සේ සියලු ජනතාව කෙරෙහි සුහද සිත් ඇතිව, සියල්ලන් රකින්නෙකු වන්න. මහරජ, කාලකණ්ණිය දුරලා, ශ්‍රී කාන්තාව රඳවා තම මන්දිරයේ වාසනාවන්තයකු වන්න.”
7. කසීරට අධිපති රජුනි! ලක්‍ෂ්මිය සහිත වූ, ප්‍රඥාවෙන් හා වීර්යයෙන් යුතු උසස් අදහස් ඇති පුරිස තෙම පසමිතුරන්ගේ මුල ද අග ද සිඳියි.
8. මහරජ, ශක්‍ර තෙමේ ද උට්ඨාන වීර්යයෙහි ප්‍රමාද නොවේ. හෙතෙම කුශල ක්‍රියාවෙහිම ධෛර්යය උපදවා උට්ඨාන වීර්යයෙහි සිත පිහිටුවයි.
9. “ගන්ධර්වයෝ ද, දෙවිවරු ද, බ්‍රහ්මයෝ ද, එබඳු සක්රජුට සමාන ජීවිකාව ඇත්තෝ වෙති. දේවතාවෝ උත්සාහවන්තව අප්‍රමාදයේ ඇළුණු ඔහු අනුව පවතිත්.
10. “පියාණෙනි, අප්‍රමාදී වම, නොකිපුණු සිතින් ම කටයුතු කළ මැනව. වැඩකටයුතුවල මැනවින් උත්සාහවන්ත වූ, අලස පුද්ගලයා සැප නො විඳී.
11. මහරජ! මා කී ප්‍රකාශනයන්හිම ව්‍රතපදයෝ ද වෙති. මෝ තොමෝ මා අනුශාසනා වන්නීය. මිතුරන් සුවපත් කිරීමටද, සතුරන්ට දුක් පිණිස ද, මෙය සමර්ථ වේ. (යයි වෙස්සන්තර නම් පක්‍ෂියා කීයේය.)
එහි **පඨමෙනෙව විතථං** යනු පිය රජුනි, මුලින්ම මුසාවාද සහිත රජුගේ රට ඕජස් රහිත රටක් වූයේ වෙයි. පොළෝතලයෙහි ඕජස රියන් සතක් පමණ යටට බසී. එසේම ආහාරයෙහි තෙල්, මීපැණි, උක් පැණි ආදි ඖෂධ වර්ගවල ඕජස් ගතිය නැති වේ. ඕජස් රහිත ආහාර පාන අනුභව කරන මිනිස්සු බොහෝ ආබාධ ඇත්තෝ වෙති. රටේ ගොඩබිමින් ද, ජලමාර්ගවලින් ද ආදායම නූපදී. එසේ අයබදු නූපන් කල්හි රජවරු දුප්පත් වූවෝ වෙති. ඔවුහු සේවකයන්ට සංග්‍රහ කිරීමට නොහැකි වෙත්. සංග්‍රහ නොලබන සේවකයෝ රජවරුන් දෙස, ගරු බුහුමන් සිතින් නොලබත්. එපරිදි පියාණෙනි, මුසාවාද නම් වූ මේ ඕජස් රහිත මුසාවාදය ජීවිතය සඳහාවත් නොකළ යුතු, සත්‍යය වනාහි රසයන් අතර වඩාම ප්‍රියතර රසය බව එපරිදි විමසා බැලිය යුතුය. තවද මුසාවාදය නම් ගුණ දහම් පිරිහෙළන විපත්ති කෙළවර කොට ඇති, දෙවෙනි චිත්ත පරම්පරාවේදී අවීචිමහා නරකාදියෙහි ද දුක ඇති කරවයි. මෙය වනාහි මුසාවාදය මෙහිදී ධර්මය ඒකාන්තයෙන් නැසීම අර්ථකොට ඇත්තේනුයි චේතිය ජාතක කථාව කිය යුතුය.
**ක්‍රෝධ** නම්, රජු පළමුවෙන් ම කිපීම් ලකුණු නැතිකර ගතයුතු වන්නේය. පියාණෙනි, අන් අයට ක්‍රෝධ කිරීම වහාම හිස් මුදුනට නොපැමිණෙිය. රජු වෙතට පැමිණෙයි. රජවරු නම් වචන නමැති ආයුධයෙන්, කිපී බලාසිටින අයට පවා, මතු නොව අනර්ථයක් විනාශයක් කරති. එබැවින් රජතුමා අනිත් මිනිසුන් කෙරෙන් බලනවිට, අවම වශයෙන් ඉවසීම හා මෛත්‍රිය හා දයාපරවශව, ලෝ වැසියා තමන්ගේ ප්‍රිය පුතු මෙන් සිතා ක්‍රෝධ රහිතව වාසය කළ යුතුය. පියාණෙනි, අතිශය ක්‍රෝධශීලී වූ රජ තමන්ට ලද කීර්තිය පවා රැක ගැනීමට නොහැකි වන්නේය. මේ අර්ථය වැඩිදුරටත් පැහැදිලි කරගැනීම පිණිස ක්‍ෂාන්තිවාදී ජාතකය මෙන් ම චුල්ල ධර්මපාල ජාතකය ආදිය පරිශීලනය කළ යුතුය. චුල්ල ධම්මපාල ජාතකයෙහි සඳහන් පරිදි මහාප්‍රතාප රජ සිය පුතු ඝාතනය කිරීමෙන් ඒ පුත්‍ර ශෝකය නිසා හදවත පැලීමෙන් මරුමුවට පත්වූ, දේවියද, තමන් ද දේවිය හා අනුව ශෝක කිරීමෙන් හදවත පැලී මරණයට පත් වූයෙහිය. ඉක්බිති ඒ තිදෙනාම එකම සොහොනක ලා දැවූහ. එ් නිසා රජතුමා, පළමුව මුසාවාදය දුරුකොට දෙවනුව ක්‍රෝධය ද දුරුකළ යුතුය.
**භාසං** යනු සිනහවයි. මෙය ම අව පාඨයටද යෙදේ. ඒ ඒ කටයුතුවලදී සිත අධික ප්‍රීතියෙන් පිනාගියේ කෙළිකවටකම මුසු වූ, අපහාස පරිහාස සිනහ වැළැක්විය යුතු වන්නේය. පියාණෙනි, රජතුමා විසින් නම් කවර සිනහවෙන් නොසිටිය යුතුය. අනුන්ගෙන් නොයැපෙන්නෙකුව සියලු කටයුතු තමන්ගේ කටයුතු මෙන් සලකා බලා කටයුතු කළ යුතුය. ප්‍රීතියෙන් ඔද වැඩී ගිය සිත් ඇති රජු, අසමාන නොගැලපෙන ක්‍රියාවන් සිදුකරන්නේ, තමන් ලද කීර්තිය ඒ නිසා විනාශකර ගන්නේය. සරභංග ජාතකයෙහි පුරෝහිතයාගේ වචනය ගෙන දණ්ඩ කාරණ්‍යයෙහි කිසවච්ඡ තාසපයන්ට අපරාධ කොට, සිය රටත් විනාශ කොට උණුඅළු අහසෙහි උපන් සැටි ද, මාතංග ජාතකයෙහි මෙධ්‍යාරණ්‍යයෙහි දී බමුණන්ගේ බස් ගෙන මණ්ඩව්‍ය කුමාරයා විසින් මාතංග තාපසයන්ට අපරාධකොට නිරයෙහි උපන් අයුරු ද, ඝත ජාතකයෙහි දසබෑ රජදරුවන් මෝහයෙන් මුළා වූ වචන ගෙන කණ්හදීපායන තවුසන්ට අපරාධ කොට වාසුදේව කුලයම නැසුණු බව ද පැහැදිලිව කිවයුතුය.
**තතො කිච්චානි කාරෙය්‍ය** යනුවෙන් මෙසේ පියාණෙනි, පළමුව මුසාවාදය ද, දෙවනුව ක්‍රෝධය ද, තෙවනුව අදැහැමි සිනහව ද වර්ජනය කොට, ඉන් අනතුරුව, රජු, රටවැසියන්ගේ කළ යුතු කාර්යයන් කළයුතු වන්නේය.
**තං වතං ආහු ඛත්තියා** යනු ක්‍ෂත්‍රිය මහරජ, යමක් මා විසින් කියන ලද්දේද එය, රජුගේ ව්‍රත සමාදානය යයි, පුරාණ පඬිවරු කීවාහුය. **න තං කයිරා** යනු, යම් බඳු ඔබ විසින් රාග ද්වේෂ මෝහාදී වසයෙන් පසුතැවිලි වන කාර්යයක් මින් පෙර කරන ලද්දේ ද, එවැන්නක් අදින් පසුව නොකළ යුතුය. පියාණෙනි, (කරන්නට එපා) **වුච්චතෙ** යනු. එය රජුගේ විපත පාපය දුක යයි පුරාණ පඬිවරු කීවාහුය **සිරීච **යනු මේ වෙස්සන්තර පක්‍ෂියා පෙර බරණැස පවත්වන ලද කාරණය ගෙනහැර දක්වමින් පැවසීය. එහි **අබ්‍රවු** යනු, පරිවාර සිටුතුමා විසින් විමසන ලද්දේ කීවාහු යන අරුතයි. **උට්ඨාන විරියෙ** යනු යම් පුරුෂයකු උත්සාහයේ ද, වීර්යයේ ද, පිහිටියේ අනුන්ගේ සම්පත් දැක ඊර්ෂ්‍යා නොකරයිද, එහිලා මම සතුටු වෙමියි කීය. එසේ පක්‍ෂියා කීවේය. **උස්සුය්‍යකෙ** යනු අභාග්‍යය වනාහි පියා විචාරණ ලද්දේ මම එය අනුන්ගේ සම්පත්වලට ඊර්ෂ්‍යා කිරීම බව කියමි. **දුහදයෙ** යනු නපුරු සිත වේ. **කම්මදූසකෙ** යනු යහපත් ක්‍රියා දූෂණය කිරීමයි. යමෙක් යහපත් ක්‍රියාව නොඉවසන්නේ, අප්‍රිය කරන්නේ පිළිකුල් කරන්නේ නොකරයිද, එහිලා මම සතුටු වෙමි. ඇලෙමියි කීවේය. එපරිදි මහරජ, ඒ කාලය කාදමන්නා සුදුසු ප්‍රදේශයේ වාසය කරන්නහුගේ කුසල චක්‍රය බිඳ දැමීමෙහි ඇලෙයි.
**සුහදයො** යනු සුන්දර යහපත් සිත වේ. යහපත් ලෙස සිතන්නා වේ. **නුදා** යනු බැහැර කිරීමයි. **නිවෙසනං** යනු භාග්‍යවන්ත නිවසක පිහිටියේ සිටියේ යන්නයි. **සලක්ඛි ධිති සම්පන්නො** යනුවෙන් කාසි දේශයට අධිපති මහරජ, ඒ මිනිසා ප්‍රඥාවෙන් ද, වීර්යයෙන් ද යුක්ත විය යුතුම ය. **මහග්ගතො** යනු ඉමහත් අධ්‍යාසයයි අපේක්‍ෂාවයි. සොරුන්ගේ වස්ත්‍රාභරණාදිය ගැනීම සතුරන්ගේ ධනය පැහැර ගැනීමක් වැනි බැවින් එය සතුරන්ගේ මුදුන කපා දැමීමක් වැනිය. **සක්කො** යනු ශක්‍ර දේවේන්ද්‍රයා වේ. **භූතපති** යනු, රජවරුන්ට ආමන්ත්‍රණය කිරීමයි. **උට්ඨානෙ** යනු උට්ඨාන වීර්යයි. සියලු කටයුතු සිදුකිරීම **නප්පමජ්ජති** නම් වේ. **සකල්‍යාණෙ** යනු, ඒ දිව්‍යරාජයා, උත්සාහයෙන් වීර්යයෙන් සිතා කටයුතු කරන්නේ, පව්කම් නොකොට, යහපත් වූ පුණ්‍යකර්මයන්ම රැස්කොට උත්සාහයේ අප්‍රමාදීව මෙනෙහි කිරීමයි. ඔහුගේ යහපත් ක්‍රියාවන්ගේ සහ වීර්ය කරනුයේ මනා දැක්ම පිණිස සරභඞ්ග ජාතකයේ එන දිව්‍යලෝක දෙකෙහි දෙවිවරුන් සමග කපිට්ඨ ආරාමයට පැමිණ ප්‍රශ්න විචාරා ධර්මශ්‍රවණය කිරීම ආදී කථා ද, මහා කණ්හ ජාතකයෙහි එන, මහා කණ්හ ජාතකයේ ශක්‍රයා තමන්ගේ ආනුභාවයෙන්, ජනයා ත්‍රාසයට බිය පත්කොට, පිරිහෙන්නා වූ ශාසනය ඒ පිරිහීමෙන් වැළැක්වූ අන්දම ද කිවයුතුයි. මේ ආදි වූ කථා වස්තූන් ප්‍රකාශ කළ යුතුය.
**ගන්ධබ්බ** යනු, චාතුර්මහා රාජිකාදි දෙව් ලෝවලට යටින් පිහිටි, සිවු යෝනිජ දේව කොට්ඨාසයකි. ඔවුහු ගන්ධර්ව නමින් ඉපදී ඇත. **පිතරො** නම් බ්‍රහ්මයෝ වෙති. **දේවා** යනු උපතින් ම දෙවිවරු වූ සදිව්‍ය ලෝකයේ උපන් කාමාවචර දෙවිවරු (යාමය, තුෂිතය, තාවතිංස, නිම්මාණරති, පරනිම්මිත වසවර්ති, චාතුර්මහාරාජික) **තාදිනො** යනු, ඒ ආකාර වූ, කුශලාභිවෘද්ධියෙහි ඇලුණු ඒ රජවරුන් යනුයි. **සාජීවාහොන්ති** යනුවෙන් අදහස් කළේ සමාන ජීවිකාව ආශ්‍රයකොට වාසය කළයුතු බවයි. එබඳු රජවරු දානාදි පින් කරමින් දෙවි දේවතාවුන්ට පිං පෙත් දෙති. එම පින් ඔවුහු ද අනුමෝදන් වී, පිළිගෙන සතුටින් දිව්‍ය යසසින් වැඩෙත්. **අනුතිට්ඨන්ති** යනු, එබඳු ආකාර වූ වීර්ය වඩන්නා වූ අප්‍රමාදි බවට පැමිණ කටයුතු කරන්නාවූ රජවරුන් දේවතාවෝ ආරක්‍ෂා කරත්. අනුව යති, ධාර්මික රැකවරණ ද සම්පාදනය කරති.
**සො** යනු ඒ ඔබ යන අර්ථයි. **වායමස්සුව **යනු එම රටවල පරිපාලන ක්‍රියා සමබර බවෙන් ද, තීරණ වශයෙන් ද, ප්‍රත්‍යක්‍ෂ ක්‍රියා වශයෙන් ද ඒ ඒ වැඩකටයුතුවල වීර්ය කරව යන අර්ථයි. **තත්‍ථෙව තෙ වත්තපදා** යනු යම් බඳු වූ මා මහරජගෙන් ඔබ කටයුතු කෙසේ කෙලෙස, කුමන අයුරින් කළ යුතුදැ’යි කෙසේ හැසිරෙත්දැයි විචාළේය. එහිදී ඔබේ ප්‍රශ්නයටම අදාළ වූ කරුණු මා විසින් පළමුකොට කියන ලද්දේය. මේ වත් ය, මේ ව්‍රත පිළිවෙත් කොටස් පදය. මෙසේ එහි පැවතිය යුතුය යනුවෙන් දක්වා ඇත. එසා යනු, යම්බඳු වූ ඔබට මා විසින් කියන ලද. මේ ඔබට කරන අනුශාසනාව වේ. අලං යනු, මෙසේ පවත්නා වූ රජතුමා, තමන්ගේ මිත්‍රයන්ට සැප එලවන්නට ද, අමිත්‍රයන්ට දුක් පිණිස සුදුසු වූ ක්‍රියාමාර්ග ගැනීමට දක්ෂ වූ සමර්ථ වූ ස්වභාවයයි.
මෙසේ, වෙස්සන්තර නම් පක්‍ෂියා විසින් එක ගාථාවකින් රජුගේ ප්‍රමාදයට චෝදනා කොට, ගාථා එකොළසකින් ධර්මය කී කල්හි, බුද්ධ ලීලාවෙන් ප්‍රශ්නය විමසන ලදැයි මහජනයා අසිරිමත් අබ්භුත ජනක සිතින් යුක්ත වුයේ සිය ගණනින් සාධුනාද පැවැත්වූහ. රජු සොම්නසට පැමිණියේ, ඇමතියන් අමතා, පින්වත් ඇමතිවරුනි, මගේ පුත්‍ර වූ වෙස්සන්තර විසින් මෙසේ කියන ලද්දේ, කවුරුන් වශයෙන් වැඩකටයුතු කළ යුතුද, දේවයන් වහන්ස, අයකැමි අමාත්‍ය තැන වසයෙන් කීය. ඔහුට අයකැමි අමාත්‍ය යයි කී. එසේ වී නම්, පක්‍ෂියා තනතුර දෙමියි, වෙස්සන්තර සුදුසු තනතුරේ තැබීය. හෙතෙම එතැන් පටන් (වෙස්සන්තර පක්‍ෂියා) අයකැමි අමාත්‍ය තනතුරේ සිටියේ පිතු කර්ම මැනවින් කෙළේය.
යළිත් රජතුමා දින කීපයක් ඇවෑමෙන් පළමු පරිද්දෙන් ම කුණ්ඩලිනි පක්‍ෂියාගේ සමීපයට දූතයකු යවා සත්වෙනි දිනයේ එහි ගොස්, ආපසු පෙරළා පැමිණ එහිම මණ්ඩපය මැද හිඳ, කුණ්ඩලිනිය ගෙන්වාගෙන රන් පුටුවෙහි හිඳිමින්, රාජධර්ම විචාරන්නේ මේ ගාථාව කීවේය.
ඛත්ත නම් බකමුහුණු පක්‍ෂියාගේ සහෝදරිය වන කුණ්ඩලිනී පක්‍ෂිය, නුඹ, මා විසින් විචාරන ප්‍රශ්නය විසඳන්නට හැක්කෙහිද? රාජ්‍යය කරවනු කැමැත්තන් විසින් කවර කටයුතු කළ යුතු ද? කෙසේ හැසිරිය යුත්තේද? කවර කෘත්‍යයන් කළ යුත්තේ යහපත් ද?
එහි, **සක්ඛී** යනු, මා විසින් විචාරණ ලද ප්‍රශ්නය, කියන්නට හැකි වන්නෙහිද? විචාරීමයි. **කුණ්ඩලිනි **යනු ඇගේ භාවාර්ථය සහිතව (ස්ත්‍රී-පුරුෂ) ආවා වූ නමින් ආමන්ත්‍රණය කිරීමයි. ඇගේ කණ දෙපැත්තෙහි ආභරණ ලකුණු සහිත ඉරි දෙකක් විය. ඒ නිසා ඇයට කුණ්ඩලිනි යැයි නම් කෙළේය. **මඤ්ඤසි** යනු මා විසින් විමසන ලද ප්‍රශ්නයාගේ අර්ථය දැනගන්නෙහිය. **ඛත්ත බන්‍ධුනී** යනු, අයකැමි අමාත්‍ය බකමුහුණු පක්‍ෂියාගේ නැගණිය යන හැඟීමෙන් ඇයට එසේ අමතයි. කුමක් නිසා මේ වෙස්සන්තර පක්‍ෂියාගෙන් මෙසේ නොවිචාරා, මැයගෙන් මේ ගැන විමසයි ද? ස්ත්‍රියක යන හැඟීමෙනි. ස්ත්‍රීහු ස්වල්ප වූ ප්‍රඥාවෙන් යුක්ත බැවින්, ඉදින් දක්‍ෂ දැයි විචාරන්නෙමි. නැතහොත් නොවිචාරන්නෙමියි විමසීම් වශයෙන් මෙසේ විචාරා ඒ ප්‍රශ්නයම විචාළේය.
ඇය මෙසේ රජුගෙන් රාජ ධර්ම විචාළ කල්හි, පියාණෙනි, නුඹ මං ස්ත්‍රී බවත් කුමක් නිසා කියන්නෙහිදැයි විමසහිදැයි සිතමි. සියලු රාජ ධර්ම නුඹට පද දෙකකට ඇතුළත් කොට කියන්නෙමියි කියා මෙසේ කීවාය.
1. පියාණෙනි! යම් තැනක ඇති සියල්ල පද දෙකකින් පිහිටුවන ලද්දේය. නො ලද යම් ලාභයක් වේ නම් එය ලබා ගැනුම ද ලබන ලද්දහු රැකිය යුතු වීම ද වන්නේය.
2. පියාණෙනි! ප්‍රාඥ වූ යහපතට දක්‍ෂ වූ, දූ කෙළීමෙහි නොයෙදන්නා වූ, සුරාදීන්හි සොඬ නොවූ, දූෂණයෙහි නොයෙදෙන්නා වූ ඇමතියන් ම, භාණ්ඩාගාරාදී තනතුරුවලට පත්කළ යුතුය.
3. ඔබගේ ධනය රකින යම් පුද්ගලයෙක් වේද, ඔහු යහපත් වූ රථාචාර්යයකු මෙන් විය යුතුය. ඔබගේ කටයුතුවල එවැන්නෙකු යෙදීම කළ යුතුය.
4. ඇතුළත්හි ජනයාට මනාව සංග්‍රහ කළ යුතුය. නිධන්ගත වස්තුව පිළිබඳව ද, ණය දීමේ ආදියද තමන්ම කළ යුතුය. අනුන් ලවා නොකරවිය යුතුය.
5. තෙමේ ම අය-වැය දැනගන්නේය. තෙමේ ම කළයුතු නොකළ යුතු දේවල් ද දැනගන්නේය. නිග්‍රහ කළ යුත්තන්ට නිග්‍රහ කරන්නේය. උපකාර කළ යුත්තන්ට උපකාර කළ යුතුය.
6. මහරජ, ඒ දනව් වැස්සෝ නොදැහැමි වූවාහු ධනයත් රටත් නොනසත්වා යි කියා දනවු වැස්සන් හට තමන්ට ප්‍රත්‍යක්‍ෂ කරුණින් අනුශාසනා කරන්නේය.
7. පිරික්සා නොබලා කලබලයෙන් වැඩකටයුතු නොකරන්න. නොකරවන්න. වේගයෙන් ඉක්මණින් නිමකළ වැඩ පසුව පසුතැවිල්ලට හේතු වේ.
8. පියාණනි! කුසලය ඉක්මවා යන කල්හි ඔබේ සිත දැඩි කෝපයට පත්වෙයි. එසේ දැඩි කෝපයෙන් ක්‍රෝධ නොකරව. ක්‍රෝධය නිසා බොහෝ ප්‍රසිද්ධ වූ කුලයෝ විනාශ වූහ.
9. පියාණනි! මම අධිපති වෙමි’යි අනුන් අනතුරෙහි නො හෙලනු! ඔබගේ රාජ්‍යයෙහි කිසිම ස්ත්‍රියකට හෝ පුරුෂයෙකුට දුකක් නොවේවා!
10. පහ වූ ලජ්ජා භය ඇති, කැමති පරිද්දෙන් හැසිරෙන රජුගේ සියලු භෝගයේ විනාශ වෙති. එයට පාපය යයි කියයි.
11. මහරජුනි! නුඹ ඇසූ ප්‍රශ්නයට ව්‍රතපදයෝ මේ අනුශාසනාවේ ඇතුළත් වේ. දන් පින් කරන, රා සොඬ නොවූ, වස්තුව විනාශ නො කරන දක්‍ෂයෙක් වට, සිල්වතෙක් වට, දුශ්ශීලයා නිරයෙහි වැටෙන්නේය. (කුණ්ඩලිනිය කීවාය.)
එහි, **පදකානි** යනු කරුණු පැහැදිලි කිරීමය. **යත්‍ථ** යනු සියලු පද දෙකෙහි අර්ථයෙහි ගැනේ. අර්ථකාරී වූ ද හිතසුව පිණිස පිහිටීම ද වේ. **අලද්ධස්ස** යනු, යමෙක් පෙර නොලැබූ ලාභයක්, එම ලාභය ලැබෙන තෙක් සුරැකිව සිටීමය. පියාණෙනි, නූපන්, නොලද, ලාභයක් ඉපදවීම නම් මහ බරකි. උපන් ලාභයක් ඒ අනුව රැකීම ම බරකි. ඇතැමෙක්, කීර්තිය උපදවාගෙන, කීර්ති යසසෙහි ප්‍රමාද වූයේ, ප්‍රමාදය උපදවාගෙන ප්‍රාණඝාතාදිය කරයිද? මහ සොරෙක් වී රටවල් මංකොල්ලකමින් හැසිරේද? ඉක්බිති ඔහුව, රජවරු අල්ලාගෙන මහ විනාශයකට පමුණුවති. නැතහොත් හටගත් රූපාදි ගුණයෙක්හි ප්‍රමාද වී, සිහිබුද්ධියෙන් තොරව, ධනය විනාශ කරමින් සියලු ගමන් වියදම් බඩු බාහිරාදී ධනය, ක්‍ෂය වූ කල්හි දිළින්දෙකු බවට පත්වී, **චීරකවසනයෙක්ව{1}** (බෙල්ලේ පටන් ගොප්ඇටය දක්වා හම ගැසූ අයෙක්ව) කම්මුල පමණක් ශේෂ වූ අයෙකු ලෙස සැරිසරයි. පැවිද්දකු වුව ද, ග්‍රන්ථධූරය පිරීම් වශයෙන් ලාභසත්කාර උපදවා, ප්‍රමාදයට පැමිණ, හීනායවර්ති වූයේ, පසුව ප්‍රථමධ්‍යානාදිය උපදවා ගත්තේ වී නමුත්, සිහිමුළාවට පැමිණ එබඳු ආකාර අරමුණු බිඳී, ධ්‍යානයෙන් පිරිහෙයි. එසේ උපන්නහුගේ කීර්තිය ද, ධ්‍යාන ලාභය ද, රැකීම ම අතිශය දුෂ්කරය. එම අර්ථය තවදුරටත් පැහැදිලි කිරීම පිණිස දෙව්දත් තෙරුන්ගේ කථා වස්තුවද, මුදුලක්ඛණ ජාතකයද, ලොමස කාශ්‍යප ජාතකයද, හාරිත ජාතකයද, සංකප්ප ජාතකය ද කිවයුතුය. ජාතක ආදි ජාතක වස්තු ද, කිවයුතුය. අයෙක් ලාභසත්කාර උපදවා අප්‍රමාදී ව සිට, යහපත් ක්‍රියා සිදුකරයි. ඒ නිසා ඔහුගේ එම යසස පුරපක්‍ෂයෙහි චන්ද්‍රයා මෙන් වැඩෙයි. ඒ නිසා මහරජ, නුඹ අප්‍රමාදය නම් ප්‍රයෝග (කුසල) සම්පත්තියේ සිට, දැහැමින් රාජ්‍යය විචාරමින් ඔබට උපන්නා වූ කීර්තිය මැනවින් ආරක්‍ෂා කරව.
**ජානාහි** යනු, භාණ්ඩාගාරික ක්‍රියා ආදිය කරන ආකාරය මැනවින් දැනගැනීමයි. **අනක්ඛාකිතවෙ** යනු, නොකියන ලද, නොකරන ලද දූකෙළියට අයත් නොවන, කපටි මායා රහිත යන අර්ථයි. **අසොණ්ඩෙ** යනු පැසවන ලද සුරා, ගන්ධ මාලාදියේ ලොල් බවෙන් තොරව. **අවිනාසකෙ** යනු, ඔබ සතුව පවතින ධන ධාන්‍යාදියේ විනාශ නොවීමයි. **යො** යනු යම්කිසි ඇමතියෙක් යනුයි. **යඤ්චෙචාති** යනු ඔබේ නිවසේ ද යම්කිසි ධනයක් වේද, එය රැකීමයි. **සුතොවා** යනු, රථාචාර්යකු මෙන්. යම්සේ රියදුරකු විෂම මාර්ග අතහැර අශ්වයන් පදවන්නේ නම්, රථය මැනවින් හසුරුවන්නේය යන අර්ථයි. එපරිදි යමෙක් ධන ධාන්‍ය සම්පත් සමග එය රැකීමට සමත් වේද, එබඳු වූ ඒ ඇමතියා නම් ඒ පරිදි ගෙන භාණ්ඩාගාරික සතු කාර්යයන් කරන්නේය.
**සුසංග හිතන්ත ජනො** යනු පියාණෙනි, යම් බඳු රජකු තමාගේ ඇතුළත ජනතාව ද, තමන් පරිහරණය කරන පිරිවර ජනතාව ද, දාන පරිත්‍යාගාදියෙන් සතුටු නොකරන ලද්දේ වේද, ඔහුගේ ඇතුළත ගෘහයෙහි රන් අමුරන් ආදී ඒවාට ඇළුම් නොකරන මිනිසුන්ගේ වශයෙන් විනාශ වෙත්ද, අභ්‍යන්තර සාකච්ඡා පිටතට යයිද, එහෙයින් නුඹ ම මැනවින් සකසා ඇතුළත ජනයෙක් වී, මගේ ධනය මෙපමණකි, තෙමේ ම තමාගේ ධනය බලන ලදුව අසවල් තැන නිධානයක් ඇත. අසවලාට ණයට දෙමුයි යන මේ දෙකරුණු ඔබ ම තීරණය කළයුතු. **නකරෙ පරපත්තියා** යනු, අනුන් සමාදන් කොට සියල්ල නොකළ යුතු තමන් ප්‍රත්‍යක්‍ෂ වශයෙන්ම කළයුතු වන්නේ යයි කීම ය.
**ආයං වයං** යනු, ඉක්බිති උපදවන ලද අයද, (ඉපදවීම) ඔවුනොවුන්ට දිය යුතු වැය ද තමන් දැනගත යුත්තේය. **කතාකතං** යනු යුද්ධයේදී හෝ නවකම් කිරීමේදී හෝ අන්‍යයන් කරන වැඩකටයුතුවලදී හෝ මොහු විසින් මේ ටික කරන ලදි. මෙය නොකරන ලද්දී යයි මෙය ද තමන් විසින් දත යුත්තේය. එය අනුන් සතු ප්‍රතිපත්තියක් නොවේවා! **නිග්ගණ්හෙ** යනු පියාණෙනි, සන්ධි අත් පා සිඳ දැමීම් වශයෙන් නිග්‍රහයට ලක් කර, ගෙනවුත් දක්වන ලද්දවුන් පරීක්‍ෂාකොට, පෞරාණික රජවරුන් විසින්, පනවන ලද දඬුවම බලා වරදට සරිලන දඬුවම පැමිණවිය යුතුය. **පග්ගණ්හෙ** යනු, යමෙකු දැඩිව උත්සාහ කරයිද? නොබිඳුණා වූ හෝ අනුන්ගේ බලය බිඳින, බිඳීමට තැත් කරන, සිය බලය සතුටු කරන්නා වූ, නොලබන්නා වූ, රජවරුන් ගේ දේ ලබාගන්නා වූ, ලබන ලද්ද නොවෙනස් ලෙස පවත්වනසුළු යමකු විසින් ජීවිතය වුව දෙන ලද්දේ වේද? මෙබඳු ආකාර වූ දැඩිව වීර්ය කොට අල්ලාගෙන මහත් වූ සත්කාර සම්මාන කරන්නේය. මෙබඳු වූ ඔහුගේ කටයුතුවල වෙන අයෙකු හෝ, හදවත දී (ගැඹුරු සෙනෙහස පුදා) කළ යුතු දේ කරන්නාහ.
**ජානපදං** යනු ජනපදවාසීහුය. යටත්වැසියෝය. තමන් ප්‍රත්‍යක්‍ෂ වශයෙන්ම අනුශාසනා කරන. **අධම්මිකා යුත්තා** යනු අදැහැමි වූවෝ ඒ ඒ තැන නිරතව අයුතු ලෙසින් අල්ලස් ආදිය ගෙන. දැහැමි විනිශ්චය බිඳිමින් ඔබේ, ධනය ද රට ද, නසන්නාහු ද, මේ කාරණයෙන් අප්‍රමාදී වී ඔවුන්ට තෙමේ ම අනුශාසනා කළ යුතුය. **වෙගෙන** යනු වහා අසමාන ලෙස ඉක්මවා යාමයි. **වෙගසා** යනු, අසමානව ඡන්දාදි වශයෙන් වහාම කරන ලද ක්‍රියාවයි. එවැනි දේ යහපත් නොවේ. සුන්දර නොවේ. එබඳු ආකාරයෙන් ක්‍රියාකොට, පසුව මන්දෝත්සාහී වූයේ, විපිළිසර වීම් වශයෙන් මේ ලෝකයේදී ද, අපාය දුක් අනුභව කරමින් පරලොව ද තැවෙයි. මේ අර්ථය වනාහි සෘෂින් අතර ගරු රාජයයි අසන ලදි. ගරු ජාතකයෙන් (උපතින්) දැක්විය යුතුයි.
**මා තෙ අධිසරෙ මුච්ච සුබාළ්හහමධිකොපිත** යනු, පියාණෙනි, ඔබේ කුසල් හදවත, වේගයෙන් හැසිර, ඉක්මවා ගොස් සිටි කල්හි අනුන්ගේ අකුසල කර්මයන් දැක, ක්‍ෂණයකින් අධික කෝපයට පත්ව, කිපී සිට, ඉන් මුද්‍රාව නොපිහිටාවා යන අර්ථයයි. මෙය මෙසේ ද කියන ලදි. පියාණෙනි, යම් කලෙක ඔබේ විනිශ්චයේ සිටියා වූ, මේ මිනිසා විනාශ කළ, අත් පා සිඳින ලද්දේ හෝ සොරෙකු දක්වත්ද? එකල ඔවුහු අනුන්ගේ වචනයෙන් මොහොතින් කිපී හදවත ද කෝප වශයෙන් නොමුදවා අයිති නැති දෙයක් ගතහොත් දණ්ඩනයෙන් තොරව දඬුවම් පමුණුවව. කුමන කරුණක් නිසා සොරකම් නොකරන්නා, සොරකම් කරයිද? ගෙන පමුණුවත්ද? එහෙයින් නොකිපී තමන්ට ප්‍රත්‍යක්‍ෂ වශයෙන් කෙසේ හෝ අසා පිරිසිදුව දැන, ප්‍රත්‍යක්‍ෂ වශයෙන් දන්නා වූ තමා විසින් ඔහුගේ සොරකම බව දැන, ප්‍රවේණිගතව තබන ලද දඬුවම් වශයෙන් කළයුතු දේ කරව. රජු විසින්ද, උපන්නා වූ ක්‍රෝධය තුළ හදවත සිසිල් නොකොට, කටයුතු නොකළ යුතුය. යම්කලෙක ඔහුගේ හදවත සිසිල්ව නිවුණේ වේද? මෘදු වූයේ ද එවිට විනිශ්චය ක්‍රියාව කළ යුතුය. පරුෂ රළු සිතකින් රත්වූ කල්හි ජලයේ විද්‍යමාන මුහුණේ ස්වභාවය මෙන් කාරණය මනාව ප්‍රකට නොවේ. **කොධසාහී** යනු, පියාණෙනි, බහුල වශයෙන් ක්‍රෝධයෙන් සමෘද්ධ වූ කල්හි, රාජකුලය ව්‍යාකූල භාවයට ගියකල්හි මහත් විනාශයක්ම පැන නගියි. මේ අර්ථය වැඩිදුරටත් පැහැදිලි කිරීම පිණිස ක්‍ෂාන්තිවාදි ජාතකය, නාළිකීර රාජ වස්තුව, සහස්සබාහු අර්ජුන කතාවස්තු ආදිය ප්‍රකාශ කළ යුතුය.
[missing pali] **පතාරයී **යනු, පියාණෙනි, මම පෘථිවිය පාලනය කරමියි, මහජනයා කාය දුශ්චරිතාදි අනර්ථය පිණිස පැතුරුවේද, ඉන් නොවැළැක්වූයේද, යම්සේ එම අනර්ථය පිණිස සමාදන්කොට පවතියිද? එවැනි දේ නොකළ යුතු යන අර්ථයයි. **මා තෙ ආසී** යනු, පියාණෙනි, ඔබේ විජිතයේ මිනිස් වර්ගයාට හෝ තිරිසන්ගත සත්ත්වයාට හෝ ස්ත්‍රී පුරුෂයන්ට යන අර්ථයි. **දුඛුද්‍රයො** යනු දුක්ඛදායක උපතක් නොවේවා යන අර්ථයි. යම්සේ අධාර්මික රජවරුන්ගේ පාලන ප්‍රදේශයේ මිනිස්සු, කාය දුශ්චරිතාදිය සිදුකොට අපායේ උපදිත්. ඔබේ රටවැසියන්ට එම දුකක් යම්සේ සිද්ධ නොවේද? එසේ ක්‍රියා කරනු යන අර්ථයි.
**අපේත ලෝමහංසස්සා** යනු, තමන්ටම අත්තානුවාද පරානුවාද බිය රහිත වූයේ උපවාද නැගේවි යන බියෙන් මිදුණේ වෙයි. මේ අයුරින් මෙය ප්‍රකට කරයි. පියාණෙනි, යම් රජකු කිසියම් ම සැකයක් නොකොට තමන්ගේ ක්‍රියාවන්ම සිහිකරයිද? ඡන්ද (ආශා) වශයෙන් යමක් යමක් කැමැති වේද? ඒ ඒ දේ සිදුකරයි. වීසිකරන ලද සැරයටිය ඇති අන්ධයකු මෙන්, අංකුසය නොමැති චණ්ඩ හස්තිරාජයකු සේ නිර්භයව ස්වාධීනව හැසිරේ. **සබ්බෙ භොගා විනස්සන්ති** යනු ඔහුගේ එම භෝග සම්පත් විනාශ වීමයි. දුක **අඝං** යයි කියනු ලැබේ.
**තත්‍ථෙව තෙ වත්තපදා** යන්න පළමු ආකාරයෙන්ම යෙදිය යුතුය. **දක්ඛස්සුදානි** යනු පියාණෙනි, නුඹ මේ අනුශාසනාව අසා දැන්, **දක්ඛො** දක්‍ෂ වූයේ, අලස නොවූයේ පින් කරන කොටගෙන **පුඤ්ඤ කරො** වූයේ, සුරා ආදිය දුරු කිරීමෙන් **අසොණ්ඩො** වූයේ මෙලොව-පරලොව වශයෙන් දැකිය හැකි කුසල අර්ථයාගේ විනාශය සිදු නොවීමෙන් **අවිනාසකො** වන්නෙහිය. **සීලවස්සු** යනු සිල්වත් ආචාරශීලී වන්නේ, දසරාජ ධර්මවල පිහිටා රාජ්‍යය කරව යන්නයි. **දුස්සීලො විනිපාතිකො** යනු මහරජ, දුශ්ශීලයා තමන් අපායෙහි වැටෙන්නේ නුයි විනිපාතික නම් වෙයි.
මෙසේ කුණ්ඩලිනි ද, ගාථා එකොළසකින් ධර්මය දේශනා කළාය. රජ සතුටුවූයේ ඇමතියන් විචාළේය. පින්වත් ඇමතිවරුනි, මගේ දුව වූ කුණ්ඩලිනිය විසින් මෙසේ පවසනු ලබන්නී කවුරු වසයෙන් කළ යුතු ද? කෙසේ කළ යුතුදැයි යනුවෙනි. භාණ්ඩාගාරිකයා වසයෙනි. දේවයන් වහන්ස, එසේ වී නම් ඇයට භාණ්ඩාගාරික තනතුර දෙමියි; කුණ්ඩලිනිය එම තනතුරේ තැබීය. ඇය එතැන් පටන් භාණ්ඩාගාරික තනතුරේ සිට, පියා සතු වැඩ කළාය.
යළිත් රජු කීප දිනක් ඇවෑමෙන් පළමු පරිද්දෙන්ම ජම්බුක පණ්ඩිතයාගේ සමීපයට දූතයකු යවා සත්වෙනි දිනයේ එහි ගොස්, සම්පත් අනුභව කොට පෙරළා අවුත්, එහි ම මණ්ඩපය මැද හුන්නේය. ඉක්බිති ඇමතියා ජම්බුක පණ්ඩිතයන් රත්තරන් ආසනයේ වඩා හිඳුවා පුටුව හිසින් ගෙන පැමිණියේය. පණ්ඩිතයා පියාගේ ඇකයෙහි හිඳුවා, සෙල්ලම් කර ගොස් රත්රන් පුටුවේ ම හිඳගත්තේය. ඉක්බිති රජු ඔහුගෙන් ප්‍රශ්නයක් විචාරන්නේ මේ ගාථාව කීවේය.
කෝසිය ගෝත්‍ර පුත්‍ර ජම්බුකය, කුණ්ඩලිනියගෙන් ද වෙස්සන්තර සහෝදරයාගෙන් ද, ඇසුවා සේ ඔබගෙන් ද විචාරම්හ. ජම්බුකය, බලයන් අතර උතුම් ම බලය දැන් මට කියව.
එහි අර්ථය නම්, දරුව ජම්බුකය, මම ඔබේ සොයුරු කෝසිය ගෝත්‍රික වෙස්සන්තරගෙන් ද නැගනිය වූ, එම කුණ්ඩලිනියගෙන් ද රාජ ධර්ම ඇසුවෙමි. යම්සේ විචාරණ ලද අයුරින් ඔවුහු තමන්ගේ ශක්තියෙන් කීවාහු, එසේ ම දැන් පුත්‍ර ජම්බුක වූ ඔබගෙන් ද විචාරමි. නුඹ රාජ ධර්මද බලයන්ගෙන් උතුම් බලය ද කියව.
මෙසේ රජ මහසතාණන්ගෙන් ප්‍රශ්නය විචාරමින් අනිත් දෙදෙනාගෙන් විචාර වූ ආකාරයෙන් නොවිමසා විශේෂකොට ඇසීය. ඉක්බිති පණ්ඩිත ජම්බුක තෙමේ එසේ වී නම් මහරජ, නොවැසූ කණින් අසව. ඔබට සියල්ල පවසන්නෙමි’යි දිගුකළ අත් ඇත්තේ, දහසින් බැඳි පියල්ලක් තබන්නාක් මෙන් ධර්මදේශනාව ආරම්භ කෙළේය.
1. ලෝකයේ, මහත් අදහස් ඇති මිනිසා කෙරෙහි පිහිටි, මාහැඟි බලය පස්ආකාර වේ. එහිදී කාය බලය නම් ලාමක බලය යයි කියනු ලැබේ.
2. දීර්ඝායුෂ ඇති මහරජ, භෝග සම්පත් බලය දෙවෙනි බලය, යයි කියනු ලැබේ. දීර්ඝායුෂ ඇති මහරජ, ඇමති බලය තෙවෙනි බලය යයි කියනු ලැබේ.
3. ඒ ජාති සම්පත්තියෙන් ඇති වූ බලය නිසැකයෙන් සතරවෙනි බලය වේ. පස්වැනි වූ ඤාණ බලය, අනික් සියලුම බලයන් මැඩපවත්වමින් රැඳී සිටී.
4. මේ බල පහ අතුරෙන් උතුම් වූ ප්‍රඥා බලය උතුම්ය. ප්‍රඥා බලයෙන් යුක්ත වූ නුවණැත්තා අභිවෘද්ධියට පැමිණේ.
5. ඉදින් අඥාන තෙමේ සම්පතින් පිරුණා වූ උතුම් වූ පෘථිවිය ලවා ද එය නුවණැති අන්‍යයෙක් බලහත්කාරකම් කොට හෝ ඔහුගේ නො කැමැත්ත කියත් දී උදුරා ගනී ද?
6. කසී රට අධිපති මහරජ, විශිෂ්ට ජාති ඇති ක්‍ෂත්‍රියයෙක් වුව ද, අඥානයෙන් රාජ්‍යය ලබාගත්තේ නමුත් ඒ රාජ්‍ය සම්පතින් ජීවත්වීමට ඔහුට නොහැකියි.
7. ප්‍රඥාව අසන ලද්දේ විනිශ්චය කරයි. ප්‍රඥා තොමෝ කීර්ති ඝෝෂාව ලාභ සත්කාර වඩන්නීය. ප්‍රඥාවන්තයා මෙලොව දුක් ඇති වුවද, උපාය දක්‍ෂතාවයෙන් සැප විඳියි.
8. නුවණැත්තන් ඇසුරු නොකොට, බහුශ්‍රැතයන් කරා නො එළඹ දැහැමි නො දැහැමි කරුණු නො විමසා, ස්වභාව කාරණයෙහි පිහිටා සිටීමෙන් පමණක් කිසිවෙක් නුවණ නොලබයි.
9. (දස කුශල කර්ම) ධර්ම විභාගය දන්නා වූ, සුදුසු කාලයේ උත්සාහ වචන, අනලස් වූ යමෙක් සුදුසු කාලයෙහි ක්‍රියාකාරී වේද, ඔහුගේ කාර්ය ඵලය සමෘද්ධ වේ.
10. දුශ්ශීලකම් කරන්නා වූ, දුශ්ශීල පුද්ගලයන් ආශ්‍රය කරන්නා වූ, කලකිරීමෙන් ක්‍රියා කරන්නා වූ පුද්ගලයාගේ කුශල කර්ම මනාකොට විපාක නො දේ.
11. තමන් පිළිබඳව අනිත්‍යාදී වශයෙන් සලකන, එබඳුම සිල්වතුන් ඇසුරු කරන, මනා උත්සාහයෙන් කටයුතු කරන, පුද්ගලයාගේ කුශලකර්ම මැනැවින් විපාක දේ.
12. යෙදිය යුතු කරුණෙහි සුදුසු වූ පරිදි යොදන ප්‍රඥාව ද, රැස්කරන ලද ධනය ආරක්‍ෂා කරන ප්‍රඥාව ද යන දෙක සහ ඉහත දක්වන ලද ප්‍රඥාවන්ද යන සියල්ල සේවනය කරනු මැනවි. නිකරුණෙහි ධනය නො යොදව. පියාණනි! නුසුදුසු කටයුතු කරන අනුවණ පුද්ගලයා බට ගසින් කළ ගෙයක් මෙන් දිරා වැටේ යයි ජම්බුක කීවේය.
එහි **මහග්ගතෙ** යනු, මහරජ, මේ සත්ත්ව ලෝකයෙහි, මහත් අධ්‍යාස කුසල ශක්තිය ඇති මිනිසා කෙරෙහි පස් ආකාර බලයක් වෙයි. **බාහු බලං** යනු කාය (ශරීර) බලයයි. **චරිමං **යනු අතිමහත් බවට ද, ලාමක බවට සමාන අර්ථයකි. එසේ වන්නේ කුමන කරුණු නිසා ද? ඉඳින් වනාහි අඳබාල භාවයෙන් කාය බලය මහත් වන්නේය. ඇත් බලයෙන් බලනවිට, කැටකිරිල්ලිගේ බලය කුඩා වන්නේය. අඥාන බවෙන් මරණයට හේතුවී උපන්නේය. කැටකිරිල්ලිය තමාගේ බුද්ධි මහිමය නිසා, ඇතා මරණයට පත් කළේය යි මෙහි අර්ථයයි. සියළු තැන, බලයෙන් ශක්තියෙන් සියලු වැඩ සිදු නොවේ. බලය, බාලයාගේ වධය විනාශය පිණිස පවතියි. සූත්‍රය ගෙනහැර පෑ යුතුය.
**භෝග බලං** යනු, උපකාරී වීම් වශයෙන් සියලු අමුරන්, රත්රන් ආදි උපභෝග සම්පත් ද භෝග බලය නම් වේ. එය කාය බලයට වඩා අති මහත් වේ. අතිරේක වේ. **අමච්ච බලං** යනු නොබෙදිය නොබිඳවිය හැකි සූර වූ, සුහද වූ අමාත්‍ය මන්ඩලයක් සතුව පවතින බලයයි. එම බලය යුද්ධ ශූරතාවයට වඩා අතිමහත් බලය වේ. **අභිජච්ච බලං** යනු කුල තුන ඉක්මවා, ක්‍ෂත්‍රිය කුල වශයෙන් උපත ලැබීමේ වාසනාවයි. සෙසු බලයන්ට වඩා මහත් කැත් කුලයක උපත ලැබීම බලයක් වේ. සෙසු කුල එසේ නොවේ. **යානි චේතානි** යනු මේ බල සතරකින් යුතු පණ්ඩිතයා යමෙකුගේ ආනුභාවයකින් අධිගෘහිත වේද, අභිබවා යයිද, ඒ සියලු බලයන්ට වඩා ප්‍රඥා බලය ශ්‍රේෂ්ඨ වේ. අග්‍ර වේ යයි කියනු ලැබේ. කුමන කරුණක් නිසා ද? බලයන් අනුව පෝෂිත පණ්ඩිතයා ජීවිත පරමාර්ථය විඳියි. අභිවෘද්ධියටද පත්වෙයි. එම අර්ථය බැබළවීම පිණිසයි. යමකු විසින් පිරුණා වූ නදිය පූජාව පිණිස සුදුසු වේද එපරිද්දෙනි. පුණ්ණ නදී ජාතකය, සිරිකාලකණ්ණි ප්‍රශ්නය, පඤ්ච පණ්ඩිත ප්‍රශ්නය, සත්තුභත්ත ජාතකය, සම්භව ජාතකය, සරභංග ජාතකය ආදිය කියවිය යුතුය.
**මන්‍දො** යනු මද නුවණ ඇති බාලයාය. **පීත** යනු පියාණෙනි, සත්රුවනින් පිරි උතුම් පොළව ලදුවත්, එය පවත්වාගෙන යාමට නොහැකි වන්නේ, අනෙක් ප්‍රඥාවන්ත පුද්ගලයෙක්ම එය පිළිපදියි. මද නුවණැති පුරුෂයා ලද යසස් හෝ කුලසන්තක වූ හෝ ප්‍රවේණියෙන් ආවා වූ හෝ, රාජ්‍යය ගෙන යා නොහැකි වන්නේය. ඒ අර්ථය ප්‍රකට කිරීම පිණිස ‘පාදාංඤ්ජලී කුමාරයා ඒකාන්තයෙන් අප හැම දෙනාටම වඩා නුවණින් බබළයි’ ආදී වූ පාදඤ්ජලී ජාතකය ඉදිරිපත් කළ යුතුය. **ලද්ධානා** යනු, ජාති සම්පත් නිසා කුල සන්තක රාජ්‍යය ලැබ යන අර්ථයි. **සබ්බෙන පීති** යනු, ඒ සියලු රාජ්‍ය කරණ කොටගෙන යන අර්ථයි. **න ජීවති** යනු වැරදි ආකාර කුසල නිසා දුගතියට පැමිණේය යන අර්ථයි.
මෙසේ මහ සත්ත්වයන් වහන්සේ (බෝසතාණෝ) මෙබඳු තැනකින් අඥානයාගේ අගුණ කියා, දැන් ප්‍රඥා සම්පත්තිය ප්‍රශංසා කරමින්, **පඤ්ඤා** යන ආදිය ප්‍රකාශ කළහ. එහි **සුතං** යනු අසන ලද ධර්ම කොට්ඨාසයෙහි සඳහන් ප්‍රඥාව විනිශ්චය කිරීමයි. **කිත්ති සිලෝක වඩ්ඪතී** යනු කීර්ති ඝෝෂාවෙන් සහ ලාභ සත්කාරයාගේ වර්ධනයයි. **දුක්ඛෙ සුඛානි වින්‍දතී** යනු දුක උපන් ඇසිල්ලේම නිර්භයව, උපාය බුද්ධි කුශලතාවයෙන් සැපය ලබාගැනීමයි. එම අර්ථය ප්‍රකට කිරීම පිණිස පහත සඳහන් ගාථාව කීයේයැ.
වඳුරු රජාණෙනි, වාක් සත්‍යය, පරීක්‍ෂා ඥානය, ධෛර්යය, ත්‍යාගය යන සතර ධර්මයන් තට මෙන් යමෙකු කෙරෙහි පිහිටා ද ඔහු සතුරන් ඉක්මවා යයි. ජලයට වැටුණු දඹ ගෙඩි මෙන් එම අර්ථය දැනගන්නේය.
වානරින් ද ආදී ජාතක කථාවන් කිය යුතුය.
**අසුස්සූසං** යනු මෙහි, උගත් පුද්ගලයන් ආශ්‍රය නොකරන්නේ, ඒ අයගෙන් නොඅසන්නේ යනුයි. **බහුස්සුතං අනාගම්ම** යනු, ඔහුගේ නොඇදහීමයි. **ධම්මට්ඨං** යනු, අර්ථ සහිත කරුණු දැනගැනීමයි. **අවිනිබ්භුජං** යනු, අර්ථ අනර්ථ, කාරණා, අකාරණා, ඉගෙන නොගන්නේ, නොවිමසන්නේ, පියාණෙනි, එවිට, කිසියම් බුද්ධි මහිමයක් නොලබයි යනාර්ථයයි.
**ධම්ම විභංගඤ්ඤූ** යනු, දසකුශල කර්ම පථ ද, කුසලය විභාගකොට බැලීමයි. **කාලුට්ඨායි** යනු වීර්ය කිරීමට සුදුසු කාලයේ වීර්ය කිරීමයි. **අනුට්ඨහතී** යනු ඒ ඒ කාලයේ ඒ ඒ වැඩ කිරීමයි. **තස්සා** යනු ඒ පුද්ගලයාගේ යන අර්ථයයි. **කම්මඵලං සමිජ්ඣති** යනු නිපදවෙයි. **අනායතන සීලස්ස** යනු ලාභ යස සැපයන්ට අනායතන යයි කියනු ලැබේ. ඒ ශීලයේ දුසිල් කර්ම අනාකර නමි. දුශ්ශිල කර්මයෙන් සමන්විත දුශ්ශීල පුද්ගලයාගේ සත්තාවම, සේවනය කරන්නාගේ කුසල කර්මයන් කරන කාලයම වේ. **නිබ්බින්‍දියකාරිස්සා** යනු කලකිරී, උකටලී වී ක්‍රියා කරන්නහුගේ රූප ස්වභාවයයි. පියාණෙනි, පුද්ගලයා ගේ කර්මාර්ථය මනාකොට, විපාක නොදෙයි ද, ඉවත නොයයි ද, ත්‍රිහේතුක වූ, සදිව්‍ය ලෝකයන්හි නොපමුණුවයි යන අර්ථය යි. **අජ්ඣත්තඤ්ච** යනු තමාගේ අධ්‍යාත්මය අනිත්‍ය භාවනාදි වශයෙන් යෙදීමයි. **තථායතන සෙවිනො **යනු එබඳු වූ සිල්වත් පුද්ගලයන් ඇසුරු කිරීමයි. **විපච්චති** යනු මහත් වූ කීර්තියෙන් සමෘද්ධ වූ යනාර්ථයයි.
**යොගප්පයෝග සඞ්ඛාතං** යනු, භාවනාවේ දී යෙදිය යුතු කාරණාවක දී ප්‍රයෝග වශයෙන් යෙදෙන ප්‍රඥාවයි. **සම්භතස්ස** යනු රැස්කරන ලද ධනය අනුව රැකීමයි. **තානි ත්‍වං** යනු දැන් ද, පෙර ද මා විසින් කියන ලද කරුණු සියල්ල, පියාණෙනි, සේවනය කළ මැනවි. මා විසින් කියන ලද, අවවාද, හදවතේ තබාගෙන තමන්ගේ ගෘහයෙහි ඇති ධනය රකින්න. **මා අකම්මාය රන්‍ධයී** යනු, අයුක්තියෙන් නිෂ්කාරණයෙන්, එම ධනය විවර නොකරව, නොදවව, විනාශ නොකරව. කුමන කරුණක් නිසා ද. **අකම්මුනා **අයුක්ති සහගත ක්‍රියාවන් නිසාවෙනි. **දුම්මෙධො** දුෂ්ප්‍රාඥ පුද්ගලයා ස්වකීය ධනය නසා පසුව දුගතියට විනාශයට ගිය බැවිනි. **නළාගාරංව සීදති** යනු යම්සේ බටගස හෝ බට කැලය මුල පටන් දිරායන සුළු වූයේ, නොපිහිටන්නේ වැටෙයි. බිමට පාත්වෙයි. එපරිදි නිකරුණේ ධනය විනාශ කොට අපායවල උපදින්නේ ය.
එසේම බෝධිසත්ත්වයන් වහන්සේ මෙපමණකින් පඤ්ච බලයන් වර්ණනා කොට ප්‍රඥා බලය ඔසවා තබා චන්‍ද්‍ර මණ්ඩලය පතුරුවන්නා සේ කියා දැන් ගාථා දසයකින් රජුට අවවාද දෙමින් මෙසේ කීවේය.
ක්‍ෂත්‍රියවංශික මහරජතුමනි, මව්පියන් කෙරෙහි ද යුතුකම් ඉටුකර ධර්මයෙහි හැසිරෙන්න. රජතුමනි, මෙලොවදී ධර්මයෙහි හැසිර ස්වර්ගයට යන්නෙහි.
ක්‍ෂත්‍රිය මහරජතුමනි, අඹුදරුවන් කෙරෙහි ද යුතුකම් ඉටුකර ධර්මයෙහි හැසිරෙන්න රජතුමනි, මෙලොවදී ධර්මයෙහි හැසිර සුගතිගාමි වන්නේය.
ක්‍ෂත්‍රිය මහරජතුමනි, මිත්‍ර ඇමතියන් කෙරෙහි ද යුතුකම් ඉටුකර ධර්මයෙහි හැසිරෙන්න රජතුමනි, මෙලොව ධර්මයෙහි හැසිර දිව්‍යලෝකයේ යන්නෙහි.
මහරජ, යානාවලදී ද, භට හමුදාව අතරදී ද, ධර්මයෙහි හැසිරෙන්න රජතුමනි, මෙලොව අධර්මයෙහි හැසිර ස්වර්ගයට යන්නෙහි.
මහරජතුමනි, ගම්වලදී ද, නියංගම්වලදී ද, ධර්මයෙහි හැසිරෙන්න. මෙලොවදී ධර්මයෙහි හැසිර, රජතුමනි, දෙව්ලොව යන්නෙහි.
මහරජතුමනි, රටවැසියා කෙරෙහි ද, දනව් වැසියා කෙරෙහි ද ධර්මයෙහි හැසිරෙන්න. රජතුමනි, ධර්මයෙහි හැසිර දෙව්ලෝ යන්නෙහි.
මහරජතුමනි, ශ්‍රමණ-බ්‍රාහ්මණයන් කෙරෙහි ධර්මයෙහි හැසිරෙන්න. රජතුමනි, මෙලොවදී ධර්මයෙහි හැසිරී ස්වර්ගයට යන්නෙහි.
ක්‍ෂත්‍රිය මහරජ, මුව පක්‍ෂි කෙරෙහි ද ධර්මයෙහි හැසිරෙන්න. රජතුමනි, ධර්මයෙහි හැසිර ස්වර්ගයට යන්නෙහි.
මහරජතුමනි, ධර්මයෙහි හැසිරෙන්න. මනාසේ පුරුදු කරන ලද ධර්මය සැප එළවයි. රජතුමනි, මෙලොවදී ධර්මයෙහි හැසිර දෙව්ලොව යන්නෙහි.
මහරජතුමනි, ශක්‍රදෙවියා, මහා බ්‍රහ්මයන් මෙන් ධර්මයෙහි හැසිරෙන්න. ධර්මය මැනවින් පුරුදු කිරීමෙන් එතුමෝ දෙව්ලෝ සැපත් වූහ. මහරජතුමනි, ප්‍රමාද නොවන්න.
එහි පළමු ගාථාවේ සිට පිළිවෙලින් ඇති **ඉධ ධම්මං** යනු මව්පිය උවටැන් කිරීමේ පටන් කල් ඇතිව නැගිට මුව සේදීම, දත් මැදීම් ආදි උපකරණ දී මුළු සිරුර පිරිසිදු කිරීම් කරන්නේ ම මූලික වතාවත් ආදිය ප්‍රකාශ කරයි. **පුත්තදාරෙසු** යනු දූ පුතුන් පළමුව පාපයෙන් වළක්වා යහපත් ඇසුරට යොමු කරන්නේ ශිල්ප ශාස්ත්‍ර ප්‍රගුණ කරවන්නේ. වයසට පැමිණි කල්හි, සුදුසු කුලයක් ඇසුරින් ආවාහ-විවාහ කරවන්නේ සුදුසු කල්හි ධනය පවරා දෙන්නේ දූපුතුන් කෙරෙහි ධර්මය හැසිරීම නම් වේ. බිරිඳ සම්මාන කරන්නේ නොඉක්මවා ක්‍රියා කරන්නේ, ඉසුරු සම්පත් පවරා දෙන්නේ අලංකාර දෑ පිරිනමන්නේ යනු අඹුවන් කෙරෙහි ධර්මය හැසිරීම යනුයි. **මිත්තාමච්චෙසු** යනු, මිත්‍ර ඇමතියන් සතර සංග්‍රහ වස්තුවලින් සංග්‍රහ කරන්නේ පරස්පරතා ගැටුම් පිණිස ක්‍රියා නොකරන්නේ, ඔවුන් විෂයෙහි ධර්මය හැසිරීම යනුයි. **වාහනෙසු බලෙසුච** යනු, ඇත්, අස් ආදීන් වාහනයන්ගේ බලකායන් දියයුතු අයට දෙන්නේ සත්කාර කරමින් හස්ති අශ්ව ආදීහු මහලු වූ කල්හි වැඩකටයුතුවල නොයොදමින්, ඔවුන් විෂයෙහි ධර්මයෙහි හැසිරීම යනුයි.
**ගාමෙසු නිගමෙසුච** යනු ගම් නියම්ගම්වාසීහු, දඬුවම් බලියම් (ආදායම් බදු) ආදියෙන් නොපෙළන්නේ ඔවුන් ධර්මයෙහි හැසිරීම යනු **රට්ඨෙසු ජනපදෙසුච** යනු රට ද, ජනපදය ද නිකරුනේ වෙහෙසන්නේ පිරිසිදු යහපත් සිතක් නොපිහිටන්නේ, එවැන්නෙහි අධර්ම හැසිරීම නම් වෙයි. පීඩාවට පත් නොවන්නේ සුහද සිත පතුරුවන්නේ එහි ධර්මයෙහි හැසිරීම යනුවෙනි. **සමණ බ්‍රාහ්මණෙසුච** යනු ඔවුන්ට සිවුපසය දෙන්නෝ නම් වෙති. ඔවුන් විෂයෙහි ධර්මයෙහි හැසිරීම යනු **මිගපක්ඛීසුච** යනු, සියලු සිව්පා, පක්‍ෂීන්ට අභය දානය දෙමින් ඔවුන් විෂයෙහි ධර්මයෙහි හැසිරීම නම් වේ. **ධම්මො චිණ්ණො** යනු, සමචර්යා ධර්ම පුරුදු කරන්නේ නිසි පරිදි සොයා බලා හැසිරේ යනුයි. **සුඛාවහො **යනු ත්‍රිහේතුක උදාර කුලවලට අයත් කාමලෝක හයෙහි සැප ගෙන දෙයි යන අර්ථයයි. **සුචිණ්ණෙනා** යනු, මේ ලෝකයෙහි පුරුදු කරන ලද්දා වූ කාය සුචරිතාදි යහපත් පුරුදු වේ. **දිවං පත්තා** යනු, දිව්‍යලෝක බ්‍රහ්මලෝක සංඛ්‍යාත දිව්‍යලෝක ගතවූවෝ එහි දිව්‍ය සම්පත් ලැබ උපන්නෝ වෙති. **මා ධම්මං රාජ පමාදො** යනු එබැවින් මහරජ, ඔබ ජීවිතය හැරයන්නේ නමුත් ධර්මයෙහි ප්‍රමාද නොවෙව යන ආකල්පයයි.
මෙසේ දස ධර්මචර්යා ඇතුළත් ගාථා වදාරා තවදුරටත් අවවාද දෙන්නේ අවසාන වශයෙන් මේ ගාථාවද කීවේය.
එහිදී ම ඔබට වත් පිළිවෙත් සපුරාලන බවට අනුශාසනා කරනු කැමැත්තේ වෙමි. ප්‍රඥාවන්තයන් සේවනය කරමින් යහපත් වූයේ පුරණ ලද ගුණයෙන් යුතුව ගුණයන් සමාදන්ව, මේ අනුශාසනා නොඉක්මවා පිළිපදුව.
එහි, **තත්‍ථෙව තෙ වත්තපදා** යනු, මේ පෙර පරිද්දෙන්ම යෙදිය යුතුයි. **සප්පඤ්ඤසේවි කල්‍යාණි සමත්තා සාමතං විදූ** යනු මහරජ, මා විසින් කියන ලද අවවාද පරිදි ඔබ, සුදුසු කාලයෙහි ප්‍රඥාවන්ත පුද්ගලයෙකු සේවනය කර යහපත් ගුණයෙන් පිරිපුන්ව සිට මැනවින් පසක් කළ පරිපූර්ණ වූ සාමාර්ථ බවක් ඇති බව දැනගන්න. තමන් ප්‍රත්‍යක්‍ෂ වශයෙන් දැන, අනුශාසනා කළ පරිදි පිළිපදුව.
එසේ බෝධිසත්ත්වයෝ ආකාශ ගංගාවෙන් එතර වන්නාක් මෙන් බුද්ධ ලීලාවෙන් දහම් දෙසූ සේක. මහජනයා මහත් සත්කාර කළහ. දහස් ගණනින් සාදු නාද දුන්හ. රජ සතුටු වූයේ, ඇමතියන් අමතා මෙසේ විචාළේය. පින්වත් ඇමතිවරුනි, මගේ පුත්‍රයා විසින්, තුඩකින් අනින ලද නොමේරූ ගෙඩියක් මෙන් ඇත්තේ, ජම්බුක පණ්ඩිතයා විසින් මෙසේ කියන ලද්දේ කවරකු වශයෙන් සේවය කළයුතු වන්නේද? කෙසේ කරන ලදද? සේනාපති වශයෙනි දේවයන් වහන්ස, එසේ වී නම් ඔහුට සේනාපති තනතුර දෙමියි, ජම්බුකයා අදාළ තනතුරේ තැබීය. ඔහු එතැන් පටන් සේනාපති තනතුරේ සිට පිය කර්ම කෙළේය. කුරුල්ලන් තිදෙනාට ඉමහත් සත්කාරය විය. ජනයෝ තිදෙනා ද, රජුට අර්ථයෙන් ද, ධර්මයෙන් ද අනුශාසනා කළහ. බෝසතුන් ගේ අවවාදයේ පිිහිටා රජ දානාදී පින් රැස් කොට ස්වර්ගගාමී විය. ඇමතිවරු රජුගේ ශරීරය ආදාහනය කොට කුරුල්ලන්ට දන්වා ස්වාමීනි, ජම්බුක නම් කුරුළු රජා ඔබලාට ඡත්‍රය එසවිය යුතුයයි කීවේය යයි කීවාහුය. බෝධිසත්ත්වයෝ මට රාජ්‍ය කර්මයෙන් වැඩක් නැත. ඔබලා අප්‍රමාදීව රාජ්‍ය කරවූය යි, ජනතාව ශීලයෙහි පිහිටුවා මෙසේ විනිශ්චය නියම කිරීම, පවත්වව් යයි විනිශ්චය ධර්මය රන් තහඩුවක ලියා තබා, වනගත විය. ඔහුගේ අවවාද වර්ෂ හතළිස් දහසක් කල් පවතීයයි කීය.
ශාස්තෲන් වහන්සේ, රජුට අවවාද වශයෙන් මේ ධර්ම දේශනාව දේශනා කොට ජාතක කථාව නිම කළහ. එකල රජු නම් ආනන්ද තෙරුන්ය. කුණ්ඩලිනිය උප්පලවණ්ණා වූවාය. වෙස්සන්තර, සාරිපුත්ත තෙරුන්ය. රජ ඇමතිවරු බුදු පිරිස වූහ. ජම්බුක පක්‍ෂියා නම් මම ම වීමි යි කීය.
**අලඞ්කතා කුණ්ඩලිනො සුවත්‍ථා** යන මෙය ශාස්තෲන් වහන්සේ, ජේතවනාරාමයේ වැඩ වාසය කරන සේක්, මහා මුගලන් තෙරුන් වහන්සේගේ පරිනිර්වාණය අරබයා වදාළ සේක. සාරිපුත්ත තෙරුන් වහන්සේ, දෙව්රම් වෙහෙර වැඩවසන තථාගතයන් වහන්සේගෙන් සිය පිරිනිවීම අනුදන්නවා ගෙන ගොස් නාලක ගමෙහි උපන්ගෙහි දී ම පිරිනිවන් පෑ සේක. උන්වහන්සේගේ පිරිනිවන් පෑ බව අසා, ශාස්තෲන් වහන්සේ රජගහනුවරට වැඩ, වේළුවනයේ වැඩ වාසය කළ සේක. එකල්හි, මහමුගලන් තෙරුන් වහන්සේ ඉසිගිලි පර්වත ආසන්නයේ කාළසිලාවෙහි වැඩ වාසය කරති. උන්වහන්සේ සෘද්ධි බලයෙන් කෙළවර පැමිණි නිසාවෙන්, අහස් තලයේ ද පොළෝ තලයේ ද සැරිසරති. දිව්‍ය ලෝකයෙහි බුද්ධ ශ්‍රාවකයන්ගේ මහත් වූ ඉසුරු සම්පත් දැක කෙලෙස් පිරුණු අපායවල, තීර්ථක ශ්‍රාවකයන්ගේ ඉමහත් දුක් දැක, මිනිස් ලොවට වැඩමකට අසවල් උපාසකයා අසවල් උපාසිකාව ද අසවල් නම් ඇති දිව්‍ය ලෝකයේ උපත ලබන මහත් ඉසුරු සම්පත් අනුභව කරති. තීර්ථක ශ්‍රාවකයන් අතර අසවලා ද, අසවල් තැනැත්තිය ද, අපායවල අසවල් නම් අපායෙහි උපත ලද්දේ යයි මිනිසුන්ට වදාළ සේක. මිනිස්සු, ශාසනයේ පහදිත්, තීර්ථකයන් දුරු කරත්. බුද්ධ ශ්‍රාවකයන්ට ඉමහත් සත්කාර ලැබුණේ විය. තීර්ථකයන්ට ලැබෙන සත්කාර පිරිහෙයි.
ඔවුහු තෙරුන් කෙරෙහි වෛර බැඳ, මොහු ජීවත් වනතාක් කල් අපගේ උපස්ථායකයෝ බිඳෙත්. සත්කාර සම්මාන ද පිරිහෙයි. මොහුව (මුගලන් තෙරුන්ව) මරන්නෙමුයි තෙරුන්ගේ මරණය සිදුකිරීමට ශ්‍රමණගුප්ත නම් සොරාට දහසක් දුන්හ. ඔහු තෙරුන් මරන්නෙමියි මහත් පිරිවර සහිතව කාළසිලා පර්වතයට ගියේය. තෙරුන් වහන්සේ ඔහු පැමිණෙනවා දැකම සෘද්ධියෙන් උඩට නැගී පලා ගිය සේක. සොරා එදවස, තෙරුන් නොදැක, නැවතී, ඊළඟ දිනයේ දී, හයවෙනි දින ආවේය. තෙරුන් වහන්සේ එ පරිදි සෘද්ධි බලයෙන් වැඩි සේක. සත්වෙනි දිනයේ නම් තෙරුන්ගේ, පෙර කරන ලද අපරාපරියවේදනිය කර්මයකට අවස්ථාව එළඹුණි. උන්වහන්සේ වනාහී පෙරැ සසර දී, බිරිඳගේ බස් ගෙන මව්පියන් මරනු කැමැත්තේ යහනාවෙන් ම කැලයට ගෙන ගොස් සොරුන්ගේ ආකාරය හඟවා මව්පියන් දෙදෙනාට තලා පෙළා පහර දුන්නේය. ඔවුහු දෑස් දුබල නිසා, රූප දැකීම් රහිත වූවෝ ඒ තමන්ගේ පුතු බව නො අදහන්නෝ මේ සොරුන් යයි යන හැඟීමෙන්, දරුව, අසවල් නම් ඇති සොරු අපව ඝාතනය කරති. නුඹ ඉවත්ව යවයි කී. ඔහුට අවස්ථාව සලසමින් හඬා වැලපුනහ. ඔහු මෙසේ සිතීය. මොවුහු, මා විසින් තලනු ලබන්නේ ද, මගේ අර්ථ සිද්ධිය ගැන ම සිතා වැලපෙති. අයුතු වැඩක් කරමි. ඉක්බිති ඔවුන් අස්වසා සොරුන් පලායන බව හඟවා, ඔවුන්ගේ අතපය මිරිකා අම්මේ, තාත්තේ බිය නොවන්න. සොරු පලාගියෝ යයි කියා නැවත තමන්ගේ ගෙදරටම පැමිණ වීය. එම පාප කර්මය මෙ පමණ කලක් ඵල නොදී අළුයට සැඟවුණු ගිනිගුලියක් මෙන් සිට, මේ අවසන් භවයේ දී ආසන්නයට පැමිණ සිටියේය. යම්සේ බලු වැද්දකු විසින් මුවකු දැක බල්ලා පසුපස නොගොස් මුවා ලුහුබැඳ යම්තැනකට එළඹේද? එහිදී ම අල්ලා ගනියි. එසේ මේ කර්මය යම්කිසි අවස්ථාවක ඉඩක් ලබයිද? එහි දී විපාක දෙයි. ඉන් මිදුණෙක් නම් නැත.
තෙරුන් වහන්සේ, තමන් කළ කර්මය පසුපස එන බව දැන තෙරුන් වහන්සේ ඉවත්ව නොගිය සේක. උන්වහන්සේට, කර්මය පසුපස ගලා එන බැවින්, අහස උඩට නැගීමට නොහැකි විය. නන්දෝපනන්ද දමනයෙන් වෛජයන්ත ප්‍රාසාදය කම්පනය කළ උන්වහන්සේට සෘද්ධිය, කර්ම විපාක බලයෙන් දුර්වලත්වයට පත්විය. සොරා, තෙරුන්ව අල්ලාගෙන, තෙරුන්ගේ ඇට, සුන් සහල් පමණට කුඩු කරන්නේ, සිඳ කුඩුකර, පඳුරු ගොඩක් මත බහා වධ දී, මැරුනාය යන හැඟීමෙන් පඳුරු ගොඩක් මත දමා පිරිවර සහිතව නික්ම ගියහ. තෙරුන් ද, සිහිය ලැබ ශාස්තෲන් වහන්සේ වැඳ පිරිනිවන් පාන්නෙමියි සිතා, සිරුර ධ්‍යාන බලයෙන් වෙලාගෙන තදකොට අහසට නැගී අහසින් ශාස්තෲන් වහන්සේ සමීපයට ගොස්, ශාස්තෲන් වහන්සේ වැඳ, “ස්වාමීනි, මම ආයුෂ අත්හැර පිරිනිවන් පාන්නෙමියි” වදාළ සේක. “මොග්ගල්ලානයෙනි, පිරිනිවන් පාන්නෙහිද?” “එසේය ස්වාමීනි.” “කොතනට ගොසින්ද?” “ස්වාමීනි, කාලසිලා පව්වට ගොසිනි.” “එසේ වීනම් මොග්ගල්ලානය, මට ධර්මය පවසා වඩිනු මැනවි. මෙබඳු ශ්‍රාවකයකුගේ දැකීමක් දැන් නැත.” උන්වහන්සේ “ස්වාමීනි, එසේ කරන්නෙමි”යි ශාස්තෲන් වහන්සේ වැඳ, තල්ගසක පමණට අහසට නැගී පිරිනිවන්පානා දිනයෙහි සාරිපුත්ත තෙරුන් මෙන් විවිධාකාර සෘද්ධි මවා, ධර්මය පවසා ශාස්තෲන් වැඳ අටවෙනි දිනයේ දී කාළසිලාවේදී පිරිනිවන් පෑ සේක.
ඒ ක්‍ෂණයේ ම සදෙව්ලොව එකම කෝලාහලයක් විය. අපගේ ගුරුතුමා පිරිනිවන් පෑවේ යයි දිව්‍යමය සුවඳ මල් ධූප සඳුන්කුඩු ද නොයෙක් දරද ගෙන පැමිණියහ. රියන් අනූනමයක් ප්‍රමාණයේ සඳුන් චිතකයක් ද විය. ශාස්තෲන් වහන්සේ, තෙරණුවන්ගේ සමීපයේ සිට ශරීරය අත්හැරීම කළ සේක. ආදාහනය හාත්පස අවට යොදුනක් පමණ ප්‍රදේශයේ මල් වර්ෂාවක් වැස්සේය. දෙවියන් අතර මිනිස්සු ද, මිනිසුන් අතර දෙවියෝ ද සිටියහ. පිළිවෙලින් දෙවියන් අතර යක්‍ෂයෝ සිටිත්. යක්‍ෂයන් අතරෙහි ගාන්ධර්වයෝ සිටිති. ගාන්ධර්වයන් අතර නාගයෝ සිටිත්. නාගයන් අතර ගුරුළෝ සිටිත්. ගුරුළුන් අතර කින්නරයෝ සිටිත්. කින්නරයන් අතර කිඳුරෝ සිටිත්. කිඳුරන් අතර කුඩ තිබෙත්. කුඩ අතරෙන් රන්සෙමර තිබේ. රන් සෙමර අතර කොඩි තිබේ. ධජයන් අතර පතාක කොඩි තිබේ. දින හතක් යහපත් ක්‍රීඩා කළහ. ශාස්තෲන් වහන්සේ, තෙරණුවන්ගේ ධාතු ගෙන්වා ගෙන වේළුවන දොරටුව අබියස මළුවෙහි චෛත්‍යයක් ද කරවූ සේක. එකල දම් සභාවේදී කථා ආරම්භ කළහ. ඇවැත්නි, සැරියුත් මහරහතුන් වහන්සේ, තථාගතයන් වහන්සේගේ සමීපයෙහි පිරිනිවන් නොපෑයෙන් බුදුරදුන් ගේ සමීපයෙහි මහත් වූ සම්මාන නොලැබූ සේක. මහ මුගලන් තෙරුන් වහන්සේ බුදුරදුන්ගේ සමීපයෙහි පිරිනිවන්පෑ බැවින් මහත් සම්මාන ලැබූහ. ශාස්තෲන් වහන්සේ වැඩම කර, මහණෙනි, කවර කථාවකින් යුක්තව සිටියෙහුදැයි විමසා, මෙබඳු කථාවකින් සිටින්නමෝ යයි විචාරා මෙබඳු කථාවකින් යයි කී කල්හි, මහණෙනි, මහ මුගලන් තෙරුන් දැන් පමණක් නොවෙයි මගේ සමීපයෙන් සම්මාන පුද ලැබුවේ. පෙර ද ලැබුවේ යයි වදාරා අතීත කථාව ගෙනහැර පෑ සේක.
අතීතයේ බරණැස බ්‍රහ්මදත්ත රජු රාජ්‍යය කරවන කල්හි බෝධිසත්ත්වයෝ පුරෝහිත බැමිණියගේ කුසෙහි පිළිසිඳගෙන, දස මසක් ඇවෑමෙන් අලුයම් කාලයේ මව්කුසින් නික්මුණහ. එකෙණෙහි, බරණැස් නගරයේ දොළොස් යොදුනක ප්‍රදේශයේ සියලු ආයුධ දිළිසුණේය. පුරෝහිතයා, පුතු උපන් කල්හි, පිටතට නික්ම අහස බලන්නේ, නැකැත් යෝගයක් දැක, මේ නැකැත් යෝගයෙන් උපන් බැවින් මේ කුමාරයා මුළු දඹදිව් තලයේ දුනු ශිල්පීන්ගෙන් අග්‍ර ප්‍රමුඛයා වන්නේ යයි දැන, කලින් ම රාජකුලයට ගොස්, රජුගෙන් සැපසේ නිදාගත්තේදැයි විචාළේය. ඇදුරුතුමනි, කුමන සැපයක්ද? අද මුළු නගරයේ සියලු ආයුධ දිළිසුණේ යයි කී කල්හි, දේවයන් වහන්ස, බිය නොවන්න. ඔබතුමාගේ නිවේසනයේ පමණක් නොව, මුළු නගරයේ ම ආයුධ දිළිසුණේ යයි, අද අපගේ ගෙදර, කුමාරයාගේ උපත සිදුවූ බැවින් එසේ සිදුවිය යි, ඔහු මුළු දඹදිව ම දුනු ශිල්පීන්ගෙන් අග්‍රයා වන්නේය. යහපති ගුරුතුමනි, එසේ වී නම් ඔහු පෝෂණය කරවා වයසට පැමිණි කල්හි, අපට දෙන්න යයි කියා කිරි මිල සඳහා දහසකුත් දෙවාපීය. පුරෝහිතයා එය රැගෙන ගෙදර ගොස් බැමිණියට දී, පුතුගේ නම් තබන දිනයේ උපන් විගස ආයුධ දිළිසුණු නිසා ජෝතිපාල යයි ඔහුට නම් තැබීය.
ඔහු ඉමහත් පිරිවරින් වැඩෙනු ලැබෙන්නේ සොළොස් (16) අවුරුදු කාලයේ උතුම් රූපශ්‍රීයෙන් යුක්ත විය. ඉක්බිති ඔහුගේ පියා ශරීර ලකුණු බලා, දහසක් දී, දරුව; තක්‍ෂිලාවට ගොස් දිසාපාමොක් ඇදුරාගේ සමීපයෙහි ශිල්ප උගනිව් යි කීවේය. ඔහු යහපතැයි පිළිගෙන ගුරුපඬුරු රැගෙන දෙමව්පියන් වැඳ එහි ගොස් දහස දී ශිල්ප උගෙන ගෙන, සත් දිනකින්ම නිමාවට පැමිණියේය. ඉක්බිති ඔහුගේ ගුරුතුමා සතුටු වී තමාගේ සන්තක වූ කඩු රත්නය ද, කොපුව ද එළු අඟක බහාලූ දුනු කලාප සහිත කොපුව ද, කිණිහිර ද තමාගේ සන්නද්ධ සැට්ටය ද, නළල් පටය ද දී, දරුව ජෝතිපාලය, මම මහලු වෙමි. දැන් නුඹ මේ මානවකයන්ට උගන්වුව මැනවැයි, පන්සීයයක් මානවකයන් ඔහුට ම පවරා දෙනු ලැබීය. බෝධිසත්ත්වයෝ සියලු උපකරණ ගෙන, ගුරුතුමා වැඳ බරණැසටම අවුත් දෙමව්පියන් දැකබලා සිටියහ. ඉක්බිති, හේ වැඳ සිටි කල්හි පියා මෙසේ කීවේය. දරුව; ශිල්පය උගත්තේද? පියාණෙනි, එසේය. ඔහු ඔහුගේ වචන අසා රජගෙදරට ගොස් දේවයන් වහන්ස, මගේ පුතා ශිල්ප හදාරා ආවේය. දේවයන් වහන්ස, කුමක් කරනු ලැබේදැයි කීවේය. ගුරුතුමනි; අපට උවටැන් කරාවා. දේවයන් වහන්ස; ඔහුට වියදමට මුදල් අනුදැනව. දිනපතා දහසක් ලැබේවා’යි ඔහු යහපතැයි පිළිගෙන ගෙදර ගොස්, කුමාරයා කැඳවා, දරුව; නුඹ රජතුමාට උපස්ථාන කරවයි කීවේය. ඔහු එතැන් පටන් දිනපතා දහසක් ලැබ, රජුට උපස්ථාන කෙළේය.
රාජ්‍ය සේවකයෝ උද්ඝෝෂණය කළහ. අපි ජෝතිපාල විසින් කරන ලද වැඩ නොදකිමු. දිනපතා දහසක් ගනියි. අපිද ඔහුගේ ශිල්පය දකිනු කැමැත්තෝ වෙමුයි රජු, ඔවුන්ගේ බස් අසා පුරෝහිතට කථා කොට මෙ කරුණු පුරෝහිතයාට කීය. පුරෝහිතයා, යහපති, දේවයන් වහන්ස යයි පිළිගෙන පුතුට දැනුම් දුන්නේය. ඔහු, පියාණෙනි, යහපතැයි මෙයින් සත්වෙනි දිනයේ දී ශිල්ප දක්වන්නෙමියි, රජු තමන්ගේ රාජ්‍යයේ දුනු ශිල්පීන් රැස්කරාවායි කීවේය. පුරෝහිතයා එය අසා ගොස් රජුට ඒ බව දැනුම් දුන්නේය. රජු නගරයේ බෙරහඬ නංවා දුනු ශිල්පීන් සම්පාදනය කරවීය. සැටදහසක් දුනුවායෝ ඒකරාශී වූවහු රජු ඔවුන්ට, රැස්කළ කාරණාව දන්වා නගරවාසීහු ජෝතිපාලගේ ශිල්පය බලත්වායි බෙරහඬ නංවා රාජාංගනයට රැස්කරවා මහජනයා පිරිවරාගෙන උතුම් පලඟක් මත හිඳ දුනු ශිල්පීන් කැඳවා, ජෝතිපාල පැමිණේවායි කැඳවීය. හෙතෙම ගුරුතුමා විසින් දෙන ලද දුන්න කිණිහිර, සන්නද්ධ සැට්ටය, හිස් පළඳනාව, නිවාසයේ තබා කඩුව ගෙන්වා ගෙන ප්‍රකෘති ස්වභාවයෙන් ම රජු සමීපයට ගොස් එකත්පසක සිටියේය.
ධනු ග්‍රාහකයෝ ජෝතිපාල, දුනු ශිල්පය පෙන්වීමට පැමිණියේ දුන්න නොගෙනම පැමිණියේ, අපගේ අතින් දුන්න ගනු කැමැත්තේ වන්නේයයි, ඔහුට දුන්න නොදෙමුයි (ඔවුහු) කතිකා කරගත්හ. රජු ජෝතිපාල අමතා ශිල්ප දක්වන්නැයි කීවේය. ඔහු හණ රෙද්ද, පරීක්‍ෂා කර බලා, හණ රෙද්ද ඇතුළින් තුබූ සළුව ඉවත්කොට සන්නාහ සන්නද්ධ හැට්ටයට අතයවා උරහිස් හිස් පළඳනාව ඉවත් කොට එළු අඟක බහා තුබූ දුන්නෙහි පබළු වර්ණ දුනුදිය නංවා කිණිහිර පිටෙහි බැඳ කඩුව වමතින් ගෙන දියමන්ති අග ඇති නාරාවය (යකඩ හුල) නියපිටින් පෙරළමින් හණ රෙද්ද විවරකොට, පොළොවට ගසා බිඳ, අලංකාර වූ ඇත් පැටවකු මෙන් නික්ම ගොස්, රජුට ගෞරව දක්වා සිටියේය. ඒ දැක මහජනයා ප්‍රීතිඝෝෂා කරති. නාද දෙති. අත්පොළසන් හඬ නංවති. රජු ජෝතිපාල ශිල්ප දක්වන්නේ යයි කීය. රජතුමනි, ඔබතුමාගේ දුනු ශිල්පීන් අතර සිටින, අක්‍ෂණවේදීන්, වාලවේධීන්, ශබ්දවේදීන් ඊතල විදින්නන් යන සතර ධනුර්ධරයන් ම කැඳවව. රජු කැඳවීය.
බෝධිසත්ත්වයෝ රාජ අංගනයෙහි චතුරශ්‍රය අභ්‍යන්තරයේ මණ්ඩපයක් කරවා කොන් සතරෙහි, ධනුර්ධරයන් සතර දෙනෙකු තබා, එකිනෙකාට, ඊතල තිස් දහසකන් ද දී, එකිනෙකාට සමීපයේ ඊතල බෙදා දෙන්නෙකු තබා, තෙමේ දියමන්ති අගින් යුත්, යකඩ හුල්කටුව බැගින් ගෙන්වාගෙන මණ්ඩපය මැද සිට මහරජතුමනි, මේ ධනුර්ධරයන් සතරදෙන එක පහරින් ඊතල දමා, මට විදිත්වා. මේ මේ කැඩුණු කැබලිවලින් නවත්වන්නෙමියි කීය. රජු එසේ කරවු යයි අණ කෙළේය. ධනුර්ධයෝ ආවෝය. මහරජුනි, අපි අකුණු සැරින් විදින්නන්, ගණ අඳුරේ විදින්නන්, ශබ්දවේදීන්, ආයුධවේදීන් ඊතල ආදි දෙයින් විදින්නන්, ජෝතිපාලකයා තරුණ මානවකයෙකි. අපි නො විදින්නෙමුයි බෝධිසත්ත්වයෝ, ඉදින් හැකිවන්නාහු නම් මට විදිවු යයි කීය. ඔවුහු යහපතැයි පිළිගෙන එකපාරින් ම කැබලි ඊතල දමා ගැසූහ. බෝධිසත්ත්වයෝ ඒවා නාරස්නෙන් පහර දී එහෙට මෙහෙට හැකි පරිදි බිම දැමීය. බෝධිකොටුව විනාශ වන්නාක් මෙන් තාලයෙන් තාලය, ඊතලයෙන් ඊතලය, දණ්ඩෙන් දණ්ඩ ඊතල හඬින් හඬ නො ඉක්මවන්නේ දමා ගසා, ඊතල හඬ පමණක් කෙළේය. දුනුවායන්ගේ ඊතල ක්‍ෂය විය. ඔහු ඒවා ගෙවී ගිය බව දැන ඊතල හඬ අවසන් වීමට පෙර පලාගොස් රජු සමීපයේ සිාටියේයෙ. මහජනයා හඬ නගන්නෝ අත්පොළසන් දෙවන්නෝ ගලග් උඩ දුවන්නෝ අසුරු පහර දෙන්නෝ මහ කෝලාහලයක් කර වස්ත්‍රාභරණාදිය දමාගැසූහ. මෙසේ රැස්කළා වූ ධනය අටළොස් කෝටියක් පමණ විය.
ඉක්බිති ඔහුගෙන් රජ විචාළේය. ජෝතිපාල කුමන ශිල්පයක් නම් දන්නෙහිද? දේවයන් වහන්ස, ඊතල වැළැක්වීමේ ශිල්පයයි. වෙනත් කිසිවෙක් දන්නෙහිද? මා හැර මුළු දඹදිව් තලයේ ම අන් කිසිවෙක් නැත මහරජතුමනි. දරුව, වෙනත් ශිල්පයක් දක්වව. දේවයන් වහන්ස, මේ සිව්කොණේ සිට ජනතාව සතර දෙනෙකුට මට විදීමට නොහැකි වූහ. මේ සිව්කොණේ සිටියෙකුට මම එකම ඊතල පහරින් විදින්නෙමි. දුනුවායෝ එසේ සිටීමට නොසමත් වූහ. බෝධිසත්ත්වයෝ සතර කොන්වල කෙසෙල්ගෙඩි සතරක් තබා අලවංගු තුඩෙහි රතු නූල්කැබැල්ලක් බැඳ, එක් කෙසෙල් ගෙඩියක් ඉලක්ක කොට දමා ගැසීය. නාරස්නය ඒ කෙසෙල්ගෙඩිය විදගෙන අනතුරුව දෙවෙනි, තෙවෙනි, සතරවෙනි ද, යළිත් පළමු පරිද්දෙන් ම විද නැවත අතට ම පිහිටියේය. කෙසෙල් නූලේ දැවටී තුබුණාහ. මහජනයා දහසක් ප්‍රීතිඝෝෂා පැවැත්වූහ. රජතුමා දරුව, එය කුමන ශිල්පයක් ද? දේවයන් වහන්ස, එය චක්‍රවිදීම නම් වේ. දරුව, තවත් ශිල්පයක් දක්වන්න. බෝධිසත්ත්වයෝ ඊතල යෂ්ටි නම්, ඊතල රැහැන් නම්, ඊතල වේය නම් දැක්වීය. ඊතල ප්‍රාසාද නම්, ඊතල මණ්ඩප නමි. ඊතල හිණිමඟ නම් ඊතල ප්‍රාකාර නමි. ඊතල පොකුණ නම් ඊතල පියුම් නම් ආදිය පිපුණේ කරවීය. ඊතල වර්ෂාවක් වැස්සවීය. මේ ආදි තවත් අනභිභවනීය ශිල්ප දොළසක් පමණ දක්වා පෙන්වා යළිත් අසාධාරණ මහකඳන් හතක් ද, බිඳවාලීය. අඟල් අටක් පමණ ඝනකම දිඹුල් කොටයක් ද විද්දේය. අඟල් සතරක් ඝනකම, පියාගස් ලෑල්ලක් ද, අඟල් දොළසක් ඝනකම තඹ ඉරියව්වක් ද, අඟල් එකක් ඝනකම යකඩ පුවරුව ද ඒකාබද්ධ වූ පුවරු සියයක් ද විද්දේය. පිදුරු ගැලක් ද, වැලි ගලක් ද, ලෑලි ගැලක් ද යන ඒවාට ඉදිරියෙන් හීය විද පසුපසින් නික්මවාලීය. ජලයෙහි, ගොනුන් සතර දෙනෙකුට ද, ගොඩබිම වෘෂභයන් අටදෙනෙකු ද සිටින තැනට ඊතල යැවීය. ගොඩබිම වාතයේ සංඥාවෙන් ගොනුන් මත්තෙහි අශ්ව ලෝමයක් විද්දේය. ඔහුගේ මෙපමණ ශිල්ප දක්වන්නේ ම ඉර බැස ගියේය.
ඉක්බිති රජු ඔහුට, සේනාපති තනතුර පිරිනමා, ජෝතිපාලය, අද සුදුසු කාලය නොවේ. හෙට සේනාපති පදවිය ගන්නේ නම් යෙහෙකි. කෙල් රවුල් බා, ස්නානය කර පැමිණෙන්නැයි එ දවස පිරිවැය පිණිස ලක්ෂයක් ද පිරිනැමීය. බෝධිසත්ත්වයෝ, මේවායින් මට වැඩක් නැත. අටළොස් කෙළක් ධනය ස්වාමියන්ට ම පවරා මහත් පිරිවරින් නෑමට ගොස්, කෙස් රවුල් බහා, ස්නානය කර සර්වාලංකාරයෙන් සැරසී අපමණ අසිරියෙන් නිවස්නට පැමිණ මහාර්ඝ රසැති භෝජනය වළඳා, සිරියහනට නැගී නිදන්නේ යාම දෙකක් නිදාගෙන, පශ්චිම යාමයෙහි පිබිද, නැගිට, පලඟක් බැඳ යහන් මත්තෙහි හොත්තේ ම තමාගේ ශිල්පයේ මුල මැද අග මෙනෙහි කරන්නේ මගේ ශිල්පයේ මුලින් ම මරණින් පසු තත්ත්වය ප්‍රකට වෙයි. මධ්‍යමයේ, කෙලෙස් පටිභෝගය ද, අවසානයේ අපායෙහි පිළිසිඳ ගැනීමද වේ. ප්‍රාණඝාතාදි කෙලෙස් පරිභෝගවලදී ද, අධික ලෙස ප්‍රමාද වූයේ අපාය ප්‍රතිසන්ධිය දෙයි. රජු විසින්, මට මහත් වූ සෙනෙවි තනතුර දෙන ලදි. එය මට මහත් ඉසුරු සම්පත් වන්නේය. බිරිඳ ද, දූ පුත්තු ද බොහෝ වන්නාහ. කෙලෙස් සහිත වස්තු බොහෝකොට ගියේය. දුරුකිරීමට අපහසු වෙයි. දැන්ම ම නික්ම හුදකලාව ම වනයට පිවිස සෘෂි ප්‍රව්‍රජ්‍යාවෙන් මට පැවිදිවීමට සුදුසු ය. සිරියහනින් නැගිට කිසිවකුට නොකියා මාලිගාවෙන් බැස, ප්‍රධාන දොරටුවෙන් නික්ම හුදකලාවම වනයට පිවිස ගෝදාවරී නදී තෙර තුන්යොදුනක් විශාලැති කපිට්ඨවනය ඇසුරුකොට විසීය.
ඔහුගේ නික්මුණු බව දැන ශක්‍රයා විශ්වකර්මයා කැඳවා, දරුව; ජෝතිපාල තෙම අභිනිෂ්ක්‍රමණයෙන් නික්මුණේ, මහත් සමාගමයක් වන්නේය. ගෝදාවරී නදී තීරයේ කපිල වනයේ අසපුවක් මවා පැවිදි පිරිකර ද සම්පාදනය කර දෙවයි කීවේය. ඔහු එසේ කෙළේය. බෝධිසත්ත්වයෝ ඒ ස්ථානයට පැන එක් පදික මාවතක් දැක, පැවිද්දා විසින් වාසය කරන ස්ථානයක් විය යුත්තේය. ඒ මාර්ගයෙන් එතැනට ගොස් කිසිවක් නොදකින්නේ පන්සලට පිවිස පැවිදි පිරිකර දැක ශක්‍රදේවේන්ද්‍රයා මගේ නික්මුණු බව දැනගත්තේ යයි සිතා සළුව ඉවත් කොට රතුවන් චීවරයක් හැඳ-පොරවා අඳුන්දිවිසමින් කළ පත්කඩය ඒකාංශයට දා ගත්තේය. ජටාමඬුලු බැඳ, සහල්ල (උරය) උරහිසින් එල්ලාගෙන සැරයටිය ගෙන පන්සලෙන් නික්ම, සක්මන්මළුවට නැග, කීපවාරයක් ඔබ-මොබ හැසිර ප්‍රව්‍රජ්‍යා සිරියාව සතුටින් සිහිපත් කරමින් කසිණ කර්මස්ථාන සිහි කොට පැවිදි වූ දා පටන් සත්වෙනි දිනයෙහි අෂ්ට සමාපත්ති සහ පංච අභිඥා උපදවාගෙන පිඬු පිණිස වනමුල් ගෙඩි ආහාර වශයෙන් ගෙන හුදකලාවම වැඩවාසය කළ සේක. මව්පියන් හා සහෝදරයන් ද, ඤාති සමූහය ද, ඔහු නොදකින්නෝ, හඬමින් වැලපෙමින් හැසිරෙත්.
ඉක්බිති එක් වැද්දෙක් වනයට පිවිස, කපිල අසපු පෙදෙසේ වැඩහුන්නා වූ බෝසතුන් දැක හේ හැඳිනගෙන ඔහු සමග පිළිසඳර කථාකොට නුවරට ගොස්, ඔහුගේ මව්පියන්ට දැනුම් දුන්නේය. ඔවුහු රජුට දැන්වූහ. රජතුමා, එව්, ඔහු දකින්නෙමුයි ඔහුගේ දෙමව්පියන් රැගෙන මහජනයා පිරිවරන ලද්දේ වැද්දා විසින් දක්වන ලද මාර්ගයෙන්, ගෝදාවරී ගංතෙරට පැමිණියේය. බෝසත් තෙම ගංතෙරට පැමිණ අහසේ වැඩ සිටිමින් දහම් දෙසා ඒ සියල්ලෝ අසපුවට පිවිසවා, එහිදී ද, ඔවුන්ට, අහසෙහි සිටිමින් ම කාමයන්හි ආදීනව පවසා දහම් දෙසූහ. රජු ආදිකොට ඇති සියල්ලෝම පැවිදි වූහ. බෝධිසත්ත්ව තෙම සෘෂි සමූහයා පිරිවරා ගෙන එහිම වාසය කෙළේය. ඉක්බිති එහි ඔහු වාසය කරන බව මුළු දඹදිව් තලයේ ම ප්‍රසිද්ධ විය. වෙනත් රජවරු ද, රටවාසීහු ද පැමිණ ඔහු සමීපයේ පැවිදි වූහ. සමාගමය අතිමහත් විය. පිළිවෙලින් පිරිස සියදහස් ගණනක් වූහ. යමෙක් කාම විතර්කය හෝ ව්‍යාපාද විතර්කයන් හිංසා විතර්කය හෝ සිහිපත් කරයිද, බෝසත් තෙම එතැනට ගොස් ඔහුගේ ඉදිරිපිට, අහසින් වැඩසිට ධර්මය දේශනා කළහ. කසිණ පරිකර්මය කියා පෑහ. ඔහුගේ අවවාදයේ පිහිටා, අෂ්ට සමාපත්ති උපදවා, ධ්‍යාන ඵලයට පැමිණියෝ, සාලිස්සර, මෙණ්ඩිස්සර, පබ්බත කාළදේවල, කිසවච්ඡ, අනුසිස්ස, නාරද යනුවෙන් ජ්‍යෙෂ්ඨයෝ සත්දෙනෙක් වූහ. පසු කාලයේ කපිල ආශ්‍රමයේ සෘෂි සමූහයා පිරිවරන ලද්දේ වාසය කිරීමට ඉඩක් නො සෑහේ.
ඉක්බිති බෝසත් තෙම සාලිස්සර අමතා සාලිස්සරය; මේ අසපුව සෘෂි සමූහයාට ඉඩකඩ මදිය. නුඹ මේ සෘෂි සමූහයා රැගෙන මෙජ්ඣ රජුගේ රාජ්‍යයේ ලම්බචූලක නම් නියම්ගම ඇසුරු කොට වාසය කරවයි කීවේය. ඔහු යහපතැයි ඔහුගේ වචනය පිළිගෙන, නොයෙක් දහස් ගණන් සෘෂි ගණයා රැගෙන එහි ගොස්, වාසය කෙළේය. මිනිසුන් අතර සිටි, පැවිදිවනු කැමැත්තහු පැමිණ නැවත ආශ්‍රමය පිරුණෝ වූහ. බෝධිසත්ත්වයෝ මෙණ්ඩිස්සර අමතා, “මෙණ්ඩිස්සරය, නුඹ මේ සෘෂි සමූහයා රැගෙන සූර ජනපදය සීමාවෙහි, සාතෝදික නම් නදියක් ඇත. එම තීරයේ වාසය කරවයි පිටත් කෙළේය. මෙම උපාය ක්‍රමයෙන් තුන්වෙනි වාරයෙහි ‘පබ්බත’ අමතා “පබ්බතය, නුඹ මහා වනය ආශ්‍රිතව අඤ්ජන නම් පර්වතයක් ඇත. එය ඇසුරු කොට වාසය කරව”යි පිටත් කෙළේය. සිවුවෙනි වාරයෙහි කාළදේවල අමතා, “කාළදේවල, නුඹ දක්‍ෂිණාපථයේ අවන්ති රටෙහි, ඝනසේල නම් පර්වතයක් ඇත. එය ඇසුරු කොට වසන්නැ”යි පිටත් කෙළේය. යළිත් කපිල ආශ්‍රමය පිරුණේ විය. ස්ථාන පහක සෘෂි සමූහයා දහදහස් ගණනින් වූහ. කිසවච්ඡ; යළි බෝසතුන් අමතා දණ්ඩකී රජුගේ රාජ්‍යයෙහි කුම්භවතී නගරයේ සේනාපති ඇසුරු කොට එම උයනෙහි වාසය කෙළේය. නාරද, මධ්‍යම දේශයේ අඤ්ජනගිරි නම් පර්වතයෙහි පර්වතාභ්‍යන්තරයේ වාසය කළේය. අනුසිස්ස, බෝධිසත්ත්වයන් සමීපයේ ම සිටියේය.
එකල්හී දණ්ඩකී රජු තමන්ගෙන් සත්කාර ලබන එක් ගණිකාවක තත්ත්වයෙන් පහ කෙළේය. ඇය, තමන්ගේ වෛශ්‍යා ධර්මය හැඳින හැසිරෙමින් උයනට ගොස් කිසවච්ඡ තාපසයා දැක මේ කාළකණ්ණියකු වන්නේ යයි මොහුගේ සිරුරෙහි දෝෂය පව් සෝදාහැර නා යන්නෙමි යි, දැහැටිකූරක් විකා සියල්ලට පළමු ඔහු මත්තෙහි කෙළපිඩක් දමාගසන්නී, කිසවච්ඡ තාපසයාගේ ජටාව අතර කාරා කෙළ ගසා දැහැටිකූර ඔහුගේ හිසෙහිම දමා තබා හිස සෝදා නා ගියාය. ඉක්බිති රජු ද වෙනත් කරුණක් නිසා වෛශ්‍යාව සිහිකොට නැවත හිටපු තනතුරෙහිම පිහිටුවීය. ඇය මෝහයෙන් මුළාවී කාළකණ්ණියාගේ සිරුරේ පව් සෝදා හළ නිසා රජු නැවත සුදුසු කල්හි තනතුරෙහි තැබීයයි සිතුවාය. මා විසින් කීර්තිය ලබන ලද්දේ යයි, ඉඟියක් ද කළාය. ඉක්බිති නොබෝ දිනකින් ම රජු පුරෝහිතයාගේ ද තනතුර අහෝසි කෙළේය. ඔහු ද ඇගේ සමීපයට ගොස් නුඹ කවර කරුණකින් නැවත තනතුර ලද්දේදැයි විචාළේය. ඉක්බිති ඇය රාජ උද්‍යානයෙහි කාළකණ්ණි තාපසයාගේ සිරුරෙහි, කෙලෙස් පව් පාකර හැරිය බව පාප ප්‍රහාරය කළ බව දැනුම් දුන්නීය. පුරෝහිතයා ද ගොස් එපරිදි ම ඔහුගේ සිරුරෙහි පාපදෝෂ, දුරු කෙළේය. ඒ රජ ද වෙනත් හේතුවකින් නැවත ඔහු එම තනතුරේ තැබීය. ඉක්බිති සවස් කාලයෙහි ප්‍රත්‍යන්ත ජනපදවාසීහු කුපිත වී, සේනා සමූහයා සමග යුද්ධයට පැමිණියහ. එවිට මෝඩකමින් මුළා වී පුරෝහිතයා, රජතුමනි! ඔබතුමා ජයගනු කැමැත්තේ ද? පරාදවනු කැමැත්තේදැයි රජුගෙන් ඇසීය. ජයගනු කැමැත්තෙමි’යි රජු කීය. එසේනම් පළමුව රාජ උයනෙහි ඉන්නා වූ, කාළකණ්ණියාගේ සිරුරේ පාප ප්‍රවාහය කොට එවයි කීය. රජු ඔහුගේ වචනය පිළිගෙන මා සමග රජ උයනට ගොස් එහි සිටින කාළකණ්ණියාගේ ශරීරයේ පාප ප්‍රවාහය කොට එන්නැයි හමුදාවට කියා, උයනට ගොස් දැහැටි දඬු විකා, පළමු කී පරිද්දෙන්, තාපසයාගේ ජටාවෙහි දැහැටි දමා, කෙළ ගසා, දැහැටි දමා ගසා, හිස නා බලසෙනග සමග පාප ප්‍රවාහය කෙළේය.
ඔවුන් එසේ ඉක්ම ගිය පසු, සෙනෙවියා අවුත් තාපසයා දැක දැහැටිකූරු ආදිය ඉවත්කොට මැනවින් නාවා, ස්වාමීනි, රජුට කුමක් වන්නේදැයි විචාළේය. ඇවැත්නි, මගේ සිතේ දෝෂයක් නැත. දෙවියෝ වනාහි කුපිතව, මෙයින් සත්වෙනි දිනයෙහි මුළු රටම අරාජික කරන්නෝය. නුඹ ඉක්මණින් පලාගොස් අන් තැනකට යව යනුවෙනි. හෙතෙම බියෙන් තැති ගත්තේ ගොස් රජුට දැන්වීය. රජු ඔහුගේ වචනය අසා ගණනකට නොගත්තේය. ඔහු නැවතී තමාගේ ගෙදරට ගොස් අඹුදරුවන් රැගෙන පලාගොස් අන් රටකට පිවිසියේය. සරභංග ශාස්තෲන් වහන්සේ ඒ කාරණය දැනගෙන තරුණ තාපසවරු දෙදෙනෙකු යවා කිසවච්ඡ තාපසයන් දෝලාවකින් අහසින් රැගෙන ආවේය. රජු යුද්ධය කොට සොරු අල්ලාගෙන නගරය කරාම පැමිණියේය. ඔහු පැමිණි කල්හි දේවතාවෝ පළමු වර්ෂාව වැස්සවූහ. මහ සැඩපහරින් සියලු කුණුරොඩු පහව ගියකල්හි, සුදුවැලි වර්ෂාවක් පතිත විය. වැලි මත්තෙහි දිව්‍යමල් වර්ෂාවක් වැස්සේය. මල් මත්තෙහි මසුරං වැස්සක් පතිත විය. මසුරන් මත, කහවණු වර්ෂාවක් වැස්සේය. කහවණු මතට දිව්‍යාභරණ වර්ෂාවක් වැස්සේය. මිනිස්සු සොම්නසට පැමිණියෝ අමුරන් රන් ආභරණාදිය ගැනීමට පටන් ගත්හ. එවිට ඔවුන්ගේ ශරීරයෙහි ගිනිගෙන දිළිසෙන විවිධාකාරයේ ආයුධ වර්ෂාවක් වැස්සේය. මිනිස්සු, කැබලි කැබලිවලට කැපී ගියහ. ඉක්බිති ඔවුන් මතුයෙහි මහත් මහත් වූ දිළිසෙන අඟුරු පතිත විය. ඔවුන් මත්තෙහි රියන් හැටක් පමණ පෙදෙසක් පුරවන්නා වූ සියුම් වැලි වර්ෂාවක් පතිත විය. මෙසේ යොදුන් හැටක් පමණ අරාජික විය. මෙසේ ඒ රට විනාශ වූ බව මුළු දඹදිව් තලයේ ම ප්‍රසිද්ධ විය.
ඉක්බිති එම රට හැර අනිත් රටවල අධිපතිව වූ කාලිංග, අට්ඨක සහ භීමරථ යන රජවරු තිදෙනා කල්පනා කළහ. පෙර බරණැස් නුවර කලාබු නම් කසීරට රජු, ක්‍ෂාන්තිවාදී තාපසයා කෙරෙහි අපරාධ කොට, පෘථිවිය පලාගෙන ගියේ යයි අසනු ලැබේ. එපරිදි නාලිකිර නම් රජු බල්ලන් පන්සියයක් ලවා තාපසයන් කවා ද, සහස්සබාහු අර්ජුන නම් රජු අංගීරස තාපසයන්ට අපරාධ කොට ද විනාසයට පැමිණියෝය. දැන් දණ්ඩකී රජු, කිසවච්ඡ තාපසයන්ට අපරාධ කොට, රටවාසීන් සමග විනාශයට පැමිණියේ යයි කියනු ලැබේ. මෙසේ රජවරු සතර දෙනාගේ උපන් ස්ථාන අපි නො දනිමු. අපගේ එම පුවත සරභංග ශාස්තෲන් හැර අනෙකකු කීමට දක්‍ෂයකු නම් නැත. වෙත එළඹ මේ ප්‍රශ්නයන් විචාරන්නෙමුයි; ඒ තිදෙනා ම මහත් වූ පිරිවරින් මේ ප්‍රශ්නයන් විචාරීම පිණිස නික්ම ගියහ. ඔවුහු වනාහි ඔවුනොවුන් පිටත්ව නික්ම යන බවක් නොදැන හුදකලාව ම “මම ම යමියි කල්පනා කරයි.” ඔවුහු තුන්දෙන ගෝදාවරී නදියට නුදුරින් එක්රැස් වූහ. ඔවුහු රථවලින් බැස තිදෙනා ම එකම රථයකට නැග ගෝදාවරී නදී තෙරට පැමිණියහ.
ඒ වේලාවේ ශක්‍ර දේවේන්ද්‍රයා පාණ්ඩුකම්බල ශෛලාසනයේ හුන්නේ, ප්‍රශ්න හතක් ගැන සිතා (සත්ත්වයන්ගේ පැන) මේ ප්‍රශ්න සරභංග ශාස්තෲන් වහන්සේ හැර සදේවක ලෝකයෙහි අනෙකකු නම් කීමට දක්‍ෂයෙක් නැත. උන්වහන්සේ ගෙන් මේ ප්‍රශ්න විචාරන්නෙමි’යි මේ රජවරු තිදෙනා සරභංග ශාස්තෲන්ගෙන් ප්‍රශ්න විචාරීමට ගෝදාවරී නදී තීරයට පැමිණියහ. මොවුන්ගෙන් ප්‍රශ්න මම ම විචාරන්නෙමියි. දිව්‍යලෝක දෙකක දේවතාවුන් පිරිවර ගෙන දිව්‍යලෝකයෙන් බැස්සේය. එදවසම කිසවච්ඡ තාපසයා කළුරිය කෙළේය. ඔහුගේ ශරීරය ආදාහනය කිරීමට ස්ථාන හතරක වාසය කරන නොයෙක් දහස් ගණන් සෘෂිවරුන් මණ්ඩපයක් ද කරවා, එක්තැනකට රැස්ව පස්වන ස්ථානයේ නොයෙක් දහස් ගණන් ඉසිවරු කිසවච්ඡ තාපසයාට සඳුන් සෑයක් කරවා, ශරීරය දවාලූහ. ආදාහනයට හාත්පස යොදුන් භාගයක් පමණ තැන දිව්‍යපුෂ්ප වර්ෂාවක් වැස්සේය. බෝධිසත්ත්වයෝ ඔහුගේ ශරීරය ආදාහනය කරවා, අසපුවට පිවිස ඒ සෘෂීන් සමූහයා විසින් පිරිවරන ලද්දෝ හුන්නාහ. ඒ රජවරුන් නදී තීරයට පැමිණි කල්හි, මහත් සේනාවකින් වෑහෙන සේ තූර්ය නාදයක් විය. බෝධිසත්ත්වයෝ එම ශබ්දය අසා අනුශිෂ්‍ය තාපසයා අමතා, දරුව; නුඹ ගොස් එම ශබ්ද කුමක්දැයි දැනගෙන එවයි කීහ. ඔහු පැන් කළයක් ගෙන, එතැනට ගොස් ඒ රජවරුන් දැක ප්‍රශ්න කිරීම් වශයෙන් පළමු ගාථාව කීවේය.
අලංකාර වූ ආභරණින් සැදි, මනා සළු පිළි පොරවා, වෙළුරුමිණි මාණික්‍ය වූ කොපු බැඳි කඩු ඇතිව රථයෙන් සපැමිණි නුඹලා කවරහුද? මිනිස් ලොව තොපි, කෙසේ දැනගනිත්ද?
එහි, **වෙළුරියමුත්තා ථරුඛග්ග බන්‍ධා** යනු වෛඩූර්ය මැණික්වලින් ද, වෛඩූර්ය මුතු ද එල්ලෙන්නා වූ අලංකෘත වූ කොපුවලින් යුතු මහාර්ඝ කඩුවලින් සමන්විත වූයේ යනුයි. **තිට්ඨථ** යනු, එක්තරා රථයක සිටිවු. **කෙනූ** යනු, නුඹලා කවරෙක් නම් වේද, තොපි කෙසේ හඳුනා ගනිත් ද යනුයි.
ඔවුහු අනුශිෂ්‍ය තාපසයාගේ වචනය අසා, රථයෙන් බැස වැඳ සිටියහ. ඔවුන් අතරින් අට්ඨක රජු, ඔහු සමග කථාබහ කරමින් දෙවෙනි ගාථාව කීවේය.
මම අට්ඨක වෙමි. මේ තෙම භීමරථ වෙයි. මේ ප්‍රසිද්ධ වූ කාලිංග රජතුමා ය. මනා හික්මීම් ඇති සෘෂිවරුන් දැකීම පිණිස මෙහි පැමිණියෝ වෙමු. ප්‍රශ්නයන් ද විචාරමු.
එහි **උග්ගතො** යනු, සඳ හිරු මෙන් ප්‍රකට වූ ප්‍රඥාවෙන් යුක්ත බවයි. **සුසඤ්ඤතානං ඉසීනං** යනු, ස්වාමීනි, අපි වන ක්‍රීඩා ආදිය සඳහා නොපැමිණියෙමු. යළිඳු කායාදි මනා සංවරයෙන් යුතු, සීලවන්ත සෘෂීන් දැකීමට මෙහි පැමිණියෙමු. **පුච්ඡිතායෙම්හ පඤ්හෙ** යනු සරභංග ශාස්තෲන්ගෙන් ප්‍රශ්න විචාරීමට ආවේ වෙමු. අපගේ එම අර්ථයයි. යකාරය ව්‍යඤ්ජන සන්‍ධිය ඇති කරයි යන අර්ථය යයි දතයුතුය.
ඉක්බිති ඒ තාපසයා මහරජ; යහපති. ආයුතු තැනට ම පැමිණ තිබේ. එසේ වීනම් නා, පිරිසිදු වී. අසපුවට පිවිස සෘෂි ගණයා වැඳ ශාස්තෲන්ගෙන් ප්‍රශ්න විචාරවු යයි ඔවුන් සමග පිළිසඳර කථා කොට පැන් කළය ඔසවා ජලය ම පිස දමන්නේ අහස දෙස බ ලා ශක්‍ර දේවේන්ද්‍රයා දිව්‍ය සේනාව පිරිවරන ලද්දෝ, ඓරාවණ හස්තිරාජයාණන්ගේ ශරීරය මතින් බසින්නහු දැක ඔහු සමග සල්ලාපයෙහි යෙදෙමින් තෙවෙනි ගාථාව කීවේය.
අන්තරීක්‍ෂ පහයෙහි, පසළොස්වක චන්‍ද්‍රයා මෙන් සිටින්නෙහි, මහානුභාවැති යක්‍ෂය! ඔබගෙන් විචාරමි මිනිස්ලොව කෙසේ දනිත්ද?
එහි **වෙභාසයං** යනු අහසෙහි **පථද්ධුනො** යනු මාර්ගයට බැසගත් අර්ථ පථයෙහි, ආකාශ මාර්ගයෙහි සිටියේ යන අර්ථයයි.
ඒ අසා ශක්‍ර දේවේන්ද්‍රයා සිව්වෙනි ගාථාව කීවේය.
දෙව්ලෝවල සුජම්පති යයි යමෙකු ගැන කියද්ද මිනිස් ලොව මඝවා යයි ඇමතුවේද? මනාසේ හික්මුණු සෘෂිවරුන් දැකීම පිණිස සක්දෙව් රජ වන මම මේ අද පැමිණ සිටිමි.
එහි **ස දේවරාජා** යනු, ඒ මම ශක්‍ර දේවේන්‍ද්‍රයා වෙමි. **ඉදමජ්ජපත්තො** යනු මේ තැනට අද පැමිණියේ ය. **දස්සනායා** යනු දැකීම පිණිස වන්දනය පිණිස ද, සරභංග ශාස්තෲන්ගෙන් ප්‍රශ්න විචාරීම පිණිසදැයි කීවේය.
ඉක්බිති ඔහුට අනු ශිෂ්‍ය තෙම, යහපති මහරජ, නුඹලා පසුව පැමිණෙවු පැන් කළය ගෙන ආශ්‍රමයට පිවිස, පැන් කළය තැන්පත් කොට, රජවරුන් තිදෙනා ද, ශක්‍රයා ද, ප්‍රශ්න විචාරීම පිණිස පැමිණි බව බෝසතුන්ට දැනුම් දුන්නේය. එතුමා, සෘෂිවරුන් විසින් පිරිවරන ලදුව, මහත් විශාල මළුවක හුන්නේය. රජවරු තිදෙන පැමිණ සෘෂි සමූහයා වැඳ එකත්පසක හුන්නෝය. ශක්‍රයා ද බැස සෘෂි ගණයා වෙත එළඹ ඇඳිලි බැඳ සිටියේ සෘෂි සමූහයා වර්ණනා කොට, වන්දනා කරමින් පස්වෙනි ගාථාව කීවේය.
ස්වාමීනි! මහානුභාව සම්පන්න, සෘද්ධි ගුණයෙන් යුක්ත අපගේ සෘෂිවරු රැස්වූවෝ යයි දුර සිටම අසන ලදි. මිනිසුන් අතර ශ්‍රේෂ්ඨ වූ, මේ ජීවලෝකයෙහි ආර්ය උතුමන් ගැන පැහැදුනු සිත් ඇති ඔබලා වඳිමි.
එහි, **දූරෙ සුතා නො** යනු, ස්වාමීනි, නුඹලා අප කෙරෙන් දුර වූ දිව්‍ය ලෝකයෙහි සිටියේවා, මගේ පුතුන් යන හැඟීමෙන් මෙසේ කීවේය. එය මෙසේ ද කියන ලද්දේ වෙයි. මෙහි රැස්වූවා වූ අපගේ සෘෂිවරු, දුර සිට බ්‍රහ්මලෝකය දක්වා පැතිරුණු ප්‍රසිද්ධ වූවෝ යයි අසන ලදි. **මහිද්ධිකා** යනු මහානුභාව සම්පන්න නමි. **අයිරෙ** යනු ආර්ය ගුණයයි. **යෙ** යනු නුඹලා මේ ජීව ලෝකයෙහි මිනිසුන් අතර ශ්‍රේෂ්ඨ වන්නහු බවයි.
මෙසේ සෘෂි සමූහයා වර්ණනා කොට ශක්‍රයා සය වැදෑරුම් හිඳිනා ආකාරය දුරුකරමින් එකත්පසක හුන්නේය. ඉක්බිති ඒ සෘෂිවරුන්, යට පැත්තේ සිටිනවා දැක අනුශිෂ්‍යයා සවෙනි මේ ගාථාව කීය.
පැවිදිව බොහෝ කල්ගත වූ, සෘෂිවරුන් ගේ කයින් නික්මෙන ගඳ සුළඟින් හමාය යි. ශක්‍ර දේවේන්‍ද්‍රය! මෙතැනින් නික්මෙව, සෘෂිවරුන්ගේ ගඳ අපිරිසිදු යයි තාපසයා කීය.
එහි **චිරදික්ඛිතානං** යනු පැවිදිව චිරරාත්‍රඥවීමයි. (බොහෝ කල්ය.) **පටික්කම්මා** යනු, නික්ම, පහවීමයි. **සහස්සනෙත්තා** යනු ශක්‍රයා යනුවෙන් ආමන්ත්‍රණය කිරීමයි. ඇමතියන් දහසක් විසින් සිතිය යුතු අදහස, එකකු විසින්ම බලනු ලබයි. එහෙයින් **සහස්ස නෙත්තො** යයි කියනු ලැබේ. **අසූචි** යනු ඩහදිය මළ මුත්‍රාදිය මිශ්‍රවූ බැවින් දුර්ගන්ධ වේ. නුඹලා පිරිසිදු ක්‍රියා ඇති බැවින් එයින් තොපට එම ගන්ධය වළක්වයි.
ඒ අසා ශක්‍රයා වෙනත් ගාථාවක් කීවේය.
චිරරාත්‍රඥ වූ සෘෂිවරුන් ගේ සුවඳ කයින් චුතව සුළඟින් යේවා, විචිත්‍ර වූ පුෂ්පයන් මෙන්ද සුවඳ මාලාව ද, ස්වාමීනි, මේ සුවඳ කැමති වෙමු. මෙහිලා දෙවිවරු පිළිකුල් හැඟීම ඇතිකර නොගනිති.
එහි, **ගච්ඡතු** යනු යම් සුඛයක් පවතීවාද? අපගේ නාස්පුඩු පහරාවා යන අර්ථයයි. **පටිකංඛාමා** යනු, කැමැතිවෙමු. ප්‍රාර්ථනා කරමු. **එත්‍ථ** යනු මේ සුවඳ කෙරෙහි දෙවිවරු පිළිකුල් සහගත හැඟීමක් නොවෙත් යනුයි. දුශ්ශීලයෝම පිළිකුල් කරත්. දෙවිවරු සිල්වතුන් පිළිකුල් නොකරත්.
ස්වාමීනි, මෙසේද කියා, **අනුසිස්ස** මම මහත් උත්සාහයෙන් ප්‍රශ්න විචාරීමට පැමිණියෙම්, මට ඉඩ ප්‍රස්තාවක් ලබාදෙන්නැයි කීවේය. ඔහු ඔහුගේ වචන අසා අසුනින් නැගිට, සෘෂි සමූහයෙන් ඉඩකඩක් අවසරයක් කරන්නේ මේ ගාථා දෙක කීවේය.
පුරින්දද, භූතපති, යසස්සී, දේවානමින්‍ද, මඝවා සුජම්පතී යන නම්වලින් හඳුන්වන, කීර්තිමත් ශක්‍ර දිව්‍යරාජ වූ ඒ දෙව්රජ අසුර සේනා මර්දනය කළ සේක්, ප්‍රශ්න විචාරීමට අවසර පතයි.
මේ ලෝකයෙහි පණ්ඩිතයන්ගෙන් කවරකු විමසන සුළු වූයේද ප්‍රශ්න විචාරණ කල්හි, සියුම් නුවණින් ප්‍රතිඋත්තර දෙන්නේද, මනුජාධිපතින් වූ රජවරුන් තිදෙනා ද ශක්‍ර දේවේන්ද්‍රයා ද මෙහි සිටිත්.
එහි, **පුරින්‍දදො** යනාදියෙන් ශක්‍රයාගේම ගුණනාම ප්‍රකාශිත වේ. ඔහු වනාහි පෙර දානාදිය දෙන ලද බැවිනි. **පුරින්‍දදො** සත්ත්වයන් අතර ජ්‍යෙෂ්ඨ බැවින් **භූතපති** නමි. පරිවාර සම්පත්තියෙන්, **යසස්සි** නම් වේ. පරම අධිපති බැවින් **දේවානමින්‍දො** නම් වේ. සත්පුරුෂ ලෙසින් වත් පිළිවෙත් මැනවින් ඉටුකළ බැවින් **සක්කො** යනු වේ. පෙර ජාති වශයෙන් උපත ලද **මඝවා** නමිනි. මනාසේ උපන් අසුර කන්‍යාවගේ ස්වාමි භාවයෝ **සුජම්පති** වූයේය. දෙවියන්ගේ සිත් සතුටු කරවන බැවින් **දේවරාජා** වේ. **කොනෙවා** යනු කවරෙක්ම වේද යනුයි. **නිපුණෙ** යනු සියුම් මෘදු ලෙස ප්‍රශ්න කෙරෙහි බලයි යන අර්ථයයි. **රඤ්ඤං** යනු, මේ රජවරුන්ගේ ද, සතරවරම් රජ දරුවන්ගේ ද සිත් ගෙන, මේ උගත් සෘෂිවරුන්ට ප්‍රශ්න ඉදිරිපත් කරන්නේය. ප්‍රශ්න ඔවුන්ට කීමට සමත් බව දනිව් යයි කියයි.
ඒ අසා සෘෂි සමූහයා නිදුකාණෙනි, අනුසිස්ස නුඹ පොළෝ තලයේ සිට පොළොව නොදකිනවා මෙන් කථා කෙළේය. සරභංග ශාස්තෲන් වහන්සේ හැර අන් කවරෙකු ඔවුන්ගේ ප්‍රශ්න කීමට සමර්ථ වෙත්දැයි කියා ගාථාව කීවේය.
ආචාර්ය පුත්‍ර වූ, සුවිනීත රූපශෝභා ඇති හටගත් මෛථුන රතියෙන් වැලකුණු කීර්තිමත් මේ සරභංග සෘෂීන් වහන්සේ වූ හෙතෙම ඔවුන්ගේ ප්‍රශ්න විචාරන්නේයි.
එහි **සරභංගො** යනු, හී තළ අහසට විද අහසෙහි හී වළල්ලක් කොට, නැවත එක හීයකින්, බිම වැටෙන්නා වූ හීතළ සුණු විසුණු කෙරේනුයි, සරභංග නම් වූයේ, **මෙථූ නස්මා **යනු මෛථුන ධර්මයෙන් වෙන් වූ යනුවෙනි. ඔහු වනාහි මෛථූන සේවනය නොකරම පැවිදි වූයේය. **ආචරිය පුත්තො** යනු රජුගේ ගුරුතුමා වූ පුරෝහිතයාගේ පුත්‍රයාය.
මෙසේ ද කියා සෘෂිගුණ තෙමේ අනුශිෂ්‍යයාට මෙසේ කීවේය. නිදුකාණෙනි; ඔබ ම ශාස්තෲන් වැඳ සෘෂි ගණයාගේ වචනයෙන්, ශක්‍රයා විසින් විමසන ලද ප්‍රශ්න විසඳීම පිණිස අවසරයක් කරවවයි යනුයි. ඔහු යහපතැයි පිළිගෙන ශාස්තෲන් වැඳ අවසරයක් ලබන්නේ අනතුරුව ගාථාව කීවේය.
මනා යහපත් ගුණ ඇති සෘෂිවරු යමක් ප්‍රකාශ කරත්ද, කොණ්ඩඤ්ඤ, ගෝත්‍ර ඇති සෘෂිවරයාණන් වහන්ස, ප්‍රශ්න විසඳනු යනුයි. නුවණින් වැඩිදියුණු වූ යම්බඳු ශ්‍රේෂ්ඨයකු වෙතොත් ප්‍රශ්න විසඳීම ඔහුට අයත්ය යනු මිනිසුන් අතර පවත්නා මතයයි.
එහි, **කොණ්ඩඤ්ඤ** යනු, ඒ ගෝත්‍ර නාමයෙන් ආමන්ත්‍රණය කිරීමය. **ධම්මො** යනු සත්‍ය ධර්මයයි. **යං වුඩ්ඪං** යනු, යම් ප්‍රඥා වෘද්ධියෙන් යුතු පුරුෂයකු, මේ ප්‍රශ්නයන් විසඳීමේ වගකීම භාරගැනීමට පැමිණේද? හෙතෙම මිනිසුන් අතර සත්‍ය ධර්මයෙන් යුතු වේ. එබැවින් සඳ හිරු දහසක් නැගී සිටින්නාක් මෙන් ප්‍රකට කොට රජුගේ ප්‍රශ්න කියවයි යනුයි.
ඉක්බිති බෝධිසත්ත්ව තෙමෙ අවසරය දෙන්නේ අනතුරුව ගාථාව කීවේය.
යම් ප්‍රශ්නයක් මනසින් කැමතිවන ලදද පැතුවේද? කරන ලද අවසරය ඇත්තේ පින්වතුන් එය අසත්වා. මෙලොව පරලොව මැනවින් දැන මම ඒ ඒ ප්‍රශ්න තොපට විමසා දෙන්නෙමි.
එහි **යං කිඤ්චි** යනු, හුදෙක් නුඹලා පමණක් නොව සදේවක ලෝකයාගේ යම්බඳු වූ, මනසට නැගුණු ප්‍රශ්නයක් වේද, එය මගෙන් පින්වත්හු විචාරත්වා. මම වනාහි, මෙලොව ඇසුරුකොට ඇත්තේ හෝ පරලොව ඇසුරුකොට ඇත්තේ තොපගේ ඒ සියලු ප්‍රශ්න ද, මෙලොව හෝ පරලොව හෝ ස්වයංභූඥානයෙන් ප්‍රත්‍යක්‍ෂ කොට කියන්නෙමියි සර්වඥයන් වහන්සේ පැවරීම් නිම කළ සේක.
මෙසේ එතුමාණන් විසින් අවසර දුන් කල්හි, ශක්‍ර දේවේන්ද්‍රයා තමා විසින් රැස්කළ ප්‍රශ්නය විචාළේය. එම අර්ථය ප්‍රකාශ කරයි. ශාස්තෲන් වහන්සේ මෙසේ වදාළ සේක.
පුරින්දද වූ, අර්ථදක්නා සුළුවූ මඝවා නම් වූ සක් දෙව් රජ අනතුරුව යම්බඳු ප්‍රාර්ථනාවක් විමසීමක් කෙළේද? ඒ අනුව පළමු ප්‍රශ්නය විචාළේය.
කවර දෙයක් විනාශකොට කිසිදා ශෝක නොකරයිද? කුමන දෙයක් දුරුකිරීම සෘෂිවරු වර්ණනා කරත් ද? මේ ලෝකයෙහි කවරෙක් රළු බස් ඉවසවු ද? කොණ්ඩඤ්ඤය, මේ අර්ථය මට කියව.
එහි **යඤ්චාසී** යනු ඔහුගේ මනසට යමක් ප්‍රාර්ථනා වීද එයයි. එය විචාළේය යන අර්ථයයි. **එතං** යනු එය මා විසින් විචාරණ ලද්දේ, එම අර්ථය කියවයි යන අර්ථයයි. එක ගාථාවකින් ප්‍රශ්න තුනක් විචාළේය.
අනතුරුව එය විමර්ශනය කරමින් මෙසේ කීය.
ක්‍රෝධය දුරුකොට කිසිදා ශෝක නොකරයි. ගුණමකු බව දුරුකිරීම සෘෂිවරු වර්ණනා කරත්. සියලු ආකාර ඵරුෂ රළු වචන ඉවසවු යයි කියන ලදි. ඒවා ඉවසීම උතුම් ක්‍ෂාන්තිය යයි සත්පුරුෂයෝ කීහ.
එහි **කොධං වධිත්‍වා** යනු ක්‍රෝධය විනාශකර ශෝක කරන්නේ. තරහ සිතින් ම ශෝක කරයි. ක්‍රෝධයෙන් යුතුව කරන ලද. ශෝකය එයින් කියන ලදි. **න කදාචි සෝචතී** යනුවෙනි. **මක්ඛප්පහාණං** යනු අනුන් විසින් තමන්ගේ කෘතගුණ අවස්ථාව ලක්‍ෂණය අකෘතඥ භාව සංඛ්‍යාත මැකීමේ ස්වභාවය. සෘෂිවරු වර්ණනා කරත්. **සබ්බෙසං** යනු හීන මධ්‍යම කලකිරුණු සියලු දෙනාගේ ම රළු වචන ඵරුෂ බස් ඉවසවු යනුයි. **සන්තො** යනු පුරාණ පඬිවරු මෙසේ කියත්.
ශක්‍රයා මෙසේ ඇසීය.
සමාන වූවාහුගේ හෝ ශ්‍රේෂ්ඨ වූවාහුගේ හෝ දෙපාර්ශවයේම රළු පරුෂ වචන ඉවසීමට හැක්කේය. හීනයාගේ වචනය කෙසේනම් ඉවසමු ද කොණ්ඩඤ්ඤය; මේ අර්ථය මට කියව.
සරභංග මෙසේ කීවේය.
බිය නිසා ශ්‍රේෂ්ඨයා ගේ වචන ඉවසන්නේය. එකට එක කිරීම ද හා සමානයාගේ වචන ඉවසන්නේය. යමෙක් හීන වූවහුගේ වචනය ඉවසන්නේනම් මේ ඉවසීම සත්පුරුෂයෝ උතුම් ශාන්තිය යයි කීහ.
මේ ආදී ගාථාවන්ගේ වචන ප්‍රතිවචන වශයෙන් ඇති සම්බන්ධය දැනගත යුත්තාහ.
එහි, **අක්ඛාහි මෙ** යනු, ස්වාමීනි; කොණ්ඩඤ්ඤය. නුඹලා විසින් ප්‍රශ්න දෙකක් මනා සේ විසඳන ලදි. එකක් මගේ සිත් නොගනී. තමාට වඩා හීන වූවහුගේ වචන කෙසේ ඉවසීමට හැකිවේද? එය මට කියවයි. විචාරන්නේ ම මෙසේ කීවේය. **එතං ඛන්තිං** යනු, යම් මේ ජාති කුල වශයෙන් හීන වූවහුගේ වචන ඉවසීම උතුම් මේ ඉවසීම යයි පුරාණ පඬිවරු කියත්. යම් බඳු වූ ජාති ආදියෙන් ශ්‍රේෂ්ඨ වූවහුගේ, බියෙන් හෝ ඒ හා සමාන ගති පැවතුම් කරණ කොටගෙන එකට එක කිරීමේ ආදීනව දැකීමෙන් ඉවසීම, මෙය අධිකතර වූ ඉවසීම නම් නොවේ යන අර්ථයයි.
මෙසේ කී කල්හි ශක්‍රයා බෝසතුන්ට මෙසේ කීවේය. ස්වාමීනි; පළමුව ඔබ විසින් සියලු දෙනාම කියන ලද රළු පරුෂ වචන ඉවසවු යන මෙය උතුම් වන්නේ යයි පවසා, දැන් යම් බඳු හීනයකු ගේ වචනද ඉවසවු. එය ද උත්තම වේ යයි කීහ. පළමුව කී වචනය පසුව කී වචන හා සමාන නොවේ දැයි කිවූය. ඉක්බිති ඔහුට, බෝධිසත්ත්වයෝ, ශක්‍රය; මා විසින් පසුව; මේ තෙම හීනයයි දැන, ඵරුෂ වචන ඉවසන්නහුගේ වශයෙන් කියන ලදි. යම්හෙයකින් රූප දර්ශන මාත්‍රයෙන් සත්ත්වයන්ගේ ශ්‍රේෂ්ඨාදි ගුණ භාව ප්‍රකාශ කිරීමට නොහැකිය. එහෙයින්, පළමුව කියන ලද්දේ යයි පවසා, සත්ත්වයන්ගේ වෙනත් සංවාසයෙන් දැකීම් මාත්‍රයෙන් ශ්‍රේෂ්ඨාදී ගුණ භාව දැනගැනීම අයහපත් බව ප්‍රකාශ කරමින් මේ ගාථාව කීහ.
සතර ඉරියව්වෙන් වැසීගිය ස්වභාව ඇත්තහු ශ්‍රේෂ්ඨයයි කියාත්, සමාන යයි කියාත්, වැළිඳු හීනයයි කියාත්, කෙසේ නම් දැනගන්නේද? උතුම් සත්පුරුෂයෝ ද ලාමකයන්ගේ ස්වරූපයෙන් හැසිරෙත්. එහෙයින් ශ්‍රේෂ්ඨ - සමාන, පහත් සියල්ලන්ගේම ඵරුෂ වචන ඉවසන්නේය.
එහි, **චතුමට්ඨරූපං** යනු, සතර ඉරියව්වලින් වැසී තිබෙන ස්වභාවයයි. **විරූපරූපෙන** යනු, විරූපී වූ, ලාමක පුද්ගලයන්ගේ ස්වරූපයෙන් උතුම් ගුණ ඇති සත්පුරුෂයෝ ද හැසිරෙත්. මේ අර්ථයෙහිලා මජ්ඣන්තික තෙරුන්ගේ කථා වස්තුව පැවසිය යුතුය.
ඒ අසා ශක්‍ර දේවේන්‍ද්‍රයා නිසැකව ස්වාමීනි; අපට මේ ඉවසීමේ ආනිශංස වදාරවු යයි ඉල්ලීය. ඉක්බිති ඔහුට බෝධිසත්ත්වයෝ මේ ගාථාව වදාළහ.
ඉවසනසුළු සත්පුරුෂයා යම් අර්ථයක් ලබයිද, යුද ජයගන්නා වූ රජුන් සහිත බලසෙනග එබඳු අර්ථයක් යහපතක් නොලබන්නේය. ඉවසීමේ බලයෙන් වෛරයෝ සන්සිඳෙත්.
එහි **එතමත්‍ථං** යනු, වෛරය සංසිඳවන පටිඝයෙන් තොරව යන අර්ථයයි.
මෙසේ බෝසතුන් විසින් ක්‍ෂාන්ති ගුණය කියන ලද කල්හි, ඒ රජවරු මෙසේ සිතූහ. ශක්‍රයා තමන්ගේ ප්‍රශ්න විචාරයි. අපගේ ප්‍රශ්නවලට ඉඩක් අවසරයක් නොපෙන්වයි. ඉක්බිති ඔවුන්ගේ අදහස් දැන ශක්‍රයා තමන් විසින් සකස් කරගත් ප්‍රශ්න සතර හැරදමා, ඔවුන්ගේ සැකය ගැන විචාරමින් මේ ගාථා කියන ලදි.
සුභාෂිත වදන් අනුමෝදන් වෙමින් අන් කරුණක් විචාරමි. එබැවින් එහි අදහස වදාරන්න. දණ්ඩකී, නාළිකීර, එසේම අජ්ජුන සහ කලාබුයන රජවරු අතිශයින් කරන ලද පාප ක්‍රියා ඇත්තාහු ඔවුන්ගේ පාප කර්මයන්ගේ ස්වභාවය ඔවුන්ට පවසන්න. සෘෂිවරුන්ට වෙහෙස කරවන දේවල් කළ ඔවුහු කොහි උපන්නෝ ද?
එහි **අනුමෝදියානා** යනු, මේ මා විසින් විචාරණ ලද ප්‍රශ්න තුනේ විසඳීම් වශයෙන්, ඔබගේ යහපත් වචන අනුමෝදන් වී යන අර්ථයි. **යථා අහු** යනු යම් නමක් විය. **කලාබුවා** යනු කලාබු රජතුමා වේ.
අනතුරුව ඔහුට විසඳුම් වශයෙන් බෝධිසත්ත්වයෝ ගාථා පහක් වදාළ සේක.
දණ්ඩකී නම් රජ කිසවච්ඡ තාපසයන්ට අපරාධ කොට සපිරිවරින් රටවැසියා සහිතව කිසිදු පිහිටක් නැතිව කුක්කුල නම් නරකයෙහි පැසෙයි. ඔහුගේ ශරීරයේ සහළඟුරු වැටේ.
යමෙක් හික්මුණු පැවිද්දන් හිංසා පීඩා කිරීමට ලක්කරයිද? ධර්මය දේශනා කරන්නා වූ සංයත වූ ශ්‍රමණයන් නිරපරාදේ දූෂ්‍ය කළේද? ඒ නාළිකීර රජු ඔහු, පරලොවදී කම්පාවට පත් ව සුනඛයෝ රැස්වී කා දමත්.
**අර්ජුන **නම් රජු, ඉවසීම් ඇති, බොහෝකල් රක්නා බඹසර ඇති, ගෞතම ගෝත්‍රයෙහි අංගීරස නම් තාපසයන්ට හිංසාකොට සත්තිසූල නම් නරකයෙහි හිස යටිකුරුව පා උඩුකුරුව වැටුණේය.
යම් රජෙක් ක්‍ෂාන්තිය වැඩූ, නිරපරාධ වූ සන්හිඳුවන ලද පව් ඇති, ක්‍ෂාන්තිවාදී තාපසයන් කඩ කඩ කොට කපා දැමී ද? ඒ **කලාබු** රජ මහත් වූ කටුක වූ දුක් ඇති අවීචියේ ඉපිද පැසේ.
ශක්‍රය! නුවණැත්තෝ මේ නරකයන් ද, මෙයටත් වඩා දුක් සහිත පාපිෂ්ඨ නරකයන් ද අසා දැන, මහණ බමුණන් කෙරෙහි දැහැමින් හැසිර, දෙව්ලොවට පැමිණෙන්නේ යයි පැවසීය.
එහි, **කිසං** යනු අල්ප වූ මස් ලේ සහිත කෘශ වූ ශරීරයයි. **අවකිරියා** යනු, විසුරුවා, කෙළ වැගිරෙන දත් ලොඹු පහතට වැටීමෙන් ද, ඔහුගේ සිරුර හානියට පැමිණ සේදී ගොස් යනුයි. **උච්ඡින්නමූලො** යනු, ඉදූරූ මුල් ඇතිව, **සජනො** යනු, පිරිවර සහිතවයි. **කුක්කුලනාමේ නිරයම්හි** යනු, යොදුන් සියයක් ප්‍රමාණ වූ කල්පයකින් පමණ පැසවන **උණු අළු** අපායෙහි යනුයි. **ඵුලිංගානි** යනු පැසවණ දිළිසෙන අඟුරු ඇති බවයි. ඔහුගේ වනාහි, එහි උණු අළු අතරෙහි නිමග්න වූවහුට තුවාල වණ නමයකින් උණු අළු පිවිසෙයි. හිසෙහි මහත් මහත් වූ අඟුරු වැටෙයි. ඒවා වැටෙන කාලයෙහි මුළු සිරුරම පහන් රුකක් මෙන් බබළයි. බලවත් වේදනා පවතියි. ඔහු ඒවා ඉවසීමට නොහැකිවන්නේ මහා හඬින් විලාප දෙයි. සරභංග ශාස්තෲන් වහන්සේ පොළොව බිඳ එහි එසේ පැසවන්නා වූ ඔහු දුටු සේක. මහජනයා බිය සන්ත්‍රාසයට පත්වූහ. ඔහුගේ අතිශය බියසුළු බව දැන බෝසත් තෙම ඒ අපාය අතුරුදන් කරවීය.
**ධම්මං භණන්තෙ** යනු, දසකුසල කර්ම මාර්ග ප්‍රකාශ කිරීමයි. **සමණෙ** යනු පාපයෙන් වෙන්වූ හික්මුණු. **අදූසකෙ** යනු නිරපරාදේ යනුයි. **නාළිකීර** යනු එබඳු නම් ඇති රජතුමාය. **පරත්‍ථා** යනු, පරලොව අපායේ උපත ලැබීමයි. **සංගම්ම** යනු ඔබ-මොබ රැස්වී, සිඳ මහත් අතිමහත් සුනඛයෝ කා දමත්. එසමයෙහි කලිඟුරට දන්තපුර නම් නගරයේ නාළිකීර නම් රජු රාජ්‍යය කරවන සමයේ එක් මහා තාපසයෙක් පන්සියයක් තවුසන් පිරිවරාගෙන හිමාලයෙන් අවුත් රජ උයනේ කල්ගතකොට මහජනතාවට ධර්මය දේශනා කෙළේය. ධාර්මික තාපසයා රජ උයනේ වාසය කරයි යන පුවත රජුට ද දැනුම් දුන්හ. රජු වනාහි, අධාර්මික වූයේ අදැහැමින් රාජ්‍යය කරවීය. ඔහු ඇමතියන් අතර තාපසයා ප්‍රශංසා කරන්නෙකුව සිට, මම ද ධර්මය අසන්නෙමියි උයනට ගොස් තාපසයා වැඳ හුන්නේය. තාපසයා රජු සමග පිළිසඳර කථා කරන්නේ මහරජ; කිම ධර්මයෙන් රාජ්‍යය කරහිද, මහජනයා නොපෙළහිදැයි කීවේය. ඔහු තවුසාට කිපී මේ හොර ජටිලයා මෙපමණ කලක් නගරවාසීන් සමීපයේ මගේම අගුණ කීවේයයි හඟින්නේ වේවා එය දැනගන්නෙමියි සිතා හෙට, අපගේ ගෙදොරට පැමිණේවායි ඇරයුම් කොට, ඊළඟ දවසෙහි පැරණි අසූචි සැළි පුරවා තබා, තාපසයන් පැමිණි කල්හි ඔවුන්ගේ භික්‍ෂාගාර භාජන අසූචි පුරවා දොර වසා මෝල්ගස් ද, ලෝහ දණ්ඩක් ද ගෙන්වා ගෙන සෘෂිවරුන්ගේ හිස් බිඳ, ජටා අතරින් අල්ලාගෙන නෙරපා ඇද දමා, බල්ලන් ලවා කවවා, එතැනම පොළව පලාගෙන සුනඛ මහා නිරයේ උපන්නේය. එවිට ඔහුගේ සිරුර ගවු තුනක් පමණ විය. ඉක්බිති ඔහුට මතහ් අතිමහත් මහ ඇතකුගේ ප්‍රමාණ වූ, වර්ණ පහකින් යුතු සුනඛයෝ ලුහුබැඳ, දෂ්ටකොට (සපා කා) යොදුන් නමයක් පමණ දිළිසෙන, පොළොවට වැටී කට පිරෙන තරම් උගුල්ලමින් සපාකමින් පෙරළමින් කෑවාහුය. බෝධිසත්ත්වයෝ පොළව දෙබෑකොට එම අපාය පෙන්වා, මහජනයාට බියජනක බව දැන අතුරුදන් වූ සේක.
**අථජ්ජුනො** යනු, සහස්සබාහු රජතුමායි. **අංගීරස** යනු, ශරීර අංගවලින් රැස් විහිදෙන්නේ මෙසේ එම නම ලබන ලද්දේ වෙයි. **හෙඨයිත්‍වා** යනු, වෙහෙසවා විෂ පෙවූ ඊතලයකින් විද, ජීවිතක්‍ෂයට පමුණුවා යනුයි. ඒ අජ්ජුන නම් රජු මහිංසක රටෙහි කේක රාජධානියෙහි රාජ්‍යය කරවන්නේ, මුව භූමියට ගොස් මුවන් පෙළා, අඟුරුවලින් පිසන ලද මස් කමින් හැසිරෙයි. ඉක්බිති එක දවසක් මුවන් පැමිණෙන මාර්ගයේ කොටුවක් සාදා මුවන් එන මග බලමින් සිටියේය. එකල තාපසයා ඒ රජුට නුදුරින් එක් කර ගසකට නැග, ගෙඩි කඩමින් ද කඩන ලද ගෙඩි අත්තෙන් මුදවීය. ඒ ගෙඩි විසිකරන ශබ්දයෙන් ඒ ස්ථානයට පැමිණි මුවෝ පලා ගියහ. රජ කිපී විෂ සහිත හුලකින් විද්දේය. තාපසයා ගිලිහී වැටෙන්නේ, මත්තෙහි වූ කිහිරි කණුවක උල අග ඇනී, පීඩාවට පැමිණ කළුරිය කෙළේය. රජ ඒ මොහොතේ ම දෙපලු වූ පොළොවට පිවිස තියුණු හුල් ඇති නිරයේ උපන්නේය. තුන් ගව් පමණ වූ ශරීරයක් ද විය. එහි යමපල්ලෝ දිළිසෙන ආයුධවලින් කොටා, දිළිසෙන යකඩ පර්වතයකට නංවාලති. පර්වත මුදුනෙහි සිටි කාලයේ සුළඟ හමයි. ඔහු වාත වේගයෙන් ගිලිහී යළි වැටෙයි. එකෙනෙහි, නව යොදුනක් පමණ යට, දිළිසෙන යකඩ පොළොවෙහි මහත් තල්කඳක ප්‍රමාණැති, දිළිසෙන යකඩ හුලක් නැගී සිටියි. ඔහු හුල අග මුදුනෙහි නංවා හුලෙන් අනින්නාක් මෙන් සිටියි. ඒ මොහොතේ පොළව දිළිසෙයි. හුල සෙළවෙයි. ඔහුගේ සිරුර ද කම්පා වෙයි. ඔහු එහි දී මහත් හඬින් නාද කරමින් කෑගසමින් පැසවයි. බෝධිසත්ත්වයෝ මහාපොළොව දෙපරිදි කොට ඒ අපාය මහජනයාට පෙන්වා, බියකරු බව දන්වා අතුරුදන් විය.
**ඛණ්ඩසො** යනු, අත් පා සතර, කණ නාසය ද, කැබලි කැබලි කොට යනුයි. **අදූසකං** යනු නිකරුණේ එසේ සිඳවා කස පහර දහසකින් තළවා ජටාවලින් ඔහු ගෙන ඇද, මුණින් අතට හිඳුවා පිටට පාදයෙන් පහරදී මහ දුකක් ඇති කෙළේය. **කලාබුච්චිං** යනු, කලාබු නම් නිරයයි. **කටුකං** යනු තියුණු වේදනාවයි. මෙබඳු ආකාර වූ අපායේ ඉපිද, තියුණු දැල් අතර පැසවයි. විස්තර වශයෙන් නම්, කලාබු රජුගේ කථා වස්තුව ද, ක්‍ෂාන්තිවාදි ජාතකයේ එන කථාවද වේමය. **අඤ්ඤානි පාපිට්ඨතරානි චෙත්ථා** යනු, මේ නිරයවලින් පාපතර වූ වෙනත් නිරයන් ගැන අසා යනුයි. **ධම්මඤ්චරෙ** යනු, ශක්‍ර දේවරාජය, නැණවත් කුලපුත්‍රයා මේ සතර අපායගාමී නොවේ. හුදෙක් මේ රජවරු ද අපායගාමීහු නොවෙති. අනෙක් නිරයේ ද අනෙක් රජවරු ද නිරයන්හි උපන්නෝ යයි දැන, සිවුපස දානයෙන්ද, ධාර්මික රැකවරණ සංඛ්‍යාතව ශ්‍රමණ බ්‍රාහ්මණයන් අතර ධර්මයෙහි හැසිරෙන්නේය.
මෙසේ බෝසතුන් විසින් සිවු රජවරුන් උපන් තැන් දැක්වූ කල්හි, රජවරු තිදෙනා සැක නැත්තෝ වූහ. ඉක්බිති ශක්‍රයා ඉතිරි ප්‍රශ්න හතර විමසීම් වශයෙන් මේ ගාථාව කීවේය.
පින් අනුමෝදන් වෙමින් සුභාෂිත වදන් කියන්නේ, වෙනත් කරුණක් ද විචාරයි. පින්වතාණනි, එය වදාරන්න. කවර අයුරකින් සීලවන්ත යයි කියත් ද? කවර අයුරකින් ප්‍රඥාවන්ත යයි කියත් ද? කවර අයුරකින් සත්පුරුෂ යයි කියත් ද? කවර අයුරකින් අපගේ සෞභාග්‍යය දුරුනොකර පවතින්නේ ද?
එහි **කථං විධං නො සිරිනො ජහාති** යනු පුරුෂයා විසින් ලබන ලද සිරි සෞභාග්‍යය දුරු නොවන්නේ කෙසේද යන ආකාරයයි.
එය ඔහුට විසඳා දෙමින්, බෝධිසත්ත්වයෝ ගාථා සතරක් වදාළහ.
කයින් වචනයෙන් හෝ ලොකු හැඟීමකින් යුතුව සිතින් ද කිසි පාප කර්මයක් නොකරයිද? ආත්මාර්ථය පිණිස මුසාවාද නොබිණී ද? එබඳු තැනැත්තා සීලවන්ත යයි පවසත්.
ගැඹුරු ප්‍රශ්න මනසින් සිතමින්, ඉතා අහිතකර වූ රෞද්‍ර කර්මයන් නොකරයි ද, සුදුසු කාලය පැමිණි කල අර්ථ සිද්ධිය නො සලකා නොහරිද? තැනැත්තා ප්‍රඥාවන්ත යයි පවසත්.
යම් නැණවතෙක් කෙළෙහිගුණ දන්නේ වේද? කල්‍යාණ මිත්‍ර වූයේ දැඩි භක්තිය විශ්වාසය ඇත්තේ වේද? දුකට පත් වූ මිත්‍රයාගේ කෘත්‍යය සකසා ඉටුකරයිද? එබඳු තැනැත්තා සත්පුරුෂ යයි පවසත්.
මෙබඳු ආකාර සියළු ගුණයන්ගෙන් යුක්ත වූයේ ශ්‍රද්ධාව, මෘදුබව, දාන ශීලාදී බෙදීම, ප්‍රියවචන බිණීම, සතර සංග්‍රහ වස්තු, ආදි ගුණයන්ගෙන් යුක්ත වූයේ එබඳු ආකාරයෙන් ලැබගත් ශ්‍රී කාන්තාව සෞභාග්‍යය දුරු නොකරන්නේය.
එහි **කායෙන** ආදියෙන් ත්‍රිවිධ සුචරිත වූ දොරටු වශයෙන් කියන ලදි. **න අත්තහේතු** යනු දේශනා කිරීම් ආදියයි. තමාගේ අර්ථ සිද්ධිය අනුන්ගේ යහපත, ධනහේතු, යසහේතු, ලාභහේතු හෝ කිසියම් ආමිෂ ලාභයක් නිසා මුසාවාද ප්‍රකාශ නොකරයි යන අර්ථයයි. කාමය ද මේ අර්ථයෙන් දතයුතු. **වාචාය සඤ්ඤතො** යනු මේ අයුරින් මුසාවාදාදිය තුළින් පාපයක් නැතැයි යන අදහස ඉස්මතු නොකිරීමය.
**ගම්භීර පඤ්හං** යනු අර්ථයෙන් ද, පෙළෙන් ද ගැඹුරු වූ, සැඟවුණු වැසුණු, සත්තුභත්ත ජාතක, සම්භව ජාතක, උම්මග්ග ජාතක ආදියෙහි ප්‍රකට වන ඒ හා සමාන ප්‍රශ්න වේ. **මනසා විචින්තයං** යනු සිතින් සිතමින් අර්ථය අවබෝධ කොට සඳ-හිරු දහස බැගින් නැගී එන්නාක් මෙන් ප්‍රකට කොට, යමෙක් කීමට හැකිවේද? එබඳු අර්ථයයි. **නාච්චාහිතං** යනු ඉතා අහිතකර වූ හිතකර බව ඉක්මවා ගිය, ලොල් වූ ඵරුෂ වූ සාහසික කර්මයන් යමෙක් නොකරයිද යන අර්ථයයි. මේ අර්ථය තවදුරටත් බෙදා දක්වනු පිණිස මෙසේ දක්වයි.
පණ්ඩිතයෝ තමන්ගේ සැප පිණිස පාප කර්මයන් රැස් නොකරති. සත්පුරුෂයෝ දුකසේ ඡන්දය ද ද්වේෂය ද පෝෂණය නොකර පරාජය කරත්. ධර්මය දුරු නොකරත්.
ගැඹුරු වූ ප්‍රඥාව කිවයුතුය.
**කාලගතං** යනු, මෙහි දන්දිය යුතු කාලයෙහි, සිල්රැකිය යුතු කාලයෙ, පෙහෙවස් සමාදන්වන කාලයෙහි සරණශීලයේ පිහිටන කාලයෙහි, පැවිදිවන කාලයෙහි ශ්‍රමණ ධර්ම රකින කාලයෙහි, විදර්ශනා භාවනා වඩනා කාලයෙහි මේ දානාදිය සම්පාදනය කරන කාලයයි. **අත්ථපදං න රිඤ්චති** යනු නොපිරිහෙළයි නම් වේ. **තථාවිධං** යනු ශක්‍රය; සර්වඥ බුද්ධ, පසේබුද්ධ, මහාබෝධිසත්වවරුද ප්‍රඥාවන්තව කථාකරන්නා වූ එබඳු ආකාර පුද්ගලයා කියත්.
**යො වෙ** යනු මේ අනෙකකු විසින් තමාගේ කෘතගුණය දනියි යන **කතඤ්ඤු** වේ. මෙසේ දැන යමකු විසින් යමෙකුට යම් හොඳ දෙයක් කරන ලද්දේද එම ගුණයට පෙරළා කටයුතු කිරීම **කතවේදී** නම් වේ. **දුඛිතස්ස **යනු තමන්ගේ දුකට පත්වූ සහායකයාට පත් දුක, තමා කෙරෙහි ආරෝපණය කර, යමෙක් ඔහුට හටගත් වැඩ සහයෝගයෙන් සකසා ඉටු කරයිද? බුදුවරු ආදීහු මෙබඳු රූප ඇත්තා සත්පුරුෂ නමින් පවසත්. තවද, සත්පුරුෂයෝ නම් කෘතඥ වූ කෘතවේදී වූවෝ ම වෙත්, යයි සතපත්ත ජාතකය, චුල්ලහංස, මහාහංස ජාතකාදියෙන් කිවයුතුය. **ඒතෙහි සබ්බෙහි** යනු, ශක්‍ර දේවරාජය; යමෙක් මෙබඳු යට කියන ලද ශීලාදි සියළු ගුණයන්ගෙන් යුක්ත බව **සද්ධො** යනු විශ්වාස කළ ශ්‍රද්ධාවෙන් යුක්ත බවය. **මුදු** යනු, ප්‍රිය තෙපුල් ඇති බවයි. **සංවිභාගී** යනු, ශීල බෙදීම, දාන බෙදීම් ආදියෙහි ඇලුණා වූ සංවිභාගී ක්‍රමය යාචකයන්ගේ වචන දැන දාන වශයෙන් බොහෝ කොට සැපයීමයි. **සංගාහකං** යනු සතර සංග්‍රහ වස්තුවලින් යුක්ත වූයේ ඒ ඒ දේවලින් සංග්‍රහ කරන්නේ සංග්‍රාහකයා මිහිරි වචනයෙන් යුක්ත වූයේ **සඛිලං** නම් වේ. මුදුමොළොක් වචන ඇති බැවින් **සණ්හවාචං** නම් වේ. **තථා විධං නො** යනු, යසසින් හා ලාභ අග්‍ර වූ උසස් වූ එබඳු ආකාර පුද්ගලයාය. **සිරි නො ජහාති** ඔහුගේ ශ්‍රියාව විනාශ නො වන්නේනුයි.
මෙසේ බෝධිසත්ත්වයෝ අහස්තලයේ පූර්ණ චන්ද්‍රයා නැගී එන්නාක් මෙන් ප්‍රශ්න සතර විසඳූහ. ඉන් අනතුරුව සෙසු ප්‍රශ්නයන් විචාරීම ද, විසඳීම ද වෙයි. ශක්‍රයා කීවේය.
සුභාෂිත බස් තෙපලන පින් අනුමෝදන් කරන ශ්‍රේෂ්ඨයන් වහන්ස, වෙනත් ප්‍රශ්නයක් විචාරමි. කියනු මැනවි ශීලය ද, ඓශ්වර්ය ද සත්පුරුෂ ධර්මය ද ප්‍රඥාව ද, කවරෙක් මෙයින් ශ්‍රේෂ්ඨතර වේ ද?
බෝධිසත්ත්වයෝ මෙසේ කීහ.
තරු අතරින් චන්ද්‍රයාම ප්‍රධාන වන්නාක් මෙන්, හැම තරු චන්ද්‍රයා පිරිවරා සිටින්නාක් මෙන් දක්‍ෂයෝ ප්‍රඥාවම ශ්‍රේෂ්ඨකොට ඇත්තේය. ශීලයත්, ඓශ්වර්යත් සත්පුරුෂ ධර්මත් ප්‍රඥාවන්තයා පසුපසම යන්නේය.
ශක්‍රයා මෙසේ කීහ.
සුභාෂිත වදනින් අනුමෝදන් ව, ඔබගෙන් අනෙක් පැනයක් ද විචාරමි පින්වතාණනි, එය කියනු මැනවි කෙසේ කරන්නේ ද, කුමකින් කරන්නේ ද, කුමක් උතුම් වේ ද, කුමක් සේවනය කිරීමෙන් ප්‍රඥාව ලැබේ ද? දැන් ප්‍රඥා ප්‍රතිපදාව කියනු මැනවි මිනිසා කෙසේ ප්‍රඥාවන්ත වේ ද?
සරභංග තෙම කීවේය.
නිපුණ වූ බහුශ්‍රැතයන් සේවනය කරවු. වඩවු. ඉගෙන ගන්නෙක්, විචාරන්නෙක් වන්න. සැලකිල්ලෙන් සුභාෂිත වදන් අසන්නේ ය. එසේ කරන්නා ප්‍රඥාවන්ත මිනිසකු වන්නේය.
ඒ ප්‍රඥාවන්තයා කාමගුණයන් මැනවින් බලයි. අනිත්‍ය දුක්ඛ රෝග වශයෙන් බලයි. දුක්ඛය කෙරෙහි ද, කාමවස්තු කෙරෙහි ද මහත් බියක් උපන් කල්හි, විශේෂයෙන් බලන නැණවතා කාමයන් කෙරෙහි ආශාව තදංග ප්‍රහාණ වශයෙන් දුරුකරයි.
වීතරාගී වූ පුද්ගලයා ද්වේෂය දුරු කරන්නේය. මෛත්‍රී සිත අප්‍රමාණව වඩන්නේ ය. සියළු සතුන් කෙරෙහි දඬුවම් හිංසා කිරීම බහා තබා අප්‍රමාණ වූ මෛත්‍රී සිත දියුණු නින්දා නො ලබන බ්‍රහ්ම ස්ථානයට පැමිණේ.
එහි **සීලං** යනු ආචාර ශීලයයි. **සිරි **යනු ඉසුරුමත් බවත් **සතඤ්ච ධම්මං** යනු සත්පුරුෂ ධර්මයයි. **පඤ්ඤා** යනු මේ ධර්මතා හතර අතරින් කවර ධර්මයක් වඩාත් ශ්‍රේෂ්ඨ වේදැයි කියතියි විචාරයි. **පඤ්ඤාහි** යනු ශක්‍රය, මේ ධර්මතා සතරෙහි යමක් මේ ප්‍රඥා නාමයෙන් ශ්‍රේෂ්ඨ යයි බුද්ධාදීහු කියත්. **කුසලාවදං** යනු, යම්සේ තාරකාවෝ චන්ද්‍රයා පිරිවරත් ද? චන්‍ද්‍රයා ම ඒවායෙන් උතුම් වේ. එපරිදි ශීලය ද ආචාරශීලී බව ද, සත්පුරුෂ ධර්මය ද යන මේ තුන උතුම් වේ. **අන්‍වායිකා පඤ්ඤවතො භවං** යනු, ප්‍රඥාවන්තයන්ම අනුව යත්. ප්‍රඥාව ම පිරිවර වෙත් යනු අර්ථයි. **කථංකරො** යනු මුලදී ඔවුනොවුන් ගේ සබැඳියාවය නො වන්නේ මය.
**කථංකරො** යනු කිමෙක් නම් ක්‍රියා කරන්නේ ද, කිමෙක් හැසිරෙන්නේ කුමක් සේවනය කරන්නේ කුමක් භජනය කරන්නේ ද, මේ ලෝකයේම ප්‍රඥාව ලබයි. ප්‍රඥාවයට අදාල ප්‍රතිපදාව මට කියන්න දැනගනු කැමැත්තේ වෙමි. මිනිසා කෙසේ ප්‍රඥාවන්තයෙක් වෙයිදැයි විචාරයි. **වුඩ්ඪෙ** යනු ප්‍රඥාභිවෘද්ධියට පැමිණි පණ්ඩිතයන් යනුයි. **නිපුණෙ** යනු සියුම් කරණයෙහි උපන් සමත්කම් ඇති යනුයි. **එවං කරො** යනු යම් පුද්ගලයකු මෙසේ කියන ලද ආකාර ඇති පුද්ගලයකු සේවනය කරයිද, භජනය කරයිද ළඟින් ඇසුරු කරයිද, පෙළ උගනියිද, නැවත නැවත අර්ථය විචාරයිද ගලෙහි කොටනු ලබන රේඛාවක් මෙන්, රත්රන් භාජනයක සිංහ තෙල් දමා වසා තබන්නාක් මෙන් සැඟවුණු කන් ඇතිව සකසා සුභාෂිත වචන අසයි.
මෙසේ කරනු ලබන මිනිසා ප්‍රඥාවන්තයෙක් වෙයි යනුයි. මෙසේ බෝධිසත්ත්වයෝ නැගෙනහිර ලෝක ධාතුවෙන් හිරු පායන්නාක් මෙන් ප්‍රඥා ප්‍රතිපදාව පවසා දැන් ඒ ප්‍රඥාවගේ ගුණ ප්‍රකාශ කරමින් **සපඤ්ඤවා** යනාදිය කීවේය. එහි, **කාමගුණෙ** යනු, කාම කොටසේ සිට අභාව වශයෙන්, අභාව අර්ථයෙන් **අනිච්චතො** නමි. මෙලොව වශයෙන් දැකිය හැකි දුක්ඛදායක වස්තූන්ගේ අභාව වශයෙන් **දුක්ඛතො** යනුද, අට අනූවක් රෝගාරම්භයන් කාමය නිසා හටගන්නා බැවින් **රෝගතො** යනු ද, **අවෙක්ඛ **යනු බලයි යනුයි. හෙතෙම **එවං විපස්සී** ලෙස මේ කාරණාවලින් කාමයන් අනිත්‍ය ලෙසින් බලමින් කාමය නිසා උපන්නා වූ දුක්ඛයන්ගේ කෙළවරක් නැත. කාමයන්ගේ ප්‍රහීණ වශයෙන් සැප විඳී යන ලෙසින් **දුක්ඛෙසු කාමෙසු මහබ්භයෙසු** ලෙස ඡන්දකාමය දුරුකරයි. **සවීතරාගො** යනු ශක්‍රය; ඒ පුද්ගලයා මෙසේ රාගය දුරුකරන ලද්දේ **නව ආඝාත** (නැසීම්) වස්තු වශයෙන් ඉපද හටගැනීම්, ස්වභාවකොට ඇති ද්වේෂය දුරුකොට මෛත්‍රී සිත වඩන්නේය. අප්‍රමාණ වූ සත්ත්වයන් කෙරෙහි අරමුණු ගැනීම් වශයෙන් අප්‍රමාණව වඩා ධ්‍යානයෙන් නොපිරිහුණේ ගර්හාවට ලක් නොවී බ්‍රහ්ම ලෝකයේ උපදියි යනුවෙනි.
මෙසේ බෝසත් තෙම කාමයන්ගේ ආදීනව කියන කල්හි ම ඒ රජවරුන් තිදෙනාගේම වර්ණ සහිත ශරීරයන්ගෙන් තදංග වශයෙන් (කුසලයකින් අකුසලය යටපත් කිරීම) පංචකාම ගුණ රාගය ප්‍රහීණ විය. ඒ බව දැන බෝධිසත්ත්වයෝ ඔවුන්ගේ දැඩි සතුට පිණිස මේ ගාථාව කීහ.
මහත් සෘද්ධියක් පැමිණියේ විය. අට්ඨක, භීමරථ රජවරුන්ගේ ද කාලිංග රජුගේ ද ඉතා ඉහළට නැගුණු සියළු ආශ්‍රව ද කාමරාගය ප්‍රහීණ විය යනුවෙනි.
එහි **මහිද්ධියං** යනු, මහත් සෘද්ධි ඇති මහත් පැතිරීම් ඇති මහා තේජස් ඇති බවයි. **තචමට්ඨක** ඔබගේ අට්ඨකය. **පහීණො** යනු තදංග ප්‍රහාණයෙන් ප්‍රහීණ වීමයි.
ඒ අසා රජවරු බෝධිසත්ත්වයන්ට ස්තුති පුදකරමින් ගාථා ප්‍රකාශ කළහ.
මෙපරිදි අනුන්ගේ සිත් දන්නා වූ තාපසයාණන් වහන්ස, අප සියල්ලන්ගේ ආකාර ආසව කාමරාග තදංග වශයෙන් ප්‍රහීණ අනුග්‍රහ පිණිස පැවිදිවීමට ඉඩක් ලබාදෙන්න එබඳු නිෂ්පත්තියකට අපි පැමිණෙන්නෙමුයි රජවරු කීහ.
එහි **අනුග්ගහායා** යනු පැවිදිවීම පිණිස අපට අනුග්‍රහ කරව යනුයි. යම්සේ අපි පැවිදිවී ඔබගේ **ගතිං** නිෂ්පත්තිය නිමාව **අභිසම්භවෙම** අවබෝධ කරගන්නෙමු. ඔබ විසින් ප්‍රතිවේධ කරගත් ගුණය මැනවින් අවබෝධ කරගන්නෙමුයි කීවාහුය.
ඉක්බිති ඔවුන්ට අවකාශ කරමින් බෝධිසත්ත්වයෝ ඉතිරි ගාථාව කීහ.
පැවිදි වීමට ඉඩකඩ අවසර දෙමි. එසේ ඔබගේ කාමරාගය ප්‍රහීණ වේවා! මහත් වූ ධ්‍යාන ප්‍රීතියෙන් කය පිනවයි. මගේ නිෂ්පත්තිය යම්සේද, එබඳු නිෂ්පත්තියකට පැමිණෙව්.
එහි **එරාථ කායං** යනු ධ්‍යාන ප්‍රීතියෙන් මහත් වූ ශරීරය වඩවු.
ඒ අසා ඔවුහු ඒ බව පිළිගනිමින් ගාථාව කීහ.
මහා ප්‍රාඥයන් වහන්ස, යම් යම් දේ ඔබ කීයෙහිද? ඔබගේ අනුශාසනා අනුව සියල්ල පිළිපදිමු. විපුල වූ ධ්‍යාන ප්‍රීතියෙන් කය පිනවමි. ඔබවහන්සේගේ නිෂ්පත්තිය යම්සේද එබඳු නිෂ්පත්තිය අවබෝධ කරගනිමු.
ඉක්බිති ඒ රජවරුන්ට බෝධිසත්ත්වයෝ පැවිද්ද දී සෘෂි සමූහයා පිටත් කරමින් මේ ගාථාව කීහ.
පින්වත්නි! කිසවච්ඡ තාපසයන්ට මේ පූජාව කරන ලදි. සෘෂීහු යහපත් ස්වභාව ඇත්තෝ යෙත්වා! හැමකල්හි ධ්‍යානයෙහි ඇළුනා වූ එකඟ සිත් ඇත්තාහු වවු. පැවිද්දාට මේ ඇල්ම ශ්‍රේෂ්ඨය.
එහි **ගච්ඡන්තු **යනු තම තමන්ගේ වාසස්ථානවලට යෙත්වා යන අදහස වේ.
සෘෂිවරු ඔහුගේ වචනය පිළිගෙන වැඳ අහසට පැන නැග ස්වකීය වාසස්ථානවලට ගියහ. ශක්‍රයා ද අසුනින් නැගිට, බෝසතුන්ට තුති පුදා, ඇඳිලි බැඳ හිරු නමදින්නාක් මෙන් බෝසතුන්ට නමස්කාර කරමින් පිරිවර සහිතව පිටත්ව ගියේය. ඒ අර්ථය දැන ශාස්තෲන් වහන්සේ මේ ගාථාව වදාළ සේක.
පණ්ඩිත සෘෂිවරයා විසින් මැනවින් කියන ලද පරමාර්ථය සනිටුහන් කළ ගාථා අසා සතුටු වූ පිරිවර ඇත්තා වූ දෙවියෝ අනුමෝදන් ව දෙව්ලොවට ගියාහු ය.
පණ්ඩිත සෘෂි විසින් මැනවින් කියන ලද අර්ථවත් ව්‍යඤ්ජන සහිත මේ ගාථා යම් කිසිවෙක් මනාසේ මෙනෙහිකොට අසන්නේ නම්, හේ ප්‍රථම ද්විතීය ධ්‍යාන ලබන්නේය. එම ධ්‍යානයන් ලබා මාරයාට නොපෙනී යන්නේ ය යනුවෙනි.
එහි **පරමත්‍ථසඤ්හිතා** යනු, අනිත්‍යාදිය ප්‍රකට කරවන, නිර්වාණය ආශ්‍රිත කොට ඇති යනුයි. **ගාථා ඉමා** යනු මෙය ශාස්තෲන් වහන්සේ, සරභංග ශාස්තෲහු ගේ නිර්වාණ දායක වූ සුභාෂිත වර්ණනා කරමින් කීහ. එහි **අත්‍ථවතී** යනු නිර්වාණය ලබාදෙන අර්ථයෙන් පරමාර්ථය ආශ්‍රිත බවයි. **සුබඤ්ජනා** යනු, පිරිසිදු අර්ථ සහිත බවයි. **සුභාසිතා** යනු ඇසිය යුතු දේ ඉටුකොට, කියන ලද්ද, කථාකරන ලද්ද වේ. **අට්ඨකත්‍වා** යනු තමා මනාසේ පිළිගැනීම් කොට, අර්ථ දන්නෙකු වී සකසා අසන්නේය යනුයි. **පුබ්බාපරියං** යනු, පෙර, ප්‍රථමධ්‍යාන විශේෂය ද, පසුව ද්විතීය ධ්‍යානය ද මෙසේ අෂ්ට සමාපත්ති වශයෙන් සතර මාර්ග වශයෙන් පෙර අපර වශයෙන් දැනගත් විශේෂයයි. **අදස්සනං** යනු අවසානයෙහි, පසුව අර්හත් බව ලැබ, නිවනට පැමිණෙන්නේය. නිර්වාණාධිගමය ලද පුද්ගලයා මාරයාට නොපෙනී ගියේ නම් වෙයි.
මෙසේ ශාස්තෲන් වහන්සේ දේශනාව කුළුගන්වා මහණෙනි, දැන් පමණක් නොව, පෙර ද මොග්ගල්ලාන තෙරුන්ගේ ආදාහනයේදී මල් වර්ෂා වැස්සේ යයි සත්‍යය පවසා, ජාතකය හමාර කරමින් වදාළ සේක.
එකල්හි සාලිස්සර නම් තාපස තෙමේ දැන් ශාරීපුත්‍ර ස්ථවිරයන් වහන්සේය. මෙණ්ඩිස්සර තාපස තෙම කාශ්‍යප තෙරණුවෝය. පබ්බත නම් තවුස් තෙම අනුරුද්ධ තෙරණුවෝය. දේවල නම් තාපස තෙම කච්චායන ස්ථවිරයෝය.
අනුසිස්ස තාපස තෙම ආනන්ද තෙරණුවෝය. කිසවච්ඡ තාපසයා කෝලිත නම් වේ. නාරද නම් තාපස තෙම පුණ්ණ මන්තානිපුත්ත තෙරණුවෝය. සෙසු පිරිස බුදුපිරිසය. සරභංග නම් බෝධි සත්ත්ව තෙම දැන් බුදු වූ ලෝකනාථයන් වහන්සේ යයි ජාතකය නිමවා වදාළ සේක.
**අථබ්‍රවී** යනු මෙය ශාස්තෲන් වහන්සේ ජේතවනාරාමයේ වැඩවාසය කරන සේක් පුරාණ බිරිඳකගේ පෙළඹවීමක් අරබයා වදාළ සේක. කථා වස්තුව ඉන්‍ද්‍රිය ජාතකයෙහි විස්තර වේ ම ය. ශාස්තෲන් වහන්සේ වනාහි ඒ භික්‍ෂුවගෙන් මහණෙනි, ඔබ උකටලී වූයෙහිදැයි විචාරා, ස්වාමීනි, එය සත්‍යය යයි කී කල්හි, කවර දෙයකින් උකටලී වූයේ දැයි කියා පුරාණ බිරිඳ නිසා යයි කී කල්හි, මේ ස්ත්‍රිය නුඹට අනර්ථකාරී වූවා, නුඹ මැය නිසා ධ්‍යානය ද නසා, ආත්මභාව තුනක් මුළාවට පත්ව, සිහිවිකල් ව හිඳ, උපන්නා වූ හැඟීමෙන් මහා වැලපීමෙන්, හඬා වැලපුනේ යයි කියා අතීතය ගෙනහැර පෑ සේක.
අතීතයේ බරණැස් නුවර බ්‍රහ්මදත්ත රජු රාජ්‍යය කරවන්නේ බෝධිසත්ත්වයෝ කාසිරට බ්‍රාහ්මණ කුලයේ ඉපිද, වියපත් වූයේ සියලු ශිල්ප ශාස්ත්‍රවල කෙළවරට පැමිණ සෘෂි ප්‍රව්‍රජ්‍යාවෙන් පැවිදිව, අරණ්‍යායතනයක වනමුල් ගෙඩි ආහාර කොට ජීවත් වූහ. ඉක්බිති එක් මුවදෙනක් තාපසයා මුත්‍රා කෘත්‍යය කළා වූ ස්ථානයේ සම්භවයෙන් මිශ්‍ර වූ තණ කා ජලය පානය කළාය. එකෙණෙහිම, ඔහු කෙරෙහි බැඳුණු සිත් ඇත්තී ගර්භණී බව ලැබ එතැන් පටන් කිසිතැන නොගොස් තාපසයා සමීපයෙහි ම ඒ ඔබිමොබ හැසිරෙයි. බෝධිසත්ත්වයෝ පරීක්‍ෂා කරන්නේ ඒ කාරණය දැනගත්හ. ඇය කල්යාමෙන් මිනිස් කුමාරයකු වැදුවාය. බෝසත්හු ඔහු පුත්‍ර සෙනෙහසින් පෝෂණය කළහ. ඉසිසිංගතිස්ස යයි නම් කෙළේය. ඉක්බිති බෝසත් තෙම දැනුමෙන් වැඩිවිය පැමිණි ඔහු පැවිදි කරවා තමා මහලු කාලයේ ඔහු රැගෙන නාරිවන නම් තැනට ගොස් දරුව, මේ හිමවතෙහි මේ මල් හා සමාන ස්ත්‍රීහු වෙති. ඈලා තමන් වසඟයට ගිය කල්හි මහා විනාශයකට පැමිණෙත්. ඈලාගේ වසඟයට යාම නොවටී යයි අවවාද කොට, පසුකාලයේ බ්‍රහ්මලෝකගත විය.
ඉසිසිංගද ධ්‍යාන ක්‍රීඩා කරන්නේ ම හිමවත් පෙදෙසෙහි වාසය කෙළේය. දැඩිසේ තපස්කම් කොට මනා ලෙස දිනන ලද ඉන්‍ද්‍රිය ඇත්තේ විය. ඉක්බිති ඔහුගේ ශීල තේජසින් ශක්‍ර භවන ද කම්පා කෙළේය. ශක්‍රයා ආවර්ජනා කරන්නේ, ඒ කරුණ දැන මේ මා සකසා විචාරන්නේ එක් දෙවඟනක යවා ඔහුගේ සිල් බිඳවන්නෙමි. මුළු දෙව්ලොව ම පරීක්‍ෂා කරන්නේ තමාගේ අඩ කෙළක් පමණ පිරිවර දෙවඟනන් මැද, එක් අලම්බුසානම් දෙවඟන හැර, අන් තැනැත්තියක ඔහුගේ සිල් බිඳීමට සමර්ථ නොවන බව දැන, ඈ කැඳවා ඔහුගේ සිල් බිඳීම කිරීමට අණ කෙළේය. ඒ අර්ථය සිහිපත් කරමින් ශාස්තෲන් වහන්සේ පළමු ගාථාව වදාළ සේක.
වක්ත්‍ර නම් අසුරයා මැඩපැවැත්වූ, ජයප්‍රාප්ත වූ දෙවියන්ගේ පිය තනතුරෙහි වැජඹෙන්නා වූ, මහත් ආනුභාව ඇති ශක්‍ර තෙමේ, සුධර්මා නම් දිව්‍ය සභාවෙහි පරීක්‍ෂාකොට අලම්බුසා නම් දෙවඟනට මෙසේ කීයේය.
එහි, **බ්‍රහා** යනු මහා යනුයි. **වත්‍රභූ** යනු වත්‍රභූ නම් අසුරයා ඉක්මවා මැඩ පැවැත්වීමයි. **ජයතං පිතා** යනු ජයගන්නා වූ ජයපතන්නා වූ සෙස්සන් අතර තිස්තුනක් දේව පුත්‍රයන් ගේ පිය කෘත්‍ය සම්පාදනය කරන්නා වූ, **පරාභෙත්‍වා** යනු හදවත බිඳ බලන්නාක් මෙන්, මැය එය ඉතා සමත් යයි දැනගෙන යන අර්ථයයි. **සුධම්මායං** යනු, සුධර්මා නම් දිව්‍ය සභාවෙහි පාණ්ඩුකම්බල ශෛලාසනයේ හුන්නා වූ ඒ ශක්‍රයා අලම්බුසා කැඳවා මෙසේ කීවේය.
පුරුෂයන් කෙලෙස් මිශ්‍රණයෙන් මිශ්‍ර කරන හෙයින් මිස්සා නම් වූ සෘෂීන් පොළඹවාලීමේ දක්‍ෂ අලම්බුසාවෙනි! ශක්‍රයා සහිත තාවතිංසයේ දෙවිවරු ඉසිසිංග තාපසයා පෙළඹවීමට තිට යාඥා කෙරෙත්, එහි යව.
එහි **මිස්සෙ** යනු ඇයව ආමන්ත්‍රණය කර මෙය ද ඇගේ නමයි. සියළු ස්ත්‍රීහු පුරුෂයන් කෙලෙස් මිශ්‍රණයෙන් මිශ්‍ර කරන බැවින් මිස්සා යයි කියනු ලැබෙත්. එයින් සාධාරණ වූ ගුණ නාමයක් ලෙස ආමන්ත්‍රණය කරමින් මෙසේ කීවාහුය. **ඉසිපලොභිකෙ **යනු සෘෂිවරුන් කම්පා කිරීමෙහි කැලඹීමෙහි දක්‍ෂ වූ යන අර්ථයයි. **ඉසිසිංගං** යනු, ඔහුගේ හිස්මුදුනේ මුව අඟක ආකාරයෙන් උල් දෙකක් නැගී සිටියේය. එහෙයින් එසේ කියනු ලැබේ.
මෙසේ ශක්‍රයා, යව, සෘෂිසිංග වෙත එළඹ තම වසඟයට ගෙන ඔහුගේ සිල් බිඳුවවයි අලම්බුසාට අණ කෙළේය.
එම්බා අලම්බුසාවෙනි! බ්‍රහ්මචාරී වූ ව්‍රත රක්නා ඒ ඉසිසිංග තාපසයා ගුණයන්ගෙන් වැඩී සිටියි. නිවන්හි ඇලුනේය. මොහු අපගේ විෂය ඉක්මවා යන්නට පෙර ඔහුගේ දෙව්ලොව ගමන් මඟ ආවරණය කරව.
මේ වචන කීවේය.
එහි **පුරායං** යනු මේ තාපසයා ව්‍රත සම්පන්න වූයේ, බ්‍රහ්මචාරී ද වේ. ඔහු වනාහි දීර්ඝ ආයුෂ ඇති බැවින් නිර්වාණ සංඛ්‍යාත මාර්ගයෙහි මැනවින් ඇලුණේ, ගුණ වෘද්ධියෙන් වැඩුණේ, එහෙයින් මෙ තෙමේ යම්තාක් අප මැඩ මේ ස්ථානයෙන් චුත කෙරෙත්නම් ඊට පෙර එහි ගොස් යනුයි. **තස්ස** ඔහුගේ දෙව්ලොව ගමන, **මග්ගානි ආවර** යම්සේ මෙහි නො ඒ ද? එසේ කරවයි මග අහුරව යන අර්ථයයි.
ඒ අසා අලම්බුසා ගාථා දෙකක් කීවාය.
දිව්‍ය රාජය; කුමක් නිසා සෘෂීන් පෙළඹවීම සඳහා මාව ම නුඹ තෝරාගනී ද, මේ දෙව්ලොව තවත් දෙවඟනෝ ඇත්තාහු නොවෙත් ද?
නන්දන වනයේ, අශෝක වනයේ, මා හා සමාන අප්සරාවෝ ද මට වඩා දක්ෂතාවයෙන් උතුම් අප්සරාවෝ ද සිටිති. ඔවුහු තාපසයන් පෙළඹවීමට යෙත්වා.
එහි **කිමෙවත්‍වං** යනු මේ නුඹ කුමක් නම් කරහි ද? දෙව්ලොව මා මෙන් ම ඔබ ද කුමක් කැමැති වේද? අනෙකෙක් නොදකියි යන අදහසින් කියයි. මෙහි ‘ස’ කාරය ව්‍යඤ්ජන සංසිද්ධිය පිණිස වේ. **ඉසිපලොභිකෙ ගච්ඡා** යනු කුමන කරුණක් හඟිමින් ම මෙසේ කියහිදැයි යන මූලික අදහසයි. **පරාචොවා** යනු අපි ද උත්තරීතර වෙමු. **අසොකෙ** යනු ශෝක රහිත බවයි. **නන්‍දනෙ **යනු, සතුට උපදවන යනුයි. **පරියායො** යනු ගමන කාලයයි.
ඉක්බිති ශක්‍රයා ගාථා තුනක් කීවේය.
ශෝක රහිත නන්දන වනයෙහි තී හා සමාන වූ ද තිට වඩා උතුම් වූ ද වෙනත් දෙවඟනන් ඇතැයි තී ඇත්තක් කියයි.
සියලු අංගයන්ගෙන් හෙබි අලම්බුසාවෙනි! පුරුෂයකු වෙත ගියා වූ ඒ අප්සරාවරු, තී යම්බඳු පාරිචර්යයක් දන්නී නම්, එවැනි පිළිපැදීමක් දක්වන්නට නොදන්නාහ.
යහපත් තැනැත්තිය තී මැ යව, තී ස්ත්‍රීන් අතුරෙන් උතුම් වන්නීය. තිගේ වර්ණයෙන් ද, රූප සම්පත්තියෙන් ද ඒ තාපසයා වසඟ කළ හැකිය.
එහි **පුමංගතා** යනු පුරුෂයකු වෙත එළඹෙන්නට සුදුසු වූයේ මුත් පුරුෂයා පෙළඹවීමට නොදනිත් යනු. **වණ්ණරූපෙන** යනු ශරීර වර්ණයෙන් සහ රූප සම්පත්තියෙන් යුක්ත බවයි. **වසමානාපයිස්සසී** යනු ඒ තාපසයා තම වසඟයට එන්නේය.
ඒ අසා අලම්බුසා ගාථා දෙකක් කීවාය.
ශක්‍ර දේවරාජයන් විසින් එවන ලද්දේ මම එහි නොයන්නෙම් නොවෙමි. එහෙත් උග්‍ර තේජස් ඇති මේ තවුසා වෙත ළංවීමට බය වෙමි.
සෘෂි ආදීන් පෙළඹවීමට ගිය බොහෝදෙන මෝහයෙන් සංසාරයට බැස නිරයට පත්වූවෝ වෙති. ඒ නිසා ලොමු දැහැ ගනිත්.
එහි **නවාහං** යනු මම නො වෙමි යන අර්ථයි. **විහෙමි** යනු භය වෙමි. **ආසාදුං** යනු ළංවීමට යනුයි. එය මෙසේද කියන ලදි. දේවයන් වහන්ස, නුඹ විසින් එවන ලද්දේ නමුත් මම නොයන්නේ නො වෙමි යනුයි. තවද මම ඒ සෘෂි සංඝයාගේ ශීල භේදනයට ඇලලීමට බිය වෙමි. හෙතෙම උග්‍ර තේජස් ඇති බැවිනි. **ආසාදියා** යනු හිරිහැරකොට, **මෝහසංසාර** යනු, මෝහ නැමැති සසරේ මෝහයෙන් සෘෂිවරයකු පොළඹවා සංසාර ගමනට වැටුණු අපමණ දුක් ඇත්තේ, එසේ සිටි සත්ත්ව ගණන අති මහත් ලෙස ඉක්මවා ගොසිනි. **තස්මා** යනු, මම ඒ කාරණය නිසාවෙන්, **ලෝමානි හංසයෙ** යනු ලොම් දැහැ ගනිත්. මම ඔහුගේ සිල් බිඳින්නෙමියි සිතීම නිසාවෙන් මගේ මයිල් කෙළින් වේ යයි කියයි.
පුරුෂයන් කැමතිවන ශරීර වර්ණයක් ඇති, පුරුෂයන් ක්ලේශයෙන් පොළඹවන්නා වූ, අලම්බුසා නම් අප්සරාව මෙසේ කියා ඉසිසිංග තාපසයන් ක්ලේශයෙන් මිශ්‍ර කරන්නට ගියාය.
ඉසිසිංග තාපසයන් විසින් රක්නා ලද, රත් කරවු ගසින් ගැවසීගත්තා වූ, හාත්පස යොදුනක් පමණ වූ ඒ වනයට වැද.
පෙර බත් කාලයෙහි ඉර පායන උදෑසනම අමදිමින් ගිනිහල්ගෙයි සිටියා වූ ඉසිසිංග තාපසයන් වෙතට එළඹියාය – මේ අභිසම්බෝධි ගාථා වේ.
එහි **පක්කාමී** යනු, එසේ වීනම් දෙව්රජ, ආවර්ජනා කරන්නෙහි. තමාගේ යහන්ගැබට පිවිස අලංකාර කොට සෘෂිවරයා කෙළෙස්වලින් මිශ්‍ර කිරීමට කැමැත්තී, පිටත්ව ගියාය. මහණෙනි, ඒ දෙවඟනෝ ඔහුගේ අසපුවට ගියෝය යනුවෙනි. **බිම්බිජාලක සඤ්ජන්නං** යන් රත්කරවු වර්ණයෙන් වැසී ගිය, **පාතොව පාතරාසම්හි** යනු මහණෙනි, අළුයම් කාලයේ උදෙන්ම මුලින්ම උදයේම යනුයි. **උදණ්හ සමයං** **පටී** යනු හිරු උදාවන වේලාවේම. **අග්ගිට්ඨං** යනු ගිනිහල්ගෙයි රාත්‍රියේ ප්‍රධන් වීර්යය වඩා උදෑසනම ස්නානය කර, උදක කෘත්‍යය කර පන්සලෙහි ටික වේලාවක් ධ්‍යාන සුවයෙන් කල් යවා, නික්ම, ගිනිහල්ගෙයි පිරිමදින ඒ ඉසිසිංග වෙත එළඹියහ. ස්ත්‍රී විලාශය දක්වන්නී ඔහු ඉදිරියේ සිටියාය.
ඉක්බිති ඇයගෙන් තාපසයා විචාරන්නේ මෙසේ කීවේය.
විචිත්‍ර වස්ත්‍රාභරණයෙන් ද මුතුමැණික් කොඬොලින් සැරසුණු තී ඕෂධී තාරකාව මෙන් ද, අහසෙහි විදුලිය මෙන් ද බබළයි. තී කවර තැනැත්තියක් ද?
හිරුගේ වර්ණයෙන් බබළන, රත්සඳුන් විලේපන සුවඳින් යුතු ප්‍රියදැකුම් ඇති මනා වටකුරු කලවා ඇත්තීය. මහාමායා ළදරු වයස් ඇත්තීය. මනෝඥ දැකුම් ඇත්තීය.
තෝ සිහින් ඉඟටියක් ඇත්තීය. සියුමැලිය. නිර්මලය. තීගේ පාදයෝ මනාව පිහිටියහ. ගමන් කරන්නා වූ තෝ ඉතා කමනීය ය. මාගේ සිත ඇදගන්නීම ය.
තීගේ කලවා යුවල පිළිවෙලින් මහත් ය. ඇත් සොඬයක් බඳු උපමා ඇත්තේය. තීගේ පුළුල් වූ උකුල රන් පෝරුවක් මෙනි.
මනාව පිහිටි තීගේ නාභිය උපුල් කර්ණිකාවක් බඳුය. කළු අඳුනෙන් පිරී ගියාක් මෙන් දුරට පෙනේ.
තීගේ පයෝධර යුවළෙහි හටගත් නැටි රහිතව මනාව පැන නැගුණු කිරි රඳා පවත්නා වූ මලානික නොවූ සම වට කුඩා ලබු ගෙඩියක් දෙකට කපා තැබුවාක් මෙනි.
දික් වූ මිහිඟු බෙරයකට සමාන බැබළීම් ඇති තීගේ බෙල්ල ඒණිමුවකුගේ බඳු ය. මනහර දෙතොල් දිවට බඳු පැහැයෙන් යුක්තය.
තීගේ උඩු දත් හා යටි දත් පෙළ දැහැටිවලින් පිරිමදින ලද්දාහු ඉතා දැකුම්කළුය.
කළු පැහැ මුල ඇති රතු පැහැ අග ඇති ඔලිඳ ඇට බඳු දික් වූ සේක. මහත් වූයේ තීගේ ඇස් ඉතා දැකුම්කළු ය.
ඉතා දික් නොවූ, මැනවින් මට කරන ලද්දා වූ, රන් පණායෙන් පීරන ලද, තීගේ හිසෙහි වූ කෙස් සඳුන් සුවඳ ඇත්තේය.
යම්තාක් සී සාන්නාහු ගෙරින් රක්නාහු ද, වෙළඳුන්ගේ යම් ස්වභාවයක් වේ ද, සංයම ඇත්තා වූ තපස් රක්නා සෘෂිවරුන්ගේත් යම් පරාක්‍රමයක් වේද?
මේ පොළෝ තලයෙහි තොපට සමාන කෙනෙකු නොදැක්කෙමි. නුඹ කවරෙක්ද? කාගේ පුත්‍රයෙක්ද? අපි කෙසේ තොපි දකිමු ද?
එහි **විචිත්තවත්‍ථාභරණ** යනු විසිතුරු වූ වස්ත්‍ර ආභරණවලින් යුක්ත බවයි. **හේමචන්‍දන ගන්‍ධිනී** යනු, රන්වන් සඳුන් සුවඳ ආලේපනයන් ය. **සඤ්ඤාතූරු** යනු මනා වටොර ඇති කලවාවලින් යුක්ත කලවා ලකුණු ඇති. **විලාකා** යනු හරි මැද ය. **මුදුකා** යනු මෘදු සියුමැලි බවයි. සුද්ධා යනු නිර්මල බවයි. **සුපතිට්ඨිතා** යනු සමසේ පොළොව ස්පර්ශ කරමින් මනාසේ පිහිටි යනුයි. **කමනා** යනු ගමන් කරනු ලබන යන අර්ථයයි. **කමනීයා** යනු, කාන්තිමත් කැමැති විය යුතු කමනීය යනුයි. **හරන්තියෙව** **මෙ මනො** යනු, මෙබඳු ආකාර වූ උතුම් ස්ත්‍රී විලාශයෙන් සක්මන් කරන්නී, ඔබේ පා, මගේ සිත් පැහැර ගන්නීය යනුයි. **විමට්ඨා** යනු විශාලත්වයයි. **සුස්සෝණි** යනු සුන්දර උකුලයි. **අකඛස්සා** යනු රන් පුවරුවක් මෙන් විශාල වූ ඔබේ උකුල් තලය ප්‍රකාශ කරයි. **උප්පලස්සෙව කිඤ්ජක්ඛා** යනු, නිලුපුල් රේණුවක් මෙනි. **කණ්හඤ්ජනස්සෙවා** යනු, සියුම් වූ කාලවර්ණ ලොම්වලින් සැරසුණු නිසා එසේ කීය.
**දුවිධා** යනු පියවුරු වර්ණනා කරමින් කීවේය. පපුවෙහි දෙඋරක් වී වටකුරු නොවුවා නිසා **අවණ්ටා** නම් වේ. හදවතෙහි ලැග සියුමැලි බවින් නික්මුණු බැවින් **සාධු පච්චදා** නම් වේ. කිරි දරණ බැවින් **පයෝධරා** නමි. **අප්පතීතා** යනු නොසතුටු වූ, මිලාන නොවූ බැවින් නොබිඳෙන බැවින් ද ඇතුළට නොපිහිටන්නේ යනු අප්පතීතා වේ. රන් පුවරුවක තබන ලද, ස්වර්ණමය වටකුරු වූ අඩලබු ගෙඩියක් හා සමාන බැවින් **අඩ්ඪලාබුසමාථනා** නම් වේ. **එණෙය්‍යකා යථා** යනුවෙන් ද, ඒණි නම් මුවාගේ දිග හෝ වටකුරු හෝ ග්‍රීවය ශෝභාවක් වේද? එපරිදි ඔබගේ ද තරමක් දීර්ඝ වූ විලාශයයි. **කම්බුතලාභාසා** යනු රන්වලින් බැඳුණු මට්ටම් සහිත ග්‍රීවයක් යන අර්ථයයි. **පණ්ඩරාවරණ** යනු දන්ත ආවරණයයි. **චතුත්‍ථමන සන්නිභා** යනු, සතරවෙනි ඉන්‍ද්‍රිය කියනු ලැබේ. සතරවෙනි වස්තුව නම් දිවයි. ඉතා රතු බැවින් දිව හා සමාන ඔබේ දෙතොල අවසාන වශයෙන් කියනු ලැබේ. **උද්ධග්ගා** යනු උපරිම දත් යනුයි. **අධග්ගා** යනු යටදත් පෙළයි. **දුමග්ගපරිමජ්ජිතා** යනු දැහැටි කූරුවලින් පිරිමැද පිරිසිදු වූ යන අර්ථයයි. **දුවිජා** යනු දෙවරක් උපන්. **නෙලසම්භූතා** යනු නිර්දෝෂී වූ හනු මාංශ කෙළවරවල හටගත්.
**අපණ්ඩරා** යනු කාල වර්ණයයි. ලෝහිතත්තා යනු රතුපාට කෙළවරටකාට ඇති බවය. **ජිඤ්ජුකඵලසන්නිභා** යනු රතුපාට වූ ඔලිඳගෙඩි හා සමාන වර්ණයයි. **සුදස්සනා** යනු පැහැදුනුවන්ගේ අතෘප්තිකර වූ පංචප්‍රසාදයෙන් සමන්නාගත බවයි. **නාතිදීඝා** යනු නියමිත ප්‍රමාණයයි. **සුසම්මට්ඨා** යනු සුමට සියුමැලි බවයි. **කනක ඛ්‍යාසමොචිතා** යනු රන්වන්පාට කියනු ලැබේ. සුවඳ පැණි සුවඳ තෙල් ආදිය රැගෙන මැනවින් ඉස සකස් කළ යනු **කසි ගොරක්ඛා** යනු මෙලෙසින් කෘෂිකර්මය ද, ගව පාලනය ද නිසා ජීවන උපායන් සතුන් දක්වනු ලැබේ. **යා ගතී** යනු යම් පමණ නිපදවයි ද එය **පරක්කන්තං** යනු යම් පමණ සෘෂිවරුන්ට උත්සාහයක් පතුරුවන ලද්දේද? මේ හිමාලයේ යම් පමණ සෘෂිවරු වාසය කරති යන අර්ථයයි. **න තෙ සම සමං** යනු ඒ සියලු දෙනා අතර රූප ශෝභාවෙන් විලාශයෙන් ඈ හා සමාන අන් එකම ස්ත්‍රියක හෝ නො දකිමි යනුයි. **කො වා ත්‍වං **යනු මේ ඇගේ ස්ත්‍රීභාවය දන්නා වූ පුරුෂයකු ව්‍යවහාර වශයෙන් විචාරයි යන අර්ථයයි.
මෙසේ පාදයේ පටන් කේශ කලාපය දක්වා තමන්ගේ වර්ණය හැඩය කියන්නා වූ තාපසයා කෙරෙහි අලම්බුසා නිශ්ශබ්දව සිට ඇගේ කථාවෙන් එකිනෙක සම්බන්ධතාවයට ගියේ යයි ඔහුගේ මුළා වූ බව දැන මේ ගාථාව කීවාය.
කාශ්‍යප ගෝත්‍රයෙහි උපන් තාපසයාණනි! මෙසේ නුඹ ගේ සිත ඇති කල්හි යහපත් සොඳුරු ප්‍රශ්න ඇසීමට කාලය නෙවෙයි. මිත්‍රය, අප දෙදෙනා අපගේ අසපුවෙහි රමණය කරන්නෙමු. එන්න. නුඹ, වැළඳගන්නෙමි. නුඹ පස්කම් සුව විඳින්නන් අතුරෙන් දක්‍ෂයකු වේවා.
එහි **කස්සපෙවං ගතෙ සති** යනු කාශ්‍යප ගෝත්‍රයෙහි උපන් තැනැත්ත; මෙසේ ඔබේ සිතේ සිතක් පවත්නා කල්හි, ප්‍රශ්න අසන වේලාවක් කාලයක් නොවෙයි. **සම්මා** යනු මිත්‍රයාට ප්‍රිය වචනයෙන් ආමන්ත්‍රණය කිරීමයි. **රතීනං** යනු පස්කම් සැපතෙහි ගුණයෙහි ඇලීමයි.
මෙසේ කියා අලම්බුසා මෙසේ ද සිතීය. මම මෙසේ සිටිකල්හි මොහු මා වෙත නොඑන්නේය. යන්නියක මෙන් සිටින්නෙමියි ස්ත්‍රී මායා දක්‍ෂතාවයෙන් තාපසයා කම්පා කොට, ආවා වූ මාර්ගයට අභිමුඛව පිටත් වුණාය. ඒ අර්ථය වදාරමින් ශාස්තෲන් වහන්සේ මෙසේ වදාළ සේක.
පුරුෂයන් කැමති වන්නා වූ, පුරුෂයන් ක්ලේශයෙන් මිශ්‍ර කරන්නා වූ, හැඩ රුව ඇති අලම්බුසා, ඉසිසිංග තාපසයා ක්ලේශයෙන් පොළඹවනු කැමැත්තී මෙසේ කියා ගියා ය.
ඉක්බිති තාපසයා යන්නා වූ ඇය දැක, මෑ යන්නී යි තමාගේ බල පරාක්‍රමය වූ මන්දගමන සිඳ, වේගයෙන් දුවගෙන ගොස් අතින් කේශ කලාපය පිරිමැදීය. ඒ අර්ථය ප්‍රකාශ කරමින් ශාස්තෲන් වහන්සේ මෙසේ වදාළ සේක.
තාපස තෙමේ බල පරාක්‍රමය සිඳ, සෙමින් ගමන අත්හැර වේගයෙන් නික්ම ගොස් ඇගේ කෙහෙවලුවලින් අල්ලාගෙන අගසිට මුලට පිරිමැද්දෙහිය.
ඉතා ලස්සන යහපත් පෙනුම ඇති ඕ පෙරළා නැවතී තවුසා වැළඳ ගත්තීය. එසේ වැළඳ ගැනීමෙන් ම බ්‍රහ්මචරියාවෙන් චුතවිය. ශක්‍රයා යමක් සිතී ද එය ම සිදු වූයේය. එකල්හි අලම්බුසා තාපසයන් සතුටු කරන ලද්දීය.
අලම්බුසා සිතින්, ශක්‍රයා වාසය කරන නන්දන වනයෙහි ගත කරන්නී දේවශ්‍රේෂ්ඨ වූ මඝවා නම් ශක්‍රයා ඇගේ සංකල්පනාව දැන,
ශක්‍ර තෙමේ මත්තෙහි වසන ලද ඇතිරිලි පනසක් ඇති, කොඳුපලස් දහසක් අතුරන ලද රන්වන් වූ කවිච්චියක් එවීය.
ශෝභන වූ අලම්බුසා ඒ ඉසිසිංග තවුස්හු පුරා තුන් වර්ෂයක් ඒ පලඟෙහි (ඇඳෙහි හොවා) ළෙහි හොවා දැරුවාය.
පහ වූ මත්වීම් ඇති ඒ තවුසා (ඉසිසිංග) තෙවසකින් පිබිද ගිනිහල්ගෙය සමීපයේ නිල්වන්ව වැඩී ගිය කැලය දුටුවේය.
කොවුලන් විසින් පවත්වන ලද නාද ඇති, නව පත්‍රයෙන් සැදුම්ලත් පිපීගිය මල් ඇති හාත්පස වනය බලා ඉසිසිංග තාපසයා අඬමින් කඳුළු වැගිරවීය.
යාග නොකෙළෙමි, මන්ත්‍ර ජප නොකෙළෙමි. හෝමාග්නිය නසන ලදි. පරිචර්යාවෙන් කවරෙකු නම් මගේ සිත මෙසේ පෙළඹවීදැයි කියමින් තවුසා කෑ ගසමින් හැඬුවේය.
ආරණ්‍යයෙහි වසන්නා වූ මා විසින් ශ්‍රමණ තේජසින් රැස්කරන ලද, මහා සාගරයෙහි නොයෙක් රුවනින් පිරී ගිය නැවක් බඳු වූ මගේ ධ්‍යාන ගුණය පැහැර ගත්තේ කවරෙකු දැයි මුරගාමින් හැඬීය.
එහි **අජ්ඣප්පත්තො** යනු සම්පත්තියයි. **තමුදාවත්ත කල්‍යාණී** යනු ඔහු කෙස් පිරිමැද සිට සෘෂිවරයා ප්‍රබෝධයෙන් තවන යහපත් දර්ශන ඇති ඈ සියුමැලි ශෝභමාන වූවා යනුයි. **පළිස්සජි **යනු වැළඳ ගත්තේය යන අර්ථයයි. **චවිතම්හි බ්‍රහ්මචරියා යථා තං අථ තොසිතා** යනු මහණෙනි; ඒ සෘෂිවරයාගේ යම්තාක් ධ්‍යාන අතුරුදන් වේද? එකෙණෙහි එම ධ්‍යානාදියෙන් ද බ්‍රහ්මචරියාවෙන් ද, චුතවී ගිය කල්හි, ශක්‍රයා විසින් ප්‍රාර්ථනා කරන ලද්ද, එසේම සිද්ධ විය. එවිට ශක්‍රයාගේ ප්‍රාර්ථනාව සමෘද්ධ වූ බව දැන ඒ දිව්‍ය කන්‍යාව සතුටට පත්වූවා, ඔහුගේ එම බ්‍රහ්මචරියාව විනාශ වීමෙන් හටගත් අප්‍රමාණ ප්‍රීතිය සතුට අපමණ සතුට යන අර්ථයයි.
**මනසා අගමා** යනු ඕ තොමෝ ඔහු වැළඳගෙන සිටියා, අහෝ ඒකාන්තයෙන් කවිච්චියක් එවන්නේ නම් යහපතියි ඇය සිතින් සිතුවාය. එසේම ශක්‍රයා කවිච්චියක් (පලඟක්) එවන ලද්දේ, දිව්‍යමය ඇතිරිලි පනහක් අතුරන ලද යනුයි. **නන්‍දනෙ **යනු, ජනතා ආනන්දයට පත් කිරීමට සමර්ථ බැවින් නන්දන වනය ඇසුරු කොට ඇති තව්තිසා භවනයේ වාසය කරන්නා වූ යන අර්ථයයි. **දේවකුඤ්ජරො** යනු දේව ශ්‍රේෂ්ඨයා (ශක්‍රයා) යනුවෙනි. **පහීණි **යනු යැවීය යන අර්ථයයි. **පාහිණී** යනු පෙළ පාඨයයි. **සොපවාහනං** යනු පිරිවර සේනාව සහිතව. **ස උත්තරච්ඡද,** **පඤ්ඤාසං** යනු දිව්‍යමය ඇතිරිලි පණහක් අතුරන ලද යනුයි. **සහස්සපටිකත්‍ථතං** යනු, දහසක් දිව්‍යමය වූ කොඳුපලස්. **තමෙනං තත්‍ථා** යනු ඒ සෘෂිවරයා එම දිව්‍ය පලඟේ හුන්නාහූ **උරෙ කත්‍වාන ධාරෙසී** යනු වර්ෂ තුනක් එක මොහොතක් මෙන්, මිනිස් ලොව ගණනය කිරීමෙන් ඇය උරෙහිළා තුරුළු කරගෙන හොවා එහි සිටම දැරීය.
**විමදො** යනු, මදයෙන් ප්‍රමාදයෙන් තොර, පහව ගිය විසංඥ භාවයයි. ඔහු වනාහි වර්ෂ තුනක් විසංඥව සයනය කර පසුව ලබන ලද සංඥා ඇත්තේ පිබිදුණේය. එසේ පිබිදුන කල්හි අත් ආදිය වෙව්ලනු දැක ඔහු පිබිදෙනු බව අලම්බුසාව දැන, පලඟ අතුරුදන් කරවා තෙමේ ද, අතුරුදන්ව සිටියාය. **අද්දසාසී** යනු අසපුව දෙස බලන්නේ කවරකු විසින් ශීල විපත්තියට පැමිණේදැයි සිතා මහත් හඬින් හඬමින් ගියේය. **හරිතරුක්ඛෙ** යනු ගිනිපූජා පවත්වන ගිනිහල්ගෙය හාත්පය පිරිවරා සිටි, හරිතවර්ණ පත්‍ර ඇති වෘක්‍ෂ සමූහයයි. **නව පත්ත වනං** යනු තරුණ වූ අළුත් පත්‍රවලින් ගැවසුණු වනයයි. **රුදං** යනු හැඬීම වැළපීමයි.
**න ජුහෙ න ජපෙ මන්තෙ** යනු, මේ මොහුගේ හැඬීම සඳහන් ගාථාවයි. **පහාපිතං** යනු ඉක්මවන ලද යනුයි. ‘ප’ කාරය උපසර්ගය මාත්‍රයකි. **පාරිචරියායා** යනු කවරෙක් කෙලෙස් වැගිරවීමෙන් මෙයින් පෙර මගේ සිත කම්පාවට පත් කෙළේදැයි හැඬීමයි. **යො මෙ තේජාහ සම්භතං** යනු, ‘හ’ කාරය නිපාත මාත්‍රයකි. යමෙක්, මගේ ශ්‍රමණ තේජසින් හටගත් ධ්‍යාන ගුණ නැමැති නොයෙක් මහාර්ඝ රත්නවලින් පිරිපුන් මහා සාගරයේ විනාශයට පැමිණවීය. මෙය කවරෙක් කරන ලද්දේදැයි හැඬීය.
ඒ අසා අලම්බුසා මෙසේ සිතුවාය. ඉදින් මම කථා නොකරන්නේ නම් මෙතෙම මට ශාප කරන්නේය. අදෝමැයි මොහුට කතා කරන්නෙමි. ඇය දැකීම් පමණින් ශරීරයෙන් සෘජුව සිට මේ ගාථාව කීවාය.
පින්වත් තාපසය! ශක්‍ර දිව්‍යරාජයා පරිචර්යාව පිණිස මෙහෙයවන ලද, මම මගේ සිතින් නුඹ ගේ සිත මැඩ පැවැත්වීමි. එය ඔබවහන්සේ ප්‍රමාදයෙන් අවබෝධ නොකළහ.
ඔහු ඇයගේ කථාව අසා, පියා විසින් දෙන ලද අවවාද සිහිකොට පිය වචනය නොකොට මහත් විනාශයකට පැමිණියේ වෙමියි, හඬා වැලපෙන්නේ ගාථා සතරක් කීවේය.
මගේ පියා වූ කස්සප තෙම මේ අවවාද අනුශාසනා කෙළේය. මානවකය, පියුම් වැනි ලිය තඹර මල් වැනි ස්ත්‍රීහු වෙත්. ඔබ ඔවුන් වටහාගන්න.
අනුකම්පා ඇත්තෙකු සේ මගේ පියා වූ කාශ්‍යප තෙම, අවවාද දෙමින්, මානවකය ළයෙහි මස්ගඩු දෙකක් ඇති ස්ත්‍රීන් දැන ගනුව. ඒ ස්ත්‍රීන් වසඟයට ගියවුන් නැසෙතියි දැනගනුව.
වෘද්ධ වූ ඒ පියාගේ අනුශාසනය ඒ මම නොකෙළෙමි. මිනිසුන් විරහිත අරණ්‍යයෙහි හුදකලා වූ මම එකලාව වැළපෙමි.
ඒ මම එසේ කරන්නෙමි. මගේ ජීවිතයට නින්දා වේවා. නොහොත් මාගේ ජීවිතයෙන් ඇති ඵලය කිම? නැවත හෝ එබන්දෙක් වන්නෙමි. නැතිව ගිය ධ්‍යානය ලබා ගන්නෙමි. නො එසේනම් මාගේ මරණය හෝ වන්නේ යයි තාපසයා නැවතත් අධිෂ්ඨාන කෙළේය.
එහි, **ඉමානි** යනු මේ වචන මාලාවයි. **කමලාසිරිසිත්‍ථි යො** යනු නෙළුම් මල් කියනු ලැබේ. නාරිලතා මල් හා සමාන ස්ත්‍රීහු. **තායො බුජ්ඣෙසී** යනු මානවකය, ඈලා දැනගන්නෙහි යයි දැන දර්ශනපථයට නොගොස් පලායන්නෙහි. යම් බඳු වූ මේ වචන එකල මට පියා අනුශාසනා කළේද මේ වනාහි ඒවාය. **උරෙ ගණ්ඩායො** යනු, පපුවෙහි ගඩු දෙකකින් සමන්නාගත බවයි. (පියවුරු) **බුජ්ඣෙසී** යනු, මානවකය; තමන් ඈලාගේ වසඟයට ගිය කල්හි විනාශයට පැමිණෙති’යි දැනගන්නෙහි. **නාකං** යනු නොකළෙමියි. **ඣායමී** යනු ශෝක කරමි. වැලපෙමියි. **ධීරත්‍ථු ජීවිතෙන** **මෙ** යනු මගේ ජීවිතයෙන් ජීවත්වීම කවර අර්ථයක්ද? යනුවෙන් ගර්හා කරන ලද්දේ ඒ ප්‍රාඥයාට ස්තුති වේවා! **පුන වා** යනු එසේ කරන්නෙමි යළිත්. විනාශ වූ ධ්‍යානය යළි උපදවා වීතරාගී වන්නෙමි. නැතහොත් මට මරණය හෝ වන්නේය.
හෙතෙම කාමරාගය දුරුකොට නැවත ධ්‍යානය ඉපිදවීය. ඉක්බිති ඔහුගේ ශ්‍රමණ තේජස දැක ධ්‍යානය ද ඉපදුණේ යයි දැන අලම්බුසා භීතියට පත්වූවා ක්‍ෂමාව අයැදීය. එම අර්ථය ප්‍රකාශ කරමින් ශාස්තෲන් වහන්සේ ගාථා දෙකක් වදාළ සේක.
ඒ ඉසිසිංග තාපසයා නැවත මනාව වඩන ලද තේජසත්, වීර්යයත්, උත්සාහයත් දැන අලම්බුසා ඉසිසිංග තාපසයා ගේ පාළඟ වැටී හිසින් දෙපා වැඳ ක්‍ෂමා කරවා ගත්තාය.
මහා වීරයන් වහන්ස! මට නොකිපෙනු මැනැව. මහර්ෂිය, මට නො කිපෙනු මැනැව. පිරිවර ඇති තාවතිංස දෙවියන්ට මා විසින් මහත් මෙහෙයක් කරන ලදි. එකල්හි මුළු දෙව්පුරය නුඹවහන්සේ විසින් වෙසෙසින් කම්පා කරන ලදි.
ඉක්බිති; සොඳුර ඔබට ක්‍ෂමාව දෙමි. යම්සේ සැපසේ යවයි පිටත් කරමින් ගාථාවක් කීවේය.
තව්තිසා වැසි දෙවිවරු ද, දෙව්ලෝ වැස්සන්ට අධිපති ශක්‍රයා ද සුවපත් වේවා! තී ද සුවපත් වෙත්වා; යහපත් වේවායි; කන්‍යාවනි, සැපසේ පිටත්ව යව.
ඇය ඔහු වැඳ ඒ රන් පළඟින් ම දිව්‍යපුරයට ගියාය. ඒ අර්ථය ප්‍රකාශ කරමින් ශාස්තෲන් වහන්සේ ගාථා තුනක් වදාළ සේක.
අලම්බුසා උන්වහන්සේගේ පා අල්ලා වැද ප්‍රදක්‍ෂිණා කොට ඇඳිලි බැඳ එතැනින් බැහැර වූවාය.
පිරිවර සහිත වූ මත්තෙහි වසන ලද, ඇතිරිලි පනහකින් හා කොඳුපලස් දහසකින් අසුරන ලද, ඇගේ ස්වර්ණ වූ පර්යංකයටම නැග ඕ දෙවියන් වෙත ගියාය.
බබළන්නා වූ උල්කාව මෙන් ද, විදුලිය මෙන් ද එන්නා වූ අලම්බුසාව දැක ප්‍රීතිමත් වූ සතුටු සිත් ඇති ශක්‍රයා ඇයට වරයක් දුන්නේය.
එහි **ඔක්කමිවා** යනු ප්‍රදීපයක් මෙන්, **පතීතො** යනු පෙර මෙන් සතුටු ආකාරය දැක්වීය. **අදදා වරං** යනු, අවුත් වැඳ සිටියේ සතුටට පත්ව වරයක් දුන්නේය.
ඇය ඔහු සමීපයේ වරය ගනිමින් අවසාන ගාථාව කීවාය.
ශක්‍ර දේවේන්ද්‍රය, තෙපි මට වරයක් දෙවු නම් නැවතත් සෘෂීන් පෙළඹවීම මට නියම නොකරන්නැයි යන වරය ඉල්ලමි’යි අලම්බුසා කීවාය.
එම අර්ථය:- ශක්‍ර දේවරාජය; ඉදින් නුඹ මට වරයක් දුන්නේ; යළි සෘෂීන් පොළඹවීමට නොයන්නෙමි. එම අර්ථය පිණිස නොයන්නෙම්. මේ වරය උතුම් වේ. එවැනි දේකට මා නොයොදවන වරය ඉල්ලමි.
ශාස්තෲන් වහන්සේ ඒ භික්‍ෂුවට මේ ධර්ම දේශනාව ගෙනහැර දක්වා, සත්‍යය ප්‍රකාශ කොට, ජාතකය නිමවාට පත්කළ සේක. සත්‍යය අවසානයේ ඒ භික්‍ෂුව සෝතාපත්ති ඵලයෙහි පිහිටියේය. එකල අලම්බුසා නම් පුරාණ දූතිකාව (කලින් බිරිඳ) වූවාය. සෘෂි තවුසා කළකිරුණු භික්‍ෂුවයි. පියා, මහා සෘෂි වූ මම ම වෙමි යි වදාළ සේක.
**අරියසාවකොසි** යන මෙය ශාස්තෲන් වහන්සේ ජේතවනාරාමයේ වැඩවාසය කරන සේක්, පෙහෙවස් විසීමක් අරබයා වදාළ සේක. එකල ශාස්තෲන් වහන්සේ, පෙහෙවස් විසූ උපාසකයන් සතුටට පත්කොට, පුරාණ පඬිවරු මහත් වූ නාග සම්පත්තිය හැරදමා පෙහෙවස් සමාදන් වූවාහු යයි වදාරා, ඔවුන් විසින් ඉල්වන ලද්දේ අතීත කථාව ගෙනහැර දැක්වූ සේක.
අතීතයේ රජගහනුවර මගධ නම් රජු රාජ්‍යය කරවීය. එකල බෝධිසත්ත්වයෝ එම රජුගේ අගමෙහෙසියගේ කුසෙහි උපන්නෝය. දුර්යෝධන තිස්ස කුමාරයෝ යයි නම් කළහ. ඔහු නිසිවියට පත්වූයේ තක්‍ෂිලාවේ සියළු ශිල්ප ශාස්ත්‍ර හදාරා පැමිණ, පියාට ශිල්ප දැක්වීය. ඉක්බිති පියා ඔහුව රාජ්‍යයේ අභිෂේක කරවා, සෘෂි ප්‍රව්‍රජ්‍යාවෙන් පැවිදිව උද්‍යානයේ විසීය. බෝධිසත්ත්වයෝ දිනකට තුන්වරක් පියා සමීපයට පැමිණියහ. මහත් ලාභ සත්කාර ද උපදවූහ. හෙතෙම, එම උවදුර නිසාවෙන් කසිණ කමටහන් මාත්‍රයක්වත් ඉටුකර ගැනීමට නොහැකිවන්නේ මෙසේ සිතුවේය. මට ලාභසත්කාර ඉපදවීම නොකළ හැකිය. මා විසින් මෙහි වාසය කිරීමෙන් මේ කෙළෙස් ජටාව සිඳ දැමීමට නම්, පුත්‍රයාට නොදන්වා ම අන් තැනකට යන්නෙමියි ඔහු කිසිවෙකුට නො දන්වා උයනින් නික්ම මගධ රාජ්‍යය ඉක්මවා මහිංසක රටෙහි සංඛපාල නම් විලින් ගලා බසින්නා වූ කණ්ණවේන නදිය සමීපයේ චන්දක පර්වතය ඇසුරු කොට පන්සලක් කරවා, එහි වාසය කරමින් කසිණ පරිකර්මය කර ධ්‍යාන අභිඥා උපදවා පිඬු පිණිස හැසිරෙමින් කල්ගත කෙළේය. එවිට මේ සංඛපාල නම් නාගරාජයා මහත් වූ පිරිවර සහිතව කර්ණවේණු නදියෙන් නික්ම අතරතුර පිවිසෙයි. රජු නා රජුට ධර්මය දේශනා කළේය. ඉක්බිති ඔහුගේ පුතා පියා දකිනු කැමැත්තේ ගිය ස්ථානයක් නොදන්නේ ඒ අනුව විචාරා, අසවල් තැන වාසය කරයි යනුවෙන් දැන ඔහු දැකීම පිණිස මහත් වූ පිරිවරින් එතැනට ගොස් එක් පැත්තක කඳවුරු බැඳ ඇමතියන් කීප දෙනෙකු සමග ආශ්‍රමයට අභිමුඛව පිටත් විය.
ඒ මොහොතේ සංඛපාල මහත් පිරිවරින් බණ අසමින් හුන්නේය. ඔහු ඒ රජදරුවන් එනු දැක සෘෂිවරයාට වැඳ අසුනින් නැගිට ඉවතට ගියේය. රජු පියාට වැඳ පිළිසඳර කථා කොට හිඳ, විචාළේය. ස්වාමීනි, මේ කවර නම් ඇති රජකු ඔබගේ සමීපයට ආවේද? දරුව; සංඛපාල නම් නාග රජුය, ඔහු ඔහුගේ සම්පත් නිසා, නාගභවනය කෙරෙහි ආශාව උපදවා දින කීපයක් වාසය කර පියාට භික්‍ෂාගාරයට ඇරයුම් කර, මුළු දඹදිව් තලය නින්නාද කොට දන් දී සිල්රැක පෙහෙවස් සමාදන්ව නාග භවනය ප්‍රාර්ථනා කොට ආයුෂ කෙළවර නාග භවනේ උපත ලබා සංඛපාල නාග රාජයා නම් විය. හෙතෙම එසේ කාලය ගත කරන සමයේ ඔහුගේ සම්පත් අවසන් වී, එතැන් පටන් මිනිස් උපතක් ප්‍රාර්ථනා කරමින්, පෙහෙවස් සමාදන්ව වාසය කෙළේය. ඉක්බිති ඔහුගේ නාග භවනයේ වාසය කරන්නහුට උපෝසථ වාසය සම්පූර්ණ නොවේ. ශීල විනාශයට ද පත්වෙයි. ඔහු එතැන් පටන් නාග භවනයෙන් නික්ම, කර්ණවේණි නදිය ආසන්නයේ මහා මාර්ගයට ද පථික මාර්ගයට ද අතර, එක් තුඹසක් වටකාට, උපෝෂථය අධිෂ්ඨාන කොට ශීලය සමාදන් වූයේ මගේ හම් මස් ආදිය අවශ්‍ය ඇත්තාහු, සම් මස් ආදිය පැහැර ගනිත්වායි, තමන්ගේ දානාභිලාසයන් දක්වමින් තුඹස මත්තෙහි හුන්නේ ශ්‍රමණ ධර්මය පුරමින් දින දාහතරක් පහළොවක් වාසයකොට පිළිවෙලින් පසුව නාග භවනයට යයි.
එහිදී එක් දවසක් මෙසේ සිල් සමාදන් වී හුන් කල්හි ප්‍රත්‍යන්ත ගම්වැසියන් දාසය දෙනෙකු මාංශ ගෙන යන්නෙමුයි, ආයුධ ගත් අත් ඇතිව, වනයෙහි හැසිරෙන්නේ කිසිවක් නො ලැබ, නික්මෙන්නාහු ඒ තුඹස මත්තෙහි හුන් නාගයා දැක අපි අද තලගොයි පැටියෙක්වත් නොලැබුවෙමු. මේ නාගරාජයා නසා කන්නෙමුයි සිතා, මේ මහා සතා අල්ලා ගන්නාවිට ම පලා යන්නේ යයි හුන්තැනම දරණ වැල හුල්වලින් විද, දුර්වලකොට අල්ලා ගන්නෙමුයි හුල් යදන් ආදිය රැගෙන එළඹියහ. බෝධිසත්ත්වයන්ගේ ශරීරය ද මහත් වූයේ එක ඔරුවක ප්‍රමාණ වට ඇති, තබන ලද, දෑසමන් මල් දාමයක් මෙන් ද, ඔළිඳ ගෙඩියක ප්‍රමාණ වූ ඇස්වලින් ද, දෑසමන් මල් සමාන හිසකින් ද සමන්විත වූයේ අතිශයින් බබළයි. ඔහු ඒ සොළොස් ජනතාවගේ පියවර ශබ්දයෙන් දරණ වැලින් හිස බැහැර කොට, රතු ඇස් ඇර බලා උල්වූ ආයුධ ගත් අත් ඇති ඔවුන් එනු බලා මෙසේ සිතුවේය. අද මගේ අපේක්‍ෂාව සමෘද්ධ වන්නේය. මම තමාගේ දාන අභිලාෂය පවරා දී වීර්ය අධිෂ්ඨානයෙන් හොත්තේ, මොවුහු මගේ ශරීරය සැත්වලින් කොට සිදුරු සිදුරු කොට කරන්නේ ක්‍රෝධ වේශයෙන් ඇස් ඇර නො බලන්නෙමියි තමාගේ සිල් බිඳීමේ භයින් දැඩිකොට අධිෂ්ඨාන කොට, හිස නාග දරණය අතරේම රඳවා හොත්තේය. ඉක්බිති ඔවුහු බෝසතුන් වෙත එළඹ, නගුටින් ගෙන, අදිමින් පොළොවේ ගසා, තියුණු උල්වලින් අටතැනක විද කටු සහිත කළු වේවැල කෙළවරින් ප්‍රහාර දුන් තැන්වලට යවා අටතැනක ගෙන කදින් රැගෙන මහාමාර්ගයට පිළිපන්හ. බෝසත්හු හුලෙන් ඇනපු තැන් පටන් එක මොහොතක්වත් ක්‍රෝධ විලාශයෙන් ඇස් ඇර බලා ඔවුන් දෙස නොබැලූහ. නාගයා අටපිරිස විසින් කදෙන් ගෙන රැගෙන යනවිට හිස පහත්කොට බිම තැබීය. ඉක්බිති බෝසතුන්ව ඔහුගේ හිස එල්ලෙන්නේ යයි, මහාමාර්ගයේ හොවා, ශක්තිමත් හුලකින්, නාස්පුටය විද, රැහැනක් (ලණුවක්) යවා හිස බැඳ, කඳේ කෙළවර, එල්ලා නැවත ඔසවාගෙන මාර්ගයට පිළිපන්හ.
එකෙණෙහි විදේහ රට, මිථිලා නුවරවාසී, ආළාර නම් කෙළෙඹියා පන්සියයක් ගැල් රැගෙන, සුව යහනාවක හිඳුවා, යන්නේ, ඒ භෝජ පුතුන්, බෝසතුන් එසේ ගෙන යනවා දැක, ඒ සොළොස් (16) දෙනාටම ගොනුන් සහිත වාහන දාසයක් සමග, නැළි එක බැගින්, රන් මසු දී ඔවුන්ගේ බිරින්දැන්ට සමගම හඳින පොරවන වස්ත්‍රාභරණාදිය ද පිටත් කෙළේය. සංඛපාල නා රජු නාග භවනට ගොස් එහි ප්‍රමාද නොකොට මහත් පිරිවරින් නික්ම, ආළාර වෙත එළඹ නාග භවනයේ වර්ණනාව කියා, ඔහු කැටුව නාග භවනයට ගොස්, නාග කන්‍යාවන් තුන්සියයක් සමග මහත් කීර්තිය දී දිව්‍යකාම වස්තුවලින් සන්තර්පණය කෙළේය. ආළාර නාග භවනයේ එක් වර්ෂයක් වාසය කොට දිව්‍යකාම සම්පත් අනුභව කොට, මිත්‍රය; “මම පැවිදි වීමට කැමැත්තෙමි”යි නාගරාජයාට පවසා පැවිදි පිරිකර ගෙන, නාග භවනයෙන් හිමවත් පෙදෙසට ගොස් පැවිදිව, එහිම බොහෝ කලක් වාසය කොට, පසු කාලයේ චාරිකා කරන්නේ, බරණැස් නගරයට පිවිස, රජ උයනේ වාසයකොට, දෙවන දවසේ පිඬු පිණිස නගරයට පිවිස රජ දොරටුවට පිවිසියේය. ඉක්බිති ඔහුව, බරණැස් රජු දැක ඉරියව් ගැන පැහැදී කැඳවා පනවන ලද අසුනේ වැඩහිඳ, නොයෙක් මාහැඟි රස බොජුන් වළඳා වෙනත් පහත් ආසනයක හුන්නේ, වැඳ ඔහු සමග කථාබස් කරන්නේ පළමු ගාථාව කීවේය.
සුන්දර සිරුරක් ඇත්තේය. පහන් වූ නෙත් ඇත්තේමය. ක්‍ෂත්‍රිය බ්‍රාහ්මණ දෙකුලයෙන් ගෘහවාසයෙන් නික්ම පැවිදි බිමට පත්වූයේ යයි හඟිමි. නුවණැති පුරුෂයාණනි; ධන ධාන්‍ය හැර දමා ගිහි ගෙදරින් නික්ම කුමක් නිසා පැවිදි වූයෙහිද?
එහි **අරියාවකාසෙ** යනු දොස් රහිත සුන්දර ශරීර අවයව ඇති බවයි. මනාරූප ඇත්තේ යන අර්ථයි. **පසන්නනෙත්තො** යනු පස් වැදෑරුම් ප්‍රසාදයෙන් යුක්ත නෙත් ඇති බවයි. **කුලම්භ** යනු ක්‍ෂත්‍රිය බ්‍රාහ්මණ හෝ සිටුකුලයෙන් නික්ම ප්‍රව්‍රජ්‍යා වූයේ යයි සිතමි. **කථානූ,** යනු කුමන කරුණක්, කුමක් අරමුණුකොට, ධනය ද, භෝග සම්පත් ද හැර දමා, ගෘහ වාසයෙන් නික්ම පැවිදිවූයේ ද යන අර්ථයයි. **සපඤ්ඤ** උගත් පුරුෂයා යයි විචාළේය.
ඉන් අනතුරුව තාපසයාගේ ද, රජුගේ ද වචන හා ප්‍රතිවචන වශයෙන් ගාථාවන්ගේ සම්බන්ධය දත යුතුය.
රජතුමනි, මහා නා රජුගේ විමානය ද, පින්කම්වල මහත් විපාක ද දැක කර්මයත් කර්ම විපාකත්, පරලොවත් යන මේවා ගැන සැදැහැයෙන් මම පැවිදි වීමි.
කාමය නොකැමැති වේ. බියක් නැත. ද්වේෂයක් නැත. පැවිදි වූවෝ මුසාවාද නො කියති. මා විසින් මේ අර්ථය විචාරනුයේ කියනු මැනවි. ඒ අසා මාගේ ප්‍රසාදය හටගන්නේය.
වෙළඳාම පිණිස යන්නා වූ මම, අතිශයින් වැඩුණා වූ ශරීරයක් ඇති මහා නාගයකු තඩලාගෙන මහා මාර්ගයෙහි සතුටු සිතින් යන්නා වූ වැදි පුත්‍රයන් දුටුවෙමි.
රජතුමනි, ඒ මම ඔවුන් සමග එක්වූයෙමි. ලොමුඩැහැ ගත්තේ අතිශයින් භීතියට පත්වීමි. බියට පත්වී මෙසේ කීමි. බිහිසුණු කයක් ඇති මේ නාගරාජයා කොතනක ගෙන යයි ද?
භෝජ පුත්‍ර වූ නාගයා ගෙන ගොස් කුමක් කරනු ලැබේද? මේ නාගයා ආහාර පිණිස ගෙන යමු. උරගයා මහත් වූයේ වැඩුණු කය ඇත්තේය. ස්ථුල බවද, මිහිරි වූ ද, මෘදු වූ ද මාංශය ඇත්තේය. විදේහ පුත්‍රය, නුඹ ඒ රසය නොදන්නෙහිය.
මෙතැනින් අපි සිය නිවහනට ගොස් ආයුධ ගෙන කෑලි කෑලි කපා සතුටු සිතින් මස් අනුභව කරමු. අපි සර්පයන්ගේ සතුරෝ වන්නෙමු.
විශේෂයෙන් වැඩුණු ශරීර ඇති බඩගා යන්නා වූ මේ මහා නාගයා තෙපි භෝජනය පිණිස ගෙන යනු ලබන්නේ නම්, මම තොපට ගවයන් සොළසක් දෙමි. නාගයා බැමිවලින් මුදවු.
ඒකාන්තයෙන් අපට මොහු අනුභව කිරීම ප්‍රිය වේ. පෙරද අප බොහෝ උරගයන් කෑ විරූය. එහෙත් විදේහ පුත්‍ර වූ අළාරය! ඔබේ වචනය ඉටු කරමු. විදේහ පුත්‍ර වූ ඔබ අපගේ මිතුරෙකි.
එකල ඔවුහු බන්‍ධනයෙන් මුදාහළහ. නාසය විද යවන ලද ඔබ පාශයෙන් මුදනු ලැබීය. ඒ නාගරාජයා බන්ධනයෙන් මිදුණේ, මොහොතකින් නැගෙනහිර දිශාව බලා පිටත්ව ගියේය.
මොහොතකින් ප්‍රාචීන දිශාවට ගොස් කඳුළු පිරුණු නෙත්වලින් ඔහු මා දෙස බැලීය. මම දසැ’ඟිලි එකට තබා ඇඳිලි බැඳ නාගයාගේ පිටුපසින් ගියෙමි.
නුඹ ඉක්මන් ගමනින් යව. පසමිතුරෝ නැවත නො අල්වත්වා. නැවත වැද්දන් හා එක්වීම දුක් උපදවන හෙයින් වැද්දන්ට දැකිය නොහැකි තැනකට යව.
හෙතෙම නිල්පාටින් බබළන, රමණීය, පිරිසිදු නොගැඹුරු විල වෙත ගියේය. දඹගසින් ද, හෝ මුවඟු ගස්වලින් ද වටවූ ජලාශයට නිර්භයව පිවිසියේය.
මහරජ, ඒ නාගරාජය විලට ඇතුල් වී ටික වේලාවකින් දිව්‍ය වේශයෙන් මා ඉදිරියෙහි පහළ විය. පියකු ඉදිරියෙහි පුතෙකු මෙන් හෘදයංගම වූ කනට සුව ගෙනදෙන මිහිරි වචන කියමින් මා වෙත එළඹියේය.
පින්වත් ආළාරය, නුඹ මගේ මව ද වෙහි, පියා ද වෙහි. ප්‍රාණය දානය කරන යහළුවාද වෙයි. සිය සෘද්ධියද නැවත ලබාදෙන ලද්දේය. ආළාරය, බොහෝ කන බොන ජාති ඇති ශක්‍රයාගේ දිව්‍යපුරය වැනි මගේ නිවාස ස්ථානයන් බලව. නා රජු කීවේය.
එහි **විමානං** යනු, සංඛපාල නාගරාජයාගේ නොයෙක් දහස් ගණන් කීර්ති සම්පන්න වූ රත්තරන් මාණික්‍ය විමානයයි. **පුඤ්ඤානං** යනු ඔහු විසින් කරන ලද පින්වල මහත් විපාක දැක කර්මය ද, කර්ම ඵලය ද පරලොව ද අදහා, පවත්වන ලද ශ්‍රද්ධාවෙන් මම පැවිදි වූයෙම්. **නකාම කාමා** යනු වස්තුකාමය නිසා බියෙන් ද, ද්වේෂයෙන් ද මුසාවාද නො කියත් යනුයි. **ජායිහිතී** යනු ස්වාමීනි; ඔබගේ වචන අසා අප ද ප්‍රසාදයට පත්වූයේ සොම්නස උපදවන්නේය. **වාණිජ්ජං** යනු, වෙළෙඳ කර්ම කරන්නෙමියි යන්නේ යන අර්ථයයි. **පථෙ අද්දසාසිම්හි** යනු පන්සියයක් ගැල් පෙරටු කොට සුව යහනාවක හිඳ, යන්නේ, මහාමාර්ගයේ ජනපදවාසීන් දුටුවෙමි යනුයි. **පවඩ්ඪකායං** යනු වඩන ලද ශරීරයයි. **ආදාය** යනු කදවල් අටකින් ගෙන, **අවචස්මි** යනු කීවෙමි යනාර්ථයයි. **භීමකායො** යනු බිය උපදවන ශරීරයයි. **භෝජ පුත්තා** වැදි පුත්‍රයන් කෙරෙහි ප්‍රිය උපදවන ලෙසින් ආමන්ත්‍රණය කිරීමයි. **විදේහපුත්තා **යනු විදේහ රටවාසී ආළාරට ආමන්ත්‍රණය කළහ. **විකෝපයිත්‍වා** යනු කපා යනුයි. **මයඤ්හි වෙ සත්තවො** යනු අපි වනාහි නාගයන්ගේ වෛරිකාරයෝ නම් වෙමු. **භෝජනත්‍ථං** යනු ආහාර පිණිසයි **මිත්තඤ්ච නො භොගී** නුඹ අපගේ මිත්‍රයා වන්න. අපි කළගුණ දනිමු.
**තදස්සුතෙ** යනු මහරජතුමනි; එම වැදි පුත්‍රයන් විසින් එසේ කී කල්හි මම ඔවුන්ට සොළොස් ගොන් වාහන, හඳිනා පොරොනා වස්ත්‍ර එක අල්ලකින් ගතහැකි ප්‍රමාණයේ රන් කහවණු, ඔවුන්ගේ බිරින්දෑවරුන්ට අලංකාර වස්ත්‍ර ද දුන්නෙමි. ඉක්බිති ඔවුහු සංඛපාල නාගරාජයන් බිම හොවා, තමන්ගේ කර්කශ වූ කටුසහිත කළු වේවැලේ කෙළවරින් ගෙන ඇදීමට පටන් ගත්හ. ඉක්බිති මම නාගරාජයන් ක්ලාන්ත වන බව දැන, ක්ලාන්ත නොවුන සේ කඩුවෙන් එම වේවැල් කපා, දරුවන්ගේ කණේ පළඳන වටිනා ආභරණයක් ගලවන්නාක් මෙන් දුක් බවක් නොපෙන්වමින් සෙමින් බැහැර කළෙමි. ඒ වේලාවේ ඒ වැදි පුත්‍රයෝ යම් බන්‍ධනයක් ඔහුගේ නාසයට ප්‍රවේශකරවා පාශය මුදවන්නේ ඒ බන්ධනයෙන් ඒ උරගයා මිදුවාහ. ඔහුගේ නාසයෙන් පාශය සමග ඒ රැහැන් ඉවත් කළහයි අර්ථ දක්වයි. මෙසේ ඔවුහු උරගයා මුදාහැර ටිකදුරක් ගොස්, මේ උරගයා ඉතා දුර්වලය. මියගිය කල්හි මූ ඌ ගන්නෙමුයි සිතා සැඟවුණහ.
**පුණ්ණෙහි** යනු ඔහු ද මොහොතක් නැගෙනහිර දිශාවට ගොස්, කඳුළු පිරුණු නෙත්වලින් මා දෙස බැලීය. **තදස්සහං **යනු එකල මම යනුයි. **ගච්ඡෙවා** යනු මෙසේ චුත වූයේ යයි පවසයි. **රහදං** යනු කර්ණවෙණු විලයි. **සමොත්තං** යනු, දෙපස තීරුවල දඹගස් සහ හෝ පුවඟු ගස්වලින් පිරුණු ගැඹුරු හා පළල යනුයි. **නිත්තිණ්ණභයො පතීතො** යනු ඔහු වනාහි ඒ විල බලන්නේ ආළාර හට ගෞරව දක්වා යම්තාක් නගුට දක්වා බැස්සේද, ජලයෙහි පිවිසි පිවිසි තැනකම මෙසේ නිර්භය විය. ඒ නිසා නිර්භයවම වැටුණේ හටගත් සතුට ඇත්තේ. **පවිස්සා **යනු පිවිස යන අර්ථයයි. **දිබ්බෙනමෙ** යනු, නාගභවනයෙහි ප්‍රමාදයකට නොපැමිණ මා, කර්ණවේණ නදී තීරය නොඉක්මවන්නේම දිව්‍ය පිරිවරින් පිරිවරාගෙන මා ඉදිරියේ පහළ විය. **උපට්ඨහී** යනු එළඹියේය. **අබ්භන්තරො** යනු හෘදයමාංශ සමාන නුඹ මට බොහෝ උපකාර, කළ ඔබට උපකාර කරන්නෙමි. **පස්ස මෙ නිවෙසනානී** යනු මගේ නාග භවන බලන්න යනුයි. **මසක්කසාර විය** සිනේරු පර්වතය මුදුනේ ඇති, ශක්‍ර පුරය වූ තාවතිංස විමානය වැනි වූ මාගේ නගරය බලවයි කීය. සිනේරු පර්වත රාජයා, මෙය එහි මවන ලද තව්තිසා භවනයෙහි ශක්‍ර පුරයට සමාන වේ.
මහරජ, එසේ කියා ඒ නාගරාජය, මත්තෙහි තමාගේ නාග භවනය වර්ණනා කරමින් ගාථා දෙකක් කීවේය.
යම් තැනෙක පැමිණියවුන්ගේ ශෝකය දුරු කෙරේද? ඒ නාග භවනයෙහි බිම වනාහි කැට කැබලිති රහිත වූ මෘදු වූ රන්, රිදී, මැණික්මය වූ, සත්රුවන් වැලියෙන් යුත් ඉඳුගොව්වන්ගේ පිට සමාන වර්ණ ඇති, නීච තෘණයෙන් ගැවසී ගත් පසින් තොර වූවකි. නාග විමානය ඒ බිම් කොටසින් යුතුය.
එහි සමව පිහිටියා වූ භූමිය වේ. වෛධූර්ය බඳු නිල් පැහැ ඇති පොකුණු වේ. එහි සිව් දිග්හි ඉතා රම්‍ය වූ අඹ වනය වේ. එහි ඇසුණා වූ ද, තරණ වූ ද ඵල හටගත් අඹ ගස් වේ. ඒ අඹගස් හැම සෘතුවේම ඵල දරන්නේය.
එහි **අසක්ඛරා** යනු, එම භූමි භාගයෙහි, ගල්කැට කැබිලිති රහිත වූවේ, මෘදු යහපත් රත්රන් මැණික් රිදීමය වූ, සත්රුවන් වැල්ලෙන් ගැවසුණු පිරුණු යන අර්ථයයි. **නීවතිණා** යනු උඳුගොව්වන්ගේ පිටට සමාන වර්ණ ඇති නව තණකොළවලින් සමන්විත බවයි. **අප්පරජා** යනු පස් රහිත යනුයි. **යත්‍ථ ජහන්ති සොකං** යනු, යම්තැනක පිවිසි පමණින් ම නිශ්ශෝකි වෙත් ද? **අනාවකුලා **යනු, අවුල් වියවුල් නොවූ, උස් මිටි තැන් සම වූ භූමිය මනාව පිහිටියේ. **වේළුරියූපනීලා** යනු, ඒ නාග භවනයෙහි ඝනව වැඩුණු උණගස්වල නිල් සෙවනැල්ලෙන් ද ප්‍රසන්න වූ සිසිල් දියෙන් ද, නා නා වර්ණ පියුම් උපුල් ආදී මල්වලින්ද පිරී පවත්නා වූ පොකුණු ඇත්තාහ. **චතුද්දිසං** යන සතර දිශාවලම පැතිරුණු පොකුණුය. **පක්කා වා** යනු ඒ අඹ වනයේ අඹගස් පැසුණු ගෙඩිවලින් ද අඩක් පැසුණු ගෙඩිවලින් ද අළුත් ගෙඩිවලින් ද පිරී ඇත’ අර්ථයි. **නිච්චොතුක** යනු යම් සෘතුවක් මල්වලින් හා ගෙඩිවලින් සමන්විත වූයේ යන අර්ථයයි.
නරදේව වූ රජුනි, ඒ වනය මැද ආලෝකය විහිදුවමින් බබළන්නා වූ, රිදී දොරකවුළු ඇති ස්වර්ණමය ප්‍රාසාදයක් ඇත්තේය. එය අහසේ විදුලිය මෙන් බබළයි.
රජතුමනි, මනා සේ නිමකල මැණික්මුවා, රන්මුවා කුළුගෙවල් එහි ඇත. ඒවා නිරතුරුවම විවිධ සම්පතින් පිරී ඇත. ස්වර්ණමය වළලු, මුදු හා බාහුවේ පළඳින ආභරණ පැළඳි නාග කන්‍යාවෝ එහි සිටිති.
කඩිසර ස්වභාව ඇති, අතුල්‍ය වර්ණ ඇති, ඒ සංඛපාල නා රජු දහසක් කුළුණු ඇති, ආනුභාව ඇති, ප්‍රාසාදයට නැග, ඔහුගේ බිරිඳ යම්තැනක ද එතැනට මා කැඳවාගෙන ගියේය.
එකල්හි නො මෙහෙයන ලද එක් ස්ත්‍රියක් ඉක්මන් ස්වභාව ඇත්තී, මාහැඟි ජාතිමත් වෛධූර්ය මැණික්වලින් තැනූ පුටුවක් මා වෙත එළවූහ.
ඉක්බිති නා රජු මා අත ගෙන ආසනයෙහි හිඳුවීය. පින්වත් තෙමේ මගේ මවුපියන් අතරින් කෙනෙකියි කී ඔහු, මෙහි ඉඳගනීවා කීය.
මහරජ, කඩිසර ස්වභාව ඇති තවත් ස්ත්‍රියක්, දිය බඳුනක් ගෙන මා වෙත එළඹ, ප්‍රිය ස්වාමි පුරුෂයකුගේ පා දොවනා භාර්යාවක මෙන් මගේ දෙපා සේදුවාය.
තවත් ස්ත්‍රියක් ඉක්මන් ස්වභාව ඇත්තී, ස්වර්ණමය කුටියක විවිධ සූප වෑංජනයන්ගෙන් යුක්තව බත් ගෙන ආවාය.
රජතුමනි, ආහාර අනුභව කළා වූ මට, ඒ දිව්‍ය කන්‍යාවෝ ස්වාමියාගේ සිත් දැනගෙන නොයෙක් තූර්යවාදනයෙන් මා පිනවීය. නා රජු දිව්‍යමය සම්පත්තීන්ගෙන් යුතුව මා වෙත පැමිණියේය.
එහි, **නිවෙසනං** යනු මාළිගාවයි. **භස්සරසන්නිකාසං** යනු ප්‍රභාෂ්වර වූ දර්ශනයයි. **රජතග්ගළං **යනු රිදීමය දොර කවුළුවයි. **මණිමයා** යනු එබඳු ආකාර වූ අටස්මුදුන් ගෙදර ද, ගර්භය ද වේ. **පරිපූරා** යනු සම්පූර්ණත්වයයි. **සො සංඛපාලො** යනු, මහරජ; මම මෙසේ එම නාග භවනය වර්ණනා කරන කල්හි එය දකිනු කැමැත්තේ වූයෙමි. ඉක්බිති මා එහි ගොස් පමුණුවා, ඒ සංඛපාල අතින් අල්ලාගෙන අභිරූප ඇති මහත් වෛඩූර්ය ස්ථම්භවලින් යුතු දහසක් කණු යෙදූ ප්‍රාසාදයට නැග යම්තැනක ඔහුගේ අග බිසව වූවා ද, ඒ ස්ථානයට පැමිණවීය යි. අර්ථ ප්‍රකාශ කරයි. **ඒකාචා** යනු, මා ප්‍රාසාදයට නැගි කල්හි එක් ස්ත්‍රියක් අනෙක් මැණික් ආදි ජාතිවලින් ශෝභමත් වූ, යහපත් වෛඩූර්ය ආසනයක් ඒ නාගරාජයා විසින් නොකියන ලද පරිදි ම ගෙන ආවාය. **අබ්භිහාසී** යනු ඉදිරියට ගෙනාවේය යන අර්ථයෙන් කියන ලද්දේ වෙයි.
**පමුඛමාසනස්මිං** යනු මුල් ආසනයෙහි, උත්තම අසුනෙ හිඳවාපීය යන අර්ථයයි. **ගරූනං** යනු, ඔබ මට මව්පියන් මෙනි යනුයි. **අඤ්ඤතරො** යයි, මෙසේ කියා හිඳුවවීය. **විවිධං වියඤ්ජනං** යනු විවිධ ව්‍යඤ්ජන වර්ග වේ. **භත්තමනුඤ්ඤරූපං **යනු බතට සුදුසු වූ අයුරුයි. **භාරතා** යනු, රජතුමාට ආමන්ත්‍රණය කරයි. **භුත්ත භත්තං** යනු කරණ ලද බත්කිස ඇත්තේ, **උපට්ඨහුං** යනු නොයෙක් සියගණන් තූර්ය නාදවලින් ද ගාන්ධර්ව කාර්ය කරමින් උපස්ථාන කළහ යනුයි. **භත්තුමනො විදිත්‍වා** යනු තමාගේ ස්වාමියාගේ සිත ගැන දැන ගනුයි. **තතුත්තරිං **යනු ගාන්ධර්ව කරණයට මත්තෙහි යනුයි. **මං නිපතී** යනු ඒ නාගරාජයා මා වෙත එළඹියේය යනුවෙනි. **මහන්තං දිබ්බෙහී** යනු මහත් අති උදාර වූ දිව්‍යකාම සම්පත්වලින් යුතු. **අනප්පකෙහි** යනු, ස්වල්ප නොවූ බවයි.
මෙසේ එළඹ සලකා මේ ගාථාව කීවේය.
පින්වත් ආළාරය! මාගේ මේ තුන්සියයක් භාර්යාවෝ සියල්ලෝ තනු මධ්‍ය ප්‍රදේශ ඇත්තාහුය. පියුම් බඳු සමින් යුතු වර්ණ ඇත්තාහ. මේ ස්ත්‍රීන් කෙරෙහි තොපට කැමැත්තක් කරව. තොපට දෙමි. ඔවුන් තොපගේ පාද පරිචාරිකාවක් කරගනු මැනව.
එහි **සබ්බත්‍ථමජ්ඣා** යනු, සියළු දෙනා මිටින් ගතහැකි ඉඟ සුඟ ඇත්තෝ යන අර්ථ යයි. අටුවාවෙහි එය **සුමජ්ඣා** යි පාඨයි. **පදුමුත්තරාභා** යනු, පියුම් වර්ණය අභිබවා ගිය පැහැයයි. මල්පෙති වර්ණැති සමකින් යුක්ත වූවා යන අර්ථයයි. **පරිචාර යස්සූ** යනු ඇය, තමාගේ පාදපරිචාරිකාව කරවයි කියා, තුන්සියයක් ස්ත්‍රීන් සමග මහත් සම්පත් මට දුන්නේ ය.
මහරජ!,
මම වර්ෂයක් දිව්‍ය කාම සම්පත් අනුභව කොට ඒ නා රජුගෙන් මෙසේ ඇසීමි. ඔබගේ මේ සම්පත් කිනම් කර්මයක් කොට ලබන ලද්දේ ද? මේ සුවිශාල වූ විමානය කෙසේ ලබන ලද්දේ ද?
නාරජුනි, ඔබ විසින් මේ විමානය අහේතුකව ලබන ලද්දේ ද? යම් කිසිවකු පිරිනමන ලද්දේ ද? දෙවියන් විසින් දෙන ලද්දක් ද? ඔබ විසින් ම කරන ලද්දක් ද?
එහි **දිබ්බරසානුභුත්‍වා** යනු, දිව්‍යමය වූ කාම ගුණ රසයන් අනුභව කොට, **තදස්සහං** යනු, එකල ඒ මම, **නාගස්සිදං** යනු භද්‍රමුඛ වූ සංඛපාල නාගරාජයාට මේ සම්පත් හටගත්තේය යන අර්ථයයි. **කිත්ති **කවර නම් කර්මයක් කොට ලබන ලද්දේ ද, කෙසේ මේ නුඹ ශ්‍රේෂ්ඨ විමානය ලැබුණේ නම් ද **අජ්ඣගමාසී** යනු මෙසේ ඔහුගෙන් මම විචාළෙමි. **අධිච්ච ලද්ධං** යනු අහේතුක වශයෙන් ලද යන අර්ථයි. **පරිණාම ජන්තෙ** යනු, කිසිවකු විසින් ඔබගේ අර්ථ සිද්ධිය පිණිස පිරිනැමීම් වශයෙන්, පරිණාම වශයෙන් හටගත් බවයි. **සයං කතං** යනු ක්‍රියා අර්ථය කරන්නන් කැඳවා, රන් ආදිය දී කරවන ලදී යනුයි.
ඉන් අනතුරුව දෙදෙනාගේ ම වචන හා පිළිතුරු ගාථා –
මෙය හේතුවක් නැතිව ලබන ලද්දක් නොවේ. යම් කිසිවෙක් මට පිරිනමන ලද්දක් ද නොවේ. මා විසින් කරන ලද්දක් හෝ දෙවියන් විසින් දෙන ලද්දක් ද නොවේ. ඒ කුශල කර්මයන්ගේ ශක්තියෙන් ලබන ලද අලාමක දේ ම ය.
ඔබේ පිළිවෙත කුමක් ද? බ්‍රහ්මචරියාව කුමක් ද? මනාසේ පුරුදු කරන ලද. කවර මේ විපාකයක් ද, නාගරාජය මට එහි අර්ථය කියව. කෙසේ මේ ශ්‍රේෂ්ඨ විමානය ලබන ලද්දේ ද.
ආළාරය මම මගධයට අධිපති මහානුභාව සම්පන්න දුර්යෝධන නම් රජකු වීමි. මම සදාකාලික නොවූ, විපරිණාම ධර්මය මැනවින් දැන ගතිමි.
ජීවිතය ස්වල්ප කාලයක් පවතී. බොහෝකල් නොපවතී යන්න දැන පැහැදුණු සිත් ඇතිව සකසා ආහාරපාන ද, විපුල වූ දාන ද දුනිමි. එකල මගේ ගෘහය සිසිල්පැන් පොකුණක් බඳු විය. ශ්‍රමණ බ්‍රාහ්මණයෝ ද මා විසින් සන්තර්පණය කරන ලදි.
එහි මල්, සුවඳ ද, විලේපන ද, ප්‍රදීප ද යාන වාහන ද, ආවාස මන්දිර ද, ඇඳිවස්ත්‍ර ද සයන උපකරණ ද සකසා දන් දුනිමි.
ඒ මගේ ව්‍රත සමාදානයයි. ඒ මගේ බ්‍රහ්මචරියාවයි. මනා සේ පුරුදු කරන ලද කර්මයාගේ මේ විපාකයයි. ඒ නිසා මේ විමානය ලද්දෙමි. බොහෝ ආහාරපාන ද කන බොන දෑද, නැටුම් ගැයුම්වලින් අලංකාර වූ සියල්ල ද ඒ කුශල කර්ම විපාකයෙන් ලදිමි. මෙය ද සනාථ නොවේ යයි නා රජ කීය.
දළ ම ආයුධ කොට ඇති නාගරාජය, මද ආනුභාවයක් ඇති තේජස් විරහිත ඒ වැදි පුත්‍රයෝ, මහත් ආනුභාව ඇති තේජස් ඇති ඔබට කුමක් හෙයින් හිංසා කළාහු ද? කුමක් හෙයින් වැද්දන්ගේ අතට අහුවුනි ද?
දළ ම ආයුධ කොට ඇති නාගරාජය, කිම ඔව්හු ඔබගේ තේජස් දැක බිය නො වූහුද? කුමක් නිසා වැද්දන්ගෙන් වෙහෙසට පත් වූවෙහිද?
මාගේ මහත් තේජස හැඳින ඔව්හු බිය නො වූහ. මාගේ තේජස ඔවුන් විසින් මැනවින් ප්‍රකාශ කරන ලද ධර්මයෝ මා විසින් නො ඉක්මවාලිය හැක්කක් වේ.
ආළාරය; තුදුස්වක ද, පසළොස්වක ද, නිතර පෙහෙවස් සමාදන්ව වාසය කරමි. එවිට වැදි පුත්‍රයෝ සොළොස් දෙනෙක් දැඩි වූ පාශය ද, රැහැනක් ද මළ පුඩුවක් ද ගෙන ආහ.
ඒ වැදි පුත්‍රයෝ මාගේ නාසය විද රැහැනකින් බැඳ මා තඩලාගෙන ගියහ. මා සමාදන්ව ගත් උපෝශථ ශීලය කෝප නො කරමින් මම මේ සා මහත් දුකක් විඳිමි.
තෙපි වනාහි ඓශ්වර්යයෙන් ද, නුවණින් ද, වැඩුණාහුය. එසේ තිබිය දී කුමක් බලාපොරොත්තුවෙන් සිල් රකියි ද? තපස් රකියි ද?
ආළාරය, පුතුන් සඳහා නො වේ. ධනය සඳහා නො වේ. සැපසම්පත් සඳහා නොවේ. ආයුෂ සඳහා නොවේ. මිනිස් උපත ප්‍රාර්ථනා කරමි. ඒ සඳහා උත්සාහ දරා තපස් රකිමි.
නා රජුනි, ඔබ ලේ වන් ඇස් ඇත්තේය. පෙළුණු පපුවක් ඇත්තේය. කපන ලද කෙස් රවුල් ඇතිව අලංකාර වූයෙහිය. රත් සඳුන් විලවුන් ගල්වන ලද්දේ ගන්ධර්ව රාජයා මෙන් බබළයි.
සියළු කාම සම්පත්තීන්ගෙන් යුක්තය. මහත් ආනුභාව ඇත්තේය. දිව්‍යමය සෘද්ධි ඇත්තේය. නා රජුනි, ඔබගෙන් මෙසේ අසමි. මේ නාග භවනයට වඩා මිනිස් ලොව කවර හෙයින් ශ්‍රේෂ්ඨ වන්නේ ද?
ආළාරයෝ, මාර්ගඵල-නිර්වාණය, ශීල සංයමය, ශුද්ධිය මිනිස් ලොවින් වෙන්ව නො ලද හැකිය. මම මිනිස් ලොව උපත ලැබ ජාති ජරා මරණ අවසන් කරන්නෙමි.
නුඹ සමීපයෙහි මම වර්ෂයක් විසීමි. ආහාර පානාදියෙන් උපස්ථාන ලදිමි. නාගරාජය, මම බොහෝ කලක් වාසය කෙළෙමි. ඉතින් දැන් මම යා යුතුයයි සිතමි.
ආළාරය! මගේ පුත්‍රයෝ, බිරින්දෑ, සේවිකාවෝ ද නුඹට උපස්ථාන පිණිස නිතර ආවාහුය. කිම ඔවුන් අතරින් කිසිවෙක් නුඹට අසතුටක් පළ කළේද? නුඹගේ දැක්ම මට ප්‍රිය වෙයි’ නාරජු කීය.
මවුපියන්ගේ ගෙයි යම් පුත්‍රයෙක් වාසය කෙළේ ද? පෝෂණය ද කරන ලද්දේ ද එයටත් වඩා මට මෙහි ශ්‍රේෂ්ඨය. නාරජ! තොපගේ සිත මා කෙරෙහි ප්‍රසන්න ද එහෙයිනි.
යහළු ආළාරය! ධනය ලැබ ගන්නට පුළුවන් ලෝභි තංකනම් මාණික්‍යයක් මගේ ඇත. ඒ මහත් වූ මාණික්‍යය ගෙන ගෙදර යව. එයින් ධනය ලැබගෙන මා වෙතට දෙන්න.
එහි **කින්තෙ වතං** යනු ඔබේ ව්‍රත සමාදානය කුමක්ද යන වගයි. **බ්‍රහ්මචරියං** යනු ශ්‍රේෂ්ඨ හැසිරීමයි. **ඔපානභුතං** යනු සිව්දිශාවට පැතුරුණු මහා මාර්ගයෙහි කරන ලද පොකුණක් මෙන් ධාර්මික ශ්‍රමණ බ්‍රාහ්මණාදීන්ට කැමැති පරිදි, අනුභව කළ යුතු සම්පත් දීමය. **නච සස්සතා** යනු බොහෝකලක් පවතින ඒ හා සමාන සිතිවිලි ද සදාකාලික නොවෙයි යනුවෙන් මට කීවේය.
**අප්පානුභාවා** යනු වැදි පුත්‍රයන්ගේ සන්ධානයයි. **හන්ති** යනු ස්ථාන අටකට තියුණු උල්වලින් විදින්නෝ කුමන කරුණක් නිසා හිංසා කළෝ ද? **කිං පටිච්චා** යනු කුමක් සඳහා නුඹ එදා ඔවුන්ගේ **හත්‍ථත්‍ථං ආගඤ්ජි** අතින් අත එළඹියේ ද? වසඟයට පත්වීද? **වණිබ්බකානං** යනු භෝජ (වැදි) පුත්‍රයෝ මෙහි වණිබ්බක යයි කියන ලදි. **තෙජො නු තෙ නාත්‍වගං දන්තමුලං** යනු කුමක් නිසා ඔ‌බේ තේජස වැදි පුත්‍රයන් දැක එකල මහත් බියට පත්වූයේද? නැතහොත් තොපගේ විෂ තේජස් දත් මුලට නොපැමිණියේද? **කිලෙසං** යනු දුකය. **වණිබ්බකානං** යනු වැදි පුත්‍රයන්ගේ සමීපයෙහි වැදි පුත්‍රයන් නිසා යන අර්ථයයි.
**තෙජො න සක්කා මම තෙහි හන්තු** යනු මගේ විෂ බලය අනෙකකුගේ තේජසින් අභිබවා යාමට නොහැකිය. **සතං** යනු බුදුන් ආදීන්ට නමකි. **ධම්මානී** යනු සීල සමාධි ප්‍රඥා ක්‍ෂාන්ති මෛත්‍රී භාවනා සංඛ්‍යාත ධර්මයෝ. **සුකිත්තිතානී** මනාසේ වර්ණනා කරන ලද. මනාසේ කියන ලද ක්‍රියාවන් සිදුකොට. **සමුද්දවෙලාව දුරච්චයානී** යනු, මුහුදු වෙරළ මෙන් ඒ සත්පුරුෂයන් විසින් ජීවිතාර්ථය ඉක්මවීමට අපහසුයයි වර්ණනා කරන ලද්දේය. එහෙයින් මම සිල්බිඳීමේ බියෙන් ක්‍ෂාන්තියෙන් හා මෛත්‍රියෙන් යුක්තව සිට මගේ කෝපය සීල නමැති වෙරළ ඉක්මවීමට ඉඩ නොදුන්නේ යයි කීවේය.
මෙය වනාහි සංඛපාල තෙම දහම් දෙසීම පිණිස දස පාරමිතා ලබයි. එකල බෝසතුන් විසින් ශරීරය පරිත්‍යාග කිරීම වශයෙන් දාන පාරමී පිරූ නම් වෙයි. එසේ රූපයෙන් ද, විෂ තේජසින් ශීලයාගේ පැතිරීමෙන් සීල පාරමී බලයෙන් නාග භවනයෙන් නික්ම, ශ්‍රමණ දහම් කාරක වූ, නෛෂ්ක්‍රම්‍ය පාරමිතාව ද, මේ මේ දේ කිරීමට වටී යයි, සංවිධානය කිරීම ප්‍රඥා පාරමී, ඉවසීම වීර්ය වීර්ය පාරමිතාව ඉවසීම, ක්‍ෂාන්තිය ද, ක්‍ෂාන්ති පාරමිතාව සත්‍යය සමාදන් වීම සත්‍ය පාරමිතාව මගේ සිල් නො බිඳින්නෙමියි අධිෂ්ඨාන කොට, අධිෂ්ඨාන පාරමිතාව ද කරුණා සහගත වූ මෛත්‍රී පාරමිතාව ද, වේදනාව පිණිස මධ්‍යස්ථ භාවය ද උපේක්‍ෂා පාරමී වශයෙන් වේ.
**අථාගමුං** යනු ඉක්බිති එක දවසක් තුඹස මත්තේ හුන්නේ දැක දහසයක් භොජ පුත්‍රයෝ ද කර ලණුවද, දැඩි පාශය ද, උල් ද රැගෙන මා සමීපයට ආවේය. **හෙත්‍වාන** යනු මගේ ශරීරය අට තැනක බිඳ, කටුවැලක් යවා යනුයි. **නාසං අතිකස්ස රජ්ජූ** යනු ටිකක් දුර ගොස් හිස එල්ලෙනවා දැක මහා මාර්ගයේ හොවා නැවත මගේ නාසය ද බිඳ, රැහැන්පට කඳ කෙළවර ලග්ගවා හාත්පසින් වට කොට මා ගෙන ගියහ.
**අද්දසංසු** යනු මිත්‍ර සංඛපාල ඒ භෝජ පුත්‍රයන් (දැක) **එකායනෙ** එක් පියවර සටහන් ඇති මාර්ගයේ දී තපස් රකින තොප අල්ලා ගත්හ. කාය බලයෙන් ද, ශරීර වර්ණයෙන් ද, ඓශ්වර්යයෙන් ද, පෞරුෂයෙන් ද තොප කුමක් සඳහා තපස් රැක්කේද? කුමක් බලාපොරොත්තුවෙන් පෙහෙවස් වැස සිල් රකියි ද? **අද්දසාසිං** යනු මේ පාඨයයි. මම එකම මහා මාර්ගයේ දී එය දුටුවෙමි යන අර්ථයි. අභිපත්‍ථයානො යනු ප්‍රාර්ථනා කිරීමයි. **තස්මා** යනු යම්හෙයකින් මිනිස් උපතක් ප්‍රාර්ථනා කරම්ද? එහෙයින් වීර්යයෙන් පරාක්‍රමය කොට තපස් කිරීම කරමියි.
**සුරොසිතො** යනු මැනවින් ඇලුණේ යනුයි. **ඉතො** යනු මේ නාග භවනයට වඩා මිනිස්ලොව කවරනම් උත්තරීතර බවක් වේද, සුද්ධි යනු, මාර්ගඵල නිවන මුල්කොට ඇති පිරිසිදු නුවණයි. **සංයමො** යනු ශීලයට මේ මේ මිනිස් ලොවදී ම, බුදු පසේ බුදුවරුන්ගේ උප්පත්ති සන්‍ධියයි. **කාහාමි** යනු තමන්ගේ නැවත පිළිසිඳ නොගන්නා බව කරන්නේ ජාති ජරාමරණ කෙළවර කරන්නෙමියි මෙසේ, මහරජු ඒ සංඛපාල මිනිස්ලොව වර්ණනා කරන්නෙහිය. **සංවච්ඡරො** මෙ යනු, මහරජ, මෙසේ ඒ මිනිස්ලොව වර්ණනා කරන කල්හි මම පැවිදි වීමට ස්නේහ උපදවා මෙසේ කීවෙමි. එහි **උපට්ඨිතොස්මි** යනු ආහාරපානවලින් ද, දිව්‍යමය කාමගුණවලින් ද සම්පූර්ණ වූයේ පුදන ලද්දේයි **පළෙමි** යනු, ඉවත යමි යන අර්ථයයි. **චිරප්පවුත්‍ථෝස්මි** යනු, මම මිනිස්ලොව බොහෝකලක් සිටිමි යන අර්ථයයි.
**නාභිසංසිත්‍ථා** යනු ඉදින් මගේ පුත්‍රාදින් කෙරෙහි, කිසිවෙක් අක්‍රෝෂ කරහි, අපහාස කරහි යනු විචාරයි. **නාභිසජ්ජෙථා** යනු මේ පාඨයයි. කෝප නොවේ යන අර්ථයයි. **පටිවිහිතො** යනු පෝෂණය කරන ලද්දේ යනුයි. **මණි මමං** යනු, ඉදින් මිත්‍ර අළාරය, යන්නෙහි ම, මෙසේ යනකල්හි. මගේ ධනය ලබා දෙන්නා වූ ද, සියලු කැමැති දේ දෙන්නා වූ ලෝහිතංක නම් මැණිකක් ඇත. ආළාර, ඒ මාණික්‍ය රත්නය ගෙන ඔබේ ගෙදරට යන්න. එහි, මේ ආනුභාවයෙන් කැමැති පරිදි ධනය ලබන ලද්දේ, නැවත මේ මාණික්‍ය රත්නය, හැර දමහු ද, හැර දමන්නේ ම අන්තැනක බැහැර නොකොට තමන්ගේ දියසැළියෙ හැර දමන්නැයි කියා මගේ මාණික්‍ය රත්නය ගෙන යවයි කීයේය.
මෙසේ පැවසූ ආළාර, ඉක්බිති මහරජ, මම නාගරාජයාට මෙසේ කීවෙමි. මිත්‍රය, මම ධනය ප්‍රාර්ථනා කරන්නෙක් නොවෙමි. පැවිදිවීමට කැමැති වෙමි. ප්‍රව්‍රජ්‍යා පිරිකර ඉල්වා ඔහු සමග නාග භවනයෙන් නික්ම ඔහු නවතා, හිමවතට පිවිස පැවිදි වූයේ යයි පවසා රජුට දැහැමි කථා කියන්නේ ගාථා දෙකක් කීවේය.
මහරජ, මා විසින් මිනිසුන් අයත් වූ ද, දෙවියන් අයත් වූ ද කාම සම්පත්තීහු දක්නා ලද්දෙමි. කාම සම්පත්ති ආදීනව දැක මම සැදැහැයෙන් පැවිදි වූයෙමි.
මහරජ, ගස්වල පැසුණු නොපැසුණු ගෙඩි මෙන් ළදරු වූ ද, තරුණ වූ ද, මහලු වූ ද, සියල්ලෝ මැරෙති. මෙය දැක මම පැවිදි වූයෙමි. නෛර්යාණික වූ මහණකම ශ්‍රේෂ්ඨ වේ.
එහි, **සද්ධායා** යනු කර්මය ද, ඵලය ද, නිර්වාණය ද අදහා, **දුමප්ඵලානෙවා** යනු, යම්සේ ගස්වල ගෙඩි පැසී ද, නො පැසී ද බිම වැටෙත්. **අපණ්ණකං** යනු විරුද්ධ නොවූ, නෛර්යාණික වූ. **සාමඤ්ඤ මෙව සෙය්‍යො** යනු පැවිදිකම ම උතුම් වේ. පැවිද්දෙහි ගුණ දැක මහරජ පැවිදි වූයේ වෙමි. **පබ්බජි තොම්හි මහාරාජා.**
ඒ අසා රජතුමා වෙනත් ගාථාවක් කීවේය.
ආළාර නම් තවුස! යම් කෙනෙක් බොහෝ ඇසූ පිරූ තැන් ඇත්තාහූ, බොහෝ කරුණු සිතත් ද, නුවණැති ඔව්හු ඒකාන්තයෙන් සේවනය කළ යුත්තෝ වෙති. රජු කීයේය.
එහි **යෙ බහුඨානචින්තිනො** යනු යමෙක් බොහෝ කරුණු දනිත්. **නාගඤ්ච** යනු එසේ අප්‍රමාදව වාසය කරන්නා වූ, නාගරාජයන්ගේ ද ඔබේ වචන ද අසා යනුවෙනි.
එසේ ඔහු උත්සාහ උපදවන්නේ තාපසයා අවසාන ගාථාව කීවේය.
බොහෝ ඇසූ පිරූ තැන් ඇත්තෝ, බොහෝ කරුණු සිතන්නෝ වෙති. නුවණැති ඔවුහු ඒකාන්තයෙන් සේවනය කළ යුතුය. මහරජ, සංඛපාල නාගරාජයා ගැන ද, මා ගැන ද අසා බොහෝ පින් කරනු මැනවි.
මෙසේ ඔහු රජතුමාට ධර්මය දෙසා එහි ම වස් සාරමස කල්ගත කොට නැවත හිමවතට ගොස් දිවි ඇතිතෙක් සතර බඹවිහරණ වඩා බ්‍රහ්ම ලෝකයේ ඉපදුණේය. සංඛපාල ද දිවි ඇතිතෙක් පෙහෙවස් වසා, රජු ද දානාදි පින්කම්කොට කම් වූ පරිදි පරලොව ගියේය.
ශාස්තෲන් වහන්සේ මේ ධර්මදේශනාව ගෙනහැර දක්වා, මෙසේ පුරාණ පඬිවරු නාග සම්පත හැරදමා පෙහෙවස් වාසය කළා හයි කියා ජාතකය නිමකළ සේක. එකල පිය තාපසයා නම් කස්සප විය. බරණැස් රජු ආනන්ද තෙරුන් වේ. ආළාර සාරිපුත්ත වන අතර සංඛපාල නම් සම්මා සම්බුද්ධ වූ මම් ම වෙමි.
**ආමන්තයාමි නිගමං** යන මෙය ශාස්තෲන් වහන්සේ ජේතවනාරාමයේ වැඩවාසය කරන සේක්, නෛෂ්ක්‍රම්‍ය පාරමිතාව අරභයා වදාළ සේක. වර්තමාන කථා වස්තුව මහා නාරද කස්සප ජාතකය හා සමාන වේ. අතීතයේ බරණැස් නුවර සුදර්ශන නම් නගරයක් විය. එහි බ්‍රහ්මදත්ත නම් රජෙක් වාසය කෙළේය. බෝධිසත්ත්වයෝ ඔහුගේ අග මෙහෙසියගේ කුසෙහි ඉපදුණෝ දස මාසයක් ඇවෑමෙන් ඔහු මව්කුසින් නික්මිණි. ඔහුට පූර්ණ චන්ද්‍රයා හා සමාන ශ්‍රියාවෙන් යුත් මුහුණක් විය. ඒ නිසා ඔහුට සෝමකුමාර යයි නම් කළහ. ඔහු බුද්ධි ප්‍රභාවයට පත්වූයේ මැනවින් අසන ලද්දෙක් වීමටත්, ඇසීමේ මැනවින් රුචි කරන්නෙක් ද විය. ඒ නිසා ඔහු සුතසෝම යයි හැඳින්වීය. ඔහු සුදුසු වයසේ තක්‍ෂිලාවේ ශිල්ප හදාරා පැමිණියේ පියා සතු සුදුකුඩ සේසත් ලැබ දැහැමින් රාජ්‍යය කෙළේය. මහත් ඉසුරු සම්පත් ද විය. ඔහුට චන්‍ද්‍රදේවිය ප්‍රමුඛ දහසය දහසක ස්ත්‍රීහු වූහ. හෙතෙම පසුකාලයේ දූ පුතුන් වඩන්නේ ගෘහවාසයේ නොඇලුනේ, වනයට පිවිස පැවිදිවනු කැමැත්තේ විය.
ඔහු එක දවසක් කැපකරවා අමතා මිත්‍රය; යම්කලෙක මගේ හිසෙහි නරකෙස් දකින්නේ නම්, එකල මට දැනුම් දෙන්නැයි කීවේය. කැපකරු ඔහුගේ වචන පිළිගෙන පසුකාලයේ නරකෙස් දැක දන්වා, මිත්‍රය එසේ වී නම් ඒ කෙස් උදුරා මගේ අතේ තබන්නැයි කී කල්හි, ඒ වර්ණැති කෙස් රොද පිටින් උදුරා අතේ තැබීය. ඒ දැක බෝසත්, ජරාව විසින් මගේ ශරීරය මඩනා ලද්දේ යයි බියට පත්ව ඒ නරකෙස් ගෙන, ප්‍රාසාදයෙන් බැස, මහජනයාට වටහා දුන් කල්හි, පනවන ලද රාජ පළඟේ හිඳ සේනාපති ප්‍රමුඛ අසූ දහසක් ඇමති සේනාව ද පුරෝහිතයා ප්‍රමුඛ සැටදහසක් බමුණු පිරිස ද, වෙනත් රටවාසින් ආදිහු ද බොහෝ දෙනෙකු කැඳවා මගේ හිසෙහි නරකෙස් හටගත්තේය. මම මහළු වීමි. මා පැවිදිවන බව දැනගනිව් යයි කියා පළමු ගාථාව කීවේය.
නිගම් වැසි ජනතාව ද, මැති ඇමතියන් ද, පිරිස් වැසියන් ද අමතා දන්වමි. මගේ හිසෙහි (පැසුණු) නරකෙස් හටගත්තේය. දැන් මම පැවිදිවීමට කැමැත්තෙමි.
එහි **ආමන්තයාමි** යනු දැනගනිමි යනුයි. **රොචහං** යනු මම රුචි කරමි. පින්වතුන් සැම මා පැවිදිවන බව දැනගනිව් යයි,
ඒ අසා ඔවුන් අතර සිටි එක් විශාරද පුරුෂයෙක් මේ ගාථාව කීවේය.
දේවයන් වහන්ස! කෙසේනම් නො කළයුත්තක් කියන්නෙහිද? මා ගේ ළයෙහි හුලක් ඇන්නාක් වැනිය. තමුන්නාන්සේගේ සත්සියයක් භාර්යාවරු සිටිති. තමුන්නාන්සේ පැවිදි වූ කල්හි ඒ භාර්යාවරු කෙසේ ජීවත් වන්නහුද?
එහි **අභුං** යනු වෘද්ධියට නොපැමිණි යනුයි. **උරසි කප්පෙසි** යනු අපගේ හදවත් තුළට මනා සේ මුවහත ඇති හුලකින් ඇන්නා සේ ය. **සත්තසතා** යනු සමාන ජාතික වූ ක්‍ෂත්‍රිය කන්‍යාවන්ගේ සමූහයයි කියන ලදි. **කථං නූතෙ තා භවිස්සන්ති** යනු, ඔබ පැවිදි වූ කල්හි ඔබගේ බිරින්දෑවරු අනාථ වූවෝ පිළිසරණක් නොමැතිව කෙසේ වන්නාහුද? ඈලා අනාථ කොට, ඔබගේ පැවිදිවීම නම් නුසුදුසු ය.
ඉක්බිති බෝසත් තෙම තෙවෙනි ගාථාවක් ද කීය.
මේ තරුණ භාර්යාවරු තම තමන්ගේ කටයුතුවලින් ප්‍රකට වෙති. ඔවුහු අන් සැමියන් වෙත යනු ඇත. මම ස්වර්ගය පතමින් පැවිදි වන්නෙමි.
එහි, **පඤ්ඤායිහින්ති** යනු, තමන්ගේ ක්‍රියාවන්ගෙන් ප්‍රඥාවන්ත වන්නාහ. මම ඒ නිසා කුමක් කරම් ද, සියළු ළදරු කන්‍යාවෝ වෙනත් රජකු ලදුව පිහිටන්නාහ. ඔහු වෙත ඈලා යන්නාහ.
ඇමතිවරු ආදීහු බෝසතුන්ට ප්‍රතිඋත්තර දීමට නොහැකි වන්නේ ඔහුගේ මව් සමීපයට ගොස්, ඒ කාරණය දැන්වූහ. ඇය ඉක්මණින් ඉක්මණින් අවුත් දරුව, සත්‍යයක් ද? ඔබ පැවිදි වනු කැමැත්තේ දැයි කියා ගාථා දෙකක් කීවාය.
රජතුමනි! වැළපෙන්නා වූ මා කෙරෙහි කිසිදු බලාපොරොත්තුවක් නැතිව ඔබ පැවිදි වන්නේ නම්, සුතසෝමය! මම තොපගේ මව වීම් ද, එය මා විසින් නපුරු කොට ලබන ලද්දකි.
රජතුමනි! යම් හෙයකින් වැළපෙන්නා වූ මා ගැන බලාපොරොත්තු රහිතව ඔබ පැවිදිවන්නේ නම් සුතසෝමය! මම යම්බඳු වූ තොප ප්‍රසූත කළෙම් ද එය මා විසින් නපුරු කොට ලබන ලද්දක්මි මව කීවාය.
එහි **දුල්ලද්ධං** යනු මවිසින් මෙවැනි පුත්‍රයෙක් ලබන්නේ නම් එම උපත නපුරු ලැබීමෙක් විය. **යං මෙ** යනු යම් කාරණයකින් මා කෙරෙහි නොයෙක් ආකාරයෙන් විලාප දෙන්නිව ඔබ පැවිදිවීමට කැමැති වෙහි. ඒ කාරණයෙන් ඔබ වැනි පුතකුගේ ලැබීම මා ලද නපුරු ක්‍රියාවකි.
බෝසත්, එසේ විලාප දෙන්නා වූ මව සමග කිසිවක් නො කීවේය. ඇය හඬා, වැලපී, එකත්පසක සිටියාය. අනතුරුව ඔහුගේ පියාට දැනුම් දුන්හ. ඔහු පැමිණ හුදකලාව ම ගාථාවක් කීවේය.
රජතුමනි! ජරා ජීර්ණ වූ අප ගැන බලාපොරොත්තු නැතිව නුඹ පැවිදි වන්නේ නම් එය කිනම් පැවිද්දක් ද? මෙය කවර නම් මනුෂ්‍ය ධර්මයක් ද පියා ඇසීය.
එහි, **යංතො අම්හෙ** යනු යම් බඳු වූ ඔබ අපගේ පුත්‍රයෙකු සමාන වුයේ, අප වයසට දිරා ගිය කල පෝෂණය කළ යුතු කාලයේ පෝෂණය නොකර ප්‍රපාතයකට ගල් වැටෙන්නාක් මෙන් අත්හැර අපේක්‍ෂා රහිතව පැවිදිවන්නෙහි නම් ඒ නිසා එය කියමි. **කොනාමෙසොතව ධම්මො** යන බලාපොරොත්තුවයි.
ඒ අසා බෝසත් තෙම නිශ්ශබ්ද විය. ඉක්බිති පියා දරුව සුතසෝමය, ඉදින් ඔබට මව්පියන් කෙරෙහි සෙනෙහසක් නැද්ද? ඔබගේ දූ දරුවන් තවම ළදරු වූවෝ වෙති. ඔබ නොමැතිව පැවතීමට නොහැකි වන්නාහ. ඔවුන් වැඩිවියට පැමිණි කාලයේ පැවිදි වන්නැයි කියා, සත්වෙනි ගාථාවද කීවේය.
තොපගේ බොහෝ පුත්‍රයෝ නොපැමිණි යොවුන් වයස් ඇති ළදරුවෝය. මිහිරි වදන් කියන්නා වූ ඔවුහු ඔබ නො දැක දුකට පත් වෙති.
එහි **මඤ්ජු** යනු මධුර වචනයි. **නිගච්ඡන්තී** යනු පත්වන්නාහ. කායික චේතසික දුක් අනුභව කරන්නාහයි හඟිමි.
ඒ අසා බෝධිසත්ත්වයෝ මේ ගාථාව කීහ.
නොපැමිණි යෞවනත්වය ඇති මිහිරි වදන් කියන මගේ මේ පුත්‍රයන් කෙරෙන් ද ඔබ සැම කෙරෙන් ද, දිගු කලකින් වාසය කොට ද වෙන්වන්නට සිදුවේ. එය නො වැළැක්විය හැක්කකි. බෝසත් කීය.
එහි **සබ්බෙහිපි තුම්හෙහී** යනු දරුව, හුදෙක් පුත්‍රයන්ගෙන් පමණක් නොව, ඔබලා කෙරෙන් ද. අන්‍යයන් කෙරෙන් ද, සියලු සංස්කාර කෙරෙන් ද, **චිරම්පි ඨත්‍වා** දිගුකලක් සිට හෝ වෙනස්වනසුළු බව නියතය. සියළු ආකාර වූ ලෝක සත්ත්වයෝ ද එකම සංස්කාරයක්වත් නිත්‍ය නම් නැත.
මෙසේ බෝසත් තෙමේ පියාට දැහැමි කථාවක් වදාළේය. ඔහු බෝසත්ගේ ධර්ම කථාව අසා නිශ්ශබ්ද විය. ඔහුගේ සමජාතික ප්‍රිය භාර්යාවන්ට ද දැනුම් දිනි. ඈලා ද මාලිගාවෙන් බැස ඔහු ළඟට ගොස් ගොප්කරින් (පාදයේ) අල්ලාගෙන හඬමින් ගාථාවක් කීහ.
ඔබගේ හදවත පලුදු වෙලා ද? නැතහොත් අප කෙරෙහි කරුණාවක් නොමැතිද? දේවයිනි, අප කෑගසා හඬද්දී අනපේක්‍ෂිත ලෙස පැවිදි වන්නේ ද? වැන්දඹු තත්ත්වයට පත්වන අප කෙරෙහි කරුණාවක් නැද්ද? බිසෝවරු ඇසූහ.
එහි අර්ථය ස්වාමීනි; සුතසෝමය, අප වැන්දඹුවන් කර, යන්නා වූ ඔබට අප්‍රමාණ ස්නේහයක් නොමැතිකමින් අප‌ කෙරෙහි ඔබගේ හදවත සිඳුණේද? නැතහොත් කරුණාව නැතිවීමෙන්, කාරුණිකත්වය හෝ නැද්ද? අප‌ මෙසේ හඬා කෑ ගසා විලාප දෙද්දීත් අප හැර පැවිදිවන්නෙ ඇයි?
බෝසත් තෙම තම පාමුල පෙරළී, හඬා වැළපෙන්නා වූ ඈලාගේ හඬන වැලපෙන ශබ්දය අසා වෙනත් ගාථාවක් ද කීවේය.
මගේ හදවත සිදුරු වී ඇත. ඔබ සැම කෙරෙහි මගේ කරුණාව ද ඇත. ස්වර්ග සම්පත්තිය පතන්නා වූ මම ඒ සඳහා පැවිදි වන්නෙමි.
එහි **සග්ගඤ්චා** යනු මම ස්වර්ගය ද ප්‍රාර්ථනා කරන්නේ, යම් හෙයකින් මේ පැවිද්ද නම් බුද්ධාදි උතුමන් වර්ණනා කර ඇත. එබැවින් පැවිදි වන්නෙමි. නුඹලා අහිතක් නොසිතවු. සැනසෙනු මැනවි.
ඉක්බිති ඔහුගේ අග මෙහෙසියට දැනුම් දුන්හ. ඇය දරු බරින් පිරිපුන් ගර්භණී වූවා පැමිණි, බෝසතුන් වැඳ එකත්පසක සිටියා ගාථා තුනක් ද කීවාය.
[missing trans]
දේවයිනි, මම තොපගේ භාර්යාව වෙමි. මගේ කුස පිළිසිඳ ගත් දරුවා කෙරෙහි ඔබ බලාපොරොත්තු රහිතව පැවිදි වන්නෙහිද? ඔබගේ භාර්යාව වීම මා නපුරුකොට ලද්දකැයි සිතමි.
මාගේ දරු ගර්භය මුහුකුරා ගියේය. කුස හොත් දරුවා යම්දිනෙක ප්‍රසූත කරම්ද ඒ තාක් ඉවසුව මැනව. එකලා වූ මා වැන්දඹු නොකෙරේවා. පසුව දුක්විඳ දරා ගනිමි. අගමෙහෙසිය කීවාය.
එහි **යංමෙ** යනු, යම්හෙයකින් මා විලාප දෙන්නිමුත් ඔබ අපේක්‍ෂා රහිතව පැවිදි වන්නෙහි. එහෙයින් මා විසින් ඔබ සමීපයේ අග්‍ර මහේෂි තනතුරු ලබන ලද්දේද, එය දුර්ලභය. දෙවෙනි ගාථාවෙන් යම් හෙයකින් ඔබ කුස පිළිසිඳ ගැනීම හැරදමා අපේක්‍ෂා රහිතව පැවිදි වන්නේ නම්, ඒ නිසා මා විසින් ඔබේ භාර්යාබව ලබන ලදද? එය ද නපුරු සිද්ධියක් වේ යන අර්ථයයි. **යාවනං** යනු යම්තාක් මම ඒ ගර්භය පහකරම්ද? ඒ තාක් (දරු ප්‍රසූතිය) ඉවසුව මැනවි.
ඉක්බිති බෝසත්තුමෝ ගාථාවක් වදාළ සේක.
තීගේ දරු ගර්භය මුහුකුරා ගියේ යයි දනිමි. එබැවින් තී පුත්‍රයකු ප්‍රසූත කරව. ආලාමක පුත්‍රයාද තී ද හැර මම පැවිදි වන්නෙමි යි රජ කීය.
එහි, **පුත්තං** යනු සොඳුර; ඔබේ ගර්භය පිරිපුන් බව දනිමි. ඔබ බිහිකරනු ලබන්නා වූ පුත්‍රයා ප්‍රසූත කළ මැනවි. ඇය දුවක නොවේ. යහපත් ලෙස පුතකු ප්‍රසූත කරාවා. මම ඔබ හා පුතු ද හැර පැවිදි වන්නෙමි. යනුවෙනි.
ඈ ඔහුගේ වචනය අසා ශෝකය වළකා ගැනීමට නොහැකිවන්නී දේවයන් වහන්ස, දැන් පටන් අපට ශ්‍රියාවක් නම් නැත යයි දෑතින් හදවත අල්ලාගෙන කඳුළු වගුරුවන්නී මහහඬින් හැඬුවාය. ඉක්බිති ඇයව අස්වසාලමින් බෝධිසත්ත්වයෝ –
චන්‍ද්‍ර දේවිය, ඔබ හඬන්න එපා. කිණිහිරි පුෂ්පයක් මෙන් නෙත් ඇත්තී ශෝක නොකරන්න. ප්‍රාසාදයට නගින්න. අපේක්‍ෂා රහිතව මම යන්නෙමි. යන ගාථාව කීවේය.
එහි **මා ත්‍වං චන්‍දෙ රුදී** යනු සොඳුර; චන්‍ද්‍ර දේවිය නුඹ නොහඬන්න. **මා සොචි වනතිමිරමත්තක්ඛී** යනු කටරොඩු මල් හා සමාන නෙත් ඇත්තේ, පෙළෙහි වනාහි, **කොවිලාර තම්බක්ඛී** යනුවෙන් ලියන ලද පරසතු මලක් මෙන් තඹවන් නෙත් ඇත්තේ යන අර්ථයි.
ඇය ඔහුගේ වචන අසා, සිටීමට නොහැකි වන්නී, ප්‍රාසාදයට නැගී හඬමින් සිටියාය. ඉක්බිති ඇයව බෝසතුන්ගේ ජ්‍යෙෂ්ඨ පුත්‍රයා දැක කුමක් නිසා මව හඬමින් සිටින්නී දැයි විචාරන්නේ මේ ගාථාව කීවේය.
අම්මේ; කවරෙක් ඔබ කෝප කළෙහිද? කුමකට හඬහිද? කුමක් නිසා දැඩිව මා දෙස බලන්නෙහිද? දඬුවම් නොකළ යුත්තෙකු වුවත් ඤාතීන් ඉදිරියේදී ම නසමි. අම්මේ; මේ කරුණ මට පහදා දෙන්නැ’යි වැඩිමහල් පුතා කීය.
එහි **කොපෙසී** යනු මෑණියනි; කවරෙක් නම් කෝප කරහිද? කවරෙක් ඔබට අප්‍රිය කළේද? **අපෙක්ඛසි චා** යනු මා දැඩි ලෙස බලන්නී කුමක් නිසා හඬහි ද යන අදහසයි. **කං අවජ්ඣං ඝාතෙමී** යනු ඝාතනය නොකළ යුත්තා වූ, කවරෙක්, තමන්ගේ ඤාතීන් දෙස බලමින් අනෙකක් ඝාතනය කරම්දැයි මට කියව යයි විචාරයි.
ඉක්බිති දේවිය මේ ගාථාව කීවාය.
පුත්‍රය! යමෙක් මා කෝප කළේ ද, හෙතෙම ලබන ලද ජය ඇති ඔබගේ පියා වන්නේය. හෙතෙම නසන්නට නොහැකිය. තොප ගේ පියා ‘මම අපේක්‍ෂා රහිතව යන්නෙමි’ මට කීවේය.
එහි **විජිතාවී** යනු දරුව, යමෙක් මේ පෘථිවියෙහි රජකම් කරයිද? ඔහු මා කෝප කරයි. අප්‍රියාවෙන් හටගත් මගේ හදවතේ කෝපය ද ශෝකය ද පවතියි. ඔහු ඔබ විසින් නැසීම නොකළ හැකියයි සිතමි. දරුව, ඔබේ පියා මාව ද, රාජ්‍යශ්‍රීය ද හැර දමා අරණ්‍යයට පිවිස පැවිදි වන්නෙමියි කීවේය. මේ මගේ හැඬීමට කාරණය වේ.
ඔහු, ඇයගේ වචනය අසා ම මෑණියනි, කුමක් නම් කියහිද? එසේ වූ කල්හි අපි අනාථ වන්නෙමුයි හඬමින් මේ ගාථාව කීවේය.
යම්බඳු මම පෙර රියට නැග උයනට ගියෙම් ද මදැතුන් හට පහර දුනිම්ද? මා පිය සුතසෝම රජු මහණ වූ කල්හි මම ඒවා කෙසේ කරම්ද? වැඩිමහලු පුතා ඇසීය.
එහි අර්ථය:- මම පෙර යම්, සිව්රඟ සෙනඟින් යුතුව, සියළු ආකාරයෙන් සැරසී රථයට නැග උයනට යමි. මත් ඇතුන් හා යුධ කරමි. අනෙක් අශ්ව ක්‍රීඩාදිය ද කරමි. ඉදින් සුතසෝම පැවිදි වූ කල්හි මම කෙසේ ඒවා කරන්නෙම් ද?
ඉක්බිති ඔහුගේ සත් හැවිරිදි කනිෂ්ඨ සොහොයුරාද, ඒ දෙදෙනා හඬමින් සිටිනවා දැක මව, සමීපයට එළඹ, අම්මේ, කුමන කරුණක් නිසා නුඹලා හඬවුදැයි විචාරා, ඒ කාරණය අසා, එසේ වී නම් නො හඬවු. මම පියාට පැවිදි වීමට ඉඩ නොදෙමියි ඒ දෙදෙනාව ම අස්වසා කිරිමව සමග ප්‍රාසාදයෙන් බැස පියා සමීපයට ගොස් පියාණෙනි, ඔබ අප කෙරෙහි කරුණාවක් නොදක්වා අප හැර පැවිදිවෙමියි කියහි. මම ඔබට පැවිදිවීමට නොදෙන්නෙමියි පියාගේ බෙල්ල දැඩිව අල්වාගෙන ගාථාව කීවාය.
පියාණෙනි, මගේ මව හඬද්දී, වැඩිමහල් සහෝදරයාගේ අකමැත්ත තිබිය දී, පැවිදි වෙහිද, නුඹ වහන්සේගේ අත් දෙක තරයේ අල්ලා ගනිමි. අප අකමැතිව සිටියදී නොයනු මැනැවියි බාලපුත්‍රයා පැවසීය.
බෝසත් තෙම මෙසේ සිතීය. මේ මට උවදුරක් කරයි. කවර හෝ උපායකින් එය වළකාලන්නෙමුයි, අනතුරුව කිරිමව දෙස බලා මෑණි කිරිමව්නි, මගේ මැණික් පළඳනාවක් ඇත. එය ඔබ ගනීවා. මට අනතුරක් කරාවි. පුත්‍රයා ඉවතට රැගෙන යන්න. තෙමේ පුතුගේ අතගෙන ඉවත් කිරීමට නොහැකි වන්නේ ඇගේ අල්ලස සිහිපත් වී මේ ගාථාව කීවේය.
එම්බා කිරිමවුනි; ඔබ නැගිටීවා! මේ කුමරු අන් තැනක සිත් අලවාවා යන්න. මට උවදුරු නොකරාවා. මගේ ස්වර්ග ගමන ප්‍රාර්ථනා කරව.
මෙහි **ඉමං කුමාරං** යනු මෑණි කිරිමවුනි; නුඹ නැගිටින්න. මේ කුමරු ඉවත් කොට අවුත් මේ මැණික ගෙන වෙනත් තැනකට ඔහු රැගෙන සතුටු කරව.
ඇය අල්ලස ලැබ කුමරු පහදවා ගෙන වෙනත් තැනක රැගෙන ගොස් හඬමින් මේ ගාථාව කීවාය.
මේ දිලිසෙන්නා වූ මැණික ආපසු දෙන්නෙහි නම් යහපති. මට මෙයින් කවර ප්‍රයෝජන ද? සුතසෝම රජු පැවිදි වූ කල්හි මේ මැණික ගෙන මම කුමක් කරන්න ද කියමින් කිරි මව වැළපුනාය.
එහි අර්ථය - ඉදින් අල්ලස් පිණිස මෙය ගන්නා ලදි. බබළන මැනවින් ආලෝකවත් වූ මැණික දෙන්නේ ද, සුතසෝම රජු පැවිදි වූ කල්හි, මට මෙයින් කවර අර්ථයක් ද? **කිං නු මෙතං කරිස්සාමී **යනු මම ඔහු පැවිදි වූ කල්හි මෙය නොලබන්නෙමි. ලබන්නී නමුත් ඉන් කුමක් කරන්නෙම්ද? මගේ කර්ම විපාක බලවු.
ඉක්බිති මහාසේන ගුප්ත මෙසේ සිතීය. මේ රජු ගෙදර මගේ ධනය, ටිකක් යයි හැඟීම් ඇතිකර ගනියි. සිතමි. බොහෝ සම්පත් ඇති බව කියන්නෙමියි. ඔහු නැගිට වැඳ ගාථාවක් කීවේය.
ඔබේ ධනාගාරය ඉතා විශාලය. ඔබේ කෝෂ්ටාගාරය ද පිරිපුන්ය. ඔබ පෘථිවියෙහි ජයගත් රජුය. දේවයිනි, එහි සිත් අලවා වාසය කරනු මැනවි. පැවිදි නොවනු මැනවි.
ඒ අසා බෝසත් තෙම මේ ගාථාව කීවේය.
මගේ භාණ්ඩාගාරය විපුලය. මගේ කෝෂ්ටාගාරය ද පිරිපුන්ය. මා පෘථිවිය ජයගත් රජුය. ඒ සියල්ල හැරදමා පැවිදි වන්නෙමි.
ඒ අසා ඔහු නික්ම ගිය කල්හි, කුලවර්ධන නම් සිටුතුමා නැගිට වැඳ මේ ගාථාව කීවේය.
මගේ ධනය ද ඉතා බහුලය. දේවයිනි, එය අපට ගණන් කිරීමට ද නොහැකිය. දේවයිනි, ඒ සියල්ල ඔබට දෙමි. සතුටුවෙව. සිත් අලවා වාසය කළ මැනවි. රජතුමනි, පැවිදි නොවෙව.
ඒ අසා බෝසත් මේ ගාථාව කීවේය.
ඔබේ විශාල වූ ධනය ගැන දනිමි. කුලවර්ධනය තා විසින් ද මා පුදන ලද්දේ වෙමි. ස්වර්ග සම්පත්තිය පතන්නෙමි. එහෙයින් මම පැවිදි වන්නෙමි.
ඒ අසා, කුලවර්ධන පහව ගිය කල්හි, බෝසත් තෙම සෝමදත්ත නම් කනිටු සොයුරා අමතා දරුව, මම කූඩුවේ දමන ලද වලිකුකුළකු මෙන් කළකිරුණේ මට ගෘහවාසය සතුට ගෙන නොදෙයි. මැඩ පවත්වයි. අදම පැවිදි වන්නෙමි. නුඹ මේ රාජ්‍යය පාලනය කරවයි, රාජ්‍යය පවරා දෙමින් මේ ගාථාව කීවේය.
සෝමදත්ත කුමාරය! මම දැඩිසේ කළකිරුණේ වෙමි. මට සතුටක් නැත. නො ඇල්ම මා කෙරෙහි ආවේය. යම්හෙයකින් අන්තරායෝ බොහෝ වෙත්ද? මම අද ම පැවිදි වන්නෙමි. සෝමදත්ත කුමරුව රාජ්‍යය පවරා දෙමින් සුතසෝම රජු පැවසීය.
ඒ අසා, ඔහු ද පැවිදිවීමට කැමැත්තේ ඒ අර්ථය ප්‍රකට කරවමින් මේ ගාථාව කීවේය.
සුතසෝමයන් වහන්ස! අදම පැවිදි වෙන්නමැයි යන්න, නුඹ විසින් තීරණය කරන ලද්දේද, නුඹ වහන්සේ පැවිදි වන්නේ නම් මම ද පැවිදි වන්නෙමි. තොප හැර ගිහිගෙයි සිටින්නට මම උත්සාහ නොකරමි.
ඉක්බිති ඔහු එය ප්‍රතික්‍ෂේප කොට ගාථා අර්ධයක් කීවේය.
නගරයෙහි ද ජනපදයෙහි ද දැනටමත් ආහාර නො පිසී. අප දෙදෙනාම පැවිදි වූ කල්හි රටවැසියෝ අනාථ වෙති. එබැවින් ඔබට පැවිදි වන්නට ඉඩක් නැත.
එහි **නහි පච්චතී** යනු දැන්ම ම මගේ පැවිදි අභිලාෂය අසාම, මේ දොළොස් යොදුනක් වූ සුදර්ශන නගරයේ ද, මුළු ජනපදයේද කිසි උදුනක ගිනි නොදල්වයි. කිසිවක් නොපැසෙයි. අප දෙදෙනාම පැවිදි වූ කල්හි රටවැසියෝ අනාථ වෙන්නාහ. එබැවින් ඔබ සමග පැවිදිවීම නොකළ හැකිය. මම ම පැවිදි වන්නෙමියි.
ඒ අසා මහජනයා මහබෝසතුන්ගේ පාමුල වැතිරී හඬමින් මෙසේ කීහ.
සුතසෝම රජු පැවිදි වූ කල්හි අපි දැන් කුමක් කරන්නෙමුද?
ඉක්බිති බෝසත්, ඉදින් ශෝක නොකරවු. මම බොහෝ කලක් ඔබලා සමග වාසය කළත් ඔබ හැමගෙන් යම් දවසක වෙන්වෙමි. උපන් සංස්කාරවල නිත්‍යතාවයක් නැතැයි මහජනයාට ධර්මය දේශනා කරමින් කීවේය.
මේ ජීවිතය රජකයන්ගේ අළු පෙරහනෙහි රැඳි ස්වල්ප වූ ජලයක් මෙන් වහා අවසන් වන්නේය. මෙසේ ස්වල්ප වූ ජීවිත කාලයේ දී පමා වන්නට කලක් නැත්තේය.
මේ ජීවිතය රදවුන්ගේ අළු පෙරහනෙහි රැඳි කුඩා දියත්තක් මෙන් වහා සිඳී යන්නේය. මෙසේ වූ කෙටි ජීවිත කාලයෙහි බාලයෝ පමා වන්නාහ.
තෘෂ්ණා බැඳීම්වලින් බැඳුනු ඔවුහු නරකය. තිරිසන් යෝනිය, ප්‍රේත විෂය, අසුර කාය නම් සිවු අපායයන් වර්ධනය කරති.
එහි, **උපනිය්‍යතිදං මඤ්ඤෙ** යනු, දරුවනි, මේ ජීවිතය ස්වල්ප කාලයක් පවතී යයි මම කල්පනා කරමි. වෙනත් සූත්‍රවලදී ද ළඟට පමුණුවයි යන අර්ථයෙන් **උපනිය්‍යනත්‍ථො** යෙදී ඇත. මෙහි පිරිසිදු අර්ථය නම් යම්සේ ජලය ස්වල්පයක් රදවුන්ට අලුහුණු මිශ්‍ර වූයේ වහාම හාත්පසින් එය ප්‍රයෝජනයට ගනු ලැබේද, ජීවිතය ද එසේමය. එවං **සුපරිත්තකෙ ජීවිතෙ** ඒ ස්වල්ප වූ ආයු සංස්කාරගෙන හැසිරෙන්නා වූ සත්ත්වයන්ට පුණ්‍යක්‍රියා පිණිස ඉඩක් නැත. **පමජ්ජිතුං කාලො** අප්‍රමාදීව කිරීමට වටනේ යයි යනු මෙහි අර්ථයයි. **අථ බාලා පමජ්ජන්ති** යනු අජර අමර මෙන් සිට අශුචි වලක ඌරන් මෙන් සිට, කාම නැමැති මඩෙහි කිමිදෙන්නාහු ප්‍රමාද වෙති. **අසුරකායං** යනු කාලකඤ්ජික වැනි අසුර යෝනිවල වැඩෙත් යන අර්ථයි.
මෙසේ බෝසත් තෙම මහාජනයාට ධර්ම දේශනා කොට පුෂ්පක නම් ප්‍රසාදයට නැග, සත්මහල් බිමේ සිටියේ කඩුවකින් කොණ්ඩයේ (හිස් මුදුන) කපා මම තොපගේ කිසිවෙකු නො වෙමි. තොපගේ රාජ්‍යය තොපම ගනිව් යයි තලප්පාව සහිත හිස්මුදුන (කොණ්ඩය) මහජනයා අතරට දැමීය. එය ගෙන මහාජනයා බිම පෙරළෙමින් හැඬූහ. ඒ ස්ථානයේ මහත් දූවිලි වළාවක් පැන නැංගේය. එතැන සිටි ජනතාව එය වළකා, රජු දෙස බලා, රජු විසින් හිස්මුදුන සිඳ තලප්පාව සමග හිස්මුදුන මහජනයා අතරේ විසිකලා වන්නේ යයි ඒ නිසා මේ ප්‍රාසාදය නුදුරින් දූවිලි වළාවක් හටගත්තේ යයි හඬමින් ගාථාව කීවේය.
අපගේ මහත් යශස් ඇති ධර්මරාජන් වූ රජුගේ කේශයෝ සිඳින ලද්දාහයි හඟිමි. පුෂ්ප නම් ප්‍රාසාදයට නුදුරු තන්හි ඉතා උස්ව රජස් නැගේ යයි මහජනයා හඬමින් කීයේය.
එහි **ඌහඤ්ඤතෙ** යනු පැනනැංගේය යනුයි. **රජග්ගං** යනු දූවිලි කන්දකි. **අවිදූරෙ **යනු අප සිටිතැනට නුදුරින් යනුයි. **පුප්ඵකම්හි** යනු පුෂ්පක නම් මාළිගාව සමීපයේ. **මඤ්ඤෙනො** යනු අප ධර්මරාජයාණන්ගේ කෙස් සිඳුණේ වන්නේ යයි හඟිමි.
බෝසත්හුද, සේවකයකු යවා පැවිදි පිරිකර ගෙන්වාගෙන කපුවා ලවා කෙස් රවුල් බහා, පලන් ආභරණ යහන් මත හෙළා රත්පට කඩදාවළු කපාදමා කෂාවන් වස්ත්‍ර පෙරවා මැටිපාත්‍රය වම් උරහිසේ එල්ලාගෙන සැරයටිය ගෙන පොළෝ තලයේ ඔබිමොබ සක්මන් කර ප්‍රාසාදයෙන් බැස ඇතුල් වීථියට පිළිපන්නේය, යන බව කිසිවෙක් හඳුනා නොගත්තේය. ඉක්බිති සත්සියයක් පමණ ක්‍ෂත්‍රිය කන්‍යාවෝ ප්‍රාසාදයට නැග බෝසත් නොදැක, අබරණ භාණ්ඩ පමණක් දැක, බැස, ඉතිරි සොළොස් දහසක් ස්ත්‍රීන් ළඟට ගොස් ඔබලාගේ ප්‍රිය ස්වාමියා වූ සුතසෝම මහරජු පැවිදි වූයේ යයි මහ හඬින් හඬමින් වැලපෙන්නාහු පිටතට නික්ම ගියහ. එකෙණෙහි මහජනයා ඔහු පැවිදි වූ බව දැනගත්හ. සියලු නගරවැසියෝ කැලඹී අපගේ රජතුමා පැවිදි වූයේ යයි, රජ දොරටුව ළඟ රැස්වූහ. මහජනයා, රජු මෙතැන සිටින්නේ අතන සිටින්නේ යයි, ප්‍රාසාද ආදි රජුගේ පරිහරණය කළ තැන්වලට ගොස් රජු නො දැක:-
අන්තඃපුර ස්ත්‍රීන් විසින් පිරිවරන ලද්දා වූ, රජතෙමේ යම් ප්‍රසාදයෙක්හි හැසිරීමෙන් ද රන්වන් මල් හා මල්මාලාවලින් සපිරුණු මෙය වූ කලී ඒ රජුගේ මාලිගාවයි.
ඤාති සමූහයා විසින් පිරිවරන ලදුව, රජතෙම යම් ප්‍රාසාදයෙක්හි හැසුරුණේ ද, රන්වන් මල් හා මල්මාලාවලින් සපිරුණු මෙය ඒ රජුගේ මාලිගාවයි.
රාජ ස්ත්‍රීන් පිරිවරාගෙන රජතුමා හැසිරුණු, කූටාගාරය යමක් ද රන්වන් මල් හා මාලාවලින් විචිත්‍ර වූ මෙය ඒ රජුගේ කූටාගාරයයි.
[missing trans]
අන්තඃපුර ස්ත්‍රීන් විසින් පිරිවරන ලද රජු යම් උයනෙක හැසිරුණේ ද, සෑම කල්හි ම මල් පිපී ඇති, සිත්කළු අශෝක වනයයි.
ඤාති සමූහයා පිරිවරාගෙන, ඒ රජු යම් උයනෙක හැසිරුණේ නම්. සෑම කල්හිම මල් පිපුණු අශෝක වනය මෙය වේ.
අන්තඃපුර රාජ ස්ත්‍රීන් සමග ඒ රජු යම් උයනක හැසිරුණේ ද, සියලු කල්හි මනාවැ මල් පිපුණු ඒ උයන මෙය වේ.
සිය ඤාති සමූහයා පිරිවරා ගෙන සුතසෝම රජු යම් උයනක ප්‍රීති වූයේ ද, සදාකල්හි ම මල් පිපී ඇති ඒ මල් උයන මෙය වේ.
අන්තඃපුර රාජස්ත්‍රීන් සමග රජතුමා හැසිරුණු හැමදා ම මල් පිපෙන ඒ කිණිහිරියා මල් උයන මෙය වේ.
ඤාති සමූහයා පිරිවරා රජු යම් කිණිහිරියා මල් උයනක සැරිසැරී ද හැමදා මල් පිපෙන ඒ කිණිහිරියා මල් උයන වෙයි.
අන්තඃපුර ස්ත්‍රීන් පිරිවරා රජු හැසිරුණු මනාව මල් පිපි පළොල් වනය මෙයයි.
[missing trans]
[missing trans]
[missing trans]
[missing trans]
[missing trans]
මේ ගාථා කියමින් හඬා වැලපෙමින් හැසිරුණෝ ය.
එහි **විතිකිණ්ණො** යනු රන්වන්පාට මල්වලින් ද, විවිධ මල්මාලාවලින් ද තුරුලියෙන් ද ගැවසී ගත් යනුයි. **පරිකිණ්ණෙ** යනු, පිරිවරන ලදයි. **ඉත්‍ථාගාරෙහි** යනු දාසීහු ඇසුරුකොට ඇති ස්ත්‍රීහු ඉත්‍ථාගාර නම් වේ. **ඤාති සංඝෙනා** යනු ඇමතියෝ ද, මෙහි ඤාතීහු ම වෙති. **කූටාගාරං** යනු සත්රුවනින් විචිත්‍ර සිරියහන් කුටිය පිහිටි ඇතුළත මන්දිරයයි. **අසෝකවනියා **යනු අශෝක මල් උයනයි. **සබ්බකාලිකා** යනු, සියලු දෙනා පරිභෝග කරන, නිතර පිපුණු මල් ඇති යයි **උය්‍යානං** යනු, සෘතු හයේදී ම හටගන්නා මල්-ගෙඩිවලින් ගැවසීගත් කිණිහිරියා වැනි වනාන්තර උයන් වේ. **සබ්බකාලිකං** යනු සියළු කාලයේ මල් ගෙඩිවලින් යුක්ත බවයි. **සඤ්ඡන්නා** යනු නොයෙක් ආකාර වූ ජලජ මල්වලින් ගැවසුණු, පිරුණු, **අණ්ඩජෙහි විතිකිණ්ණ** යනු පක්‍ෂි සමූහයා විසින් ගැවසීගත්,
මෙසේ ඒ ඒ ස්ථානවල හඬා වැලපී මහජනයා නැවත රාජාංගනයට පැමිණ -
[missing trans]
ගාථාව කියා, තමන්ගේ නිවසේ සම්පත් හැර දූ දරුවන් ද හැරපියා, අත්දෙකට අසුවූ දෙයක් රැගෙන නික්ම බෝසතුන්ගේ සමීපයට ගියහ. එවිට මව්පියෝ ද, දූදරුවෝ ද දහසය දහසක් පමණ නාටක ස්ත්‍රීහු ද, ගියවිට මුළු නගරය හිස්වූයේ මෙන් විය. ජනපදවාසීහු ද ඔවුන්ගේ පසුපසින් ගියහ. බෝධිසත්ත්ව තෙමේ දොළොස් යොදුනක් පමණ දුර පිරිස ගෙන හිමාලය පව්ව මුවට එළඹියේය. එවිට ඔහුගේ අභිනිෂ්ක්‍රමණය බව දැන ශක්‍රයා, විශ්වකර්ම දිව්‍යපුත්‍රයා අමතා, දරුව විශ්ව කර්මය; සුතසෝම මහරජු, අභිනිෂ්ක්‍රමණයට නික්මෙන්නේ වසන තැන දැන ගැනීම වටීයයි, මහත් සමාගමක්ද වන්නේය. හිමවත් පෙදෙසට යව, එහි ගංගාතීරයේ තිස්යොදුනක් පමණ වූ දිග, පස්යොදුනක් පළල ආශ්‍රමයක් මවවයි යැවීය. ඔහු එසේ කොට, ඒ අසපුවේ පැවිදි පිරිකර පවරා දී එක් පදික මාර්ගයක් විවරකොට, දෙව්ලොවටම ගියේය.
බෝසත් තෙමේ ඒ මාර්ගයෙන් ගොස් ඒ අසපුවට පිවිස පළමුව තමන් පැවිදි වී, පසුව සෙසු පිරිස පැවිදි කරවීය. සවස් කාලයේ බොහෝ පිරිසක් පැවිදි වූහ. තිස්යොදුනක් තැන පරිපූර්ණ විය. විශ්වකර්මයා විසින් ආශ්‍රමය නිර්මාණය කිරීම ද, බොහෝ පිරිසක් පැවිදි වූ නියාව ද, බෝසතුන්ගේ අසපුව නිර්මාණය වූ ආකාරය ද හස්තිපාල ජාතකයෙහි සඳහන් අයුරින් ම දතයුතුය. එහිදී බෝසත්හු යමෙකුට කාම විතර්කාදි මිථ්‍යා විතර්ක උපදියිද, ඒ ඒවා අහසින් එලඹ අහසේ පළඟින් හිඳ අවවාද දෙමින් ගාථා දෙකක් කීහ.
පෙර තොප විසින් කරන ලද කාම ක්‍රීඩා, කාය වාචා චිත්ත වශයෙන් කළ ක්‍රීඩා, තොප සිත්හි පහළ නොවේවා! සිනහ කාරණයන් ද සිහි නො කරවු. සිත්කළු සුදර්ශන නගරය ගැන සිත් නො කරවු. කාමය තොපට හිංසා නොකෙරෙත්වා.
දවල් රෑ අප්‍රමාණ වූ මෛත්‍රී සිත වඩවු. ඉක්බිති පින් ඇත්තවුන්ගේ වාසස්ථානය වූ දෙව් පුරයට යනු මැනවියි සිය පිරිසට අවවාද කෙළේය.
එහි **රතිකීළිතානී** යනු, කාමරතිය ද, කය වචන සිත තුළ ක්‍රීඩා වශයෙන් පවතින ක්‍රීඩාවන් ද දතුයුතුය. **මා වො කාමා හනිංසු** යනු, නුඹලාව වස්තුකාම, ක්ලේශකාම දෙක හානියක් නොම කෙරේවා. **රම්මඤ්හී** යනු සුදර්ශන නගරය රමණීය වේ. එය සිහි නොකරවු **මෙත්තං** යනු මේ දේශනා මාත්‍රයෙන් ම යම්බඳු සතර බ්‍රහ්ම විහරණ කීවේද එයයි. **අප්පමාණං** යනු, අප්‍රමාණ සත්ත්වයන් මෙනෙහි කිරීමයි. **ගඤ්ජිත්‍ථා** යනු යවු. **දේවපුරං** යනු බ්‍රහ්මලෝකයයි.
ඒ සෘෂි ගණයා ද ඔහුගේ අවවාදයේ පිහිටා බ්‍රහ්මලෝක සරණ ගියේ යයි සියල්ල හස්තිපාල ජාතකයේ සඳහන් වූ අයුරින් කිවයුතුය.
ශාස්තෲන් වහන්සේ මේ ධර්මදේශනාව ගෙනහැර දක්වා මහණෙනි, දැන් පමණක් නොවේ. පෙරත් තථාගතයන් වහන්සේ මහා නෛෂ්ක්‍රම්‍යයෙන් නික්මුණේ යයි වදාරා, ජාතකය නිමකළ සේක. එකල මව්පියවරු මහරජකුලය වූහ. චන්‍ද්‍ර නම් රාහුල මාතාව වූවාය. ජ්‍යෙෂ්ඨ පුත්‍රයා ශාරිපුත්‍රයන්ය. කනිෂ්ඨ පුත්‍රයා රාහුල විය. කිරි මව ඛුජ්ජුත්තරා වූවාය. කුලවර්ධන සිටුතුමා නම් කස්සප විය. මහාසේන ගුප්ත මොග්ගල්ලාන තෙරුන් විය. සෝමදත්ත කුමාරයා ආනන්ද විය. සෙසු පිරිස බුදුපිරිස වූහ. සුතසෝම රජු වනාහි සම්මා සම්බුද්ධ වූ මම ම වීමි.


18. පඤ්ඤාස නිපාතය
**උඩ්ඩයහතෙ ජනපදො** යන මෙය ශාස්තෲන් වහන්සේ ජේතවනාරාමයේ වැඩවාසය කරන සේක්, පුරාණ බිරිඳක පෙළඹවීමක් අරබයා වදාළ සේක. කථාවට මාතෘකා වූ ඒ භික්‍ෂුව කවර තැනැත්තියක් නිසා කළකිරුණේදැයි විචාරා පුරාණ බිරිඳ නිසා යයි කී කල්හි මහණ පෙරද ඇය ඔබට අයහපත්කාරී වූවා, නුඹ ඇය නිසා, ධ්‍යානයෙන් පිරිහී මහා විනාශයකට පැමිණියේ යයි කියා අතීතය ගෙනහැර පෑ සේක.
අතීතයේ බරණැස බ්‍රහ්මදත්ත රජු රාජ්‍යය කරවන කල්හි බෝධිසත්ත්වයෝ උසස් බ්‍රාහ්මණ මහාසාල කුලයෙහි ඉපිද වැඩිවියට පැමිණියේ ඉගෙනගත් ශිල්ප ඇත්තේ සෘෂි ප්‍රව්‍රජ්‍යාවෙන් පැවිදි වී ධ්‍යාන අභිඥා උපදවා හිමවත් පෙදෙසේ කල්ගත කළහ. අලම්බුසා ජාතකයෙහි කියන ලද පරිද්දෙන් ඒ නිසා එක් මුව දෙනක් ගැබක් ලැබ පුත්‍රයකු වැදුවාය. ඉසිසිංග යයි ඔහුට නමක් විය. ඉක්බිති ඔහු ගේ පියා ඔහු නිසි වයසට පැමිණි කල්හි පැවිදිකොට කිසුණු පිරියම් උගැන්වීය. නොබෝ කලකින් ම ධ්‍යාන අභිඥා උපදවා ධ්‍යාන සුවයෙන් කල්ගත කෙළේය. දැඩිසේ තපස් කිරීමෙන් උතුම් ලෙස දිනන ලද ඉඳුරන් ඇත්තේ විය. ඔහුගේ ශීල තේජසින් ශක්‍ර භවන කම්පා විය. ශක්‍රයා ආවර්ජනා කරමින්, ඒ කාරණය දැන උපායෙන් ඔහුගේ සිල් බිඳෙන්නෙමියි අවුරුදු තුනක් මුළුල්ලේ සකල කාසි රටෙහි වර්ෂාව නවතාලීය. රට, ගින්නෙන් දැවුනාක් මෙන් විය. ශස්‍ය නොවැඩෙනා කල්හි දුර්භික්‍ෂයෙන් පෙලුණු මිනිස්සු රැස්වී රාජාංගනයේ උද්ඝෝෂණය කළහ. ඉක්බිති රජතුමා වා කවුළුවෝ සිට මේ කිමෙක්දැයි ඔවුන් විචාළේය. මහරජතුමනි, අවුරුදු තුනකින් වර්ෂාව නොලැබෙන්නේ මුළු රටම කැලඹී යයි. මිනිස්සු දුකට පත්වූවෝ, වර්ෂාව වස්සවන්න මහරජතුමනි, රජු සිල් සමාදන් වී පෙහෙවස් සමාදන්ව වාසය කරන්නේ නමුත් වැසි වැස්සවීමට නොහැකි විය.
එකල ශක්‍රයා රාත්‍රී අඩක් ගෙවුනු පසු ඔහුගේ සිරියහනට පිවිස, ඒකාලෝක කො අහසේ සිටියේය. රජු ඔහු දැක, නුඹ කවරෙක්දැයි විචාළේය. මම ශක්‍රයා වෙමි. කවර අර්ථයකින් ආවේද? දේවයන් වහන්ස, රටෙහි වර්ෂාව නැත. වර්ෂාව ලබාදෙනු මැනවි. වැසි නොවැසීමට කාරණය දන්නෙහිද? නොදනිමි. මහරජ, හිමවත් පෙදෙසේ ඉසිසිංග නම් තාපසයෙක් වාසය කරයි. උග්‍රතපස් ඇත්තේ පරම ඉඳුරන් දිනන ලද්දේය. ඔහු නිතර වැසිවසින කල්හි කිපී, අහස දෙස බැලීය. ඒ නිසා වර්ෂාව නොවසියි. දැන් එයට කුමක් කළ යුතුද? ඔහුගේ තපස බිඳි කල්හි වැස්ස වසීවි. කවරෙක් ඔහුගේ තපස බිඳීමට සමත් වේද? ඔබගේ දියණිය නළිනිකා, ඔහුගේ තපස බිඳීමට සමර්ථ වෙයි. ඇය කැඳවා අසවල් නම් ඇති තැනට ගොස් තාපසයාගේ තපස බිඳින්නැයි යවව. මෙසේ ශක්‍රයා රජුට අවවාද කොට සිය වාසස්ථානයට ගියේය. රජ දෙවෙනි දිනයේ ඇමතියන් සමග සාකච්ඡා කොට දුව කැඳවා පළමු ගාථාව කීවේය.
නලිනී කුමරිය! මුළු රට නියඟින් දැවේ. ජනපද වැසියා කැළඹෙයි. රට ද නැසෙන්නේය. එව නළිනිකා යන්න මාගේ රටට වැසි නවතන්නා වූ බමුණා මා වෙත රැගෙන යන්න.
එහි **තං මෙ** යනු, ඒ මගේ අනර්ථකාරී බ්‍රාහ්මණයා තමන්ගේ වසඟයට ගන්න. කෙලෙස් රති වශයෙන් සීලය බිඳින්න.
ඒ අසා ඇය දෙවෙනි ගාථාව කීවාය.
පියරජතුමනි, මම දුක ඉවසිය හැක්කේ නො වෙමි. මම නිවැරදි මාවත් දන්නේ ද නැත. අලි ඇතුන් සිටින වනයෙහි මම කෙසේ නම් යම් ද?
එහි **දුක්ඛක්ඛමා** යනු මහරජ, මම දුක්ඛයාගේ ඉවසීම නොම දනිමි. මාර්ගය ද නො දනිමි. ඒ මම කෙසේ යන්නෙම් ද?
ඉක්බිති රජු ගාථා දෙකක් කීවේය.
එම්බා නලිනිය! ඇතු පිටින් හා රථයෙන් ද, සමෘද්ධ වූ නගරයට ගොස්, සුදුසු තන්හි බස්වා ගෙන, නැව් ආදියෙන් ද, දැවමය යානයෙන් ද යන්න.
ක්‍ෂත්‍රිය කුමරියනි! ඇත්, අස්, රිය, පාබල යන සිව්රඟ සෙනඟ ගෙන යව. මෙසේ ක්ලාන්ත නොවී ගොස් තිගේ ශරීර වර්ණයෙන් ද රූ සම්පතින් ද ඒ බ්‍රාහ්මණයා වසඟයට ගනුවයි කීවේය.
එහි **දාරුසඞ්ඝාටයානෙන** යනු, දරුව නළිනිකාවනි, නුඹ පා පියවරින් නො යන්නෙහි. ආහාරයෙන් සමෘද්ධිමත් වූ තමන්ගේ ජනපදයට ඇත් වාහනවලින් රථවාහනවලින් හෝ ගොස්, ඉන් අනතුරුව පිළිසන් වූ දෝලා වැනි ආදියෙන් ද ජලස්ථානයෙන්, නැව් හෝ එක ගැටගැසූ පාරුවකින් (යානාවකින්) ලී එක ගැටගැසූ පහුරකින් හෝ යව. **වණ්ණරූපෙන** යනු මෙසේ, වෙහෙස නොවී ගොස්, ඔබේ වර්ණයෙන් ද, රූප සම්පත්තියෙන් ද, ඒ බ්‍රාහ්මණයා තමන් වසඟයට පමුණුවන්න.
මෙසේ ඔහු දියණිය සමග, කථා නොකළ යුතු දේවල් ද රාජ්‍ය පාලනය නිසා කථා කළේය. ඇය ද යහපතැයි පිළිගත්තා ය. ඉක්බිති ඇයට සියලු දිය යුතු දේවල් දී ඇමතියන් සමග පිටත් කෙළේය. ඇමතියෝ ඇය රැගෙන පිටිසරබදට පැමිණ එහි කඳවුරු බැඳ සේනාව රඳවා රජ දියණිය දෝළාවක (යහනාවක) නංවා, වැද්දන් විසින් කියන ලද මාර්ගයෙන් හිමවතට පිවිස පෙරවරු කාලයේ ඔහුගේ ආශ්‍රමය සමීපයට පැමිණියහ. එකෙනෙහි බෝසත් තෙමේ පුත්‍රයා අසපුවේ නවතා තෙමේ පලවැල ගෙන ඒම පිණිස වනයට පිවිසියේ වෙයි. වැද්දෝ අසපුව සමීපයට පැමිණ, ඔහුට පෙනෙන තැනක සිට නළිනිකාවට ඔහු පෙන්වමින් ගාථා දෙකක් කීවාහුය.
කෙහෙල් යයි කියන ලද ධජ, පතාක පෙනෙන, ආභුජී පත්‍ර වනයෙන් පිරිවරන ලද, ඉසිසිංග තාපසයාගේ රම්‍ය වූ ආරාමය අර පෙනේ.
අර ගින්න ඒ තාපසයා විසින් පුදන ලද ගින්නය. එහි දුම දක්නට ලැබේ. මහත් සෘද්ධි ඇති ඉසිසිංග තාපසයා ගින්න නිවන්නේ නැත.
එහි **කදලිධජපඤ්ඤාණං** යනු කෙහෙලී සංඛ්‍යාත ධජ ස්වරූපයෙන් ප්‍රකට වූයේනුයි කදලීධජ පඤ්ඤාණෙ නම් වේ. **ආභුජිපරිවාරිතො **යනු ආභුජ පත්‍ර ඇති වෘක්‍ෂ ජාතියෙන් වනය කෙළවර පිහිටි වට වූ, **සංඛාතො** යනු, මේ ගින්න ඉසිසිංගගේ නුවණින් ප්‍රත්‍යක්‍ෂ කරන ලද දිළිසෙයි යන අර්ථයි. **මඤ්ඤනො අග්ගිං** යනු ගින්න නො පිරිහෙළයි. පූජා කෙරෙයි. සේවය කරයි. පුදයි.
ඇමතියෝ ද, බෝසතුන් වනාන්තරයට පිවිසි වේලාවෙම ආශ්‍රමය පිරිවරා, රැකවරණ තබා රාජ දියණිය සෘෂි වෙස් ගන්වා සියුමැලි රන්වැහැරි අඳවා පොරවා, සියළු ස්ත්‍රී අලංකාරවලින් අලංකාර කොට නූලෙන් වෙළන ලද, විසිතුරු පන්දුවක් අතට දී අසපුව පෙදෙසට යවා, තෙමේ, පිටත රකිමින් සිටියහ. ඇය ඒ බෝලයෙන් ක්‍රීඩා කරන්නී සක්මන් මළුව කෙළවරට බැස්සාය. එකෙණෙහි ඉසිසිංග පන්සල් දොරටුවේ ගල්පුවරුවේ හුන්නේ වෙයි. හෙතෙම ඒ එන්නා වූ තැනැත්තිය දැක බියෙන් තැති ගත්තේ නැගිට පන්සලට පිවිස, සිටියේය. ඇය ද පන්සල් දොරටුවට ගොස් ක්‍රීඩා කළාය. ශාස්තෲන් වහන්සේ, එය ද, පසුව ද, මත්තෙහි ද එහි අර්ථය ප්‍රකාශ කරමින් ගාථා තුනක් වදාළ සේක.
ඉසිසිංග තාපසයා මිණි කොඬොල් පැළඳ එන්නා වූ ඇය දැක බිය වී කොළ පියසි ඇති ආශ්‍රමයට ඇතුල් විය.
නලිනී රාජ කන්‍යාව අසපු දොර සිට රහසඟත්, ප්‍රකට නො කළ යුතු අවයවත් පෙන්වමින් පන්දුවෙන් ක්‍රීඩා කළාය.
පන්සලට පිවිසියා වූ තවුසා ක්‍රීඩා කරන්නා වූ ඇය දැක අසපුවෙන් නික්ම මෙසේ ඇසීය.
එහි **භෙණ්ඩුකෙනස්සා** යනු මේ ඉසිසිංගගේ අසපුව දොරටුවෙහි බෝලයකින් සෙල්ලම් කරයි. **විදංසයන්ති** යනු දක්වති පෙන්වති යන අර්ථයි. **ගුය්හං පකාසිතානිච** යනු සැඟවුනා වූ, රහස් අවයව ද රහස් තැන් ප්‍රකට කිරීමයි. **අබ්‍රවී **යනු ඔහු පන්සලෙහි සිට, මෙසේ සිතීය. ඉදින් මේ යක්‍ෂයෙක් වන්නේ නම් පන්සලට පිවිස මගේ මස් කීතු කීතු කර කන්නේ ය. මේ යකෙක් නොවේ. තාපසයෙක් වන්නේය. එබැවින් නික්ම විචාරන්නෙමියි මේ ගාථාව කීවේය.
පින්වත, ඔබ විසින් දුරට දමන ලද ඵලය ගෙඩිය ඔබ නො හැර ආපසු ඔබ ළඟටම එයි. මේ ආකාර වූ ගෙඩි හට ගන්නා වූ ගස කවරක්ද?
එහි **යස්ස තෙවං ගතං** යනු, ඔබ විසිකරන ගෙඩිය ඔබ සමීපයටම කියා, මේ ආකාර වූ සිත්කළු ගෙඩි කවර නම් ගසෙක හටගන්නේදැයි විසිතුරු බෝලයක් පෙර නුදුටු බැවින් ඒ ගහක ගෙඩිවලින් එය සිදු විය යුතු යයි හඟින්නේ මෙසේ විචාළේය.
ඉක්බිති ඇය ඔහුට කියන්නී මේ ගාථාව කීවාය.
බ්‍රාහ්මණය! ගන්‍ධමාදන පර්වතයේ මගේ අසපුව සමීපයේ ඇති ගසෙක මෙවැනි ගෙඩි ඇත්තේය. ඒ ගෙඩි මෙසේ දුරට දමා ගැසූ කළ පෙරළා මා ළඟට එයි. මා හැරදා නොයයි. එබඳු ගස් එහි ඇත.
එහි **සමීපෙ ගන්‍ධමාදනෙ** යනු ගන්ධමාදන පර්වතයෙහි මගේ ආශ්‍රමය සමීපයෙහි. **යස්ස තෙවංගතං** යනු යමෙකු මෙසේ ගිය කල්හි ‘ත’ කාර ව්‍යඤ්ජන සන්ධිය.
මෙසේ ඇය මුසාවාද කීවාය. ඉසිසිංග ද එය අදහා මේ තාපසයකැයි හැඟීමෙන් පිළිසඳර කථා කරමින් මේ ගාථාව කීය.
මේ අසපුවට පැමිණේවා. ආහාරපාන ගනීවා! පයෙහි ගල්වන තෙල් ද කෑ යුතු දෑ මිහිරිගෙඩි ආදිය පිළිගන්න. ඒවා දෙමි. මේ ආසනයයි. මෙහි හිඳීවා. මෙයින් අනතුරුව මුල් ගෙඩි ආදිය ද අනුභව කරාවා.
එහි **අස්සමිමං **යනු මේ අසපුවට පින්වතා පැමිණේවා! **අදෙතු** යනු යම්සේ පිළියෙල කළ ආහාර අනුභව කරාවා. **පජ්ජං** යනු පයේ ගාන තෙල් ආදියයි. **භක්ඛං** යනු මිහිරි ගෙඩි කුඩා ගෙඩි **පටිච්ඡා** යනු පිළිගැනීමයි. **ඉදමාසනං** යනු පිවිසුණ කල්හි මෙසේ කීවේය යන අර්ථයි. **කිං තෙ ඉදං** යනු ඇය පන්සලට පිවිස කොළ ඇතිරියෙහි සිටින්නී, රන්වන් වැහැරිය හැඳිවත ඉවත් වූ කල්හි ශරීරය, නොවැසුණේ විය. තාපසයා ස්ත්‍රියගේ ශරීරයක් (මින් පෙර) නොදුටු විරූ බැවින් එය දැක මේ තුවාලයක් යන හැඟීමෙන් මෙසේ කීවේය.
මේ ඔබගේ දෙකලවා අතරේ කිමෙක්ද? හොඳින් ලාටු ඇති, ස්වල්ප ඉඩක් ඇති කළුවන් වූ කෙස් පිවිසි ඔබගේ කෝෂයෙහි, යථාර්ථය විචාරනුයේ මට කියව!
එහි **සුපිච්ඡිතං** යනු කලවා දෙක එකට එකතුවෙන වේලාවේ එකට ගෑවුණු සිප්පි මුවක් හා සමාන ශුභ ලක්‍ෂණ වශයෙන් එකට නොයෙදුණා වූ ඒ ස්ථානය වලක් සෑදුණේ වෙයි. අහසට මුව අයාල, සිප්පි මුව කටු හා සමාන. **කණ්හරිවප්පකාසතී** යනු දෙපෙත්තෙහි ම කාලවර්ණ මෙන් වැටහේ. **කොසෙ නු තෙ උත්තමංගං පවිට්ඨං** යනු ඔබගේ කෙස් ඇති ලිංගු සලකුණ ප්‍රකට නොවේ. ඔබේ රහසඟ ශරීරය ඇතුළට ගියේදැයි විමසමි.
ඉක්බිති ඕ තොමෝ ඔහු රවටන්නී මේ ගාථා දෙක කීවාය.
පින්වත් තාපසයෙනි! මම වනයෙහි මුල් අල හා පළතුරු සොයමින් හැසිරුනෙමි. ඉතා දරුණු ස්වභාව ඇති වළසෙකුට ගැසීමි. ඒ වළහා මා වෙත ක්‍රෝධයෙන් අවුත් මා පෙරළා මගේ රහසඟ කටින් උදුරා ඩැහැගෙන ගියේය.
එතැන් පටන් මගේ ඒ වණය සෑරෙයි. නිතර නිතර කසයි. එහෙයින් හැමකල්හිම සුවයක් නො ලබමි. ඔබ මගේ මේ කැසීම සුවපත් කරන්නට පොහොසත්ය. මා විසින් යදින ලද බ්‍රාහ්මණ වූ ඔබ වහන්සේ මා පිණිස යහපතක් කරන්න.
එහි **අසාදයිං** යනු ගැටෙමි යනාර්ථයයි. එන්නාවූ දැක ගල්කැට ආදියෙන් පහරදෙන්නී යන අර්ථයයි. **පතිත්‍වා** යනු එහා මෙයා දුවයි. **සහසජ්ඣපත්තො** යනු වහාම පහර දෙන්නට පැමිණියේ **පනුජ්ජා** යනු අනතුරුව මා හෙළා, වැටී **අබ්බහි** යනු මුවෙන් මගේ රහසඟ ගලවාගෙන පිටත්ව ගියේය. එතැන් පටන් මේ ස්ථානයෙහි තුවාලයක් හටගත්තේය. **ස්වායං** යනු, එතැන් පටන් මගේ තුවාලය කසයි. කිතිකවයි. ඒ නිසාවෙන් මම වනාහි සියලු කල්හි කායික මානසික සුවයක් නොලබමි. **පහො** යනු සමර්ථ වෙයි. දක්‍ෂ වෙයි. **බ්‍රාහ්මණත්‍ථං** යනු, ඔබගෙන් මා විසින් ඉල්ලන ලද්දේ, මේ මගේ දුක දුරු කරවීම පිණිස බ්‍රාහ්මණයාට හැකි දෙයක් කළ මැනවි.
ඔහු ඇගේ බොරුව, ඇත්තක් යයි, අදහා ඉදින් ඔබට මෙසේ සැපයක් වේ නම් එය කරන්නෙමියි. ඒ ප්‍රදේශය බලා අනතුරුව ගාථාවක් කීවේය.
ඉතා රතුපාට වූ ඔබේ තුවාලය ගැඹුරුය. ටිකක් දුර්ගන්ධය. කුණු වූ මස් රහිතය. විශාලය. යම් සේ ඔබේ තුවාලය සුව වී ඔබ සුවපත් වන්නේද ඒ සඳහා ඖෂධ යෝගයක් තොපට කරමි.
එහි **සලොහිතො** යනු රතුපාටින් බබළන **අපූතිකො** යනු කුණු මස් රහිත. **පක්ක ගන්‍ධො** යනු ටිකක් දුර්ගන්ධ යන අර්ථ වේ. **කසාය යොගං** යනු මම කිසියම් වෘක්‍ෂ කෂාය ගෙන (සාරය) ඔබට එක් කෂායක් කරන්නෙමි.
ඉක්බිති නළිනිකා ගාථාවක් කීවාය.
පින්වත් බ්‍රහ්මචාරිය, මන්ත්‍ර හෝ කසාය හෝ යෝග හෝ වෙනත් ඖෂධයකින් මේ වණය සුවපත් නොවේ. යම් සේ මා ඉතා සුවපත් වී සැනසීමට පත්වෙම්ද? එපරිද්දෙන් ඔබගේ යම් මෘදු වූ අවයවයක් වේ නම් එයින් ගටා මගේ මේ කැසීම දුරු කරවයි නලිනී කීවාය.
එහි **කමන්ති** යනු, පින්වත් බ්‍රහ්මචාරිය, මේ තුවාලයෙහි ද මට, මන්ත්‍ර යෝග නැත. කෂාය යෝග නැත. මල්ගෙඩි ආදි ඖෂධ වර්ග නැත. ක්‍ෂමා වේවා! නොයෙක් වරද, කීප වතාවක් ද මේවායින් පෙර ද පහසු විහරණයක් නොකළද බෙහෙත් ‍යෝග වූ විරූය. ඔබට යම්බඳු මෘදුවූ ශරීරාංගයක් වේද, ඉන් ගැටීමෙන් ම ඒ කැසීම සුව වෙයි. ඒ නිසා එමගින් කැසීම දුරුකරන්න.
ඔහු, මේ තැනැත්තිය, සත්‍යයක් ප්‍රකාශ කරන්නීයයි සලකා, මෛථුන සංසර්ගයෙන් සිල් බිඳෙයි. ධ්‍යානය අතුරුදන් වේයයි නොදන්නේ ස්ත්‍රියක් පෙර නුදුටු බැවින් ද, මෛථුන ධර්මය නොදන්නා බැවින් ද, බෙහෙත් යයි කියන නිසාවෙන් ඇය සමග මෛථුන ධර්මය සේවනය කළේය. එකෙණෙහිම සීලය බිඳිණි. ධ්‍යානය පිරිහිණි. ඔහු දෙතුන් වතාවක් සංසර්ගය කොට, ක්ලාන්ත වී, නික්ම, විලට බැස නා සංසිඳුණු වේදනාව ඇත්තේ, පැමිණ, පන්සලට වී, නැවත ද, හේ, තාපසයකැයි සිතමින් වසන තැන විචාරමින් ගාථාව කීවේය.
පින්වත, මෙතැනින් ද, ආශ්‍රමය කවර දිසාවකද, සම්පත් කෙසේද? අරණ්‍යයෙහි ඇලේ ද? බොහෝ අල මුල් ගෙඩි තිබේද? කිම ව්‍යාල සත්තු ඔබ නො වෙහෙසත් ද?
එහි **කතමෙන** යනු මෙතැනින්, කවර දිශා භාගයකින් පින්වතාගේ අසපුව වේද? **භවං** යනු ආමන්ත්‍රණ අර්ථයයි.
ඉක්බිති නළිනිකා ගාථා සතරක් කීවාය.
මෙතනින් උතුරු දිශාවෙහි සෘජුවම හිමවතින් ගලාබසින ඛේමා නදිය වේ. ඒ නදී තීරයේ මගේ රමණීය අසපුව වේ. අනේ පින්වත මගේ අසපුව ඔබ නරඹන්නේ නම් යහපති.
අඹ සල් ඇසළ එරහැන්ද ජම්බු, තල, පළොල් ගස්වලින්ද, හාත්පස පිරුණු, කිඳුරු ගීතිකායෙන් ද යුක්ත වේ. මගේ අසපුව අනේ බලන්න.
මෙහි තල්, මුල් ගෙඩි ද වර්ණයෙන් හා සුවඳින් මනහර වූ, අල ද, තල් ගස් ද තල්ගෙඩිද ඇත. ඒ රමණීය භූමිභාගයේ පිහිටි මගේ අසපුව නරඹන්න.
මෙහි බොහෝකොට ගෙඩි ද මුල් ද ඇත. ඒවා වර්ණයෙන් ද, සුවඳින් ද, රසයෙන් ද අනූනය. ඒ පෙදෙසට වැද්දෝ ද එති. එයින් මුල් ගෙඩිවලට විපතක් නො වේවා.
එහි **උත්තරායං** යනු උතුරු දිශාවයි. **ඛේමා** යනු එනමින් වූ නදියයි. **හිමවන්තා පභාතී** යනු හිමාල පර්වතයෙන් ආරම්භ කරයි. **අහො **යනු ප්‍රාර්ථනාර්ථයේ නිපාතයකි. **උද්දාලකා** යනු වාතය නසන. **කිමපුරිසාහිගීතං** හාත්පස පිරිවරාගෙන මිහිරි හඬින් ගායනා කරන්නා වූ කිඳුරන් විසින් ගායනා කරන ලද යන අර්ථයි. **තාලාච මුලාච ඵලාච මෙත්‍ථා** යනු, මෙහි මගේ අසපුවේ ප්‍රාසාදික වූ තල් ගස්ද, අනෙකුත් වර්ණයෙන් සුවඳිාන් යුක්ත කාණ්ඩ සහිත මුල්ද ගෙඩිද **පහූතමෙත්‍ථා** යනු නොයෙක් ගස්, ගෙඩි, රුක්වැල් මුල් බොහෝකොට මෙහි ඇත යනුයි. **මා මෙ තතො** යනු ඒ මගේ අසපුවට බොහෝ වැද්දෝ එති. මා විසින් ගෙනවුත් තබන ලද බොහෝ මිහිරි රසැති මුල් ගෙඩි ඇත. ඔවුහු මා ඇති නැති වේලාවල මුල් ගෙඩි හැරගෙන යන්නාහ. අනතුරුව මට මුල්ගෙඩි ගෙනවිත් දෙති. එහෙයින් මා සමග එනු කැමැත්තේ පැමිණෙන්න. නැතහොත් මම යන්නෙමියි කීවේය.
ඒ අසා තාපසයා, යම්තාක් පියා පැමිණෙන තෙක් ඉවසීම සඳහා ගාථාව කීවේය.
මගේ පියා අල මුල් හා පළතුරු ගෙඩි සෙවීමට ගියේය. දැන් සවස් කාලයේ පෙරළා එයි. යම්තාක් පියා මුල් ගෙඩි රැගෙන ඒවිද? ඒ තාක් මෙහි රැඳෙන්න. අපි දෙදෙනාම ඒ ආශ්‍රමයට යමු.
එහි **උභොව ගච්ඡාමසෙ** යනු මගේ පියාට දන්වා දෙදෙනාම යන්නෙමු යන අර්ථයි.
ඉක්බිති ඇය මෙසේ සිතුවාය. මොහු මේ වනයෙහි වැඩුණු බැවින් මගේ ස්ත්‍රීභාවය නොදනියි. පියා වනාහි මා දැක, දැන තෝ මෙහි කුමක් කරහිදැයි වේවැල් පහරින් ද පහර දී, මගේ හිස ද බිඳින්නේය. ඔහු පැමිණීමට පෙර කල්හිම මා යාමට වටීයයි, තපස්වීන් තමන් හා නො එන්නට උපාය පවසන්නී මේ ගාථාව කීවාය.
තාපසය, තවත් බොහෝ යහපත් ස්වභාව ඇති තාපසවරු බ්‍රාහ්මණයෝ, රාජර්ෂීහු ද මගේ අසපුවට යන මාර්ගයේ දෙපස වසති. නුඹ මගේ ආශ්‍රමයට යන මාර්ගය ඔවුන්ගෙන් විචාරන්න. ඒ සෘෂිවරු තොප මගේ අසපුවට පමුණුවන්නාහ.
එහි **රාජිස්සයො **යනු මිත්‍රය; මට කල්ගත කරන්නට නුපුළුවන. අනෙක් සාධු ස්වභාව ඇති බ්‍රාහ්මණ සෘෂිවරු ද, රාජ සෘෂිවරු ද, මගේ අසපුවට අනුගත මාර්ගයේ වාසය කරත්. මම ඔවුන්ට පවසා යන්නෙමි. නුඹ ඔවුන්ගෙන් විචාරන්නෙහි. ඔවුහු මා සමීපයට ඔබ පමුණුවන්නාහ.
මෙසේ ඇය තමාගේ පලායන උපාය සිදුකොට පන්සලෙන් නික්ම, ඔහු බලා සිටිද්දී ම, නුඹ නවතින්න යයි කියා, පැමිණි මාර්ගයේ ම ඇමතියන්ගේ සමීපයට ගියාය. ඔවුහු ඇය ගෙන කඳවුරට ගොස් පිළිවෙලින් බරණැසට පැමිණියහ. ශක්‍රයා ද, ඒ දවසේම සතුටු වී සියළු රටටම වර්ෂාවක් වැස්සවීය. අනතුරුව ආහාරපාන සුලභ ජනපදයක් විය. ඉසිසිංග තාපසයාගේද, ඇය ඉවත්ව යන මොහොතේදීම ශරීරයේ දාහයක් හටගත්තේය. ඔහු කම්පා වී පන්සලට පිවිස වැහැරි සිවුර පොරවා ශෝක කරමින් හොත්තේය. බෝධිසත්ත්වයෝ සවස පැමිණ පුත්‍රයා නො දකින්නේ, කොහේ ගියාදැයි, කද බහා තබා පන්සලට පිවිස එහි ඔහු සිටිනවා දැක දරුව; කුමක් කරහිදැයි පිට පිරිමදිමින් ගාථා තුනක් කීවේය.
පුත්‍රය, ඔබ විසින් දර නොබිඳින ලද, ජලය රැගෙන නොයන ලද ගින්න ද නොදල්වන ලද කුමක් නිසා බාලයකු මෙන් සිතුවිල්ලෙහි යෙදී සිටින්නෙහි ද?
බ්‍රහ්මචාරී තාපසය, පෙර නුඹ විසින් ගිනි ද දල්වන ලද ගිනි තබන ලද බඹසරින් සංසිඳුණු ලද පා දෝනා ජලය ද පා පුටුවද එළවා තබන ලද්දේය. ඔබ ද පෙර ශ්‍රේෂ්ඨයෙක් මේ අසපුවෙහි සිත් අලවන ලද.
ඒ නුඹ අද නො කැඩූ දර ඇත්තෙහිය. දිය නොගෙනාවෙහිය. නොදල්වන පූජාග්නිය ඇත්තේය. පිළියෙල නොකළ ආහාර ඇත්තේය. අද ඔබ මා හා කතා නො කරන්නේය. නුඹගේ මේ කිසිවක් නැති වී ද? කවරනම් සිත් තැවුලක් ඇත්තේ ද,
එහි **භින්නානී** යනු වනයෙන් කඩන ලද, **නභාසිතො** යනු ගිනි නොදල්වන ලදයි. **භින්නානී** යනු පෙර ඔබ විසින් මගේ පැමිණි වේලාවෙහි දර උදුරන ලද්දේම වෙත්. **හුතොව** යනු, අග්නි පූජාව දල්වන්නේය. **තපනී** යනු තපිනු සඳහා වහ්නි කබල් ගිනි දල්වා තබන ලද. **පීඨං** යනු, මගේ ආසනය පිණිස පා පුටුව පැනවීම නම් වෙයි. **උදකඤ්ච** යනු පා දෝවනය කිරීමට ජලය සැපයීම කොට උවටැන් කෙළේය. **බ්‍රහ්ම භූතො** යනු නුඹද, මෙයින් පෙර, ශ්‍රේෂ්ඨ වූයේ මේ අසපුවේ ඇලුණේ වෙහි. **අභින්නකට්ඨොසී** යනු ඔබ දැන් නොඉදුරු නොකැඩූ දර ඇත්තේය. **අසිද්ධ භොජනො** අල - මුල් - සුඹුලු - කොළ ආදිය අපගේ ප්‍රයෝජනය සඳහා සකස් නො කළහ. **මමජ්ජා** මගේ පුතා අද මා සමගත් කතා නොකරයි. **නට්ඨං නු කිං** යනු ඔබගේ සිත කවරෙක් නටුවේ ද නිපුණතාවයට පත්වූ ඔබ මෙසේ නිදා සිටීමට හේතු වූ සිතේ දුක කියනු මැනවි.
ඔහු පියාගේ වචන අසා, එම කාරණය ප්‍රකාශ කරමින් මෙසේ කීවේය.
දැකුම්කළු සිරුරක් ඇති, ප්‍රියමනාප පෙනුමැති අතිදීර්ඝ නොවූ ඉතාම මිටි නොවූ මනාව වැසුණු කන් ඇති පින්වත් බඹසර රකින ජටිලයකු මෙහි ආවේය.
හෙතෙමේ රැවුල නැත්තේය. පැවිදි වූ නොබෝ කල් ඇත්තේය. පාත්‍රය එල්ලන පටිය තරම් වූ පළඳනාවක් බෙල්ලෙහි ඇත. පපුවෙහි හටගත් රන් පිඬු මෙන් බබළන ගෙඩි දෙකක් ඔහුට ඇත.
ඔහුගේ මුහුණ ද බොහෝසෙයින් දැකුම්කළුය. කණ අග එල්ලෙන යම් කිසිවක් බබළයි. ඒ හැසිරෙන මානවකයාගේ හිසකෙස් එක්කොට නූලකින් ගැටගැසූ අතර එය ද බබළන්නේය.
නිල් කහ රතු සුදු යනාදී වසයෙන් බබළන තවත් ආභරණ සතරක් ඇත. එහා මෙහා යන මානවකයාගේ ඒ පළඳනාවෝ වැහි කාලයේ රෑහි සමූහයා මෙන් නාද කෙරෙත්.
හෙතෙම මුදු තණින් හෝ බබුස් තණවලින් හේ වැහැරිවලින් කළ හැඳීම් පෙරවීම් නොකරයි. උකුළු අතරෙහි වෙසෙසින් රැඳුණා වූ, ඔහුගේ වැහැරි අහස්හි සියරැළි විදුලියක් මෙන් බබළයි.
ඔහුගේ නාභියෙන් යට ඉණෙහි බඳිනා ලද්දා වූත්, සවි නොකරන ලද්දා වූත්, නැට්ටක් නැත්තා වූත්, ඵලයෝ වෙති. ඒ ඵල නිතර ‘කිලිං’ යන හඬ දෙත්. පියාණනි, ඒ කවර ගස්වල ඵලද?
ඔහුගේ ජටාව බෙහෙවින් දැකුම්කළුය. සියයකටත් වඩා වක් වූ, අග්වලින් යුත් එය සුවඳවත්ය. හිස දෙකොටසකට බෙදා මනාකොට බඳින ලද ජටා ඇත්තේය. මගේ ජටාවද එසේ වන්නේ නම් යහපති.
වර්ණයෙන් සුවඳින් හා රූපයෙන් පිරි ඒ ජටාව යම්කලෙක විසිරී යාද, සුළඟින් පැතිරී ගිය ඒ නිල්උපුල් සුවඳ මේ වන අසපුව පුරාද සුවඳින් හමා යයි.
ඔහුගේ ඉතා දැකුම්කළු ශරීරය මගේ ශරීරය මෙන් මඩ සහිත නොවේ. හෙතෙම සුළඟින් කම්පා කරවන ලද්දේ වසන්ත කාලයේ මනාව පිපි මල්ගොමුවක් මෙන් සුවඳ හමයි.
හෙතෙම ඉතා විසිතුරු මන වඩන්නා වූ ගෙඩියක් පොළවට ගසයි. පොළවෙහි ගසන ලද ඒ ගෙඩිය නැවතත් ඔහුගේ අතටම එයි. පියාණනි, එය කවර ගසක ගෙඩියක් ද?
ඔහුගේ දත් මැනවින් දර්ශනීයයි. සම වේ පිරිසිදුයි ලියවු සක් ගෙඩියක් වැනිය. දකින්නන් සිත් පැහැරගනිත්. ශාකවලින් පිරි කොළ ගෙඩි ආදිය අප මෙන් ඔහු දත්වලින් අනුභව කර නැත.
ඔහුගේ වචනය රළු නොවේ. ගොත ගසන්නේ නැත. ඒ වචන ඉතා මෘදුය. තැන්පත්ය. මිහිරිය. කුරවි කෙවිල්ලන්ගේ මෙන් වූ ඒ හඬ මගේ සිත් බැඳ ගනී.
විහිදී නො ගිය වාක්‍ය ඇති අප්‍රකට ස්වරයෙන් යුත් හෙතෙම මන්ත්‍ර ජප කළ තැනැත්තෙක් නොවේ. ඔහු නැවත දැකීමට මම කැමැත්තෙමි. ඔහු මගෙ පළමු මිත්‍රයාය.
මනා ගැළපීම් ඇති විශාල වූ ද වට වූ ද ඌරු සන්ධියෙහි මනාව හටගත් නෙළුම් කැකුළකට බඳු, වණයක් ඔහුට ඇත. ඒ මානවකයා මා වසා මැඩගෙන ඌරු යුග්මය විවෘතකොට කටියෙන් මා පෙළීය.
ඒ මානවකයාගේ සිරුරින් නික්මෙන රශ්මීහු අහස්හි සියුරැළී විදුලි මෙන් බබළත්. ආලෝකවත් වෙත්. ඔහුගේ බාහුවල අඳුන්වන් ලොම් ඇත්තේ, විසිතුරු වූ ද වට වූ ද ඇඟිලිවලින් බබළයි.
කර්කශ නො වූ ශරීරාවයව ඇති, ඔහුගේ නිය දික් වූයේ නමුත් අග රතු පාටින් යුක්තය. යහපත් ස්වභාව ඇති හෙතෙම මෘදු අත්වලින් මා වැළඳගෙන, අභිරමණය කරමින් මට උපස්ථාන කෙළේය.
ඒ තරුණයාගේ දෙ අත් ගසක පුළුන් මෙන් සුවපහස් ඇත්තේය. වටකුරු වූ රන්වන් වූ මෘදු වූ කොපුල් ඇත්තෝය. ඒ අත්වලින් මා වැළඳගෙන සිය ස්පර්ශය මා සිරුරෙහි පතුරුවා මෙතැනින් ගියේය. ඒ ස්පර්ශයෝ මා දවත්. (ඉසිසිංග පියාට කීය.)
පියාණනි! ඒ මානවකයා තවුස් පිරිකර ගෙන නො ගියේය. හෙතෙම දර නො කැපුවේ ද, නො පැලුවේ ද සිතමි. ඔහුගේ අත්වල දූවිලි හෝ කරගැට නැත.
ඔහුට වළසෙක් විසින් කරන ලද වණයක් විය. ඒ වණය සුව කරන්නැයි ඔහු මට කීය. එය මම කළෙමි. එයින් මට ද සැපයක් විය. බ්‍රාහ්මණය! ඔබ විසින් මම සුවපත් කරන ලද්දෙමි’යි ඔහු මට කීය.
පියාණෙනි! නුඹවහන්සේගේ මේ මාලුවා පත්‍රමය ආස්තරණයද ඔහු විසින් හා මා විසින් විසිරුවන ලද පරිදිමය. ක්ලාන්ත ස්වභාව ඇති වූයෙමි. ජලයෙහි රමණය කොට නැවතත් පන්සලට පැමිණියෙමි.
පියාණෙනි! මට අද මන්ත්‍ර නො වැටහේ. ගිනි පිදීමද නොවැටහේ. නුඹවහන්සේ විසින් ගෙනෙන ලද අල මුල් පළතුරු ඒ තාපසයා නැවත දකිනතුරු මම නොබුදිමි.
පියාණනි! නුඹ ඒ තාපසයා වාසය කරන දිසාව දනී නම්, මා ඒ දෙසට වහා පමුණුවන්න. මම නුඹ වහන්සේගේ ආශ්‍රමයෙහි නො මැරෙම් වා.
පියාණනි! ඒ ආශ්‍රමයේ විසිතුරු මල් තිබේ. පක්‍ෂීහු නිතර නිතර නාද කරති. නුඹවහන්සේගේ අසපුවෙහි මා මියයන්නට පෙර ඒ විහඟුන් විසින් සෙවුනා ලද ආශ්‍රමයට මා ඇරළනු මැනවි.
එහි **ඉධාගමා** යනු පියාණෙනි, මේ අසපුවට පැමිණියේ යන බවයි. **සුදස්සනෙය්‍යො** යනු මනා දර්ශනීය බවයි. **සුතනු** යනු සියුමැලි සිරුරින් යුතු කෘශ නොවූ, ස්ථුල නොවූ, **විනෙති** යනු තමන්ගේ ශරීරය ආලෝකයෙන් අසපු පෙදෙස, එකම ආලෝකයෙන් යුතු බවයි. **සුකණ්හ කණ්හච්ඡදනෙහි භොතො** යනු, පියාණෙනි, පින්වත් ඔහුගේ කන්පෙති වැසෙන ලෙසින් අක්බඹරු වන් කේශ කලාපයෙන් මනා කාලවර්ණ ශීර්ෂය, මනා ලෙස බබළන මැණිකක් මෙන් වැටහෙන බවයි. **අමස්සුජාතො** යනු, ඔහු තරුණ වුවද රැවුළක් නොමැති බවයි. **අපුරාණවණ්ණි** යනු පැවිදි වී නොබෝ කලකි. **ආධාර රූපඤ්ච පනස්ස කණ්ඨෙ** යනු ගෙලෙහි, ඔහුගේ අප පිණ්ඩාහාර ගන්නා පාත්‍රය උරෙහි පළඳන පටිය තරම් වූ පළඳනාවක් බෙල්ලේ ඇත. මෙය මුතුහර සඳහා කියයි. **ගණ්ඩා** යනු පියවුරු සන්ධිය කීවේය. **උරෙ සුජාතා** යනු මැනවින් හටගත් උරහිසින් යුතු, උරතො යනු පෙළ පාඨයයි. **පභස්සරා** යනු ප්‍රභා සම්පන්න බවයි. **පභාසරෙ** යනු පෙළ පාඨයයි. බබළන්නේ යන අර්ථයයි.
**භුසදස්සනෙය්‍යං **යනු අතිශයින් දර්ශනීය දැකුම්කළු **කුඤ්චිතග්ගා** යනු සීහ කඩුක්කම සඳහා භාවිතා කරයි. **සුත්තඤ්ච** යනු, ඔහුගේ ජටා බැඳ ඇති නූල් එය බබළයි. ප්‍රභාකාන්තිය මුදාහරියි. **සංයමතී චතුස්සො** යනු මේ මැණික් රත්තරන් මුතු, රිදීමය වූ පළඳනා සතර දක්වයි. **තා තංසරෙ** යනු ඒ පළඳනා සෙළවෙන කල්හි වැසිකලට හඬන රැහැයියන්ට හඬක් මෙන් නාදකරත්. **මෙඛලෙ** යනු පළඳනාවයි. මෙයම පෙළ පාඨයයි. මෙය පොරවන ලද රත්රන් පොරෝනයක් හා සමාන වේ. **න සන්තවෙ** යනු වැහැරි නොවූ යනුයි. පියාණෙනි, අප විසින් තෘණමය වූ හෝ පට්ටා කෙඳිමය සළුවක් දරමි. ඔහු එසේ නොවෙයි. ඔහු වනාහි ස්වර්ණමය වූ උතුරු සළුවක් දැරුවේමය. **අඛිලකානී** යනු ඇද නොවූ පරණ වස්ත්‍රයකි. කටීසමෝහිතානී ඉනෙහි බැඳ යනුයි. **නිච්චකිලිං කරොන්ති** යනු නොගටන ලද්දේ නිතර කිලි කිලි යන හඬ නගයි. **හන්තාතාත** යනු පින්වත් පියාණනි, **කිං රුක්ඛඵලානි තානි** යනු ඒ මානවකයාගේ ඉණෙහි නූලෙන් බඳින ලද ගෙඩි වර්ගයක් ඇත. මිණියෙක් කරන ලද්දාක් වැනිය. එකවර ගස්වල නම් ගෙඩිද, මිණිමෙවුල සඳහාය.
**ජටා **යනු ජටා මඬුලු ආකාරයෙන් බඳනා ලද අක්බඹරු කෙස්වැටිය. **වෙල්ලිතග්ගා** යනු කරකැවුන අග ඇත. **ද්වෙධාසිරො** යනු ඔහුගේ හිස දෙකට බෙදා සරලව බැඳ ඇත යන අර්ථයි. **තථා **යනු ඒ මාණවකයාගේ හිස පීරා ජටාව බැඳි ආකාරයට මගේ හිස ද පීරා බඳින්නට කැමැත්ත ඇත්තේ වෙමියි කීහ. **උපේතරූපා** යනු ගැලපෙන ස්වභාවයයි. **වාතසමෙරිතංවා** යනු යම්සේ නිලුපුල් සුවඳින් හමායයිද එපරිදි මේ වනලැහැබෙහි මේ අසපුවේ ද ඒ සුවඳ හමායයි. **නෙතාදිසො **යනු, පියාණනි, යම් ලෙසකින් මගේ ශරීරයේ මඩ ගෑවී තිබේද? ඔහුගේ ශරීරයෙහි එසේ නැත. එය දර්ශනීය ද, සුවඳවත් බව ද වෙයි. **අග්ගගිම්හෙ** යනු වසන්ත කාලයයි.
**තිහන්ති** යනු පහරදෙයි. **කිං රුක්ඛඵලං නු ඛොතං** යනු කවරගසක හටගත් ගෙඩි ද? සංඛවරූපපන්නා යනු, මනා සුදුවන් වූ සක්ගෙඩියයි. **න නූන සො සාකමඛාදී** යනු, ඒකාන්තයෙන් ඒ මානවකයා අපි මෙන් ඒ දත්වලින් ගස් කොළ සේම මුල් ගෙඩිද නොකා ඇත. ඔහුගේ දත් හක්ගෙඩියක් සේ බබළයි. අකක්කසං ඒ තරුණ තපස්වීන්ගේ වචන ඵරුෂ නො වන්නේය. කර්කශ නොවන්නේය. නැවත නැවත කියත් මිහිරි වන්නේය. නොසෙළු බැවින් සෘජු වන්නේය. අවික්‍ෂිප්ත බැවින් අනුද්ධක වන්නේය. චපල නො වන්නේය.
**රුදං** යනු කථා කරන්නේද මධුර ස්වර සංඛ්‍යාත ඒ හඬ මනෝහරය. කොවුලකුගේ හඬ මෙන් සුසිරය. සුමධුර විලාශයකි. **රඤ්ජයතෙවා** යනු මගේ සිත ඇලෙයි යනුවෙනි. **බින්‍දුස්සරො** යනු පිඬු කරන ලද හඬයි. මාණවාහූ යනු ඒ මානවකයා මගේ පළමු මිත්‍රයා වූවෙහි.
**සුසන්‍ධි සබ්බත්‍ථ විමට්ඨමං වණං** යනු පියාණනි; ඒ මානවකයාගේ කලවා අතර එක් තුවාලයක් ඇත. එය සන්‍ධිය මැද මනාව පිහිටියේ මුතු බෙල්ලකුගේ මුව හා සමාන සැමතැන පැතිරුණු හාත්පසින් මටවූයේය. **පුථු **යනු මහත්ය. **සුජාතං** යනු මනා වූ සටහන් ඇත්තේය. **ඛරපත්තසන්නිභා** යනු, පියුම් මොට්ටුවක් හා සමානය. **උත්තරියානා** යනු වසා මැඩගෙන ගොස්, **පීළයී** යනු පෙළීය. **තපන්ති** යනු ඒ මානවකයාගේ සිරුරින් රන්වන් රැස් විහිදෙයි. දිළිසෙයි. බබළයි. මැනවින් බබළයි යනුයි. **බාහා** යනු බහා තබා. මුදුඅඤ්ජන ලොම පදිසා යනු ලොම්වලින් සමන්විතය. **විචිත්ත වට්ටංගුලිකස්ස** **සොභරෙ** යනු ඒ තපස්වීන්ගේ අත්, නිත්‍ය ලක්‍ෂණයෙන් විසිතුරු වූ, පබළු හා සමානව වට මට වූ ඇඟිලිවලින් සෝභාමත් වෙයි.
**අකක්කඛසංගො** යනු කඩුවේගං පිළිකා ආදියෙන් තොර ශරීර අඟපසඟ වේ. **රමයං උපට්ඨහී** යනු මා සතුටු කරමින් උපස්ථාන කළේය. අනුව හැසිරුණේ යනුයි. **තුලූපනිභා** යනු මෘදු ස්වභාවයට උපමාවකි. **සුවණ්ණකම්බු තලවට්ට සුච්ඡවි** යනු රන්මුවා කැටපතක් සේ වට වූ ද පැහැපත් වූ ද සුසිනිඳු වූ ද සිවියක් ඔහුට විය. **සම්ඵුසිත්‍වා** යනු සියුමැලි අත්වලින් මා වැළඳගෙන තමන්ගේ ස්පර්ශය මගේ ශරීරයේ පතුරුවා **ඉතොගතො** යනු මා බලාසිටියදීම මෙතනින් ගියේ යන අර්ථයයි. **තෙනමං දහන්ති** යනු ඔහු විසින් ඔහුගේ අතින් ස්පර්ශ කිරීමෙන්ම දැන් මා දැවෙත්. ඒ එසේමැයි. ඔහු ගිය කල් පටන් මගේ ශරීරයේ දැවිල්ල පටන් ගත්තේ. ඒ නිසාවෙන්ම දොම්නස් පැමිණියේ හොත්තේ යනුයි.
**ඛාරිවිධං** යනු පියාණෙනි; ඒකාන්තයෙන් ඒ මානවකයා තවුස් පිරිකර බර ඔසවා නොහැසිරෙයි. **ඛිලානී** යනු ක්‍ෂය වූයේ, මේ පාඨයම වේ. **සොඛ්‍යං** යනු සැපයයි. **සත්‍ථතා** යනු ශාස්තෲන් වහන්සේයි. **විකිණ්ණරූපවා** යනු පියාණනි, මේ ඔබගේ මාලුවා කොළවලින් යුත් ඇතිරිල්ල අද ඔහු හා මා විසින් ඔවුනොවුන් පිරිමැදි ආලිංගන වශයෙන් පරාමර්ශනය කරන්නේ විසුරුවන ලද්දේ මෙන් අවුල් වියවුල් බවක් හට ගත්තේය. **පුනප්පුනං පණ්ණකුටිං වජාම** යනු පියාණනි, මම ද, ඔහු ද මැනවින් සතුටු වී ක්ලාන්ත වූයේ පන්සලෙන් නික්ම දියට බැස රමණය කොට, පහවූ වෙහෙස ඇත්තේ නැවත නැවත මේ කුටියට ම පිවිසියෙමුයි කියයි.
**මන්තා** යනු අද මා ඔහු ගියකල් පටන් මන්ත්‍ර ජප නො කෙළෙමි. උවටැන් නො කෙළෙමි. රුචි නොකරත්. **න අග්ගිහුත්තා නපි යඤ්ඤතන්නු** යනු මහා බ්‍රහ්මයා සතුටු කිරීම පිණිස කළයුතු යාගහෝම පුදපූජා ක්‍රියාදිය මම නොකියයි. රුචි නො කළෙමි. **නචාපි තෙ** යනු ඔබ විසින් ගෙනෙන ලද මුල් ගෙඩි අනුභව නොකරමි. **යස්සං දිසං** යනු යම්බඳු දිශාවක. **වනං** යනු ඒ මානවකයාගේ ආශ්‍රමය පිරිවරා සිටි වනයයි.
මෙසේ ඔහුගේ විලාපය අසා බෝසත් තෙම එක්තරා ස්ත්‍රියක් මොහුගේ සිල්බිඳීම කළා වන්නේහිය යයි දැන ඔහුට අවවාද දෙමින් මේ ගාථා හය වදාළ සේක.
හෝමාග්නියෙන් බබළන, ගාන්ධර්වයන් හා දිව්‍යප්සරා සමූහයන් විසින් සෙවුනා ලද, ඉතා පුරාණ සෘෂීන්ගේ වාසභූමිය වන මේ අසපුවෙහි කිසිවෙක් මෙබඳු නො ඇල්මකට නො පැමිණියේය.
ලොව සමහරුන්ට මිත්‍රයෝ වෙති. සමහරුන්ට මිත්‍රයෝ නොවෙත්. ඔවුන්ගෙන් සමහරු නෑයන් කෙරෙහි ද මිත්‍රයන් කෙරෙහි ද ප්‍රේම කරත්. යම් මේ ඉසිසිංග තාපසයෙක් වේද, ඔහු කොහෙන් ආයේදැයි තමන් ගැනත් නො දනිති. එසේ වූ මොහු කුමක් හෙයින් මේ මාගම කෙරෙහි මිත්‍රයා යයි බැඳුනේ ද?
පුත්‍රය! එක්ව වාසය කිරීමෙන් ම මිත්‍රයෝ නැවත නැවත එක්වෙති. ඒ මිත්‍ර තෙමේ එක්ව වාසය නො කිරීමෙන්ම විනාශ වේ.
පුත්‍රය! ඉදින් නුඹ ඒ බ්‍රහ්මචාරියා දන්නෙහි නම්, මේ බ්‍රහ්මචාරියා සමග සල්ලාප කරන්නෙහි නම්, සමෘද්ධ වූ අස්වැන්න එක් දියපාරකින් ගසාගෙන යන්නාක් මෙන් ඔබේ මේ තපෝ ගුණය වහාම පැහැර ගන්නේය.
පුත්‍රය! ඔබ නැවත ඒ බ්‍රහ්මචාරියා දක්නෙහි නම්, නැවතත් ඒ බ්‍රහ්මචාරියා සමග සල්ලාප කරන්නෙහි නම්, සමෘද්ධ වූ අස්වැන්න මහා දිය පහරකින් ගසාගෙන යන්නාක් මෙන් මේ ශ්‍රමණ තේජස වහා නැතිවන්නේය.
පුත්‍රය! මිනිස්ලොව විරූප ස්වභාවයෙන් යක්‍ෂණී සංඛ්‍යාත භූතයෝ හැසිරෙත්. නුවණැති මිනිස් ඒ භූතයන් සේවනය නො කරන්නේය. බ්‍රහ්මචාරී තාපසයා ඒ භූතයාට ළං වීමෙන් නසින්නේ ය.
එහි **ඉමස්මා** යනු මෙහි යන අර්ථයි. **හ** යනු නිපාත මාත්‍රයකි. **ජොතිරසෙ** යනු පවත්නා තාරකා රශ්මියෙන් බබළන **සනන්තනම්හි** යනු, පෞරාණික වූ, **පාපුණෙතා** යනු පැමිණෙන්නේය යනාර්ථයයි. එය මෙසේද කියන ලදි. මෙබඳු ආකාර වනයේ වාසය කරන්නා වූ, යම් නොඇල්මක් වේද, නුඹ පැමිණ මෙබඳු ආකාර වූ පැමිණීමක් නොවන්නේය. පණ්ඩිත කුලපුත්‍රයා එහි පැමිණීමට නුසුදුසුය යන අර්ථයයි.
**භවන්තක** යනු මේ ගාථාව මහාසත්වයා අභ්‍යන්තරයේම කියයි. එය මෙහි අභිප්‍රායයි. ලොව සත්වයන්ගේ මිත්‍රයෝ නම් වෙති. හෝ නොවෙති. ඔවුන්ට වෙත්වයි තමන්ගේ ඔවුහු තමන්ගේ ඤාතිමිත්‍රාදීන් කෙරෙහි ප්‍රේම කරති. **අයංච ජම්මෝ** යනු ඉසිසිංග ලාමක වේය යනුයි. **කිස්සවා නිවිට්ඨො** යනු, කවරනම් කරුණකින් ඒ මාගම කෙරෙහි මිත්‍ර සංඥාව පවත්වාද? ඔහු මුවදෙනගේ කුසෙහි ඉපද, අරණ්‍යයෙහි වැඩුණු බැවින් **කුතොම්හි ආගතො** යනු තමා පැමිණි තැනම ඤාති මිත්‍රාදීන් බව හුදෙක්ම නොදනියි.
**පුනප්පුනං** යනු දරුව! මිත්‍රයෝ නම් නැවත නැවත එකට හැසිරීමෙන් එක්ව විසීමෙන් **සන්‍ධියන්ති** ගැටෙත්. **ස්වෙව මිත්තො **යනු ඔහුම මිත්‍රයා වේ. **අසංගන්තු** එකතුනොවන පුරිසයාගේ එසේ එකතු නොවීම් වශයෙන් **අසංවාසෙන ජීරති** විනාශ වන්නේය. **සචෙ** යනු පියාණනි, එහෙයින් ඉදින් නුඹ නැවතද ඔහු දකින්නෙහි නම් ඔහු සමග කථාබහ කරන්නෙහි යම්සේ මනාසේ නිපන් ශස්‍ය මහ සැඩ පහරින් ගසාගෙන යයි ද, එසේ තමාගේ තපෝ ගුණය **පහස්සසි** හැරයන්නේය යන අර්ථයයි. **උස්මාගතං** යනු ශ්‍රමණ තේජසයි.
**විරූපරූපෙන** යනු විවිධ ස්වරූපයෙන් දරුව, එය මෙසේද කියන ලදි. මිනිස්ලොව මෙබඳු යක්‍ෂිණි සංඛ්‍යාත සත්ත්වයෝ විවිධ වෙස් රූප ගැනීමෙන්, තමන්ගේ රූපයෙන්, තමන්ගේ වසඟයෙහි කෑමට හැසිරෙත්. ඔවුහු ප්‍රඥාවන්ත මිනිසා, සේවනය නො කරාහු. මෙබඳු වූ භූත පැවැත්මයි. **ආසජ්ජනං** ගැටීමට පැමිණ විනාශ වන්නේය. බ්‍රහ්මචාරිත්වය දක්නෙහි නමුත් ඒ යක්‍ෂණිය විසින් නොකෑවිරූයයි, මෙසේ පුත්‍රයාට අවවාද දුන්නේය.
ඔහු පියාගේ කථාව අසා යක්‍ෂණිය වනාහි ඇයයයි බියෙන් සිත නවතා පියාණනි, මෙහෙන් නොයන්නෙමි. මට ක්‍ෂමා වුව මැනැවැයි ක්‍ෂමා කළේය. ඔහුද, පෙර අස්වසා එන්න; නුඹ මානවකය. මෛත්‍රිය වඩන්න. කරුණා මුදිතා උපෙක්‍ෂා ආදි බඹ විහරණයන් වඩන්නැයි කීවේය. ඔහු එසේ පිළිපැද, ධ්‍යාන අභිඥා උපදවා ගත්තේය.
ශාස්තෲන් වහන්සේ මේ ධර්ම දේශනාව ගෙනහැර දක්වා, සත්‍යය වදාරා ජාතක කථාව නිමකළ සේක. සත්‍යය අවසානයේ කළකිරුණු භික්‍ෂුව සෝවාන් ඵලයෙහි පිහිටියේය. එකල නිළිනිකාව පුරාණ බිරිඳ වූවාය. සෘෂිසිංග තෙම කළකිරුණු භික්‍ෂුවයි. පියා වනාහි මම ම වෙමි.
**නිවෙසනං කස්සනුදං සුනන්‍දා** යන මෙය ශාස්තෲන් වහන්සේ ජේතවනයේ වැඩවාසය කරන සේක් කළකිරුනු භික්‍ෂුවක් අරභයා වදාළ සේක. ඔහු එක දවසක් සැවැත්නුවර පිඬු පිණිස හැසිරෙන්නේ එක් අලංකාරයෙන් පිළියෙල කරන ලද උතුම් රූපශ්‍රීයෙන් හෙබි ස්ත්‍රියක් දෙස බලා, බැඳුණු සිතැත්තේ සිත වාවා ගැනීමට නොහැකිව විහාරයට ම ගොස්, එතැන් පටන් හුලකින් විද්දාක් මෙන් රෝගී වූයේ, භ්‍රාන්තියට පත් මුවකු හා සමානව කෘශ වූයේ, ධමනි අක්‍රිය වූයේ, පඬුවන් පැහැ ගැන්වූයේ, සුදුමැළි වූයේ නොඇලුණේ ක්‍රියාකාරකම්වල සිත් පැහැදීමක් නොලබන්නේ, ආචාර්ය උපාධ්‍යායවත් ආදිය හැර කමටහන් උදෙසීම ආදි යෝග භාවනා ආදියේ උකටලිව කල්ගත කෙළේය. හෙතෙම සහායක භික්‍ෂූන් විසින්, පෙර ඔබ ඇවැත්නි, පැහැදුණු ඉඳුරන් ඇත්තේ දැන් විපිළිසරව මුව පැහැ ඇත්තේ, අප, ඇවැත්නි, කුමන කරුණක් නිසාදැයි විචාරන්නේ, නො සතුටුවෙමි යි කීවේය. ඉක්බිති ඔහුට ඔබ ඇවැත්නි, සතුටුවෙව. බුද්ධෝත්පාද කාල නම් දුර්ලභය. එසේම ධර්මශ්‍රවණය ද, මිනිස් ආත්ම භාවය ද එසේය. ඒ ඔබ මනුෂ්‍යභාවයක් ලැබ දුක් කෙළවර කිරීමට ප්‍රාර්ථනා කරමින් කඳුළු පිරි ඤාති ජනයා හැර, ශ්‍රද්ධාවෙන් පැවිදි වී කුමන කරුණක් නිසා, කෙලෙස් වසඟයට යහිද? කෙලෙස් නම්, ගැඩවිල් පණුවකු හටගැනීමක සියළු බාල ජනයන්ට සාධාරණ, රුක් ඵලයකට බඳු උපමා ඇති ඔවුන්ට වස්තුභූත වූ, අප්‍රසාදය පිණිස වූ කාමයෝ බොහෝ දුක් ඇත්තෝය. බොහෝ උවදුරු සහිත වූ වෙහෙස ගෙන දෙන ආදීනවයකි. මෙහි බොහෝසෙයින් කාමයෝ ඇටසැකිල්ලක් බඳුය. කාමයෝ මස් වැදැල්ලක් හා සමානය. කාමයෝ තණකොළ ගිණිහුළකට හා සමානය. කාමයෝ ගිනිඅඟුරු හා සමානය. කාමයෝ සිහිනයක් බඳුය. කාමයෝ ණයට ඉල්ලා ගත් දෙයක් බඳුය. ඉල්ලිමක් බඳුය. කාමයෝ විෂ සහිත ගසක ගෙඩි හා සමානය. කාමයෝ තියුණු ආයුධයක් හා සමානය. කාමයෝ සර්ප හිසක් හා බඳුය. නුඹ මෙබඳු ආකාර වූ ශාසනයේ පැවිදි වී මෙසේ අනර්ථකාරී වූ ක්ලේශ වසඟයට ගියේ යයි අවවාද කොට, තමන්ගේ කථාව පිළිගැන්වීමට නොහැකිවන්නේ ශාස්තෲන් වහන්සේ සමීපයෙහි ධර්ම සභාවට යොමුකර, මහණෙනි; කිම, අකමැත්තා වූ භික්‍ෂුවක් රැගෙන ආවාහුදැයි, වදාළ කල්හි, ස්වාමීනි, මොහු වනාහි කළකිරුණු කෙනෙකැයි කීවාහුය. ශාස්තෲන් වහන්සේ සත්‍යයක්දැයි විචාරා, සත්‍යය යයි ස්වාමීනි’යි කී කල්හි, භික්‍ෂුව, පෞරාණික පණ්ඩිතයෝ රාජ්‍යය විචාරන්නාහු කෙලෙස් උපන් කල්හි ඒ වසඟයට නොගොස්, සිත් වලකා නුසුදුස්සක් නොකළාහුයයි කියා අතීතය ගෙනහැර පා වදාළ සේක.
අතීතයේ සිවි රටෙහි අරිට්ඨපුර නගරයේ සිවි නම් රජු රාජ්‍යය කෙළේය. බෝධිසත්ත්වයෝ ඔහුගේ අග මෙහෙසියගේ කුසෙහි උපන්හ. සිවි කුමාරයා යයි ඔහුට නම් කළහ. සේනාපතියා ගේ බිරිඳ වූ පුතකු වැදුවාය. ඔහුට අභිපාරකයයි නම් කෙළේය. ඒ දෙදෙනාම සහායක ව වැඩෙන්නාහු සොළොස් අවුරුදු වී තක්‍ෂිලාවට ගොස්, ශිල්ප උගෙන පැමිණියහ. රජ පුතුට රාජ්‍යය පැවරීය. ඔහු ද අභිපාරක සේනාපති තනතුරේ තබා ධාර්මිකව රාජ්‍යය කර වූයේය. ඒ නගරයේම කිරීටවච්ඡ නම්, අසූ කෙළක් ධනය ඇති සිටුවරයකුට දුවක උපන්නාය. ඇය උත්තම රූපශ්‍රීයෙන් ද, සෞභාග්‍ය සම්පන්න බැවින් ද, ශුභ ලක්‍ෂණයෙන් ද සමන්විත වූවාය. ඇයට නම් තබන දිනයෙහි උම්මාදන්ති යයි නම් කළහ. ඇය සොළොස් අවුරුදු කාලයේ මිනිස් ස්වභාවය ඉක්මවා, දිව්‍ය අප්සරාවක් වැනි මනා රූප සම්පත්තියකින් යුක්ත වූවාය. යම් යම් පෘථග්ජනයෝ ඇය බලත් ද, ඔවුහු ස්වකීය විලාශයෙන් සිටීමට නොහැකිවන්නේ ප්‍රාණ මදයෙන් මෙන් ක්ලේශ මදයෙන් මත්වී, සිහිය පිහිටුවා ගැනීමට පවා නොහැකි වූහ.
ඉක්බිති ඇයගේ කිරීටවච්ඡ නම් පියා, රජු වෙත එළඹ දේවයන් වහන්ස, මගේ නිවසේ ස්ත්‍රී රත්නයක් උපන්නාය. රජුගේ සුදුසු නිමිත්ත පාඨක බ්‍රාහ්මණයන් යවා, ඇය විමසා, කැමැති දෙයක් කරව යයි කීවේය. රජු; යහපතැයි කියා, බ්‍රාහ්මණයන් යැවීය. ඔවුහු සිටු ගෙදරට ගොස්, කරන ලද සත්කාර සම්මාන සහිත කිරිබත් සංග්‍රහ පිළිගත්හ. එකෙණෙහි උම්මාදන්තිය, සර්වාලංකාරයෙන් සැරසී, ඔවුන් ඉදිරියට ආවාය. ඔවුහු ඇය දැක, සිහිය පිහිටුවා ගැනීමට නොහැකි වූවා, කෙලෙස් මදයෙන් මත් වී තමන් ආහාර අනුභව කොට නො නිමි බව ද නො දැනුණහ. ඇතැමෙක් බත්ගුලි ගෙන අනුභව කරමුයි හැඟීමෙන් හිසෙහි තබාගත්හ. ඇතැමෙක් කිහිල්ල අතරේ තැබූහ. ඇතැමෙක් බිත්තියට පහර දුන්හ. සියල්ලෝ උමතු වූහ. ඇය ඔවුන් දැක, මොවුහු මගේ ලක්‍ෂණ විමසන්නාහු දැයි ඔවුන් බෙල්ලෙන් අල්ලාගෙන ඉවත් කරවු යයි ඔවුන් ඉවතට ඇද දැම්ම වූහ. ඔවුහු අකුළාගත් මුහුණ ඇතිව රාජ මන්දිරයට ගොස්, දේවයන් වහන්ස, උම්මාදන්තිය කිපුණි යයි එම ස්ත්‍රිය කාළකණ්ණි තැනැත්තියකි. ඔබවහන්සේට නුසුදුසු යයි කීවාහුය. රජු ඇය කාළකණ්ණි යයි නො ගෙනාවේ ය. ඇය එම පුවත අසා, මම වනාහි කාලකණ්ණියෙකැයි රජු විසින් නොගන්නා ලදි. කාළකණ්ණීහු මෙබඳු ආකාර නොවේයයි කියා වේවා! ඉදින් ඒ රජු දක්නෙහි වීම් නම් නිස්සක් දනිමියි ඔහු කෙරෙහි වෛර බැන්දාය. ඉක්බිති ඇයගේ පියා ඇය අභිපාරකට විවාහ කර දුන්නේය. ඇය ඔහුට ප්‍රිය මනාප වූවාය.
කවරනම් කර්මයක් නිසාවෙන් ඇය මෙබඳු ආකාර වුවද, රතු වස්ත්‍ර දානය නිසාවෙනි. ඇය වනාහි ඈත අතීතයේ බරණැස් නුවර දිළිඳු කුලයක උපත ලබා උත්සව දිනයක, පුණ්‍යවන්ත ස්ත්‍රීහු මල් ඉහිරුණු රතු වස්ත්‍ර හැඳ අලංකාර වූවෝ, ක්ලාන්ත වූවා දැක, එබඳු වස්ත්‍ර පොරවා ක්‍රීඩා කරනු කැමැත්තේ මව්පියන්ට දන්වා ඔවුන් විසින්; දරුව, අපි දිළිඳු වෙමු. අපට එබඳු වස්ත්‍ර කොයින්දැයි කී කල්හි එසේ වීනම් මට එක් පෝසත් නිවසක බැලමෙහෙවර කිරීමට අනුදැන වදාරවු. ඔවුහු මගේ ගුණ දැන උපකාර දක්වන්නී යයි කියා, ඔවුන් විසින් අනුදන්නා ලද්දී එක් කුල ගෙදරකට පැමිණ මල් ඉහිරුණු රතු වස්ත්‍රයක් නිසා බැලමෙහෙවර කරමියි කීවාය. ඉක්බිති ඇය, ඔවුන් ළඟ වර්ෂ තුනක් වැඩ කළ කල්හි ඔබගේ ගුණ දැන පැහැදුනෙමුයි කීවාහුය. ඇය යහපතැයි අසා, වැඩ කළාය. ඔවුහු ඇගේ ගුණ දැන වර්ෂ තුන නොපිරෙද්දී ම ඇයට ඝන වූ මල් ඉහිරුණු රතු වස්ත්‍රයක් සමග වෙනත් සම්පත් ද දී, ඔබේ යෙහෙළිය සමග ගොස්, නා හැඳ ගන්නැයි ඇය යැව්වාහ. ඇය යෙහෙළියක කැඳවාගෙන ගොස්, රතු වස්ත්‍රය නදී තීරයේ තබා නෑවාය.
එකෙණෙහි කාශ්‍යප බුදුරදුන්ගේ එක් ශ්‍රාවකයකු පැහැරගත් සිවුරු ඇතිව කොළඅතු හැඳ පෙරව ඒ ප්‍රදේශයට වැඩම කළ සේක. ඇය උන්වහන්සේ දැක මේ ස්වාමීන්වහන්සේ පැහැරගන්නා ලද සිවුරු ඇත්තෙක් වන්නේය. පෙර ද, නුදුන් නිසාවෙන් මගේ වාසය දුර්ලභ වූයේ යයි ඒ වස්ත්‍රය දෙපරිදි ඉරා එක් කොටසක් ආර්යයන් වහන්සේට දෙන්නෙමියි සිතා, එතර වී තමන්ගේ වස්තරය හැද ස්වාමීනි, සිටින්නැයි කියා ගොස්, තෙරුන් වැඳ, වස්ත්‍රය මැදින් ඉරා උන්වහන්සේට එක කොටසක් පිරිනැමුවාය. ඔහු, එකෙණෙහි පිළිසන් වූ තැනෙක සිට, අතු කැබැල්ල හැර දමා, ලද වස්ත්‍රය එහි එක් උරයක් හැඳ එකක් පොරවා ගෙන නික්මුණේය. එකල ඒ වස්ත්‍ර ආලෝකයෙන් උන්වහන්සේගේ මුළු සිරුර, තරුණ සූර්යයා මෙන් ඒකාලෝක විය. ඇය එය දැක මගේ ආර්යයන් වහන්සේ පළමුව ශෝභමාන නො වෙයි. දැන් දවල් හිරු මෙන් බබළයි. මෙයද උන්වහන්සේට දෙන්නෙමියි දෙවෙනි කොටස ද දී ස්වාමීනි, මම සසරේ සැරිසරන්නී උතුම් රූපශ්‍රීයෙන් යුතු වන්නෙමි. මා දැක කිසියම් මිනිසෙක් සිය විලාශයෙන් සිටීමට නොහැකි වේවා. මා හැර වෙනත් අඟනක් එසේ රූ ඇත්තියෝ නොවෙත්වා’යි ප්‍රාර්ථනා කළාය. තෙරුන් වහන්සේ ද අනුමෝදනා කොට පෙරළා වැඩියහ.
ඇය දිව්‍යලෝකයේ සැරිසරන්නී, එකල අරිට්ඨපුරයේ ඉපිද, එසේ මනා රූ ඇත්තී වූවාය. ඉක්බිති එනුවර ඉල්මස සැණකෙළියට ඝෝෂා කළහ. ඉල්මස පූර්ණ නගරය සැරසූහ. අභිපාරක තෙමේ, තමන්ගේ රැකවරණ ස්ථානයට යන්නේ, ඇය අමතා, සොඳුර, උම්මාදන්තී අද ඉල්මස රාත්‍රී සැණකෙළිය රජු නගරය ප්‍රදක්‍ෂිණා කරමින් පළමුව මේ ගෙදොරට පිවිසෙන්නේය. ඔහුට පෙනෙනු පිණිස නො යනු මැනවි. ඔහු ද ඔබ දැක සිහිය පිහිටුවා ගැනීමට නොහැකි වන්නේ යයි කීය. ඇය, ස්වාමීනි; ඔබ යන්න. මම දන්වන්නෙමියි පිළිගෙන ඔහු ගියකල්හි දාසියට අණ කළාය. රජු මේ ගෙදොරට පැමිණි කල්හි මට දැනුම් දෙන්න යනුවෙනි. ඉක්බිති හිරු බැස ගිය කල්හි පූර්ණ චන්ද්‍රයා උදාවූයේ දිව්‍ය නගරයක මෙන් අලංකාර වූයේ සියලු දිශාවල ප්‍රදීප දැල්වූ කල්හි, රජු සර්වාලංකාරයෙන් සැරසී ආජානේය අශ්ව රථයෙන් ඇමති සමූහයා පිරිවරාගෙන මහත් යසසින් නුවර ප්‍රදක්‍ෂිණා කොට, පළමුව අභිපාරකගේ ගෙදරට පැමිණිායේය. ඒ ගෙය මනෝහිරියල් වර්ණ ප්‍රාකාරයෙන් වටකරන ලද්දේ අලංකාර වූ, ද්වාර අට්ටාලයකින් ශෝභමාන වූයේ ප්‍රාසාදික වූයේය. එකෙණෙහි දාසිය, උම්මාදන්තිට දැනුම් දුන්නාය. ඇය මල් ගොමුවක් ගෙන්වාගෙන, කිඳුරියකගේ විලාශයෙන් වා කවුළුව අසල හුන්නී රජුට මල්ගොමුවෙන් දමා ගැසීය. ඔහු එය බලමින් කෙලෙස් මදයෙන් මත්ව සිහිය උපදවා ගැනීමට නොහැකි වන්නේ මේ අභිපාරකගේ ගෙය යයි හඳුනාගැනීමට නොහැකි විය. ඉක්බිති රියදුරු අමතා විචාරන්නේ ගාථා දෙකක් කීවේය.
පින්වත් සුනන්ද නම් රියැදුර, රතු ගඩොල් මුවා පවුරෙන් වටකරන ලද මේ ගෙය කාගේද? කඳු මුදුනක අහස්හි බබළන ගිනිකඳක් මෙන් ද, දුර පිහිටි ගිනි සිලක් මෙන් ද, කවරක් බබළා ද?
සුනන්දය, මෝ තොමෝ කවරකුගේ දුවක් ද? කවරකුගේ ලේලියක් ද? කවරකුගේ බිරියක් ද? වහා ම මේ තොරතුරු මට කියව. මැයට යම් කිසිවකුගේ රැකවරණයක් ඇත්ද, ස්වාමි පුරුෂයෙක් ඇත්තේ ද යන බව මට කියව.
එහි, **කස්සනුදං **යනු මේ කවරකු ගේ ද? **පණ්ඩුමයෙන** යනු රාත්‍රියේ සිටිනු කැමැත්තෙන්. **දිස්සති** යනු වා කවුළුව ළඟ සිටියේ ප්‍රකට වෙයි. **අච්චි** යනු ගින්න, ගිනිජාලාවයි. **ධීතානයං** යනු මේ දියණියයි. **අවාවටා** යනු පහ නොවූ හැසිරීම් ඇති. රැකවරණ නොයෙදූ **භත්තා** යනු ඉදින් ඇයට ස්වාමියෙක් සිටී ද මෙය මට කියවිය යනුවෙනි.
ඉක්බිති ඔහු මොහුට පවසන්නේ ගාථා දෙකක් කීවේය.
රජතුමනි! මැය ගේ මව් පසින් ද පිය පසින් ද කිවහැකි තොරතුරු මම දනිමි. පෘථිවි පාලක රජතුමනි! රෑ දවල් දෙක්හි ම නුඹවහන්සේ සඳහා අප්‍රමාදව ක්‍රියා කරන්නා වූ, ඔබගේ සේවකයෙකි.
රජතුමනි! සම්පතින් සමෘද්ධ වූ වස්ත්‍රාලංකාරයෙන් පිරුණු, ආඪ්‍ය වූ ඇමතිවරයෙක් ඔබවහන්සේට ඇත. ඒ අභිපාරකනම් සේනාපතිගේ භාර්යාව වන ඕ තොමෝ උම්මාදන්තිය නමින් හඳුන්වයි.
එහි **මත්‍යාච** යනු, මව ගේ ද පියා ගේ ද තොරතුරු දනිමි. **අථොපී** යනු ඉක්බිති ඇය ගේ ස්වාමියා ගැන දැන ගනිමියි කියයි. **ඉද්ධො** යනු සමෘද්ධියයි. **ඵිතො** යනු වස්ත්‍ර අලංකාරයෙන් මනාසේ පිපුණු සැරසුණු, **සුවඩ්ඪිතො** යනු මැනවින් වැඩුනු. **නාමධෙය්‍යනා** යනු නාමයෙන්. මැය දෙස යමෙක් බලයි ද, ඔහු උමතු වෙයි. ඔහුට සිහිය පිහිටුවා ගැනීමට නොහැකි වේ. ඒ නිසා උම්මාදන්ති යයි කියනු ලැබේ.
ඒ අසා රජතුමා ඇයගේ නමට තුති පුදමින් අතුරු ගාථාව කීවේය.
පින්වත පින්වත ඇයගේ මේ නම මව්පියෝ මැනවින් සිදුකර දී ඇත. මා දෙස බලන්නී වූ උම්මාදන්තිය මා උමතුවට පත් කළාය.
එහි **මත්‍යා පෙත්‍යාච** යනු, මව විසින් ද, පියා විසින් ද, **මය්හං** යනු සුදුසු යෙදීම් අර්ථයෙහි සම්ප්‍රදානයයි. **අවලෝකයන්ති** යනු මා විසින් බලන ලද්දේ. තොමෝ ද මා දෙස බලන්නී, මා උමතු කළාය යන අර්ථයයි.
ඇය ද ඔහුගේ කම්පා වූ ස්වභාවය දැන, වා කවුළුව ඉවත් කොට සිරියහනට ම ගියාය. රජුගේ ද, ඇය දුටු වේලාවේ පටන් නගර ප්‍රදක්‍ෂිණා කිරීමේ සිතක් නොවීය. ඔහු රියදුරා අමතා මිත්‍ර සුනන්ද, රථය නවතුව. මේ සැණකෙළිය අපට නුසුදුසුය. අභිපාරක සෙනෙවියාට ම සුදුසු ය. රාජ්‍යය ද ඔහුට සුදුසු ය. රථය නවතා දමා ප්‍රාසාදයට නැග සිරියහනේ වැද හොවා වැලපෙමින් මෙසේ කීවේය.
පුන්සඳින් යුත් රැයෙහි, මුව දෙනක මෙන් මඳබැලුව් ඇත්තී, රන් පියුමකට බඳු සිවියක් ඇති යම් තැනැත්තියක් කවුළුව සමීපයේ හුන්නී ද. පරෙවියන්ගේ පා වැනි වර්ණ ඇති වස්ත්‍ර හැඳි ඇය දැක, එ දවස් චන්ද්‍රයෝ දෙදෙනෙක් පෑයුවෝ යයි මම සිතුවෙමි.
යම් දිනක ඕ මා පොළඹවමින් යහපත් වූ ද, දික්වූ ද ඇස්වලින් මා දෙස බැලුවා ද? එවිට ඕ තොමෝ වනයෙහි පර්වතයක උපන් කිඳුරු දෙනක මෙන් මගේ සිත පැහැර ගත්තී ම ය.
එකල්හී මහත් වූ රන්වන් ශ්‍යාම වර්ණයෙන් පළඳින ලද මිණිකො‍ඬොල් ඇති, ඒ ස්ත්‍රී තොමෝ තනිව හැසිරෙන භ්‍රාන්ත වූ මුව දෙනක මෙන් මා දෙස බැලුවා ය.
තඹවන් නිය ඇති, මුදු පැලැඳි සඳුන් ආලේප කළ වටකුරු වූ ඇඟිලි ඇති, යහපත් වූ ඒ ස්ත්‍රී හිසේ පටන් සැරසීම්වලින් යුතුවැ, ඇගේ අත්වලින් මා වැළඳගෙන දක්ෂව ක්‍රියා කොට කවදානම් මා සතුටු කරන්නීද?
තිරීටි සිටුගේ දියණිය වූ ඉඟටිය සිහින් වූ ස්වර්ණමය වූ අලංකාර උරහිස් වැස්මකින් යුක්ත වූ මෘදු වූ බාහු වලින්, වනයේ ගසක් වැළඳගන්නා වූ මාලුවා වැලක් මෙන් මා වැළඳ ගන්නී ද?
ලාකඩ ආලේප කළාක් වැනි රතු වූ සියුමැලි සමකින් යුත් නෙළුම් මත වැටුණු දියබිඳු මෙන් වට වූ පියවුරු ඇති ඕ තොමෝ සුරාසලකදි, සුරාසොඬකුට හමුවූ අන් සුරාසොඬකු සුරා තැටියක් එළවන්නා සේ මුඛයෙන් මුඛයට ළං වන්නීද?
යම් දවසක සිත්කලු වූ සියලු ශරීර අවයව ඇති ඇය දුටුවෙම් ද? එදා පටන් මගේ සිත පිළිබඳව කිසිවක් මම නො දනිමි.
මිණිමුතු කොඬොල් පැළඳි උම්මාදන්තිය මම දුටුවෙමි. ඒ මොහොතේ සිට මම දහසකින් පරාජිත වූයෙම්. දිවා-රාත්‍රී නිදි නො ලබමි.
ඉදින් ශක්‍රයා මට වරයක් දෙන්නේ නම් ඒ වරය මම යදිමි. එක් රැයක් හෝ දෙරැයක් මම අභිපාරක වන්නෙම්වා! එසේ අභිපාරක වී උම්මාදන්තිය සමග අභිරමණය කොට ඉන්පසු සිවිරජ වෙම්වා (යන වරයයි)
එහි **පුණ්ණමාසෙ** යනු පූර්ණ චන්‍ද්‍රයා ඇති රාත්‍රියයි. **මිගමන්‍ද ලොචනා** යනු ඊතල වදිනු බියෙන් පලාගොස් වනයේ සිට වැද්දකු බලන්නාහු මුවදෙනක මෙන් ඇයට මද සිහින් ඇස් දෙකක් ඇත්තීනුයි මිගමන්ද ලෝචනා නම් වේ. **උපාවිසී** යනු කමල වර්ණයෙන් යුතු අත් තලයකින් මල් දමාගසා මා දෙස බලමින් වාකවුළුවේ හුන්නීය. **පුණ්ඩරීකත්තචඞ්ගී** යනු රත්පියුම් පාට ශරීර ඇත්තී. **ද්වෙ පුණ්ණමායො** යනු මම තදහු එම උත්සව දිනයේ. පරවියකුගේ පා සමාන වර්ණයෙන් ද, රතු වස්ත්‍රයක් හැඳ සිටි ඇගේ මුහුණු ශෝභාව බලන්නේ, එකක් පෙරදිග ලෝක ධාතුවේ ද තවෙකක් අභිපාරකගේ නිවසේදැයි පුන්සඳ දෙකක් පෑයුවෙහියයි හඟිමි. **අළාරපම්හෙ භි** විශාල ඇහිබැමවලින් යුත් **සුභෙහි** පිරිසිදු ආකාර වූ, වග්ගුහි මිහිරි ආකාර වූ **උදික්ඛති** මෙවැනි ආකාර වූ ඇස්වලින් බැලුවේය. **පබ්බතෙ** යම් සේ හිමාලය පර්වතයේ මනා වූ මල් පිපුණු වනයෙහි වීණාවක් රැගෙන මාත්‍රා හඬින්, තමන්ගේ ස්වරයෙන් වයා ගයා කිඳුරිය කිඳුරා ගේ සිත් පැහැර ගනියි ද, මෙසේ මාගේ සිත ද පැහැර ගෙන සිටී යයි විලාප කියයි.
**බ්‍රහතී** උදාර, උසස්, **සාමා** රන්වන් වර්ණ සමාන, **එකච්ච වසනා** එක් වස්ත්‍රයක් එක්පට කොට හඳනා ලද්දේ යන අර්ථයි. **හන්තා චුදික්ඛතී** සියුම් කෙස්, පුළුල් නළල් තල, දික් බැම, විශාල ඇස්, (දෙමට මලක් වැනි) උසස් වූ නාසය, රතු දෙතොල්, සුදු දත්, තියුණු ප්‍රධාන දත්, වටකුරු ග්‍රීවය, සිහින් අත්, මනාව පිහිටි පියවුරු, අතින් ගතහැකි සිහින් ඉඟ, පුළුල් උකුල, රන්වන් කෙසෙල් කඳන් මෙන් වූ කලවා යුවල යන අඟපසඟින් යුත් උත්තම ස්ත්‍රිය එකෙණෙහි මා දෙස බලන්නී, බියෙන් වනයට පිවිස නැවත මුව වැද්දා ඒදැයි නැවතී වැද්දා දෙස බලන මුවදෙනක මෙන්, වූවා මා බලයි. **බාහාමුදු** යනු මෘදු වූ අත්ලයි. **සන්තතධීර කුත්තියා **මනා සේ දක්‍ෂයකු විසින් නිමවන ලද. **උපඤ්ඤිස්සතිමං** ඒ යහපත් ස්ත්‍රිය ඇගේ තඹවන් නියවලින් මගේ හිසෙහි පටන් නිරතුරුව කවදා ස්පර්ශ කිරීමෙන් දක්ෂව මා සතුටට පත් කරන්නේදැ’යි ප්‍රාර්ථනා කරමින් වැළපේ.
**කඤ්චනජාලු රච්ඡදා** රන්දැලින් වූ වක්ෂස්ථල පළඳනාවෙන් අලංකාර වූ, **විලාකමජ්ඣා **සිහින් ඉඟටිය ඇති, **බ්‍රහාවනෙ** මහා වනයෙහි, **රත්ත සුච්ඡවි** ලාක්‍ෂා රසයෙන් රත් වූ ප්‍රවාල වර්ණයෙන් යුත් අත්, පා, නිය අග, තොල් ආදියෙන් යුත්තීය. **බින්‍දුත්‍ථතී** දිය බුබුළක් සමාන වටකුරු වූ පියයුරු ඇත්තී, **තතො** යනු යම්කිසි තැනක සිට ඇය මා දැක්කේ ද එතැන් පටන්, සකස්ස චිත්තස්ස මගේ සිතට අධිපති භාවයක් ඊශ්වර භාවයක් උපන් බවක් මම නො දනිමි යන අර්ථයි. **කඤ්චිනං** මෝ තොමෝ අසවලී යයි නො දත්තේ උමතු භාවයට පැමිණියේ වෙමි. **දිට්ඨා** දැක **න සුපාමි** දිවා රෑ දෙක්හි නිදි නො ලබමි. **සොච ලබ්භෙථ** ශක්‍රයා යම්කිසි වරයක් මට දෙන්නේ නම්, ඒ වරය මට ලැබේ නම් යෙහෙක. ඒ වරයේ අර්ථය මෙයයි.
අභිපාරකයාට ද දැනුම් දුන්හ. ස්වාමීනි, රජතුමා නගරය, ප්‍රදක්‍ෂිණා කරමින් නුඹලාගේ ගෙදොරට පැමිණ, නැවතී නොලසවම නැවත මාලිගාවට පිවිස සයනාසනාරූඪ වූයේ යයි කිවූය. අභිපාරක තමන්ගේ ගෙදරට ගොස් උම්මාදන්තිය අමතා සොඳුර, රජ්ජුරුවන්ට තමන් දැක්වූයෙහිද? හෙවත් රජහට තෙපි පෙනුනුදැ’යි විචාළේය. ස්වාමීනි, එක් මහ උදරයක් ඇති මහා උඩු රැවුළ ඇති එක් පුරුෂයෙක් රථයෙන් ආවා මම දිටිමි. හෙතෙම රජ ද, නොරජ දැයි මම නො දනිමි. එක් අධිපතියෙකු යයි කී කල්හි වා කවුළුව ළඟ සිට මල් විසි කෙරුවෙමි. ඔහු, ටික වේලාවක් සිට, නැවතී බලා සිට ගියේය. ඔහු එය අසා ඔබ විසින් මම නසන ලද්දෙමි’යි දෙවෙනි දිනයේ උදෑසන ම රාජ මන්දිරයට නැග, සිරියහන් ගබඩා දොරටුව සමීපයේ සිට උම්මදන්ති නිසා හටගත් රජුගේ විලාපය අසා මේ උම්මදන්තිය කෙරෙහි බැඳුණු සිත් ඇත්තේ ඇය නොලැබීමෙන් මිය යන්නේය. රජුට ද මට ද එන නරක නාමයෙන් මුදා මා විසින් මොහුට ජීවිත දානය දීම වටී යයි, තමන්ගේ නිවෙස්නට ගොස් එක් දැඩි මිතුරු වූ උපස්ථායකයකු කැඳවා දරුව, අසවල් තැන බෙනයක් සහිත චේතිය ගසක් ඇත. නුඹ කිසිවෙකුට නො දන්වා, සූර්යයා අවරට ගිය පසු එහි ගොස්, අත්ත උඩ නිදාගන්න. මම එහි බලි කර්මයක් කරමින් ඒ ස්ථානයට පැමිණ, දේවතාවා නමස්කාර කරමින්, ස්වාමීනි, දිව්‍යරාජය, අපගේ රජතුමා නගරයෙහි සැණකෙළි පවත්වන කල්හි ක්‍රීඩා නොකරම සිරියහන් ගබඩාවට පිවිස වැලපෙමින් හොත්තේ අපි ඊට කාරණය නො දනිමු. රජතුමා දේවතාවුන්ට වර්ෂයක් පාසා බොහෝ උපකාර කරන්නේ දහසක් වියදම්කොට බලි කර්මයක් කරයි. මේ නිසා විකල තත්ත්වයට පත් රජතුමාගේ ජීවිත දානය අපට ලබා දෙව මැනවි යනුවෙනි. නුඹ ඒ මොහොතේ හඬ වෙනස්කොට සේනාපතියනි, නුඹගේ රජතුමාට රෝග ආදිය නැත. හෙතෙම වනාහි ඔබගේ බිරිඳ උම්මාදන්ති සමග පිළිබඳ සිත් ඇත්තේ ඉදින් ඇය ලබන්නේ නම් ජීවත් වන්නේය. නැතහොත් මිය යන්නේය. ඉදින් ඔබට ජීවිතය කැමැත්තෙහි නම් උම්මාදන්තිය මොහුට දෙන්නැයි කියව යි මෙසේ ඔහුට උගන්වා පිටත් කළේය.
ඔහු ගොස් ඒ ගසෙහි හුන්නේය. දෙවෙනි දවසේ සෙනෙවියා එම ස්ථානයට ගොස් ආයාචනා කෙළේය. ඔහු කී පරිදි කළේය. සෙනෙවියා යහපතැයි පවසා දේවතාවා වැඳ, ඇමතියන් දැනුවත් කරවා, නගරයට පිවිස, රාජ මන්දිරයට නැග, සිරියහන් දොරටුවට තට්ටු කෙළේය. රජු ද සිහිය පිහිටුවා මේ කවරෙක්දැයි විචාළේය. දේවයන් වහන්ස, මම අභිපාරක වෙමි. ඉක්බිති රජු ඔහුට දොර විවෘත කෙළේය. ඔහු පිවිස රජුට වැඳ ගාථාව කීවේය.
සත්ත්වයන්ට අධිපති වූ, රජුට නමස්කාර වේවා! වඳින්නා වූ මට යක්‍ෂයකු පැමිණ මේ වචන පැවසීය. රජුගේ සිත උම්මාදන්තිය කෙරෙහි ඇලුණේය. මම උම්මාදන්තිය ඔබතුමාට දෙමි. ඇය ඔබතුමාගේ පරිචාරිකාව කරගනු මැනවි.
එහි **නමස්සතො** යනු ඔබගේ විපිළිසරට කරුණ දැනගනු පිණිස බිලි (බලි) කර්මයක් කොට, නමස්කාර කිරීමයි. **තං** යනු, ඒ මම උම්මාදන්තිය ඔබගේ මෙහෙසියකොට දෙමි යනුයි.
ඉක්බිති රජතුමා ඔහුට මිත්‍ර, අභිපාරකය, උම්මාදන්තිය කෙරෙහි බැඳුණු සිත් ඇති මගේ සිත විකලභාවයට පත්වූ බව දෙවියන් දනිත්දැයි විචාළේය. දේවයන් වහන්ස, එසේය. ඒ නිසා මුළු ලෝකවාසීන් විසින් මා ලාමක බවට පත් තැනැත්තෙක් යයි දැනගත්තේය යනුවෙන් ලජ්ජාවට පත්වූයේ අනතුරුව මේ ගාථාව කීවේය.
යහළු අභිපාරකය, එසේ වී නම් මම පිනෙන් පිරිහෙමි. ඇය සමග කෙළෙස් පමණින් විසූ බැවින් අමරණීයත්වයට ද, පත් නොවෙමි. මහජනයාද මේ මගේ ලාමකකමකැයි දැන ගන්නේය. ප්‍රිය වූ උම්මාදන්තිය නො දැකීමෙන් ඔබේ සිතටද මහත් දුකක් ඇති වන්නේය.
එහි **විධංසෙ** යනු මිත්‍ර; අභිපාරකය මම උම්මාදන්තිය සමග කෙලෙස් වසඟයෙන් හැසිරෙන්නේ මම මාගේ කුසල කොට්ඨාසය නසන්නෙමි. ඇය සමග කෙළෙස් වසයෙන් හැසිරුණු පමණකින් අමරණීය ද නොවෙමි. මහජනයා ද මගේ ලාමක බව දැනගත්තේය. එවිට රජතුමා ද නුසුදුසු දෙයක් කළේ යයි ගරහන්නේ ය. ඇය ද මට ලබා දී පසුව, ප්‍රිය බිරිඳ නොදැක ඔබගේ මනස දැඩි සිත් තැවුලට පත්වන්නේය යන අර්ථයයි.
සෙස්ස, දෙදෙනාගේ ප්‍රකාශ සහ පිළිතුරු ප්‍රකාශ සඳහන් ගාථා වේ.
මහරජතුමනි! නුඹවහන්සේත් මාත් හැර සියලු ප්‍රජාවම නුඹවහන්සේට උම්මාදන්තිය දෙන ලදී යන කරුණු නො දන්නේය. එහෙයින් මහරජු ඇය සමග සිත් අලවා මනදොළ සපුරා ගනීවා. ඉන්පසු නුඹවහන්සේට නුරුස්සන්නාහු නම් ආපසු මා හට ම දෙනු මැනැවි.
අභිපාරකය! පව්කම් කරන යම් මිනිසෙක් වේ නම්, මා කරන පව්කම් අනික් අය නො දැන ගනිත්වායි හෙතෙම සිතයි. එහෙත් ලෝකයෙහි සෘද්ධිබල ඇති මිනිස්සුත් භූතයෝත් ඒ බව දැන ගනිති.
ලෝකයෙහි කිසියම් මිනිසෙක් මට උම්මාදන්තිය ප්‍රිය නැතැයි යන තොප ගේ අදහස අදහන්නෝ ද, ප්‍රිය වූ උම්මාදන්තිය දීමෙන් පසු නුඹගේ සිතට මහත් දුකක් වන්නේ ය.
මහරජතුමනි! මෝ තොමෝ ඒකාන්තයෙන් මට ප්‍රියය. ඕ තොමෝ මට අප්‍රිය නොවන්නීය. කාම පරිළාහයෙන් යුතු සිංහයකු සිංහ පෝතිකාවක ගේ ගුහාවට යන්නා සේ නුඹවහන්සේ උම්මාදන්තිය වෙත යෙත්වා.
ආත්ම දුක්ඛයෙන් පෙළෙන පණ්ඩිතයෝ සුඛ විපාක ඇති කර්ම අත් නොහරී. එසේම සුවයෙන් මත්ව මුළා වූවාහු පව්කම් ද නො කරත්.
සිවි රජතුමනි! නුඹවහන්සේ, මගේ මව ද පියා ද ස්වාමියා ද, පෝෂණය කරන්නා ද, දේවතාවා ද වන්නෙහිය. අඹුදරුවන් සහිත වූ මම නුඹවහන්සේට දාසයෙක්මි. නුඹවහන්සේ තම කැමැත්තක් කැමති පරිද්දෙන් කරන සේක්වා!
යමෙක් මම රජ වෙමැයි පව්කම් කෙරේ ද, පව්කොට අනුන්ගේ අපවාදයට බිය නොවේ ද, ඔහු දිගුකලක් ජීවත් නො වේ. දෙවියෝ ද ඔහු ලාමක වසයෙන් සිතත්.
මහරජ, අන්සතු දෙයක් එහි අයිතිකරුවන් විසින් ම දෙන ලද්දේ ද, ධර්මයෙහි පිහිටියා වූ කෙනෙක් එය පිළිගනී ද, ඒ දායකයාත් ප්‍රතිග්‍රාහකයාත් සැප විපාක දෙන ක්‍රියාවක් ම කරයි.
අභිපාරකය, මේ ලෝකයෙහි කිසියම් පුද්ගලයෙක් ‘මට උම්මාදන්තිය ප්‍රිය නැතැ’යි යන ඔබගේ අදහස අදහන්නේ ද? ප්‍රිය වූ උම්මාදන්තිය දීමෙන් පසු ඇය නො දක්නා විට නුඹේ සිතට මහත් දුක් වන්නේ ය.
රජතුමනි! උම්මාදන්තිය ඒකාන්තයෙන් ම මට ප්‍රියය. ඕ තොමෝ මට අප්‍රිය නො වන්නී ම ය. එහෙත් ඇය මම ඔබට පාවා දෙමි. වනයක් අලංකාර කරන වනස්පතී වෘක්‍ෂයක් මෙන් අලංකාර කරනු මැනවි.
යමෙක් තමහට වූ දුකින් අනුන් ගේ දුකක් හෝ, අනුන්ගේ සුවයෙන් තමන්ට සුවයක් හෝ පිහිටුවා ද, මෙය මට යම්සේ ද, අනුන්ටත් එසමෙ යයි දනී ද, හේ ධර්මය දනී.
අභිපාරකය! උම්මාදන්තිය මට ප්‍රිය නැතැයි යන තොප ගේ අදහස ලෝකයේ මිනිස්සු පිළිගත්තත්, ඇය නො දක්නා විට, නුඹ ගේ සිතට මහත් දුකක්ම වන්නේ ය.
මහරජතුමනි! මෝ තොමෝ මට ඒකාන්තයෙන් ප්‍රිය වන්නීය. ඕ මට අප්‍රිය නොවන්නී ම ය. මට ප්‍රිය වූවකින් ඔබට ප්‍රිය වූවක් දෙමි. ප්‍රිය දේ දෙන්නෝ ප්‍රිය දේ ලබති.
ඒකාන්තයෙන් මම කාම හේතුක වූ අයුක්තක් කොට තමන්ට හිංසා නො කරන්නෙමි. මම වනාහි අධර්මයෙන් ධර්මය වනසන්නට උත්සාහ නො කරමි.
රජතුමනි! නුඹ මාගෙන් ඇය නො කැමැත්තේ නම් හැමදෙනට සාධාරණ වන සේ මම ඇය හැර දමමි. ඉන්පසු මා විසින් හැරදමන ලද ඇය ගෙන්වාගත මැනවි.
හිතකාමී වූ අභිපාරකය! දූෂ්‍ය නො වූ ඇය ඔබ ඒකාන්තයෙන් හැර දමන්නේ නම්, එය තොපට අහිත පිණිස පවතින්නේ ය. තොපට මහත් වූ අපවාදයක් වන්නේ ය. රටවැසි ජනයා තොපට විරුද්ධ වන්නේ ය.
සිවි මහරජතුමනි! මේ දෝෂය, නින්දාව-අපවාදය, ගර්හාව සියල්ල මම විඳ දරා ගනිමි. නුඹවහන්සේ ගේ කැමැත්තක් සුවසේ කරනු මැනැවි.
යමෙක් නින්දාව නො පිළිගනී ද, ඔහු ප්‍රශංසාවක් නො පිළිගනී. ගැරහීම නො පිළිගනී ද, පූජාවත් නො පිළිගනී. ඔහු කෙරෙන් ඓශ්වර්යය සංඛ්‍යාත සිරිකතත්, ප්‍රඥා සංඛ්‍යාත ලක්‍ෂ්මියත්, ගොඩබිමින් ලිස්සා යන වර්ෂා ජලය මෙන් සේදී යයි.
මෙ පමණකින් යම්කිසි දුකක් හෝ සැපයක් හෝ ධර්මය ඉක්ම යාමක්, චිත්ත සන්තාපයක් හෝ සිදු වන්නේ නම් රහතුන් ගේ ද පුහු දනන් ගේ ද සියල්ල පිළිගන්නා මහපොළව මෙන් මම ඒ සියල්ල පිළිගනිමි.
මම අනුන්ගේ ධර්මය ඉක්මවා යාම ද, චිත්ත සන්තාපය ද, කායික දුක ද නො කැමැත්තෙමි. මම ධර්මයෙහි පිහිටියෙමි. කිසිවකු නො පිරිහෙළමි. හුදෙකලාව මේ දුක්බර එතෙර කරන්නෙමි (රජු කීය.)
රජතුමනි! නුඹවහන්සේ මගේ ස්වර්ගගාමී වූ පින්කමට අනතුරක් නො කළාහුය. මම නුඹවහන්සේට පහත් සිතැත්තෙමි. රජකෙනෙක් බමුණකුට දෙන යාගයක් මෙන් උම්මාදන්තිය දෙමි.
ඇමතිය! නුඹ ඒකාන්තයෙන් මගේ අභිවෘද්ධිය කැමැත්තේ ය. උම්මාදන්තිය ද නුඹ ද මාගේ යහළුවෝ ය. දෙවියෝ ද රටවැසියෝ ද බ්‍රහ්මයෝ ද සියල්ලෝ ම නින්දා කරන්නාහ. පරලොවෙහි දී විපාක දෙන පාපයක් ද වෙයි.
සිවි රජතුමනි! නියම්ගම් වැස්සන් සහිත සියලු රටවැසියෝ මා විසින් ඔබට උම්මාදන්තිය පවරා දීම අධර්මයකැයි නො කියන්නෝ ය. එබැවින් රජතෙම ඒ කාමාශාව දියුණු කෙරේවා!
ඇමතිවරය! ඔබ මට ඒකාන්තයෙන් වැඩ කැමතිය. උම්මාදන්තිය ද නුඹ ද මගේ යහළුවෝ වෙති. මනාකොට ප්‍රකාශ කරන ලද සත්පුරුෂ ධර්මයෝ, මුහුදු රළ මුහුදු වෙරළ ඉක්මවා නොයන්නාක් මෙන් ඉක්මවා නො යයි.
මහරජතුමනි! නුඹවහන්සේ මගේ පිදිය යුත්තා ද, හිතානුකම්පා ඇත්තා ද, විධාන කරන්නා ද, කැමති දෑ දෙන්නා ද, පාලනය කරන්නා ද වන්නාහුය. එහෙයින් නුඹවහන්සේ කෙරෙහි දෙන්නා වූ දෙය පිළිගනිත්වා. එය මට මහත්ඵල වන්නේ ය.
අභිපාරකය! නුඹ ඒකාන්තයෙන් ම මට හිතකර වූ හැම දහමෙක්හි ම හැසුරුණේය. හෙට අරුණ නැගි කල්හි මේ මිනිස්ලොව දෙපා ඇත්තා වූ අන් කවර නම් රජෙක් නුඹට යහපතක් කරන්නේද?
මහරජතුමනි! නුඹවහන්සේ ශ්‍රේෂ්ඨය. උතුම්ය. නුඹවහන්සේ ධර්මය රක්නාහුය. ධර්මය දන්නාහුය. මහා නුවණැත්තාහ. ධර්ම රකින්නා වූ නුඹවහන්සේ බොහෝකලක් ජීවත් වේවා. ධර්මය රක්නා වූ ඔබතුමා මට ද ධර්මය දෙසන සේක්වා!
අභිපාරකය! එසේ නම් මගේ වචනය අසව. මම බුද්ධාදී සත්පුරුෂයන් විසින් සෙවුනා ලද ධර්මය තොපට කියන්නෙමි.
දහම් කැමති වන්නා වූ රජ තෙමේ යහපත්ය. නුවණැති මිනිසා යහපත් ය. මිතුරන්ට ද්‍රෝහ නො කරන්නාහ යහපත්ය. පව් නො කිරීම සැපයට කරුණු වේ.
ක්‍රෝධ නො කරන ධර්මයෙහි පිහිටි රජුගේ විජිතයෙහි සියළු මිනිස්සු සුවසේ වෙසෙති. දූ පුතුන් සහ නෑ මිතුරෝ ද අධාර්මික ක්‍රියාවලින් පීඩිත නො වූයේ සුවසේ වෙසෙති.
අපරීක්‍ෂාවෙන් කරන ලද අයහපත් කර්මය මම කැමති නොවෙමි. යම් කෙනෙක් සොයා දැන කටයුතු කරන්නේ නම් එය කැමැත්තෙමි. මගේ මේ උපමා ඔබ ද අහන්න.
ගව රැලක ප්‍රධාන ගවයා, පෙරටුව යන ගවයා, වක් වැ ගමන් කෙරේ නම්, ගව රැළේ පිටුපස යන ගවයෝ ද වක්ව ම ගමන් කරති.
මිනිසුන් අතර යම් කෙනෙක් ශ්‍රේෂ්ඨ යයි පිළිගන්නේ නම් ඔහු අධාර්මික වේ ද, එවිට සෙසු ජනයා ගැන කවර කථා ද? රටක රජු නො දැහැමි නම් මුළු රටම නො දැහැමි වන අතර පීඩනයට ද පත් වේ.
ගව රැළේ මුලින් ම යන ප්‍රධාන ගවයා නිසි මඟ කෙලින් යන්නේ නම්, නායකයා අනුගමනය කරමින් අනෙක් සියළු ගවයෝ කෙලින් නිසිමග යති.
එසේ මනුෂ්‍යයන් අතුරෙන් ශ්‍රේෂ්ඨයයි පිළිගන්නා රජු හෝ ජනාධිපති, ධර්මයෙහි හැසිරේ ද, එරට වැසි සකල ප්‍රජාව ද ධර්මයෙහි හැසිරෙති. ඉදින් රජු දැහැමි නම් මුළු රට ම පීඩනයෙන් තොරව සුවසේ වෙසෙයි.
අභිපාරකය! මම නො දැහැමින් දේවත්වය නො පතන්නෙමි. මේ සකල පොළව දිනන්නට ද නො කැමැත්තෙමි.
මෙලොව මිනිසුන් සතුව, ගව මහිෂ, දැසි දස්, රත්රන්, වස්ත්‍ර, රත්සඳුන් ආදී ධන ධාන්‍ය රත්න ජාතියක් විද්‍යමාන වේ ද,
අශ්වයන්, ස්ත්‍රීන් ඇතුළු සප්තවිධ රත්නයන් පහළවන, මෙම චන්ද්‍ර සූර්ය දෙදෙනාගෙන් ආලෝකය ලබන රටක, සක්විති රජය සඳහාවත් මම විෂම ව, අධාර්මික ව, වරද සහිතව නො හැසිරෙමි. මම සිවි රජුන් අතර ශ්‍රේෂ්ඨවැ උපන් නිසා යැ.
මම වනාහි නායකයෙක් ද, පියෙක් ද, රට පාලනය කරන්නෙක් ද, ප්‍රසිද්ධ කෙනෙක් ද සිවි රජවරුන් ගේ ධර්මය ගරු කරන්නෙක් ද වෙමි. මම ඒ ධර්මය අනුව සිතන්නෙමි. එහෙයින් මගේ සිතට වසඟ නො වෙමි. චිත්ත වසයෙහි නො පවතිමි.
මහරජ, ඒකාන්තයෙන් නුඹවහන්සේ, විපත්ති රහිතව, බිය රහිතවැ, බොහෝ කලක් රජය කරවන්නේ ය. නුඹවහන්සේ ප්‍රඥාවන්තය. එබැවිනි.
ධර්මයෙහි ප්‍රමාද නො වෙවයි, යම් ධර්මයක් ඔබ කියයි ද, ඒ ධර්මයට මම සතුටු වෙමි. අධිපති ක්‍ෂත්‍රියයෝ ධර්මයෙහි ප්‍රමාද වූයේ ඓශ්වර්යයෙන් චුත වේ.
ක්‍ෂත්‍රිය මහරජ මව්පියන් කෙරෙහි දැහැමින් හැසිරේවා! මෙලොව මව්පියන් කෙරෙහි සුචරිත ධර්මයන්හි හැසිර පරලොව ස්වර්ගයට යන්නේය.
ක්‍ෂත්‍රිය මහරජ, අඹුදරුවන් කෙරෙහි දැහැමින් හැසිරෙව. අඹු දරුවන් කෙරෙහි සුචරිතව හැසිර පරලොව ස්වර්ගයට යන්නෝ ය.
ක්‍ෂත්‍රිය මහරජ, [missing trans] කෙරෙහි දැහැමින් හැසිරෙව. [missing trans] කෙරෙහි සුචරිතව හැසිර පරලොව ස්වර්ගයට යන්නෝ ය.
ක්‍ෂත්‍රිය මහරජ, බල සේනාවන් කෙරෙහි දැහැමින් හැසිරෙව. එසේ සුචරිත ධර්මයෙහි හැසිර පරලොව ස්වර්ගයට යනු මැනවි.
ක්‍ෂත්‍රිය මහරජ, ගම් නියම්ගම් වැසියන් කෙරෙහි ධර්මයෙහි හැසිරෙව. එසේ සුචරිත ධර්මයෙහි හැසිර පරලොව ස්වර්ගයට යනු මැනවි.
ක්‍ෂත්‍රිය මහරජ, රටවැසියන් කෙරෙහි ද, ජනපදවැසියන් කෙරෙහි ද දැහැමින් හැසිරෙව. එසේ සුචරිත ධර්මයෙහි හැසිර පරලොව ස්වර්ගයට යනු මැනවි.
ක්‍ෂත්‍රිය මහරජ, ශ්‍රමණ බ්‍රාහ්මණයන් කෙරෙහි දැහැමෙන් සුචරිතයේ හැසිරෙන්න. එසේ සුචරිතයෙහි හැසිරී පරලොව ස්වර්ගයට පැමිණෙන්න.
ක්‍ෂත්‍රිය මහරජ, මෘග පක්‍ෂීන් කෙරෙහි දැහැමින් හැසිරෙව. මෙලොව මෘග පක්‍ෂීන් කෙරෙහි පැවැත්විය යුතු සුචරිත ධර්මයෙහි හැසිර පරලොව ස්වර්ගයට යන්න.
මහරජ, ධර්මයෙහි හැසිරෙන්න. පුරුදු කරන ලද ධර්මය සැප ගෙන දෙන්නේය. මෙලොව ධර්මයෙහි හැසිර පරලොව ස්වර්ගයට පිවිසෙන්න.
මහරජ, දැහැමින් හැසිරෙන්න. ශක්‍රයා සහිත දෙවියෝ ද මහා බ්‍රහ්මයා සහිත බ්‍රහ්මයෝ ද මැනැවින් පුරුදු කරන ලද ධර්මය නිසා, දෙව්ලොවට පැමිණියාහු වෙති.
එහි **සබ්බාපී** යනු, රජතුමනි, මම හුදකලාව ම පිළිසන්ව රැගෙන එන්නෙමි. නුඹ වහන්සේ ද මා ද හැර වෙන කිසිවෙක් මෙම ක්‍රියාවේ ආකාර මාත්‍රයකු දු නො දන්නේ වේ. **න ජඤ්ඤා** නොදනිත් යැයි **භුසෙහි **යනු, ඒ මා විසින් දෙන ලද උම්මාදන්තිය සමග රමණය කරමින් තමන්ගේ තෘෂ්ණාව ආශාව දැඩි කර, වර්ධනය කර සිතේ අභිලාෂය පුරවා ගන්න යනුයි. **පජාහි** යනු, මනදොළ පුරවා ඉදින් ඇය රුචි නොකරයි ද, ඉක්බිති ඇය මට ම පවරා දෙන්න. **කම්මකරං** යනු මිත්‍රය අභිපාරකය, යම් මිනිසකු පාප කර්මයක් කරන්නේ, හෙතෙම පසුව, මෙලොව අන්‍යයන් මේ පාප කර්මය නොදනීවායි, නොමදැනගනිත්වායි සිතයි. කල්පනා කරයි ද මේ නරක සිතිවිල්ල නපුරු වන්නේය. ඊට කාරණා කවරේද? පස්සන්ති භුතානි කරොන්තමෙතං යනු, යම් බුදුවරයකු, පසේ බුදුවරයෙකු බුද්ධ පුත්‍රයෙකු සෘද්ධි බලයෙන් යුක්ත වූවාහු. ඔවුහු මෙය දන්නාහු ම ය. **න** **මෙ පියා** යනු, මිත්‍ර අභිපාරකය, මේ පොළෝ තලයෙහි ඒ උම්මාදන්තිය අන්‍යයන්ට වඩා තොපට වටිනා බව නො අදහන්නෙහි ද?
**සීහොව සෙලස්ස ගුහං** යනු මහරජ; ඉදින් නුඹ ඇය, මෙහි නො ගෙනෙහි නම්, යම්සේ සිංහයා කෙලෙස් දාහය උපන් කල්හි සිංහ පෝතිකාවියගේ වාසස්ථාන වූ මැණික් ගුහාවට එළඹෙයි ද මෙසේ ඇය වසන තැනට යන්න. එහිදී තමන්ගේ ප්‍රාර්ථනාව සම්පූර්ණ කරගනු මැනවි. **සුඛප්ඵලං** යනු මිත්‍ර අහිපාරකය, පණ්ඩිතයෝ ආත්ම දුක්ඛයෙන් පෙළෙන ලද්දේ නමුත්, සැප විපාක දෙන කුශල කර්මයෝ අත් නො හරිත්. **සම්මො හීතාවා** යනු මෝහයෙන් මුළා වූවෝ ද සැපයෙන් මත්වූවෝ ද පව්කම් නම් රැස් නොකරත්. **යථා සුඛං සිබ්බ කරොහි කාමං** යනු ස්වාමි; සිවිරාජය, තමන්ගේ දාසිය පරිහරණය කරන්නාට නින්දාවෙක් නැත. ඔබ කැමති පරිද්දෙන් ඒ සුවය විඳ ගන්න. තමන් කැමති පරිද්දෙන් මනදොළ පුරාගන්න. **නතේන සො ජීවති **යනු, මිත්‍ර අහිපාරකය, යමෙක් ඉසුරුමත්ව පව්කම් කරයි ද? එසේ කොට කිමෙක් ද මා දෙව්-මිනිස්සු මට කුමක් කියත්දැ’යි තැති නොගනියිද ලජ්ජාවට පත් නොවෙයිද ඔහු ඒ කර්මයෙන් දීර්ඝ කාලයක් ජීවත් නොවෙයි. වහාම මිය යයි. දේවතාවෝද, කිමෙක්ද මේ පාපකාරී රජුගේ රාජ්‍යයෙන් ඔහුට කුමන වරයක්ද? වැලි කළයක් බෙල්ලේ බැඳ මළේ යයි ලාමක වූ නෙතින් බලති.
**අඤ්ඤාතකං** යනු මහරජතුමනි, අනුන් සන්තක දෙයක් ඒ අයිතිකරු විසින් දෙන ලද්දේද? ඒ දානයෙන් ප්‍රතිග්‍රාහක දායක යන දෙපක්‍ෂයටම උසස් ප්‍රතිඵල ලැබේ. ප්‍රතිග්‍රාහකයන් විසින් පිළිගන්නා කල්හි, එම දානය දායකයාට මහත් විපාක දෙයි. **අඤ්ඤොනු -පෙ- අද්ධා පියා -පෙ- යො අන්තදුක්ඛෙනා** යනු මිත්‍ර අහිපාරකය, යමෙක් තමන්ගේ දුකින් පෙලුණේ ඒ දුක අනුන් ද දවාලයි. තමන්ගේ ශරීරයෙන් ඉවත් වී අනුන්ගේ ශරීරයෙහි දමා ගසයි. අනුන්ගේ සැපයෙන් තමන්ගේ සැපය දවාලයි. හේ අනුන්ගේ සැපය තමා කෙරෙහි බහාලයි. තමන්ගේ දුක අත හරින්නෙමියි අනුන්ව දුකට පත් කරවයි. තමන් සැපයෙන් සැප විඳින්නෙමියි අනුන්ගේ සැපය විනාශ කරයි. යම්සේ මේ මාගේ සැපදුක් එසේ අනුන්ට කැමැති පරිදි සිදු නොවේ. **ස වෙදි ධම්මං** ඔහු ධර්මය දනියි නම් මේ ගාථා තුනේ අර්ථයයි.
**පියෙන තෙ දම්මි** යනු ප්‍රිය වූ කාරණා නිසාවෙන් ප්‍රිය වූ ප්‍රතිඵල ප්‍රාර්ථනා කරමින් දෙමියි යන අර්ථයයි. **පියං ලභන්ති** යනු සසර සැරිසරනා තාක් කල් ප්‍රිය දේ ම ලබයි. **කාමහේතුකං** යනු මිත්‍ර අහිපාරක, කාමහේතුක වූ අයුක්තියක් කොට තමන්ට වද දෙන්නෙමියි මට ලොකු විපර්යාසයක් උපදියි. **මය්හසතිං** යනු මගේ අයිතියයි. **මය්හසති** යනු පාඨයයි. මගේ සන්තකයේ ඇය යයි ඉදින් සිතන්නේ නුඹ ඇයට නොකැමැති වෙහි යනු අර්ථයයි. **සබ්බජනස්සා** යනු සියලු සේනාවෝ රැස්කරවා ඒ සියලු ජනයා ඉදිරියේ ඇය මා සන්තක නොවේ යයි පරිත්‍යාග කරන්නෙමි. **තරො අව්හයෙසී** යනු ඉක්බිති ඇය අයිතිය අත්හළ බැවින් ඔබ කැඳවාගෙන යන්නෙහි. **අදූසියං** යනු අපරාධ නොකිරීමයි. **කත්තෙ** යනු ඔහුටම වෙනත් නමකින් ආමන්ත්‍රණය කිරීමයි. ඔහු වනාහි රජුට හිතවත්ව ක්‍රියා කරයි. එහෙයින් කත්තා යයි කියයි. **න චාපි ත්‍යස්සා** යනු මෙසේ නො කළ යුත්තක් කෙළේ යයි නගරයේ දී ඔබට කිසිවෙක් පක්‍ෂපාතී නොවන්නේය.
**නින්‍දං** යනු හුදෙක් ඇනුම්පද ම නොවේ. ඉදින් මා කිසිවෙකු නින්දා කරන්නේ හෝ ප්‍රශංසා කරන්නේ හෝ වෙයි. යම් දෝෂයක් ඉදිරියේ කිසිවෙක් නින්දා කෙරෙහි. ප්‍රශංසා කරන්නේ ම හෝ දෝෂයක් හෝ ඉදිවෙන්නේය. ගරහන්නේය. ඒ මම ද නින්දා ප්‍රශංසා ගැරහීම් ද සියල්ල ඉවසන්නෙමි. ඒ සියල්ල, මා වෙතට පැමිණේවායි කියයි. **තම්හා** යනු යමෙක් මේ නින්දා ආදිය නොගනී ද, ඒ පුරුෂයා කෙරෙන් ඉසුරු සංඛ්‍යාත **සිරියාව** ද, ප්‍රඥා සංඛ්‍යාත **වාසනාව** ද, ගෙඩබිමින් ලිස්සා ගලායන මහා වැසි දහරාවක් සමාන වැගිරීම් වශයෙන් පහව ගලා යයි. නොපිහිටන්නේය යනුයි. **එත්තො** යනු, මෙයින් මගේ ඇගේ පරිත්‍යාග කළ කාරණාවයි. **ධම්මාති සාරඤ්ච** යනු ධර්මය ඉක්මවා පවතින යම්කිසි අකුසලයක් වෙයි. **පටිච්ඡිස්සාමි **යනු පිළිගන්නෙමි. **ථාවරානාං තසානං** යනු යම්සේ මහපොළොව, මහරහතුන්ට ද පෘථග්ජනයන්ට ද, කිසිම වෙනසක් නොදක්වයි. සියල්ල ඉවසයි ද, එසේ ම මම ද, ඒ සියල්ල ඉවසන්නෙමි. පිළිගන්නෙමි යි දීපනය කරයි. **එකොපිමං** යනු මම ද, හුදෙකලාව ම වේ. තමන්ගේ දුක්ඛය එතර කරන්නෙමි. උසුලන්නෙමි. **ධම්මෙට්ඨිතො** යනු විනිශ්චය ධර්මයෙහි ද, ලෝක ධර්මයෙහි ද තුන් වැදෑරුම් සුචරිත ධර්මයෙහි ද සිටියේ වී.
**සග්ගූපගං **යනු දේවයන් වහන්ස, මේ පිංකම් නිසා ස්වර්ගගාමී වෙයි. **යඤ්ඤං ධනං **යනු යඤ්ඤෙ ධනං යන මේ පාඨමයි. **සඛා** යනු උම්මාදන්තිය ද මගේ යෙහෙළි යයි. නුඹ ද, සහායක වෙයි. **පිතරො** යනු මහා බ්‍රහ්මයා. **සබ්බෙ** යනු හුදෙක් දෙවියන්, බ්‍රහ්මයන් පමණක් නොව සියලු රටවැසියෝ ද මා දෙස බලා පින්වත්නි! විශ්වාසයාගේ භාර්යාව මේ රජහු විසින් ගෙන්වා ගන්නා ලද්දේ යයි කියා නින්දා කරන්නාහුය. **න හේතු ධම්මං** යන මේ කර්මය අධාර්මික නො වේ. **යං තෙ මයා** යනු යම් හෙයකින් මා විසින් ඇය ඔබට දෙන ලද්දේද, එහෙයින් එය අධර්මය යයි නොකියන්නාහ. **සතං** යනු බුද්ධාදි සත්පුරුෂයන්ගේ ක්‍ෂාන්ති, මෛත්‍රී භාවනා ශීල ආචාර සංඛ්‍යාත ධර්මයේ මැනවින් වර්ණනා කරන ලදි. **සමුද්ද වෙලා දුරච්චයානී** යනු යම්සේ මහමුහුද වෙරළ නො ඉක්මවයි ද, එසේ මම ද ශීල ධර්මය නො ඉක්මවන්නෙමියි කියයි.
**ආහුනෙය්‍යොමෙසී** යනු මහරජ! මගේ පූජාවන්ට සුදුසු පුද්ගලයා මෙන් ද, පුද පඬුරු යවමින් සත්කාර කළයුතු පුද්ගලයා ද වීමට සුදුසුයි. **ධාතා විධාතා වසි කාම පාලො** යනු මහරජ, නුඹ ම මා දරන බැවින් ධාතෲ වූද, ඉසුරු සම්පත් විදහත බැවින් විධාතෘ (මහාබ්‍රහ්ම) වීද කැමැති පතන නො පතන කාමයන් පාලනය කරන බැවින් කාමපාල නම් වේ. **නයි හුතා** යනු ඔබට දෙන ලද, **කාමෙන මෙ** යනු මගේ කැමැත්තෙන් මා ප්‍රාර්ථනා කරන ලෙස උම්මාදන්තිය පිළිගන්නැයි මෙසේ අහිපාරකයා රජුට යාඥා කරයි. රජු මට වැඩක් නැතැයි ප්‍රතික්‍ෂේප කරයි. බිම වැටුණු කුරුළු කූඩුවක් පිට පසින් පැහැර වනයෙහි දමන සේ දෙදෙනාම එය දුරු කරන්නේ ම ය. නැවත රජු කථා නොකරන සේ තර්ජනය වසයෙන් කරන්නේ **අද්ධා** හි යනාදි ගාථාව කීහ. එහි **කත්තුපුත්තා** යනු, ඔහුගේ පිය පසින් මෙන් මෙසේ ආමන්ත්‍රණය කරයි. මෙය මෙසේ කියන ලද්දේ වෙයි. ඒකාන්තයෙන් ඔබ, මෙයින් පෙර මගේ සියලු ධර්මයන්හි හැසිරුණේ මට හිතෛෂීව වර්ධනය වූයේ ම විය. දැන් වනාහි විරුද්ධ වූයේ වී, බොහෝ කොට කථා කෙළේය. එසේ විකාර කථා නොකරව. අනික් රජෙක්, ඔබගේ භාර්යාව කෙරෙහි මෙසේ පිළිබඳ සිතක් වූයේ නම්, අරුණු නැගීමට පළමුව ඔබ ගේ හිස කප්පවා ඈ තමන්ගේ ගෙට ගෙන්වා ගන්නේයි. මම වනාහි අකුසල භයින් එසේ නො කරමි. මිනිසෙක්ව අන්‍යයක් කරහි ද කවරෙක් මේ ජීවලෝකයේ උදෑසනින් ම යහපත් ක්‍රියා කරන්නේ ඉදින් මම මෙන් වෙනත් රජ කෙනෙකු, ඔබගේ බිරිඳ කෙරෙහි බැඳුණු සිත් ඇත්තේ වන්නේ ය. හිරු පෑයූ කල්හි ම, ඔබගේ හිස බිඳ සිඳවා එය තමන්ගේ ගෘහයෙහි තබන්නේ ය. මම වනාහි අකුසල බිය නිසාවෙන් එසේ නොකර නිශ්ශබ්ද වූයෙමි. ඔබේ බිරිඳගෙන් මට කාරියක් නැතැ’යි ඔහුට තරවටු කෙළේය.
එය අසා යළිදු කිසිවක් කීමට නොහැකිවන්නේ රජුට ස්තුති වශයෙන් **තුවංනූ** යන ගාථාව කීවේය. එහි අර්ථය, මහරජ; නුඹ මුළු දඹදිව ම අනෙක් සියලු රජවරුන්ට වඩා ශ්‍රේෂ්ඨය. අනුත්තරය. නුඹ විනිශ්චය ධර්මය ද, ලෝක ධර්මය ද, සුචරිත ධර්මයන් ද රැකීම් වශයෙන් ධර්මයෙහි සැඟවුණේ ඒවා දන්නා බැවින් ධර්මවිදූ වූ ඔබ, සුමේධ නම් වී. ඒ ඔබ යම් ධර්මයක් රකිහිද? එයින් ම සුරැකෙන්නේය. චිරාත් කලක් ජීවත් වෙව. මට ධර්මය ද වදාරන්න. දැහැමි පාලක වූ ධර්මරක්‍ෂිත වූයේ උතුම් රජ කෙනෙකි.
ඉක්බිති රජු දහම් දෙසමින් **තදිංඝා** යනාදිය කීවේය. එහි **ඉංඝා** යනු චෝදනා කිරීම් අර්ථයෙහි නිපාත පදයකි. යම්හෙයකින් මට චෝදනා කරහි, එසේ හෙයින් යන අර්ථයයි. **සතං** යනු බුද්ධාදී සත්පුරුෂයන් විසින් සේවනය කරන ලද්දේ. සාධූ යනු සුන්දර ප්‍රශස්ථ අර්ථයයි. විනිශ්චය ලෝක, සුචරිත ධර්මයෙහි රුචි කරනුයේ දහමෙහි ඇලෙයි. එබඳු ආකාර වූ, ජීවිතයක් දුරුකරන්නේ ද, කිසිවක් නොකරයි ද, එහෙයින් යහපත් නම් වේ. **පඤ්ඤාණවා** යනු ඤාණයෙන් යුක්ත බව ය. **මිත්තානමද්දුබ්භො** යනු මිත්‍රයාගේ අදූෂිත බවයි. **ඨිතධම්මස්ස **යනු, පිහිටියා වූ ත්‍රිවිධ ධර්මයාගේ. **ආසෙථා** යනු ආසනයක හිඳිනා බව දේශනා කරන විලාශයෙන් සතරාකාර ඉරියව්වලින් සැපයක් පිහිටුවා ගැනීම යන මේ අර්ථයයි. **සීතච්ඡායායා** යනු අඹුදරු ඤාති මිත්‍රාදීන් ගේ සිසිල් වූ ඡායාවය. **සංඝරෙ** යනු, සිය ගෘහයෙහි, තමන්ගේ ගෙදර යන අර්ථයයි. අධාර්මික බලි දඬුවම් ආදියෙන් උපද්‍රව නැතිව සැපසේ වසන්නේ ය යනුවෙන් දක්වයි. **නවාහමෙතං** යනු මිත්‍ර අහිපාරකය, යම්බඳු මෙය නොබලා සිතට වසඟ වී කරන ලද්දේ, අයහපතක් කරන ලද්දේ, මෙය මම රුචි නො කරමි. **යෙවාපි ඤත්‍වානා** යනු යම්බඳු රජවරු දැන විමසා තීරණය කොට තෙමේ කරත් ද නම් මම ඔවුන්ගේ ක්‍රියා රුචිකරමි යන අදහසයි. **ඉමා උපමා** යනු, මේ අර්ථයෙහි, නුඹ මගේ මේ උපමා දෙක අසනු මැනවි.
**ජිම්භං **යනු වංකකමයි. **නෙත්තෙ** යනු ගම් ගව දෙනක් පමුණුවයි ද, ඒ අතර ජ්‍යෙෂ්ඨ වෘෂභයා ය. **පගෙවා** යනු ඔහු අධර්මයෙහි හැසිරෙන කල්හි සෙසු ජනතාව ඔහු මෙන් හැසිරෙයි. අතිශයින් කරයි යන අර්ථයයි. **ධම්මිකො** යනු සතර අගති ගමන හැර ධර්මයෙන් රාජ්‍යය කරන්නේය. **අමරත්තං** යනු දේවත්වයයි. **රතනං** සිත ඇති සිත නැති රත්න. **වත්‍ථියං** යනු කසී වස්ත්‍රම වේ. **අස්සිත්‍ථියෝ** වාත වේගයෙන් දුවන අශ්වයන් ද, උත්තම රූපශ්‍රීයෙන් යුතු ස්ත්‍රීහු ද වෙති. **රතනං මණිකඤ්ච** යනු සප්තවිධ මැණික් ද, මහාර්ඝ භාණ්ඩ ද වේ. **අභිපාලයන්ති** යනු ආලෝක කරන්නාහු රකිත්. න තස්සා යනු ඒ චක්‍රවර්ති රජකම සඳහා වුව ද විෂම චර්යා නො කරමි යන අර්ථයයි. නේතා යනු මහාජනයා කුසලයේ පිහිටා දිව්‍ය නගරයට පමුණුවන ඔහුට හිතවත් වූයේ සිවි රජතුමා, ධර්මයෙහි හැසිරේයයි සියලු දඹදිව වැසියන් දන්නා බැවින් **උග්ගතෙ** සම වූ, රාෂ්ට්‍ර පාලනයක් ඇති බැවින් **රට්ඨපාලො අපචාය මානො **යනු පෞරාණික සිවිරජ දරුවන්ගේ ප්‍රවේණි ධර්මය උල්ලංඝනය නොකරමින්, එක රකිමින් **සො** යනු ඒ මම ඒ ධර්මයම අනුව හැසිරෙමින් එහෙයින් ඒ කාරණයෙන් තමාගේ සිතිවිලිවලට වසඟ නොවෙමින් පවතිමි.
මෙසේ බෝසතුන්ගේ දැහැමි කථා අසා අහිපාරක ස්තුති කරන්නේ, **අද්ධා** යනාදිය කීවේය. **නප්පමජ්ජසි** යනු තමා විසින් කියන ලද ධර්මය අප්‍රමාදීව කරහි. එහිම වාසය කරහි. **ධම්මං පමජ්ජා** ධර්මය ප්‍රමාදකොට අගති වශයෙන් ගෙන මෙසේ ඔහු, ඔහුට ස්තුති කොට **ධම්මං චරා** යනු ධර්මයෙහි හැසිරීම නියෝජනය කරන්නේ මත්තෙහි දු දස අවවාද ගාථා කීවේය. ඒවායේ අර්ථය යට සඳහන් තේසකුණ ජාතකයේ ද, වර්ණනා කොට ඇත.
මෙසේ අහිපාරක සෙනෙවියාට රජු විසින් දහම් දෙසා රජු උම්මාදන්තිය පිළිබඳ සිත දුරුකෙළේය.
ශාස්තෲන් වහන්සේ මේ ධර්මදේශනාව ගෙනහැර දක්වා, සත්‍යය ප්‍රකාශ කොට ජාතකය නිමාකළ සේක. සත්‍යය අවසානයේ ඒ භික්‍ෂුව සෝවාන් ඵලයෙහි පිහිටියේය. එකල සුනන්ද රියදුරා ආනන්ද විය. අහිපාරක සාරිපුත්තය. උම්මාදන්තිය උප්පලවණ්ණා වූවා. සෙසු පිරිස බුදු පිරිසයි. සිවි රජු වනාහි මම ම වෙමි.
**කින්නු දණ්ඩං කිමජිනං** යන මෙය ශාස්තෲන් වහන්සේ, ජේතවනයේ වැඩවාසය කරන සේක්, ප්‍රඥා පාරමිතාව අරභයා වදාළ සේක. කථා වස්තුව උම්මග්ග ජාතකයේ සඳහන් පරිදි වන්නේය. එකල ශාස්තෲන් වහන්සේ මහණෙනි, දැන් පමණක් නොව පෙරත් තථාගතයන් වහන්සේ ප්‍රඥා සම්පන්න වූයේ, අනුන්ගේ ප්‍රවාද ප්‍රලාප මර්දනය කරන ලද්දේ ම යයි වදාරා අතීතය ගෙනහැර පෑ සේක.
අතීතයේ බරණැස බ්‍රහ්මදත්ත රජු රාජ්‍යය කරවන කල්හි, බෝධිසත්ත්වයන් වහන්සේ කසීරට අසූ කෙළක් ධනය ඇති උසස් බ්‍රාහ්මණ මහාසාල කුලයෙහි උපන්හ. බෝධිකුමරු තිස්ස යයි නම් කළහ. ඔහු වැඩිවිය පැමිණි කල්හි තක්‍ෂිලාවේ ඉගෙන ගත් ශිල්පය ඇත්තේ, පෙරළා පැමිණ ගෙදර මැද වසන්නේ පසුකාලයේ කාමයන් හැර දමා හිමවත් පෙදෙසට පිවිස පරිබ්‍රාජික පැවිද්දෙන් පැවිදි වී එහි ම වනමුල් ගෙඩි ආහාර කොට ඇත්තේ, බොහෝ කලක් වාසය කොට, වර්ෂා රහිත සමයේ හිමවතින් බැස, චාරිකාවේ හැසිරෙන්නේ අනුපිළිවෙලින් බරණැසට පැමිණ රාජ උද්‍යානයේ වාසයකොට දෙවන දවසේ පරිව්‍රාජක වේශයෙන් නගරයෙහි පිඬු පිණිස හැසිරෙන්නේ රජ දොරටුවට පිවිසියේය. මාලිගාවේ සිටි රජු සීමැදුරු කවුළුවෙන් ඒ තාපසයාණන් දැක, ඔහුගේ සංවර භාවයෙහි පැහැදී, ඔහු තම මාලිගාවට ගෙන්වා පිළිසඳර කථාවෙන් පසුව ස්වල්ප වූ ධර්ම කථාවක් අසා විවිධ රසමසවුලෙන් යුත් ආහාර වේලක් පිළිගැන්වීය. බෝධිසත්ත්වයෝ බත පිළිගෙන මෙසේ සිතූහ. මේ රාජ කුලය වනාහි බොහෝ දෝෂ ඇත. බොහෝ පස මිතුරෝ ද වෙති. කවරෙක් නම් මේ මගේ උපන් බය දුරුකරන්නේද? හෙතෙම නුදුරෙහි සිටි රාජ හිතෛෂි එක් පිඟුවන් පාට බල්ලකු දැක ලොකු බත් ගුලියක් ගෙන ඌට දෙනු කැමැත්ත පෙන්වීය. රජු දැන බල්ලාගේ භාජනය ගෙන්වා ගෙන බත් ගෙන දුන්නේය. බෝධිසත්ත්වයෝ ඔහුට දී බත් කිස නිම කළහ. රජු ද ඔහුගේ ප්‍රතිඥාව ගෙන ඇතුල් නගරයේ රාජ්‍ය උද්‍යානයේ පන්සලක් කරවා පැවිදි පිරිකර දී, ඔහු එහි වාසය කරවූ සේක. දිනපතා ද ඔහුට දෙතුන් වතාවක් උපස්ථානයට ද එළඹියේය. භෝජනාවස්ථාවේ බෝසත්හු නිතර ම රජ පුටුවේ ම වාඩිවී රාජභෝජන ම අනුභව කරති. මෙසේ දොළොස් අවුරුද්දක් පමණ ඉක්මිණි.
ඒ රජුගේ ඇමතියෝ ඔහුට අර්ථයෙන් ද, ධර්මයෙන් ද අනුශාසනා කරති. ඔවුන් අතර අයෙක් අහේතුවාදී වූහ. එකෙක් ඊශ්වර නිර්මාණවාදියෙකි. එකෙක් පෙර කළ කර්මවාදියෙකි. එකෙක් උච්ඡේදවාදියෙකි. එකෙක් කැත් විද්‍යාවේදියෙකි. ඔවුන් අතර අහේතුක වාදියා, මේ සත්ත්වයෝ සංසාර ශුද්ධි වාදීහු යයි මහජනයාට ඉගැන්වීය. ඉස්සර නිර්මාණවාදියා, මේ ලෝකය, ඊශ්වරගේ නිර්මාණයකැයි මහජනයාට ඉගැන්වීය. පුබ්බේකතහේතුවාදියා මේ සත්ත්වයන්ට සැපක් හෝ දුකක් උපදින ලබන්නේ පෙර කරන ලද කර්මයෙන් ම යයි මහජනයාට ඉගැන්වීය. උච්ඡේදවාදියා මෙයින් පරලොව ගිය කෙනෙක් නම් නැත. මේ ලෝකය මෙතනින් කෙළවර වේ යයි මහජනයාට ඉගැන්වීය. ඛත්තවිජ්ජාවාදියා, මව්පියන් මරා හෝ තමන්ගේ වැඩ කළ යුතුයයි මහජනයාට ඉගැන්වීය. ඔවුහු රජුගේ විනිශ්චයේ නියුක්ත වූවෝ අල්ලස් ගැනීමේ නිරතව සිට ස්වාමිවරුන් නැත්තෝ ස්වාමින් කරත්. සැමියන් ඇත්තෝ සැමියන් නැත්තෝ කරති.
ඉක්බිති එක් මිනිසෙක් කළ කූටාධිකරණයෙන් පරාජිත වූයේ. බෝසතුන් පිඬු පිණිස හැසිරෙන්නේ රජගහ නුවරට පිවිසෙනු දැක වැඳ ස්වාමීනි, නුඹලා රජගෙදර දී වළඳනු ලබන කල්හි, විනිශ්චය ඇමතියන් අල්ලස් ගෙන ලෝකය විනාශ කරන කල්හි කුමක් නිසා උපේක්‍ෂාව සිටිහූද, දැන් ද, ඇමතියන් පස් දෙනෙකු විසින් කුළුරලු අඩුකාරයින් අතින් අල්ලස් ගෙන. ස්වාමින් වන්නහු අස්වාමික කළේයයි හැඬීය. ඔහු ඔහු කෙරෙහි කරුණා පෙරදැරිව, විනිශ්චය ගෙන ධාර්මිකව විනිශ්චය කොට හිමිකරුවා හිමිකරුවකු කෙළේය. මහජනයා එක හඬින් ම මහාහඬින් සාධුකාර දුන්හ. රජු ඒ ශබ්දය අසා මේ කවර ශබ්දයක්දැයි විමසා ඒ අර්ථය අසා කරන ලද බත් කිස ඇත්තේ බෝසතුන් වෙත එළඹ, විචාළේ ය. ස්වාමීනි, අද, තොප විසින් කළ විනිශ්චයක් කළේ ද? එසේය මහරජ, ස්වාමීනි, ඔබවහන්සේ විසින් විනිශ්චය පවත්වන කල්හි මහජනයාගේ අභිවෘද්ධියක් වන්නේය. මෙතැන් පටන් ඔබතුමා ද විනිශ්චය කරනු මැනවි. මහරජ, අපි පැවිද්දෝ වෙමු. ඒ අපට නුසුදුසුය. ස්වාමීනි, මහජනයාට කරුණාවෙන් එසේ කිරීම ම වටී. නුඹවහන්සේ හැමදාම සියල්ල විනිශ්චය නො කොට උයනින් මෙහි පැමිණෙන්නෝ විනිශ්චය ස්ථානයට ගොස් උදෙන්ම නඩු සතරක් විනිශ්චය කරනු මැනවි. මෙසේ කළ කල්හි මහජනයාගේ අභිවෘද්ධියක් වන්නේය. රජතුමා ඔහුගෙන් යළි යළිත් ඉල්වනු ලබන්නේ යහපතැයි පිළිගත්තේය. එතැන් පටන් එසේ කළේය.
බොරු නඩුවලට ඉඩකඩක් නො ලැබ ගත්හ. ඒ ඇමතියෝ ද අල්ලස් නොලබන්නෝ දුකට පත්ව, මෙසේ සිතූහ. බෝධි පරිව්‍රාජකයාගේ විනිශ්චය කිරීමේ පටන් අපි කිසිවක් නො ලබමු. අදෝමැයි ඔවුහු රාජ වෛරක්කාරයකු යයි, රජු අතර අමනාප කරවා මරවන්නෙමු. ඔවුහු රජු වෙත එළඹ, මහරජතුමනි, බෝධි පරිව්‍රාජකයා ඔබට අනර්ථකර කරනු කැමැත්තේ කියා, නොඅදහන්නේ රජු විසින් මෙතෙම සිල්වත් ය. ඥාන සම්පන්නය. එබඳු ආකාර නොකරන්නේ යයි කී කල්හි, මහරජතුමනි! සියලු නගර වැසියන් ඔහු තමන්ගේ වසඟයට තමන්ගේ අදහසට නැඹුරු කර ගත්තේය. හුදෙක් ඔබට පක්‍ෂ වූ අප පස්දෙනා පමණක් ම ඔහුට නම්මවා ගත නො හැකි විය. අපේ වචන නො අදහන්නේ නම් ඔහු එනවිට ඔහු පසුපසින් එන පිරිස බලා තීරණය කළ මැනවි යයි කීවාහු ය. රජු යහපතැයි සීමැදුරු කවුළුවේ සිටියේ, ඔහු පැමිණෙන විට ඔහු සමග එන පිරිවර බලා තමන්ගේ දැනුම් දීමකින් තොරව නඩු සදන මිනිසුන් ඔහුගේ පසුපස එති’යයි සිතිවිලි බිඳ, ඒ ඇමතියන් කැඳවා කුමක් කරමුදැයි විචාළේය. දේවයන් වහන්ස, ඔහු අල්ලා ගනිමු. ළාමක අපරාධයක් නො දැක කෙසේ අල්ලාගන්නෙමුදැයි මහරජ, එසේ වීනම් ස්වාභාවික පිරිවර නොදෙව්. ඔහු පිරිවර අඩු බව දැක, පණ්ඩිත නම් පරිව්‍රාජකයා කිසිවෙකුට නොදන්වා තෙමේ ම පලා යන්නේය.
රජ යහපතැයි පවසා, අනුපිළිවෙලින් ඔහුට පිරිවර අඩු කෙළේය. පළමු දවසේ ඔහුට, සිස් පළඟක වාඩි කරවීය. ඔහු සිස් පළඟක් බව දැන රජුගේ අකමැත්ත දැන තෙමේ ම උයනට ගොස් ඒ දවස ම ඉවත්ව යනු කැමැත්තේ, ඒකාන්තයෙන් දැන පලා යන්නෙමියි පලා නො ගියේය. දෙවන දවසේ පහත් ආසනයේ සිටි රජුගේ ස්වාභාවික බත්, අන් දේවල් ද ගෙන මිශ්‍රවූ බතක් දුන්නේය. තෙවෙනි දිනයේ උස් බිමට පිවිසීමට ඉඩ නොදී හිණිමග කෙළවරේ ම තබා මිශ්‍ර වූ බතක් දුන්නේය. ඔහු එය ද රැගෙන උයනට ගොස් බත් කිස කෙළේය. සතරවෙනි දිනයේ, ප්‍රාසාදය යට තබා කාඩි හොදි සමග බතක් දුන්හ. ඔහු එය ද රැගෙන උයනට ගොස් බත් කිස කෙළේය. රජු ඇමතියන් විචාළේය. මහාබෝධි පරිබ්‍රාජකයා සත්කාර පිරිහුනු කල්හිද, ඉවත්ව නොයයි. කුමක් කරමුද? දේවයන් වහන්ස, ඔහු බත් පිණිස නො හැසිරෙයි. රාජ්‍යය පිණිස හැසිරෙයි. ඉදින් බත් පිණිස හැසිරේ නම් පළමු දිනයේ ම පලා යන්නේය. දැන් කුමක් කරමුද? මහරජ, හෙට ඔහු ඝාතනය කරවු. ඔහු යහපතැයි ඔවුන්ගේ අතෙහි කඩු තබා, හෙට දොරටුව අතර සිට පිවිසෙන විටදී ම හිස සිඳ කෑලි කෑලි කපා, කිසිවෙකුට නො දන්වා වැසිකිළි කුටියට දමා ස්නානය කොට පැමිණෙවු යයි කීවේය. ඔවුහු යහපතැයි පිළිගෙන “හෙට මෙසේ කරන්නෙමු”යි, ඔවුනොවුන් විචාරා තමන්ගේ නිවෙස්වලට ගියාහුය.
රජතුමා ද සවස ගන්නා ලද භෝජනය ඇත්තේ, සිරියහනෙහි හොවා, බෝසත්හු ගේ ගුණ සිහිපත් කෙළේය. එකෙණෙහි ඔහුට ශෝකයක් හටගත්තේය. ශරීරයෙන් ඩහදිය පිටවෙයි. යහනේ ආස්වාදයක් නො ලබන්නේ, ඔබිමොබ පෙරළුනේය. එවිට අගමෙහෙසිය අවදි වූවාය. ඔහු ඇය සමග සතුටු මාත්‍රයක්වත් නොදොඩන්නේ, මගෙන් කිසි විපතක් ඇද්දැයි විචාළාය. නැත දේවියනි, නමුත් බෝධි පරිබ්‍රාජිකයා නිසා අපගේ පසුතැවිල්ලට හටගත්තේය. හෙට ඔහු ඝාතනය කිරීම පිණිස ඇමතියන් පස්දෙනාට අණ කෙළෙමි. ඔවුහු ඔහුට ඇන, කැබලි කැබලි කොට වැසිකිළිවලෙහි ඔබන්නාහ. ඔහු වනාහි අපට දොළොස් අවුරුද්දක් බොහෝ ධර්මය දේශනා කෙ‍ළේය. ඔහුට මා විසින් එක් අපරාධය්ක කරන්නේ පසුතැවිලි වන්නේ පරාර්ථචර්යාවෙන් සිට, මා විසින් ඔහුට වධ දීමට අණ කරන ලද්දේ, ඒ කාරණයෙන් ශෝක කරමියි (කීය.) ඉක්බිති ඔහුට ඇය, දේවයන් වහන්ස, ඉදින් ඔහු විරුද්ධවාදියෙකු ලෙස උපන්නේ නම්, ඔහු නැසීමෙන් කවර ශෝකයක් ද? සතුරු නම් පුතා වුව ද, නසා තමන්ගේ යහපත සලසාගත යුතුයි. ශෝක නොකරවු යයි අස්වසාලීය. ඔහු ඇයගේ වචනයෙන් ලබන ලද, ආස්වාද ඇත්තේ නින්දට බැසගත්තේය.
එකෙණෙහි, කෝලෙය්‍යත නම් වූ පිඟුවන් පැහැති බල්ලා ඒ කථාව අසා හෙට මා විසින්, තමන් ගේ බලයෙන්, ඔහුට ජීවිතදානය දෙන්නට වටී යයි. සිතා දෙවන දවසේ, උදෑසනම ප්‍රාසාදයෙන් බැස, මහ දොරටුව සමීපයට පැමිණ එළිපත්තේ හිස තබාගෙන බෝසතුන් පැමිණෙන මාර්ගය බලමින් හොත්තේය. ඒ ඇමතියෝ ද උදෑසනින්ම කඩුගත් අත් ඇතිව පැමිණ දොරටු අතර සිටියහ. බෝසත්හු ද වේලාව සලකා උයනින් නික්ම රජ දොරටුව සමීපයට පැමිණියේය. ඉක්බිති ඔහු සුනඛයා දැක මුහුණ විවරකොට දත් සතර පෙන්වා, ස්වාමීනි කිම, දඹදිව අන්තැනක භික්‍ෂාව නො ලබහි අපගේ රජු ඔබ මැරීම පිණිස ඇමතියන් පස්දෙනකු කඩුගත් අත් ඇතිව දොරටුව අතර තැබීය. නුඹ, නළලින් මාරයා ගෙන නොයන්නෙහි, ඉක්මණින් ඉවත්ව යමුයි මහහඬින් කෑගැසුවෝය. හෙතෙම සියලු උපද්‍රව පිළිබඳ ඒ අර්ථය දැක එතැනම නැවතී, උයනට ගොස්, නික්මයාම පිණිස පිරිකර පිළියෙල කෙළේය. රජු ද, සීමැදුරේ සිටියේ හේ එන්නා වූ ද, යන්නා වූ ද දැක, ඉදින් මේ මගේ විරුද්ධවාදිය වන්නේ ය. උයනට ගොස් සේනාව රැස්කරවා ක්‍රියා කරන්නේ වන්නේ ය. නැතහොත් තමන්ගේ පිරිකර ගෙන ගමනට සූදානම් වන්නේය. දැනගන්නෙමි ඒ ඔහුගේ ක්‍රියාව බලන්නට උයනට ගොස් බෝසතුන් තමන්ගේ පිරිකර ගෙන යන්නෙමියි, පන්සලින් නික්මෙන්නේ සක්මන් කෙළවර දී දැක වැඳ එකත්පසක සිටියේ මේ ගාථාව කීවේය.
බ්‍රාහ්මණ තවුසාණෙනි! ඔබවහන්සේ කවර හෙයිාන් සැරමිටිය ගත්තේ ද, අඳුන් දිවිසමත්, කුඩයත්, වහන් සඟලත්, පාත්‍රයත්, අකුස්සත්, සංඝාටියත් ගෙන වෙලෙවිව කවර දිසාවකට වඩිනු කැමැත්තේ ද?
එහි අර්ථය; ස්වාමීනි, පෙර නුඹ, අපගේ ගෙදරට පැමිණෙන කල්හි දඬු ආදිය නො ගත්තේය. අද වනාහි කුමන කරුණක් නිසාවෙන් දණ්ඩ ද, අඳුන ද, කුඩය ද, පාත්‍රය ද, මැටිපාත්‍ර පසුම්බිය දමන අංකුසය ද, මැටි පාත්‍රය ද, සංඝාටිය ද, සියළු මේ පිරිකර සුදුසු පරිදි සියල්ල ගත්තේය. කවර දිශාවක් පතහි ද? කවර තැනකට යනු කැමැත්තෙහිද?
ඒ අසා බෝසත්හු මේ තමන් විසින් කරන ලද ක්‍රියාව මා නොදනී යයි සිතයි. මා දන්නා බව දන්වමි. ඔහුට ගාථා දෙකක් කීවේය.
මහරජ, මම දොළොස් වසක් නුඹ සමීපයේ සිටියෙමි. එහෙත් පිංගල නම් ඔබේ සුනඛයා විසින් හඬනඟා කියන ලද්ද ගැන නො දනිමි.
මා කෙරෙහි පහව ගිය ශ්‍රද්ධාව ඇතිව, භාර්යාව සහ නුඹ ද මා මරවන්නට කළ කුමන්ත්‍රණය අසා, සුදු දත් විහිදුවමින් එඩිතරයකු මෙන් කුමන්ත්‍රණය හඟවමින් ඔබගේ සුනඛයා බිරීය.
එහි **අභිකුජ්ජිතං** යනු, ඔබගේ ඒ සුනඛයා විසින් මෙසේ මහහඬින් නාදකරන ලද්දේ ඇයිදැයි නොදනිමි. **දිත්තොවා** යනු දෂ්ට කරන්නාක් මෙනි. **සභරියස්සා** යනු ඔබගේ අනුදැනුම ඇතිව ඔබ ගේ බිරිඳට මා මැරීම සඳහා ඇමතියන් පස්දෙනාට අණකළ කියනවා අසා සිට, කිම වෙන තැන්වල භික්‍ෂාව නැද්ද, රජු ඔබව නසනු පිණිස අණකළ බව නො දන්නේද? මෙහි නො පැමිණෙව. දැනුම්දීම පිණිස නාදකරයි. **වීතසද්ධස්සමංපතී** යනු මා කෙරෙහි පහ වූ ශ්‍රද්ධාව ඇත්තහුගේ ඔබගේ වචනය අසා මෙසේ නාදකරයි යනු කීවේය.
ඉක්බිති රජතුමා තමන්ගේ දෝෂය පිළිගෙන එය ක්‍ෂමා කරන්නේ සතරවෙනි ගාථාව කීවේය.
තාපසයාණන් වහන්ස, එසේ කියන්නාහු නම් ඒ වරද අප විසින් කරන ලද්දේය. මම දැන් වැඩියක් ම ප්‍රසාදයට පත්වීමි. කොහේවත් නො ගොස් මෙහි ම වැඩ සිටිනු මැනවි.
එහි **භීය්‍යො** යනු සත්‍යයයි. මා විසින් මෙසේ අණ කළ බැවින්, මේ මගේ දෝෂයකි. ඒ නිසා ම මම දැන් අධික ලෙස ඔබ කෙරෙහි පහදිමි. බ්‍රාහ්මණය, මෙහි ම වාසය කරව. අන් තැනකට නොයව.
ඒ අසා බෝධිසත්ත්ව තෙමේ මහරජ, පණ්ඩිතයෝ නම් එබඳු ආකාර වූ ප්‍රතිපත්තියෙන් යුත් අපරීක්‍ෂාකාරී කෙනෙකු සමග වාසය නොකරත් යයි කියා ඔහුගේ ආචාර නො වූ අදහස ප්‍රකාශ කරමින් මෙසේ කීවේය.
මහරජ! මුලදී පළමුවෙන් ම ඔබ මට දුන් බත සුදුපාට ය. එය පසුව මිශ්‍ර බතක් විය. දැන් ලේ වන් විය. එබැවින් මට යා යුතු කාලය එළඹ තිබේ.
මහරජ! පළමු මට දුන් අසුන රජ මැදුර තුළ විය. ඉන් පසුව එය හිණිහිස විය. ඉන්පසු පිටත ය. නැවත බෙල්ලෙන් ඇද මරා දැමීමට පෙර මම ම යා යුතු වෙමි.
පහ වූ ශ්‍රද්ධාව ඇත්තන් පාළු ළිඳක් මෙන් සේවනය නො කළ යුතුය. එය යළිත් සාරන්නේ නම් මඩ ගඳින් යුත් ජලය ලැබෙන්නේය. එමෙන් ශ්‍රද්ධාව පහව ගිය තැනැත්තා පයිරුපාසනයට නුසුදුසු වන්නේය.
පැහැදුනු වූවහු ම සේවනය කළ යුතුයි. අප්‍රසාදයට පත්වූවෝ දුරුකළ යුතු වන්නේය. කැමැත්තහු ගැඹුරු විලක් ම සේවනය කරන්නාක් මෙන් පැවිද්දෝ සැදැහැත්තකුම ඇසුරු කළ යුතුය.
භජනය කළයුතු පුරුෂයා භජනය කළ යුතුය. භජනය නොකළ යුත්ත භජනය නොකළ යුතුය. තමන් කෙරෙහි ඉත සිතින් භජනය කරන්නෙකු, භජනය නො කෙරේ නම් හේ අසත් පුරුෂයෙකි.
යමෙක් ඇසුරු කරන්නා ඇසුරු නො කරයිද? සේවනය කළ යුත්තා සේවනය නො කරයි ද? හෙතෙම මිනිස් පාපතරයෙකි. සිවුපාවුන් අතර ගස්වල අතු ඇසුරු කළ වඳුරෙකු මෙනි.
වඩාත් සමීප වූ නිතර ඇසුරෙන් ද, එක්ව නො හැසිරීමෙන් ද නොකල්හි ඉල්ලීමෙන් ද යන මේ කරුණුවලින් මිත්‍ර බව නැති වේ.
එහෙයින් නිතර නො එළඹිය යුතුය. චිරාත් කාලයක් ගෙවා එළඹිය යුතුය. සුදුසු කල්හි ඉල්ලිය යුත්තක් ඉල්ලිය යුතුය. එවිට මිත්‍ර ධර්මය රඳා පවතී.
බොහෝ කලක් එකතැන විසීමෙන්, ප්‍රිය වූවාද, අප්‍රිය වෙයි. එහෙයින් ඔබට මා අප්‍රිය වීමට පෙර මා යා යුතුය.
එහි **සබ්බසෙතො** යනු මහරජ, පළමුව ඔබගේ නිවසෙහි මට බත් සියලු අයුරින් පිරිසිදු විය. නුඹ යමක් අනුභව කරයි ද, එයම දුන්නෙහිය යන අර්ථයයි. **තතො** යනු, ඉන්පසු බිඳහෙළන වචන ගෙන මා කෙරෙහි ඔබ නොඇලුණු කාලයක් වී. **සබලො** මිශ්‍ර වූ බතක් පිළියෙල වී **ඉදානී **යනු දැන්. **සියල්ල රක්ත වර්ණ (සබ්බ ලෝහිතක)** හටගත්තේය. **කාලො** යනු අඥාන වූ ඔබ ගේ සමීපයෙන් දැන් මට ඉවත්ව යාමට කාලයයි. **අබ්භන්තරං** යනු පළමුව මම අභ්‍යන්තර ආසනයක් විය. අලංකාර කළ, උස්බිමක පිහිටි, ඔසවන ලද සුදුකොඩි සහිත රාජාසනයේම මා වඩාහිඳුවාලූහ. **මජ්ඣෙ** යනු පියගැටපෙළ සමීපයේ **පුරා නිද්ධමනා හොති** යනු යම්සේ බෙල්ලෙන් අල්ලාගෙන ඉවතට ඇද දමන්නේ.
**අනුඛණෙ** යනු ඉදින් පානීය ජලය, බීමට පැමිණි මිනිසකු ජලය නොදකින්නේ පැන් නැති ළඳ මඩ ගොඩලා හාරන්නේ, එසේ කොට පැන් ගත්තේ නමුත්, මඩ ගඳින් යුක්තව අමනෝඥ වූ හෙයින් නොබිය යුතු පැන් වන්නේය. එසේ ශ්‍රද්ධාව නැති පුද්ගලයා ඇසුරු කර ලත් ප්‍රත්‍යයේ ද අමනෝඥ වන්නේය. පරිභෝජනයට නුසුදුසු යන අර්ථයයි. **පසන්නං** යනු සුපිහිටි ශ්‍රද්ධාවයි. **රහදං** යනු ගැඹුරු මහමුහුද වැනි. **භජන්තං** යනු තමන් ඇසුරුකළ යුත්තා ම ඇසුරුකළ යුත්තේ. **අභජන්තං** යනු විරුද්ධාර්ථයි. **න භජ්ජයෙ** යනු භජනය නොකළ යුත්තේය යනුයි. **න භජ්ජතී** යනු යම් මිනිසකු තමන් ඇසුරුකරන හිතෛෂී පුද්ගලයකු ඇසුරු නොකරයි ද? හෙතෙම අසත්පුරුෂ ධර්ම නම් වේ. **මනුස්ස පාපිට්ඨො** යනු මිනිස් ළාමක වූ, දුෂ්ට වූ පසුතැවිලි වන්නෙකි. **සාඛස්සිතො** යනු වඳුරා වේ.
**අච්චාභික්ඛණ සංසග්ගා** යනු අතිශයින් නිතර ඇසුරු කිරීමෙන් යුතු. අකාලෙ යන, නුසුදුසු කාලයෙහි අනුන්ගෙන් ප්‍රිය වස්තුවක් නො ඉල්විය යුතුය. එසේ ඉල්ලීමෙන් මිත්‍ර ධර්මය බිඳ වැටේ. මහරජ, ඔබතුමා දිගු කලක් ඇසුරු කිරීම හේතුකොට ගෙන, මා කෙරෙහි පැවැත්වූ මිත්‍ර ධර්මය බින්දේය. **තස්මා** යනු යම්හෙයකින් අධික වූ නිතර ආශ්‍රයෙන් ද, එක්ව නොහැසිරීමෙන් ද මිත්‍රයෝ විනාශ වෙති. දිරායති. එහෙයින් **චිරා චිරං** යනු චිරාත් කාලයක් යවා බොහෝ කලක් ගෙවා **නගච්ඡෙ** සමීපයට නොඑළඹෙන්නේය. **යාචං** යනු ඉල්විය යුතු භාණ්ඩයක් සුදුසු කාලයේ පමණක් ඉල්ලිය යුතුය. **න ජීයරෙ** යනු මෙසේ මිත්‍රයෝ නොදිරත්. විනාශ නොවෙත්. **පුරා තෙ හොමා** යනු යම්තාක් ඔබට මා අප්‍රිය නොවීද, එයින් පෙර ආමන්ත්‍රණය කොට මෙසේ යමු යනුවෙනි.
රජතුමා මෙසේ කීවේය.
ස්වාමීනි! මෙසේ අයැද සිටින්නා වූ අපගේ ආරාධනය, ඇඳිලි බැඳීම ඔබතුමා නො පිළිගන්නේ නම්, සමීපචාරීහු අපගේ කීම නො පිළිගන්නහු නම් යළි මෙහි එක් වරක් පැමිණීම පමණක් කරනු මැනවි.
එහි **නාවබුජ්ඣසී** යනු ඉදින් ස්වාමීනි, මෙසේ ඉල්ලා සිටීමෙන් මා විසින් කරන ලද ඇඳිලි බැඳීම නොදන්නෙහි ද, නොපිළිගත්තේ ද යන අර්ථයයි. **පරියායං** යනු නැවත මෙහි පැමිණීම පිණිස එක්වරක් හෝ උත්සාහ කරන්නේය යයි ඉල්ලයි.
බෝධිසත්ත්වයෝ මෙසේ කීහ.
රට වඩන්නා වූ මහරජ! මෙසේ වෙන්ව කරන්නා වූ අපට අනතුරක් උපද්‍රවයක් නොවන්නේ ද? මහරජ, තොපට ද කිසියම් අන්තරායක් නො වන්නේ ද? එසේනම් කල්යාමෙන් අපි හමුවෙමු. එය ඉතා යහපත්ය.
එහි **එවංචෙ නො** යනු ඉදින් මහරජ, මෙසේ නොයෙක් ආකාර වී වාසය කරන්නා වූ අපට අන්ත්‍රාවක් නොවන්නේ ද? ඔබගේත් මගේත් ජීවිත පවතිද්ද? එවිට අප **පස්සෙමා** බලන්නෙමු යන අර්ථයි.
මෙසේ පවසා බෝසත් තෙමේ රජුට දහම් දෙසා මහරජ, අප්‍රමාදී වන්න යයි පවසා උයනින් නික්ම එක්තරා සුදුසු තැනෙක පිඬු පිණිස හැසිර, බරණැසින් නික්ම පිළිවෙලින් හිමාලය පෙදෙසටම ගොස් ටික කලක් වාසය කොට, නැවත බැස, එක් ප්‍රත්‍යන්ත ගමක් ආශ්‍රිතව වනයක වාසය කළ සේක. එසේ ගිය කාලයේ සිට ඒ ඇමතිවරු නැවත විනිශ්චයේ හිඳ, අවුල් කරමින් මෙසේ සිතූහ. ඉදින් මහාබෝධි පරිබ්‍රාජකයා නැවත පැමිණෙන්නේ නම්, අපට ජීවිතයක් නැත. කිම ඔහු නැවත නොපැමිණෙන ලෙසක් ක්‍රියා කරන්නෙමුයි. ඉක්බිති ඔවුන්ට මෙබඳු අදහසක් පහළ විය. මේ සත්ත්වයෝ තදින් බැඳුණු තැන් දුරු කිරීමට නොහැකි වෙති. මොහු තදින් බැඳුණු තැන් කිම, ඉක්බිති රජුගේ අග මෙහෙසිය බව දැන, එබඳු තැනක් විද්‍යමාන වේ. මොහු නිසා පෙරළා පැමිණෙන්නේය. පෙරළා ඊමට පෙර ඔහු මරන්නෙමුයි ඔවුහු රජුට මේ බව දැන්වූහ. දේවයන් වහන්ස, මේ දවස්වල නගරයෙහි මෙබඳු කථාවක් අසන ලදි. කවර කථාවක් ද? මහාබෝධි පරිබ්‍රාජකයා ද, දේවිය ද ඔවුනොවුන් හසුන් ප්‍රතිහසුන් ගනුදෙනු කරති යනුවෙනි. කුමක් මුල්කොට ද? ඔහු විසින් දේවියට යවන ලද ලිපියක, තම ශක්තියෙන් රජු මරා දැමීමට හැකිය. මට රාජ්‍යය ඡත්‍ර නැංවීමට හැකිවේවා යනුවෙනි. ඇය විසින් යවන ලද ලිපියකින් ද රජුගේ මැරීම නම් මට බාරයි. ඉක්මණින් මහාබෝධි පරිබ්‍රාජකයා පැමිණේවා යනුවෙනි. ඔවුන් යළි යළිත් පවසන දේ, රජු සත්‍ය සේ පිළිගෙන, දැන් කුමක් කළ යුතුදැයි විචාරා දේවිය මරාදැමීමට වටී යයි කී කල්හි, පරීක්‍ෂා නොකර ම ඇයව, නුඹලා විසින් ම මරවා, කැබලි කැබලි කොට සිඳ දමා වැසිකිළි වලෙහි දමවවු යයි කීවේය. ඔවුහු එසේ කළහ. ඇය මරා දැමූ බව මුළු නගරයේ ම ප්‍රසිද්ධ විය.
ඉක්බිති ඔහුගේ පුත්‍රයෝ සතර දෙනා මොහු විසින් නිකරුණේ අපගේ මව මරාදමන ලදැයි, රජුට චෝදනා කළහ. රජ මහත් බියට පත් විය. බෝසත්හු කටකථාවෙන් ඒ ප්‍රවෘත්තිය අසා මෙසේ සිතීය. ඒ කුමාරයන්ට සත්‍යය කියා පියා ක්‍ෂමා කිරීමට මා හැර වෙනත් සමතෙක් නැත. රජුට ජීවිතය දෙන්නෙමි. කුමාරයන් ද පාපයෙන් මුදවන්නෙමි. ඔහු දෙවෙනි දවසේ ප්‍රත්‍යන්ත ගමට පිවිස මිනිසුන් විසින් දෙන ලද වඳුරු මස් අනුභව කොට උගේ හම ඉල්ලා ගෙන අසපුවේ දී වියලා, ගඳ නැති කොට, නිවසේ ද, පොවරනයේ ද අංශකඩයේ ද තැබීය. කුමන කරුණක් වාච්‍යාර්ථය පිණිස බොහෝ තැනක එය තැබීද? ඔහු ඒ සමග රැගෙන අනුපිළිවෙලින් බරණැසට ගොස් කුමරුන් වෙත එළඹ පීතෘඝාතක කර්මය නම් ඉතා දරුණුය. ඔබ එය නොකළ යුතුය. අජරාමර සත්ත්වයේක නම් නැත. මම ඔබලාව ඔවුනොවුන් සමගි කරන්නෙමියි, පැමිණියේ වෙමි. නුඹලා මා විසින් පණිවිඩයක් එවන කල්හි, පැමිණෙවු යයි කුමාරයන්ට අවවාද දී ඇතුල්නුවර උයනට පිවිස වඳුරු සම එළා, ගල්තලාවේ හුන්නේය.
ඉක්බිති ඔහු උයන්පල්ලා දැක, වේගයෙන් ගොස් රජුට දැනුම් දුන්නේය. රජු අසා, හටගත් සොම්නස් ඇත්තේ ඒ ඇමතියන් රැගෙන එතැනට ගොස් බෝසතුන් වැඳ, හිඳ පිළිසඳර කථා කිරීමට පටන් ගත්තේය. බෝසත් තෙම ඔහු සමග සතුටු නොවී වඳුරු සම ම පිරිමැද්දේය. ඉක්බිති ඔහු මෙසේ කීවේය. ස්වාමීනි, නුඹ මා සමග කථා නොකොට, වඳුරු සම ම පිරිමදිහි. මේ වඳුරා විසින් ඔබට කවර ආකාර උපකාරයක් කරන ලදද? එසේය මහරජ, මට බොහෝ උපකාර ඇත. මම ඔහුගේ පිටේ හිඳ ඇවිද්දෙමි. ඔහු මට වතුර ගෙනත් දුන්නේය. මා වසන තැන හැමැන්දේය. ආභිසමාචාරික වත් පිළිවෙත් ද මට කෙළේය. මම තමාගේ දුර්වල සිත නිසා උගේ මස් කා, සම වියලා අතුරා හිඳිමි. නැතහොත් හොවා සිටිමි. එය මට මෙසේ බොහෝ උපකාරයයි ඔහු ඔවුන්ගේ වාදයන් බිඳීම පිණිස වානර සම මෙන්, වඳුරා ම, වඳුරු ව්‍යවහාරය නංවා ඒ ඒ පිළිවෙල මාරුකිරීම සඳහා මේ කථාව කීවේය. ඔහු ඔහුගේ නැවතුමට පෙර පිටෙහි හිඳුවා හැසිරේ යයි කීවේය. එය අංශයෙහි තබා පැන්කළය ගෙන එන බැවින් පැන්කළය ගෙනාවේ යයි කීවේය. ඒ සමින් බිම සම මට්ටම් කිරීමට වසන තැන අතුගෑවේ යයි කීවේය. හෝනා කල්හි ඒ සමෙන් පිට මඩින කල්හි පා ස්පර්ශ කිරීමෙන් මට වත් පිළිවෙත් කළේ යයි කීවේය. බඩගිනි ඇති කල්හි ඔහුගේ මස් ලැබ කෑ බැවින් මා වනාහි තමන්ගේ සිත දුර්වල නිසාවෙන් මස් කෑවේ යයි කීවේය.
ඒ අසා ඒ ඇමතියෝ ප්‍රාණඝාතයක් ඔහු විසින් කරන ලද්දේ යන හැඟීමෙන් බලවු, පැවිද්දාගේ ක්‍රියාව, වඳුරා පවා මරා මස් කා සම ගෙන හැසිරේ යයි, අතින් ගසා අපහාස කළහ. බෝසත්හු ඔවුන් එසේ කරනවා දැක, මොවුහු තමන්ගේ කථාව බිඳවීම සඳහා මගේ සම ගෙන පැමිණි බව නොදනිත්. දන්වන්නෙමියි, ඔවුන්ට, අහේතුකවාදියා අමතා විචාළේය. ඇවැත්නි, නුඹ කුමක් නිසා මං පරිහාස කරහිදැයි මිත්‍රද්‍රෝහී ක්‍රියාවක් ද ප්‍රාණඝාතයක් ද කරන ලද නිසාවෙනි. ඉක්බිති බෝසත් තෙම යමෙක් ගතියෙන් ද, දැකීමෙන් ද එය අදහා එසේ කරන්නේය. ඔහු විසින් කුමන නපුරු ක්‍රියාවක් කරන ලද්දේදැයි ඔහුගේ විවාදය බිඳිමින් කීවේ ය.
ලෝ වැසියන් එක්වීමෙන් හා ස්වභාවයෙන්, ඒ ඒ තන්හි සැප දුක් විඳින්නේ, නො කැමැත්තෙන් වුව ද, නො කටයුතු පාප කර්මයක් හෝ කළයුතු කුශල කර්මයක් හෝ කෙරෙයි යනු තොපගේ කීම නම්, මෙසේ නො කැමැත්තෙන් ස්වාභාවිකව කරන මේ ක්‍රියාවෙහි කවර නම් පාප කර්මයෙක් බැඳේ ද?
තොප විසින් පවසන ලද ඒ අර්ථය ද ධර්මය ද (අහේතුකවාදය) යහපත් වේ නම්, ලාමක නොවේ නම්, යුෂ්මතාගේ වචනය සත්‍ය වේ නම්, ඒ වානරයා මා විසින් නසන ලද්දේය. එහි ලා මගේ වරද කුමක් ද?
ඉදින් තමාගේ වාදයෙහි අපරාධය දන්නෙහි නම්, නුඹ මට නො ගරහන්නේ ය. භවත්හු එබඳු වේ.
එහි **උදීරිණා** යනු කථාවෙහි **සංගහත්‍යා** යනු ස්වභාවයයි. වසන ලද විශේෂ ජාතින්ගේ ඒ ඒ ජාතිවල ආ ස්වභාවයයි. **භාවායමනුවත්තති** යනු ස්වභාවයෙන් අනුව පැවතීමයි. කරණාර්ථයෙහි සම්ප්‍රදානයි. **අකාමා** යනු අකමැත්තෙන් නිශ්චය නොකර, **අකරණීයංවා** යනු නොකළ යුතු පාප කර්මයක් **කරණීයංවා** යනු කුසල් කළයුතු, **කුබ්බති** යනු කරයි යනු අර්ථයි. **කවිධා** යනු මෙලොව කවරෙක් මෙය කියන ලද්දේ වෙයිද? නුඹ අහේතුවාදියෙකි. හේතුවක් නැත. ඵලයක් නැත. සත්ත්වයන්ගේ අපිරිසිදු නැත ආදි දෘෂ්ටියෙන් යුක්ත වූයේ මේ ලෝකය ස්වභාවයෙන් ගතියෝ අනුව පවතියි. පරිණාම වේ. ඒ ඒ තැන සුවදුක් අනුභව කරයි යනු කැමැත්ත රහිතව පව් හෝ පින් කරයි යයි, කියහි. මේ ඔබේ වදනින් ඉදින් එසේ මෙසේ ඇතිකල්හි නොකැමැත්තේ කරන කල්හි තමන්ගේ ධර්මතාවයෙන් පවත්නා කල්හි මෙලොව පාපකාරී සත්ත්වයා පාපයෙන් ඇලෙයි. ඉදින් තමා විසින් නො කරන ලද පාපය නිසාවෙන් කිසිවෙක් නො ඇලෙයි. නො ඇලෙන්නේය.
**සො චෙ** පින්වත, තොප තොපගේ අහේතුකවාදී සංඛ්‍යාත අර්ථය ද තදර්ථ ජෙතකසංගති භාවය ද, ධර්මය ද, යහපත් වී නම්, ලාමක නොවී නම්, **කල්‍යාණෙ වෙ න පාපකෙ** කල්‍යාණ වී නම්, යහපත් වී නම්, ලාමක නොවී නම්, හෙවත් අහේතුක ප්‍රත්‍යයෙන් සත්ත්වයන් කිලිටු වන්නේය. කාරණයක් නැතිව ම සුව දුක් විඳින්නේ යයි කියන ලද තාගේ වචනය සත්‍ය වී නම්, **සුභතො වානරො මයා** මා විසින් මනාකොට වානරයා මරණ ලද්දේ නම් වේ. **විජානියා** ඉදින් තොප තොප ගේ විරෝධී වූ වාදයේ අපරාධය දන්නේ වී නම් ඔබ මට ගර්හා නො කරන්නේය. කවර හෙයින්ද? **භොතො වාදොහි තාදිසො** එහෙයින් දැන් තෝ මෙතෙම මගේ වාදය පිළිපදින්නේ යයි මට ප්‍රශංසා කිරීම වටනේය. තමන් ගේ වාදය තමන් ම නො දක්නා හෙයින් මට ගරහයි.
මෙසේ මහසත්ත්වයාණෝ, ඔහුට නිග්‍රහ කොට නිහඬ කෙළේය. ඔහු ද, රාජපිරිස් මැද උකටලී වූයේ, බිම බලාගෙන ම හුන්නේය. බෝසත්හු ද ඔහුගේ වාදය බිඳ ඊශ්වර නිර්මාණවාදියා අමතා ඇවැත්නි, නුඹ මට කවරක් නිසා පරිහාස කරහි ද? ඉදින් ඊශ්වර නිර්මාණවාදය හරයෙන් තොරයයි කියා මෙසේ කීවේය.
යම් ඊශ්වරයෙක් ලොව මවයි ද? ලෝකයාගේ පැවැත්ම සංවිධානය කෙරේ ද? දියුණුව හා පිරිහීමත් කරන්නේ ද? කුශල හා අකුශල කර්ම කරන්නේ ද? ඒ ක්‍රියාව කරන පුද්ගලයා ඊශ්වරයාගේ අණ ඉටු කරන්නෙකි. ඒ පාපකර්මය ඊශ්වරයා සතු ය. මා සතු නො වේ.
තොප විසින් ප්‍රකාශ කරන ඒ ඊශ්වර නිර්මාණවාදය යහපත් නම් සත්‍ය නම්, අලාමක නම් භවත්හු ගේ වචනය සත්‍ය නම්, ඒ වානරයා මා විසින් මරන ලද්දේ ය. (එය ඊශ්වරයාගේ අණ පිළිපැදීමකි.)
ඉදින් ඔබ ඔබ ගේ වාදය දනී නම්, වාදයාගේ දෝෂය දනී නම් ඔබ මට ගරහන්නේ නො වේ. ඔබගේ වාදය එබඳුය.
එහි **කප්පෙති ජීවිතං** යනු ඉදින් බ්‍රහ්මයා හෝ අන් කිසි ඊශ්වරයෙක් හෝ නුඹ කෘෂිකර්මයෙන් ජීවත්වන්න. ගවයන් රැකීමෙන් හෝ ජීවත්වන්න. මෙසේ මුළු ලෝවැසියාගේ ජීවිත සංවිධානය කරයි. විචාරයි. **ඉද්ධිං බ්‍යසන භාවඤ්ච** යනු ඓශ්වර්ය ප්‍රභේද සැපය ද, ඤාති ව්‍යඤ්ජනාදි භාවය ද, අවශේෂ කුසලාකුසල කර්මයන් ද යන සියල්ල ඊශ්වරයා ම කරයි. ඊශ්වරයාට ම කැපය. **නිද්දෙසකාරී** යනු ඔහුගේ නිර්දේශය අණ කරද්දී ම සෙසු කිසියම් මිනිසකු, එසේ ඇතිකල්හි යම් කිසිවෙක් පව්කම් කරයි ද? ඒ ඊශ්වරයා විසින් කරන ලද බැවින් ඊශ්වරයා ම ඒ පාපයෙන් ඇලෙයි. සෙස්ස පළමු ආ නියමයෙන් ම දතයුතුයි. යම්සේ මෙහිම සියල්ල පවතියි.
‍මෙසේ අඹගසින් ම මුගුරක් ගෙන අඹ කඩන්නාක් මෙන් ඊශ්වර දර්ශනය විසින් ම ඊශ්වර ධර්මය බිඳ පුබ්බෙකත හේතුවාද අමතා “ඇවැත්නි, මට හිනාවන්නෙහි ඉදින් පුබ්බේකත හේතුවාදය සත්‍යයක්” යයි හඟියි ද යයි කියා මේ ගාථාව කියයි.
සත්ත්වයා පෙර කළ කර්ම හේතුවෙන් ම සුව දුක් දෙකට පැමිණෙයි ද? පෙර කරන ලද පව්කම් ඒ ණය (මෙලොවදී) මුදා හරියි ද? එසේ නම් මා විසින් වඳුරා මැරීම පුරාණයෙන් මිදීම වේ. එසේ ඇතිකල්හි මෙහිලා කවරෙක් පාප කර්මයෙන් බැඳේ ද?
තොප විසින් පවසන හේතුඵලවාදී අර්ථය ද ධර්මය ද යහපත් වේ නම්, අලාමක වේ නම්, ඔබගේ වචනය සත්‍ය වේ නම්, ඒ වානරයා මා විසින් මනාව නසන ලද්දේ ද? එහිලා වරද කුමක් ද?
ඉදින් තමාගේ වාදයෙහි වැරැද්ද දෝෂය දන්නේ නම් මට නො ගරහන්නෙහිය. තොපගේ වාදය එබඳුය. (තාපසයා කීය.)
එහි **පුබ්බෙකතහෙතු** යනු පෙර භවයන්හි කරන ලද කර්ම හේතුවෙන්ම. **තමෙසො මුඤ්චතෙඉණං** යනු යමෙක් වද බන්ධනාදියෙන් දුකට පැමිණේ ද, ඉදින් හේ, යම්බඳු ඔහු විසින් කරන ලද. පෞරාණික පාපකර්මයන්ගේ ණය දැන් මුදවාලයි. එසේ ඇතිකල්හි මේ මගේ ද පරණ ණයකි. අද එයින් මිදුනේ වෙයි. මේ වඳුරා පෙර ජාතියෙහි පරිබ්‍රාජකයෙක්ව සිට, ඒ ජාතියේ වඳුරකුව උපන් මා මරා කන ලද්දේය. ඒ මම මේ ආත්මයේ පරිබ්‍රාජකව සිට, මේ වඳුරා මරණයට පත් කළෙමි. අප දෙපක්‍ෂයෙන් කවුරුනම් මේ පාපයෙන් පාපී වේ ද? කාට නම් පව පැවරේද? මෙලොව කවරෙක් පාපයෙන් ඇලෙයි ද?
මෙසේ හෙතෙම වාදය බිඳ උච්ඡේදවාදියා අභිමුඛ කොට ඇවැත්නි, නුඹ දුන් දෙයෙහි විපාක නැත ආදිය කියා මෙහිදී ම සත්ත්වයන් සිඳ දමන්නෙහිය. පරලොව යන කෙනෙක් නම් නැතැයි සිතන්නේය. එහෙයින් මට අපහාස පිණිස සිනහ වන්නේ දැයි තර්ජනය කොට මෙසේ කීවේය.
සතර මහා භූතයන් කරණකොට ගෙන සත්ත්වයන්ට රූපාදිය ලැබෙත්. යමකින් රූපය හටගනීද, (කාලක්‍රියා කාලයෙහි) යළි එහිම එළඹෙයි. මෙලොව උපන් සත්ත්වයා මෙලොව ජීවත් වෙයි. පරලොව උපන් සත්ත්වයා ගති වසයෙන් මෙලොවට නො පැමිණ එහිම විනාශ වෙයි.
මේ ලෝකය තෙමේ ම විනාශ වෙයි. බාලයෝ ද පණ්ඩිතයෝ ද විනාශ වෙති. මෙසේ ලොව විනාශයට පත්වන කල්හි කවරෙක් නම් පාප කර්මයෙන් බැඳේ ද?
තොප විසින් පවසන ඒ උච්ඡේදවාදය යහපත් වේ නම්, අලාමක වේ නම්. නිවරද වේ නම්, සත්‍ය වේ නම්, ඒ වානරයා මා විසින් මරණ ලද්දේ එහිලා මාගේ වරද කුමක් ද?
ඉදින් ඔබ ඔබ ගේ වාදය දනී නම්, වාදයාගේ දෝෂය දනී නම් ඔබ මට ගරහන්නේ නො වේ. ඔබගේ වාදය එබඳුය.
එහි **චතුන්නං** යනු පඨවි ආදි සතරමහා භූතයන්ය. **රූප** යනු රූපස්කන්ධයයි. **තත්‍ථෙව **යනු යම්හෙයකින් ඒ රූපය හටගනියිද එය නිරුද්ධවන කල්හි ද, එය ම විනාශ වෙයි. මෙයින් ඒ සතරමහා භූතයන්ගෙන් යුතු මේ මිනිසා යම්කලෙක කළුරිය කරයිද, පඨවි ධාතුව, පඨවි කයට එක්වේ. එය අනුව යයි. ආපෝ, තේජෝ, වායෝ ධාතු ද, ඒ ඒ ධාතූන්ට එක් වේ. එය අනුව යයි. ආකාශ ඉන්‍ද්‍රියන් ද, ගමන් කරයි. මිනීපෙට්ටිය සහිත දෙන මිනිස්සු පස්දෙනෙකු මෘතදේහය රැගෙන යති. යම්තාක් සොහොන දක්වා ගෙන ගියා වූ සත්ත්වයන්ගේ පියවර සටහන් පෙනෙන්නේය. ආදාහන කෘත්‍යයෙන් පසු පරෙවි ඇට සේ, මිනිස් ඇට පමණක් සේසව අළු කෙළවර කොට පවතී. යම් කෙනෙක් දෙන ලද දානයාගේ විපාකයක් ඇතැයි කියන්නේ නම්, එය මුසාවකි. හිස් ප්‍රලාපයකි. බාලයෝ ද පණ්ඩිතයෝ ද මරණින් පසු විනාශ වෙති. නැවත උත්පත්තියක් නැත යන මේ අර්ථය දෘෂ්ටිය තොප විසින් පිහිටුවන ලදි. **ඉධෙවා** යනු මේ ලෝකයේ ම ජීවත්වූයේ වෙයි යනුයි. **පෙච්ච පෙච්ච විනස්සති** යනු පරලොව දී උපන් සත්ත්වයේ ජාති ස්වභාව වශයෙන් මෙහි නොපැමිණි ඒ පරලොව දී විනාශ වන්නේය. සිඳී බිඳී යන්නේය. මෙසේ **විනාශවන ලෝකයෙහි කවරෙක් පාපයේ ඇලේද යනුයි**.
මෙසේ ඔහු ඔහු ගේ වාද බිඳ දමා ශස්ත්‍ර විද්‍යාධරවාදියා අමතා ඇවැත්නි, නුඹ මව්පියන් වුව ද, මරා තමන්ගේ කර්තව්‍යය කළයුතුයයි මේ ලබ්ධිය ඔසවා තබා හැසිරෙමින් කුමක් නිසා මට අපහාස කළේදැයි කියා මෙසේ කීවේය.
රාජ්‍යපාලන විද්‍යාධාරීහු ලෝකයේ අඥානයෝ ය. පණ්ඩිතමානීහුය. කීවාහුය. මව්පියන් ද නසා, නැතහොත් ජ්‍යෙෂ්ඨ සොයුරා හෝ නසා, තමන්ගේ අඹුදරුවන් නසා හෝ තමන්ගේ අර්ථ සිද්ධි සළසා ගතයුතු බව කීවේය.
එහි **ඛත්තවිධා ඛත්තවිජ්ජා** යනු ද පාඨයි. ශස්ත්‍ර විද්‍යාධාරීන්ට මෙය නම් වේ. **බාලා පණ්ඩිතමානිනා **යනු බාලයෝ ද, පණ්ඩිතයෝ ද සමානය. අපි තමන්ගේ පණ්ඩිත බව ප්‍රකාශ කරන්නෙමුයි සිතන්නේ, පණ්ඩිතමානීව සිට මෙසේ කීවාහුය. **අත්‍ථොචෙ** යනු ඉදින් තමන්ගේ එබඳු ආකාර බව, කිසියම් අර්ථයක් ඇද්ද කිසිවක් නැද්ද දුරුකළ යුතු වන්නේය. සියල්ලෝ විනාශ කළයුතුයයි කියත්. නුඹ ද ඔවුන්ගෙන් එක් අයෙකි.
මෙසේ ඔහුගේ ලබ්ධිය (වැලඳගැනීම) පිහිටුවා තමන්ගේ ඇදහීම ප්‍රකාශ කරමින් මෙසේ කීවේය.
යම් ගසෙක සෙවනැල්ලේ හිඳින්නේ හෝ සයනය කරන්නේ ඒ ගසේ අතු නොබිඳිය යුතුය. මිත්‍රද්‍රෝහීකම ලාමක, පාපී ක්‍රියාවක් වේද එහෙයිනි.
ඉදින් අර්ථ සිද්ධියක් හටගත් සහමුලින්ම උදුරන්නේය යන කීමක් ඇත. මා විසින් වඳුරා නසන ලදී යන දෙය ද සියලු දේ අතර මට මාර්ගෝපකරණයන්ගෙන් මට අර්ථ සිද්ධිය වන නිසාය.
ඒ මිත්‍ර ද්‍රෝහිත්වය පිළිබඳ කීම අර්ථ සහිතත් වේ නම්, දැහැමින් වේ නම්, යහපතුත් වේ නම්, අලාමකත් වේ නම්, පින්වතාගේ කීම සත්‍ය නම්, ඒ වානරයා නැසීම පිළිබඳව මාගේ වරද කුමක්ද?
ඉදින් ඔබ ඔබ ගේ වාදය දනී නම්, වාදයාගේ දෝෂය දනී නම් ඔබ මට ගරහන්නේ නො වේ. ඔබගේ වාදය එබඳුය.
එහි පින්වත, ක්‍ෂත්‍රිය විද්‍යාව අපගේ ගුරුවරු මෙසේ වර්ණනා කරත්. තමන් විසින් පරිහරණය කරන ලද සෙවණ ඇති ගසේ අතු කොළ නොකඩන්නේය. මිත්‍රද්‍රෝහී වූ පාපකාරී වූ ඔබ මෙසේ කියහි. **අථ අත්‍ථෙ සමුප්පන්නෙ සමූලම්පි අබ්බහෙ** යනු මට ද මාර්ගෝපකරණයකින් ප්‍රයෝජන අවශ්‍ය විය. එහෙයින් මා විසින් වඳුරා නසන ලදි. එහි කවර දෝසයක් ද? (එය තොපගෙ දෘෂ්ටියට අනුරූපය.)
මෙසේ හෙතෙම ඔවුන් පස්දෙනාගේම වාද බිඳ දමා ඔවුන් අතර සිටි රජු අමතා මහරජතුමනි! නුඹ මේ මංපහරණ මහසොරුන් පස්දෙනා ගෙන හැසිරෙයි. මෙබඳු අදහස් පැවැතුම් ඇති අඥානයන් ඇසුරු කරන පුද්ගලයා මෙලොව වශයෙන් ද පරලොව වශයෙන් ද මහ දුකකට පත්වන්නාහු යයි කියා රජුට ධර්මදේශනා කරමින් මෙසේ කීය.
අහේතුකවාදකවාදී පුරුෂයෙක, ඊශ්වර නිර්මාණවාදියෙක, පුබ්බෙකත හේතු වාදියෙක, උච්ඡේද වාදියෙක, ශස්ත්‍ර විද්‍යා ධාරියෙක යන මොවුන් පස්දෙනෙක්,
ඒ අසත්පුරුෂයෝ තමන්ද පව්කම් කරන්නෝය. අනුන් ලවා ද කරවන්නෝය. අසත්පුරුෂ සංසර්ගය දුකකි. කටුක කර්කශ විපාක වැඩෙන්නකි.
එහි **තාදිසො** යනු මහරජ, මේ පංච දෘෂ්ටිගතික වූ එබඳු පුරුෂයෝ (පංච ආනන්තරිය කර්ම) තෙමේ ද පව්කම් කරන්නේය. යමෙක් ඔහුගේ වචන අසයි ද, එබඳු වූ අන්‍යයා ද එසේ පව් කරන්නේය. **දුක්කටො** යනු මෙබඳු ආකාර වූ අසත්පුරුෂයන් සමග එකතුවීම පරලොව ද, මේ ලොව ද **දුක්කටොකටුකුද්‍රයො** දුක් කටුක කර්කශ වෙයි. මේ අර්ථය ප්‍රකාශ කිරීමට “මහණෙනි, යම් කිසිවකින් යම්කෙනෙකුට බිය උපදිත් ද, ඒ සියල්ලම බාලයා නිසායයි සූත්‍රය ගෙනහැර දැක්වීය. ගෝධ ජාතකය, සංජීව ජාතක, අකිත්තිජාතක ආදියෙහි මේ අර්ථය බබළවා ඇත.
දැන් උපමා දැක්වීම් වශයෙන් ධර්ම දේශනාව වඩමින් පැවසූහ.
පෙර වෘකයෙක් නො සැක වූයේ බැටළු හමක් පොරවාගෙන එළු රැළකට පැමිණ තිරළු දෙනක් ද එළු දෙනක් ද එළුවකුද කා කැමති සේ පලා ගියේය.
එබඳු වූ ඇතැම් ශ්‍රමණ බ්‍රාහ්මණයෝ ද වෙති. ඔවුහු ආහාර නො බුදිති. ගොඩැලි හිස් බිම්වල නිදති. දූවිලිවලින් යුක්ත වූවාහු උක්කුටිකයෙන් හිඳ තපස් කරති. වාර භෝජනය ද පැන් පානය ද නොකරති. පහත් හැසිරීම ඇති මොවුහු අපි රහතුන් යයි ප්‍රකාශ කරමින් සිවුරු පොරවාගෙන මිනිසුන් රවටත්.
මෙබඳු බාල අසත්පුරුෂයෝ ලොව පණ්ඩිත මානීව සිට එබඳු පව්කම් කරන්නෝ ය. අන්‍යයන් ලවා ද කරවන්නෝය. අසත්පුරුෂ සංසර්ගය දුක් කටුක කර්කශ උපද්‍රවයකි.
යමෙක් ලොව වීර්ය නැතැයි කියත් ද හේතුව ද බැහැර කරයි. අත්තකාර පුරුෂකාර පරාක්‍රමය යමෙක් හිස්යයි වර්ණනා කරත්ද?
මෙබඳු අසත්පුරුෂ බාලයෝ ලොව පණ්ඩිත මානීව සිට එබඳු පව්කම් කරන්නේය. අන්‍යයන් ලවා ද පව්කම් කරවන්නේය. ලොව අසත්පුරුෂ සංසර්ගය දුක් කටුක හුලකි.
ඉදින් මෙබඳු වීර්යයක් නො වන්නේ නම්, යහපත් වූ ද, ලාමක වූ ද කර්මයකුත් නො වන්නේ නම්, රජ තෙමේ වඩුවකු පෝෂණය නො කරන්නේය.
යම්හෙයකින් වීර්යය ඇත්තේ ද, යහපත් වූ ක්‍රියාවක් ඇත්තේ ද එසේනම් රජු ප්‍රාසාදාදිය කරවයි. වඩුවා ද පෝෂණය කරයි.
ඉදින් වර්ෂ සියයක් වර්ෂාව නොවසින්නේ ද, හිම නොවැටෙන්නේ ය. මේ ලෝකය සිඳී බිඳී යන්නේය. මේ ප්‍රජාව විනාශ වන්නේ ය.
යම්හෙයකින් වර්ෂාව වසී ද, හිම ද පැතිරී යයිද? එහෙයින් ශස්‍ය සම්පත් පැසෙයි. චිරාත් කාලයක් රට ද පාලනය වන්නේ ය.
රූප සම්පන්න වූ තරබාරු ගවයන් අතර, ප්‍රධාන ගවයා ඇදට වක්ව ගමන් කරයි ද? අන් සියල්ලෝ වක් ව ගමන් කරති. ඇදට නො යන කල්හි එසේ නොවේ.
එපරිදි මිනිසුන් අතර යමෙක් ශ්‍රේෂ්ඨ යයි සම්මත ද, ඉදින් ඔහු අධර්මයේ හැසිරේ ද, සෙසු ජනතාව ද එසේ ය ඉදින් රජතුමා අධාර්මික වේ නම් සියලු රටවැසියා අධර්මයට පත්ව දුකට පත්වෙති.
ගවයන් සමූහයක් අතරින් ප්‍රධාන ගවයා සෘජුව ගමන් කරයි ද, සියල්ලෝ සෘජුව ගමන් කරති. සෘජුව නොයන කල්හි එසේ නො වේ.
එපරිදි මිනිසුන් අතර ශ්‍රේෂ්ඨ සම්මත වූ යමෙක්, ධර්මයේ හැසිරේ ද, සෙසු ජනතාව ද එසේ වේ. ඉදින් රජු ධාර්මික වේද, සියළු රටවැසියා ධාර්මික වේ. මුළු රටම සුවසේ වෙසෙයි.
යමෙක් පලගත් අඹ ගසකින් අමු ගෙඩියක් කඩයි ද, හෙතෙම ඒ ගෙඩියේ රසය නො දනී. ඒ ඵලයෙහි බීජය ද නැසේ.
මහගසක් බඳු රට, යමෙක් අධර්මයෙන් පාලනය කරයි ද, හෙතෙම ඒ රටේ අයබදු රසය නො විඳියි. එම රට ද විනාශව යන්නේය.
ගෙඩි ඇති මහගසක ඉදුණු ගෙඩිය යමෙක් සිඳියි ද, ඔහු එහි රසය ද දැනගනියි. බීජය ද විනාශ නො කරන්නේ ය.
මහ ගසකට උවම් ඇති රට යමෙක් ධර්මයෙන් පාලනය කරයි ද, ඔහු රටෙහි අයබදු රසය ද දැනගනියි. රට ද නො නසන්නේ ය.
යම් රජකෙනෙක් සිය ජනපදය අධර්මයෙන් පාලනය කරයි ද? ක්‍ෂත්‍රිය වූ ඒ රජුට සියළු ඖෂධයන් හා විරුද්ධ වූයේ ය.
එසේ ම නියම්ගම් වැසියන් ද, වාණිජ ප්‍රජාවද බදුගෙන ඊම් සුංවත් දීම් වසයෙන්, ඕජදාන බදු ගෙවීම් වසයෙන් බිලිදීම් කරන්නන් ද, හිංසා කෙරේ නම් හේ භාණ්ඩාගාරය හා විරුද්ධ වූයේ වෙයි.
පහරදීමට සුදුසු තැන් දන්නා වූ (යුද සෙන්පතීන්ද) යුද්ධයෙහි කළ පුරුදු ඇති මහා යෝධයන් ද, ප්‍රසිද්ධ වූ මහා ඇමතියන් ද යම් රජෙක් හිංසා කෙරේ නම්, ඒ රජ බලසෙනග සමග විරුද්ධ වන්නේ ය.
එසේ ම, බ්‍රහ්මචාරී වූ සෘෂිවරුන් පැවිද්දන්ට හිංසා කරන, අධර්මව හැසිරෙන ක්‍ෂත්‍රිය වූ හෙතෙම ස්වර්ගයට විරුද්ධ වේ.
අදැහැමි යම් රජකෙනෙක් දූෂිත නොවූ සිල්වත් වූ බිරිඳ නසත් ද, රැහැනට අසුවූ වැද්දා මෙන් එම පාපය ගැන පුත්‍රයන් විසින් හෝ විරුද්ධවනු ලැබේ.
මහරජ! දනව් වැස්සන් කෙරෙහි ද නියම්ගම් වැස්සන් කෙරෙහි ද බලසෙනග කෙරෙහි ද, ධර්මයෙහි හැසිරිය යුතුය. පැවිද්දන්ට හිංසා නො කළ යුතුය. අඹුදරුවන් කෙරෙහි සම ව හැසිරිය යුතුය.
එබඳු ආකාර වූ රාෂ්ට්‍ර පාලකයා අක්‍රෝධ සුළු වූයේ, අසුරාධිපතියන් හමුවේ ශක්‍ර දේවේන්ද්‍රයා මෙන් හාත්පස ජයභූමිය සාදවාලයි. අසල්වැසි සතුරන් කම්පා කරයි.
එහි **බකාසු පුබ්බෙ** යනු පෙර (බක නම් වූ) වෘකයෙක් යනුයි. අසූ යන නිපාත මාත්‍රයකි. මෙය මෙසේ ද කියන ලදි. මහරජ, පෙර එළුවන් බඳු රුවින් යුත් බක නම් වූ යුගදිවියෙක් වාසය කෙළේය. උගේ වලිගය ඉතා දීර්ඝය. ඔහු එය කලවා අතර ගසාගෙන බැටළු රූපයෙන් එළුවන් රංචු අතරට පිවිසෙයි. එහිදී එළුදෙන කා එළු පැටියන් ද මරා එළුවකු ද මරා කැමති පරිදි පලායයි. **තථා විධෙකෙ** යනු එබඳු ආකාර වූ ඇතැම් මහණ බමුණෝ පැවිදි ලිංගයෙන් ස්වරූපයෙන් පෙනීසිට තමන්ගේ ස්වරූපය වසාගෙන මිහිරි වචන ආදියෙන් හිතවත් බව පෙන්වා ලෝකය රවටත්. **අනාසකා **යනු අප කිසිදු ආහාරයක් නො ගන්නෙමුයි කියා මිනිසුන් රවටති. සමහරු අපි කිසිවක් නො අතුළ උස් බිම්වල රළු පොළවේ හොවින්නෙමුයි මිනිසුන් රවටති. තව කොටසක් ඇඟ පුරා දූවිලි නාගෙන සිටියි. තව අයෙක් අපි උක්කුටියෙන් සිටින්නමෝ වෙමු යයි පැන පැන යති. සමහරු අපි ධර්මය රකින්නෝ පැන් නො බොමුයි කියයි. තව කොටසක් සත්දිනකින් හෝ දස දිනකින් හෝ දෙපෝ වරක් කන්නන් ය කියති. **අරහන්තොවදානා** යනු, පාපචාරීව සිට, අපි අර්හත් යයි පවසමින් හැසිරෙත්. **එතෙ** යනු මහරජ; මේ පස් ජනතාව වෙත්වා! නැතහොත් අනෙක් දෘෂ්ටිගතික වූ මේ සියළුම අසත්පුරුෂයෝයි. **යමාහු** යනු යමෙක් කීවාහුද යමෙක් කියත්ද?
**සචෙහි විරියං නාස්සා** යනු මහරජ; ඉදින් ඤාණ සම්ප්‍රයුක්ත වූවාහු කායික හා චෛතසික වීර්යයක් නො වඩන්නාහු යයි **කම්මං** යනු කල්‍යාණකාරී වු පාපකාරී වූ කර්ම ද ඉදින් නොවන්නේ, නොකරයි. මෙසේ ඇතිකල්හි වඩුවකු හෝ වෙනත් කරවන්නෙකු හෝ රජු වැටුප් වියදම් දී පෝෂණය නොකරන්නේය. **නපියන්තානි** යනු සප්තභූමික ප්‍රාසාදාදියෙහි නිමවීම් පිළිබඳව උත්සාහ නොකරන්නේය. කුමන කරුණක් නිසාද යත්! වීර්යාගේ ද කර්මයාගේ ද නොපැවැත්ම නිසාවෙනි. **උච්ඡිචෙඡ්ඡය්‍ය** යනු මහරජ; ඉදින් වසර සියයක් කලක් වර්ෂාවක් නොවසින්නේ නම් පිනි බිඳුවකුදු නොවැටෙන්නේ නම් ඉක්බිති කල්පයක් උදාවන කාලය මෙන් මේ ලෝකය විනාශ වන්නේය. උච්ඡේදවාදියා කියන ලද නියමයෙන් සිඳීමක් නම් නැත. **පල්ලතෙ** යනු පාලනය කරයි.
**ගවඤ්චෙතර මානානං** යන ගාථා සතර රජුට ධර්මදේශනාවක් ම වශයෙන් කියන ලද්දකි. **තථා මහාරුක්ඛස්සා** යන ආදියෙන් එහි **මහාරුක්ඛස්ස** යනු මිහිරි අඹ ගසක ගේ යනුයි. **අධම්මෙන** යනු අගතියට යාමෙනි. **රසඤ්චස්ස න ජානානි** යනු අධාර්මික රජු, රටේ රසය හරය නො දනියි. අය සම්පත නොලබයි, විනාශ වන්නේය. ශූන්‍ය වෙයි. මිනිස්සු ගම් නියම්ගම් හැර දමා ප්‍රත්‍යන්ත විෂම පර්වත ඇසුරු කරති. සියළු ආදායම් මාර්ග විනාශ වෙයි. **සබ්බොසධීහි** යනු සියළු මුල් සම් කොළ ගෙඩි මල් ආදියෙන් ද ගිතෙල්, නවනීත, වෙඬරු ආදී ඖෂධ වර්ගවලින් ද විරුද්ධ වේ. ඒවා නොහටගනිත්. අධාර්මික රජවරුන් නිසා පෘථිවිය ඕජස් රහිත වෙයි. ඒවායේ ඕජස් රහිත බව නිසා ඖෂධයන්ගේ ඕජස නැති වෙයි. ඒවා රෝග සමනය කිරීමට නොහැකි වෙයි. මෙසේම හෙතෙම ඒවා සමග විරුද්ධ වූවා වෙයි.
**නෙගමෙ** යනු නියම්ගම්වාසි කෙළෙඹියන්ට හිංසා කරන්නේ පීඩා කරන්නේ. **යෙ යුත්තා** යනු, දියගොඩ දෙක්හි වෙළඳාමෙහි නියුක්ත වෙළඳුන්ට හිංසා පීඩා කරන්නේ ද, **ඔජදාන බලිකාරෙති** යනු ඒ ජනපදයන්ගේ භාණ්ඩ ප්‍රවාහනයේදී සුංවත් වසයෙන් ෂට්භාග දසභාග වශයෙන් අයුත්තියෙන් කරවුවර ගන්නේද, **ස කොසනාති**, මෙසේ හිරිහැර කරන ඒ අධාර්මික රජු ධන ධාන්‍යයෙන් පිරිහෙන්නේ ඉෂ්ට කෝෂ්ටාගාරාදියෙන් ද විරුද්ධ වන්නේය. **පහාරවර ඛෙත්තඤ්ඤූ** මේ තැනදී විදිනට වටනේයයි නියම ජයභූමිය දන්නා වූ, දුනුවායන්, **සංගාමෙකත නිස්සමෙ** යුද්ධයෙහි දක්‍ෂව ක්‍රියා කළ යුද සේනාපතීහු. **උස්සිතෙ** උගත් විදග්ධ මහා මාත්‍යයන්, **හිංසයන්ති** මෙපරිද්දෙන් තමන් විසින් ම පීඩා කරන්නේ හෝ අනුන් ලවා පීඩා කරවන්නේ යනුයි. **බලෙන** යනු එසේ තමන්ට බොහෝ උපකාරී වූ මහාමාත්‍යයන්, යුද සේනාපතීන් ආදීන්ට බල කාමයෙන් හිංසා කරන්නා වූ රජු කෙරෙහි, තමන්ට උපකාරී වූ අයටත් එසේ කළේ නම් අවශේෂ අපට කෙසේ වේදැයි සිතා හමුදා භටයෝ රජුව අත්හරිති. මෙය බල සෙනග විරුද්ධ වූවා නම් වේ.
**තථෙව** **ඉසයො හිංසන්** යනු, යම්සේ නියම්ගම් වැසියෝ ද, එසේ ම සාධු ගුණ ඇති පැවිද්දා කෙරෙහි ද, අක්‍රෝශ පරිභවයෙන් පහරදීම් වශයෙන් හිංසා කරන, අධර්මයෙන් හැසිරෙන රජු බිඳුනු කය ඇත්තේ මරණින් මතු අපායට ම පැමිණේ. ස්වර්ගයෙහි ඉපදීමට නොහැකිවෙත් යන ස්වර්ගය විසින් විරුද්ධ වන්නේ ම ය. **භරියං හන්ති අදූසකං** යනු තමන්ගේ ජීවිතයේ සෙවනැල්ල මෙන් හිඳ වඩනා ලද, දූ පුතුන් මැනවින් වැදූ සිල්වත් බිරිඳ, මිත්‍ර ප්‍රතිරූපක සොරුන්ගේ වචන ගෙන මරයි. **ලුද්දං පසවතෙ පාපං** යනු හෙතෙම තමන්ගේ නිරයේ උපතට අවශ්‍ය ප්‍රත්‍ය නිපදවාගත්තේ වේ. **පුත්තෙභිච** යනු මේ ආත්ම භාවයේදී ම තමන්ගේ පුතුන් සමග විරුද්ධව සිටියි.
මෙසේ ඔහුට, හෙතෙම පඤ්චවිධ දෘෂ්ටිගතයන්ගේ කථාව ගෙන දේවිය මැරූ බව ද, පුත්‍රයන්ගේ විරුද්ධ බව ද, සන්ධිමුඛ සොරා කෙස්වැටිය අල්ලා ගන්නාක් මෙන් කීවේය. බෝසත්හු ද, ඒ ඇමතියන්ගේ නිග්‍රහ කිරීම ද ධර්ම දේශනාව ද, දේවිය ඔවුන් විසින් මරණ ලද බව ද, ප්‍රකාශ කිරීම ද එහි අනුපිළිවෙල කථාව ගෙනහැර දක්වා, අවසර ලැබ, මෙය ද කීවේය. රජු ඔහුගේ වචනය අසා, තමන්ගේ අපරාධය දැනගත්තේය. ඉක්බිති ඔහුට බෝසත්, මහරජ; මෙතැන් පටන් මෙබඳු ආකාර පාපකාරින්ගේ කථා ගෙන නැවත එසේ නොකරාවයි කියා අවවාද කරමින් **ධම්මඤ්චරෙ** ආදිය කීවේය.
එහි **ධම්මඤ්චරෙ** යනු මහරජ; රජ වනාහි ජනපදය අධාර්මික වූ අයබදු ගැනීමෙන් පීඩා නොකරන්නේ, ජනපදයෙහි ධර්මයෙන් හැසිරෙන්නේය. ස්වාමිවරුන්, අස්වාමිකයන් නොකරමින් නියම්ගම්වල ධර්මය හසුරවන්නේ ය. වධබන්‍ධන අක්‍රෝෂ අපහාසාදිය පරිහරණය කරමින් ප්‍රත්‍යය නොදෙමින් සෘෂිවරුන්ට හිංසා නොකරන්නේය. දූවරු සුදුසු තැනෙහි තබත්. පුත්‍රයන්ට ශිල්ප හදාරවා මනාව පරිහරණය කරමින් බිරිඳට ඓශ්වර්ය අගතැන අලංකාර වස්ත්‍ර සම්මාන ආදියෙන් අනුග්‍රහ කරමින් අඹුදරුවන් මැනවින් පුදන්නේය. **සතාදියො** යනු හෙතෙම ඒ එබඳු රජ; ප්‍රවේණිය රැක, දැහැමින් රාජ්‍යය කරන්නේ රජුගේ රාජ තේජසින් සාමාන්ත රජදරුවන් ප්‍රකම්පනය කරවයි. තවයි. සොලවයි. **ඉන්‍දොවා** යනු මේ සාමාන්‍ය අර්ථය කියන ලදි. යම්සේ, අසුරයන් ජයගෙන, මැඩ පවත්වා සිටි කල්හි පටන් අසුරාධිපයා යයි ගණන් ගත් ඉන්‍ද්‍රයා අසුරයන් කම්පාවට පත් කෙළේද, වෙවුල්වාද එසේ සාමන්ත රජවරුන් කම්පා කරවයි යනුයි.
මෙසේ මහසත්හු රජුට දහම් දෙසා කුමාරවරුන් සතර දෙනා කැඳවා, අවවාද කොට රජුගේ කරන ලද කර්ම ප්‍රකාශකොට රජු ක්‍ෂමා කරවා මහරජ; මෙතැන් පටන් අසමානවූ බිඳීම් ඇතිකරවන කථා ගෙන, මෙබඳු ආකාර සැහැසිකම් නොකරන්න. කුමාර වූ නුඹලා විසින් ද, රජුට ද්‍රෝහ නොකරවු යයි සියලුදෙනාට අවවාද දුන්නේය. ඉක්බිති ඔහුට රජු මෙසේ කීවේය. ස්වාමීනි, මම පුතුන් කෙරෙහි ද, දේවිය කෙරෙහි ද අපරාධ කළේ මේ නිසායයි ඔවුන්ට එම කථාව කියා පා මේ පාපකර්මය කෙළෙමි. මේ පස්දෙනාම මරම්හි යනුවෙනි. මහරජ, එසේ කරන්නට නො ලැබේ. එසේ වීනම් ඔවුන්ගේ අත්පා සිඳවමියි එය ද නො කළ යුතුය. රජතුමා, ස්වාමීනි; යහපතැයි, පිළිගෙන ඔවුන්ට සමාව දී එකක් එකක්හුගේ පසක් පසක් කොට කොණ්ඩා බැඳ, බලුකනාවල් කරබැඳ, ගොම දිය ඉසීමෙන් අවමන් කොට රටින් පිටුවහල් කෙළේය. බෝධිසත්ත්වයෝ ද, එහි දින කීපයක් වාසය කොට රජුට අප්‍රමාද වේහි යයි අවවාද කොට හිමවතට ම ගොස්, ධ්‍යාන අභිඥා උපදවා දිවි ඇති තෙක් බඹසර වඩා, බ්‍රහ්මලෝකයට ගියේ ය.
ශාස්තෲන් වහන්සේ මේ ධර්මදේශනාව ගෙනහැරපා මහණෙනි; දැන් පමණක් නොවෙයි. පෙරත් තථාගතයන් වහන්සේ ප්‍රඥාවන්ත වූයේ ම පර ප්‍රවාද මර්දනය කළේ යයි වදාරා ජාතක කථාව නිමකළ සේක. එකල පංච දෘෂ්ටි ගතික වූයේ නම්, පූර්ණ කාශ්‍යප, මක්ඛලිගෝසාල, පකුධ කච්චායන, අජිත කේශකම්බල, නිගන්ඨනාථ පුත්ත යන අය වූහ. පිංගල සුනඛයා නම් ආනන්ද තෙරුන් වෙති. මහාබෝධි පරිබ්‍රාජකයා නම් මම ම වෙමි.


19. සට්ඨි නිපාතය
**කස්ස සුත්‍වා සතං දම්මි** යන මෙය ශාස්තෲන් වහන්සේ ජේතවනාරාමයේ වැඩවාසය කරන සේක්, නෛෂ්ක්‍රම්‍ය (නික්මයාම) පාරමිතාව අරභයා වදාළ සේක. එකල භාග්‍යවතුන් වහන්සේ ධර්ම සභාවේ නෛෂ්ක්‍රම්‍ය පාරමිතාව වර්ණනා කරන්නා වූ භික්‍ෂූන්ගේ මැද වැඩ හිඳ, මහණෙනි, දැන් පමණක් නොව, පෙර ද තථාගතයන් වහන්සේ මහාභිනිෂ්ක්‍රමණයෙන් නික්මෙන්නේ, යයි වදාරා අතීතය ගෙනහැර පෑ සේක.
අතීතයේ රජගහනුවර මගධ රජු රාජ්‍යය කර වීය. බෝසත්හු ඔහුගේ අග මෙහෙසියගේ කුසයෙහි උපන්හ. නම් තබන දිනයේ ඔහුට අරින්දම කුමාර යයි නම් කළහ. ඔහු උපන් දිනයේ ම පුරෝහිතයා ගේ ද පුතා උපන්නේය. සෝණක කුමාර යයි ඔහුට නම් කළහ. ඔවුන් දෙදෙනා ම හුදකලාව වැඩී වයස්ගත කල්හි උතුම් රූපශ්‍රීයෙන් යුක්ත වූයේ රූපයෙන් විශේෂ නොවී තක්‍ෂිලාවට ගොස්, ඉගෙනගත් ශිල්ප ඇත්තෝ, නික්ම, සියළු ආගම් ශාස්ත්‍ර ද, දේශචාරිකා ද දැනගන්නෙමුයි අනුපිළිවෙලින් චාරිකා කරන්නෝ බරණැසට පැමිණ රාජ උද්‍යානයේ වාසයකොට දෙවෙනි දවසේ නගරයට පිවිසියහ. ඒ දවස ද, ඇතැම් මිනිස්සු බ්‍රාහ්මණයාගේ වචනය අනුව කටයුතු කරන්නෙමුයි, කිරිබත් පිළියෙල කරවා, ආසන පනවා, පැමිණෙන්නා වූ ඒ කුමාරයන් දැක, ගෙදරට පිවිසවා, පනවන ලද ආසනවල හිඳුවාපීය. එහි බෝසතුන්ට පනවන ලද ආසනයේ පිරිසිදු වූ කසී ඇතිරිල්ලක් විය. සෝණකට රතු ඇතිරිල්ලකි. ඔහු නිමිත දැක අද ම මගේ ප්‍රිය මිත්‍ර වූ අරින්දම කුමරු බරණැස් රජ වන්නේය. මට සේනාපති තනතුර දෙන්නේ ය යයි දැනගත්තේය. ඒ දෙදෙනා ම කරන ලද බත් කිස ඇත්තේ උයනට ම පෙරළා ගියහ.
එකල බරණැස් රජු කළුරිය කිරීමෙන් සත් දවසක් ගත විය. පුතුන් නැති රාජකුලය නිසා ඇමති ආදීහු ස්නානය කර රැස්වී, රජ තනතුරට සුදුස්සෙකු සමීපයට යන්නේ යයි, රාජ රථය යොදවා පිටත් වූහ. ඔහු නගරයෙන් නික්ම අනුපිළිවෙලින් උයනට ගොස් උයන්දොර නැවතී නැගෙන්නට සුදුසුව සිටියේය. බෝසත්හු මංගල ගල්තලාවේ හිසේ සිට පොරවා හොත්තේය. සෝණක කුමාරයා ඔහු සමීපයේ සිටියේය. ඔහු තූර්ය නාදය අසා, අරින්දමගේ රාජරථය එයි. අද මෙතුමා රජ වී, මට සෙනෙවි තනතුර දෙන්නේය මට මේ ඉසුරු බැවින් අර්ථයක් නැත. මොහු ගිය කල්හි නික්ම ගොස් පැවිදි වන්නෙමියි සිතා එකත්පසකට වී සිටියේය. පුරෝහිතයා උයනට පිවිස හොත්තා වූ, බෝසත් දැක, තූර්ය නාදය හඬනැංවී බෝසත් අවදි වී පෙරළී, ටික වේලාවක් හොවී සිට, නැගිට ගල් තලාවේ පර්යංකයෙන් හිඳ ගත්තේය. ඉක්බිති පුරෝහිතයා ඔහුට ඇඳිලි බැඳගෙන මෙසේ කීවේය. දේවයන් වහන්ස, ඔබ රජකමට පැමිණෙහි. අපුත්‍රක වූ රාජකුලයෙන් කිම. දේවයන් වහන්ස මෙසේ ම ය. එසේ වී නම් යහපති. ඉක්බිති ඔහුම එහිදී ම අභිෂේක කරවා රථයට නංවා ගෙන මහත් පිරිවරින් නගරයට පිවිසියහ. ඔහු නුවර පැදකුණු කොට ප්‍රාසාදයට නැංගේය. ඔහු මහත් වූ කීර්තිය ඇත්තේ සෝණක කුමරු සිහිපත් නොවීය.
ඔහු නගරයට පිවිසි කල්හි අවුත් ගල්තලාවේ හුන්නේය. ඔහු ඉදිරිපිට සල්ගසකින් නටුවෙන් ගිලිහුණු ඉදුණු කොලයක් වැටුණේය. ඔහු එය දකිත්ම එය යම්සේ ද, මගේ සිරුර ද ජරාවට පත්වන්නේය යයි අනිත්‍ය වශයෙන් විදර්ශනා වඩා පසේබුදුබවට පත්වූ සේක. එකෙණෙහිම ඔහුගේ ගිහි ස්වරූපය අතුරුදන් විය. පැවිදි ස්වරූපය පහළ විය. එතුමෝ යලි පුනර්භවයක් නැතැයි උදන් අනමින් නන්ද මුල පර්වතයට ගිය සේක. බෝසත්හු ද අවුරුදු හතළිහකට පසුව සිහිකොට, මගේ සහායක සෝණක කොහේදැයි, සෝණක නැවත නැවත සිහිකරන්නේ ද, මා විසින් අසන ලද්දේ වේවා, දක්නා ලද්දේ වේවායි විස්තරයක් නොමැතිව අලංකාර වූ, රාජ පළඟේ උස්තැනක සිටින්නේ ගාන්ධර්ව නාටක නැටුම් ගැයුම් ආදියෙන් පිරිවරණ ලද සම්පත් අනුභව කරමින්, කිසිවෙකු හෝ මා සමීපයට පැමිණ අසා සෝණක අසවල් තැන වාසය කරයි යයි කියන්නේ නම්, ඔහුට සියයක් ධනය දෙන්නෙමි. යමෙක් හිමියා දැක, දන්වන්නේ නම් ඔහුට දහසක් යයි එක් උදානයක් සිහිපත්කොට ගීත වශයෙන් උදම් අනන්නේ පළමු ගාථාව කීවේය.
වැළි කෙළියෙහි පටන් යහළු වූ සෝණකයන් ගැන මට යමෙක් කියන්නේ ද? ඔහු වසන තැනක් අසා කියන්නෙකුට මම සියයක් දෙමි. ඔහු දැක කියන්නෙකුට මම දහසක් දෙමි.
ඉක්බිති ඔහුගේ කටින් උදුරා ගන්නාක් මෙන් එක නාටක ස්ත්‍රියක් එම ගීතය ගායනා කළාය. ඉක්බිති සිතන්නී, අපගේ රජු ගීතවලට ප්‍රියයි සිතා සියල්ලෝ අන්තඃපුර ස්ත්‍රීහු එම ගීතය ගායනා කළහ. අනුපිළිවෙලින් නගරවාසීහුද, ජානපදිකයෝ ද එම ගීතය ගැයූහ. රජු ද නැවත නැවත එම ගීතය ම ගායනා කරයි. අවුරුදු පනහක් ඇවෑමෙන් ඔහුගේ බොහෝ දූ පුත්තු ද වූහ. ජ්‍යෙෂ්ඨ පුත්‍රයා දීඝායු කුමාර නම් විය. එකල සෝණක පසේ බුදුරජ අරින්දම රජු දකිනු කැමැත්තේ යමියි, ඔහුට කාමයන්හි ආදීනව ද, නෛෂ්ක්‍රම්‍යයේ ආනිශංස ද පවසා පැවිදි වෙස් ගන්වමියි, සිතා සෘද්ධියෙන් ආකාශයෙන් ගොස් උයනේ වැඩ හුන්නේ ය. එකල මව විසින් එවන ලද සත් හැවිරිදි පංච චූළක කුමාරයා උයන් සෙවනේ දර කඩමින් යළි යළිත් ඒ ගීතය ගායනා කෙළේය. ඉක්බිති පසේබුදුරජු ඔහු කැඳවා, ළදරුව, නුඹ අන් එක් කථාවක්වත් නොකියා, එක ම ගීතයක් ගායනා කෙළෙහි. කිම, අනෙකක් නොදන්නෙහිදැයි විචාළේය. ස්වාමීනි, දනිමි. අපගේ රජු ගේ මේ ප්‍රියතම ගීතයයි. එහෙයින් එය නැවත නැවත ගායනා කරමි. මේ ගීතයට පිළිතුරු ගීතයක් ගායනා කරන්නා වූ කිසිවෙකු හෝ පෙර දක්නා ලද්දේද? ස්වාමීනි, නොදක්නා ලද්දෙමි. මම ඔබට එය උගන්වන්නෙමි. රජුගේ සමීපයට ගොස් පිළිතුරු ගීතය ගායනා කිරීමට හැකිවන්නෙහි. ස්වාමීනි, එසේය. ඉක්බිති ඔහුට පිළිතුරු ගීතය ප්‍රකාශ කරමින්, **මය්හසුත්‍වා** යනාදිය කීවේය. එය උගන්වා ඔහු පිටත් කෙළේය. කුමාරය, යන්න, මේ පිළිතුරු ගීතය රජු ඉදිරියේ ගායනා කරන්නැයි රජු ඔබට මහත් ඉසුරු දෙන්නේ යයි, දරවලින් කිම ඉක්මනට යන්න යනුවෙනි.
ඔහු යහපතැයි පිළිතුරු ගීතය උගෙන, වැඳ ස්වාමීනි යම්හෙයකින් මම රජු වෙත යමිද, ඒතාක් ඔබ මෙහිම සිටුවයි කියා, වේගයෙන් මව සමීපයට ගොස්, මෑණියනි, ඉක්මනට මාව නාවන්න. අලංකාර කරහි. අද ඒ දිළිඳුකමින් මිදෙන්නෙමියි කියා නා, අලංකාර වී, රජ දොරටුව වෙත එළඹ ආර්යයනි, දොරටුපාලය එක දරුවකු ඔබලා සමග පිළිතුරු ගීත ගායනා කරන්නෙමි යි අවුත් දොරටුවේ සිටී යයි, රජුට දැනුම් දෙවයි කීවෙහි. ඔහු වේගයෙන් ගොස් රජුට දැනුම් දුන්නේය. රජු ඒවායි කැඳවා, දරුව, නුඹ මා සමග ගීත පිළිතුරු ගීත ගායනා කරන්නෙහිදැයි කීවේය. දේවයන් වහන්ස, එසේය. එසේ වී නම් ගායනා කරව. දේවයන් වහන්ස, මේ ස්ථානයේ ම ගායනා නො කරමි. නගරයේ බෙරහඬ නංවා මහජනයා රැස්කරවා මහජනයා මැද ගායනා කරන්නෙමි. රජු එසේ කොට, අලංකාර මණ්ඩපයක් පළඟ මැද හිඳ ඔහුට සුදුසු ආසනයක් දෙවා, දැන් ඔබගේ ගීතය ගායනා කරවයි කීවේය. දේවයන් වහන්ස, ඔබ ම ගීතය ගායනා කරන්න. මම පිළිතුරු ගීතය ගායනා කරන්නෙමි. ඉක්බිති රජු පළමු ගීතය ගායනා කරමින් මෙසේ කීවේ ය.
වැළි කෙළියෙහි පටන් යහළු වූ සෝණකයන් ගැන මට යමෙක් කියන්නේද? ඔහු වසන තැනක් අසා කියන්නෙකුට මම සියයක් දෙමි. ඔහු දැක කියන්නෙකුට මම දහසක් දෙමි.
එහි **සුත්‍වා** යනු, අසවල් ස්ථානයේ නම්, ඔබගේ ප්‍රිය මිතුරු වූ සෝණක වාසය කරයි යනුවෙන් ඔහු වසන ස්ථානය අසා, දැනුම් දෙන්නා වූ කවරෙකුට නමුත් සියයක් දෙමි. **දට්ඨු** යනු අසවල් ස්ථානයේ නම් මා විසින් දක්නා ලදැයි, දැක දැනුම් දෙන්නා වූ කවරෙකුට නමුත් දහසක් දෙමියි යනුවෙනි.
මෙසේ රජු විසින් පළමු උදාන ගාථාව ගායනා කළ කල්හි පඤ්චචූලක නම් දරුවා විසින් පිළිතුරු ගීතය ප්‍රකාශ කරමින්, ශාස්තෲන් වහන්සේ අභිසම්බුද්ධත්වයට පැමිණි මේ ගාථා දෙක දේශනා කළ සේක.
පඤ්චචූලක නම් ළදරු මානවකයා අනතුරුව මෙසේ කීවේය. සෝණක සිටින තැනක් අසා කියන්නහුට සියයක් දෙමි. දුටු තැනක් කියන්නෙකුට දහසක් දෙමි’යි ඔබ කීයෙහිද? ඒ සියය හා දහස මට දෙනු මැනවි. වැළිකෙළියෙහි පටන් යහළු වූ සෝණක මම දුටුවෙමි. ඔහු සිටින තැන මම ඔබට කියමි.
ඔහු විසින් කියන ලද ගාථාවේ මේ අර්ථය ඇත. මහරජ, යම්බඳු ඒ ගැන අසා, දැනුම් දෙන්නාට සියයක් දෙමියි කියහි. එය ද මට ම දෙන්න. යම්විටක ඔහු දැක දැනුම් දෙන්නාට දහසක් දෙමියි කියයි. එය ද මට ම දෙන්න. මම දැන්ම ඔබේ ප්‍රිය මිත්‍ර වූ මේ සෝණක යයි කියන්නා. මෙතැන් පටන් මැනවින් දැනගන්නේ ම ය.
සම්බුද්ධ ගාථා පෙළ න්‍යායෙන්ම දතයුතුය.
ඒ අසා රජු මෙසේ කීවේය.
හෙතෙම කවර නම් ජනපදයෙක, කවරනම් රටක, කවරනම් නියම්ගමක වෙසේද මා විසින් විචාරන්නේ, කොහි ද? ඔබ මට සෝණක දුටුවේදැයි කියව.
කුමරු මෙසේ කීවේය.
රජ්ජුරුවන් වහන්ස! ඔබගේ ම රටේ, ඔබගේ ම උයනේ, සෘජු වූ කඳ ඇති, සිත්කළු වූ වැහිවළාවන් බඳු නිල් පැහැති, අත්තෙන් අත්ත එකට වෙළී ගත් මහා සල් ගස් වේද?
උපාදාන සහිත ලෝකයේ උපාදාන විරහිතව, එකොළොස් ගිනිවලින් නිවුනු ඒ සෝණක ධ්‍යාන වඩමින් ඒ සල්ගහක් මුල වැඩ සිටින්නේ ය.
ඒ අරින්දම රජු, සිවුරඟ සෙනග සමග, සරසරන ලද මහා මාවතින් සෝණක පසේ බුදුන් දැකීම සඳහා උයනට ගියේය.
රජු උයන්බිමට ගොස්, ඒ මහා උයන්හි නිවී වැඩහුන් සෝණක නම් පසේබුදුන් වහන්සේ හමු විය.
එහි **උජුවංසා** යනු සෘජු වූ කඳක් ඇති. **මහාසාලා** යනු මහගස් ඇති. **මේඝ සමානා** යනු නිල් වලාකුළු සමාන. **රම්මා** යනු සිත්කළු. **අඤ්ඤොඤ්ඤ නිස්සිතා** යනු අත්තෙන් අත්ත, මුලින් මුල එකට ගැටී තිබුණා වූ. **තෙසං** යනු ඒ එබඳු ආකාර වූ ඔබගේ උයන් වනයේ මහගසක් යට **ඣායති** යනු, ලක්‍ෂණ උපලක්‍ෂණ අරමුණු තුළින් යුතු ධ්‍යාන සංඛ්‍යාත ධ්‍යානවලින් ධ්‍යානගතව සිටියි. **අනුපාදනො** යනු කාම උපාදානයන් විරහිත වූ. **දය්හමානෙසු** යනු සත්ත්වයා එකොළොස් ගින්නකින් දැවෙන කල්හි යන අර්ථයයි. **නිබ්බුතො** යනු ඒ ගිනි නිවා සිසිල් හදවතින් ධ්‍යාන වඩමින්, ඔබගේ උයනේ, මංගල සල් ගසක් මුල ගල්තලාවක රන් පිළිමයක් මෙන් බබළමින් වැඩහිඳින්නේ, මේ ඔබේ මිත්‍ර වූ සෝණක පසේබුදුන් වහන්සේ බුහුමනින් සිටියි. **තතොවා** යනු මහණෙනි; එවිට ඒ අරින්දම රජු ඔහුගේ වචන අසා, සෝණක පසේ බුදුරදුන් බලන්නෙමියි, චතුරංගිනි සේනාව සහිතව නික්මුණේය. **විචරන්තො** යනු, සෘජුවම පැමිණ ඒ මහා වන ලැහැබේ, හැසිරෙමින් ඔහු සමීපයට ගොස්, ඒ කෙළෙස් දුරු කළ සෘෂීන් දුටුවේය.
ඔහු හෙතෙම වැඳ එකත්පසක හිඳ, තමන් කෙළෙස්වලින් ඇලුනේ, හෙතෙම දිළින්දෙකැයි සිතමින් මේ ගාථාව කීවේය.
සංඝාටියක් පොරවා ගත් හිස මුඩුකළ මේ භික්‍ෂුව දිළින්දෙකි. මාපියන් ද නැතිව අපේක්‍ෂා රහිතව, ප්‍රීතියෙන් තොරව ගසක් මුල ධ්‍යාන වඩයි.
එහි **ඣායති** යනු මව්පියන් රහිතව, ප්‍රීතියෙන් තොරව, කරුණාවට පැමිණ ධ්‍යාන වඩයි.
සෝණක පසේබුදුන් වහන්සේ මෙය අසා මෙසේ වදාළහ. මහරජ, ආර්යමාර්ග ධර්මය නාම කායයෙන් ස්පර්ශ කරන තැනැත්තා කිසිදිනක දුප්පතෙකු නොවේ.
මේ ලෝකයේ යම් කිසිවෙක් දසකුසල් දම් බැහැර කොට, පාපී වූද පාපීන්ට පිහිට වන්නා වූ ද, තැනැත්තා රජකම් කළත් දිළින්දෙක් වේ.
මෙහි **ඉමං** යනු ඒ කෙලෙස්වල ඇලුණා වූ ඔහුගේ මෙසේ මේ පැවිද්ද ගරහන වචන අසා, **ඒතදබ්‍රවී** යනු පැවිද්දේ ගුණ ප්‍රකාශ කරමින් මෙය කීවේය. **ඵස්සයං** යනු ස්පර්ශ කර්නනේ යමකු විසින් ආර්යමාර්ග ධර්මය නාමයෙන් ස්පර්ශ කළේ, හෙතෙම දිළින්දෙකු නම් නොවෙයි යයි දක්වමින් මෙය කීවේය. **නිරං කත්‍වා** යනු, ආත්මභාවය බැහැරකොට, **පාපො පරායණො** යනු තෙමේ පව් කරන බැවින් ද, අන්‍යයන්ට පව් කිරීමට පිහිටවන බැවින් ද පාපපරායණ යයි කියනු ලැබේ.
මෙසේ ඔහු බෝධිසත්ත්වයන්ට ගර්හා කෙළේය. බෝසත්හු තමන්ට නින්දා කළ බව නොදන්නා මෙන් සිට, නම් ගොත් පමණක් කියා ඔහු සමග පිළිසඳර කථා කරමින් මෙසේ ගාථාව කීවේ ය.
මගේ නම අරින්ද නම් වේ. මා කසීරජ යයි ද දන්නේය. සෝණකයන් වහන්ස! මෙහි පැමිණි ඔබට සුවපහසු කෙසේද?
එහි **කච්චි** යනු අපට නම් කිසිම අපහසුවක් නැත. මේ උයනේ වාසයට පැමිණි පින්වතුන් වහන්සේ සැපසේ වාසය කරයිදැයි විචාරයි.
ඉක්බිති ඔහුට පසේබුදුරද, මහරජ; අන්තැනක වාසය කළ ද, මට අපහසුවක් නම් නැතැයි කියා, ඔහුට ශ්‍රමණ බ්‍රාහ්මණ (සමණ භදක) ගාථා කීමට පටන් ගත්තේ ය.
මහරජ! ගිහි ගේ හැර පැවිදි වූ භික්‍ෂුවට සැමදාම යහපත් ය. මහරජ, ඔවුන්ගේ කෝෂ්ඨාගාරයේ ධන ධාන්‍ය ඇත. ඒවා තැන්පත් නො කරයි. සැළිවල හෝ කූඩාවලද නො දමත්. අනුන් විසින් නිපදවන ලද ආහාර සොයන, මනා පැවතුම් ඇති, ඔවුහු අනුන් දෙන ආහාරවලින් යැපේ.
කැප සරුප් ලෙස ලැබුණු හෙයින් නිරවද්‍ය පිණ්ඩාහාරය වළඳින ඒ නිසාම ක්ලේශයන්ගෙන් පීඩා නොවිඳින, පැවිදි වූ භික්‍ෂුවට මේ දෙවැනි යහපත ද වේ.
ලැබෙන ආහාර සිහි කොට වැළඳිය යුතු හෙයින් නිබ්බුත පිණ්ඩය නම් ලද, පිණ්ඩාහාරය වැළඳීමෙන් ක්ලේශයන්ගෙන් පීඩාවක් නොවිඳීම භික්‍ෂුව ලබන තුන්වැනි යහපත වේ.
කුලයා කෙරෙහි ද ගණයා කෙරෙහි ද නො ඇළී, රාගාදී කිසියම් සංග කෙනෙක් නැතිව භික්‍ෂුව පලිබෝධයක් නැතිව හැසිරීම ද භික්‍ෂුව ලබන සිව්වැනි යහපතය.
යම්හෙයකින් නගරය ගින්නෙන් දැවෙනවිට, යම් භික්‍ෂුවකගේ කිසිවක් නොදැවේද? ඒ ගිහිගෙය හැරගිය භික්‍ෂුව ලබන පස්වෙනි යහපත වේ.
යම්හෙයකින් ගම් දනව් සොරු පැහැර ගනිත්දී, භික්‍ෂුවගෙන් පැහැරගත යුතු යමක් නැත්තේද? ඒ භික්‍ෂුව ලබන සයවැනි යහපත වේ.
සොරුන් විසින් රක්නා මාර්ගවල ද, වෙනත් උපද්‍රවයන් ඇති මාර්ගවල ද, මනා පැවතුම් ඇති භික්‍ෂුව පාත්‍රා සිවුරු ගෙන සුවසේ ගමන් කරයි ද, ඒ භික්‍ෂුව ලබන සත්වැනි යහපත වේ.
අටවෙනුව ද නිර්ධන වූ අනගාරික භික්‍ෂුවගේ ජීවිතය යහපත්ය. යම් යම් දිශාවකට පිටත්ව යයිද, බලාපොරොත්තු රහිතවම යයි. යනුවෙනි.
මෙහි **අනාගාරස්සා** යනු මහරජ, ගෘහවාසය හැරදමා අනගාරික බවට පත්වුවෙකුට ධනය නැති කිසිත් නැති භික්‍ෂුවට සියලු කාලයම යහපත් වේ. **න තේසං** යනු මහරජ, ඒ ධනය නැති භික්‍ෂූන්ට කෝෂ්ටාගාරයේ ධන ධාන්‍ය රැස්කර නොතබත්. කළයක් නැත. පෙට්ටියක් නැත. ඔවුහු මහා සැප ඇත්තෝය. **පරිනිට්ඨිතං** යනු අනුන්ගේ ගෙදොරට කැඳවා දෙනු ලබන ආහාර. [missing trans]
**අනවජ්ජ පිණ්ඩො භොතබ්බො** යනු වෙදකම් කිරීම් ආදී අනේසන ධර්මයන්ගෙන් ද, නැති ගුණ පෙන්වීම ආදී වංචනික ක්‍රියාවන්ගෙන් ද, නිමිති කීම් ආදියෙන් ද, ගුණමකු වීමෙන් ද, ලාභයෙන් ලාභය සෙවීම් ආදියෙන් ද, මෙවැනි වැරදි ආජීවයෙන් උපදනා සිවුපසය ප්‍රත්‍යවේක්‍ෂා නොකොට පරික්‍ෂෙප කිරීම සාවද්‍ය පිණ්ඩපාතය නම් වේ. එක්විසි අනේසන ධර්මයන්ගෙන් වෙන්ව දැහැමෙන් සෙමෙන් උපදනා සිව්පසය, **‘පටිසංඛා යොනිසො චීවරංපටිසෙවාමි’** ආදී වසයෙන් ප්‍රත්‍යවේක්‍ෂා කොට පරිභෝග කිරීම නිරවද්‍ය පිණ්ඩපාතය වේ. මෙවැනි නිරවද්‍ය පිණ්ඩපාතය වැළඳීම නිසා ස්වල්ප මාත්‍ර වූ ද ක්ලේශයෝ නූපදිත්. ඔවුහු කෙළෙස්වලින් නො තැවෙයි. නො පෙළෙයි.
**නිබ්බුතො-පෘථග්ජන** භික්‍ෂුව ධර්මයෙන් උපදනා ලද පිණ්ඩපාතය ප්‍රත්‍යවේක්‍ෂා කොට පරිභෝජනය කිරීම නිබ්බුත පිණ්ඩපාතය නම් වේ. ඒකාන්තයෙන් ක්‍ෂීණාශ්‍රවයන් වහන්සේලා පරිභෝග කරන පිණ්ඩය නිබ්බුත පිණ්ඩපාතය වේ. එයට හේතු කවරේද? ක්‍ෂීණාශ්‍රවයන් වහන්සේලා දුශ්ශීලව සිටිමින් පරිභෝග කිරීම, අයිතිකරුවන් වසයෙන් පරිභෝග කිරීම යන සතරින් අයිතිකරුවන් වසයෙන්ම පරිභෝග කරන බැවිනි. තෘෂ්ණාව දාස භාවයට පමුණුවා නියම හිමිකරුවන් වීමෙන් පරිභෝග කරයි. ඉතා ස්වල්ප වූද ක්ලේශයෝ හට නො ගනී.
**මුත්තස්ස රට්ඨෙ චරතො** යනු උපස්ථායක කුලවල නො ලැග, පහ වූ වළාකුල් ඇති අහසේ, රාහු මුඛයෙන් මිදුණා වූ නිමල සඳමඬල මෙන්, ගම් නියම්ගම්හි හැසිරෙන යමෙකු හුදෙකලාව සිටින්නේ රාග සංගාදියෙහි ඇලීමෙක් නැත්තේය. ඇතැමෙක් කුලයන් හා සංසර්ගයෙන් සතුටු වෙමින් ද දුක්වෙමින් ද සිටිති. කෝරු නගරයේ ගම්වැසි ළමයෙකු මෙන් පෘථග්ජනයකු වුවද නොඇලී සිටීම යහපත්ය.
බොහෝ පිරිකර ඇති යම් කිසිවකු මගේ මේ පිරිකර සොරු ගෙන යාවි යයි බියෙන් ඇතුළු නුවර උපස්ථායක කුලයක තබයි. ඉක්බිති නගරය ගිනිගත් කල්හි පිරිකර තැබූ කල ගෙයද දැවී ගියේ යයි අසා ශෝකී වෙයි. ක්ලාන්ත වෙයි. මෙහි යහපතක් හොඳක් නැත. මහරජ, යම්කිසි කෙනෙක් වනාහි පක්‍ෂි ව්‍රතය පුරයි ද? පක්‍ෂියෙකුගේ වස්තුව පියාපත් දෙක පමණක් වන්නා සේ ම, භික්‍ෂුවක ගේ වස්තුව තුන්සිවුර හා පාත්‍රය වන්නේය. මෙය පස්වැනි යහපත වේ.
**විලුම්පමානම්හි** යනු ගම් පැහැරීම් අර්ථයයි. මෙයම එම පාඨය වේ. **අහාරථා** යනු යම් සේ පර්වත වන කඳු ආදියෙන් නික්ම රට මංපහරන සොරුන් ඇතිකල්හි ඇතුල් ගමෙහි තබන ලද බොහෝ පිරිකර වෙත්නම් ඒවා සොරු ගෙන යයි. බැහැර කරයි. ධනය රහිත භික්‍ෂුවකගේ කය හා බැඳුණු පිරිකර පමණක් ඇත්තේ, කිසිවක් රැගෙන නොයයි. මේ සයවෙනි යහපත් කරුණමය.
**යෙ චඤ්ඤෙ පරිපත්‍ථිකා** යනු අන්‍ය වූ යමෙක් ඒ ඒ සුන්වත් ගන්නා ස්ථානවල තබන ලද විරුද්ධ දේවල් ද ඔවුන් විසින් රක්නා ලද පාත්‍ර සිවුරු යනාදිය අනුව පවතින බදු අයකරත්. ස්වල්ප වටිනාකම් ඇති මැටි පාත්‍ර ආදිය ද පිරිකර භාණ්ඩ ද පාංශුකූල චීවර ද කාය බන්‍ධනය අදාල පිරිකර ඉඳිකටු පාත්‍ර ආදී උපකරණ ද, සියලු අටපිරිකර ද, කයෙහි බැඳුණේ කොට, මාර්ගයට පිළිපන් භික්‍ෂුව කිසිවකු විසින් පීඩාවට පත් නොකරන්නේ, අනුරාධපුරයෙන් නික්ම ථූපාරාමයේ පැවිදි වූ වැඩිමහල් කුලපුත්‍රයන් දෙදෙනා මෙන්, අතිරේක විහාරයේ තැන්පත්කොට තැබූ, යම් යම් පිරිකරවල පැවැත්ම පිළිබඳව නො සිතා, ඒ ගැන නොබලා, අනපේක්‍ෂිතව තමන්ට කැමති දිසාවකට නිදහසේ ගමන් කිරීමට හැකිවීම එක් යහපතකි. **සොත්‍ථිං ගච්ඡති** යහපත් ලෙස ගමන් කරයි. මේ ඔහුගේ සත්වෙනි යහපත් කරුණ වෙයි.
[missing trans]
මෙසේ සෝණක පසේ බුදුරද, ශ්‍රමණ ආකල්ප වූ යහපත් කරුණු අටක් වදාළ සේක. අනතුරුව මත්තෙහිත්, සියයතක් දහසක් අප්‍රමාණ යහපත් ශ්‍රමණ ආකල්ප කිමට මෙතෙම සමර්ථ වේ ම ය. රජතුමා වනාහි කාම අභිරතියෙන් යුක්ත බැවින් ඔහුගේ කථාව ප්‍රතික්‍ෂේප කොට, මට යහපත් ශ්‍රමණ බවෙන් වැඩක් නැතැයි තමාගේ වර්ධනය වූ කාමාශාව ප්‍රකාශ කරමින් මෙසේ කීවේය.
මහණ නුඹ, යහපත් ශ්‍රමණ ආකල්ප බොහෝසෙයින් කීවේය. සෝණකය, මම කාමයෙහි ගිජුවූ කෙනෙක්මි. කෙසේ ඉටුකරම්ද?
මා මිනිස් කාමයෝම ප්‍රියය. දිව්‍යකාම සම්පත් ද මට ප්‍රියය. දෙලොවම කාම සම්පත් කෙසේ ලබම්ද? රජු කීය.
එහි **වණ්ණෙන** යනු කාරණයෙන්.
ඉක්බිති ඔහුට පසේ බුදුහු මෙසේ වදාළහ.
කාමයන්හි ගිජුවූයේ කාමයෙහි ඇලුණේ කාමයන්හි අධික ප්‍රේම වූයේ, මිනිස්සු පව්කම්කොට දුගතියෙහි උපදිත්.
යමෙක් කාමයන් දුරුකොට, ගිහිගෙයින් නික්මුණාහු, හුදෙකලා වාසයට ගියෝද විශේෂ අධිගමයට පත්වූවෝ දුගතියට නොයත්.
අරින්දම රජතුමනි; දිව්‍ය මානුෂික සම්පත් වණන්නෙමි. එය අසව. මෙලොව ඇතැමෙක් උපමා කොට පණ්ඩිතයෝ අර්ථය දැගනිත්. ඒ නිසා ඔබට උපමා කථාවක් කියමි.
අනුවණ වූ දුරදිග නො සිතන්නා වූ කවුඩෙක්, ගැඹුරු පුළුල් දිය ඇති ගඟෙහි පාවී යන ඇත්කුණක් දැක මෙසේ සිතීය.
මට හස්ති යානයක් ලැබිණි. මෙය මගේ ආහාරය වේ. එහි ම රෑ දාවල් ගෙවන්නෙමි. කවුඩාගේ සිත ඒ ඇත්කුණෙහි ම ඇලුනේ ය.
ඇතා ගේ මස් කමින් භාගීරථී ගඟෙහි දිය බොමින්, වනයන් හා ගස්කොලන් බලමින් යන ඒ කවුඩා පියාසර කර නො ගියේ ය.
භාගීරථී ගංගාව ඇත්කුණෙහි ඇළුණු ප්‍රමාදයට වන් ඒ කවුඩා ද රැගෙන මහා මුහුදට ඇදගෙන ගියාය.
ආහාරය අවසන් වූ කවුඩා, අහසට නැග්ගත් සතර දිසාවෙන් ම පිහිටක් නොලැබ,
සාගරය මැද දිවයිනකට ද නො පැමිණ, දුර්වලයකු වැටෙන්නාක් මෙන් මහා සාගරයට වැටුනේය.
මුහුදෙහි වසන මෝරු ද, සුසූ නම් චණ්ඩ මත්ස්‍යයෝ ද, විසිරී ගිය පියාපත් ඇති සැලෙමින් සිටි ඒ කවුඩා කෑහ.
මහරජ, මෙ පරිද්දෙන් නුඹ ද කාමභෝගී වූයේ කාමයන්හි ගිජු වූයේ, කාමයන් හැර නොදමන්නේ නම්, කවුඩන්ට බඳු නුවණ ඇති ඔබ ද (විනාශ වේ.)
මහරජ, මා විසින් කරුණු ප්‍රකාශ කරන ලදි. මේ උපමාව තොපට ගෙනහැර දක්වන ලදි. ඒ අනුව කරන්නෙහි හෝ නො කරන්නෙහි හෝ ඒ සැම හෝ නුඹ ද ප්‍රකාශ වන්නේය. (පසේ බුදුහු වදාළහ.)
එහි **පාපානි** යනු මහරජ; නුඹ කාමයෙහි ගිජුවූයේ මිනිස්සු ද කාමයන් නිසා, කාය දුශ්චරිතාදි පව්කම් කොට යම් තැනක සිහිනෙන් පවා දිව්‍ය මානුෂික සම්පත් නොලබත්. ඒ දුගතිය ම උපදිත් යනු අර්ථයි. **පහත්‍වානා** යනු කෙළපිඬක් මෙන් දුරුකොට **අකුතොභයා** යනු රාගාදියෙහි ඇලීමෙන් හටගත් අනාගත බියයි. **ඒකොදිභාවාධිගතා** යනු, එකම අයුරින් එක ම විහරණයෙන් අවබෝධ කරගත් යන අර්ථයි. **නතෙ** යනු, එබඳු ආකාර එම පැවිද්දෝ දුගතියට නොයති.
**උපමන්තෙ** යනු, මහරජ, දිව්‍ය මානුෂික සම්පත් ප්‍රාර්ථනා කරන්නා ඇත් කුණ ද හා බැඳුණු කපුටු සමානය. ඔබට එක් උපමා කථාවක් කරන්නෙමි. එය අසනු මැනවි යන අර්ථයයි. **කුණපං** යනු ඇත් මෘත ශරීරයයි. **මහණ්ණවෙ** යනු ගැඹුරු පුළුල් ජලයෙහි, එක් මහ ඇතකු, ගංගා තීරයේ හැසිරෙන්නේ, ගංගාවට වැටී එතරවීමට නොහැකි වන්නේ එහිම මිය ගියේ, ගංගාවේ පාවුනේය. ඒ සඳහා මෙය කියන ලදි. **වායසො** යනු අහසින් යන්නා වූ එක් කපුටෙකි. **යානඤ්චවතිදං** යනු ඔහු මෙසේ සිතා එයි සැඟවී සිට, මේ ඇත් යානයක් ලබන ලදැයි මෙහි සිටින්නේ. සැපසේ හැසිරෙන්නෙමි මෙය ම ඇති තරම් අනුභව කරන්නේ වන්නේය. දැන් මා විසින් අන් තැනකට යන්නට නොවටී යයි සනිටුහන් කරගත්තේය. **තත්‍ථ රත්තිං** යනු ඔහුට රාත්‍රිය ද, දවල් කාලය ද, එහිම සිත් අභිලාෂ ඇත්තේ විය. **න පලෙත්‍ථා** යනු නොවැටී ගියේය.
**ඔතරණී** යනු මුහුදට අභිමුඛව බසින්නේ **ඔහාරිණී** යනු ද පෙළ පාඨයයි. ඇය සමුද්‍රයට අභිමුඛව බැස්සේය යන අර්ථයයි. **අගතියත්‍ථා** යනු සමුද්‍රය මැද එකතුවයි කීවේය. **භක්ඛ පරික්ඛීණො** යනු, සෑහෙන තරම් අනුභව කිරීමයි. **උපතිත්‍වා** යනු සම් හා මස්ද ක්‍ෂය වූ කල්හි, ඇටසැකිල්ල උඩට මතුවී බිඳුණේ ජලයේ ගිලුණේය. ඉක්බිති ඒ කපුටා ජලයේ සිටීමට නොහැකි වන්නේ උඩ පනී. මෙසේ උඩට එයි යන අර්ථයයි. **අගති යත්‍ථ පක්ඛීනං** යනු යම් මුහුදක් මැද පක්‍ෂියා ගියේ ද, එතැන ඔහු එසේ උඩ පැන්නේ පශ්චිම දිශාවට ගොස් එතැන පිහිටක් නොලැබ, එතැනින් පෙරදිගට එතැනින් උතුරට එතැනින් දකුණු දිශාවටදැයි සතර දිශාවටම ගොස් තමන්ට සිටීමට **න අජ්ඣගඤ්ජි** නොහැකිවිය යන අර්ථයයි. මෙසේ කපුටා මෙසේ උඩට විත්, පසුපස දිශාවල එක එක දිශාවට ආවේය. කිසිම දිවයිනක පිහිටක් නොලැබුවේය යනු මෙහි අර්ථයම යයි දත යුතුය. **පාපත්‍ථා** යනු වැටුණේ යනුයි. **යථා දුබ්බලකො** යනු යම්සේ දුර්වලයා වැටෙන්නේද, එහිම වැටුණේය. **සුසු** යනු සුසුනම් සැරපරුෂ මාළුවාය.
**පසය්හකාරා** යනු අකමැත්තෙන් මෙන් ම බලහත්කාරයෙන්. **විපක්ඛිනං** යනු කඩාබිඳ දැමූ පක්‍ෂීන්. **ගිද්ධා චෙ න වමිස්සන්ති** යනු ඉදින් ගිජුවී, කාමයෙහි පිළිකුල් නොකරන, ඉවත නොදැමුණ. **කාක පඤ්ඤායතෙ** යනු, කපුටාට සමාන බුද්ධියක් ඇති **තෙ** ඔවුහු බුද්ධාදි පණ්ඩිතයෝ යයි විදු නුවණින් දැනගනිත් යන අර්ථයයි. **අත්‍ථ සන්‍දස්සනී** **කතා** යනු අර්ථ ප්‍රකාශ කිරීම් වශයෙන් කරන ලදි. **ත්‍වංච පඤ්ඤයසෙ** යනු ප්‍රකට කරවන්නෙහි මෙය කියන ලද්දේ වෙයි. මහරජ; මා විසින් හිත කැමැතිව ඔබට අවවාද දෙන ලදි. එය වනාහි ඔබ ඉදින් පිළිගනිහි නම් දිව්‍යලෝකයේ උපන්නෙහි, ඉදින් නොපිළිගත්තෙහි නම් කාම නැමැති මඩ ගොහොරුවේ ගිලුනේ, ජීවිතය කෙළවර නිරයේ උපදින්නාහ යයි මෙසේ ඔබ ම එම කාරණයෙන් ස්වර්ගයේ හෝ අපායේ හෝ ප්‍රකට වන්නෙහි. මම වනාහි සියලු භවවලින් මිදුණේ. පිළිසිඳගැනීමක් නැත.
මොහුට මේ අවවාද දෙන්නාවූ පසේබුදුරද විසින් නදිය දක්වන ලදි. එහි පාවෙන ඇත් කුණ දක්වන ලදි. ඇත් කුණ කන්නා වූ කපුටා පෙන්වන ලදි. ඒ කුණපය කා දමා පැන් බොන කාලය පෙන්වන ලදි. රමණීය වන ලැහැබක දර්ශනීය තලය පෙන්වන ලදි. නදියේ පාවෙන්නා වූ කුණපය මහමුහුදට ප්‍රවිෂ්ට වන අයුරු දක්වන ලදි. මහමුහුද මැද කපුටාට ඇත් කුණෙහි පිහිටක් නොලැබ විනාශයට පත්වන කාලය පෙන්වන ලදි. එහි නදිය මෙන්, සංසාරය මුල් කෙළවර නොපෙනෙන සසර දැකිය යුතුය. නදියේ පාවෙන ඇත් කුණ මෙන් සසරේ පංචකාම ගුන ඇත. බාල පෘථග්ජනයා බාලයා කපුටා මෙන් කපුටාගේ කුණපය කා, පැන් බොන වේලාවේ මෙන් පෘථග්ජනයාගේ කාමගුණයන් අනුභව කොට සොම්නසට පැමිණි කාලයයි කපුටාගේ කුණපයෙහි ලගින්නේ ම රමණීය වන ලැහැබේ දර්ශනය මෙන් පෘථග්ජනයාගේ කාමගුණයන්හි ලගිද්දී ම ඇසීම් මාත්‍රයෙන් අටතිසක් (38) අරමුණු දැකීම ද, කුණපය මහමුහුදට පිවිසි වේලාවේ කපුටාගේ පිහිට ලැබීමට නොහැකිවන්නේ මහා නිරයේ විනාශයක් හටගත් බව දතයුතුය.
මෙසේ ඔහුට පසේබුදුරද, මේ උපමාවෙන් අවවාද දී, දැන් ඒ අවවාදයම ස්ථිර කොට, පිහිටුවීමට ගාථාවක් ද වදාළ සේක.
අනුකම්පා වූයේ, එක් වරක් ද දෙවරක් ද කීයේය. දාස වූයේ ආර්යයන් සමීපයෙහි තුන්වරක් කථා නොකියන්නේ ය.
එහි **න භාසෙය්‍ය** යනු වචන නොගනිනු ලබන්නේ ඉන් මත්තෙහි කියනු ලබන්නො වූ වචන ස්වාමියාගේ සමීපයෙහි දාසයෙකු මෙන් වෙයි. දාසයා වනාහි ස්වාමියාගේ කථාව ගණන් ගනු ලබන්නේ නමුත් ගණන් නොගන්නාක් මෙන් කියන ලද්දේ ම ය. ඒ නිසා **තතුත්තරි න භාසෙය්‍ය** යනාදිය කියන ලදි.
මෙසේ කියා පසේ බුදුරදුන් සෘද්ධියෙන් නැගී සිට, ඉදින් පැවිදි වන්නෙහි හෝ නොවෙහි. මා විසින් තට අවවාද දෙන ලදි. අප්‍රමාදී වෙවයි මහරජ; යනුවෙන් රජුට අනුශාසනා කොට නන්දමූලක පර්වතයට ම වැඩි සේක. ඒ අර්ථය ප්‍රකාශ කරමින් ශාස්තෲන් වහන්සේ වදාළ සේක.
අපමණ බුද්ධි ඇති සෝණක මුනි, මෙසේ කියා වැඩි සේක, රජතුමාට අවවාද කොට ආකාශයේ බබළමින් වැඩි සේක.
මේ අභිසම්බෝධි ගාථාවයි.
එහි **ඉදං වත්‍වානා** යනු මහණෙනි, ඒ පසේබුදුරජ, අපමණ ලෝකෝත්තර බුද්ධියෙන් යුක්තය. **අමිත බුද්ධිමා** මේ ආදිය වදාරා සෘද්ධි බලයෙන් නැගී සිට ඉදින් පැවිදි වන්නෙහි හෝ නොවෙහි මා විසින් ඔබට අවවාද කරන ලදි. අප්‍රමාද වන්න. මෙසේ රජුට අවවාද දී වැඩි සේක.
බෝධිසත්ත්වයේ ද, අහසින් ගියේ ඔහු දෙස දර්ශන පථයෙන් ඉක්මෙන තෙක් බලමින් සිට, ඒ දර්ශන පථය ඉක්මවා ගිය කල්හි සංවේග උපදවා මෙසේ සිතූහ. මේ හීනජාතික බ්‍රාහ්මණයා අමිශ්‍ර ක්‍ෂත්‍රිය වංශයේ උපන්නාවූ මගේ මුදුනෙහි පා දූවිලි විසුරුවමින් අහසට පැන නැග ගියේ, මා විසින් අදම නික්ම පැවිදිවීමට වටී යයි, ඔහු රාජ්‍යය පවරාදී, පැවිදිවනු කැමැත්තේ ගාථා දෙකක් කීය.
සමර්ථ වූ ව්‍යක්ත භාවයට පැමිණි මේ රාජ්‍යයට සුදුස්සෙක් කොහිද? මම රජය භාර දෙන්නෙමි. මම රජකමින් ප්‍රයෝජන නැත්තෙක්මි.
අද ම පැවිදි වන්නෙමි. කවුරු දනී ද හෙට මැරෙන්නේ ද කියා. කාමයන්ගේ වසඟයට ගියා වූ මම, කපුටා මෙන් මෝඩ රජෙක් නොවේවා.
එහි **කොනු මෙ** යනු මේ කොහිද? **රාජ කත්තාරා** යනු යමෙක්, රජකමට සුදුසුද? ඔහු අභිෂේක කොට රාජ්‍යය කරත්. **සුතා වෙය්‍යත්ති මාගතා** යනු, ඇසූපිරූ තැන් ඇති, අන්‍ය වූ ව්‍යක්තභාවයට ද පණ්ඩිත භාවයට ආවා වූ **රජ්ජෙනමත්‍ථිකො** යනු රාජ්‍යයෙන් වැඩක් ඇත යනුයි. **කො ජඤ්ඤාමරණං සවෙ** යනු මරණය අද හෝ හෙට දැයි. මේ කවරෙක් දැනගැනීමට සමර්ථ වේද?
මෙසේ රාජ්‍ය පවරාදීම අසා ඇමතියෝ කීවාහුය –
රට පෝෂණය කරන්නා වූ දීඝාවු නම් ළදරු පුතෙක් ඔබට ඇත. ඔහු රාජ්‍යයේ අභිෂේක කරනු මැනවි. හේ අපේ රජ වන්නේය.
ඉන් අනතුරුව, රජු විසින් කියන ලද ගාථා ආදිය උදාන සම්බන්ධ ගාථා කොට, පෙළ න්‍යායන් ම දත යුතුය.
රජු මෙසේ කීවේය –
රට පෝෂණය කරන දීඝාවු කුමාරයා වහා රැගෙන එව්. ඔහු රාජ්‍යයේ අභිෂේක කරන්නෙමි. හේ ඔබගේ රජ වන්නේ ය.
ඇමතියෝ රජුගේ වචනය අසා, රාජ කුමාරයා රැගෙන ආවෝය. රජු ඔහුට රාජ්‍යය පවරා දුන්නේය. ඒ අර්ථය ප්‍රකාශ කරමින් ශාස්තෲන් වහන්සේ වදාළ සේක –
රට පෝෂණය කරන දීඝාවු කුමරු ඉක්බිති රැගෙන ආහ සිත්කළු ඒ එක ම පුතු දැක රජතුමා ඇමතී ය.
ගම් සැට දහසක් පිරිපුන් සියල්ල, පුත්‍රය ඔබට පෝෂණය සඳහා පවරා දෙමි. එය පිළිපදිනු. ඔබට රාජ්‍යය ද පවරා දෙමු.
අද ම පැවිදි වන්නෙමි - හෙට මරණය සිදුවෙතැයි කවුරු දනීද? කාම වසඟයට ගියාවූ, මෝඩ වූ කපුටා මෙන් මා නොවේවා!
සියළු හස්ත්‍යාලංකාරයෙන් සරසන ලද, රන් පොරෝණා ඇති, රන්මුවා අබරණින් මැසූ, ශරීර ඇති මාතංග ඇත්තු හැටදහසක් ඇත්තාහ.
පුත්‍රය, තෝමර හා අංකුස ගත් අත් ඇතිව නැගුණු ඇත්රුවන් ඇති ඒ ඇතුන් භාර ගනුව. තොපට රජය පවරා දෙමි.
අද ම පැවිදි වන්නෙමි - හෙට මරණය සිදුවෙතැයි කවුරු දන්නේ ද දුර්වේධ වූ කපුටා මෙන් මම කාම වසඟයට නො යමි.
සියලු අලංකාරයෙන් භූෂිත අශ්වයන් හැට දහසක්ද වෙති. ශීඝ්‍ර ගමන් ඇති ආජානිය හා සෛන්ධව ජාතිවලට අයත් ඔවුහු සින්ධු දේශයේ ඉන්දුනාහු වෙති.
දුනු ඊතල ආදිය දරන අසරුවන් නැගුණු ඒ අසුන් ඔබ පිළිපදින්න ඔබට රාජ්‍යයද පවරමි.
අද ම පැවිදි වන්නෙමි - හෙට මරණය සිදුවෙතැයි කවරෙක් දනීද කාමයන්ගේ වසඟය ගිය මෝඩ කපුටා මෙන් නොවෙමි.
ඔසවන ලද ධජ ඇති සියලු අලංකාරයෙන් සැරසූ දිවි වලස් සම්වලින්න සැරසූ සන්නද්ධ රථ හැටදහසක් ද ඇත.
දුනු ගත් අත් ඇති යුද ඇඳුමින් සැරසුණු රියැදුරන් නැගුණු ඒ රථයන් භාර ගනුව! තොපට රජය පවරා දෙමි.
අද ම පැවිදි වන්නෙමි - හෙට මරණය සිදුවෙතැයි කවුරු දනීද? කාමවසඟයට ගිය මෝඩ කපුටා මෙන් නො වෙමි.
රක්තවර්ණ ඇති ශ්‍රේෂ්ඨ වෘෂභයකු සහිත එළදෙනුන් සැට දහසක් ද පුත්‍රය ඔබ පිළිපදින්න. රාජ්‍යය ද ඔබට පවරමි.
අද ම පැවිදි වන්නෙමි - හෙට මරණය සිදුවෙතැයි කවුරු දනීද? කාමවසඟයට ගිය මෝඩ කපුටා මෙන් නො වෙමි.
සියලු අලංකාරයෙන් බබළන, විසිතුරු අබරණ පලන් මුතු මාණික්‍ය කුණ්ඩලාභරණයෙන් සුසැදි දාසය දහසක් ස්ත්‍රීන් ද පුත්‍රය, ඔබට පවරා දෙමි. රාජ්‍යය ද ඒ සමග පිළිගන්වමි.
අද ම පැවිදි වන්නෙමි - හෙට මරණය සිදුවෙතැයි කවුරු දනීද? කාමවසඟයට ගිය මෝඩ කපුටා මෙන් නො වෙමි.
ඉක්බිති ඔහුට කුමාරයා මෙසේ කීවේ ය –
පියාණනි, මා ළදරු කාලයේ ම මගේ මව කළුරිය කළා යයි අසා ඇත්තෙමි. ඔබතුමා නැතිව මම ජීවත්වීමට වෑයම් නොකරමි.
ගිරි දුර්ග සම - විෂම තැන් බහුලව ඇති වනයේ ඇතකු පසුපසින් ඇත් පැටවෙක් ගමන් කරයිද?
එසේ මම පියාණනි සමග එමි. මා ගෙන යන ඔබට, මා පෝෂණයට සුදුසු සේ පහසු ලෙස පවතින්නෙමි. ඔබවහන්සේට පෝෂණය නො කළ හැකි පරිදි දුහර නො වන්නෙමි. (පුත්‍රයා කීය.)
ධනය සොයමින් මුහුදේ යාත්‍රා කරන යාත්‍රාවක්, මත්ස්‍යයන් විසින් හෝ දියසුළි මගින් හෝ, රකුසන් විසින්, අනතුරකට පත්කරයි ද, එවිට එහි වෙළෙන්දෝ ව්‍යසනයට පත්වෙති.
කුමරු යළිත් කිසිවක් කීමට වෑයම් නොකළේය. ඉක්බිති රජු ඇමතියන්ට අණ කරමින් මෙසේ කීවේය –
එසේම මගේ ළදරු පුත්‍රයා මගේ පැවිද්දට අන්තරායකර වේ. ඇමතිවරුනි! ඇලුම් වඩන ප්‍රාසාදයට මේ කුමරා ගෙන යවු.
එහි ස්වර්ණාභරණයෙන් සැරසුණු ස්ත්‍රීහු, අප්සරාවන් විසින් සිත් අළවන ශක්‍රයා මෙන්, මේ කුමරාගේ සිත් අළවනු ඇත.
කුමරා ඒ ස්ත්‍රීන් සමග අභිරමණය කරනු ඇත. රතිය වඩන ප්‍රාසාදයට ඒ කුමරු පැමිණවූහ. ඔහු දැක එහි ස්ත්‍රීහු මෙසේ කීවාහුය.
නුඹවහන්සේ දේවතාවෙක් ද, ගාන්ධර්වයෙක් ද? එසේ නැතිනම් ශක්‍රයා ද? නුඹවහන්සේ කවරෙක් ද? කාගේ පුතෙක් ද? අපි කෙසේ දැනගනිමුද?
මම දෙවියෙක්, ගාන්ධර්වයෙක් හෝ ශක්‍රයා ද නොවෙමි. මම වූ කලී කසී රජුගේ පුත්‍ර වූ රට කරවන්නා වූ දීඝාවු නමැත්තෙමි. මා කෙරෙහි රුචි කරවු, නුඹලාට යහපතක් ම වේවා. අද පටන් මම නුඹලාගේ ස්වාමියා වන්නෙමි. කුමාරයා කීය.
එවිට එම ස්ත්‍රීහු රට දියුණු කරන්නා වූ දීඝාවු කුමරුට මෙසේ කීහ. රජතුමා කොහි ගියේ ද?
මහරජතුමා රාගාදී මඩගොහොරින් එතෙරව, පැවිද්ද නම් වූ ගොඩබිමෙහි පිහිටියේය. රජතුමා රාගාදියෙන් ගහණ නො වූ ස්වර්ග මෝක්‍ෂගාමී නිවන් මඟට පිවිසියේය.
යම් මගකින් දුගතියට යේ නම් ඒ මගට ම පිළිපන්නෙමි. රාගාදියෙන් ගහන වූ මේ මග දුගතියට ගෙන යන්නේය.
රජතුමනි, සිංහයා වසන තැනට කේශර සිංහයෙකු පැමිණියාක් ඔබ යහපත් මාවතට පිළිපන්නේය. මහරජතුමනි, සියළු දෙනාට ඉසුරුමත් වූ ඔබ අපට අනුශාසනා කළ මැනවි.
එහි ඛිප්පං යනු එසේ වීනම් ඉක්මණින් එව යනුයි. ආලපී යනු ගම් සැටදහසක් ආදිය කියමින් ඇමතීමයි. **සබ්බාලංකාර භූසිතා** යනු ඒ ඇත්තු සියලු ශීර්ෂ අලංකාරවලින් විභූෂිත වූ. **හේමකප්පනවාසසා** යනු රනින් ඔබ්බවන ලද කනින ලද වැසුණු සිරුරු ඇති **ගාමණීයෙහි** යනු, ඇත්ගොව්වන් විසින්, **ආජානියාචා** යනු කාරණාකාරණ දැනගත්තෝ. **ජාතියා** **සින්ධවා** යනු සින්ධු රටෙහි සින්ධු ගංතෙර උපන් **ගාමණියෙහි** යනු අශ්ව රථාචාරීන් විසින් **ඉල්ලීයාචාපධාරීහි** යනු දුනු ඊතල ආදි ආයුධවලින් දරන්නහු විසින්. **දීපා අථොපි වෙය්‍යග්ඝා** යනු දිවිසම් ව්‍යාඝ්‍ර සම් පිරිවරන ලද, **ගාමණියෙහි** රියදුරන් විසින්. වම්මිහි යනු සන්නද්ධ සන්නාහකවලින් **රොහඤ්ඤා** යනු රක්තවර්ණ ඇති. **පුංගවුසභා **යනු වෘෂභ සංඛ්‍යාත ප්‍රධාන ගවයාගෙන් සමන්විත වූ.
**දහරස්සෙව මෙ** යනු ඉක්බිති ඔහුට කුමරා, පියාණනි, ළදරු කාලයේම මාගේ සත්පුරුෂ මව මිය ගියාය යි, මා විසින් අසන ලදි. ඒ මම ඔබ (පියා) නොමැතිව ජීවත්වීමට නොහැකි වන්නෙමියි කීවේය. **පොතො** යනු තරුණ නවකයා. **ජෙස්සන්තං** යනු සැරිසරන. **සාමුද්දිකං** යනු මහමුහුදේ හැසිරෙන. **ධනෙසිනං** යනු ධනය සොයනු ලබන්නන් **වොහාරො** යනු විසිතුරු ව්‍යවහාරයයි. ළපටි මාලුවෙක් හෝ ජල රකුසෙක් හෝ ආවාටයක් සහිත වූ. **තත්‍ථ** යනු ඒ මුහුදේ. **වාණිජා** **බ්‍යසනී** **සියා** යනු ඉක්බිති ඒ වෙළෙන්දෝ ව්‍යසනයට පත්ව වාසය කළාහුය. **සියුං** යනු පෙළපාඨයයි. පුත්තකලී යනු ළාමක පුතු කුමරු වනාහි කිසිවක් කීමට කැමැති නොවීය. ඉක්බිති රජු ඇමතියන්ට අණ කරමින් **ඉමං** යනාදිය කීවේය. එහි **කම්බු** **සහත්‍ථායො** යනු, කම්බුස යයි රත්තරංවලට කියනු ලැබේ. ස්වර්ණාභරණවලින් අලංකාර වූ අත් ඇති යන අර්ථයි. **යථා** යනු යම්සේ කැමැතිවෙත් ද, එසේ කරත්.
මෙසේ පවසා බෝධිසත්ත්වයෝ එහිදී ම ඔහු අභිෂේක කරවා නගරයට වැඩි සේක. තෙමේ හුදකලාව ම උයනින් නික්ම හිමවතට පිවිස, සිත්කළු භූමි භාගයක පන්සලක් මවා, සෘෂි ප්‍රව්‍රජ්‍යාවෙන් පැවිදිව වන මුල් ගෙඩි ආහාරකොට යැපුනේය. මහජනයාද කුමරු, බරණැසට පිවිසවීය. ඔහු නුවර ප්‍රදක්‍ෂිණා කොට ප්‍රාසාදයට නැංගේය. **තං දිස්වා අවචුං කඤ්ඤා **යනු හේ මහත් පිරිවරින් සිරිසෞභාග්‍යයෙන් පැමිණියේ දැක මේ අසවලා යයි නොදන්නීම නාටක ස්ත්‍රීහු කීවාහුය. **මමංහරථා** යනු මට කැමති වවු. **පංකං** යනු රාගාදි කෙලෙස් මඩ. **ථලෙ** යනු පැවිදිකමට. **අකණ්ටකං** යනු රාග ආදි කටු විරහිත, ඒවායින්ම ගැවසුණු. **අගහණං** **මහාපථං** යනු ස්වර්ග මෝක්‍ෂගාමී වූ මහමගට පිළිපන්. **යේන** යනු යමකු විසින් කැමැති මාර්ගයෙන් දුගතියට යන්නී. ඒ මගට පිළිපන්නේ යයි කියයි. ඉක්බිති ඔවුහු සිතූහ. රජු අපව හැරදමා පැවිදිවූයේය. මෙතෙම කාමයන්හි නොඇලුණු සිත් ඇත්තේ ඉදින් හේ මරණය නොකරන්නෙමුයි. නික්ම පැවිදි වන්නේය. වඩාත් සතුටින් සිටින ආකාරයක් දක්වන්නෙමුයි ඉක්බිති හේ සතුටට පත්වන්නේ අවසාන ගාථාව කීවේය. එහි **ගිරිබ්බජං** යනු සිංහ පැටවුන් වසන රත්රන් ගුහාවට කේසර සිංහයෙකුගේ පැමිණීම මෙන් ඔබගේ පැමිණීම යහපතකි. **ත්‍වං නො** යනු ඔබ අප සැම ගේ ප්‍රධාන ස්වාමියායි.
මෙසේ ද පවසා සියලු තූර්යනාද වාදනය කළහ. නොයෙක් ආකාර නැටුම් ගැයුම් පැවැත්වූහ. මහත් කීර්තියක් විය. හෙතෙම යසසින් සම්පූර්ණත්වයට පැමිණියේ පියා ගැන සිහි නොකළේය. දැහැමින් රාජ්‍යය කරවා කම් වූ පරිදි ගියේය. බෝසත්හුද ධ්‍යාන අභිඥා උපදවාගෙන ආයුෂ කෙළවර බ්‍රහ්ම ලෝකයේ උපන්නේ ය.
ශාස්තෲන් වහන්සේ මේ ධර්ම දේශනාව ගෙනහැර දක්වා මහණෙනි, තථාගතයන් වහන්සේ දැන් පමණක් නොව පෙරත් මහාභිනිෂ්ක්‍රමණයෙන් නික්මුණේ යයි වදාරා ජාතකය නිමාවට පත්කළ සේක. එකල පසේ බුදුරද පිරිනිවන් පෑ සේක. පුත්‍රයා රාහුල කුමාරයා විය. සෙසු පිරිස බුද්ධ පිරිස විය. අරින්දම රජු නම් මම් ම වූයෙමි.
**දිස්වා නිසින්නං රාජානං** යන මෙය ශාස්තෲන් වහන්සේ, ජීවක අඹ වනයේ වැඩවසන සේක්, අජාසත්තගේ පීතෘඝාතක කර්මය අරභයා වදාළ සේක. එය වනාහි දේවදත්ත නිසා ඔහුගේ වචනයෙන් පියා මරවා, දේවදත්ත ගේ සංඝභේදය අවසානයේ සඟ පිරිසෙන් වෙන් වී රෝග උපන් කල්හි, තථාගතයන් ක්‍ෂමා කරන්නෙමි යි, ඇඳ දෝළාවෙන් සැවැත්නුවරට යන්නාහු ජේතවන දොරටුවේදී, පොළොවට පිවිසි බව අසා, දෙව්දත් සම්මා සම්බුදුරදුන්ට විරුද්ධව සිට, පොළොවට පිවිස, අවීචිමහ නරකයෙහි උපන්නේය. මා විසින් ද හේ නිසා, ධාර්මික වූ දැහැමි රජ වූ පියා ඝාතනය කරන ලද්දේ, මම ද, පොළොවට පිවිසෙන්නෙමි යි බියට පත්ව, රාජ්‍යශ්‍රීයෙහි සිත් පැහැදීමක් නො ලැබුවේය. ටිකක් නිදාගන්නෙමියි, නිද්‍රාවට වැටුණු මොහොතේ ම යොදුන් නවයක් බොල ඇති යකඩ පොළොවට හෙළා යකඩ හුල්වලින් අනින්නාක් මෙන් බල්ලන් විසින් ලෙවකා පහුරු ගා කරන්නාක් මෙන්, බියකරු හඬ නංවාලමින් නැගිටියි.
ඉක්බිති, සඳරැසින් බැබළෙන, ඉල් මස පුණු පොහෝ දවස ඇමති මඩුල්ල පිරිවරා තමන්ගේ යසස බලමින්, මගේ පියා, මීට වඩා අතිශයින් කීර්තිමත් වූයේ, එබඳු ආකාර වූ ධාර්මික රජ කෙනකු “මම, දේවදත්ත නිසා ඝාතනය කළේ වෙමි” යයි සිතුවේය. ඔහු එසේ සිතද්දී ම ඔහුගේ ශරීරයෙන් දාහයක් හටගත්තේය. මුළු සිරුර ම ඩහදියෙන් තෙත් විය. කවරෙක් මගේ මේ බිය පහකිරීමට හැකිවන්නෙහිදැයි සිතා දසබලධාරීන් වහන්සේ හැර අනෙකෙක් නැතැයි දැන, මම මහ අපරාධ කරුවෙක් වෙමි. තථාගතයන් වහන්සේට, කවරෙක් මා ගෙන ගොස් දක්වන්නේදැයි සිතන්නේ, ජීවක හැර අන් කිසිවෙක් නැතැයි සලකා, ඔහු ගෙන්වා ගෙන, ගමනට උපායක් පිළියෙල කරන්නේ සඳරැසින් බබළන මේ රාත්‍රිය ඒකාන්තයෙන් රමණීය යයි උදම් අනා, අද කවර හෝ ශ්‍රමණයෙකු හෝ බ්‍රාහ්මණයෙකු ඇසුරු කරන්නෙමුයි කියා, පූරණ කස්සප ආදීන්ගේ ශ්‍රාවකයන් විසින් පුරණාදීන්ගේ ගුණ වැනූ කල්හි, ඔවුන්ගේ වචන නොසලකා, ජීවකගෙන් විචාරා ඔහු විසින් තථාගත ගුණ පවසන ලද්දේ හේ, රජතුමනි, භාග්‍යවතුන් ඇසුරු කරාවායි කී කල්හි, ඇත් යානා ගෙන්වාගෙන, ජීවක අඹවනයට ගොස් තථාගතයන් බැහැදැක, වැඳ, තථාගතයන් විසින් කරන ලද පිළිසඳර කථා ඇත්තේ, මෙලොව දැකිය හැකි මහණකමේ ප්‍රතිඵල විචාරා, තථාගතයන් වහන්සේගේ මිහිරි වූ, ශ්‍රමණ ඵලය ගැන ධර්මදේශනාව අසා සූත්‍රාවසානයේ උපාසකයකු ලෙස දැනුම් දී, තථාගතයන් ක්‍ෂමා කරවා ගියේය. ඔහු එතැන් පටන් දන් දෙමින්, සිල් රකිමින්, තථාගතයන් වහන්සේ සමග සම්බන්ධ වී මිහිරි බණකථා අසමින් කල්‍යාණ ඇසුර නිසා, පහවූ බිය ඇත්තේ පහවූ ලොමු ඩැහැගැනීම් ඇත්තේ සිත් පැහැදීම ලබා සැපසේ සතර ඉරියවු පවත්වාගෙන ගියේය.
ඉක්බිති එක් දවසක් ධර්ම සභාවේ කථාවක් උපන්නේ ඇවැත්නි, අජාසත්ත පීතෘඝාතක කර්මය කොට බියට පත්වූයේ විය. රාජ්‍යශ්‍රීය නිසා චිත්තප්‍රසාදයක් නොලබන්නේ සියළු ඉරියව්වල දුක් අනුභව කෙළේය. දැන් ඔහු තථාගතයන් වෙත එළඹ යහපත් ඇසුරින් පහවූ බිය ඇත්තේ, ඉසුරු සම්පත් අනුභව කරයි යනුවෙනි. ශාස්තෲන් වහන්සේ එහි වැඩමවා මහණෙනි, දැන් කවර කථාවකින් යුක්තව සිටියාහුදැයි විචාරා, මෙනම් කථාවකැයි කී කල්හි දැන් පමණක් නොව මහණෙනි, පෙර ද, ඔහු පීතෘඝාතක කම්කොට, මා නිසා සැපසේ නිදාගත්තේ යයි වදාරා අතීත පුවත ගෙනහැර වදාළ සේක.
අතීතයේ බරණැස බ්‍රහ්මදත්ත රජු රාජ්‍යය කරන්නේ බ්‍රහ්මදත්ත කුමාර නම් පුතෙක් ලැබුවේය. එකල බෝසත් තෙම පුරෝහිතගේ ගෙදර දී පිළිසිඳ ගත්තේය. උපන් දිනයේ සංකිච්ච කුමාර යයි නම් කළහ. ඔවුහු දෙදෙනා ම රාජ මන්දිරයේ එකට වැඩුණෝය. ඔවුනොවුන් ප්‍රිය සහායකව සිට වැඩිවිය පැමිණියෝ තක්‍ෂිලාවට ගොස්, සියලු ශිල්ප උගෙන පෙරළා පැමිණියහ. ඉක්බිති රජ පුතුට යුවරජ පදවිය දුන්නේය. බෝසත්හු ද, යුවරජු සමීපයේම විසූහ. ඉක්බිති එක් දිනක්, පියරජු උයන් ක්‍රීඩාවට යන්නේ මහත් යසස් දැක, ඒ කෙරෙහි ලෝභ උපදවා, මගේ පියා, මගේ සොයුරකු හා සමානය. ඉදින් මොහු ගැන බලන්නේ නම්, මහළු කාලයේ රජකම ලබන්නෙමි. මහළුවැ රජකම ලැබුණත් කවර අර්ථයක් ද, පියා මරා රාජ්‍යය ගන්නෙමියි සිතා, බෝසතුන්ට ඒ අදහස දැන්වීය. බෝසත්හු, මිත්‍රය, පියා මැරීම නම් ඒකාන්තයෙන් අපායට යන කාර්යයකි. එය නොකළ යුත්තකි. එය කරනු එපායැයි වැළැක්වීය. ඔහු යළි යළිත් කියා තෙවෙනිවර ද, ඔහු විසින් වළක්වන ලද්දේ, සේවකයන් සමග සාකච්ඡා කෙළේය. ඔවුහු පිළිගෙන, රජු මැරීමේ උපාය සැලසුම් කළහ. බෝසත්හු ඒ පුවත දැන “මම මොවුන් සමග එක්ව වාසය නොකරන්නෙමි”යි මව්පියන් නො විචාරා ම කුස්සියෙන් නික්ම හිමාලයට පිවිස, සෘෂි ප්‍රව්‍රජ්‍යාවෙන් පැවිදිව ධ්‍යාන අභිඥා උපදවා, වනමුල් ගෙඩි ආහාර කොට කල් ගෙවීය.
රාජකුමරු ද ඔහු ගියකල්හි පියා මරා මහත් යස ඉසුරු අනුභව කෙළේය. සංකිච්ච කුමරු ද, සෘෂි ප්‍රව්‍රජ්‍යාවෙන් පැවිදි වූයේ යයි අසා, බොහෝ කුලපුත්‍රයෝ නික්ම ඔහු සමීපයේ පැවිදි වූහ. ඔහු මහත් වූ සෘෂීන් පිරිවරාගෙන එහිම වාසය කෙළේය. සියල්ලෝ ම සමවත් ඵල ලැබූහ. රජු ද පියා මරා අප්‍රමාණ කාලයක් රජසැප විඳ, එතැන් පටන් බියවූයේ සිතේ සතුටක් නොලැබ නරකයෙහි දුක් කම්කටොළුවලට පැමිණියකු මෙන් විය. හෙතෙම සහායක බෝසතුන් සිහිකොට මගේ පිතුඝාතක කර්මය බැරෑරුම් යයි පිළිගෙන, මා තමාගේ කීමට එකඟ කරවා ගැනීමට නොහැකිවන්නේ තමන් නිර්ලෝභීව වරදට අසුනොවී පලා ගියේය. ඉදින් ඔහු මෙහි විසුවේ නම් මගේ පිතුඝාතක කර්මය නො සිදුවන්නේය. මේ බිය දුරුකිරීමට ඔහු හැර වෙන කිසිවෙක් නැත්තේය. හෙතෙම කොහේ වාසය කරයිද? ඉදින් ඔහු වසන තැන දන්නේ නම් කැඳවීය. යුත්තේය. කවරෙක් ඔහු වසන තැන මට දැනුම් දෙන්නෙහිදැයි සිතීය. ඔහු එතැන් පටන් ඇතුළත නුවරේ ද, රාජ මිත්‍රයන්ට ද, බෝසතුන්ගේ වර්ණනා කරමින් කියයි.
මෙසේ කල්ගිය කල්හි බෝසත්තෙම, රජතුමා මා සිහිපත් කරයි. මා විසින් එහි ගොස් ඔහුට දහම් දෙසා ඔහු නිර්භය කොට ඒම වටීයයි සිතා අවුරුදු පනහක් හිමාලයේ වාසය කොට පන්සියයක් තවුසන් පිරිවරාගෙන අහසින් ගොස් දායපස්ස නම් උද්‍යානයේ බැස ගල්තලාවක හුන්නේය. උයන්පල්ලා ඔහු දැක ස්වාමීනි, ශාස්තෲ නායකයා කවරෙක් නම් දැයි විචාරා, සංකිච්ච පණ්ඩිතයා යයි අසා තෙමේ ද දැන ස්වාමීනි, මම රජතුමා රැගෙන එමි. ඒ තාක් මෙහි ම සිටින්න. අපගේ රජතුමා ඔබතුමා දකිනු කැමැත්තේ යයි කියා වැඳ වේගයෙන් රාජමන්දිරයට ගොස්, ඔහුගේ පැමිණීම රජුට දැනුම් දුන්නේය. රජු ඔහුගේ සමීපයට ගොස් කළයුතු උපහාර කොට ප්‍රශ්නයක් විචාළේය. එම අර්ථය ප්‍රකාශ කරමින්, ශාස්තෲන් වහන්සේ මෙසේ වදාළ සේක –
සිය රට නිසිමග හසුරුවන්නා වූ බ්‍රහ්මදත්ත රජු රාජසභාවේ සිටිනු දැක උයන්පල්ලා රජුට මෙසේ දැන්වීය. රජතුමා යම්කිසිවකු ගැන නිතර සිහිපත් කරන්නේ, අනුකම්පා කරන්නේ,
සෘෂීන් අතුරෙන් සාධු සම්මත වූ සංකිච්ච සෘෂීන් වහන්සේ ඔබගේ උයනට පැමිණියේය. රජතුමනි, වහා එහි ගොස් එතුමන් සමාවුව මැනැවි.
ඉක්බිති ඒ රජතුමා යුහුසුළු වෙමින්, මිත්‍රාමාත්‍යයන් විසින් පිරිවරන ලදුව, යහනාවකට නැග එහි ගියේ ය.
කසී රට දියුණු කරන්නා වූ බ්‍රහ්මදත්ත රජු උයනට පිවිස පඤ්චරාජ කකුධ භාණ්ඩ බහා තබා දායපස්ස උයනේ වැඩසිටි සංකිච්ච සෘෂීන් වෙත එළඹියේ ය.

එකත්පසක හුන්නේ ම දැන් ප්‍රශ්න ඇසීමට සුදුසු කාලය යයි සිතා ඉක්බිති පාප කර්ම ගැන විචාරීමට පටන් ගත්තේ ය.

සෘෂි සංඝයා පිරිවරා උයනෙහි සිටින්නා වූ සාධුසම්මත සෘෂිවරයා වූ සංකිච්ච සෘෂිගෙන් විචාරමි.
දසකුසල ධර්මය ඉක්මවා හැසිරෙන සත්ත්වයෝ උත්පත්ති වසයෙන් පරලොව දී කවර ගතියකට යන්නාහුද? මා විසින් ධර්මය ඉක්මවන ලදි. මාගේ ප්‍රශ්නය විචාරනු මැනැවි.
එහි **දිස්වා** යනු, මහණෙනි, ඒ උයන්පල්ලා රජු රාජසභාවේ සිටින බව දැක, ඉක්බිති ඔහුට මෙය දැන්වීය. **යස්සාසී** යනු කථා කරමින් දැනුම් දුන්නේය යන අර්ථයයි. **යස්සාසී** යනු මහරජ, ඔබ යමෙකුට අනුකම්පා වූයේ, මෘදු වූ සිතක් ඇත්තේ විය. යමෙකු ගැන නිතර ගුණ වර්ණනා කළෙහි ද, ඔහු මේ සංකිච්ච සෘෂිවරුන් අතර යහපතැයි සම්මත වූයේ ඔබ උයනට පැමිණියේ ගල්තලාවේ සෘෂි සමූහයා පිරිවරා රත්රන් පිළිමයක් මෙන් වැඩ සිටින්නේ. **තරමාන රූපො** යනු මහරජ; පැවිද්දෝ නම් කුලයෙහි ද සමූහයෙහි හෝ නොලගින්නේ ඔබ එහි යාමට පෙරද ඔහු අන් තැනකට යනු ඇත. එහෙයින් සුදුසු පරිදි වහාම පමුණුවහි මහත් වූ සීලාදී ගුණයන්ගෙන් ස්පර්ශ වූයේ මහර්ෂි ගුණයන් බලන්න.
**තතො** යනු, මහණෙනි, ඒ රජු ඔහු ගේ වචන අසා ඉක්බිති ඔහු ගේ වචනයට අනතුරුව ඔහුගේ වචන අසන අතරතුරම **නික්ඛිප්පා** යනු නික්ම යන අර්ථයයි. ඔහුගේ උයනට උද්‍යාන දොරටුවට පැමිණිවිට මෙබඳු අදහසක් පහළ විය. පැවිද්දෝ නම් ගරුකළ යුත්තෝ වෙති. සංකිච්ච තාපසයාගේ ළඟට උඩඟු විලාශයෙන් යන්නට නුසුදුසු ය. හෙතෙම මැණික් ඔබ්බවන ලද රන්මිට සහිත වල් විදුනාව ද, ස්වර්ණමය නළල් පටය ද, මනාසේ සරසන ලද මංගල අසිපත ද, සුදු කුඩය, රන්මිරිවැඩිසඟල යන මේ කකුධ භාණ්ඩ පස ගෙන්වා ගෙන ඔහු විසින් කියන ලෙස නික්ම යනුයි. **නික්ඛිප්පා** යනුයි. **පටිච්ඡදං** යනු ඒ රාජ කකුධ භාණ්ඩ තබා භාණ්ඩාගාරිකගේ අතට දී **දායපස්සස්මිං** යනු එබඳු නම් ඇති උයනෙහි ද, **අථ කාලං අමඤ්ඤථා** යනු ඉක්බිති හෙතෙම දැන් ප්‍රශ්න විචාරීමට සුදුසු කාලය යයි දැනගත්තේය. පෙළෙහි වනාහි යථාකාලං යනු පැමිණියා වූ, ඉක්බිති සුදුසු පරිදි ප්‍රශ්න විචාරීමට කාලය යයි දැනගනි යන අර්ථයයි. **පටිපජ්ජථා** යනු පිළිගත්තේ එළඹියේය. **පෙච්චා** යනු පිළිගෙන පරලොවට හෝ එබඳු නම් ඇති හෙයින් පරලොව යයි යන අර්ථයයි. **මයා** යනු ස්වාමීනි; මා විසින් සුචරිත ධර්මය ඉක්මවමින් පීතෘඝාතක කර්මය කරන ලදි. ඒ මට කියව. පීතෘඝාතකයා කවර ගතියකට යහිද? කවර නම් නිරයේ පැසවන්නේදැයි විචාරයි.
ඒ අසා බෝධිසත්ත්වයෝ එසේ වීනම් මහරජ; අසව! යයි කියා ඔහුට අවවාද දුන්හ. ඒ අර්ථය ප්‍රකාශ කරන්නා වූ ශාස්තෲන් වහන්සේ මෙසේ වදාළ සේක.
කසීරට වඩන්නා වූ බඹදත් රජුට, දායපස්ස උයනේ සිටිමින් සංකිච්ච සෘෂිවරයෝ මෙසේ කීය.
සොරුන්ගෙන් ගහණ වූ මාවතකින් යන්නෙකුට, යමෙක් නිවැරදි නිර්භය මාර්ගය කියා දේ නම්, ඉදින් ඔහුගේ කීම අනුව පිළිපදින්නේ නම් ඔහුට සොරුන්ගෙන් උවදුරු සිදුවන්නේ නැත.
අධර්මය පිළිපදින්නකුට යම්කිසිවෙක් ධර්මය කියා දේනම් ඉදින් ඔහු ඔහු ගේ වචනය පිළිගනී නම්, ඒ අනුව හැසිරෙන්නේ නම්, ඔහු දුගතියට යන්නේ නැත.
එහි **උප්පථෙනා** යනු සොරුන් විසින් ඇසුරු කරන ලද මාර්ගයෙන්, **මග්ගමනුස්සාති** යනු නිර්භය මාර්ගයට කියනු ලැබේ. **නාස්ස මග්ගෙය්‍ය කණ්ටකො** යනු ඒ අවවාද රකින සොරුන්ගෙන් ආරක්ෂා වන්නේය. මිනිසාගේ මුහුණ සොර දෙටුවා නො බලන්නේ ය. **යො ධම්මං** යනු යම් සුචරිත ධර්මයයි. **න සො** යනු ඒ මිනිසා නිරයාදි ප්‍රභේදගත දුගතියට නො යන්නේය. මහරජ, අධර්මය උවදුරු සහිතය. සුචරිත ධර්මය ක්‍ෂේම මාර්ගයයි. ඔබ වනාහි පෙර පීතෘඝාතක කොට, රජ වෙමියි මට පවසා මා විසින් වළක්වන ලද්දේ ද, මගේ වචන ඉටු නොකොට පියා නසා, දැන් ශෝක කරයි. වියතුන් ගේ අවවාද නොකරන්නා නම්, සොරුන්ගේ මාර්ගයට පිළිපන්නාක් මෙන් මහත් විපතක් පැමිණේයයි මෙසේ ඔහුට අවවාද දී, බෝසත් තෙම, මත්තෙහිත් ධර්ම දේශනා කරන්නේ මෙසේ වදාළ සේක.
මහරජ; ධර්මය නිවැරදි මාවතයි. අධර්මය දුගති මගයි අධර්මය නිරයට පමුණුවයි. ධර්මය සුගතියට පමුණුවයි.
මහරජ, විෂම පැවතුම් ඇති, අධර්මයෙහි හැසිරෙන මිනිස්සු පරලොව උත්පත්ති වශයෙන් පවත්නා සංසාර ගතිය ද, නිරයන් ගැන ද ඔබට කියමි. අසනු මැනවි.
සංජීව, කාලසූත්‍ර, සංඝාත රෞරව, මහාරෞරව යළිදු මහා අවීචිය, තැවෙන්නා වූ අතිශයින් තැවෙන්නා වූ තාපන හා අතාපන නරකය ද,
මේ අටමහා නරකයෝ මුලින් කියන ලදි. මේවා ඉක්මවාලිය නො හැක්කාහ. මෙකී එක එක නරකයෙක් හී, හතරපැත්තේ උස්සද නරකයෝ දහසය බැගින් ඇත්තාහ.
මේ නරකයෝ තද මසුරන් තවන්නාහ. බලවත් දුක්වලින් ගහන වූ මේවා ගිනිසිළු විහිදුවන්නෝය. මහත් බිය ඇත. ලොමු දහගන්නා සුළු බිහිසුණු වූ ප්‍රතිභය ඇති මේවා දුක් ගෙනදෙයි.
කොන් සතරක් ඇති, දොරටු සතරකින් බෙදනා ලද යකඩ ප්‍රාකාරයකින් වටවූ යකඩ වලින්ම ගිනියම් වූ යකඩ පියනකින් වසන ලද,
ඒ අයෝමය භූමිය, ගින්නෙන් දිළිසෙන්නේ තේජසින් යුක්ත වූයේ යොදුන් සියයක් පමණ හාත්පස සැමදා පැතිරී පවතිත්.
තපස්දම් රකිනා, ශීල සංයමයෙන් යුතු සෘෂීන්ට, සුපේශල භික්‍ෂූන්ට පරුෂ වචන කියමින් බණින අය මේ නිරයෙහි උඩුකුරු පා ඇතිව යටිකුරු හිස් ඇතිව වැටෙත්.
ශ්‍රමණ බමුණන්ට, සෘෂිවරුන්ට පරුෂ වචන ඉක්මවා බණින පව්කාර මිනිස්සු කෑලිවලට කැපූ මත්ස්‍යයන් මෙන් අවුරුදු අසංඛෙය්‍ය ගණනක් මෙහි තැවෙත්.
ඇතුළත පිටත නිතර දැවීමෙන් යුතු සිරුරු ඇති මොවුහු නරකයෙන් නික්මෙනු කැමති වුවද දොරටුවට නොඑත්.
ඉදිරියට දුවත් යළිදු පසුපසට දුවත් උතුරු දිශාවට දුවත් යළිත් දකුණට දුවත්. නිරයගාමී ජනයෝ යම් යම් දොරටුව වෙත දුවත්නම් ඒ දොරටු වැසෙයි.
මෙසේ අනල්ප වූ නිරය දුකට පැමිණ, වර්ෂ දහස් ගණන් ඔළුවෝ දෙඅත් බැඳ විලාප නගත්.
තේජස් ඇති, ළංවිය නොහැකි, සංයමයෙන් යුත් තපස්වීවරුන්ට, සර්පයන් මෙන් කිපී නො බැනිය යුතුය.
මහත් ශරීර ඇති, දුනු දරන්නා වූ, කේකක රටට අධිපති වූ අර්ජුන රජු ගෞතම සෘෂිවරයාට බැණ විනාශ වූයේය.
රජස් රහිාත වූ කිසවච්ඡ තවුසා වෙත දණ්ඩකී රජු රජස් විසුරුවා මුලින් සිඳින ලද තල්ගසක් මෙන් විනාශ විය.
යශස් ඇති මාතංග සෘෂිවරයා කෙරෙහි සිත දූෂ්‍ය කරගත් මෙධ්‍ය රජු පිරිස් සහිතවම විනාශ විය. එකල්හි මෙධ්‍යාරණය විය.
කණ්හදීපායන තවුසාට ගැහැට කළ අන්ධවෙණහු නම් රජවරු ඔවුනොවුන් මොහොලින් නසාගෙන අපායට ගියහ.
අහසින් ආගිය චේතිය රජු, කපිල තවුසා සමග ගැටී, තම සෘද්ධියෙන් පිරිහී, මරණාසන්න කාලයේ පොළව පලාගෙන ගියේය.
එහෙයින් නුවණැත්තෝ ඡන්‍දයෙන්, බලයෙන්, අධිපතිකමින් අගතියට යාම නො පසසත්, දූෂ්‍ය නොවූ සිතින් යුතුව සත්‍යයම කිවයුතු වන්නේ ය.
අෂ්ට විද්‍යා පසළොස්චරණ ධර්මයන්ගෙන් යුත් මුනිවරයකු දෙස, දූෂ්‍ය වූ සිතින් නොබැලිය යුතුය. එසේ බලන්නෝ අධෝගමනීය කර්මයෙන් නිරයට යන්නේය.
ගුණයෙන් හා වයසින් වැඩිහිටියන්ට, නපුරු ගති ඇති යමෙක් අවමන් කෙරේද? ඔවුහු මේ ආත්මයෙහිම සිඳින ලද තල්ගසක් මෙන් වැනසෙති. ඔවුන්ගේ දරුවන්ට වත් වස්තුව නො ලැබේ.
යමෙක් ප්‍රව්‍රර්ජිත මහර්ෂියෙකු නසාද? ඔහු කාලසූත්‍ර නම් නරකයෙහි බොහෝ කාලයක් දුක් විඳියි.
අධර්මිෂ්ඨ වූ යම් රඩෙක් රට කැළඹීමට පත් කරයිද? ජනපදය තවා මිනිසුන් දුකට පත් කරයිද? ඔහු මෙලොවින් චුතව පරලොව තාපන නම් නරකයේ පැසෙති.
යමෙක් දිව්‍ය වර්ෂ ලක්‍ෂයක් එහි පැසේද? ගිනිසිළුවලින් වටකරන ලද හෙතෙම දුක් වේදනාවන්ම විඳී.
ඔහුගේ සිරුරින් නිතර දිළිසෙන ගිනිසිළු නික්මෙයි. ලොම් අගින් ද, නියවලින් ද සිරුර දැඩි රශ්මියෙන් ක්‍ෂය වේ.
බාහිර අභ්‍යන්තර වශයෙන් නිතර දැවෙන සිරුරින් යුතු හෙතෙම දුකින් පීඩාවට පත්වනුයේ හුලකින් අනින ලද ඇතකු මෙන් නාද කරයි.
යම් පහත් පුරුෂයෙක් ලෝභයෙන් හෝ ද්වේෂයෙන් ධනය කීර්තිය රජකම උදෙසා සිය පියා නසයිද? හෙතෙම කාළසූත්‍ර නම් නරකයෙහි චිරාත් කලක් පැසවයි.
එබඳු වූ ඔහු ලෝකුඹු නිරයේ පැසෙයි. නිතර රත්වූ ආයුධවලින් පීඩාවිඳියි. ඔහුගේ ඇස් අන්ධකොට මල-මුත්‍රා කෑමට දෙයි. එබඳු වූ මිනිසා ගිනිඅඟුරු ආකරයේ ගිල්වයි.
නිරය පාලකයෝ බොහෝකලක් තවන ලද හීවැලින් මැඩගෙන රැහැන්වලිාන් දිව එළියට ඇද හරින ලද මුවෙහි ගිනියම් කළ යකඩ ගුලි දමත්.
ශ්‍යාම වර්ණ වූ බල්ලෝ ද, තිත් සහිත බල්ලෝ ද, රතු හොට ඇති ගිජු ලිහිණියෝ ද, වන කවුඩු සමූහය ද අයෝමය මුව ඇති පක්‍ෂි සමූහය දික්වූ දිව පිටතට ඇද කඩ කඩ කති.
දැවෙන්නා වූ තල්ගසක් වැනි, හැමපසින්ම බිඳුනු ශරීර ඇති ඔහුට නිරයපාලයෝ තලති. එය නිරයපාලයන්ට ක්‍රීඩාවකි. අනෙක් නිරිසත්තු දුකින් පසුවෙති. මේ ලෝකයේම පීතෘඝාතක කර්ම කරන්නෝ මෙබඳු දුක් ඇති නරකයේ උපදිති.
මව මැරූ පුතා ද මෙතැනින් චුතව යම ලෝකයට ගියේ, තමන් කළ කර්මය තුළින් බොහෝ දුක් කන්දරාවලට පැමිණෙනු ලැබේ.
මව මැරූ පුතුන් නිරයේ ඉපදුනවිට මහත් ශක්තිය ඇති නිරය පාලකයෝ ඔවුන් යකඩ රැහැන්වලින් බැඳ වෙළා නැවත නැවත පීඩාවන්ට පත්කරති.
මව මැරූ ඔහුට සිය සිරුරින් වැගිරෙන්නා වූ තමන්ගෙන්ම හටගත් රත් වී දිය වී යන ලෝදිය මෙන් වූ රුධිරය පොවත්.
පිළිකුල් කුණප සහිත අසූචි මිශ්‍ර වූ දුගඳ හමන ලේ සැරව මිශ්‍ර ගැඹුරු ජලයේ කිමිදවා සිටියි.
එහි මහත් වූ ශරීර ඇති අය ඉඳිකටු තුඩු බඳු මුඛ ඇති කෘමීහු මස් ලේ කෙරෙහි ගිජු වූවාහු සිවිය සිඳ කති.
කුණු වූ ද, අපිරිසිදු වූ ද, සියක් යොදුනක් දුරට දුර්ගන්ධය හමන නරාවලෙහි බඹ සියයක් යටට මව් මැරූ පුද්ගලයා ගිලෙන්නේය.
ඇස් ඇත්තේ නමුත් ඒ දුර්ගන්ධයෙන් ඇස් දිරාපත් වේ. බඹදත් රජුනි! මව මැරූ පුද්ගලයා මේසා දුකක් විඳින්නේය.
දරුගැබ් හෙළන්නා වූ ස්ත්‍රීහු තියුණු වූ ද, ළංවිය නොහැකි වූද, ඛුරධාර නම් නිරය ඉක්මවා දුර්ගම වූ වේතරණී නදියට වැටෙත්.
අයෝමය වූ සොළොස් අඟල් පමණ කටු ඇති ඉඹුල් ගස් වේතරණී නදිය දෙපස පිහිටා ඇත.
ඒ නිරිසත්තු ගිනිසිළු ඇත්තාහු ගිනි කඳන් මෙන් දුරට පෙනේ. ගින්නෙන් දිලිසුනේම යොදුනක් පමණ උස්ව පෙනේ.
පරදාර සේවනයේ යෙදෙන ස්ත්‍රීහු ද, පර ස්ත්‍රී සේවනයේ යෙදුන පුරුෂයෝ ද, නිරයෙහි තිබෙන ගිනියම් වූ කටු ඉඹුල් ගස්වල නගිත්.
නිරය පාලකයන් විසින් පෙළන ලද ඔවුහු පෙරැළී යටිකුරු වූ හිස් ඇත්තාහු වෙති. එවිට හුලිාන් විනිවිද ගිය ශරීර ඇත්තෝව දිගුකලක් නිදි වරති.
ඉන් බොහෝ කලකට පසුව මහත් වූ පර්වතයක් බඳු ගිනියම් වූ ජලය ඇති ලෝකුඹු නිරයේ වැටෙත්.
මෝහයෙන් යුක්ත වූ දුශ්ශීලයෝ දිවි රෑ දෙක්හිම පෙර තමන් විසින් කරන ලද අකුශල කර්ම අනුව දුක් විඳිති.
මිලදී ගන්නා යම් භාර්යාවක්, සැමියා කෙරෙහි නිසි පරිදි වතාවත් නොකිරීම් වශයෙන් ස්වාමියා ඉක්මවයිද? නැන්දා, මාමා, සැමියාගේ වැඩිමහලු සහෝදරිය යන අය කෙරෙහි කළයුතු වතාවත් නො කරයිද?
ඇගේ ජිව්හාශ්‍රය බැඳුම් සහිතව පිටතට අදිත්. ඒ නිරිසතා පණුවන් සහිත බඹයක් පමණ දික් වූ දිව දකී. තමන්ගේ දුක කියනු කැමති වුවද එය කළ නොහැකි වෙයි. පසුව තාපන නරකයට වැටේ.
එළුවන්, හූරන්, ගවයින්, මුවන් ආදී සතුන් මරා දිවි රකින්නෝ ද, සොරකම් කරන්නෝ ද, නුගුණෙහි ගුණ කියන්නෝ ද, කේලාම් කියන්නෝ ද යන මොවුහු.
වේතරණී නරකයෙහි වැටේ. ඔවුහු කඩුවලින්, ඊතලවලින්, අඩයටිවලින් ඇනුම් ලබති.
වංචනික ලෙස නඩු විසඳන්නේ, බොරු නඩු කියන්නේ, බොරු සාක්කි දෙන්නෝ, වංචනික ලෙස කිරීම් මැනීම් කරන්නෝ, බොරු මුදල්වලින් රවටන්නෝ, බොරුවට තක්සේරු කරන්නෝ, කූටකම් කරන්නෝ, වංචනිකයෝ, බොරු කියා ජනයා රවටන්නෝ උදේ හවස යකුළුවලින් නසනු ලැබෙති. මෙලෙස දුකට පත් වූවෝ අන් සතුන්ගේ වමනය අනුභව කරති.
කවුඩෝ ද, හිවල්ලු ද, ගිජුලිහිණියෝ ද, කපුටු බකමූණෝ ද, මුව අයාගෙන ඇත්තේ පාපකාරී මිනිසාව ඔබමොබ අදිමින් පෙරළමින් කති.
යමෙක් හීලෑ මුවෙකු මගින් මුවෙකු නසයිද? පක්‍ෂියෙකු මගින් පක්‍ෂියෙකු මරයිද? අසත්පුරුෂ වූ ඔවුහු ඔසුපත් නරකයේ දුක්විඳිති.
එහි **ධම්මො පථො** යනු දසකුසල කර්මපථ ධර්මයයි. ක්‍ෂේම වූ නිර්භය වූ සුගති මාර්ගයයි. **විසමජීවිනො** යනු අධර්මයෙන් කැපකළ ජීවිතයයි. **නිරයෙ** යනු ඔවුහු එබඳු ලෙස උපන් නිරය පවසමි. **සුණොහි මෙ** යනු බෝසත්හු රජුගේ පීතෘඝාතකාදින්ගේ, උපන් නිරය ගැන විචාරණ ලද්දේ පළමුව එය නොදක්වා, අටමහ නරකය ද සොළොස් වැදෑරුම් උස්සද නිරය ද දැක්වීමට මෙසේ කීවේය. පළමුවෙන් ම එය දක්වන්නේ කුමන කරුණක් නිසාද? මේ අපායවල පැසවන්නා වූ සත්ත්වයන් දැක හෝ ඇසීම් මාත්‍රයෙන් මා මෙන් වෙනත් බොහෝ පාපකාරීන් ද ඇතැයි රජු පැලුණු හදවතින් එතැන ම මැරෙන්නේ ය. මම මොවුන් අතරින් චුතවෙන්නෙමියි හටගත් ප්‍රාර්ථනා ඇත්තේ නීරෝගී වන්නේය. ඒ නිරයන් දක්වමින් බෝසත්තුමා පළමුව සෘද්ධි බලයෙන් පොළොව දෙපරිදි කොට, පසුව දැක්වීය.
ඔවුන්ගේ වචනාර්ථය ඇත්තේ යමපල්ලන් විසින් දිළිසෙන්නා වූ නොයෙක් ආයුධ ගෙන කැබලි කැබලි කොට සිඳිමින් අපායගාමී සත්ත්වයෝ නැවත නැවත ජීවිතය ලබාදෙන නිසා මෙහි **සඤ්ජීව** නම් වේ. යමපල්ලෝ නැවත නැවත නාද කරමින් පිළිවෙලින් දිළිසෙන නොයෙක් ආයුධ වර්ග රැගෙන දිළිසෙන ලෝහ පොළොවේ අපායේ වැසියන් ඔබිමොබ ලුහුබැඳ පහර දී දිළිසෙන පොළොවේ වැටුණු කල්හි දිළිසෙන කලු නූලක් හෙළා, දිළිසෙන පොරොවක් ගෙන තෙමේ, උස්හඬින් නද දෙමින් විශාල බැගෑපත් හඬින් නාද කරන කල්හි අටවැදෑරුම් සොළොස් වැදෑරුම් කරමින් මෙහි, පසවන්නේ යනුයි. **කාළසුත්ත** නම් වේ. මහත් වූ දිළිසෙන යකඩ පර්වතයෙන් මෙහි ඝාතනය කරත් නුයි **සංඝාත** නම් වේ. එහි සත්ත්වයන් වනාහි යොදුන් නවයක් දිළිසෙන යකඩ පොළොවේ කශේරුකාව දක්වා ප්‍රවේශ කොට නිශ්චල කරත්. ඉක්බිති පෙරදිගින් මහත් දිළිසෙන යකඩ පර්වතයක් නැගී සිට හෙණහඬ මෙන් නාද දෙමින් අවුත් ඒ සත්ත්වයන් ඇඹරුම්ගලෙහි ලා තල අඹරන්නාක් මෙන් ගොස් නැගෙනහිර දිසාවේ සිටියි. පශ්චිම දිසාවේ සිටියෝ එහිම ගොස් පෙරදිග සිටිති. දෙපිරිසම එකට එක්වී උක් යන්ත්‍රයේ දැමූ උක්දඬු මෙන් පෙළෙත්. මෙසේ එහි බොහෝ වර්ෂ සියදහස් ගණනක් දුක් අනුභව කරත්.
**ද්වෙච රොරුවා** යනු ගිනිපෝරණුවෙන් ද, දුම් පෝරණුවෙන් ද යන දෙකෙන් එහි ගිනිදැල් මිශ්‍රවී හටගත් රතු ලේවන් ගිනිදැල්වලින් පිරුණු. දුම්කෝය අළු දුමින් පිරී පවතී. ඒවා අතර ගිනිදැල් පෝරණුව පැසවන්නා වූ තව මුඛයන්ගෙන් ගිනිදැල් පිවිස, ශරීරය දවත්. දුම් පෝරණුවෝ ද පැසවන්නා වූ නව දොරටුවකින් අළුදුම් පිවිස පිටි මෙන් ශරීරය සේදෙයි. අංශ දෙකෙන්ම පැසවන්නා වූ සත්ත්වයෝ මහහඬින් නාද කරත් යන අර්ථයෙන් **ද්වේපි රො රුවො** යයි කියන ලදි. ගිනිදැල්වලින් පැසවන සත්ත්වයන්ට ඒ දුකට අතර නැවතීමක් නැත යයි මෙහි **අවීචි** නම් වේ. මහත් වූ අතරක් නැතනුයි මහාවීචි එහි පෙරදිග දිශාවේ බිත්තිවලින් ගිනිදැල් නැගී සිට පසුපස බිත්ති ආදියේ ගැටෙයි. එම බිත්තිවල විනිවිද ගොස් ඉදිරියට යොදුන් සියයක් පමණ දුර යයි සිට නැගී සිටි ගිනිදැල් මත්තෙහි නැගී සිටියි. මත්තෙහි නැගී සිටි ජාලා යට පෙරළයි. මෙසේ මෙහි ගිනි ජාලාවන්ගෙන් අතරක් නම් නැත. ඒ ඇතුළත යොදුන් සියයක් තැන කිරිවැල්වලින් පිරුණු නැලි මෙන් සත්ත්වයන් විසින් නිරතුරුව පිරුණු සතර ඉරියව්වලින් පැසවන්නා වූ සත්ත්වයන්ගේ ප්‍රමාණයක් නම් නැත. ඔවුනොවුන් කළහ කරගැනීමක් නැත. ස්වකීය තැන ම පැසෙත්. මෙහි මෙසේ සත්ත්වයන්ගේ අතොරක් නම් නැත. යම්සේ දිව අග මී බින්දු හය හතක් තඹ ලෝහ බින්දුවක් දැවීමෙන් බලවත් වූ ගණනක් නැත්ද, එපරිදි එහි දැවීමෙන් බලවත් වූ සෙසු අකුසල විපාක හය මධ්‍යස්ථව ගණන් නොගැනේ. දුකක්ම දැනෙයි. නිරතුරුව ප්‍රකට වෙයි. මෙසේ එහි දුකෙහි අතොරක් නම් නැත. ඒ බිත්ති සමග ගැටීමෙන් යොදුන් අටසියයක් පමණ ආවාටයක ද, යොදුන් එකසිය පනස් හතරක් තරම් උස්වූ බහුල වූ යොදුන් දස දහසක් පමණ මහත් බව දතයුතුය.
නිශ්චල වූ සත්ත්වයන් තවන නිසා **තපනො** නම් වේ. අතිශයින් තවයි යනුවෙන් **පතාපනො** නම් වේ. එහි තැවෙන සත්ත්වයන් කෙරෙහි තල්ගසක් පමණ වූ දිළිසෙන යකඩ හුලක් මත හොවවති. එහි යට, පොළොව දිළිසෙයි. හුල නොදිළිසෙයි. සත්ත්වයෝ දිළිසෙත්. මෙසේ ඒ නිරය නිශ්චල සත්ත්වයන් තවයි. අනෙක් උපන් සත්ත්වයන් දිළිසෙන ආයුධවලින් පහර දී දිළිසෙන යකඩ පර්වතයට නංවාලයි. ඒ පර්වතය මුදුනේ සිටි කල්හි කර්ම විපාකයෙන් සුළං හමයි. ඔවුහු එහි සිටීමට නොහැකිවන්නෝ උඩුකුරු පා ඇති-යටිකුරු හිස් ඇතිව වැටෙත්. ඉක්බිති යට යකඩ පොළොවේ දිළිසෙන යකඩ හුල් නැගී සිටිත්. ඔවුහු ඒ මත්තෙහි ම ඇනී, ඔවුන් කෙරෙහි විනිවිද ගිය සිරුරු ඇත්තේ දිළියෙමින් දිළියෙමින් පැසවත්. මෙසේ අතිශයින් පැසවයි යනුයි.
බෝධිසත්ත්වයෝ මේ නිරයන් දක්වමින් පළමුව සංජීව නරකය පෙන්වා, එහි පැසවන ආපායික සත්ත්වයන් දැක මහජනයාට බිය උපන් කල්හි එය ද අතුරුදන් කරවීය. මෙසේ පිළිවෙලින් දැක්වීය. ඉක්බිති රජු අමතා මහරජ; ඔබ මේ අටවැදෑරුම් අපායවල පැසවන සත්ත්වයන් දැක අප්‍රමාදීව ක්‍රියා කිරීමට වටනේ යයි පවසා නැවත ඒ මහා නිරයන්ගේ කෘත්‍යය කීමට **ඉච්චෙතෙහි **ආදිය කී සේක. එහි **අක්ඛාතා** යනු මා විසින් ඔබට කියන ලද පුරාණයන් විසින් කියන ලද දේමය. **ආකිණ්ණ** යනු පිරිපුන් බවයි. **පච්චෙකා සොළසුස්සදා** යනු මේ අපායන්ගේ එක එකට දොරටු සතරෙක එක එකෙහි හතර හතර හතර බැගින් කොට සොළොස් සොළොස් උස්වූ අපාය යයි, සියල්ල ම එකසිය විසිඅටක් කෙළෙස් නිරයෝ ද අටමහා නරකාදිය ද එකසිය තිස්හයක් අපාය ඇත. **කදරියතාපනා** යනු මේ සියල්ලම තද මසුරන්ගේ තැවීම්ය. බලවත් දුක් ඇති බැවින් **ඝෝර** නම් වේ. කර්මය උපදවන්නන්ගේ අතොරක් ඇති බැවින් **අවීචිමන්තො** නම් වේ. බිය මහත් බැවින් **මහබ්භය** නම් වේ. දැකීම් මාත්‍රයෙන් ලොමු ඩැහැගනිත්නුයි, **ලෝමහංසන රූපා** නම් වේ. හිංසාකරන බැවින් **භෙස්මා** නමි. බිය උපදවන බැවින් **පටිභයා** නමි. සැප පහව ගිය නිසා **දුඛා** වේ. **චතුක්කණ්ණා** යනු, සියළු සතරාකාර පෙට්ටියක් බඳු **විභත්තා** යනු දොරටු සතරක් වශයෙන් බෙදන ලද. **භාගසොමිතා** යනු දොරටු වීථීන් වශයෙන් කොටස් වශයෙන් බෙදා මනින ලද්දේ **අයසා** **පටිකුජ්ජිතා** යනු සියළු යොදුන් නවයක් වශයෙන් යකඩ කපොල්ලකින් වසා ඇත්තේය. **ඵුටාතිට්ඨන්ති** යනු සියළු මේ තැන අනුව පැතිරී පවතී.
**උද්ධපාදා අවංසිරා** යනු මෙසේ ඒ අපායවල පෙරළි පෙරළි යළි යළිත් වැටෙන කල්හි එකතුවෙත් යයි කීහ. **අතිවත්තාරො** යනු පරුෂ වචනවලින් ඉක්මවා පවත්නා මහා අපායවල බොහෝසෙයින් ධාර්මික ශ්‍රමණ-බ්‍රාහ්මණයන් කෙරෙහි කරන ලද අපරාධම පැසවත්. එහෙයින් මෙසේ කීවේය. **තෙ** **භූනහුනො** යනු ඒ සෘෂිවරුන් අතිමහත් ලෙස තමන්ගේ වැඩීම නැසූ බැවින් බොහෝසෙයින් කොටස් කරන ලද මත්ස්‍යයෝ මෙන් පැසවත්. **අසංඛෙය්‍ය** යනු ගණන් කිරීමට නොහැකිවන්නේ. **කිබ්බිසකාරිණො** යනු දරුණු ක්‍රියාකරන්නා වූ **නික්ඛමණෙසිනො** යනු නිරයෙන් නික්මෙන සොයන්නා වූද, ගවේෂණය කරන්නා වූද නික්මෙන දොරටුවට නොඑළඹෙත්. **පුරත්‍ථිමෙනා** යනු යම් කලෙක් ඒ දොරටුව විවෘත නොවේද, ඉක්බිති ඒ අභිමුඛයට දුවත්. ඔවුන්ගේ එහි සම් ආදිය දැවෙත්. දොරටුව සමීපයට වැටෙන්නේ නමුදු, ඔවුන්ට එය වැසෙයි. පසුපස දොරටුව විවෘතව මෙන් හටගනියි. සියල්ලෝ එතනට පිවිසෙති. **න සාධුරූපෙ** යනු කියන ලද ආකාර සර්පයෙකු මෙන් සෘෂිවරුන්ට යහපත් ආකාරයක් නොදැක්වීය. ඵරුෂ වචනයෙන් ද කාය කර්මාදියෙන් ගැටීමෙන් නොඑළඹෙන්නේය. කුමන කරුණක් නිසාද? සංවර වූ තපස්වරුන්ට ගරු නොකළ බැවින් අටමහා නරකාදිවල දුක් අනුභව කළ යුතුය.
දැන් යම් රජවරු එබඳු ආකාරයට පැමිණ ඒ ඒ දුක්වලට පැමිණියේ ඔවුන් පෙන්වීමට, **අතිකායො** යන ආදිය කීවේය. එහි **අතිකායො** යනු බලවත් මහා ශරීරයක් ඇත. **මහිස්සා** **සො** යනු දුනුවායාය. **සහස්ස බාහු** යනු පන්සියයක් ධනුර්ධරයන් විසින් අත් දහසකින් දුනුදිය නංවාලිය යුතුයි. දහසක් බාහුවලට දුනුදිය පිරවීමට සමර්ථ බවයි. **කේකකාධිපො** යනු කේකකරට අධිපතියාය. **විභවංගතො** යනු විනාශයට පැමිණේයයි කථා වස්තුව සරභංග ජාතකයේ කියන ලද පරිද්දෙනි. **උපහච්ච මනං** යනු තමන්ගේ සිත දූෂිත කොට. **මාතංගස්මිං** යනු මාතංග පඬිවරයාය. කථාවස්තුව මාතංග ජාතකයේ වර්ණනා කරන ලදි. **කණ්හදීපායනාසජ්ජා** යනු කණ්හදීප ආදීන් පැමිණ. **යමසාධනං** යනු අපායයි. කථාවස්තුව ඝට ජාතකයේ විස්තර කර ඇත. **ඉසිනා** යනු කපිල තාපසයා විසින්. **පාවෙක්ඛි** යනු පිවිසියේය. **චෙච්චො** යනු චේතිය රජතුමා. **හීනත්තො** යනු ප්‍රහීණ කරන ලද බවයි. සෘද්ධියෙන් පිහිටි බලය. **පත්තපරියායං** යනු කෙළවර මරණයට පැමිණ කථා වස්තුව චේතිය ජාතකයේ කියන ලදි.
**තස්මා** යනු යමකු කෙරෙන් සිත්වසඟ වී සෘෂීන් කෙරෙහි වෛරය කොට අටමහා නිරයවල පැසවයි. එබැවිනි. **ඡන්‍දාගමනං** යනු ඡන්ද ද්වේෂ ආදි සතර අගති ධර්මයන්ය. **පදුට්ඨෙන** යනු කිපීමෙන්. **ගන්තා සො නිරයං අධො** යනු හෙතෙම යට කියන ලද කර්මයේ බලයෙන් යට නිරයටම යයි. පෙළෙහි වනාහි **නිරයුස්සද** යනුවෙන් ලියා ඇත. එහි පත් නිරයටම යයි යන අර්ථයයි. **වුඩ්ඪෙ** යනු වයෝවෘද්ධ වූද ගුණවෘද්ධ වූද **අනපච්චා** යනු භවයක් පාසා, දරුවකු හෝ දායාද හෝ නොලබයි යන අර්ථයයි. **තාලවත්‍ථු** යනු වයෝවෘද්ධ වූද, ගුණවෘද්ධ වූද **අනපච්චා** යනු භවයක් පාසා, දරුවකු හෝ දායාද හෝ නොලබයි යන අර්ථයයි. **තාලවත්‍ථූ** යනු දුටුවිගස සිඳින ලද මුල් ඇති තල් ගස මෙන් මහා විනාශයට පැමිණ අපායවල උපදිත් යනුයි. **හන්ති** යනු මරයි. **චිරරත්තායා** යනු බොහෝ කාලයක් පටන්.
මෙසේ බෝසත් සෘෂීන් පෙළන්නන්ට, පැසවන නිරයක් පෙන්වා මත්තෙහි අධාර්මික රජවරුන්ට පැසවන අපාය දක්වමින්, **යො චා** යන ආදිය කීවේ. එහි **රට්ඨවිද්ධංසනො** යනු ඡන්දා දී වශයෙන් ගොස්, රට කැළඹීම් කරන්නේ. **අච්චිසංඝ පරෙතො** යනු සමූහ වශයෙන් වටකරන ලද. **තේජෝ භක්ඛස්සා** යනු ගින්දරම කමින්, සිටින අයයි. **ගත්තානී** යනු තුන්ගව්වක් පමණ ශරීරයේ සියළු අඟපසඟ. **ලොමග්ගෙහි නඛෙහිචා** යනු මොවුන් සමග සියල්ලෝ එකම ජාලාවන්ට අයත්. **තුත්තද්දිතො** යනු නොසැලී සිටීමට හේතුවූ කරනු ලබන කන් කටුවකින් විදින ලද නාගයා යම්සේ නාදකරයි ද, එපරිද්දෙනි.
මෙසේ මහාසත්ත්වයා අධාර්මික රජවරුන්ට පැසවන නිරයන් දක්වා, දැන් පීතෘඝාතකයන්ට පැසවන නිරය පෙන්වීමට **යො ලොභා** යනාදිය කීහ. එහි **ලෝභා** යනු කීර්තිය හා ධනය පිළිබඳ ලෝභකමින්, **දොසා** යනු නපුරු සිතිවිලිවලින් යනු, **නිත්තවං** යනු ලෝහ සැළියේ බොහෝ වර්ෂ දහස් ගණනක් පැසවීමට හැර දමා ඔහුගේ තෙගව්වක් පමණ ශරීරය තෘෂ්ණාව නැතිකොට දිළිසෙන ලෝහ පොළොවේ හෙලා තියුණු යකඩ උල්වලින් කොටා, සුණුවිසුණු කරයි. **අන්‍ධං කරිත්‍වා** යනු මහරජ; ඒ පීතෘඝාතකයා, නිරයපල්ලේ දිළිසෙන ලෝහ පොළොවට උඩුකුරුව හෙළා, දිළිසෙන යකඩ හුල්වලින් ඇස් බිඳ, අන්ධකොට මුඛයෙහි උණු මළමුත්‍ර දමා, පැදුරු වියනක මෙන් ඔහු රෝල්කොට කල්පයක් සිටිකල්හි අපවිත්‍ර ලෝහ ජලයෙහි හොවවත්. **තත්තං පක්කට්ඨිතමයො** **ගුලඤ්ච** යනු, යළිත් පැසවන ලද අසූචි සහ මඩ ද, දිළිසෙන යකඩ බෝල ද කවවති. ඔහු වනාහි ඒවා අනුභව කරනු දැක මුහුණ වසාගනියි. මෙසේ දීර්ඝ කාලයක් තැවුණු කල්හි ගිනිගන්නා නගුල්තලය ගෙන මුඛයට පිවිසවා විවෘතකොට රැහැනින් බැඳ යකඩ පට්ටමක් දමා දිව බැහැර කොට ඒ ආවාටයේ මුහුණෙහි ද ඒ යකඩ ගුල **සංසවයන්ති** ඔබ්බවති. **රක්ඛසා** යනු යමපල්ලෝය.
**සාමාචා** යනු මහරජ; ඒ පීතෘඝාතකයාගේ දිව නගුලිසෙන් ඇද දමා පොළොවේ බැහැර කළ දිව සාමා සෝණා සබලා යන නම් දැරි සුනඛයෝ ද, ලෝහ තුඩ ඇති ගිජුලිහිණි, කපුටු, බකමූණු සමූහයා ද අන්‍ය නොයෙක් ආකාර වූ පක්‍ෂීහු රැස්වී ආයුධවලින් සිඳින්නාක් මෙන්. **විභජ්ජ** කපුටු පාද ආකාරයෙන් කොටස් කර. **විප්ඵන්‍දමානං** යනු වැගිරෙන ලේ සහිතවම කති. කා ඉතිරි දෙය ද අනුභව කරති යන අර්ථයයි. **තං දඩ්ඪතාලං** යනු ඒ පීතෘ ඝාතකයා, දැවෙන්නා වූ තල්ගස මෙන් දැල්වුණු ගිනිගත් සිරුර **පරිභින්නගත්ත** යනු ඒ ඒ තැන බිඳීගිය යනුවෙනි. **නිප්පොටයන්තා** යනු ගිනිගෙන දිළිසෙන යකඩ මුගුරුවලින් පහරදෙමින්. **රතීහි නෙසං** යනු ඒ යමපල්ලන්ගේ ඒ රතී ක්‍රීඩාව වෙයි. **දුඛිනො පණීතරෙ** යනු ඉතිරි අපායික සත්ත්වයෝ දුකට පත්වී සිටිති. **පෙත්තිඝාතිනො** යනු පීතෘ ඝාතකයා වේ. මෙසේ මේ පීතෘ ඝාතකයන්ගේ පැසවන නිරය දැක රජතුමා බිය හා තැතිගත්තේ විය.
ඉක්බිති බෝසත් තෙමේ ඔහුව අස්වසා, මාතෘ ඝාතකයන්ගේ පැසවන නිරය පෙන්වීය. **යමක්ඛයං** යනු යම වාසය කරන නිරය යන අර්ථයයි. **අත්තකම්ම ඵලූපගො** යනු තමන්ගේ කර්මවිපාක නිසා හටගත්. මනුස්සා යනු යමපල්ලෝ වෙති. **හන්තාරංජනයන්තියා** යනු මාතෘ ඝාතකයාය. **වාළෙහි** යනු යකඩ රෙද්දකින් වෙලා යකඩ යන්ත්‍රයකින් පෙළත්. **තං** යනු ඒ මාතෘ ඝාතකයාය. **පායෙන්තී** යනු එසේ පෙළනු ලබන්නහුගේ ලේ දහරා ගලා, යකඩ විවරය පිරෙයි. ඉක්බිති එය යන්ත්‍රයෙන් ඉවත් කරයි. එකෙණෙහි ශරීරය ප්‍රකෘති තත්ත්වයට පත්වේ. එවිට හේ පොළොව මතුපිට හොවා රත්කරන ලද තඹ ලෝහ මෙන් සීරා වැටුණු ලේ පානය කරත්. **ඔග්ගය්හ තිට්ඨති** යනු හේ අවුරුදු බොහෝ දහස් ගණනක් යකඩ යන්ත්‍රවලින් පෙළා දුගඳ පිළිකුල් සහගත වූ, මහත් වූ අසූචි මඩෙහි ආවාටයේ දමත්. ඔහු එය **රහදං ඔග්ගය්හ** විල පහතට බැස සිටියි. **අතිකායා** යනු එක් ද්‍රෝණයක නැවක් පමණ වූ ශරීරයයි. **අයොමුඛා** යනු යකඩ ඉඳිකටු මුවැති. **ඡවිං ඡෙත්‍වාන** යනු සම ආදිකොට ඇති ඇට ද, සිඳ ඇටමිදුළු ද කති. පගිද්ධා යනු ගිලුණු, මුළා වූ හුදෙක් කෑමට පමණක් නොව අධෝ මාර්ගාදියෙන් ද පිවිස මුඛය ආදියෙන් නික්මෙති. වම් පසින් පිවිස දකුණු පසින් නික්මෙත්. මුළු ශරීරයම සිදුරු අනුසිදුරු බවට පත් කරයි. ඔහු එහිදී ඉතා දුකට පත්වනුයේ මහහඬින් කෑගසමින් පැසවයි. **සොචා** යනු ඒ මාතෘඝාතකයා මිනිස් ප්‍රමාණ සියයක් ගැඹුරැති නිරයට පැමිණ හිසේ පටන් ගිලුනේ වෙයි. එහි ද කුණප හාත්පස යොදුන් සියයක් පමණ දුර කුණුගඳ හමයි. **මාතුඝාතී** යනු මාතෘ ඝාතකයා කියත්.
මෙසේ බෝධිසත්ත්ව තෙම මාතෘඝාතකයන් හේ පැසවන නිරය පෙන්වා යළිත් ගැබ් හෙළන්නන්ගේ පැසවන නිරය දක්වමින් ගාථාවක් වදාළ සේක. **ඛුරධාරමනුත්තමා** යනු දැළිපිහි නිරය ඉක්මවා එහි නිරය පාලකයන් මහත් මහත් දැළි පිහිය මත්තෙහි දරා සැරිසරත්. ඉක්බිති පුදපූජා තබන්නන් විසින් ගැබ් හෙලන කරවූ බෙහෙත් ආදිය පොවා ගැබ හෙළන ලද්දේ ඒ ගැබ් හෙළන ස්ත්‍රීහු දිළිසෙන ආයුධවලින් තලමින් ලුහුබඳිත්. නැවත නැවත නැගිට, **තං දුරාභිසම්භවං** දැලිිපිහි නිරය ඉක්මවමින් ඉක්මවා යමපල්ලන් විසින් ලුහුබඳින ලද්දේය. **දුග්ගං** දුර්ගම විෂම **වේතරණිං** වැටෙත්. ඒ ඒ තැන කර්ම විපාක ගැන නිමි ජාතකයෙහි විස්තර ප්‍රකාශ වන්නේය.
මෙසේ ගැබ් හෙළන්නන්ගේ අපාය පෙන්වා බෝසත් තෙම යම්තැනක පරදාරයේ ද, අනාචාරයේ හැසිරෙන්නේ ද පැසවත්. ඔහුට කටුඉඹුල් නිරය පෙන්වමින් **අයොමයා** ආදිය කීහ. එහි **උභතොම්භිලම්බන්ති** යනු වේතරණී නදියේ ගංඉවුරු දෙකේ ම ඒ ඉඹුල් ගසේ අතු එල්බෙත්. ඒ දිළිසෙන දැල්වෙන සිරුර ඇති සත්ත්වයෝ නොකඩවා දැල්වෙමින් සිටිත්. **යෝජනං** යනු තුන්ගව්වක් පමණ ඇති ඔවුන්ගේ සිරුර, ශරීරයෙන් පැන නැගි ගිනිදැල් සමග යොදුනක් දුර පැතිරී පවතී. **එතෙ සජන්ති** යනු ඒ පරදාර සේවනයේ නිරත සත්ත්වයෝ නොයෙක් ආකාරයෙන් ආයුධවලින් කොටමින් ඒ සිම්බලි නිරයේ නංවාලති. **තෙ පතන්ති** යනු ඔවුහු බහුල වශයෙන් වර්ෂ දහස් ගණනක් රුක් අතුවල ලැග, දැවී, නැවත යමපල්ලන් විසින් කපා කොටා, සිට පෙරළා අවුත්, යටිකුරු හිස ඇතිව වැටෙත්. **පුථු** යනු බොහෝකොට ඇත්තේනුයි. **විනිවිද්ධංග** යනු ඔවුහු එසේ වැටෙන කාලයෙහි සිාට, යකඩ පොළොවෙන් හුලක් නැගිවිට ඔවුන්ගේ මතුතලය මැනවින් පිළිගනිති. ඔවුහු එවිට යට මාර්ගයෙන් නික්මෙත්. ඔවුහු මෙසේ ආයුධ උල්වලින් විදින ලදුව කෑගසමින් සයනය කරත්. **දීඝං** යනු සිහින නිසා, නිදි නොලබමින් දීර්ඝ වේලාවක් අවදියෙන් සිටිත් යන අර්ථයයි. **තතො රත්‍යා විවසනෙ** යනු රාත්‍රීන්ගේ ඇවෑමෙන් බොහෝ කාලයක් ඉක්මවා සිටිත් යන අර්ථයයි. **පවජ්ජන්ති** යනු සැටයොදුනක් දිළිසෙන ලෝහ සැලියක් සැරසීමෙන් දිළිසීමෙන් යුක්ත ලෝහ රස පිරුණු ලෝදිය සැළියක් යමපල්ලන් විසින් දරුණු ලෙස පැසවත්. **දුස්සීලා** යනු පරදාර සේවනයේ නිරත වූවෝ ය.
මෙසේ බෝසත්හු තෙමේ පරදාර සේවන, අනාචාර සේවනයේ යෙදුනවුන්ගේ පැසවන සිම්බලි නිරය පෙන්වා අනතුරුව හිමියන්ගේ වත් නැන්ද මාමලාගේ වත් පිළිවෙත් ආදිය නොපුරන්නවුන්ගේ පැසවන තැන් ප්‍රකාශ කරමින්, **යාචාති** යාච ආදිය ප්‍රකාශ කළහ. එහි **අතිමඤ්ඤති** යනු භිස ජාතකයේ කියන ලද ස්වාමිවත් නොකරන්නී ඉක්මවා සිතයි. **ජෙට්ඨං වා** යනු ස්වාමියා ගේ වැඩිමහල් සොයුරායි. **නන්‍දරං** යනු ස්වාමියාගේ නැගනියයි. මොවුන්ගේ ද අන්‍යයන්ගේ ද අත්පා පිට සන්තර්පණය කිරීම් ද, ආහාරපානාදිය පිළියෙල කිරීමේ වත් නොපුරන්නී ඔවුන් කෙරෙහි ලජ්ජා-බිය නොඑළඹෙන්නී, ඔවුන් ඉක්මවා කටයුතු කරයි යනු ඈලා ද, අපායේ උපදියි. **වංකෙන** යනු, ඇගේ ස්වාමි වත්පිළිවෙත් ආදිය නොපුරවන නිසා, ස්වාමියා ආදිහු අක්‍රෝෂ-පරිභව කොට නිරයේ උපන් බැවින් ලෝහ පඨවියේ හොවා යකඩ හුලකින් මුව විවරකොට බලයෙන් දිව අග උපදවත්. රැහැනක් බැඳීමෙන් බන්‍ධන සහිතව ඇවිදිති. **කිමිනං** යනු කිමෙක් බර ප්‍රියේ ද මෙය කියන ලද්දේ වෙයි. මහරජ; ඒ අපායගාමී සත්ත්වයා මෙසේ අදිනු ලබන්නේ තමන්ගේ බඹයක් පමණ වූ දිව අග ආයුධවලින් සලකුණු කරන ලද තැන්වල හටගත් මහ නැවක් පමණ වූ මේ ශරීරය කුමක් නිසා බලහිද? **විඤ්ඤාපෙතුං න සක්කො’ති **යනු, යමපල්ලන් ඉල්ලනු ලබන්නේ ද කිසිම වස්තුවක් කියන්නට නොහැකි වෙයි. **තපෙන** තපන යනු මෙසේ ඇය එහි බොහෝ වර්ෂ සිය දහස් ගණනක පැසවා නැවත තපන මහා අපායේ පැසවයි.
මෙසේ බෝසත්හු ස්වාමි වත් නැදිමයිලන්ගේ වත් නොපුරන්නන්ගේ පැසවන නිරය පෙන්වා, දැන් ඌරු ආදි වැද්දන්ගේ පැසවන නිරයන් දක්වමින් **ඔරබ්භිකා** යන ආදිය කීහ. එහි **අවණ්ණෙ වණ්ණකාරකා** යනු, කේලාම් කියන්නෝ වෙති. **ඛාරන්දිං** යනු මේ බැටළු ආදින් මරන්නා වූ මේ ආදි සැත් ආදියෙන් පෙළනු ලබන්නා වූ, අපායට වැටෙන්නාහු යන අර්ථයයි. සෙස්සෝ එළු බැටළු ආදින් පැසවන තැන් නිමිජාතකයෙහි කියන ලද පරිදි වන්නේය. **කූටකාරි** යනු හොර විනිශ්චය ආදිය ද, හොර කිරුම් මිනුම් ආදිය කරන්නවුන් ද එක්වීම ආදිය කියන ලදි. එහි හොර විනිශ්චය, කූට ක්‍රියාකාරකම් වැරදි මිනුම් ආදිය කරන්නවුන්ගේ පැසවන නිරය ආදිය නිමි ජාතකයෙහි පෙන්වන්නේය. **වන්තං** යනු වමනය කිරීමයි. **දූරන්තානං** දුගතිභාවයට පත්වීමය. මෙය කියන ලදි. මහරජ, ඒ දුගති භාවයට පැමිණි සත්ත්වයෝ යකඩ කුළුණ මුදුනේ බිඳෙන කල්හි වමනය කරති. එවිට ඒ වමනය දිළිසෙන යකඩ කපොලුවලින් ඔවුනතර එකෙකුගේ මුඛයට දමති. මෙසේ ඔවුහු ඒ අනුන්ගේ වමනය අනුභව කරති. **භේරණ්ඩකා** යනු හිවල්ලුයි. **විප්ඵන්‍දමානං** යනු යටට පිහිටි මුඛය ඇත්තේ හොවා සිටිකල්හි අදිනා ලද දිව ඇත්තේ ඔබිමොබ අදිනු ලබන්නේය යන අර්ථයයි. **මිගෙන** යනු හුදකලාව ද පැන දුවන මුවන්ය යන අර්ථයයි. **පක්ඛිනා** යනුද එබඳු ආකාරයමයි. **ගන්තාතෙ** යනු යන්නා වූ ඔබලා. **නිරයුස්සදං** යනු යට නිරයයි. පෙළෙහි වනාහි **නිරයං අධො** යයි ලියන ලද මේ නිරය වනාහි නිමි ජාතකයේ එන පරිද්දෙනි.
මෙසේ බෝසත්හු මෙපමණ නිරයන් පෙන්වා දැන් දෙව්ලොව විවරණය කොට, රජුට දෙව්ලොව පෙන්වමින් මෙසේ කීහ.
කරන ලද යහපත් ක්‍රියාවලින් සත්පුරුෂයා දෙව්ලොව යයි. ඉන්‍ද්‍රයා සහිත දෙවිවරු එහි වෙති. යහපත් ක්‍රියාවල ප්‍රතිඵල බලන්න.
මහරජ! නුඹට කියමි. රටෙහි අධිපතිතුමනි, සුචරිත ධර්මයෙහි හැසිරෙව. යම්සේ මනාව පුරුදු කරන ලද ධර්මය පසුව පසුතැවිල්ල නූපදවා ද, එසේ සුචරිත ධර්මයේ හැසිරෙනු මැනැවි.
එහි **සන්තො** යනු කාය ආදියෙන් උපශාන්ත වූ, **උද්ධං** යනු දිව්‍ය ලෝකයයි. **සහින්‍දා** යනු ඒ ඒ රැඳෙන ශක්‍රයා සමග බෝසත්හු ඔහුට චාතුර්මහාරාජික දෙවිවරුන් බලන්න. සතරවරම් මහරජවරු බලන්න. තාවතිංසය බලන්න. ශක්‍රයා දෙස බලන්න. මෙසේ ඉන්ද්‍රයන් සහිත සියළුම දෙවිවරුන් ද, බ්‍රහ්මයා සහිත දෙවිවරුන් ද පෙන්වමින් මේ යහපත් ක්‍රියා කරන්නහුගේ ප්‍රතිඵලයයි. මේ ඵලය යයි දැක්වීය. **තං තං බ්‍රෑමී** යනු ඔවුන් කෙරෙහි එය කියමි. **ධම්මං** යනු මෙතැන් පටන් ප්‍රාණඝාතාදී පංචවිධ වෛරයන් පහකොට දානාදි පින්දහම් කරව යනුයි. **යථා තං සුචිණ්ණං නානු තප්පෙය්‍ය** යනු යම්සේ ඒ දානාදි පින්කම් ආදි යහපත් ක්‍රියා ද, පීතෘඝාතක කර්ම නිසා, පසුතැවිල්ල ද වසාලීමට සමර්ථ බැවින් එහි නොතැවිය යුතු වන්නේය. එසේ ඒ යහපත් ක්‍රියාවල හැසිරෙන්න. බොහෝ පින් කරවවයි යන අර්ථයයි.
හෙතෙම බෝසතුන්ගේ ධර්ම කථාව අසා එතැන් පටන් ආස්වාදයක් ලැබ ගත්තේය. බෝසත්හු වන කිසියම් කාලයක් එහි වැඩ සිට, තමන් වාසය කරන ස්ථානයට ම ගිය සේක.
ශාස්තෲන් වහන්සේ මේ ධර්මදේශනාව ගෙනහැර පා, මහණෙනි, දැන් පමණ්ක නොව පෙරත් මා විසින් මොහු අස්වසන ලද්දේ යයි පවසා ජාතකය නිමාවට පත්කළ සේක. එකල රජු අජාසත්ත රජතුමා විය. සෘෂි සමූහයා බුදු පිරිසයි. සංකිච්ච පණ්ඩිතයා නම් මම වෙමි යනුවෙනි.


20. සත්තති නිපාතය
**ඉදං තෙ රට්ඨං** යන මෙය ශාස්තෲන් වහන්සේ ජේතවනාරාමයේ වැඩවාසය කරන සේක් කලකිරුණු භික්‍ෂුවක් අරබයා වදාළ සේක. සැවැත්නුවර වැසි එක් කුලපුත්‍රයෙක් ශාසනයේ සෙනෙහස උපදවා (හෘදය-උරං) පැවිදි වූයේ, එක්දිනක් සැවැත්නුවර පිඬු පිණිස හැසිරෙන්නේ එක් අලංකාර ස්ත්‍රියක දැක යහපත් නිමිති ගැනීම් වශයෙන් බලා, කෙළෙසින් මඩනා ලදුව ඇල්මෙන් තොරව වාසය කෙළේය. හේ දිගුවූ කෙස් නිය ඇත්තේ, වැහැරී ගිය සිවුරු දරන්නේ පඬුවන් පැහැයෙන් යුක්ත වුයේ, නහර ඉලුප්පුණු සිරුරක් ඇත්තේ විය. දේව ලෝකයෙන් චුතවන්නා වූ, දේවපුත්‍රයන්ගේ පූර්ව නිමිති පහක් ප්‍රකට වෙයි. මල්මාලාවෝ මිලාන වෙති වස්ත්‍ර කිළිටි වෙයි. ශරීරයේ දුර්නිමිති පහළ වෙයි. කිහිලි දෙකෙන් ඩහදිය වැගිරෙයි. දෙවියා දිව්‍ය ආසනයේ නො ඇලෙයි. එපරිද්දෙන් සසුනෙන් චුතවන ධර්මයක් මෙන් කලකිරුණු භික්‍ෂූන්ට පූර්ව නිමිති පහක් ප්‍රකට වෙයි. ශ්‍රද්ධා නැමැති පුෂ්පයෝ මිලාන වෙති. වස්ත්‍ර නැමැති ශීලය කිළිටි වෙයි. ශරීරයේ මකු බවින් නුගුණ පැතිරෙමින් විරූප බවට පැමිණෙයි. කෙළෙස් නැමැති ඩහදිය වැගිරෙයි. ආරණ්‍යයේ වෘක්‍ෂ මූලයේ ශූන්‍යාගාරයේ හිඳීමට සිත් නොඇලෙත්. ඔහුට ද එම නිමිති ප්‍රකට විය. ඉක්බිති භික්‍ෂූහු ඔහු ශාස්තෲන් සමීපයට පමුණුවා ස්වාමීනි, මේ භික්‍ෂුව කලකිරුණු ස්වභාව ඇත්තේ යයි දැක්වූහ. ශාස්තෲන් වහන්සේ, “මහණ, නුඹ කලකිරුණේ සත්‍යයදැ”යි විචාරා ස්වාමීනි, සත්‍යය යැයි කී කල්හි මහණ, කෙළෙස් වසඟයට නොයන්න. ස්ත්‍රිය නම් පව්කාරියකි. ඈ කෙරෙහි බඳනා ලද සිත දුරුකරව. ශාසනයේ ඇලෙන්න. ස්ත්‍රිය කෙරෙහි බැඳුනු සිත නිසා තේජස් වී වුන් තේජසින් පිරිහෙති. පෞරාණික පඬිවරු ස්ත්‍රිය කෙරෙන් තේජස් විරහිතව සිට නොයෙක් විපත්තියට පැමිණියාහු යයි වදාරා අතීතය ගෙනහැර පෙන්වීය.
අතීතයේ මල්ල රට කුසාවතී නම් රාජධානියේ ඔක්කාක නම් රජ දැහැමින් රාජ්‍යත්වය කෙළේය. ඔහුගේ දහසය දහසක් ස්ත්‍රීන්ගේ ජ්‍යෙෂ්ඨ තැනැත්තිය වූ සීලවතී නම් අගමෙහෙසියක් වූවාය. ඇය පුතකු හෝ දුවක නොලැබුවාය. ඉක්බිති ඒ නගර වැසියෝ ද, රට වැසියෝ ද, රජමිදුල දොරටුවේ රැස්ව රට නැසෙන්නේයයි රට විනාශ වන්නේයයි කියමින් උද්ඝෝෂණය කළහ. රජු සීමැදුරු කවුළුව විවර කොට, මා රාජ්‍යය කරවන කල්හි අධාර්මිකයෙක් නම් නැත. කුමක්හෙයින් උද්ඝෝෂණය කරන්නාහුදැයි විචාළේය. දේවයන් වහන්ස, සත්‍යයකි. අධාර්මිකයකු නැත. නමුත් වංශය රකින්නා වූ පුත්‍රයකු තොපට නොවේ. අන්‍යයන් රාජ්‍යය ගෙන විනාශ කරන්නාහුය. එහෙයින් දැහැමින් රාජ්‍යය කරන්නට සමත් පුතකු ප්‍රාර්ථනා කරන්නැයි පුතකු ප්‍රාර්ථනා කරන්නේ කුමක් කරම්ද? පළමුව එක් සතියක් කුඩා නාටකයක් ද, ධර්ම නාටකයක් ද කොට ඉදින් ඇය පුතකු ලබන්නේ නම් හොඳයි ඉදින් පුතකු නොලබන්නී නම් මධ්‍යම නාටකයකින් අනතුරුව ජ්‍යෙෂ්ඨ නාටකයක් ද, ඒකාන්තයෙන්ම මෙපමණ ස්ත්‍රීන් අතර එක් පින්වත් ස්ත්‍රියක් පුතකු ලබන්නීයැයි ඔවුන්ගේ වචනයෙන් රජු එසේ කොට සත්වන දවසේ සුවසේ සතුටුවී, පැමිණි පැමිණි අයගෙන් විචාළේය. කෙසේද? නුඹලා පුතකු ලැබුවේද, සියළු ස්ත්‍රීහු “නොලැබුවෙමු දේවයන් වහන්ස” යයි කීවාහුය. රජු ද මට පුතකු නො උපදී යයි නො සතුටු සිත් ඇත්තේ විය. නගරවැසියෝ නැවත එසේම උද්ඝෝෂණය කළහ. රජු; (නුඹලා) කුමක් නිසා උද්ඝෝෂණය කරවුද? මා විසින් ඔබලාගේ වචනයෙන් නාටක ද විසඳන ලදි. එක ස්ත්‍රියකවත් පුතකු නො ලබයි. දැන් කුමක් කරමුදැයි කීහ. දේවයන් වහන්ස, මෑලා දුශ්ශීල වන්නාහුය. පින් මදය. මෑලාට පුත්‍රලාභය පිණිස පින් නැත. නුඹලා මෑලා ඇතැමෙක් පුතකු නොලබන කල්හි උත්සාහයෙන් අඩු බවක් නොලබාවා. තොපගේ අග මෙහෙසිය වූ සීලවතී දේවිය සීල සම්පන්න වේ. ඇය විසඳවු. ඇය පුතකු ලබන්නීය.
ඔහු මැනවැයි පිළිගෙන ඉන් සත්වෙනි දවසෙහි රජු සීලවතී දේවියට ධර්ම නාට්‍යයක් කොට විසඳන්නේය. මිනිස්සු එක්රැස් වෙත්වා’යි බෙරහඬ නංවා සත්වෙනි දිනයේ දේවිය. අලංකාරයෙන් සරහා රාජ මන්දිරයෙන් බස්සවා, විසඳීය. ඇයගේ සිල් තේජසින් ශක්‍රයාගේ භවන උණු විය. ඔහු මේ කිමෙක්දැයි, ආවර්ජනය කරන්නේ, දේවියට පුතකු ප්‍රාර්ථනා කරන බව දැන මා විසින් මැයට පුතකු දෙන්නට වටී, දිව්‍යලෝකේ මැයට සුදුසු පුත්‍රයෙකු ඇත්තේදැ’යි සොයන්නේ බෝධිසත්ත්වයන් දිටීය. ඔහු වනාහි එදින තව්තිසා භවනයේ ආයුෂ ක්‍ෂය කොට යළිත් දෙව්ලොව උපදිනු කැමැත්තේ විය. ශක්‍රයා ඔහුගේ විමන් දොරටුව ළඟට ගොස්, ඔහු කැඳවා නිදුකාණෙනි, ඔබ මිනිස්ලොවට ගොස් ඔක්කාක රජුගේ අගමෙහෙසියගේ කුසයෙහි පිළිසිඳ ගන්නට වටී යයි කැමති කරවා අනෙක් දේවපුත්‍රයෙකු වෙත ගොස් ඔබද මැයගේ පුතා වන්නේ යයි පවසා කිසිලෙසකින් හෝ ඇගේ ශීලය නොබිඳවායි, මහලු බමුණකු විලාශයෙන් රජ මැදුරට ගියේය.
මහජනයා ද ස්නානය කර අලංකාර වූයේ ‘මම දේවිය ගෙන යන්නෙමි’යි ‘මම දේවිය ගෙන යන්නෙමි’යි රජදොරටුව වෙත රැස්වී, ශක්‍රයා ද දැක නුඹ කුමක් සඳහා ආවෙහිදැයි පරිභව කෙළේය. ශක්‍රයා; කුමක් නිසා නුඹ මට ගරහව්ද? ඉදින් මගේ සිරුර දිරාගිය නමුත් රාගය නොදිරයි. ඉදින් සීලවතිය ලබන්නෙම් නම් ඇය රැගෙන යෑමට ආවේ වෙමි යි පවසා තමන්ගේ ආනුභාවයෙන් සියළු දෙන ඉදිරියේ පෙනී සිටියේය. අන්‍යයෝ ඔහුගේ තේජසින් ඉදිරියේ සිටීමට නොහැකි විය. හෙතෙම සියළු අලංකාරයෙන් සැරසී රජ මැදුරෙන් නික්මෙන විට ම අතින් අල්ලාගෙන ගියේය. ඉක්බිති හේ ඒ ඒ තැන සිටියහු ගැරහීය. පින්වත් මහලු බමුණ, බලව් මෙබඳු උතුම් රූපශ්‍රීයෙන් යුතු දේවිය රැගෙන යයි. තමාගේ යුක්තිය නොදනියි. දේවියද මහල්ලා මා රැගෙන යයි යනු යයි පිළිකුල් නො කරයි. හැර නො යයි. රජු ද වාකවුළුවේ සිට කවරෙක් දේවිය ගෙන යයි දැයි බලන්නේ, එය දැක අසතුටට පත්විය.
ශක්‍රයා ඇය රැගෙන නගර දොරටුවෙන් නික්ම දොරටුව සමීපයේ එක් ගෘහයක් මැවීය. විවෘත වන දොරටුව ප්‍රකට වන අටැස් දොරටුවක් වී. ඉක්බිති ඔහුගෙන් ඇය “මේ ඔබේ නිවෙසදැයි” විචාළාය. හෙතෙම, “එසේය සොඳුර”, පෙර මම එක්කෙනෙක්මි. දැන් අපි දෙදෙනෙකි. “මම පිඬු පිණිස හැසිර සහල් ආදිය රැගෙන එන්නෙමි. නුඹ, මේ දරමැස්සේ වැදහොවැ (නිදාගනුවයි) කියා, ඇගේ හිස්මුදුන අතින් පිරිමදිමින් දිව්‍ය ස්පර්ශය පතුරුවා එහි හිඳුවීය. ඇය දිව්‍ය ස්පර්ශයෙන් සිහිය නැති විය. ඉක්බිති හේ තමන්ගේ ආනුභාවයෙන් තව්තිසා භවනට ගෙනගොස් අලංකාර වූ විමානයේ, දිව්‍ය යහනාවේ හෙවීය. ඇය සත්වෙනි දිනයේ අවදිව, ඒ සම්පත් දැක, හෙතෙම බ්‍රාහ්මණයකු මනුෂ්‍යයකු නොව, ශක්‍රයා යයි දැනගත්තාය. ශක්‍රයා ද, එසමයේ පරසතු ගසක් මුල දිව්‍ය නළුවන් පිරිවරා හුන්නේ විය. ඇය ඔහු දැක යහනෙන් නැගිට ඔහුගේ සමීපයට ගොස් වැඳ එකත්පස්ව සිටියාය. ඉක්බිති ශක්‍රයා, “තිට වරයක් දෙන්නෙමි, දේවයනි, එය ගනුවයි” කීවේය. “එසේ වීනම් දේවයන් වහන්ස, මට පුත්‍රයෙක් දෙනු මැනවි.” “දේවිය, ඔබට මම එක පුතකු නොව දෙදෙනෙක් දෙන්නෙමි. ඔවුනතර එකකු ප්‍රඥාවන්තයෙකු වන්නේය. රූප සම්පත් නොවන්නේය. එකකු රූපසම්පත් ඇත්තෙකි. ප්‍රඥාව නොවන්නේය. ඔවුනතර කවරෙකු පළමුව කැමැත්තෙහිද?” දේවයන් වහන්ස, ප්‍රඥාවන්තයා දේවයිනියි, ඔහු යහපතැයි පවසා, ඇයට, කුසතණ ද, දිව්‍යවස්ත්‍ර ද, දිව්‍ය සඳුන් ද, දිව්‍ය පරසතු මල් ද, “කෝකනද” නම් වීණාවද දී, එය රැගෙන රජුගේ යහන් ගෘහයට වැද, රජු සමග එකම යහනාවක හොවා ඇඟිලි අගින් ඇගේ නාභිය පිරිමැද්දේය. එකෙණෙහි බෝධිසත්ත්වයෝ, ඇගේ කුසෙහි, පිළිසිඳ ගත්තේය. ශක්‍රයාද සිය මන්දිරයටම ගියේය. නුවණැති දේවිය ගැබෙහි පිහිටි බව දැනගත්තීය.
ඉක්බිති ඇය රජු පිබිදුනු බව දැක කවරකු විසින් පමුණුවන ලද්දේදැයි විචාළේය. “දේවයන් වහන්ස, ශක්‍රයා විසින්ය.” “මම ප්‍රත්‍යක්‍ෂ වශයෙන්ම එක් මහලු බමුණකු ඇය රැගෙන යනවා දුටුවෙමි. කුමක් නිසා මා රවටන්නෙහිද?” “රජතුමනි, අදහන්න. ශක්‍රයා මා රැගෙන දිව්‍යලෝකයට ගෙන යන ලදි.” “දේවයනි, නොඅදහන්නේ නම්.” ඉක්බිති ඔහුට ඇය ශක්‍රයා විසින් දෙන ලද කුසතණ පෙන්වා, අදහන්නැයි කීවාය. රජතුමා; කුසතණ නම්, ඕනෑම තැනකින් ලබාගත හැකි” යයි විශ්වාස නොකළේය. ඉක්බිති ඇය ඔහුට දිව්‍යවස්ත්‍ර ආදිය පෙන්වීය. රජතුමා ඒවා දැක, විශ්වාස කොට “සොඳුර, ශක්‍රයා ඔබව එහි පමුණුවා පුත්‍රයෙකු ලබන ලද්දේ ද, නැත්දැයි විචාළේය.” “මහරජ; ලබන ලද්දේය. මට ගැබක් පිහිටියේය.” ඔහු එය අසා සතුටු වූයේ, ඇයට ගැබ් පෙළහර දුන්නේය. ඇය දස මාසයක් ඇවෑමෙන්, පුත්‍රයෙකු වැදුවාය. ඔහුට වෙනත් නමක් නොතබා කුසතණ යන නම ම තැබූහ. කුස කුමාරයා පියවර තබන කල්හි, අනෙක් දේවපුත්‍රයා ද, ඇගේ කුසෙහි පිළිසිඳ ගත්තේය. දස මසක් පිරිපුන් වූයේ පුතකු වැදුවාය. ඔහුට ජයම්පති යයි නම් කළහ. ඔවුහු මහත් යසසින් වැඩුණාහ. බෝධිසත්ත්වයෝ, ප්‍රඥාවන්ත වූයේ ගුරුවරයකුගේ සමීපයේ කිසිම ශිල්පයක් නොහදාරා, තමන්ගේ ප්‍රඥාවෙන් සියලු ශිල්පවල පරතෙරට පැමිණියේය.
ඉක්බිති ඔහුට සොළොස්වස් කාලයේ රජතුමා, රාජ්‍යය දෙනු කැමැත්තේ දේවිය අමතා, “සොඳුර, ඔබගේ පුතුට රාජ්‍යය පවරා දී නාටකයන්ට උපස්ථාන කරමු. ජීවත්වන කාලයේ ම ඔහු රාජ්‍යයේ පිහිටි බව බලන්නෙමු. මුළු දඹදිව් තලයේ ම යම් රජකෙනෙකුගේ දුවක් කැමැති වේද? ඇය මෙහි පමුණුවා ඔහුට අග්‍රමහේෂිකාව කරන්නෙමු. ඔහුගේ සිතිවිලි අදහස දැනගනුව. කවර රාජ දියණියක රුචි කරහිදැ”යි කීවේය. ඇය යහපතැයි පිළිගෙන, කුමාරයාට මේ පුවත දන්වා, සිත් දැනගෙන එවයි. එක් පරිවාර සේවිකාවක යැවීය. ඇය ගොස් ඔහුට ඒ පුවත දැන්වූවාය. එය අසා බෝසත් තෙමේ මෙසේ සිතුවේය. “මම රූප සම්පත් නොමැත්තෙක්මි. රූපසම්පන්න රාජ දියණියක් ගෙන එන ලද්දේ නමුත් මා දැක “මේ කිම විරූපී වූවකුය”යි පලායන්නීය. ඉක්බිති අපට ලජ්ජාවක් වන්නේය. මා ගෘහවාසයේ විසීමෙන් ඇති ඵලය කිම. මව්පියන්ට උපස්ථාන කොට ඔවුන්ගේ ඇවෑමෙන් නික්ම පැවිදි වන්නෙමි”යි යනු හෙතෙම “මට රජකමින් ඵලක් නැත. නාටකවලින්ද වැඩක් නැත. මම මව්පියන් ඇවෑමෙන් පැවිදි වන්නෙමි”යි කීවේය. ඇය එය අසා, අවුත් ඔහුගේ කථාව දේවියට දැන්වූවාය. දේවිය ද රජුට දැන්වූවාය. රජු එය අසා නොසතුටට පත්ව, නැවත කිහිප දිනක් ඇවෑමෙන් හස්නක් යැවීය. ඔහුත් ප්‍රතික්‍ෂේප කළේමය. මෙසේ තෙවෙනි වර දක්වා ප්‍රතික්‍ෂේප කොට සතරවෙනි වාරයේ මෙසේ සිතුවේය. මව්පියන් සමග කෙලින්ම ප්‍රතික්‍ෂේප කිරීම නුසුදුසුය.
උපායක් කරන්නෙමියි ඔහු ජ්‍යෙෂ්ඨ රන්කරුවා කැඳවා, බොහෝ රන් දී, එක් ස්ත්‍රී රුවක් කරවවයි ඔහු යොදවා ඔහු ඉවත්ව ගිය කල්හි, වෙනත් රන් ගෙන තෙමේ ස්ත්‍රී රුවක් කළේය. බෝසතාණන්ගේ අදහස නම් සමෘද්ධ වේ. ඒ රන් රූපය දිවෙන් වර්ණනා කළ නොහැකි ස්වභාවයේ එකක් විය. ඉක්බිති බෝසත් තෙම හොඳින් පෙරවා සිරියහනේ තැබ්බවීය. හෙතෙම රන්කරු ජ්‍යෙෂ්ඨයා විසින් ගෙනඑන ලද, රූපය දැක ඔහුට ගර්හා කොට යව; අපගේ සිරියහන් ගබඩාවේ තබන ලද රූපය ගෙන එවයි කීවේය. හෙතෙම සිරියහන් ගැබට පිවිස, එය දැක කුමාරයා සමග අභිරමණයේ නිරතවීමට එක් දේව අප්සරාවියක් ආවා යයි අත දිගු කිරීමට නොහැක්කේ නික්ම, දේවයන් වහන්ස; සිරියහන් ගබඩාවේ ආර්යාව තනිවම සිටියාය. රැගෙන ඒමට සමීපවීමට නොහැක්කෙමියි කීවේය. දරුව යව; රන්වලින් මවන ලද රන්රුවකි. එය මා විසින් කරන ලද්දකි. එය රැගෙන එවයි යළිත් යැවීය. ඔහු ගෙනාවේය. කුමාරයා රන්කරු විසින් කරන ලද, රූපය රන්ගැබක තබා තමන් විසින් කරන ලද්ද අලංකාර කොට, රථයේ තබා මව සමීපයට යැව්වේය. “ඉදින් මෙබඳු වූ ස්ත්‍රියක් වන්නේ නම් මම ගිහිගෙය වාසය කරන්නෙමි”යි කීවේය.
ඇය ඇමතියන් කැඳවා “දරුවනි; මගේ පුතා මහා පින්වන්තය. කුසලතා ඇත්තිය, සුදුසු කුමාරිකාවක ලබන්නේය. නුඹලා, මෙබඳු රූ ඇත්තියක ලබන්නේ නම් ගනිව්. මේ රූපය සැඟවුණු යානයේ තබා, මුළු දඹදිවම හැසිරෙන්නෝ යම් රජෙකුට, මෙබඳු රූ ඇති දුවක ලබහුද, ඔහුටම එය දී, ඔක්කාක රජ නුඹලා සමග ආවාහ-විවාහ කරන්නේ යයි දින නියමකොට එව්”යයි කීවේය. ඔවුහු යහපතැයි එය රැගෙන මහත් පිරිවරින් නික්ම, හැසිරෙන්නෝ යම් රාජධානියකට පැමිණෙත්ද? එහි සවස් කාලයේ මහජනයා එක්රැස්වන ස්ථානයේ රූපය වස්ත්‍ර මල් ආදියෙන් අලංකාරකොට රන්සිවිගෙයක නංවා තොටුපළ මාර්ගයේ තබා, තෙමේ ඉවත්වී, යන එන අයගේ කථා ඇසීමට එක්තැනක සිටිත්. මහජනයා එය බලා රන් රූපයක් යන හැඟීම නොකියා මේ මිනිස් ස්ත්‍රියක් හා සමාන වූ දිව්‍ය අප්සරාවක මෙන් අතිශයින් හොබනා වේ. කුමක් නිසා මෙහි සිටිනුයේදැයි, කොතනින් ආවේදැයි අපගේ නගරයේ මෙබඳු රූපයක් නැතැයි, වර්ණනා කරන්නේ නික්ම යති. ඒ අසා ඇමතියෝ ඉදින් මෙහි, මෙබඳු රූ ඇති දැරියෝ වන්නේ නම් අසවල් රාජ දියණිය මෙන්, අසවල් ඇමති දියණිය මෙන් වන්නේ යයි කියන්නාහුය. ඒකාන්තයෙන් මෙහි මෙබඳු රූපයක් නැතැයි එය රැගෙන වෙනත් නගරයකට යති.
ඔවුහු මෙසේ සැරිසරන්නේ අනුපිළිවෙලින් මදුරට සාගල නුවරට පැමිණියහ. එහි මදු රජුගේ දූවරු අටදෙනා, උතුම් රූපශ්‍රීයෙන් යුක්ත වූයේ දිව්‍ය අප්සරාවෝ හා සමානය. ඈලා සියලු දෙනාට ම ජ්‍යෙෂ්ඨ වූ, ප්‍රභාවතී නම් වූවාය. ඇගේ සිරුරින් ළහිරු රශ්මිය මෙන් ප්‍රභාවයක් නික්මෙත්. අඳුරෙහිදී පවා සතර රියන් ගැබදී පවා පහන් ආලෝකයක් අවශ්‍ය නොවේ. සියලු ගැබ එකම ආලෝක ධාරාවකින් යුක්ත වෙයි. ඇගේ කිරි මව වනාහි, කුදුය. ඈ ප්‍රභාවතිය කවා පොවා ඇගේ හිස ස්නානය පිණිස වර්ණදාසීන් අටදෙනෙකු විසින් කල අටක් ගෙන්වාගෙන සවස් කාලයේ පැන් ඇති තැනට යති. තොටුපළෙ මාර්ගයේ තුබූ ඒ රූපකය දැක, ප්‍රභාවතී යන හැඟීමෙන් මේ දුර්විනීත තැනැත්තිය, හිස නාවන්නෙමියි අපව ජලය පිණිස යවා, පළමුව අවුත් තොටුපළ මාර්ගයේ සිටියා යැයි කිපී කුලයට ලජ්ජා කිරීමට පළමුව ඇවිත් සිටියාදැයි ඉදින් රජු දන්නේ නම්, අපව නසන්නේ යයි කියා අතින් කම්මුලට පහර දුන්නේය. අත්ල පැලෙන ප්‍රමාණයෙන් හටගත්තේ යයි කියා ඉක්බිති රන් පිළිමයක් යැයි දැන, සිනහසෙමින් වර්ණ දාසීන්ගේ සමීපයට යන්නී බලවු! මගේ වැඩ. මගේ දුවයයි යන හැඟීමෙන් පහරක් දුන්නෙමි. මගේ දුව සමීපයේ කුමක් මාහැඟිදැයි, හුදෙක් මගේ අත හිරි වැටුනේ යයි කීය.
ඉක්බිති එතැනට රාජ දූතයෝ පැමිණ මගේ දුව නුඹට වඩා අතිශයින් රූපවත් යයි කියත්. කුමක් නම් කියහිද? මදු රජුගේ දියණිය ප්‍රභාවතී නම් වූවා, මේ රුව ඇගේ සොළොස් කලාවෙන් කලාවක් තරම්වත් අනර්ඝ නොවේ. ඔවුහු සතුටු සිතින් රාජ ද්වාරයට ගොස් ඔක්කාක රජුගේ දූතයෝ යැයි දොරටුවේ සිටිති යයි දැන්වූහ. රජු අසුනින් නැගිට සිටිවනම කැඳවූ යයි කීය. ඔවුහු පිවිස රජුට වැඳ මහරජතුමනි, අපගේ රජතුමා, නුඹ වහන්සේගේ සුවදුක් විචාරන්නේ යයි පවසා කරන ලද සත්කාර සම්මාන ඇත්තේ, කවර අර්ථයකට පැමිණියේදැයි විචාරා, අපගේ රජුගේ සිංහයකු වැනි කුස කුමාර නම් පුතණුවන්ට රජු රාජ්‍යය දෙනු කැමැත්තේ අපව නුඹලාගේ සමීපයට යැවීය. නුඹලාගේ දියනිය වූ ප්‍රභාවතිය ඔහුට දෙව් මෙයද රන් පිළිමය හා සමාන දියයුතු වස්තුවද ගන්න යයි ඒ රූපය ඔහුට දුන්හ. හෙතෙමේ ද මෙබඳු ආකාර වූ මහරජකු සමග විවාහ මංගල්‍යය්ක වන්නේ යයි සතුටු සිතැත්තෝ පිළිගත්තේය. ඉක්බිති ඔහුට දූතයෝ මෙසේ කීහ. මහරජ; අප විසින් ප්‍රමාද කරවීමට නොහැකිය. කුමාරිකාව ලබන ලද බව රජුට දැනුම් දෙන්නෙමු. ඉක්බිති ඔහු පැමිණ ඇය රැගෙන යන්නේ ය. ඔහු යහපතැයි පිළිගෙන ඔවුන්ට සත්කාර කොට පිටත් කෙළේය. ඔවුහු ගොස් රජුට ද, දේවියට ද දැන්වූහ. රජු මහත් පිරිවරින් කුසාවතී නුවරින් පිටත් වී අනුපිළිවෙලින් සාගල නුවරට පැමිණියේය. මදුරජු පෙර ගමන්කොට ඒ නගරයට පිවිසවා මහත් සත්කාර කෙළේය.
සීලවතී දේවිය නුවණැති බැවින් කවරෙක් දනිහිද, කුමක් වන්නේද, එකක් දෙකක් ඇවෑමෙන් මදු රජුනට කීවාය. මහරජ, ලේලිය දකිනු කැමැත්තෙමි. ඔහු යහපතැයි පිළිගෙන කැඳවීය. ප්‍රභාවතී සියළු අලංකාරවලින් සැරසී දාසී සමූහයා පිරිවරා අවුත් නැන්දනිය වැන්දාය. ඇය මැය දැක, සිතීය, මේ කුමාරිකාව මනා රූ ඇත්තීය. මගේ පුතා විරූපී ය. ඉදින් මැය, ඔහු දකින්නේ නම් එක දවසකත් නො වැස පලා යන්නීය. උපායක් කරන්නෙමියි ඇය මදු රජුන් අමතා මහරජ; ලේලිය මගේ පුතාට සුදුසුය. තවද අපගේ කුල ප්‍රවේණිගතව වූ චාරිත්‍රයක් ඇත. ඉදින් මැය ඒ චාරිත්‍ර අනුව පවතින්නේ නම් ඇය ගෙනයන්නෙමියි කීවාය. ඔබගේ චාරිත්‍ර මොනවාද? අපගේ වංශයෙහි එක් ගැබක් පිහිටන තෙක් දිවා කාලයේ සැමියා බැලීමට නො ලබයි. ඉදින් මැය එසේ කරන්නේ නම් රැගෙන යන්නෙමියි. රජතුමා, දරුව, කිම හැකිවන්නේද? එසේ කිරීමට දුවගෙන් විචාළේය. ඇය එසේය පියාණනියි කීවාය. ඉක්බිති ඔක්කාක රජු මදු රජුට බොහෝ සම්පත් දී, දූතයන් පිටත් කළහ. මදු රජුද මහත් පිරිවරින් දුව පිටත් කෙළේය.
ඔක්කාක රජු කුසාවතී නුවරට ගොස් නුවර අලංකාර කොට සියලු බන්‍ධන මුදා, පුතුට අභිෂේක කොට ප්‍රභාවතිය අගමෙහෙසිය කොට කුසරජුට පැමිණේවායි බෙරහඬ නැංවීය. සියලු දඹදිව වැසි රජවරු යමෙකුට දූවරු ඇත්ද, ඔවුහු කුසරජුට දූවරු යැවූහ. යමෙකුට පුත්තු සිටිත්ද ඔවුහු ඔහු සමග මිත්‍රභාවය කැමති වන්නාහු පුතුන් උපස්ථායකයින් කොට යැවූහ. බෝධිසත්ත්වයන්ගේ නාටක පිරිවර මහත් විය. මහත් යසසින් රාජ්‍යය කරවීය. ප්‍රභාවතිය ඔහු දවල් කාලයේ දැකීමට නො ලබයි. ඔහු ද, දවල් දැකීමට නො ලබයි. දෙදෙනාම රාත්‍රියේ දැකීම ම වෙයි. එහිද ප්‍රභාවතියගේ ශරීර ප්‍රභාවද බොහෝ පැතිරුණේ විය. බෝධිසත්ත්වයෝ ද සිරියහනින් රාත්‍රියේම නික්මෙයි.
ඔහු කිහිප දිනක්ම ඇවෑමෙන් ප්‍රභාවතිය දවල් දකිනු කැමැත්තේ මවට දැන්වීය. ඇය, දරුව, එය රුචි නොකරව. යම්තාක් එක පුතකු ලබයිද එවිට පැමිණෙව. ප්‍රතික්‍ෂේප කළාය. ඔහු නැවත නැවත ඉල්ලීය. ඉක්බිති ඇය ඔහුට මෙසේ කීවාය. එසේනම් ඇත්හලට ගොස් ඇත්ගොව්වකු වේශයෙන් සිටුව. මම ඇය එතැනට පමුණුවන්නෙමි. එවිට ඇයව නෙත් පුරා දැකගත හැකිවන්නීය. තමන්ව නොපෙනී සිටුව. ඔහු යහපතැයි පිළිගෙන ඇත්හලට ගියේය. ඉක්බිති ඔහුගේ මව ඇත්හල අලංකාර කොට ප්‍රභාවතී එන්න, ස්වාමියාගේ ඇතුන් බලන්නෙමු. එහි පමුණුවා මේ අසවල් ඇතා මේ අසවල් ඇතා යයි ඇයට පෙන්වීය. ඉක්බිති රජු එහි ඇය මව පසුපසින් යනවා දැක ඇත්ගොව්වකු විලාශයෙන් අලිබෙට්ටකින් පිටට පහර දුන්නේය. ඇය කිපුණේ රජු ලවා ඔබේ අත සිඳවන්නෙමියි කියා දේවිය කෑගැසුවාය. රජ මව දරුව, නොකිපෙවයි ලේලිය අස්වසා පිට පිරිමැද්දාය. යළිත් ඇය දකිනු කැමැතිව අශ්ව ශාලාවේ අසරුවකු විලාශයෙන් ඇය දැක එසේම අශ්ව වසුරු පිඩකින් පහර දුන්නේය. එදින ද ඇය කිපුණේ නැන්දණිය අස්වැසුවාය.
යළි දිනෙක ප්‍රභාවතිය බෝසතුන් දකිනු කැමැත්තේ නැන්දනිය අමතා ඔබට එය කිරීමට නුසුදුසුයයි ප්‍රතික්‍ෂේප කළෝ යළි යළිත් ඉල්ලීය. ඉක්බිති ඇය ඈට මෙසේ කීවාය. එසේ වීනම් හෙට මගේ පුතා නගරය ප්‍රදක්‍ෂිණා කරන්නේය. නුඹ සීමැදුරු කවුළුව විවරකොට ඔහුව බලන්නැයි. එසේද කියා දෙවන දවසේ නගරය අලංකාර කොට ජයම්පති කුමරු රජුගේ විලාශයෙන් අලංකාරකොට ඇතු පිට හිඳුවා, බෝධිසත්ත්වයන් පසුපස ආසනයේ වඩා හිඳුවා නගරයට ප්‍රදක්‍ෂිණා කරවා ප්‍රභාවතිය ද රැගෙන සීමැදුරු කවුළුවේ සිට ඔබගේ ස්වාමියාගේ ශ්‍රී සෞභාග්‍යය බලව යයි කීවාය. ඇය මට සුදුසු ස්වාමියෙකු ලබන ලද්දේ යයි සතුටු සිතැත්තේ විය. එ දවස බෝසත්හු ඇත් ගොව්වකු විලාශයෙන් ජයම්පති කුමරු පසුපස ආසනයේ වඩා හිඳුවා අභිප්‍රායෙන් ප්‍රභාවතී බලන්නේ අත් විකාර විලාශයෙන් සිතේ කැමැති පරිදි ක්‍රීඩාද දැක්වීය. ඇතාගෙන් ඉවත්ව ගිය කල්හි රජ මව ප්‍රභාවතියගෙන් විචාළාය. දරුව, නුම ස්වාමියා දුටුවේයද? ඇය එසේය ආර්යාවනි, පසුපස ආසනයේ හුන්නේ ඇත්ගොව්වා අතිශයින් දුර්විනීත වෙයි. මට අතපය විකාර ද දැක්වීය. කුමක් හෙයින් මේ ආකාර අවාසනාවන්තයකු රජුගේ පසුපස ආසනයේ වඩා හිඳුවාහුද. දරුව රජුගේ පසුපස ආසනයේ රැකවලකු නම් කැමති විය යුතුය ඇය සිතුවාය.
මේ ඇත් පාලකයා අතිශය නිර්භීතය. රජු රජු යයිද නොසිතයි. මේ කුසරජු ඒකාන්තයෙන් අතිශය විරූපියකුම වන්නේය. ඒ නිසාම ඔහු මා නොදකින්නේය යනුයි. ඇය ටිකක් කණට ළංවී මෙසේ කීවාය. මෑණියනි, ඔබ කුසරජ මුල් ආසනේ හුන්නේද, නැතහොත් පසුපස ආසනයේ හුන්නේදැයි දන්නෙහිද? කෙසේ මම දැන ගන්නෙම්ද? ඉදින් ඔහු රජ වන්නේ නම්, පළමුව ඇත් පිට යන්නා බසින්නේය. මේ හැඟුමෙන් දැනගන්නේය. ඇය පැමිණ එකත්පසක හුන්නේ ම පළමුව බෝසත් බසිනවා දුටුවේය. පසුව ජයම්පති කුමරා. බෝධිසත්ත්වයෝද ඔබි-මොබ බලමින් කුදා දැක මේ නම් කරුණින් මැය පැමිණි බව වන්නේ යයි දැන හේ කැඳවා මේ අතරතුර ප්‍රභාවතියට කථා නොකළවයි දැඩිකොට නියෝග කළාය. ඇය ගොස් පළමු ආසනේ හුන්නා වූ පළමුව බැස්සේ යයි කීවාය. ප්‍රභාවතී ඇගේ වචනය ඇදහුවාය.
රජු යළි දකිනු කැමැත්තේ වී මවට ආයාචනා කළේය. ඇය, වළක්වන්නට නොහැක්කී, එසේ වීනම් වෙනත් විලාශයකින් උයනට යන්නැයි කීවාය. හෙතෙම උයනට ගොස් පොකුණේ ගෙල වටක් ජලයට බැස, නෙලුම් කොළයෙන් හිස වසාගෙන, පිපුණු පියුමකින් මුහුණ ආවරණය කොට සිටියේය. ඇගේ මව ප්‍රභාවතිය උයනට පමුණුවා සවස් කාලයේ මේ ගස් බලන්න. පක්‍ෂීන් බලන්න. මුවන් බලන්නැයි පොළඹවාලමින් පොකුණු තෙරට පැමිණවූවාය. ඇය පස් පියුමින් ගැවසීගත් පොකුණ දැක ස්නානයට කැමැත්තේ, පිරිවර ස්ත්‍රීන් සමග පොකුණට බැස ක්‍රීඩා කරන්නී, ඒ පියුම දැක කඩාගනු කැමතිව අත දිගහැරියාය. ඉක්බිති රජු නෙලුම්පත ඉවතදා මම කුස යැයි ඇගේ අත අල්ලා ගත්තේය. ඇය ඔහුගේ මුහුණ දැක මා යකෙක් අල්ලා ගත්තේ යයි කෑගසා එතනම සිහි නැති වූවාය. ඉක්බිති රජ ඇගේ අත හැරියේය. ඇය සිහිය ලැබ, කුස රජු මගේ අත ගත්තේය. මොහු විසින් මා ඇත්හලේ දී, ඇත්පිඩුවලින්, අශ්ව ශාලාවේ අශ්ව බෙටිවලින් පහර දෙන ලදි. මොහුම ඇතාගේ පසුපස ආසනයේ හිඳුවා ලැජ්ජා ඇති කරවීය. මේ ආකාර අමනෝඥ ස්වාමියකුගෙන් ඇති වැඩේ කුමක්ද? මොහු අතහැර මම ජීවත්වන්නී වෙනත් සැමියකු ලබන්නෙමියි සිතා, තමා සමග ආවා වූ ඇමතියන් කැඳවා, මගේ යානවාහන පිළියෙල කරවු. අදම යන්නෙමියි කීවාය. ඔවුහු ඒ බව රජුට දැන්වූහ. රජ මෙසේ සිතුවේය. ඉදින් ඇයට යන්නට නොලැබෙන්නේ නම් ඇගේ හදවත පැලෙන්නීය. යනු ලැබේවා. නැවත ඇය තමන් බලයෙන් ගෙන එන්නෙමැයි සිතා, ඇගේ ගමනට අනුදැන සිටියේය. ඇය පියාගේ නගරයට ම ගියාය.
බෝසතුන් ද උයනින් නගරයට පැමිණ සරසන ලද මාළිගාවට නැංගේය. බෝසතුන්ද ඇය පෙර ප්‍රාර්ථනා කළ පරිද්දෙන් නොකැමැති විය. ඔහුද පූර්ව කර්මානුරූප බලයෙන් විරූපී විය. අතීතයේ බරණැස් නුවර ගම් දොර උඩවීදිය සහ යටවීදිය වශයෙන් කුල දෙකක් වාසය කළහ. එක් කුලයක පුත්තු දෙදෙන‍ෙක් වූහ. එක් කුලයක එකම දියණියක් ද වූවාය. පුතුන් දෙදෙනා අතර බෝසත් තෙම කනිෂ්ඨය. ඒ කුමාරිකාව ජ්‍යෙෂ්ඨයාට ගෙනාවෝය. කනිෂ්ඨයා බිරිඳක නොමැතිව සොයුරා සමීපයේම වාසය කෙළේය. එකල්හි එක් දවසක් ඒ ගෙදර අතිරස කැවුම් පිසූහ. බෝසත් වනයට ගියේය. ඔහුගේ කැවුම ඉතිරි කොට ඉතිරි කැවුම් බෙදාගෙන කෑවෝය. එකෙණෙහි පසේ බුදුවරයෙක් පිඬු පිණිස ගෙදොරට වැඩම කළහ. බෝසතුන්ගේ සොයුරා, ජායා නම් බිරිඳ ලවා බාල සැමියාට අනෙක් කැවුමක් පිසින්නෙමියි “අර කැවුම ගෙන පසේ බුදුරදුන්ට පිළිගැන්වීය. හෙතෙමද එකෙණෙහිම අරණ්‍යයෙන් ආපසු ආවේය. ඉක්බිති ඔහුට ඇය මෙසේ කීවාය. ස්වාමිය; සිත පහදාගන්න. ඔබේ කොටස පසේ බුදුරදුන්ට දෙන ලදි. ‍තෛම, ඔබේ කොටස කා, මගේ කොට දුන්නේය. “මම කුමක් කන්නෙම්”දැයි කිපුණේ. පසේ බුදුන් අනුව ගොස් පාත්‍රයෙන් කැවුම ගත්තේය. ඇය මව් ගෙදරට ගොස් අළුතින් උණුකරන ලද සපුමල් පාට ඇති, ගිතෙල් ගෙනවුත් පසේ බුදුරදුන්ගේ පාත්‍රය පිරෙව්වාය. උන්වහන්සේ ආලෝකයක් මුදාහල සේක. ඇය එය දැක ප්‍රාර්ථනාවක් කළාය. “ස්වාමීනි; උපනුපන් ආත්මභාවවල මගේ ශරීරය ආලෝකවත් වේවා! උත්තම රූපශ්‍රීයෙන් යුක්ත වෙමි. මට මේ අසත්පුරුෂයා සමග එකට වාසය කිරීමක් නොවේවා!” යනුවෙනි. මෙසේ ඇය පෙර ප්‍රාර්ථනා කළ පරිද්දෙන් ඔහුට අකමැති විය. බෝසත් තෙමේද ඒ කැවුම ඒ ගිතෙල් පාත්‍රයේ ගිල්වා ප්‍රාර්ථනාවක් කෙළේය. “ස්වාමීනි, මැය යොදුන් සියයක් දුර වසන්නී නමුත්, මැය ම ගෙනවුත් මගේ බිරිඳ බවට පත් කරන්නට සමර්ථ වේව!” යනුවෙනි. පෙර කර්ම විපාක බලයෙන් විරූප විය. ඕ තොමෝ ද ඔහු අකමැති විය.
ඔහු ප්‍රභාවතී ගියවිට ශෝකයට පත්විය. නන් අයුරින් පරිවාර ස්ත්‍රීහු ඔහු නළවන්නාහු නමුදු, සෙසු ස්ත්‍රීහු ඔහු බැලීමට පවා නොහැකි වූහ. ප්‍රභාවතී නැති ඔහුගේ මුළු මන්දිරයම හිස් බවින් විනාශ වූයේ මෙන් විය. හෙතෙම දැන් සාගල නුවරට පැමිණියේ වන්නේ යයි අලුයම් කාලයේ මවගේ සමීපයට ගොස්, මෑණියනි; මම ප්‍රභාවතී ගෙන එන්නෙමි. නුඹ රාජ්‍යය අනුශාසනා කළ මැනවැයි ප්‍රකාශ කරමින් පළමු ගාථාව කීවේය.
මෑණියනි! මේ රට ධනය සහිතය. හස්ති සේනාධියෙන් යුක්තය. පසුව රාජ කකුධ භාණ්ඩයන්ගෙන් යුක්තය. කැමතිවන තාක් සම්පත්වලින් යුක්තය. ඔබතුමියගේ මේ රජය ඔබතුමිය ම අනුශාසනා කළ මැනැවැ. මගේ ප්‍රියාව වන ප්‍රභාවතිය යම් තැනෙක්හිද මම එහි යමි.
එහි **සයොග්ගං** යනු ඇත් ආදි වස්තු සහිත **සකායුරං** යනු පඤ්ච රාජ කකුධ භාණ්ඩ සහිතය. **අනුසාස අම්මා** යනු ඔහු වනාහි පිරිමියෙකුට රාජ්‍යය දී නැවත ආපසු ගැනීම නම් නුසුදුසුය. පියාට හෝ සොයුරාට හෝ පවරා නොදී මවට පවරා දෙමින් මෙසේ කීවේය.
ඇය ඔහුගේ කථාව අසා, “එසේ වීනම් දරුව, අප්‍රමාදී වන්න. ස්ත්‍රිය නම් අපිරිසිදු හදවතැකැ”යි පවසා නොයෙක් අනගි රසයෙන් යුක්ත රන්වන් පාට රොටි ආදිය පුරවා, මෙය අතරමගදී අනුභව කරන්නැයි පවසා පිටත් කළාය. හෙතෙම ඒවා රැගෙන මවට වැඳ, තෙවරක් ප්‍රදක්‍ෂිණා කොට ජීවත්වන්නා වූ නුඹව යළි දකින්නෙමියි කියා, සිරියහනට පිවිස පඤ්චායුධයෙන් සැරසී බත්, රොටිත් සමග කහවණු දහසක් පසුම්බියේ දමා, කෝකනද නම් වීණාව රැගෙන නගරයෙන් නික්ම මාර්ගයට පිවිස, මහත් බල ඇති මහත් වීර්ය ඇතිව මධ්‍යාහ්නය වනවිට යොදුන් පනහක් ගොස් බත් අනුභව කොට ඉතිරි දවසේ භාගයෙන් නැවත යොදුන් පනහක් ගොස් එක දවසින්ම යොදුන් සියයක් මාර්ගය ගෙවා සවස් කාලයේ නා, සාගල නගරයට පැමිණියේය. ඔහු පැමිණි විගසම බෝසතුන්ගේ තේජසින් ප්‍රභාවතීට යහනාවේ සිටීමට නොහැකිවන්නී බැස බිම හොත්තාය. බෝසතුන්, වෙහෙසට පත්ව වීථියේ යන්නා වූ, අන්‍ය ස්ත්‍රියක් දැක කැඳවා වඩා හිඳුවා පා සෝදා යහනක් දුන්නීය. හෙතෙම ක්ලාන්ත වූ කයෙන් නිදා ගත්තේය.
ඉක්බිති ඇය ඔහු නිද්‍රාවට පත් කල්හි නොයෙක් අනර්ඝ රජ බොජුන් සකස් කර ඔහු පුබුදු කරවා බත් අනුභව කරවීය. ඔහු සතුටු වූයේ ඇයට බත් මුල සමග කහවනු දහසක් දුන්නේය. ඔහු පංචායුධය එතැනම තබා යායුතු තැනක් අපට ඇතැයි කියා වීණාව ගෙන ඇත්හලට ගොස් අද “මට මෙහි වාසය කිරීමට දෙවු. ඔබව ගාන්ධර්වයෙකු කරන්නෙමි”යි කියා ඇත්ගොව්වන් විසින් අනුදන්නා ලද්දේ එකත්පසක හිඳ ටික වේලාවක් නිදාසිට සංසිඳුණු සිතින් අවදි වී වීණාව මුදා, සාගගල නගරවාසීහු මේ ශබ්දය අසත්වායි, වීණාව වාදනය කරමින් ගායනා කෙළේය. ප්‍රභාවතී බිම හොත්තේ ඒ ශබ්දය අසා මේ අනෙකකුගේ වීණා හඬක් නොවේ. නිසැකයෙන්ම කුසරජු මා නිසා පැමිණි බව දැනගත්තාය. මදු රජුද ඒ ශබ්දය අසා අතිශය මිහිරි හඬින් වාදනය රකයි. හෙට මොහු කැඳවා මාගේ ගාන්ධර්වයකු කරන්නෙමියි සිතුවේය.
බෝසතුන්ද මෙහි වාසය කිරීමෙන් ප්‍රභාවතිය දකිනු නොහැකිය. මේ සුදුසු තැන නොවේදැයි උදෑසනම නික්ම සවස වැළඳූ ගෙයිම උදේ ආහාරය ද වළඳා, වීණාව තබා රාජ කුඹල්කරුගේ නිවසට ගොස්, ඔහුගේ අතවැසියකු ලෙස සමීපයට ගොස් එකදිනකින්ම ගෙය මැටිවලින් පුරවා “ආචාර්ය; භාජන කරමියි” කියා, “යහපති; කරවයි” කී කල්හි, එක් මැටිපිඬක් චක්‍රයෙහි තමා චක්‍රය කරකැවීය. රෝදය කරකැවූ කල්හිම මැටි මැදට පැමිණ කැරකුණෝමය. හෙතෙම නොයෙක් වර්ණ ඇති කුඩා-ලොකු භාජන කරවා ප්‍රභාවතීට වැඩ පිණිස භාජනයක් කරන්නේ නොයෙක් රූප නිර්මාණය කළේය. බෝසතුන්ගේ අදහස සඵල වෙයි. ඒ රූප ප්‍රභාවතිම දකීවායි අධිෂ්ඨාන කළේය. ඔහු සියළු භාජන වියලා, පිසවා ගෙය පිරවීය. කුඹල්කරු ඒ භාජන රැගෙන රාජ මන්දිරයට ගියේය. රජතුමා, එම භාජන දැක කවරකු විසින් කරන ලද්දේදැයි විචාළේය. දේවයන් වහන්ස, මා විසින්ය. මම තා විසින් කරන බව දනිමි. කියව කවරකු විසින් ඒවා කරන ලද්දේද? මගේ අතවැසියකු විසින් කරවන ලද්දකි. ඔහු අතවැසියකු නොවේ. ඔබගේ ආචාර්යවරයා වේ. ඔබ ඔහුගේ සමීපයේ ශිල්ප හදාරන්න. මෙතැන් පටන් හෙතෙම මගේ දූවරුන්ට භාජන කරාවා. මොහුට ඒ සඳහා දහසක් දෙවයි, දහසක් දී මේ කුඩා භාජන මගේ දූවරුන්ට දෙන්නැයි කීවේය.
හෙතෙම ඒවා ඈලා සමීපයට යොමුකොට මේ ඔබලාට සෙල්ලම් කිරීම පිණිස කුඩා භාජන යයි කීවේය. ඒ සියල්ලෝ ආහ. කුඹල්කරුවා බෝසතුන් විසින් ප්‍රභාවතිගේ ප්‍රයෝජනය පිණිස කරන ලද භාජනය ඇයටම දුන්නේය. ඇය භාජන ගෙන එහිදීම, තමාගේද, බෝසතුන්ගේද, කුදාගේ ද වූ රූප බලා මෙය අන්‍යයෙකු විසින් නොකරන ලද්දකි. කුස රජු විසින්ම කරන ලද්දැකැයි දැන, කිපී බිම දමා ගසා, මේවායින් මට ප්‍රයෝජනයක් නැත. කැමැති අයට දෙන්නැයි කීවාය. ඉක්බිති ඇගේ නැගණියෝ කිපුණු බව දැන කුඩා භාජන කුස රජු විසින් කරන ලද්දකැයි සිතහිද? මේවා ඔහු විසින් කරන ලද්දේ නොවේ. කුඹල්කරු විසින්ම කරන ලදි. ගන්නැයි ඇවිටිලි කළහ. ඇය ඔහු විසින් කරන ලද බවද, ඔහුගේ පැමිණි බවද, ඈලාට නොකීවාය. කුඹල්කරු දහසක් බෝසතුන්ට දී “දරුව, රජු ඔබට සතුටු විය. මෙතැන් පටන් රජ දූවරුන් සඳහා භාජන සාදන්න. මම ඈලාට ගෙන යන්නෙමියි” කීවේය.
ඔහු මෙහිදීද වාසය කිරීමෙන් ප්‍රභාවතී දැකිය නොහැක. ඒ දහස ඔහුටම දී, රාජ උපස්ථායක වූ නළකාරගේ සමීපයට ගොස් එහි අතවැසියෙක්ව සිට, ප්‍රභාවතීගේ ප්‍රයෝජනය පිණිස විජිනිපතක් කරවා, එහිම සුදු කුඩයක් ද, උත්සව භූමියද වස්ත්‍රයක්ද ගෙන සිටි සේ, ප්‍රභාවතියට පෙනෙන සේ විවිධ රූප දැක්වීය. නළකරු ඇයටද අන්‍යයන්ටද තමා විසින් කරන ලද භාණ්ඩ ගෙන රජගෙදරට ගියේය. රජු දැක කවරකු විසින් මේවා කරන ලදදැයි විචාළේය. දේවයන් වහන්ස, මා විසිනි. මම, තා විසින් කරන ලද ඒවා දනිමි. කියව කවරකු විසින් කරවන ලද්දේ ද? දේවයන් වහන්ස මගේ අතවැසියකු විසිනි. ඔහු අතවැසි නොවේ. ඔබේ ගුරවරයා වේවා. ඔබ ඔහු ගේ සමීපයේ ශිල්ප ඉගෙන ගනුව. මෙතැන් පටන් ඔහු මගේ දූවරුන්ට මෙබඳු ආකාර රූප කරනු ලැබේවා! මේ ඔහුටද දහසක් දෙන්නැයි, දහසක් දී මේ අලංකාර භාණ්ඩ මගේ දූවරුන්ට දෙන්නැයි කීවේය. ඔහුද, බෝසතුන් විසින් ප්‍රභාවතීගේ අර්ථ පිණිස කරවන ලද විජිනිපත ඇයට ම දුන්නේය. එහි රූප ද වෙනත් ජනතාව නොදකියි. ප්‍රභාවතිය එය දැක කුසරජ විසින් කළ බැව් දැන ගනු කැමැත්තෝ ගනිත්වායි කිපී බිම දැමීය. අනිත් අය ඈට ඇවිටිලි කළහ. නළකාරයා දහසක් ගෙන බෝසතුන්ට ද, ඒ පුවත දැන්වීය.
ඔහු මෙතන ද, මට වාසයට නුසුදුසු යයි ඔහුට ම දහසක් දී රජ මල්කරුගේ සමීපයට ගොස් අතවැසි භාවය හෙළිකොට, නොයෙක් ආකාරයෙන් විචිත්‍ර වූ මල් ගැටගසා ප්‍රභාවතිය පිණිස එක් කුඩා දරණුවක් කෙළේය. මල්කරු ඒ සියල්ල ගෙන රජමැදුරට පිවිසියේ රජු දැක කවුරුන් විසින් මේවා ගොතන ලද්දේ දැයි ඇසීය. මා විසින් දේවයන් වහන්ස’යි කීය. මා ඔබ ගේ ගෙතීම දනිමි. කියව කවුරුන් ගෙතුවේ ද? මගේ අතවැසියා විසින් ස්වාමීනි; ඔහු අතවැසියා නොවේ. ඔබගේ ආචාර්යවරයා වේවා. ඒ රජු ඔබ ඔහුගේ සමීපයේ ශිල්ප හදාරන්න. මෙතැන් පටන් හෙතෙම මගේ දූවරුන්ට මල් ගොතාවා. මේ දහසද ඔහුට දෙවයි, දහසක් දී මේ මල් මගේ දූවරුන්ට දෙවයි කීවේය. ඔහුද බෝසතුන් විසින් ප්‍රභාවතියට වැඩ පිණිස කරන ලද, විජිනිපත ඇයටම දුන්නේය. ඇය එහිදී තමාගේද, රජුගේ ද රූප සමග නොයෙක් ආකාර රූප දැක ඔහු විසින් කරන ලද බව දැන කිපී බිම හෙළීය. සෙසු නැගණියෝ ඇය අස්වැසූහ. මල්කරු ද දහසක් ගෙන බෝසතුන්ට දී ඒ පුවත දැන්වීය.
හෙතෙම මෙතැන ද නොවසන තැනකැයි දහස ඔහුටම දී, අරක්කැමියා සමීපයට ගොස් අතවැසි බවට පත් විය. ඉක්බිති එක දවසක් අරක්කැමියා, රජුගේ ආහාර වර්ගය ගෙන යන්නේ තමන්ට වැඩ පිණිස පිසීමට බෝසතුන්ට ඇටමාංස දුන්නේය. හෙතෙම එය එසේ සම්පාදනය කළේය. ඒවායේ සුවඳ මුළු නගරය පුරා ම පැතිරුණි. රජු එය ආඝ්‍රාණය කොට, කිමෙක් ද, අප ගේ කුස්සියේ වෙනත් මසක් උයන්නේදැයි විචාළේය. නැත දේවයනි; අතවැසියාට ඇටමස් පිසීම පිණිස දෙන ලද්දේය. එය ඒ සුවඳ වන්නේය. රජු ගෙන්වා ගෙන ඉන් ටිකක් දිව අග තැබීය. එකෙණෙහි ම සත් දවසක් රස කළඹමින් පැතිරුණේය. රජු රස තෘෂ්ණාවෙන් බැඳී, දහසක් ඔහුට දී, මෙතැන් පටන් ඔබගේ අතවැසියා විසින් මට ද දූවරුන්ට ද බත් පිසවා, නුඹ මට රැගෙන එන්න. හෙතෙම මගේ දූවරුන්ට ගෙන ඒවායි කීවේය. අරක්කැමියා ඒ බව ඔහුට දැනුම් දුන්නේය. ඔහු එය අසා, දැන් මගේ මනදොළ මුදුන් පැමිණිායේය. දැන් මම ප්‍රභාවතිය දකින්නට ලබන්නෙමි’යි සතුටු වූයේ ඒ දහස ඔහුට ම දී දෙවන දිනයේ බත් සම්පාදනය කොට, රජුගේ බත් භාජන යවා රජ දූවරුන්ට බත් කද තෙමේ ම ගෙනගොස් ප්‍රභාවතිය වාසය කරන ප්‍රාසාදයට නැංගේය. ඔහු ඒ බත් කද රැගෙන ප්‍රාසාදයට නගිනු ඇය දැක මෙසේ සිතීය. මෙතෙම තමන්ට නුසුදුසු දාස කම්කරුවන් විසින් කළයුත්තක් කරයි. ඉදින් මම දින කීපයක් නිහඬව සිටින්නී නම් දැන් මෙතුමා මට කැමැති යන හැඟීමෙන් කිසියම් තැනකට පැමිණ මා දෙස බලමින් මෙහිම වසන්නේය. දැන් මම මොහුට ආක්‍රෝශ පරිභව කොට මොහොතක් වත් මෙහි විසීමට ඉඩ නොදී, පලවා හරින්නෙමියි ඇය දොර අඩක් විවරකොට එක අතක් කවුළුවෙන් අල්ලාගෙන එකකින් අගුල ගලවා, දෙවෙනි ගාථාව කීවාය.
කුස රජතුමනි! ඔබ රෑ ද දවල් ද මධ්‍යම රාත්‍රියේ ද වක් සිතින් කදක් ගෙනෙමින් මහත් දුකක් විඳින්නේය. මෙහි වසන්නා වූ දුර්වර්ණ වූ ඔබ මම ප්‍රිය නො කරමි. එබැවින් වහාම කුසාවතී නගරයට ආපසු යන්න. ප්‍රභාවතී කීවාය.
එහි අර්ථය; මහරජ, නුඹ ස්වාමිකාරකයකු වී, සෘජු වූ සිතින්, යමෙක් ඔබ ගේ හිස බිඳින්නේද? ඔහුට කර්මයක් නොවීය. සෘජු වූ සිතක් නැත්තකු විසින්, මා පිණිස මෙබඳු කදක් රැගෙන යන්නේ දිවා රාත්‍රී දෙකෙහි, හිඳිනා කාලයේ මහත් දුකක් අනුභව කරන්නෙහි. කිමෙක් ද ඔබගේ මේ දුක් අනුභව කිරීමෙන්. නුඹ තමාගේ නගරය වූ කුසාවතියට ම යන්න. වෙනත් තමා හා සමීප වූ අතිරස කැවුම් කෑමේ ගිජුවූ මුවක් ඇති යකින්නක් අග මෙහෙසිය කොට රාජ්‍යය කරන්න. **න ඉච්ඡාමි දුබ්බණ්ණ මහං වසන්තං** යනු මම වනාහි ඒ දුර්වර්ණ වූ දුශ්චරිත කරන්නාහු මෙහි වාසය කිරීමට අකමැති වෙමි.
හෙතෙම ප්‍රභාවතිය මා සමීපයේ කථාකරන ලද්දී යයි සතුටු සිතැත්තේ ගාථා තුනක් කීවේය.
ප්‍රභාවතිය! මම මෙයින් නික්ම කුසාවතියට නොයමි. මම වූ කලී ඔබගේ රූසිරින් වර්ණයෙන් පොළඹවන ලද්දෙමි. තීගේ දර්ශනයෙහි ඇළුණෙක්ව මගේ රට හැර මදු රජුගේ සිත්කලු නිවසේ සිත් අලවා වාසය කරමි.
එම්බා ප්‍රභාවතිය! මම තිගේ ශරීර වර්ණයෙන් පෙළඹී සිටිමි. කෙළෙස් වසයෙන් මුලා වී පොළොවෙහි හැසිරෙමි. මුවදෙනකට බඳු මදලස බැලුම් ඇත්තීය. තී විසින් මම මත් කරන ලද්දෙමි. කොහි සිට පැමිණියෙම්දැයි පැමිණි දිසාව වත් සිහි කරන්නට අපොහොසත් වෙමි.
රනින් විසිතුරු කළ වස්ත්‍ර හඳින, රන්මුවා මෙවුල්දම් ඇති, මනාව වැඩුණු මධ්‍ය ප්‍රදේශ ඇති ප්‍රභාවතිය, තිට කැමති හෙයින් මම මෙහි ම වසමි. මට රජයෙන් ප්‍රයෝජනයක් නැත.
එහි **රමාමී** යනු, මැනවින් ඇලෙමි. නොකළකිරෙමි. **සම්මූළ්හරූපො** යනු කෙලෙස් මලයෙන් මුළාවී සිට, **තයම්හි මත්තො** යනු තා කෙරෙහි මත් වූයෙම් හෝ ඔබට ම මත්වූයෙම් යනුයි. **සුවණ්ණ වීරවසනෙ** යනු රත්රන් ඔබ්බවන ලද වස්ත්‍ර වශයෙනි. **නා’හං රජ්ජෙනමත්‍ථිකො** යනු මට රාජ්‍යයෙන් අර්ථයක් නැත යනුයි.
මෙසේ කී කල්හි ඇය සිතුවාය. මම මේ විපිළිසර වන්නේය යනුයි. පරිභව කරමි. මෙතෙම බැඳුනේ ම කථා කරයි. ඉදින් මම “මම කුසරජ වේ යයි කියා අතිනත ගන්නේ නම්, කවරෙක් ඔහු වළක්වන්නේද? කවරෙක් අපගේ මේ කථාව අසන්නේදැයි, දොරටුව වාස, පිරිසිදු දෙය දී ඇතුළත සිටියේය. හෙතෙමේ ද බත් හොදි ගෙන බත් අනා රාජ දූවරුන්ට කැවීය. ප්‍රභාවතී යන්න. කුසරජ විසින් පිසින ලද බත් ගෙන එන්න යයි, කුදී යැවීය. ඇය ගෙනවුත් වළඳන්නැ’යි කීවාය. මම ඔහු විසින් පිසින ලද බත් අනුභව නොකරමි. ඔබ අනුභව කොට තමන්ගේ ලද කොටස ගෙන බත් පිස ගෙන එන්න. කුසරජුගේ පැමිණි බව කිසිවෙකුට නොදන්වන්න යයි, කුදිය එතැන් පටන් ඇගේ කොටස ගෙන්වාගෙන තෙමේ අනුභව කරයි. තමන්ගේ කොටස ඇයට පමුණුවයි. කුසරජු ද එතැන් පටන් ඇය බැලීමට නොලබන්නේ මෙසේ සිතුවේය. ප්‍රභාවතීට මා කෙරෙහි සෙනෙහසක් ඇත්ද? නැතහොත් නැත්ද, විමසන්නෙමියි. ඔහු රාජ දූවරුන් වළඳවා බත්හොදි රැගෙන නික්මෙන්නේ ඇගේ යහන්ගැබ ද්වාරයේ සඳලු තලයට පයින් පහර දී, භාජන ගටා ශබ්ද කර නිනව්වක් නැති සේ විසංඥ වූවකු මෙන් මුණින් අතට වැටුනේය. ඇය ඔහුගේ වැටුනු ශබ්දයෙන් දොර විවරකොට, ඇය බත්හොදි ආදියෙන් ඔද්දල් වී දැක මෙසේ සිතුවාය. මේ මුළු දඹදිව් තලයේ අගරජ, මා නිසා, දිවා-රාත්‍රී දුක් අනුභව කරයි. සියුමැලි බව නිසා බත් හොඳින් සමග මුණින් අතට වැටුනේය. ජීවත්වෙයි ද නැද්දැ යි, ඇය ගර්භයෙන් නික්ම ඔහු ගේ නාස් වාතය බැලීමට බෙල්ල දිගුකර පුළුල් කර මුඛය බැලුවාය. ඔහු කට පුරවා කෙල ගසා ඇගේ ශරීරයේ හෙළීය. ඇය ඔහුට කිපී ඔහුට පරිභව කොට ගැබට පිවිස දොර අඩක් විවර කොට වසා සිටියේ මේ ගාථාව කීවාය.
පින්වත් කුසරජතුමනි, යමෙක් නො කැමැත්තාහු කැමති වන්නේ නම්, ඔහුට පිරිහීම වන්නේය. මා ඔබට අකමැති වන අතර ඔබ මා මැ පතන්නේය. දුටුවන් නො පහදනාසුළු ඔබ කෙරෙහි කාන්ති තැනැත්තියක වන මම කැමති නො වෙමි.
එහි **අබ්භු** යනු බොරුවයි. නොවැඩීම යන අර්ථයි.
ඔහු වනාහි පිළිබඳ සිතැත්තේ අක්‍රෝෂ කැමැත්තේ ද, පරිභව කැමැත්තේ ද, විපිළිසර බවක් ද, නූපදවාම අනතුරු ගාථාව කීවේය.
යම් මිනිසෙක් කැමති නො වන්නා වූ හෝ කැමති වන්නාහූ ප්‍රියාවක් ලබා ද, ඒ ලාභය මෙහිලා පසසමි. නො ලැබීම ලාමක දෙයකි.
ඇය ද ඔහු එසේ කියන කල්හි ම සැකයක් නොපතා දැඩිවූ වචනයේ පිහිටා සත්‍ය පවසා, පලා යනු කැමැතිව ගාථාව කීවේය.
ඔබට මා අකමැතිය. ඔබට අකමැති මා ඔබ කැමැති වීම ලීවලින් තැනූ කිණිහිරකින් ගල්පර කැඩීමට ද දැලකින් සුළඟ වැළැක්වීමට ද තැත් කරන්නාක් වැනිය.
එහි **කණිකාරස්ස දාරුණා** යනු කිණිහිරි ලීයකින් යනුයි. **බාධෙසී** යනු බදියි. වසාලයි යනු අර්ථයි.
ඒ අසා රජු ගාථා තුනක් කීවේය.
මෘදු ලක්‍ෂණ ඇත්තිය! ඔබ නිසා මම අන් රටකින් මෙහි ආයෙමි. ඔබේ පිළිසඳර මාත්‍ර සුවයක් වත් මා නොලබන්නේ, මා කෙරෙහි ස්නේහය වැළැක්වීම පිණිස තිගේ හෘදය ගලක් වන්නේ ද?
රජ දියණියනි! යම්විටක බැම හකුළුවා ඔබ මා දෙස බලයිද? එවිට මම මදු රජුගේ අන්තඃපුරයෙහි අරක්කැමි වෙමි.
රජ දියණිය! ඔබ යම්කිසි විටක සිනාසෙමින් මා දෙස බලයිද එවිට මම කුසාවතී නුවර අගරජු වෙමි. කුස රජ කීය.
එහි **මුදුලක්ඛණෙ** යනු මෘදු වූ ස්ත්‍රී ලක්‍ෂයෙන් සමන්විත වූයේය. **යො** යනු යමෙක් මම. **තිරොජන පදාගතා** යනු දුරුරටක සිට ආවේ ඔබගේ සමීපයේ වාසය කරමින් පිළිසඳර කථාවක් තරම්වත් සත්පුරුෂ හඬක් නොලබමි. ඔහු මෙසේ සිතයි. මගේ උපන් ස්නේහය වැළැක්වීම පිණිස ඒකාන්තයෙන්ම හදවත ගලෙක තබන ලද්දේය. **භුකුටිංකත්‍ව** යනු ක්‍රෝධයෙන් නළල රැළිගන්වා, **ආළාරිකො** යනු බත්බැලයා එකෙණෙහි මම මදු රජුගේ අන්තඃපුරයේ බත් බැලකම් කරන දාසය මෙන් වෙමියි පවසයි. **උම්භයමානා** යනු සතුටු ආකාරයක් දක්වා සිනහසෙමින් **රාජා හොමී** යනු එකෙණෙහි මම කුසාවතී නගරයේ රාජ්‍යය කරමින්, රජ මෙන් වෙමි. කවරකු විසින් මෙසේ පරුෂ වූයෙහි මෙතැන් පටන් මෙබඳු ආකාරයක් නොකරව සොඳුර; යනුවෙනි.
ඇය ඔහුගේ වචන අසා මෙසේ සිතුවාය. මෙතෙම අතිශය ඇල්මෙන් කථා කරයි. බොරුවක් කොට උපායෙන් ඔහුව මෙතනින් පලවා හරින්නෙමියි ගාථාවක් කීවාය.
ඉදින් නිමිත්ත පාඨකයන්ගේ වචන සත්‍ය වී, මා සත්කඩකට කපතත්, ඔබතුමා මට සැමියා නො වන්නේමය. ප්‍රභාවතී කීය.
එහි අර්ථය නම්; මහරජ, මේ කුසරජු මගේ ස්වාමියා වන්නේ නම් නො සිදුවන්නේය. බොහෝ නිමිති කියන්නෝ විචාරණ ලද්දේ, ඔවුහු ඒකාන්තයෙන් මා සත්කඩකට පැලේවා. ඔබ මගේ ස්වාමියා නො වන්නේ යයි කීවාහුය.
ඒ අසා රජු, පිරිහෙන්නේ සොඳුර; මා විසින් ද තමා ගේ රටේ නිමිති කියන්නන් ගෙන් විචාරණ ලද්දේ, ඔවුහු අන්තැනක දී, සිංහ ස්වර ඇති කුසරජුට, ඔබ ස්වාමියා නම්, අන්‍යයෙක් නැතැයි ප්‍රකාශ කළහ. මම ද තමන්ගේ ඤාති නිමිති කියන්නා විසින් එය ම කියමියි කියා අනතුරුව ගාථාව කීවේය.
ඉදින් අනිත් නිමිත්ත පාඨකයන් ගේ හෝ මගේ වචනය සත්‍ය වන්නේ නම් සිංහස්වර ඇති කුස රජු හැර අන්‍ය වූවෙක් ඔබ ගේ සැමියා නො වන්නේමය. කුස රජු කීය.
එහි අර්ථය නම්; ඉදින් අන්‍ය වූ නිමිති කියන්නන්ගේ වචන සත්‍යයකි. ඔබට වෙනත් හිමියෙක් නැත.
ඇය ඔහුගේ වචන අසා මේ ලජ්ජාවට පත්වීමට හෝ පලායාමට හෝ නොහැකිය. මේ කිමෙක්ද? මට දොර වසා තමන් නොදක්වහි. හෙතෙමේ ද හොදි රැගෙන බැස, එතැන් පටන් ඇය දැකීමට නො ලබයි. බත්කම් කරන්නා අතිශය ක්ලාන්ත වෙයි. ආහාර පාලකයා දර පලයි. භාජන සෝදයි. භාජනයෙන් ජලය ගෙන එයි. නිදන්නේ ද, පිට උඩට කොට නිදයි. උදෑසන ම නැගිට කැඳ ආදිය පිසයි. ගෙන එයි. පානය කරවයි. දැඩි ඇල්ම නිසා අතිශය දුක් අනුභව කරයි. ඔහු එක දවසක් බත් ගෙදරින් යන්නා වූ කුදා දැක කැඳවීය. ඇය පභාවතීට බියෙන්, ඔහුගේ සමීපයට යන්නට පැකිලෙන්නේ හැංගී හැංගී මෙන් වෙව්ල වෙව්ලා යයි. ඉක්බිති හේ වේගයෙන් ළඟ පැමිණ කුදා යයි කීවේය.
ඇය නැවතී සිටියා මේ කවරෙක්දැයි කියා, ඔබගේ ශබ්දයක් නො අසමියි කීවේය. ඉන් ඇය, කුදාණෙනි, ඔබ ද, ස්වාමි දියණිය ද අතිශයින් රළුය. තදය. මෙපමණ කලක් ඔබලා ගේ සමීපයේ වාසය කරන්නේ නිරෝගී හසුන් මාත්‍රයක් නොලබමි. දිය යුතු වස්තුවක් කිම දක්වහු ද? සිටීවා. ප්‍රභාවතිය සියුමැලි කොට පෙන්වාදීමට හැකිවන්නහුදැයි කීවේය. ඇය යහපතැයි පිළිගත්තාය. ඉක්බිති ඔහුට, ඉදින් මට දැක්වීමට හැකිවන්නෙහි නම් ඔබගේ කුදු බව සෘජුකොට ග්‍රීවයක් දෙන්නෙමියි පොළඹවමින් ගාථා පහක් කීවේය.
එම්බා කුදිය! තීගේ වචනයෙන් ඇත්සොඬට බඳු කලවා ඇති ප්‍රභාවතිය මා දෙස බලන්නී නම්, මම කුසාවතියට පැමිණ තිට රත්තරනින් ගෙළ පළඳනාවක් සාදා දෙන්නෙමි.
එම්බා කුදිය! තීගේ වචනයෙන් ඇත්සොඬට බඳු කලවා ඇති ප්‍රභාවතිය මා හා කථා කරන්නී නම්, මම කුසාවතියට පැමිණ තිට රත්තරනින් ගෙළ පළඳනාවක් සාදා දෙන්නෙමි.
එම්බා කුදිය! තීගේ වචනයෙන් ඇත්සොඬට බඳු කලවා ඇති ප්‍රභාවතිය මා හා මඳ සිනා පවත්වන්නී නම්, මම කුසාවතියට පැමිණ තිට රත්තරනින් ගෙළ පළඳනාවක් සාදා දෙන්නෙමි.
එම්බා කුදිය! තීගේ වචනයෙන් ඇත්සොඬට බඳු කලවා ඇති ප්‍රභාවතිය මා හා මහ සිනා පවත්වන්නී නම්, මම කුසාවතියට පැමිණ තිට රත්තරනින් ගෙළ පළඳනාවක් සාදා දෙන්නෙමි.
එම්බා කුදිය! තීගේ වචනයෙන් ඇත්සොඬට බඳු කලවා ඇති ප්‍රභාවතිය අත්වලින් මා ස්පර්ශ කරන්නී නම්, මම කුසාවතියට පැමිණ තිට රත්තරනින් ගෙළ පළඳනාවක් සාදා දෙන්නෙමි.
එහි **නෙක්ඛං ගීවන්තෙ** යනු, ඔබගේ බෙල්ල සර්ව ආකාරයෙන් ස්වර්ණ වර්ණයෙන් යුක්ත කරන්නෙමු යන අර්ථයි. **නෙක්කං ගීවන්තෙ කරිස්සාමි** යනු පෙළ පාඨයයි. ඔබගේ ග්‍රීවයෙහි නික්ම ගිය, පළඳනාව පළඳවන්නෙමි යන අර්ථයයි. **ඔලොකෙය්‍ය** යනු ඔබගේ වචනයෙන් මා ප්‍රභාවතී දෙස බලන්නේ. ඉදින් ඇය විසින් බැලීමට හැකිවන්නෙහිය යන අර්ථයයි. **ආලෙපයා** යනු මේ න්‍යායයි. මෙහි **උම්හාසෙය්‍ය** යනු මද සිනහ වශයෙන් පරිභාස කරන්නේය. **පම්හාසෙය්‍ය** යනු මහ සිනහ වශයෙන් මහ සිනහ යනුවෙන් පරිහාස කරන්නීය.
ඇය ඔහුගේ වචන අසා “දේවයන් වහන්ස, නුඹ යවු.” කීප දිනකින් නුඹගේ වසඟයට එන්නෙමි. බලවු! මගේ පරාක්‍රමය යයි පවසා, හේ කළ යුතු දේ තීරණය කොට ප්‍රභාවතිගේ සමීපයට ගොස්, ඇය වාසය කරන ඇතුල්ගැබ සෝදනා අයුරින් ඉවත් කිරීමට සුදුසු කැළිකසල කැබැල්ලකුදු ඉතිරි නොකොට, යටත් පිරිසෙයින් පාවහන් යුගලය පවා ඉවත් කොට සියලු ගැබ අතුගා, ගැබ දොරටුව එළිපත්ත අතර උස් ආසනයක් පනවා ප්‍රභාවතීට එක් පහත් ආසනයක් අතුරා, එන්න මෑණියනි; ඔබගේ හිසෙහි තඩින් ලේඬින් ඉවත් කරන්නෙමියි, ඇය එහි පුටුවක හිඳුවා, තමන්ගේ කලවා අතර, ඇගේ හිස තබා, ටිකක්, බිජු සොයා, අනේ මෑගේ හිසෙහි බොහෝ ලේඬින් යයි තම හිසින් ලේඬින් ගෙන ඇගේ අතෙහි තබා බලන්න; ඔබගේ හිසෙහි කොතරම් නම් ලේඬින් සිටිත්ද? යනාදි ප්‍රිය කථාවක් කියා, බෝසතුන්ගේ ගුණ වර්ණනා කරමින් මේ ගාථාව කීවේය.
මේ රජ දියනිය කුස රජු නිසා ස්වල්පමාත්‍ර සැපයකුදු නො වින්දේ යයි සිතමි. වේතනයෙන් ද ප්‍රයෝජන නැතිව අරක්කැමිව බැලමෙහෙ කරන්නා වූ මේ පුරුෂයා කෙරෙහි පිළිසඳර මාත්‍රයකුදු නො කරතැයි කුදිය කීවාය.
ඒකාන්තයෙන් මේ රාජ දූතිකාව පෙර කුසාවතී නගරයේ කුසල නිරිදුගේ සමීපයේ මල් සුවඳ විලවුන් අලංකාර වස්ත්‍ර ආදියෙන් අලංකාර වී ස්වල්ප මාත්‍රයකුදු සැපක් නම් නොවිඳියි. බුලත් කොලයක් වත් ඔහු විසින් මැයට නුදුන් විරූය. කුමන කරුණක් ද, ස්ත්‍රීහු නම් එක දිනක්වත් උකුලේ වැතිරී හොත්තා වූ හිමියාගේ හදවත (සිත) බිඳීමට නොහැකි වෙත්. මේ වනාහි **ආළාරිකෙ භතෙ පොසෙ** අරක්කැමි බව ද, ආහාර සැපයීම ද එළඹි කල්හි මේ පුරුෂයා කෙරෙහි මුදලින් අර්ථයක් නැති කල්හි හුදෙක් ඒ නිසා ම රාජ්‍යය හැර අවුත් මෙබඳු දුකක් අනුභව කරන කල්හි පිළිසඳර කථාවක්වත් නොකරයි. දරුව, ඉදින් ඔවුහු ඔහු කෙරෙහි සෙනෙහසක් නැති ද? මුළු දඹදිව අගරජ මා නිසා ක්ලාන්ත වේයයි ඔහුට කිසිවක් දීමට සුදුසු වේ යනුයි.
ඇය එය අසා කුදට කිපුණි. ඉක්බිති හේ කුද බෙල්ලෙන් අල්ලාගෙන ඇතුල් ගැබෙහි දමා තෙමේ පිටත සිට දොර වසා, රැහැනෙහි එල්ලමින් කරකවමින් සිටියේය. පභාවතී ඇය ගැනීමට නොහැකි වන්නී, දොරමුල සිට අක්‍රෝෂ කරමින් තව ගාථාවක් කීවා ය.
ඒකාන්තයෙන් මේ කුද ගෙල සිඳීමක් නොවන්නේ ය. තියුණු ආයුධයකින් කපන්නා සේ මෙසේ දුර්භාෂිතතාවයයි.
එහි **සුනිසිතෙන** යනු මනාලෙස සිටිමින් තියුණු ආයුධයකින්. **එවං දුබ්භාසිතං** යනු මෙසේ නොඇසිය යුතු ලෙස දුර්වචන කථා කරයි යනුවෙනි.
ඉක්බිති කුද එල්ලෙන ලණු පොට ගෙන සිටියේ ම, “පින් නැති දුර්විනීත වූ ඔබගේ රුවට කුමක් කරන්නේ ද? කිම මා විසින් ඔබේ රුව කා දමා, යැපෙන්නෙමුයි” කියා ගාථා දහතුනකින් බෝධිසත්ත්වයන්ගේ ගුණ ප්‍රකාශ කරමින් කුදී ගර්ජනා කරන්නී නම් ගර්ජනා කෙළේය.
එම්බා ප්‍රභාවතිය! ඒ කුස රජතුමා තොපගේ රූපයෙන් හෝ උස මහතින් හෝ ප්‍රමාණ නො කරව. මනෝඥ තැනැත්තිය හෙතෙම මහත් යසස් ඇත්තෙකැයි මෙනෙහි කොට ප්‍රිය කරව.
එම්බා ප්‍රභාවතිය! ඒ කුස රජතුමා තොප ගේ රූපයෙන් හෝ උස මහතින් හෝ ප්‍රමාණ නො කරව. මනෝඥ තැනැත්තිය හෙතෙම මහා ධනවතෙකැයි මෙනෙහි කොට ප්‍රිය කරව.
එම්බා ප්‍රභාවතිය! ඒ කුස රජතුමා තොප ගේ රූපයෙන් හෝ උස මහතින් හෝ ප්‍රමාණ නො කරව. මනෝඥ තැනැත්තිය! ප්‍රිය දර්ශන ඇත්තිය! හෙතෙම මහා බලැත්තෙකැයි මෙනෙහි කොට ප්‍රිය කරව.
එම්බා ප්‍රභාවතිය! ඒ කුස රජතුමා තොප ගේ රූපයෙන් හෝ උස මහතින් හෝ ප්‍රමාණ නො කරව. මනෝඥ තැනැත්තිය හෙතෙම බොහෝ රටවල් ඇත්තෙකැයි මෙනෙහි කොට ප්‍රිය කරව.
එම්බා ප්‍රභාවතිය! ඒ කුස රජතුමා තොප ගේ රූපයෙන් හෝ උස මහතින් හෝ ප්‍රමාණ නො කරව. මනෝඥ තැනැත්තිය හෙතෙම මහා රජෙකැයි මෙනෙහි කොට ප්‍රිය කරව.
එම්බා ප්‍රභාවතිය! ඒ කුස රජතුමා තොප ගේ රූපයෙන් හෝ උස මහතින් හෝ ප්‍රමාණ නො කරව. මනෝඥ තැනැත්තිය හෙතෙම සිංහස්වර ඇත්තෙකැයි මෙනෙහි කොට ප්‍රිය කරව.
එම්බා ප්‍රභාවතිය! ඒ කුස රජතුමා තොප ගේ රූපයෙන් හෝ උස මහතින් හෝ ප්‍රමාණ නො කරව. මනෝඥ තැනැත්තිය හෙතෙම ලීලායෙන් යුතු ස්වර ඇත්තෙකැයි මෙනෙහි කොට ප්‍රිය කරව.
එම්බා ප්‍රභාවතිය! ඒ කුස රජතුමා තොපගේ රූපයෙන් හෝ උස මහතින් හෝ ප්‍රමාණ නො කරව. මනෝඥ තැනැත්තිය හෙතෙම මනාව එක් වූ හඬ ඇත්තෙකැයි මෙනෙහි කොට ප්‍රිය කරව.
එම්බා ප්‍රභාවතිය! ඒ කුස රජතුමා තොප ගේ රූපයෙන් හෝ උස මහතින් හෝ ප්‍රමාණ නො කරව. මනෝඥ තැනැත්තිය හෙතෙම සුන්දර ස්වර ඇත්තෙකැයි මෙනෙහි කොට ප්‍රිය කරව.
එම්බා ප්‍රභාවතිය! ඒ කුස රජතුමා තොප ගේ රූපයෙන් හෝ උස මහතින් හෝ ප්‍රමාණ නො කරව. මනෝඥ තැනැත්තිය හෙතෙම මධුරස්වර ඇත්තෙකැයි මෙනෙහි කොට ප්‍රිය කරව.
එම්බා ප්‍රභාවතිය! ඒ කුස රජතුමා තොපගේ රූපයෙන් හෝ උස මහතින් හෝ ප්‍රමාණ නො කරව. මනෝඥ තැනැත්තිය හෙතෙම සිය ගණන් ශිල්ප දන්නා කෙනෙකැයි මෙනෙහි කොට ප්‍රිය කරව.
එම්බා ප්‍රභාවතිය! ඒ කුස රජතුමා තොප ගේ රූපයෙන් හෝ උස මහතින් හෝ ප්‍රමාණ නො කරව. මනෝඥ තැනැත්තිය හෙතෙම අසම්භින්න ක්‍ෂත්‍රියයෙකැයි මෙනෙහි කොට ප්‍රිය කරව.
එම්බා ප්‍රභාවතිය! ඒ කුස රජතුමා තොප ගේ රූපයෙන් හෝ උස මහතින් හෝ ප්‍රමාණ නො කරව. මනෝඥ තැනැත්තිය හෙතෙම කුස රජ යයි මෙනෙහි කොට ප්‍රිය කරව.
එහි **මා නං රූපෙන පාමෙසි ආරොහෙත පභාවති** යනු, ප්‍රභාවතිය; නුඹ මේ කුස රජු තමන්ගේ රූපය හා සමානව ආරෝහ-පරිණාහ වශයෙන් ප්‍රමාණයෙන්ම නොගනුව. **මහායසො** යනු මහානුභාව සම්පන්න භාවය වෙයි. මෙසේ හදවතේ පිහිටා, **රුචිරෙ** යනු ප්‍රිය දර්ශනීය වූ, **කරස්සු** යන ඔහුට ප්‍රිය කරවහි කියයි. සියළු තැන එම න්‍යාය වේ. **මහා යසො** යනු මහත් පිරිවර සහිතව. **මහද්ධනො** යනු මහත් භෝග සම්පත් ඇති. **මහාබ්බලො** යනු ඉමහත් එඩියෙන් පරාක්‍රමයෙන් යුතු. **මහාරට්ඨො** යනු විශාල රටකි. **මහාරාජා** යනු සියලු දඹදිව් තලයේ අග්‍රරාජ වේ. **සීහස්සරො** යනු සිංහයෙකුට සමාන ශබ්ද ඇති. **වග්ගුස්සරො** යනු ලීලාවෙන් යුතු ස්වරයයි. **බින්‍දුස්සරො** යනු මනාසේ උස් පහත් නොවූ හඬයි. **මඤ්ජුස්සරො** යනු සුන්දර ස්වරයයි. **මධුරස්සරො** යනු මාධූර්ය හඬින් යුතු ස්වරයයි. **සතසිප්පො** යනු අනුන් සන්තකයේ ශිල්ප නොහදාරා - තමන්ගේ ශක්තියෙන් උපදවාාගත් නොයෙක් සිය ගණන් ශිල්පීය ඥානයයි. **ඛත්තියො** යනු ඔක්කාක වශයෙන් උපන්. අවිච්ඡින්නව පැමිණි ක්‍ෂත්‍රියාය. **කුසරාජා** යනු ශක්‍රයා විසින් දෙන ලද කුසතණ හා සමාන නාමය ඇති රජතුමාය. මෙබඳු ආකාර වූ වෙනත් රජකු නොමැති බව දැන මෙතුමාට ප්‍රිය කරන්න යයි කුදිය මෙපමණ ගාථාවලින් ඔහුගේ ගුණ කථාව කළාය.
ප්‍රභාවතිය ඇගේ වචන අසා, කුදී කෙරෙහි අතිශයින් ගර්ජනා කරන්නෙහි, අතින් පහරදුන්නී ස්වාමියෙකු සහිත බව දන්නෙමියි, කුදීට තර්ජන කළාය. ඇය ද, ඒ මම ඔහු රකින්නේ, පියාට, ඒ කුසරජු ගේ පැමිණි බව නො දැන්වූවාය. වේවා! අද රජුට දැනුම් දෙන්නෙමියි, මහත් හඬින් බියට පත් කළාය. ඇය ද, කිසිවක් ඇසෙන්නී යයි කුදීට හැඟවීය. බෝසතුන්ද ඈ බැලීමට නොලබන්නේ මාස හතක් පුරා, නරක ආහාරයෙන් ද, දුක් සහගත නිදා ගැනීමෙන් ද. ක්ලාන්ත වන්නේ මෙසේ සිතීය. මට කවරෙක් ද, මේ අර්ථයෙන් සත්මසක් වසන්නේ, ඈ බැලීමට නොලබමි. “අතිශය නපුරු වී සාහසිකව ගොස් මව්පියන් බලන්නෙමි”යි, එකෙණෙහි ශක්‍රයා ආවර්ජනා කරන්නේ, ඔහුගේ උකටලී බව දැන රජු සත් මසකින් ප්‍රභාවතී දැකීමට නොලබයි. ලැබෙන ආකාරයක් කරන්නෙමි”යි, මදු රජුගේ දූතයන් කොට රජවරුන් සත්දෙනෙකු වෙත දූතයන් යවන්නේ, පභාවතී කුසරජු ඉවත් කොට පැමිණියාය. ඔබ පැමිණෙත්වා. පභාවතිය ගනිත්වායි, එකිනෙකාට වෙන වෙනම හස්න බැගින් යැවීය. ඔවුහු මහත් පිරිවරින් අවුත් නගරයට පැමිණියෝ, ඔවුනොවුන් ආවා වූ කාරණය නොදත් ඔවුහු “නුඹ කුමක් නිසා ආවෙහිද? නුඹ කුමක් නිසා ආවෙහිදැයි විචාරා” ඒ කාරණය දැන කිපී, එක දුවක සත් දෙනෙකුට දෙන්නී ද. මොහුගේ නොමනා හැසිරීම බලව. දැඩිසේ කිපුණේ ඇයව අපි ගනිමුයි, අපි සියළු දෙනාට ප්‍රභාවතී දේවා! යුද්ධ කරමුයි හස්නක් යවා නුවර පිරිවර නැංවූහ. මදු රජු හස්න අසා බියෙන් තැති ගත්තේ ඇමතියන් කැඳවා “කුමක් කරමුදැ”යි විචාළේය. ඉක්බිති ඔහුට ඇමතියෝ දේවයන් වහන්ස, රජවරුන් සත්දෙනෙක් ප්‍රභාවතී නිසා ආවෝය. ඉදින් නොපෙන්වයි ද? ප්‍රාකාරය බිඳ නගරයට පිවිස ජීවිතක්‍ෂයට පමුණුවා ඈ ගන්නෙමුයි කියති. ප්‍රාකාරයේ ආසන්නයේ ම ඔවුන්ට ප්‍රභාවතිය එවන්නෙමුයි කියා මේ ගාථාව කීවාය.
දේවයන් වහන්ස! මේ රජවරු සත්දෙන ඉතා තදපරුෂ පැවැතුම් ඇත්තාහු, හැම දෙනම සටනට යුද්ධයට සැදී පැහැදී සිටිත්. ඔවුන් ප්‍රාකාරයෙන් ඇතුළට එන්න පෙර ප්‍රභාවතිය ඔවුන් වෙත පමුණුවත්වා’යි ඇමතිවරු රජුට කීහ.
එහි **උපත්‍ථද්ධා** යනු අතිශය දැඩිව දර්පිත වූ **ආනෙත්තතං පභාවතිං** යනු මේ ප්‍රභාවතිය ගෙනෙත්වායි හසුනක් යැවූහ. එහෙයින් යම්තාක් නාගයෝ ප්‍රාකාරය නොමඩිත් ද, ඒතාක් මහරජ; ප්‍රභාවතිය එවනු මැනවි. මහරජාණෙනි;
ඒ අසා රජු ඉදින් මම එක් අයකුට ප්‍රභාවති එවන්නෙම් ද සෙස්සෝ යුද්ධ කරන්නාහ. එකෙකුට දෙන්නට නොහැකිය. සියලු දඹදිව් තලයේ අග්‍ර රජතුමා විරූප යයි හැර දමා ආවෝය. ආවා වූ ප්‍රතිඵල ලබාවා. පීඩා කොට, ඈ සත්කඩක් කොට, රජවරුන් සත්දෙනාට යවන්නෙමියි කියන්නේ අනතුරුව ගාථාව කීවේය.
යම්කිසි කෙනෙක් මා නසන්නට මෙහි පැමිණියේ නම්, ඒ රජවරුන්ට ප්‍රභාවතිය කොටස් හතකට කපා දෙමි.
ඔහුගේ ඒ කථාව මුළු නිවස්න පුරා ප්‍රකට විය. පිරිවර ජනතාව පැමිණ රජු ඇය සත්කඩක් කොට, රජවරු සත්දෙනාට යවන්නේ යයි, ප්‍රභාවතීට දැනුම් දුන්හ. ඒ අසා ඇය මරණ බියට පත්ව, අසුනින් නැගිට නැගනියන් විසින් පිරිවරන ලදුව මව ගේ සිරියහන් ගැබට පිවිසියාය. ඒ අර්ථය ප්‍රකාශ කරමින් ශාස්තෲන් වහන්සේ මෙසේ වදාළ සේක –
කෝසෙය්‍ය වස්ත්‍රවලින් සැරසී සිටි රන්වන් වූ රාජ දියණිය (ප්‍රභාවතී) සිය දාසීන් විසින් පිරිවරන ලදුව, මව වෙත යාම සඳහා අසුනින් නැගිට්ටාය.
එහි **සාමා** යනු ස්වර්ණ වර්ණයයි. **කෝසෙය්‍යවාසීනී** යනු රන් ඔබ්බවන ලද වස්ත්‍ර පිරිවරා නිවස්නගත වූයේය.
ඇය මව සමීපයට ගොස් මවට වැඳ හඬා වැලපෙමින් මෙසේ කීවාය.
ඒකාන්තයෙන් පස්වැදෑරුම් කල්කවලින් සෙව්නා ලද මුව ඇති, කැටපතින් බලා සරසන ලද තරු පරදන බබළන සුදෝ සුදු දත් ඇති රජස් දූවිලි රහිත සුභ වූ නෙත්වලින් යුතු, මේ මගේ මුහුණ රජුන් විසින් වනයෙහි හැරපියා දමනලදුව තබන්නේ ය.
අම්මේ! තද කළු පැහැයෙන් යුත්, සඳුන් කල්කයෙන් ඔපදැමූ කෙළවර වක් වූ මෘදු වූ, මගේ කෙස් කළඹනන සොහොන් මැද දී ගිජුලිහිණියෝ ඔවුන්ගේ පා වලින් එහෙ මෙහෙ ඇද දමනු ඇත.
මෑණියනි! තඹවන් දිලිසෙන නිය ඇති, සඳුන් කල්ක ගල්වා පිරිමදින ලද මගේ අත් දෙක, රජුන් විසින් කපා දමන ලදුව, අමු සොහොනෙහි දැමීමෙන් කවුඩෝ ඩැහැගෙන ගොස් කෑලි කෑලි අනුභව කරනු ඇතැයි සිතමි.
රන්වන් තල්ගෙඩි හා සමානව නො එල්ලෙන කසී සඳුන්වලින් ආලේපිත වූ, මාගේ පියයුරු ළපටි පුතකු මවගේ තනයේ එල්ලෙන්නා සේ මගේ පියවුරුවල සිවල්ලු එල්ලෙනු ඇත.
රන්වන් පළඳනාවෙන් සෙව්නා ලද ඉඟටිය සහිත මාගේ පුළුල් උකුල් තලය ක්‍ෂත්‍රියන් විසින් සිඳින ලදුව වනයේ දැමීමෙන් හිවල් සමූහයා එහෙ මෙහෙ අදින්නායි සිතමි.
බල්ලෝ ද, ගිජුලිහිණි, කවුඩු, සිවල් ආදීහු ද අනෙක් දළ ඇති සර්පයෝ ද, ඒකාන්තයෙන් දිරා නොගිය ප්‍රභාවතිය අනුභවකොට වෙහෙසෙන්නෝ යයි සිතමි.
දුර සිට පැමිණි ක්‍ෂත්‍රියෝ ඉදින් මස් ගෙන ගියාහුද මෑණියනි; ඇට ඉල්ලා අතරමග මහ වනයේ එය දවවු යයි ප්‍රභාවතිය හඬමින් කීවාය.
මෑණියනි, ඒ දැවු තැන මල්වතු කොට කිණිහිරියා මල් රෝපණය කරවු. යම්දිනක හේමන්ත සෘතුවේ මල් වැඩෙන සමයේ එහි මල් පිපෙන්නේය. ප්‍රභාවතිය මෙබඳු වර්ණ ඇත්තී යයි මෑණියනි, ඔබ සිහිකරනු මැනවි.
එහි **කක්කූපනිසේවිතං** යනු අබ කල්කය, ලුණු කල්ක, මැටි කල්ක, ඇසළ කල්ක, බෝලිද්ද කල්ක, මුව චූර්ණකයයි. මේ ආකාර වූ පස් කල්කවලින් සෙව්නා ලද. **ආදාස දන්තාථරු පච්චවෙක්ඛිතං **යනු දන්තමය වූ කඩු මිටිවලින් යුක්ත වූයේ, එහි බලා සැරසුණු **සුභං** යනු යහපත් මුව ඇති **විරජං** යනු දූවිලිවලින් තොර නිර්මල. **අනංගණ** යනු ගඩු පිළිකාවලින් තොර **ඡුද්ධං** යනු මෑණියනි; මෙබඳු ආකාර වූ මගේ මුහුණ ඒකාන්තයෙන්, දැන් ක්‍ෂත්‍රියන් විසින් ඉවත දමන ලද්දේ. **වනෙ** යනු අරණ්‍යයෙහි වනයෙහි යනු අර්ථයි එහි සිටියි හඬයි **අසිතෙ** යනු කාල වර්ණයයි. **වෙල්ලිතග්ගෙ** යනු උඩ මුදුන් කෙළවර **සිවිථිකායා** යනු සොහොන් බිමේ. **පරිකඩ්ඪයන්ති** යනු මෙබඳු ආකාර වූ මගේ කෙස් මනුෂ්‍ය මාංශ කෑමට ගිජුවූවෝ පාවලින් පහර දී, ඒකාන්තයෙන් ඇද දමන්නාහ. **ගය්හ ධංකො ගච්ඡති යේන කාමං** යනු මෑණියනි; මගේ එබඳු ආකාර වූ බාහුව ඒකාන්තයෙන් කවුඩෝ ගෙනගොස් රස කර කර කමින් කැමැති තැනකට යන්නාහ.
**තාලුපනිභෙ** යනු රන්වන් පාටගෙඩි සහිත තල් හා සමාන **කාසික චන්‍දනෙනා** යනු සියුමැලි සඳුන්වලින් සෙව්නා ලද්දා වූ **ථන සුමෙ** යනු මෑණියනි; මා සොහොනට වැටුණු කල්හි මෙබඳු ආකාර පියවුරු දැක මුඛයෙන් ඩැහැගෙන තමාගේ පුතකු මේ පියවුරුවල එල්ලෙන්නාක් මෙන් ඒකාන්තයෙන් සිවල්ලු එල්ලෙන්නාහ. **සෝණි** යනු කටී (තුනටිය) ප්‍රදේශයයි. **සුකොට්ඨිතං** යනු ගව හනුවෙන් පහරදී ඇද දමන ලද්දේය. **අවත්‍ථං** යනු ඉවත් කිරීමය. **භක්ඛයිත්‍වා** යනු මෑණියනි; මේ මෙපමණ තරම් මගේ මාංශ අනුභව කොට නොදිරූ වන්නේය.
**සචෙ මංසානි හාරෙසුං** යනු මෑණියනි, ඉදින් ඒ ක්‍ෂත්‍රියෝ මා කෙරෙහි පිළිබඳ සිතැත්තේ මගේ මස් හැරගෙන යන්නාහු ඉක්බිති නුඹ මගේ ඇටකටු ඉල්ලා. **අනුපන්‍ථෙදහාථ නං** යනු ඇවිදින මහා මාර්ගය අතර කෙණ්ඩා ආදිය දවවු යනුවෙන් පවසයි. **ඛෙත්තානී** යනු මෑණියනි; මා දවන ලද ස්ථානයේ මල්වතු ආදිය කරවා. **එත්‍ථ** යනු මේ ක්‍ෂේත්‍රවල කිණිහිරි ගස් රෝපණය කරව. **හිමච්චයෙ** යනු හිම වැටෙන සමයේ මැදින් මාසයේ. **සරෙය්‍යථ** යනු ඒ මල්වලට කුඩා පෙට්ටියක් පුරවා පාරුහැල් ආදියෙහි තබා මගේ දියණි ප්‍රභාවතී මෙම වර්ණය යැයි සිහිපත් කරවු යනුවෙනි.
මෙසේ ඇය මරණ බියෙන් තැති ගත්තී මව ගේ සමීපයේ විලාප දුන්නාය. මදු රජ ද, පොරවක් ද, යගදාවක් ද ගෙන්වාගෙන චෞර ඝාතකයා මෙහි පැමිණෙත්වායි අණ කෙළේය. ඔහුගේ පැමිණීම මුළු රාජ මන්දිරයේ ම ප්‍රකට විය. ඉක්බිති ඔහුගේ පැමිණි බව අසා, ප්‍රභාවතියගේ මව අසුනින් නැගිට ශෝකාකූලව රජුගේ සමීපයට ගියාය. ඒ අදහස ප්‍රකට කරමින් ශාස්තෲන් වහන්සේ මෙසේ වදාළ සේක.
ක්‍ෂත්‍රිය දේව වර්ණනීය වූ දෙවඟනකට බඳු වර්ණ ඇති ඇගේ මව ආසනයෙන් නැගිට රජු වෙත ගියාය. මදු රජුගේ ඉදිරියේ තුබූ පොරව ද හිස තබා කපන කොටය ද දැක වැළපෙමින් මෙසේ කීවාය.
එහි **උදට්ඨාසි** යනු අසුනින් නැගිට රජුගේ සමීපයට ගොස් සිටියාය. **දිස්වා අසිඤ්ච සූණඤ්ච** යනු ඇතුල් පුරයේ අලංකාර වූ භූමි භාගයේ රජුගේ ඉදිරියෙන් නික්මුණු (තුබුණු) පොරවද, යගදාවද දැක විලාප දෙන්නී ගාථාව කීවාය.
කෘශ වූ මධ්‍ය ප්‍රදේශ ඇති මනා සංයම වූ ශරීරය ඇති මගේ දුව ඒකාන්තයෙන් මේ අසිපතින් කපා නසා ක්‍ෂත්‍රියන්ට දෙන්නේ ද?
එහි **අසිනා** යනු පොරව ආදිය කීහ. (එය) ඔහු, මේ ස්ථානයේ අසි (කඩුව) නමින් හැඳින්වේ. **සුසඤ්ඤං තනුමජ්ඣමං** යනු සියුමැලි බවින් යුතු ශරීරය යනුයි.
ඉක්බිති රජු ඇයව සනසමින් මෙසේ කීවේය. දේවිය, කුමක් කියහිද? ඔබගේ දියණිය සකල දඹදිව් තලයේ අගරජු විරූපී යයි ඉවතලා ගිය මගෙහි, පියවරක් පාසා අවිවාදයෙන් ම මාරයා නළලේ කොටාගෙන ආවාය. දැන් තමන්ගේ රුව නිසා ඊර්ෂ්‍යාඵලය ලබාවායි යනුයි. ඇය ඔහුගේ වචන අසා දුව සමීපයට ගොස් වැලපෙමින් මෙසේ කීවාය.
ඔබට හිත කැමතිව මා කිව් වචනය නො පිළිගත්තෙහිය. ඒ ඔබ ලෙයින් වැකුණු සිරුර ඇත්තීය. මාරයාගේ රාජ භවනට යන්නෙහිය.
යමෙක් යහපත දකින්නා වූ හිතවතුන්ගේ බස් නො පිළිගෙන සිටීනම්, නො පිළිපදීනම්, ඔහු හෝ ඇය මෙසේ ව්‍යසනයට පත් වන්නේය.
දියණියනි, රන්මිණි මෙවුල් දරන්නා වූ ඔබ දැනුදු කුස රජු නිසා උපන් මනා දැකුම් ඇති පුතකු ලබන්නේ නම්, (කුස රජු සැමියා වශයෙන් පිළිගන්නේ නම්) මරණයෙන් මිදෙන්නීය. නෑ සමූහයා විසින් පිළිගන්නේ ය.
සුන්දර වූ දියණියනි, යම් කුස රජ මාළිගාවෙක බෙර වැයීමාදී තූර්යනාද පවතී ද? මංගල හස්තියා කුඤ්චනාද කෙරේ ද? ඊට වැඩි සුවයක් කොයින් ද?
ආදරණීය දියණියනි, යම් කුස රාජ මැදුරක මංගල අශ්වයා හේසාරව පවත්වයි ද? මනාව හික්මුණු ගන්ධර්ව කුමාරයෙක් දොරකඩ සිට නොයෙක් තූර්ය භාණ්ඩ වයත් ද? ඊට වැඩි සතුරක් කොයින් ද?
සොඳුරු දියණියනි, මොණරුන් හා කොස්ලිහිණියන් විසින් කරන ලද හඬ ඇති, කොවුලන් විසින් මනාව පවත්වන ලද නාද ඇති කුසරාජ මැදුරට වඩා වෙන සැපතක් කොයින්ද?
එහි **පුත්තිකෙ** ඇයට ආමන්ත්‍රණය කරයි. මෙසේ ද කියන ලද්දේ වෙයි. මෑණියනි, මෙහි කුමක් කරන්නෙහිද? ස්වාමියාගේ සමීපයට යන්න. හැඬීමෙන් පීඩාවට පත් නොවෙව. මෙසේ ඉල්ලන්නී නමුත් මගේ වචනය නොකළාය. **සා අජ්ජා ලෝහිත සතුඡන්නා ගඤ්ඡිසි යම සාධනං** මාර රජුගේ භවනයට යන්නෙහි. **පාපියඤ්ච** යනු මෙතැනින් පාපතරයන් ද පහව යයි. **සචෙ ත්වං අම්ම ධාරෙසී** යනු දරුව, ඉදින් නුඹ සිත් වසඟයට නොගොස්, කුස නිරිඳු නිසා ලබන ලද තමාගේ රූපය හා සමාන මනෝඥ දර්ශන ඇති කුමරකු දරන්නෙහි ය. **යමක්ඛයං** යනු මෙසේ ඇතිකල්හි යම නිවෙස්නට නොයන්නෙහි ය. **තතො** යනු යම් ක්‍ෂත්‍රිය කුලයෙක මේ විභූතිය, ඒ නොයෙක් භේරි නාදයෙන් ද, මත් වූ ඇතුන්ගේ කුඤ්චනාදයෙන් ද නින්නාද දෙන්නේ කුසාවතියට අයත් රාජ කුලයෙන් කුමන හෝ සැපදායක දෙයක් දැක මෙහි පැමිණියේ ය යන අර්ථයයි. **හසිසති** යනු හේෂාරවයයි. **කුමාරො** යනු මැනවින් උගත් ගාන්ධර්ව කුමාරයෙකි. **උපරෝදතී** යනු නොයෙක් තූර්ය භාණ්ඩ ගෙන උපහාර කරයි. **කෝකිලාභිනිකූජිතෙ** යනු කුසරජ කුලයේ, සවස; උදේ පවත්වන ලද නැටුම් ගැයුම් වැයුම් ආදි උපහාර පුද කරන්නාක් මෙන් කොවුලන් විසින් මැනවින් පතුරුවන ලද නාද රටා ඇත්තේ යනුයි.
මෙසේ ඇය මෙපමණ ගාථාවලින් ඇය හා කථා කොට, ඉදින් අද කුසරජ මෙහි, වෙහි නම් මේ සත් රජුන් පලවා හැර මගේ දුව, දුකෙන් මුදා රැගෙන යන්නේ යයි සිතා ගාථා කීවාය.
සතුරන් මඩින්නා වූ, අන් රටවල් යටත් කරගන්නා වූ, මහත් ප්‍රඥා ඇති ඒ කුස රජු හැර වෙනත් අයෙක් අප මේ දුකින් මුදන්නට සමත් නො වේ. ඔහු කොහි ද?
එහි **සොළාරපඤ්ඤාණො** යනු උදාර ප්‍රඥාවයි.
ඉක්බිති ප්‍රභාවතිය මගේ මවට කුස රජු ගේ වර්ණය ප්‍රකාශ කරමින් මුහුණ ප්‍රභාවත් නොවේ යයි කියන්නෙම් ඒ තාක් ඇගේ මෙහි දී ඔහුගේ අරක්කැමි කොට වාසය කරන බව යයි සිතා ගාථාවක් කීවාය.
යමෙක් අප දුකින් මුදන්නේ ද? සතුරන් මඩින්නා වූ රටවල් යටත් කරගන්නා වූ, මහත් වූ ප්‍රඥා ඇති ඒ කුස රජු මෙහි ම සිටී යයි ප්‍රභාවතී කීවාය.
ඉක්බිති ඇයගේ මව මේ මරණ බියෙන් තැති ගත්තී විකල්ප දොඩවන්නී යයි සිතා ගාථාවක් කීවාය.
තී උමතුවෙන් දොඩවන්නී ද? නැතිනම් මෝඩකමින් කථා කරන්නේ ද? කුස රජු මෙහි ආයේ නම් කුමන කරුණක් නිසා අපි නො දන්නෙමු ද?
එහි **බාලා** යනු මුළා වී සිහිවිකල්වී **කිං න ජානෙමු** යනු කවර කරුණකින් එය නොදනින්නෙමු ඔහු අතරමග සිටියේ අප ගේ හස්න යවන්නේ ය. ඔසවන ලද කොඩි චතුරංගනී බලසේනාව ප්‍රකට කරවවු. නුඹ වනාහි මරණ බිායෙන් කථා කෙළෙහි යනු අර්ථයයි.
ඇය එසේ කී කල්හි මගේ මව නො අදහයි. ඔහු මෙසේ පැමිණි සත්මසක් වාසය කරන බව නොදනියි දක්වන්නෙමි. ඔහුට, යයි සිතා මව අතින් අල්ලාගෙන සිංහ කවුළුව විවර කොට අත දිගුකර දක්වමින් ගාථාව කීවාය.
කුමරියන් ගේ ඇතොවුර මැද දැඩි ලෙස කැසපට බැඳගෙන වලන් හෝදන්නේ කුස රජු යයි ප්‍රභාවතිය කීවාය.
එහි **කුමාරී පුරමන්තරෙ** වාකවුළුව අසල සිටි ඔබේ දූ කුමරිය වසන තැන බලව. **සංවෙල්ලිං** යනු කැසපටෙන් බැඳ සැළිය සෝදයි යනුයි.
ඔහු වනාහි එදින අද මගෙ මනදොළ මස්තකප්‍රාප්ත වන්නේ ය. ඒකාන්තයෙන් මරණ බියෙන් තැතිගත් ප්‍රභාවතිය මගේ පැමිණි බව කියන්නීය. භාජන සෝදා පිළියෙල කරන්නෙමි යි ජලය ගෙනවුත් භාජන සේදීමට පටන් ගත්තේ ය. ඉක්බිති ඇයට මව පරිභාස කරමින් ගාථාව කීවාය –
තී වේණි කුලයෙහි (බලපොතු වියන කුලය) උපන්නියක් ද? නැතිනම් සැඩොලියක් ද? කුල දූෂක ස්ත්‍රියක් ද? මදුරජ කුලයෙහි උපන්නා වූ තී කෙසේ නම් තම ස්වාමියා දාසයකු කරන්නෙහි ද? මව ඇසුවාය.
එහි **වෙණී** යනු වඩුවැඩ කරන්නීයි. **ආදූසිකුල ගන්‍ධිනී** යනු නැතහොත් ඔබ කුල දූෂිකාවකි. **කාමුකං** යනු කෙසේ නම් ඔබ මෙබඳු ආකාර කුලයක උපන්නී ද, තමන්ගේ ස්වාමියාට දාසිකම් කරන්නෙහි යනුයි.
ඉක්බිති ප්‍රභාවතී මගේ මව, මා නිසා ඔහු මෙසේ වසන බව නොදනී යයි සිතා ඉතිරි ගාථාව කීවාය.
මෑණියනි, මම වෙණි කුලයෙහි උපන්නියක් නො වෙමි. සැඩොලියක් ද නොවෙමි. කුල දූෂ්‍ය ස්ත්‍රියක් ද නො වෙමි. මෙතෙම වනාහි ඔක්කාක පුත්‍ර කුස රජ වන්නේ ය. ඔහු දාසයෙකැයි ඔබ සිතන්නේ ද? ප්‍රභාවතී කීවා ය.
එහි **ඔක්කාක පුත්තො** යනු දරුව, මේ ඔක්කාක වංශික පුත්‍රයෙකි. නුඹ වනාහි දාසයෙකි. මෙහි කුමක් නිසා ඔහුට මම දාසයකු යයි කියන්නෙම්ද?
දැන් ඔහුගේ යසස වර්ණනා කරමින් කීවාය.
මෑණියනි! යම්කිසි ඔක්කාක පුත්‍රයෙක් දිනපතා සමණ බමුණන් විසිදාහක් වළඳවයි ද? ඔහු නම් මේ කුස රජය. ඔහු ඔබ දාසයෙකැයි සිතන්නේ ද?
මෑණියනි! දිනපතා විසි දහසක් ඇතුන් කාර්යයෙහි යොදවන ඔක්කාක රාජ පුත්‍රයෙක් වේ ද, මේ ඒ කුස රජය. ඔබ ඔහු දාසයෙකැයි සිතන්නේ ද?
මෑණියනි! විසි දහසක් අශ්වයින් යමෙක් දිනපතා යොදවත් ද? මේ ඒ කුස රජය. ඔක්කාක රජුගේ පුත්‍රයා ය. ඔබ දාසයෙකැයි සිතන්නේ ද?
මෑණියනි! යමෙකු ගේ රිය විසි දහසක් හැමදාම යොදවන්නේ ද? ඔහු නම් මේ ඔක්කාක රජුගේ පුතා වන කුස රජු ය. ඔබ ඔහු දාසයෙකැයි සිතන්නේ ද?
මෑණියනි! යමෙකු ගේ විසි දහසක් වෘෂභයන් දිනපතා යොදවා ද? ඔක්කාක රජු ගේ පුත්‍ර වූ ඔහු නම් මේ කුස රජුය. ඔබ ඔහු දාසයෙකැයි සිතන්නේ ද?
මෑණියනි! යමෙකු ගේ දෙනුන් විසිදහසක් දිනපතා කිරි දොවද්ද, ඔහු නම් මේ ඔක්කාක රාජ පුත්‍ර වූ කුස රජුය. ඔබ ඔහු දාසයෙකැයි සිතන්නේ ද?
මෙසේ ඇය විසින් ගාථා සයකින් බෝසතුන්ගේ කීර්තිය වර්ණනා කර කී, කල්හි ඉක්බිති ඔහුගේ මව මැය සිදුනොවීය. යුත්තක් ප්‍රකාශ කරන්නී යයි, ඒකාන්තයෙන් ඇය මෙසේ යයි අදහා, රජු ගේ සමීපයට ගොස් මෑණියනි, ඇත්තට ම කුස රජ මෙහි පැමිණියේදැයි දරුව එසේය. අද ඔහුට සත්මසක් ඇවෑමෙන් ඔබේ දුව අරක්කැමි කටයුතු කරන්නීය. ඔහු ඇයව නොඅදහන්නේ කුදීගෙන් විචාළේය. ඇය තතු පරිදි කීවාය. ඒ අසා රජ, දුවට ගරහමින් මෙම ගාථාව කීවේ ය.
අනුවණ තැනැත්තිය, මහත් බල ඇති ක්‍ෂත්‍රිය කුලයට තී මහත් වරදක් කර ඇත්තීය. මැඩියකුගේ වෙසින් ආ නාගයකු මෙන් මහත් බලැති ක්‍ෂත්‍රිය රජු ආ බව නො කීයෙහි ද, එබැවිනි. රජු කීය.
එහි **තග්ඝා** යනු එකහෙළාම.
ඔහු දුවට ගර්හා කොට වේගයෙන් ළඟට ගොස් කරන ලද පිළිසඳර කථා ඇත්තේ ඇඳිලි බැඳ තමා ගේ ඇල්ම දක්වමින් ගාථාවක් කීවේය.
මහරජ; අපරාධයකි. ඉවසීමෙන් අපට සමාව දෙනු මැන. අප්‍රසිද්ධ වේශයෙන් මෙහි පැමිණි නුඹවහන්සේ හඳුනා ගැනීමට නොහැකි වීම අපගෙන් වරදක් වී නම් එයට ක්‍ෂමා කරන සේක්වා. කුස රජුට සැල කෙළේය.
ඒ අසා බෝසත්හු ඉදින් මම ඵරුෂ වචන කියමි ද, මෙහි දී ඔහුගේ හදවත පැලෙන්නේය. ඔහු අස්වසාලන්නෙමි යයි සිතා භාජන අතර සිට සෙසු ගාථාව ද කීය.
දේවයිනි! යම්බඳු අරක්කැමියකු වසයෙන් මා මෙහි පැමිණියේ ද? එය මා වැන්නකුට නුසුදුසුය. ඔබ මට පහත් වුව මැනවි. ඔබගෙන් මට නපුරක් සිදු වූයේ නැත.
රජු ඔහු ගේ පිළිසඳර කථාව ලැබ ප්‍රාසාදයට නැග ප්‍රභාවතිය කැඳවා ක්‍ෂමාව ලැබීමට මෙය කීවේය.
නුවණැත්තිය යව! මහත් බලැති කුසරජු සමා කරගත මැනවි. සමා කරන ලද කුස රජ තෙමේ තිට ජීවිත දානය දෙන්නේ ය.
ඇය පිය වචන අසා නැගනියන් ද, පරිවාරක ස්ත්‍රීන් ද පිරිවරා ඔහු සමීපයට ගියාය. ඔහු වනාහි අරක්කැමි විලාශයෙන් සිටියේ, ඇය තම සමීපයට පැමිණි බව අසා දැන අද ප්‍රභාවතී ගේ මානය බිඳ ඇය පාමුල මඩෙහි හොවන්නෙමියි තමන් ගෙනෙන ලද සියලු ජලය බිම දමා, කල මණ්ඩලය (ගොයම් පාගන) පිරිමැද එක ම මඩගොඩක් කෙළේය. ඇය ඔහුගේ සමීපයට ගොස් පාමුල වැටී මඩ මත්තෙහි හොවමින් ඔහුගෙන් ක්‍ෂමාව අයදුවාය. ඒ අර්ථය ප්‍රකාශ කරමින් ශාස්තෲන් වහන්සේ වදාළ සේක.
දෙවඟනකට බඳු පැහැය ඇති ප්‍රභාවතිය, පියාගේ වචනය අසා මහ බලැති කුස රජු පාමුල සිරසින් වැටී කුස රජුගේ දෙපා අල්ලා සමාව ගත්තීය.
එහි **සිරසා** යනු හිසින් බිම වැටී කුස රජුගේ පාමුල වැටුණාය. පා අගින් ගෙන ඔහුගෙන් ක්‍ෂමාව ගත්තී ගාථා තුනක් කීවාය.
දේවයන් වහන්ස! යම් මේ රාත්‍රීහු ඉක්ම ගියාහු ද? ඒ රාත්‍රීහු නුඹ වහන්සේ ගෙන් වෙන්ව ඉක්ම ගියාහුය. රථෙශ්වරයන් වහන්ස! නුඹ වහන්සේ ගේ පා සිරසින් වඳිමි. මට නො කිපෙනු මැනවි.
මහරජ! මෙතෙක් කල් මම ඔබවහන්සේට අප්‍රිය වූවක් ම කෙළෙමි. එය සත්‍ය වසයෙන් මම පිළිගනිමි. මින්පසු නුඹ වහන්සේට අප්‍රිය වන කිසිවක් නොකරන බවට පොරොන්දු වෙමි.
මහරජතුමනි! මෙසේ යදින්නා වූ මාගේ වචනය තමුන්නාන්සේ නො කරන්නාහු නම්, පිය රජු දැන් මා මරා රජවරුන්ට කොටස දෙන්නේ ය.
එහි **රත්‍යා** යනු රාත්‍රීහුය. **තා ඉමා** යනු මේ ඒ සියල්ලම ඔබ හැර ඉක්මවා යති. **සච්චංතෙ පටිජානාමි **යනු මහරජ, මෙපමණ කලක් මා විසින් ඔබව අප්‍රිය කරන ලද්දේද? දැන් මම ඔබ ගැන සත්‍යය දැනගතිමි. තවද අසනු මැනවි. මෙතැන් පටන් මම යළිත් ඔබව අප්‍රිය නොකරන්නෙමි. **එවඤ්චෙ** යනු ඉදින් මෙසේ ආයාචනා කරන්නේ ද මගේ වචනය ඔබ නො කරන්නේය.
ඒ අසා රජතුමා ඉදින් මම ඔබ ගැන දන්නේ යයි කියම්ද? ඇයගේ හදවත පැලෙන්නේය. ඇය අස්වසාලන්නෙමියි සිතා මෙසේ කීය.
මෙසේ යාචනා කරන්නා වූ තීගේ වචනය කුමක් නිසා නො කරම් ද? සොඳුර, තිට නො කිපියෙක් වෙමි.
ප්‍රභාවතිය, බිය නොවව! රාජ දියණිය මගේ වචනය අසව. මම තිට නො කියෙමි. එහෙත් තීට අප්‍රිය දේ කළ බව මම පිළිගනිමි. නැවත මම තිට අප්‍රිය දනවන්නක් නො කරමි.
ප්‍රභාවතිය! මදු රජ කුලයට විත් තී බලහත්කාරයෙන් ගෙන යන්නට මට පුළුවන්කම ශක්තිය තිබියදීත්, තී කැමැත්තෙන් මම බොහෝ දුක් වින්දෙමි. ඉවසීමි.
එහි **කිං න කාහාමි** යනු කුමන කරුණක් නිසා ඔබේ වචනය නොකරන්නෙමි ද? **විකුද්ධො ත්‍යස්මි** යනු, නොකිපුණෝ කෝප රහිත වූයේ, ඔබ කෙරෙහි වෙමි. **සච්චන්තෙ** යනු නොකිපුණු බව ද, දැන් අප්‍රිය කාරණාව ද යන දෙක ම ඔබගේ සත්‍යයම බව අවබෝධ කරගනිමි. **තව කාමා** යනු ඔබගේ කැමැත්තෙන් එය කැමැති වන්නේ. **තිකික්ඛිස්සං** යනු ඉවසමි. **පහුමද්දකුලං හන්ත්‍වා** යනු මදු රාජකුලය නසා බලහත්කාරකමින් ඇය රැගෙන යන්නට සමර්ථ වේ.
ඉක්බිති ඔහු ශක්‍ර දිව්‍යරාජයාගේ පරිවාරක මෙන් එය තමන්ගේ පිරිවර ලෙස දැක, ක්‍ෂත්‍රිය මානය උපදවා මා කෙරෙහි දැරීමෙන් ම මගේ බිරිඳ අන්‍යයෝ ගෙන යන්නෝ යයි සිංහයෙකු මෙන් රාජ අංගනයේ විරාජමාන වන්නේ සියලු නගරවාසීහු මගේ පැමිණීම දැනගනීවායි ඝෝෂා කරන්නේ පිළිවෙලින් හිතන්නේ සෙලවෙන්නේ අත්පොළසන් දෙන්නේ දැන් ඔබව පණපිටින් අල්ලා ගන්නෙමියි, මට රථ ආදිය පිළියෙල කරාවායි අනතුරු ගාථාව කීවේය.
නොයෙක් අලංකාරයෙන් යුත් විසිතුරු කරන ලද, මනාව හික්මුණු අසුන් යෙදූ රියක් සූදානම් කරනු. එවිට සතුරන් නසන්නා වූ මාගේ ශක්තිය බලවු යයි කුස රජු කීය.
එහි **නානාචිත්තෙ** යනු නොයෙක් විචිත්‍රාලංකාරයෙන් යුක්ත වූ. **සමාහිතෙ** යනු අශ්වයන් සඳහා කියන ලද මනාසේ හික්මුණු මැදහත්ව කලකිරීමෙන් යන අර්ථයයි. **අථ දක්ඛථ මෙ වේගං **යනු අනතුරුව මගේ බලපරාක්‍රමය බලන්නෙහු යනුයි.
සත්ත්වයන්ගේ ගැනීම යනු මගේ වගකීමයි. යන්න නුඹ නාගෙන සැරසී ප්‍රාසාදයට නගිනු. ඔහු පිටත් කෙළේය. මදු රජුගේ ද, පරිහරණය කිරීම සඳහා යන අර්ථයි. ඇමතියන් යැවිණි. ඔවුහු ඒ කුස්සියේ දොරටුව ළඟ සිාට තිරය වටකොට පනික්කයන් (ඇඳුම් අඳින්නන්) එළඹ වූහ. හෙතෙම කරන ලද කෙස්කම් ඇත්තේ, හිසේ පටන් ස්නානය කළේ සියලු අලංකාරවලින් සැරසුණේ, ඇමතියන් විසින් පිරිවරන ලද්දේ, ප්‍රාසාදයට නැග දිශා, අනුදිශා බලා අත්පුඩි ගැසුවේය. බලනවිට ද ඒ ඒ තැන් කම්පාකරනු හෙතෙම දැන්මගේ පරාක්‍රමය බලවු යයි කීවේය. ඒ අර්ථය ප්‍රකාශ කරමින් ශාස්තෲන් වහන්සේ වදාළ සේක.
මදු රජ මැදුරෙහි සිංහයකු මෙන් අත පය දිගහැර ප්‍රාණවත්ව කථා කරන්නා වූ ද, අත්පොළසන් දෙන්නා වූ ද කුස රජු දෙස අන්තඃපුර ස්ත්‍රීහු දොර ජනෙල් හැර බැලූහ.
එහි අර්ථය; එහිදී එය අතපය දිගහරින, නොතළන රජු ගේ අන්තඃපුරේ වාකවුළුව විවරකොට ස්ත්‍රීහු බැලූහ.
ඉක්බිති ඔහු මද්ද රජු කරන ලද ශ්‍රේෂ්ඨ කාරණයට, අලංකාර කරන ලද උතුම් ඇතකු යැවීය. හෙතෙම ඔසවන ලද සුදු කුඩ සහිත ඇතා පිට නැගී ප්‍රභාවතී ගෙනෙව් යයි ඇය ද පසුපස වඩා හිඳුවා චතුරංගනී සේනාව පිරිවරන ලද්දේ නැගෙනහිර දොරටුවෙන් නික්ම සතුරු සේනාව බලා මම කුසරජ වෙමි. පණපිටින් උරහිසින් හොවත්වායි, තුන්වරක් සිංහනාද කොට සතුරන් මර්දනය කෙළේය. එම අර්ථය ප්‍රකාශ කරමින් ශාස්තෲන් වහන්සේ වදාළ සේක.
ඉක්බිති කුස රජු හස්ති රාජයකු පිට නැගී, ප්‍රභාවතිය ද නංවාගෙන යුද බිමට ගොස් සත් රජුන් හමුවේ සිංහනාද කළේය.
ඒ කුස රජු ගේ සිංහ නාදය අසා, සිංහයකුගේ හඬ ඇසූ සෙසු මුවන් මෙන් රජවරු ඒ මේ අත පලා ගියහ.
ඇතරුවෝ ද අසරුවෝ ද පාබල හමුදා භටයෝ ද කුස හඬින් බියපත් වූවාහූ ඔවුනොවුන් සිඳ ගත්හ.
ඒ යුද බිමෙහි දී කුස රජුගේ පරාක්‍රමය දැක තුටු සිත් ඇති ශක්‍රයා වේරෝචන නම් මැණිකක් රජුගේ ගෙළ පැළඳවීය.
කුස රජු යුද්ධය දිනා වේරෝචන නම් මැණික පැළඳ ඇතු පිටින්ම නගරයට ගියේය.
සත් රජුන් පණපිටින් අල්ලා ගත් කුස රජු, මොව්හු ඔබගේ සතුරෝ වෙති’යි මයිලණු වූ මදු රජුට භාර දුන්නේය.
මේ සියල්ලෝ ම ඔබගේ වසඟයට පැමිණියාහුය. ඔබට කැමැත්තක් කරනු මැනවි. මොවුන් නැසීම හෝ මිදීම ඔබ සතු කාර්යයකි.
එහි **විපලායිංසූ** යනු සිහිය පිහිටුවා ගැනීමට නොහැකි වන්නේ විපිළිසර වූ සිත් ඇත්තේ බිඳී ගියහ. **කුස සද්දභයට්ටිතා** යනු කුසරජු ගේ ශබ්දය නිසා හටගත් බියෙන් හටගත්තා වූ මංමුළා ඇත්තෝ. **අඤ්ඤමඤ්ඤස්ස ඡින්‍දන්ති **යනු ඔවුනොවුහු සිඳගනිති. මර්දනය වෙති. **භින්‍දින්සු** යනු පෙළ පාඨයයි. **තස්මිං** යනු මෙසේ බෝසතුන්ගේ ශබ්දය ශ්‍රවණය කිරීමෙන් බිඳීගියේ, ඒ සංග්‍රාම මූලයෙහි ඒ බෝධිසත්ත්වයන්ගේ පරාක්‍රමය බලා සතුටුවූ සිත් ඇති ශක්‍රයා වේරෝචන නම් මාණික්‍ය ඛන්ධය ඔහුට දුන්නේය. **නගරං පුරං** යනු නගර සංඛ්‍යාත පුරයයි. **බන්‍ධිත්‍වා** යනු ඔවුන්ගේ උතුරු සළුවෙන් ම පසුපස බැඳ දමා. **කාමං කරොහිතෙ තයා** යනු නුඹ තමන්ට කැමැති දෙයක් රුචි දෙයක් කරව. මොවුහු ඔබ විසින් දාසයන් බවට පත්කරන ලදහ.
රජතුමා කීවේය.
මහරජ, මේ පිරිස ඔබගේ ම සතුරෝ වෙති. මොව්හු මාගේ සතුරෝ නොවෙති. තමුන්නාන්සේ ම අපගේ අධිපතිය. මහරජ, ඔබවහන්සේ ම මොවුන් නැසීම හෝ මිදීම කරව.
එහි **ත්‍වඤ්ඤෙව නො** යනු මහරජ, ඔබ ම අපගේ අධිපතියා වේ.
මහාසත්ත්වයන් මෙසේ කී කල්හි මේ ක්‍ෂත්‍රිය මිතුරන් විසින් ඔවුන්ගේ ගමන නිරර්ථක නො වේවා! ප්‍රභාවතිගේ කනිෂ්ඨ වූ මදු රජුගේ දියණිවරු සත් දෙනෙක් වෙති. ඔවුහු මොවුන්ට දෙවන්නෙමියි සිතා ගාථාවක් කීවේය.
දේවයිනි! නුඹ ගේ මේ දිව්‍ය කන්‍යාවන් බඳු දූවරු සත් දෙනෙක් වෙති. මේ දූවරු සත් දෙනා මේ සත් රජවරුන්ට දී ඔවුන් ඔබ ගේ බෑණාවරුන් කරගන්න.
ඒ අසා මදු රජු තමාගේ දියණිවරුන් දීමට කැමැත්තෙන් මෙසේ කීවේය.
අපගේ ද ඔවුන්ගේ ද අධිපතියා ඔබයි. ඒ දූවරුන්ට ද අධිපතියා ඔබයි. යම් දුවක යමෙකුට දෙනු කැමැත්තෙහි නම් ඔබ ම ඇය ඔහුට දෙනු මැනවි.
එහි **ත්‍වං නො සබ්බෙසං** යනු කුස නිරිඳු මහරජ, කුමක් කියහිද? ඔබතුමා ඒ අය ගේ ද, සියළු සතුන් ගේ ද මගේ ද මේ සියළු දෙනාගේ ද රජු වේ. අපගේ අධිපතියා වේ. **යදිච්ඡසි** යනු යමෙකුට යමක් කැමැති වේද ඔවුන්ට ඒ අය දෙන්න.
ඔහු ඒ සියල්ලෝ ම අලංකාර ලෙස සරසා එක එක රජ කෙනාට එක එකා බැගින් දුන්නේ ය.
ඒ අර්ථය ප්‍රකාශ කරමින් ශාස්තෲන් වහන්සේ ගාථා පහක් වදාළ සේක. එකල්හි කුස රජු මදු රජුගේ දූවරුන් සත් දෙන එක එක රජුට එක එකී බැගින් දුන්හ.
ඒ රජවරු සත් දෙන ස්ත්‍රී ලාභය නිසා කුස රජු කෙරෙහි තුටු සිත් ඇතිව, තම තමන්ගේ රටවලට ගියහ.
මහ බලැති කුස රජු වේරෝචන මැණික පැළඳ, ප්‍රභාවතිය ද කැඳවාගෙන කුසාවතී රාජධානියට ගියේය.
එකම රියෙහි යමින් කුසාවතියට පිවිසෙන්නා වූ ඒ දෙදෙන පැහැයෙන් ද, රූපයෙන් ද, ලස්සනින් ද සමාන වූවාහු ඔවුනොවුන් එකිනෙකා ඉක්මවා නො ගියහ.
කුස රජුගේ මව් සිය පුත්‍රයා පිළිගත්තීය. ඒ අඹුසැමි දෙදෙන එතැන් පටන් ජීවිතාන්තය දක්වා සංවර්ධනය වූ කුසාවතියෙහි එකට වාසය කළහ.
එහි **පීණිතා** යනු සතුටින් සන්තර්පණය වී. පායිංසු යනු දැන් අප්‍රමාණ වන්නෙමු යයි කුසරජු විසින් අවවාද දී ගියහ. **අගමාසී** යනු දින කීපයක් වාසය කොට අපගේ රටට යන්නෙමුයි නෑදෑයන් විචාරා ගියෝය. **ඒකරථෙ සන්තා** යනු දෙදෙනා ම එකම රථයක නැග යන්නෝය. **සමානාවණ්ණ රූපෙනා** යනු වර්ණයෙන් ද රූපයෙන් ද සමාන වී **නාඤ්ඤමඤ්ඤමති රොචයුං** යනු එකෙකු අනිකා නොඉක්මවයි. මාණික්‍ය රත්නානුභාවයෙන් බෝසත්හු මනා රූ ඇත්තේ විය. ස්වර්ණ වර්ණයෙන් සෞභාග්‍යයට පැමිණියේය. **සංගඤ්ජි** යනු ඉක්බිති ඔහුගේ මව බෝසතුන්ගේ ආගමනය අසා නුවර බෙරහඬ නංවා බෝසතුන්ට බොහෝ පඬුරු රැගෙන පෙරගමන්කොට එළඹියේය. ඔහු ද, මව සමග ම නගරය ප්‍රදක්‍ෂිණා කොට සත්දිනක් සැණකෙළි ක්‍රීඩා කොට අලංකාර වූ ප්‍රාසාද තලයට නැංගේය. ඒ යුවතිපති දෙපොළ සමගිව විසූහ. එතැන් පටන් දිවි ඇති තෙක් සමගියෙන් සතුටු සිතින් කල්ගත කළෝ මිහිකත පාලනය කළහ.
ශාස්තෲන් වහන්සේ මේ ධර්ම දේශනාව ගෙනහැර දක්වා, සත්‍යය ප්‍රකාශ කොට ජාතකය නිමකළ සේක. සත්‍යය අවසානයේ කළකිරුණු භික්‍ෂුව සෝවාන් ඵලයෙහි පිිහිටියේය. එකල මව්පියවරු මහරජ කුලය වූහ. කනිෂ්ඨයා ආනන්ද වේ. කුදී, ඛුජ්ජුත්තරාවමය. ප්‍රභාවතිය රාහුල මාතාව විය. සෙසු පිරිස බුදු පිරිසයි. කුසරජු වනාහි සම්මා සම්බුද්ධ වූ මම ම වෙමි යි වදාළ සේක.
**දේවතානුසී** යන මෙය ශාස්තෲන් වහන්සේ ජේතවනාරාමයේ වැඩවාසය කරන සේක්, එක් මවක් පෝෂණය කරන භික්‍ෂුවක් අරභයා වදාළ සේක. කථා වස්තුව සාම ජාතකයේ කථා වස්තුව හා සමාන වේ ම ය. එකල ශාස්තෲන් වහන්සේ මහණෙනි, මේ භික්‍ෂුවට දොස් නොකියව්. වරද නො ගන්වවු. පෞරාණික පණ්ඩිතයෝ මුළු දඹදිව රාජ්‍යය ලබන්නේ නමුදු, එය ගණන් නො ගෙන, මව්පියවරු පෝෂණය කළෝම යය පවසා අතීත කථාව ගෙනහැර පෑ සේක.
අතීතයේ බරණැස් නුවර බ්‍රහ්මවර්ධන නම් නගරයක් විය. එහි මනෝජ නම් රජෙක් රාජ්‍යය කරවීය. එහි එක්තරා අසූකෙළක් සම්පත් ඇති, බ්‍රාහ්මණ මහසල් කුලයෙක අධිපති හෙතෙම පුතුන් නැත්තෙක් විය. ඔහුගේ බැමිණිය ඔහු කෙරෙන් ම පින්වත් පුතකු ප්‍රාර්ථනා කරවයි කියා, ප්‍රාර්ථනා කළාය. ඉක්බිති බෝසත් තෙම බ්‍රහ්මලෝකයෙන් චුතව ඇගේ කුසෙහි පිළිසිඳ ගත්තේය. උපන් ඔහුට සෝණ කුමාරයායි නම් කළහ. ඔහු පියවරෙන් වැඩෙන කල්හි, වෙනත් සත්ත්වයෙක් බ්‍රහ්මලෝකයෙන් චුතව ඇගේ කුසේම පිළිසිඳ ගත්තේය. ඔහුට නන්ද කුමාරයායි නම් කළහ. ඔවුන්ට උගන්වන ලද වේද ශාස්ත්‍ර ඇත්තේ සියලු ශිල්පයෙහි කෙළවරට පැමිණියේ, වියපත් කල රූප සම්පත් දැක, බ්‍රාහ්මණයා බැමිණිය අමතා “පින්වතිය, පුත්‍ර සෝණ කුමාරයා ගෘහ බන්‍ධනයෙන් බඳින්නෙමුයි” කීවේය. ඇය යහපතැයි පිළිාගෙන පුත්‍රයාට ඒ අදහස කීවාය. ඔහු “මෑණියනි, මට ගෘහවාසයෙන් කම් නැත. මම දිවි ඇතිතෙක් නුඹලාව පෝෂණය කරවා නුඹලාගේ ඇවෑමෙන් හිමාලයට පිවිස, පැවිදිවන්නෙමි”යි කීවේය. බැමිණිය, බ්‍රාහ්මණයාට ඒ අදහස දැනුම් දුන්නාය.
ඔවුහු යළි යළිත් කියන ලද්දේ නමුත් ඔහුට සිත් නොලැබ, නන්ද කුමාර අමතා “දරුව, එසේ වීනම් නුඹ දරු පවුලක් පෝෂණය කරන්නැයි” කියා කීය. “මම සොයුරා ඉවතලන කෙළපිඩක් හිසින් නොපිළිගන්නෙමි. මම වනාහි නුඹලාගේ ඇවෑමෙන් සොයුරා සමග පැවිදිවන්නෙමි”යි කී කල්හි ඔවුන්ගේ වචන අසා, මේ දෙදෙනාම මෙසේ තරුණ කාලයේම කාමයන් දුරු කරති. කිමෙක් ද? අපි සියල්ලෝම පැවිදි වන්නෙමුයි සිතා, දරුවනි, කිමෙක්ද තොප අපගේ ඇවෑමෙන් පැවිදි වන්නේ? දැන්මම අපි සියල්ලෝම පැවිදි වන්නෙමුයි රජුට දන්වා සියලු ධනය පරිත්‍යාග විෂයෙහි වියදම් කොට දාස ජනයාට ප්‍රමාණවත් ධනය දී, නෑදෑයන්ට දියයුතු දේවල් දී සතර දෙනා බ්‍රහ්මවර්ධන නගරයෙන් නික්ම හිමාලය ප්‍රදේශයේ පස්පියුමින් ගැවසී ගත් විලක් ඇසුරු කොට රමණීය වන ලැහැබක අසපුවක් නිර්මාණය කොට පැවිදිවී එහි වාසය කළහ. දෙදෙනා ම දෙමව්පියන් පෝෂණය කළහ. උදෑසනම ඔවුන්ට දැහැටි දඬු ද, මුව සේදීමට ජලය ද දී පන්සල ද පිරිවෙණ ද ඇමද, පැන් එලවා තබා, වනයෙන් මිහිරි ගෙඩි කුඩා ගෙඩි ගෙනවිත් දෙමව්පියන්ට කවති. උණුසුම් හා සිසිල් ජලයෙන් නහවති. ජටා සේදීම් පාද පරිකර්ම ආදිය ද ඔවුන්ට කරදෙති.
මෙසේ මාර්ගයට පිළිපන් කල්හි නන්ද පණ්ඩිතයා මා විසින් ගෙන එන ලද ගෙඩි කුඩා ගෙඩි පළමුව මව්පියන්ට කවන්නේ යයි සිතීය. ඔහු පළමුව ගොස් ඊයේ ද පෙරේදා ද ගෙන එන ලද මේ දෑ උදෑසනම ගෙනවුත් මව්පියන්ට කවයි. ඔවුහු ඒවා කා මුව විකා, පෙහෙවස් රකිත්. සෝණ පණ්ඩිතයා දුර ගොස් මිහිරි ගෙඩි වර්ග පැසුණු ඒවා ගෙනවිත් පිරිනමයි. ඉක්බිති ඔහුට දරුව, බාල සොයුරා විසින් ඒවා ගෙන එන ලදි. අපි අද ම අනුභව කොට පෙහෙවස් සමාදන් වූවෝ. දැන් අපට වැඩක් නැතැයි කියති. මෙසේ ඔහුගේ වටිනා ගෙඩි කුඩා ගෙඩි පරිහරණයට නොලැබ විනාශ වන්නේය. දෙවන දවස්හි ද, එසේ ම වේ. මෙසේ හෙතෙම පංචාභිඥාවෙන් දුර ගොස් ගෙනාවද, ඔවුහු නො කති.
ඉක්බිති බෝසත් තෙමේ මෙසේ සිතීය. මගේ මව්පියවරු සියුමැලිය. නන්ද ඒ මේ පැසුණු-නොපැසුණු ගෙඩි කුඩා ගෙඩි ගෙනවිත් කවවයි. මෙසේ ඇතිකල්හි මොවුහු චිරාත් කාලයක් නොපවතින්නාහ. එය වළක්වන්නෙමි. ඉක්බිති ඔහු අමතා, “නන්දය, මෙතැන් පටන් ගෙඩි වර්ග ගෙනවුත් මගේ ගමන නොවළක්වව. දෙදෙනා ම එකට ම කවන්නෙමු”යි කීවේය. ඔහු එසේ කී කල්හි ද, තමන්ගේ පින වළක්වන්නේ යයි සිතන්නේ ඔහුගේ වචනය නොකළේය. ඉක්බිති බෝධිසත්ත්ව තෙම, නන්ද මගේ වචනය නොකරන්නේ අයුක්තියක් කරයි. ඔහුව පලවා හරින්නෙමි. හුදකලාව ම මව්පියන් පෝෂණය කරන්නෙමියි සිතා නන්ද, නුඹ අවවාද නොපිළිගන්නෙකි. උගතුන්ගේ බස් නොකරයි. මම ජ්‍යෙෂ්ඨයා වෙමි. මව්පියන් මට ම බාර වේ. මම ම ඔවුන් පෝෂණය කරන්නෙමි. නුඹ මෙහි වාසය කිරීමට නොවටී. වෙන තැනකට යන්නැයි අසුර ගැසී ය.
හෙතෙම එතැනින් පලාගියේ, ඔහුගේ සමීපයේ සිටීමට නොහැකි වන්නේ ඔහු වැඳ මව්පියන් වෙත ගොස් ඒ අර්ථය දන්වා වැඳ තමන්ගේ පන්සලට පිවිස කසිණ බලා ඒ දවසේ ම පංචභිඥා අෂ්ට සමාපත්ති උපදවා මෙසේ සිතීය. මම සිනේරු පර්වත පාදයෙන් රන්වැලි ගෙනවිත් මගේ සොයුරු පන්සලෙහි ද පිරිවෙනේ ද විසුරුවා සොයුරා ක්‍ෂමා කිරීමට පෙළඹෙමි. එසේ නොහොබින්නේයි. අනෝතත්ත විලෙන් ජලය ගෙනවිත් මගේ සොයුරු පන්සලේ ද පිරිවෙනේ ද ඉස සොයුරා ක්‍ෂමා කිරීමට පෙළඹෙමි. එසේ ද ශෝභමාන නොවන්නේ නම් ඉදින් මගේ සොයුරා දේවතාවන් ගේ වශයෙන් ක්‍ෂමා කරන්නේ ය. සතරවරම් මහරජවරු ද, ශක්‍රයා ද කැඳවා සොයුරා ක්‍ෂමා කිරීමට පෙළඹෙමි. එසේද නොහොබින්නේ නම් මේ මුළු දඹදිව මනෝජ අගරජදරුවන් මුල් කොට රජවරුන් කැඳවා ක්‍ෂමා කිරීමට පෙළඹෙමි. මෙසේ ඇතිකල්හි මගේ සොයුරු ගුණ මුළු දඹදිව තලයේ පතුරුවා යන්නේය. සඳ හිරු මෙන් ප්‍රකට වන්නේ ය. හෙතෙම එකෙණෙහිම සෘද්ධියෙන් ගොස් බ්‍රහ්මවර්ධන නගරයේ ඒ රජුගේ මන්දිර දොරටුවට බැස එක් තාපසයකු තොප දකිනු කැමැත්තේ පැමිණියේ යයි රජුට දැනුම් දුන්නේය. රජු කිම පැවිද්දකු විසින් මා දැක කවර ප්‍රයෝජනද? ආහාර පිණිස ආවේ වන්නේ යයි බත් යැව්වේ, ඔහු බතට නො කැමැති විය. සහල් යැවීය. සහල් අකමැති විය. වස්ත්‍ර යැවීය. වස්ත්‍ර නො කැමැති විය. බුලත් යැවීය. බුලත්වලට අකමැති විය. ඉක්බිති ඔහු සමීපයට දූතයකු යැවීය. කුමක් පිණිස ආවේදැයි ඔහු ඔහුගෙන් විමසන ලද්දේ රජුට උපස්ථානයට පැමිණියේ වෙමියි කීවේය. ඒ අසා රජතුමා මගේ බොහෝ උපස්ථායකයෝයි. තමන්ගේ තාපස කර්ම කරවයි පිටත් කෙළේය.
ඔහු එය අසා මම ඔබලාට තමන්ගේ බලයෙන් මුළු දඹදිව් තලයේ රජකම ගෙන දෙන්නෙමියි කීවේය. ඒ අසා රජතුමා සිතීය. පැවිද්දෝ නම් පණ්ඩිතයෝ ය. කිසියම් උපායක් දැනගන්නාය යයි ඔහු කැඳවා අසුනෙහි වඩා හිඳුවා වැඳ, “ස්වාමීනි, නුඹ වනාහි මගේ මුළු දඹදිව් තලයේ රාජ්‍යය ගෙන දෙව්දැයි” විචාළේය. මහරජ, එසේය. කෙසේ ගන්නහුද? මහරජ, යටත් පිරිසෙයින් කුඩා මැස්සෙකු බොන පමණකුදු කිසිවෙකුගේ ලේ නොසෙල්වා ඔබගේ ජනතාව විශාල නොකොට තමන්ගේ සෘද්ධියෙන් ගෙන දෙන්නෙමි. තවද, හුදෙක් ප්‍රමාදයක් නොකොට අද ම නික්මෙන්ට වටී යයි යනුවෙනි. ඔහු උන්වහන්සේගේ වචනය අදහා සේනාව පිරිවරා නගරයෙන් නික්මුණේය. ඉදින් සේනාව උණුසුම් වෙයිද? නන්ද පණ්ඩිතයා තමන්ගේ සෘද්ධියේ බලයෙන් සෙවනැල්ලක් කොට සිසිල් කරයි. වර්ෂාව වසින කාලයේ සේනාව මතු පිටට වැස්ස වැසීමට නොදෙයි. උණුසුම හෝ සීතල වළක්වයි. මාර්ගයේ කටු වනලැහැබ් ආදි සියළු උපද්‍රව දුරු කරවයි. මාර්ගය කසිණ මණ්ඩලය මෙන් සමකර තෙමේ ද ආකාශයේ සම්කඩක් අතුරා පර්යංකයේ හුන්නේ සේනාව පිරිවරා ද යයි.
මෙසේ සේනාව රැගෙන පළමුව කොසොල් රටට ගොස්, නගරයට නුදුරේ කඳවුරක් සාදවා අපට යුද්ධයක් දේවා! නැතහොත් රාජ්‍යය හෝ දේවායි කොසොල් රජුට දූතයන් යැවීය. ඔහු දූතයාගේ වචනය අසා කිපී යුද්ධ කොට කිමෙක්ද? මම රජ නොවෙමි ද? යුද්ධය දෙමියි සේනාව සන්නද්ධ කරවා යුද පිණිස නික්ම ගියේය. සේනා දෙක යුද්ධ කිරීමට පටන් ගත්හ. අනතුරුව නන්ද පණ්ඩිතයා දෙදෙන අතර තමන් සිට අඳුන් දිවිසම මහත්කොට දිගහැර සේනා දෙක අතර සිටිනුයේ දෙපක්‍ෂයේම විදි ඊදඬු කිසි කෙනකුන්ගේ ඇඟට වැදෙන්නට ඉඩ නොදුන්හ. දෙසේනාවගේ ම ඊදඬු අවසන් වූ කල්හි, දෙපිරිස ම ඔවුනොවුන්ට භයින් නිරුත්සාහිකව සිටියාහුය. ඔවුන්ගේ අත් සිත් මිස කළ හැක්කක් නො වූහ. එවිට නන්ද පණ්ඩිතයා මනෝජ රජුගේ සමීපයට ගොස් මහරජ, බිය නොවන්න යයි මහරජ අස්වසා කොසොල් රජුගේ සමීපයට ගොස් බිය නොවන්න මහරජ, ඔබට උවදුරක් නොවේ. රාජ්‍යය ඔබට ම වන්නේය. හුදෙක් මනෝජ රජුට මිත්‍රව රජුගේ වසඟයෙහි වේවා’යි කී ය. ඔහු ඔහු ගේ වචනය විශ්වාසකොට යහපතැ’යි පිළිගත්තේය. ඉක්බිති ඔහු මනෝජ රජු සමීපයට ගොස් මහරජ, කොසොල් රජු ඔබ වසඟයේ පවතී. මේ රජකම මොහුටම වේවා! ඔහු යහපතැයි පිළිගෙන ඔහු තමන්ගේ වසඟයේ පිහිටුවා, දෙසෙනග ගෙන අංග ජනපදයට ගොස් අංග රට අල්වාගෙන ඉක්බිති මගධ රට ද, ඒ ආකාරයෙන් මුළු දඹදිව් තලයේ ම රජවරුන් තමන්ගේ වසඟයෙහි පවත්වාගෙන, අනතුරුව ඔවුන් විසින් පිරිවරන ලදුව බ්‍රහ්මවර්ධන නගරයට ම ගියහ. ඔහු එක එක රාජධානිවලින් විවිධාකාර වූ ආහාරපාන ගෙන්වාගෙන එකසිය එකක් රජවරුන් ගෙන, ඔවුන් සමග සත්දිනක් මහා ජය පානය කෙළේය.
නන්ද පණ්ඩිතයෝ ද රජකම යම්තාක් සත්දිනක් ඉසුරු සම්පත් අනුභව කරයි ද, ඒතාක් ඔහුට තමන්ව නො දක්වන්නෙමියි උතුරුකුරු දිවයිනේ පිඬු පිණිස හැසිර, හිමාලයේ රත්තරන් ගුහා ද්වාරයේ සත් දිනක් වාසය කෙළේය. මනෝජ ද, සත්වෙනි දිනයේ තමන්ගේ මහත් ශ්‍රී සම්පත් බලා මේ යසස මගේ නොවේ. මව්පියන් විසින් ද නො වේ. අනෙකෙකු විසින් දෙන ලද්දක් ද නොවේ. නන්ද පණ්ඩිත තාපසයා නිසා උපන්නෙකි. ඔහුට නොදක්නේ අදින් සත්වෙනි දිනයේ මගේ යස දායකයා වූ නන්ද පණ්ඩිතයා කොහේදැයි සිහිපත් කෙළේය. හෙතෙම, ඔහුගේ සිහිපත් කරන බව දැන අවුත් ඉදිරියේ අහසෙහි සිටියේය. රජු ඔහු දැක මෙසේ සිතීය. මම මේ තාපසයාගේ දේවාත්මය හෝ මිනිස් බව නොදනිමි. ඉදින් මෙතෙම මනුෂ්‍යයෙකු නම් මුළු දඹදිව් තලයේ ම රාජ්‍යය මොහුට දෙන්නෙමි. ඉක්බිති දෙවියෙක් නම් ඔහුට දේවතා සත්කාරය කරන්නෙමි. හෙතෙම ඔහුගෙන් විමසන්නේ පළමු ගාථාව කීවේ ය.
ඔබ දෙවියෙක් ද, නැතිනම් ගාන්ධර්වයෙක් ද? එසේත් නැතිනම් ශක්‍රයා ද, නැතහොත් සෘද්ධි සම්පත් ලබාගත් මිනිසෙක් ද? අපි කෙසේ හඳුනාගන්න ද?
ඔහු ඔහුගේ වචනය අසා යහ ස්වභාවය ම හෙළිකරන්නේ දෙවෙනි ගාථාව කීවේ ය.
රජතුමනි! මම දෙවියෙක් නො වෙමි. ගාන්ධර්වයෙක් ද නො වෙමි. ශක්‍රයා ද නො වෙමි. සෘද්ධි සම්පත් ලබාගත් මිනිසෙක් වෙමි.
එහි **භාරතා** යනු, රටෙහි බර දරන බැවින් එසේ හේ ආමන්ත්‍රණය කරයි.
ඒ අසා රජතුමා, මනුෂ්‍යයෙක් නම් මෙතෙම මෙසේ මට බොහෝ උපකාර ඇති බැවින් මහත් වූ යසසින් හෙතෙම සන්තර්පණය කරන්නෙමියි සිතා මෙසේ කීවේය –
පින්වත! ඔබ විසින් කයින් කෙරෙන වතාවත් මහත් ලෙස පුරන ලද බැවින් එහි සමර්ථභාවය නිසා පින්වත් තෙමේ වැසි වස්නා කල්හි එය නැවැත්වීම කෙළේය.
තව ද පින්වත් ඔබ දරුණු වූ සුළඟ හා අව්ව ඇති කල්හි සිසිල් සෙවණ කෙළේය. නැවත පින්වත් තෙමේ සතුරන් මැද ඊ පහරින් වැළකීම කෙළේය.
තව ද පින්වතා සංවර්ධිත රටවල වැසියන් අප වසඟ කෙළේය. එක් සියයක රජවරු අපේ අනුගාමිකයෝ කළහ.
අපි ඔබ කෙරෙහි පැහැදුනෝ වෙමු. පින්වතා යම්කිසි දෙයක් කැමති වන්නේ නම් එය ඉල්ලනු මැනවි. ඇතුන්, අසුන්, අලංකාරයෙන් සැරසූ ස්ත්‍රීන්, මනහර ගෙවල් දොරවල් ආදී යන මේවා පින්වතාට දෙමු.
අඟු රටෙහි රජකම හෝ මගධ රටෙහි රජකම ඔබට දෙමි. නැතිනම් අස්සක හෝ අවන්ත රට දෙමි. පින්වත තුමනි, දෙයක් අපි දෙන්නෙමු.
අපි ඔබට රජයෙන් අඩක් හෝ දෙමු. දඹදිව මුළු රජය පතන්නේ නම් ඒ රාජ්‍යය වුව ද දෙමු. යමක් කැමති නම් එය කියන්න.
එහි **කතරූපමිදං** යනු කරන ලද ස්වභාවයයි. **වෙය්‍යාවච්චං** යනු කයින් කෙරෙන වතාවත්. **අනොවස්සං** යනු යම්සේ වර්ෂාව වසීද? එය නවත්වයි යන අර්ථයයි. **සීතච්ඡායං** යනු සිසිල් සෙවනැලි. **වසීනො තෙ** යනු ඒ රටවැසියෝ අපගේ වසඟයේය. **ඛත්‍යෙ** යනු ක්‍ෂත්‍රියන්. අට්ඨකථාවේ එන මෙම පාඨය ම ය. **පතීතාස්සු මයං** යනු උපන් සතුටින් යුක්ත බවයි. **වරං තං භඤ්ඤමිච්ඡසී** යනු මේ රත්නමය. එම වරය ඔබට දෙමි. යං රත්නයක් කැමැති වෙහිද එම වරය යන අර්ථයයි. **හත්‍ථියානං** යන ආදී ස්වරූපයෙන් ඒ රත්න පෙන්වයි. **අස්සකාවන්ති** යනු අස්සක රාජධානිය හෝ අවන්ති රටයි. **රජ්ජෙනා** යනු ඉදින් ඔවුහු මුළු දඹදිවම රාජ්‍යය කැමැත්නම් රාජ්‍යය ඔබට දී කඩු පලඟ ගෙන ඔබට සේවය කරන්නෙමි. (ඔබගේ රථයට ඉදිරියෙන් දුවන්නෙමි) යනු ප්‍රකට වේ. **යදිච්ඡසී** යනු මේ කාරණා මා විසින් ප්‍රකාශ කළ කල්හි යමක් කැමැති වෙහි ද එය **අනුසාස** අණ කරව.
ඒ අසා නන්ද පණ්ඩිතයා, තමන්ගේ අභිප්‍රාය බලාපොරොත්තු ප්‍රකට කරමින් මෙසේ කීවේය.
මහරජ! මට රාජ්‍යයෙන්, ධනයෙන්, නගරයෙන් ප්‍රයෝජනයක් නැත. ජනපදයෙන් ද ප්‍රයෝජනයක් නැත.
මහරජ, ඉදින් මා කෙරෙහි ඔබගේ සෙනෙහසක් ඇත් ද? මගේ එක් වචනයක් කරවයි, කියා ගාථා කීවේ ය –
මහරජ! ඔබගේ රාජ්‍යයේ දේශසීමාව තුළ හිමාලය වනයේ ආශ්‍රමයක් ඇත. ඒ ආශ්‍රමයේ මගේ මවත් පියාත් වෙසෙති.
මම ඒ මවුපියන් කෙරෙහි වත් පිළිවෙත් පවත්වා පින් ලැබගන්ට ඉඩ නො ලබමි. එබැවින්, පින්වත්හු සපිරිවරින් එහි ගොස් සෝණ පණ්ඩිතයන් හමු වී මා සමා කරවා ආයති සංවරයෙහි පිහිටීමට අවස්ථාව සලසා දීමට යහපති.
එහි **රට්ඨෙ** යනු රාජ්‍යයේ. **විජිතෙ** යනු රජ ආඥාව පවතින ප්‍රදේශයයි. **අස්සමො** යනු හිමාලය වනාන්තරයේ පිහිටි එක් ආශ්‍රමයක් ඇත. **සම්මන්තී** යනු ඒ ආශ්‍රමයේ වාසය කරති. **තෙසාහං** යනු ඔවුන් අතර මම **කාතවෙ** යනු, වත් පිළිවෙත් කුඩා අනුකුඩා සංඛ්‍යාත පින් කරන්නට නොලබමි. සොයුර, මගේ සෝණ පණ්ඩිත නම් මගේ එක් වැරදි කරන්නෙකු කෙරෙහි මෙහි නොවසාවා මාව නෙරපා හැරියේය. **අජ්ඣාවං** යනු ශ්‍රේෂ්ඨ හැසිරීමයි. ඒ අපි පින්වතාණන් සහ පිරිවර කොට, සෝණ පණ්ඩිතයා **සංවරං යාචාමු** ආයති සංවරය ඉල්ලා සිටිමු යන අර්ථයයි. **යාචෙමු සංවරං** යන පාඨයයි. අපි ඔබ සමග සෝණගෙන් ඉල්ලා සිටින්නෙමු. ක්‍ෂමා අයදින්නෙමු. මේ වරය ඔබගේ සමීපයේ ගනිමි යන අර්ථයයි.
ඉක්බිති ඔහුට රජතුමා මෙසේ කීවේ ය.
බ්‍රාහ්මණය! යමක් ඔබ මට කීයේ නම් එය කරමි. මෙය ද අපට කියන්න. ඒ සමාව ඉල්ලීමේ කාර්යයට කී දෙනෙක් යා යුතු ද?
එහි **කරොමී** යනු මම මුළු දඹදිව තලයේ රාජ්‍යය දෙනු කැමැත්තේ නම් මෙපමණකුත් නොකරන්නෙමි ද? කරමි යයි පවසයි. කීවන්තො යනු කොපමණ ද යනුයි.
නන්ද පණ්ඩිතයා කීවේ ය.
සියයක් පමණ ජනපද වැසියෝ ද, සියයක් පමණ බ්‍රාහ්මණ මහාසාර කුලීනයෝ ද, සියයක් රජවරු ද, මනෝජ රජු නම් වූ ඔබ ද යන සියල්ලෝ සෝණ පණ්ඩිතයන් සමා කිරීමට යන ගමනට යා යුත්තෝ වෙති.
එහි **ජානපදා** යනු ගෘහපතියෝය. **මහාසාල ද බ්‍රාහ්මණා** යනු හරවත් වංශවත් බ්‍රාහ්මණයෝ සිය ගණනක්. **අලං හෙස්සන්ති** යනු දක්‍ෂයෝ වන්නාහ. **යාචකා** යනු මගේ යන අර්ථයෙන් සෝණ පණ්ඩිතයාගේ ක්‍ෂමාව ලබන්නෝ.
එවිට රජතුමා කීවේ ය.
ඇතරුවෝ ඇතුන් ද, අසරුවෝ අසුන් ද සරසනු මැනව! රියදුරෝ රිය සරසා රිය තුළ ධජ පතාකයන් ඔසවනු මැනව. අවශ්‍ය මාර්ගෝපකරණ සූදානම් කළ යුතුයි. හිමාලයේ කෝසිය ගෝත්‍රිකයා සිටින්නා වූ අසපුවට යන්නෙමි. (යයි රජතෙම විධාන කෙළේය).
එහි **යොජෙන්තු** යනු ඇත් ගොව්වන් නගින ලද ඇත්තු. අශ්වාරෝහකයන් සහිත අශ්වයෝ සිටිත්වා. **රථං සන්නය්හ සාරථී** යනු මිත්‍ර රියදුරාණනි, ඔබ ද ඒ රථය සන්නද්ධ කරව. **ආබන්‍ධනානී** යනු ඇත් අශ්ව රථවල බඳින ලද භාණ්ඩ ගනිවු. **පාදෙසුස්සාරයං ධජෙ** යනු රථයෙහි තබන ලද කොඩිවල මුල කොඩි ඔසවා තබත්වා! **කොසියො** යනු යම් අසපුවක් කෝසිය ගෝත්‍රිකයෝ වාසය කරත්ද? එහි යනුවෙන් පවසයි.
චතුරංගනී සේනාව පිරිවරාගත් රජතුමා, බ්‍රහ්මවර්ධන නගරයෙන් පිටත්ව, කෝසිය ගෝත්‍රිකයන් ගේ අසපුව වෙත පැමිණියේ ය – මේ අභිසම්බෝධි ගාථාව වේ.
එහි **තතො ච** යනු මහණෙනි, මෙසේ පවසා ඉක්බිති ඒ රජතුමා එකසියයක් ක්‍ෂත්‍රියයන් රැගෙන මහත් සේනාව පිරිවරා නන්ද පණ්ඩිතයා පෙරටු කොටගෙන නගරයෙන් නික්මුණේය. **චතුරඞ්ගිනී** යනු චතුරංගිනී සේනාව ගියේ ය. අතරමග පවත්නා විට ගමට නුදුරේදී ම මෙසේ කියන ලදි. අක්‍ෂෞභිනී විසිහතරක් පමණ යුද්ධ භටයන් සහිත බලකාය සමග මාර්ගයට පිළිපන්න ඔහුට නන්ද පණ්ඩිතයා සෘද්ධි ආනුභාවයෙන් රියන් අටළොසක් පළල මාර්ගය සම කරවා මවා, අහසේදී ම පත්කඩය එලා එහි පලඟන් හිඳ සේනාව පිරිවරා සරසන ලද ඇත් පිට හිඳ යන්නා වූ රජතුමා සමග ධර්මානුකූල කථා කරමින් සීත උෂ්ණාදිය දුරුකරමින් ගියේ ය.
ඉක්බිති ඔහු ආශ්‍රමයට පැමිණෙන දිනයේ, සෝණ පණ්ඩිත තෙමේ, මගේ බාල සහෝදරයා මා සමීපයෙන් වෙන් වී දැනට සත් වසරක් හා සත් මසක් ගෙවී ඇත. ඔහු කොහේ සිටින්නේ දැයි දිවැසින් බලන්නේ, සූවිසි අක්‍ෂෞභිණියක් සමග එක් සියයක් ද රජුන් ද ගෙන තමාගෙන් සමාව ගැනීම සඳහා තෙමේ ම එන්නේ යයි දැක මෙසේ සිතීය. මගේ ආනුභාවයෙන් නොදැන මේ කපටි තවුසා තමන්ගේ පමණ නොදනී යයි අපගේ ආර්යයන් වහන්සේ සමග යොදව යයි මට නින්දා කරමින් කථා කළහොත් අවීචි මහා නරකයට යන්නේ ය. සෘද්ධි ප්‍රාතිහාර්යයෙන් ඔවුන්ට මගේ තරම පෙන්වන්නෙමියි, හෙතෙම අඟල් සතරක් පමණ වූ කොටසක, කොටසක් එල්ලෙන කදක් තබා අනෝතප්ත විලෙන් ජලය ගෙන ඒමට රජුට නුදුරින් අහසින් එළඹියේය. නන්ද පණ්ඩිතයා ඒ එන්නවුන් දැක තමන් දැක්වීමට සිහි නොඑන්නේ හුන් තැනම අතුරුදහන් වී පලාගොස් හිමවතට පිවිසියේය. මනෝජ රජු විසින් එය රමණීය සෘෂි විලාශයෙන් එසේ එන්නා වූ සෝණ පණ්ඩිතයන් දැක ගාථාව කීවේය.
කොළොම් ලීයෙන් තැනූ කද, උරහිස ස්පර්ශ නො කරම උරහිසට අඟල් හතරක් උඩින් අහසින් එයි. දිය ගෙනෙන්නට යන මේ කද කාගේ ද? කවර නම් කෙනෙකුගේ කදක් ද? මනෝජ රජ ප්‍රශ්න කෙළේය.
එහි **කාදම්බයො** යනු කොළොම් ලීයෙන් යුක්ත වූ. **අංසං අංසඵුසං එතී** යනු උරහිස දරා උරහිසට උඩින් තෙමේ ම එයි. **උදහාරස්සා** යනු ජලය ගෙන ඒමට යන්නා වූ මේ කද මෙසේ එයි. ඔබ කවරෙක්ද? කොහි සිට එන්නේදැයි.
මෙසේ කී කල්හි බෝධිසත්ත්වයෝ ගාථා දෙකක් කී සේක.
මහරජ! ශීලාදි ගුණ සම්පන්න සෝණ තාපසයා මම වෙමි දිවා රාත්‍රී දෙකේ දෙමව්පියන් පෝෂණය කරමි.
මහරජතුමනි; වනයේ වනඵල ද මුල් ද ගෙනවුත් පෙර කරන ලද ගුණ සිහිකරමින් මම මව්පියන් පෝෂණය කරන්නෙම්.
එහි **සහිතබ්බතො** යනු ශීලාදි ආචාර ගුණසම්පන්න මම ව්‍රත සහිත තාපසයකු බව පවසයි. **භරාමි** යනු පෝෂණය කරමි. **අතන්‍දිතො** යනු අනලස්ව සිට **පුබ්බෙකතමනුස්සරං** යනු ඔවුන් විසින් පෙර මට කරන ලද ගුණයන් සිහිපත් කරමින් යන අර්ථයයි.
ඒ අසා රජතුමා ඔහු සමග ආශ්‍රමය දකිනු කැමැත්තේ අනතුරු ගාථාව කීවේය.
කෝසිය ගෝත්‍රික තාපසයන් වසන තැනට යාමට මම කැමැත්තෙමි. යම්තැනකින් අසපුවට යමු ද සෝණය; ඒ මග අපට කියන්න.
එහි **අස්සමං** යනු ඔබගේ ආශ්‍රමයයි.
ඉක්බිති ඔහුට බෝසත්හු තමන්ගේ ආනුභාවයෙන් ආශ්‍රමයට යන මාර්ගය පහදා දුන්නේය.
මේ ඒකපදික මාර්ගය වේ. යම් දිසාවෙක මේඝයට බඳු පැහැ ඇති මනාවැ පිපී ගිය කොබෝලීල ගසින් ගැවසී ගත් වනය ඇත් ද, එහි මාගේ පියා වූ කෝසිය ගෝත්‍රික තාපසයා සිටී. මහරජතුමනි, මේ පාරෙන් යන්න.
එහි අර්ථය නම්:- මහරජ; මෙය එක පියවරකින් යා යුතු අඩි පාරකි. මෙයින් යන්න. යම් දිශාවකින් මේ මේඝවර්ණ වූ මැනවින් සුපිපුණු කොබෝලීල රුකින් ගැවසුණු වනයක් පෙනේ ද, එහි මගේ පියා කෝසිය ගොත්ත වාසය කරයි. එතැන ඔහුගේ ආශ්‍රමයයි.
ඒ අර්ථය ප්‍රකාශ කරමින් ශාස්තෲන් වහන්සේ වදාළ සේක. සෝණ තාපස තෙමේ රජුට මෙසේ කියා (පාර පෙන්වා) ඉක්මණින්ම අහසට නැග අනෝතත්ත විලට ගියේය.
අසපුව පිරිසිදු කොට ආසනයක් පනවා පන්සලට පිවිස රජුන් ආ බව පියාට දැන්වීය.
මහාර්ෂී වූ පියාණනි! උසස් උත්පත්ති ඇති, යසසින් පිරුණු මේ රජවරු මහ පිරිවරින් ඔබ දැකුමට මෙහි එති. අසපුවෙන් නික්ම දොරටුව ළඟ පනවා ඇති ආසනයේ හිඳගනු මැනවි.
මහාර්ෂීවරයා සෝණ පණ්ඩිතයන්ගේ වචනය අසා අසපුවෙන් නික්ම, දොරටුව වෙත විත් පනවා තිබූ ආසනයෙහි වාඩි විය.
මේ සම්බුද්ධ ගාථාවයි.
එහි **පක්කාමි** යනු අනෝතත්ත විලට ගියේය. **අස්සමං පරිමජ්ජිත්‍වා** යනු මහණෙනි! හෙතෙම සෘද්ධි බලයෙන් අනෝතත්ත විලට ගොස් ජලය ගෙන, අනෙක් රජවරුන් අසපුවට පැමිණෙන්නට පෙරාතුව ම ආශ්‍රමයට පැමිණ පැන් මඩුවෙහි පැන් කළ තබා මහාජනයා විසින් පානය කිරීමට සුදුසු සේ වනමල්වලින් වසා සුවඳ කවා, ඉදල ‍ගෙන ආශ්‍රම භූමිය හැමැද පන්සල දොරටුවෙහි පියා වෙනුවෙන් ආසනයක් පනවා, රජවරුන් එන බව පියාට දැන්වූයේය යන අර්ථයි. **උපාවිසිති** යනු උස් අසුන්හි සිටියේය.
බෝසතුන්ගේ මව මිටි අසුනක පිටිපසින් සිටියාය. බෝධිසත්ත්වයෝ ද මිටි අසුනක හුන්නේ ය. නන්ද පණ්ඩිතයා බෝධිසත්ත්වයෝ අනෝතත්ත විලෙන් පැන් රැගෙන අසපුවට එන වේලාවේ රජුගේ සමීපයට ගොස් අසපුවට නුදුරින් කඳවුරක් තැනුවේය. ඉක්බිති රජතුමා ස්නානය කර සියළු අලංකාරවලින් සැරසුණේ එක්සියයක් රජදරුවන් පිරිවරා නන්ද පණ්ඩිතයා ගෙන මහත් සෞභාග්‍යයෙන් බෝසත්නු ක්‍ෂමා කිරීමට අසපුවට පිවිසියේය. ඉක්බිති එසේ පැමිණෙන්නා වූ පිරිසදැක බෝසත් පියා බෝසතුන්ගෙන් විචාළේය. හෙතෙම ඔහුට කීවේය. ඒ අර්ථය ප්‍රකට කරවමින් ශාස්තෲන් වහන්සේ මෙසේ වදාළ සේක.
ක්‍ෂත්‍රිය රජවරුන් විසින් පිරිවරන ලදුව මහත් තේජසින් බබළමින් එසේ පැමිණෙන්නාහු දැක කෝසිය මහර්ෂී මෙසේ කීවේය.
බෙර, උඩැක්කි, සක්, මිහිඟු බෙර, ගැටබෙර පෙරටු කරගනිමින් රථ පිරිවරින් කවරෙකු ඉදිරියෙන් එන්නේ ද?
විදුලියක් මෙන් දිලිසෙන රන්මුවා නළල්පට කවරෙකුගේ නළල අලංකාර කෙරේ ද? දුනු හියවුරුවලින් සන්නද්ධව අබරණවලින් සැරසී එන තරුණයා කවරෙක් ද?
රන්කරුවාගේ උදුනෙහි ඔපකරන ලද රත්රන් සේ කිහිරි අඟුරු පැහැයෙන් වර්ණවත් වූ මුහුණ ඇතිව ශ්‍රීයෙන් බබළන තැනැත්තා කවු ද?
හිරු රැස් වළකන්නා වූ, කුඩ නන සහිත වූ සිත්කළු ඡත්‍රයක් ඔසවන්නේ කාට ද? ශ්‍රියාවන්ත වූ ඔහු කවරෙක් ද?
වල්විදුනාගෙන් සලන පවන් ලබමින් ඇතුපිට නැග එන්නේ කවරෙක්ද?
යුද ඇඳුමින් සැරසූ ආජානීය අසුන් පිට නැගී, හාත්පසින් ශ්වේතච්ඡත්‍ර අල්වනු ලබමින් බබළමින් එන්නේ කවරෙක් ද?
අනුව යන්නන් පිරිවර ඇතිව, එක්සියයක් රජවරුන් විසින් පිරිවරන ලදුව, ශෝභාවෙන් බබළමින් එන්නේ කවරෙක් ද?
ඇත්, අස්, රිය, පාබල යන සිව්රඟ සෙනග පිරිවරාගෙන එන්නා වූ ශෝභාවෙන් බබළන පුද්ගලයා කවරෙක් ද?
නො කැඩුණු සාගරයේ අසීමිත රළ මෙන් අක්‍ෂෞභිණියක් පමණ වූ මෙම සේනාව කවරෙකු පසුපසින් එන්නේ ද?
බෝසත්හු ඔහුගේ නාම ප්‍රකාශ කරන්නේ මේ ගාථා දෙක වදාළ සේක.
රාජාධිරාජ වූ මනෝජ රජු - යුද්ධයෙන් ජයගෙන, ශක්‍රයා නන්‍ද තවුසා සමගින් අප සමා කරවා ගැනීම සඳහා බ්‍රහ්මචාරී වූ අපගේ ආශ්‍රමයට එන්නේ ය.
නො කැළඹුණු සාගරයා ගේ රළ මෙන් අසීමිත වූ සේනාව ඔහු පසුපසින් එන්නාහ.
එහි **ජලන්තරිවා** යනු දිළිසෙන බබළන යනුයි. **පටිපන්නානී** යනු මේ තූර්යනාද කවරකු පෙරටු කොටගෙන එන්නේදැයි යන අර්ථයයි. **හාසයත්තා** යනු සතුටු වන්නා වූ. **තඤ්චනපට්ටෙන** යනු දරුව; රන්වන්මය හා විදුලි වර්ණයෙන් නළලේ බඳනා ලද රන්වන් පටකින් වටකරන ලද්දේ කවරකුගේදැයි විචාරයි. **යුවා** යනු තාරුණ්‍යයයි. **කලාප සන්නද්ධො **යනු ඊතල දැමූ මල්ලෙන් සන්නද්ධ වූයේ ය. **උක්කාමුඛෙපහට්ඨංවා** යනු රන්කරුවන්ගේ උදුනේ රත් වීමෙන් රන්වන් වූ රත්රන් මෙන්. **ඛදිරඞ්ගාරසන්නිභං** පහ වූ ගිනිදැල් ඇති දිලිසෙන කිහිරි අඟුරු මෙන්, **ආදිච්චරං සාවරණං** යනු සූර්ය රශ්මිය වළක්වන්නා වූ **අංගං පරිග්ගය්හා** යනු, රජුගේ මුළු සිරුර වටකොට හාත්පසින් (වල්විදුනාවෙන් පවන් සලන) අංග යන අර්ථයයි. **වාළවීජනිමුත්තමං** යනු උතුම් වල්විදුනාවයි. **චරන්ති** යනු හැසිරෙත්. **ඡත්තානී** ආජානීය අශ්වයන් පිට හුන්නවුන් දරන ලද ඡත්‍රයි. **පරිකිරන්ති** යනු ඒ හාත්පස සියලු දිශා භාගවල විසුරුවති. **චතුරංගිනී** යන මේ ආදි ඇතුන් ආදින්, සතර අංගවලින් සමන්විත **අක්ඛොභනී** යනු කැළැම්බීමට නොහැකිය. **සාගරස්සෙවා** යනු මුහුදේ රැළි මෙන් සීමාවක් නොමැති **රාජාභිරාජා** යනු එකසියයක් රජවරුන්ගේ පුදන ලද ඔවුන් හෝ ඊට වඩා වැඩි රජවරුන් රාජාභිරාජ නම් වේ. **ජයතං** පතී යනු ජය පතන්නා වූ තව්තිසා දෙවියන්ගේ ජ්‍යෙෂ්ඨයා වේ. **අජ්ඣාවරං** යනු මගෙන් ක්‍ෂමාව ගැනීම පිණිස නන්දගේ පිරිස සමීපයට එළඹ පැමිණෙයි.
ඒ අර්ථය ප්‍රකාශ කරමින් ශාස්තෲන් වහන්සේ වදාළ සේක.
සඳුන් ආලේප ඇඟ ගැල් වූ, උතුම් කසී සළු හැඳි ඒ සියලු ම රජවරු, සෘෂීන් සමීපයට එළඹ ඇඳිලි බැඳගත් අත් ඇතිව සිටියහ.
එහි **අජ්ඣූපාගමුං** යනු මහණෙනි, සියලු ඒ රජවරු සුවඳ සඳුන් ආලේප කරන ලද්දේ, උතුම් වූ කසීරට වස්ත්‍රධාරී වූවෝ, හිස ඇඳිලි බැඳ සිට සෘෂිවරයා සමීපයට එළඹියහ.
ඉක්බිති මනෝජ රජු තාපසයන් වැඳ එකත්පසෙක සිටියේ පිළිසඳර කථා කරමින් ගාථා දෙක කීවේය.
පින්වත, කුසල් කෙසේ ද? නිරෝගීව වාසය කරන්නෙහි ද? කිම පිණ්ඩපාත ආහාරයෙන් යැපේ ද? මුල්ගෙඩිවලින් යැපේ ද?
මැසිමදුරු උවදුරු තිබේ ද? සර්පයෝ බහුල ද ව්‍යාඝ්‍ර මෘගයෝ බහුල මේ වනයෙහි උන්ගෙන් හිංසා පීඩා නොවන්නහු ද?
ඉන් අනතුරුව ඔවුන් දෙදෙනාගේ වචනවලට පිළිතුරු වශයෙන් කියන ලද ගාථාවෙහි:-
රජතුමනි; කුසල් ද කරමින් නිරෝගිව වසමු. පිඬුසිඟා යාමෙන් ද බොහෝ මුල් ගෙඩි ද ආහාර වසයෙන් ගැනීමෙන් ද දිවි ගෙවමු.
තවද, මැසි මදුරු ආදී ලේ බොන මැස්සෝ ද දීර්ඝ ජාති සර්පයෝ ද විරලය. වනයේ ගැවසෙන ව්‍යාඝ්‍ර මුව ආදීන් ගේ හිංසාවක් ද අපට විද්‍යමාන නො වේ.
බොහෝ අවුරුදු ගණනක් මෙම අසපුවේ විසීමි. පීඩා ගෙනදෙන්නා වූ අමනෝඥ වූ රෝගාබාධයක් වැළඳුණු බවක් මතක නැත.
මහරජ! ඔබගේ පැමිණීම යහපත් පැමිණීමෙකි. එයින් කිසිදු අයහපතක් සිදු නො වේ. මෙහි පැමිණි ඔබ අධිපතිය.
ඔබ යමක් කැමැත්තෙහි නම් එය කියනු මැනව. මහරජ! මී මෙන් මිහිරි රසවත් තිඹිරි ය. මොර ය. එරමිණියා ය යන කුඩා පළතුරු මෙහි ඇත. එයින් හොඳ හොඳ ගෙඩි අනුභව කරව.
අනවතප්ත විලෙන් ගෙන එන ලද, කඳුරැළිවලින් ගලා එන මිහිරි සීතල ජලය ඇත. මහරජ, පානය කරනු මැනවි.
තාපසයන් වහන්ස! අපට යමක් දෙන ලද නම් ඒ සියල්ල අපි පිළිගනිමු. නුඹවහන්සේ සියල්ලන්ට ම ආගන්තුක සත්කාර කරන ලදහ. දැන් මේ නන්ද පණ්ඩිතයන් යමක් කියා ද එයට ඇහුම්කන් දෙනු මැනවි.
අප නන්ද පණ්ඩිතයන්ගේ ඉල්ලීම නිසා මෙහි ආවෙමු. පින්වත් සෝණ පණ්ඩිත තෙමේ මාගේ වචනය ද, නන්‍ද පණ්ඩිතයන් ගේ වචනය ද අසත්වා.
මේ බොහෝ සෙයින් ප්‍රකට වන සම්බන්ධතාවයයි. යමක් මෙහි අප්‍රකට වේ ද? එය ම ප්‍රකාශ කරමු. **පවේදයා** යනු මේ ස්ථානයේ ඔබට රුචි වූ යමක් ඇද්ද? එය අපට කියවයි කියයි. **ඛුද්දකප්පානී** යනු මේ නොයෙක් රුක් ගෙඩි, කුඩා අනුකුඩා මිහිරි ඵල සහ මිහිරි රසයයි. **වරං වරං** යනු මෙසේ උතුම් උතුම් දේ ගෙන අනුභව කරව. **ගිරිගබ්භරා** අනෝතප්ත විලෙන් **සබ්බස්ස අග්ඝියං** යනු යමකු විසින් අපි විචාරණ ලද්දේ ද, එය අප විසින් පිළිගන්නා ලද නම් නුඹලා විසින් ද දෙන ලද්දේමය. මෙපමණ වූ මේ ජනතාවට නුඹලා විසින් කරන ලද සියල්ල අනර්ඝයි. **නන්‍දස්සාපී** යනු අපගේ සියල්ල දැන් කරන ලදි. නන්ද පණ්ඩිතයා කිසිවක් කියනු කැමැති වේද? ඔහුගේ එම වචනය අසවු. **අජ්ඣාවරම්හා** යනු අපි අන් කරුණක් නිසා ආවා නොවේ. නන්දගේ පිරිස වී, ඔබගෙන් ක්‍ෂමාව ලැබීම පිණිස ආහයි කියයි. **භවං** යනු පින්වත් සෝණ පණ්ඩිතයා අසාවා!
මෙසේ කී කල්හි නන්ද පණ්ඩිතයා අසුනින් නැගිට මව්පියෝ ද සොහොයුරෝ ද වැඳ පිරිස සමග සතුටු සාමීචි කථා කරමින් මෙසේ කීවේය.
ශතාධික ජනපද වැසියෝ ද, සියයකට වඩා වැඩි බ්‍රාහ්මණ මහාසාල ගෘහපතියෝ ද, වංශවත් කීර්තිමත් මේ සියලු ක්‍ෂත්‍රියෝ පින්වත් මනෝජ රජතුමා ද මගේ වචනය අනු දනිත්වා.
මේ ආශ්‍රම භූමියෙහි යම් අමනුෂ්‍ය කෙනෙක් වෙත් ද, භූත නම් වූ ද භව්‍ය නම් වූ ද යම් දෙවිකෙනෙක් වේද ඒ සියලු දෙන මගේ වචනය අසත්වා.
දෙවියන්ට නමස්කාර කොට, කෝසිය ගෝත්‍රික සෝණ සෘෂිවරයන්ට මෙය කියමි. මම ඔබගේ සහෝදරයා වෙමි. සහෝදරයා තමන්ගේ දකුණු අත යයි සම්මත ය.
මගේ පියා ද මව ද පෝෂණය කරන්නට කැමති මට එය කරන්නට ඉඩ දෙන්න. මව්පියන් පෝෂණය කිරීමේ පිනෙන් මා නොවළක්වන්න. ඒ පින ස්වර්ග ලෝක උත්පත්තියට හේතු වේ.
මව්පිය උපස්ථානය සත්පුරුෂයෝ වර්ණනා කරති. ඔබ විසින් දැන් දිගු කලක් තුල මහත් වතාවත් කිරීම ආහාරපාන සැපයීම, හුනස්නෙන් නැගිටීම ආදිය කරන ලදි. මම ද මව්පියන්ට උවටැන් කොට පින් සිදුකර ගන්නට කැමැත්තෙමි. එයට මට ඉඩහැර මට සගමොක් සුව ලබන්නට ආධාර කරන්නෙක් වනු මැනවි.
සෘෂිවරය! නුඹවහන්සේ මෙන් ම මව්පිය උපස්ථානය ගැන දන්නා වූ මිනිස්සු මෙහි ඇත. නොයෙක් ධර්මයන් අතර මව්පිය උපස්ථානය සගමොක් සුව ලබා දෙන්නක් බව හැම දෙනා දනිති.
මව්පියන්ට උපස්ථාන කිරීම, අපචායන කර්ම කිරීම ආදියට යමෙක් මට ඉඩ නොදී වළක්වන්නේ නම් ඔහු මගේ නිවන්මඟ වළකන්නේ ය. (නන්ද පණ්ඩිතයා කීය.)
එහි **අනුමඤ්ඤන්තූ** යනු, මනාසේ ක්‍රියාකොට අවබෝධ කරගනීවා. ප්‍රත්‍යක්‍ෂ කරත්වා යන අර්ථයයි. **සමිතාරො** රැස්වූයේය යනුයි. **අරඤ්ඤෙ භූත භව්‍යානී** යනු මේ හිමාලය වනාන්තරයෙහි යම් භූතයෙක් හෝ වැඩුණු ආර්යලාභීහු හෝ වෙත්ද, තරුණ දේවතාවෝ යන ඒ සියල්ලෝ මගේ වචනය අසත්වා යනුයි. **නමෝකත්‍වානා** මේ ඔහු පිරිසට සංඥාවක් දී ඒ වනලැහැබේ, උපන්නා වූ දේවතාවන්ට නමස්කාර කොට මෙසේ කීවේය. හිමාලයේ වැසි බොහෝ දෙවි දේවතාවෝ අද මගේ සොහොයුරාගේ ධර්ම ශ්‍රවණය පිණිස පැමිණිය යුතුයයි මේ තොපට නමස්කාරය මාගේ නුඹලා විසින් ද මට සහාය වවු යයි ඔහු දේවතාවුන්ට ඇඳිලි බැඳ පිරිසට දැනුම් දී යනු මෙහි අර්ථයි. **ඉසිං වක්ඛාමි** යනාදිය කීවේය. එහි **ඉසිං** යනු සෝණ පණ්ඩිතයා සඳහා කියයි. **සම්මතො** යනු සොහොයුරා නම් අංග හා සමාන වෙති. එහෙයින් හෙතෙම ඒ මම දකුණු අත යයි සම්මත වූ, එහෙයින් මට ක්‍ෂමා කිරීමට සුදුසු වවු යයි අර්ථය බබළයි.
**වීරා** යනු වීර්යවන්ත මහා පරාක්‍රමය යි. **පුඤ්ඤමිදං ඨානං** යනු මව්-පිය උපස්ථානය නම් පිනකි. ස්වර්ගමෝක්‍ෂ සම්පත් පිණිස හේතුවන එය කිරීමෙන් මා නොවළක්වයි යනු කියයි. **සබ්භිහෙතං** යනු මේ මව්-පිය උපස්ථානය නම් පණ්ඩිතයන් විසින් අනුදැන වදාළ එළඹ කළයුතු යයි අනුමත කරන ලද වර්ණනා කරන ලද්දකි. **මමේතං උපනිස්සජා** යනු මෙය මා නිසා විසඳාවි යන අර්ථයයි. **උට්ඨාන පාරිචරියායා** යනු උත්සාහයෙන් යෙදිය යුතු කරුණකි. **කතං** යනු දීර්ඝ කාලයක් ඔබ විසින් කරන ලද කුසලයකි. **පුඤ්ඤානි** යනු දැන් මම මව්පියන් කෙරෙහි පින් කරනු කැමැතිවීමයි. **මම ලෝකදදො** යනු ඒ මට, ඔබ ස්වර්ග ලෝකය දෙන්නේ වෙහි. මම වනාහි ඔවුන්ට වත්පිළිවෙත් කොට දිව්‍යලෝකයේ අපරිමිත කීර්තිය ලබන්නෙමි. ඒ සඳහා මට නුඹ දායකයා වනු මැනවි යයි ප්‍රකාශ කරයි.
**තථෙවා** යනු යම්සේ නුඹ දන්නෙහි ද, එසේ ම අන්‍ය මිනිසා ද මෙය දන්නෝ වෙති. ඔවුහු නොයෙක් ආකාර ධර්මයන් අතර මේ වැඩිමහල් උපස්ථානය ද, ධර්ම කොට්ඨාසයකැයි කියති. කෙසේද **මග්ගො සග්ගස්ස ලෝකස්ස** යනුවෙනි. **සුඛාවහං** යනු උපස්ථානයෙන් ම උවටැන්, වතාවත් කිරීමෙන් මව්පියන්ට සැපගෙන දෙන්නේ ය. **තං මං** යනු ඒ මා මෙසේ මැනවින් පෝෂණය කරන්නේ ද සොයුරු සෝණ පණ්ඩිතයා ඒ පිනෙන් මැනවින් වළක්වයි නවතයි. **අරියමග්ගාවරො** ආර්ය මාර්ගයට වාරණය කරයි. හෙතෙම මෙසේ පින් වළක්වන්නේ මේ මිනිසා මගේ ප්‍රිය දැකීම පිණිස ආර්ය සංඛ්‍යාත දිව්‍ය ලෝකයට මාර්ගය වළක්වන්නේ නම් වෙයි යනුවෙනි.
මෙසේ නන්ද පණ්ඩිතයා විසින් කී කල්හි බෝසත් තෙමේ නුඹ දැන් විසින් කියන ලද දේ අප විසින් කියන ලදි. දැන් මගේ වචනය ද අසවු යයි පවසමින් මෙසේ කීවේය.
මාගේ සහෝදරයා සමග මෙහි පැමිණි සියළු පින්වත්හු මෙය අසත්වා. මහරජ, පැරණි වූ කුලවංශය පිරිහෙළමින් අධර්මයෙහි හැසිරෙන්නා වූ යම් වැඩිමහල්ලෙක් වෙයි ද ඔහු නිරයෙහි උපදී.
මහරජ, වැඩිහිටියන් පිදීම, ගරු කිරීම, උපස්ථාන කිරීම ආදී උපචායන ධර්මයට දක්ෂ වූවෝ එහි යෙදෙත් ද, චාරිත්‍ර ශීලයෙන් යුක්ත වූ හෙතෙම දුගතියට නො යත්.
මහරජ! දෙමාපියෝ ද, සහෝදර සහෝදරියෝ ද, නෑ සමූහයා ද යන සියලු දෙන වැඩිමහල්ලාට භාරවෙති’යි යන්න දැනගනු මැනවි.
මගීන්ගෙන් පිරුණු නැවක් අභිමත වරාය වෙත නිරුපද්‍රිතව ගෙනයාමට නැවියකු උත්සාහ ගන්නේද? එමෙන්ම ජ්‍යෙෂ්ඨාචායන ධර්මයෙහි අප්‍රමාද වෙමි. මම මුළු ලොවට ම ජ්‍යෙෂ්ඨ වෙමි. එබැවින් ඔබට නන්ද සමග එකතුව මව්පිය උපස්ථානය කරමි.
එහි **භාතුරජ්ඣාවරා මමා** යනු මගේ සොහොයුරාගේ පිරිස වසයෙන් පැමිණි පින්වත් සියලු රජවරු මගේ මේ වචනය අසත්වා! **පරිහාපං** යනු පරිහානියට පත්වන්නේ. **ධම්මස්ස** යනු වැඩිමහලු වත් පිළිවෙත් කිරීම පරම්පරාගත ධර්මය යි. **කුසලා** යනු දක්‍ෂයෝ වෙති. **චාරිත්තෙන චා** යනු ආචාර සිරිත් සම්පන්න වූ, භාරා යනු සියලු දෙය මේ ජ්‍යෙෂ්ඨයා විසින් ඉසිලිය යුතුය. පෝෂණය කළ යුතුය. එය ඔහුගේ බර නම් වේ. **නාවිකො විය** යනු යම්සේ නැවට ගරු භාණ්ඩ පටවා මුහුද මැද නැව මැනවින් පැමිණවීම සිදුකරන නාවික නම් වේ. **උස්සහෙ** යනු උත්සාහ කරයි. නැව සමග සියලු භාණ්ඩ ජනතාව ද ඔහුටම භාර වේ. එසේම මගේ ම සියළු ඤාතීහු ද මට බාර වේ. මම ද මොවුන් පෝෂණය කිරීමට උත්සාහ කරමි. හැකිවෙමි. එය ද ජ්‍යෙෂ්ඨ අපචායන ධර්මය ඉටුකිරීමට පමා නොවෙමි. තනිකර හුදකලා නො වෙි. මේ සංඥාවෙන් සියලුම ලෝවැසියන්ට ජ්‍යෙෂ්ඨයා වෙමි. එහෙයින් මම නන්ද සමග පිළිදැගුම් කිරීමට සුදුසු වෙමි.
ඒ අසා ඒ සියලු රජවරු සතුටු සිතැතිව සිට ජ්‍යෙෂ්ඨ සොයුරුට අවශේෂ සියළු දෙනා භාරයයි අද අප විසින් ලදැයි දැනගන්නා නන්ද පණ්ඩිතයා හැර බෝසතුන් ඇසුරු කොට ඔහුට තුති පුදකරන්නේ ගාථා දෙකක් කීවාහුය.
කඳු මුදුනක දැල් වූ ගින්නකින් හාත්පස රූපයන් බැබළී පෙනෙන්නාක් මෙන්, ජෙට්ඨා පචායන ධර්මයෙහි දැනුම ලැබෙන පරිද්දෙන් කෝසිය ගෝත්‍රික තාපස තෙම අපට කල්‍යාණ වූ ධර්මය දේශනා කළේය.
උදයේ උදාවෙමින් පොළව බබළවන හිරු, යහපත් වූත් අයහපත් වූත් රූපයන් පැහැදිලිව දක්වන්නේද? එසේ කෝසිය ගෝත්‍රික තාපස තෙමේ අපට ධර්මය පැහැදිලි කර දුන්නේය. (රජතෙම කීය.)
එහි **අධිගතම්හා** යනු අපි මීට පෙර වැඩිහිටි උපස්ථායක ධර්මය පිළිබඳව අඥානාන්ධකාරයෙන් වැහෙන ලද දැනුම ඇත්තේ වීමු. අද මහා ගිනි ජාලාවකින් අවට සිටින්නන් දැකගන්නා සේ, සෝණ පණ්ඩිතයන්ගේ ධර්ම ශ්‍රවණයෙන් ජ්‍යෙෂ්ඨ අපචායන ක්‍රියාවේ ඉෂ්ට විපාක දත්තෙමු. **එවමෙව නො** යනු යම්සේ මහ අන්ධකාරයක පර්වත මුදුනෙහි දැල්වෙන ලද මහා ගින්නකින් හාත්පස ආලෝකය විහිදුවමින් ආලෝක පතුරුවමින් රූප දක්වත් ද එපරිදි පින්වත් කෝසිය ගෝත්‍රික තාපසයෝ අපට ධර්මය පැහැදිලි කළහ. **වාසුදේවො** යනු වාසුදේව වේ. ලෝකය බබළවමින් ධර්මය ප්‍රකාශ කළේය යන අර්ථයයි.
මෙසේ බෝසත්හු මෙපමණ කලක් නන්ද පණ්ඩිතයාගේ ප්‍රාතිහාර්ය දැක ඔහු කෙරෙහි පැහැදුණු සිත් ඇත්තන් ඒ රජවරු තමන්ගේ නැණ බලයෙන්, ඔහු කෙරෙහි ප්‍රසාදය බිඳ සියල්ලෝ ම තමන්ගේ ධර්ම දේශනාවෙන් තමන් වසඟයට පත්කළහ. ඉක්බිති නන්ද පණ්ඩිතයා, මගේ සොයුරා පණ්ඩිතය. ව්‍යක්තය. ධර්මකථිකය. සියලු රජවරු බිඳ දමා, තමන්ගේ පක්‍ෂයෙහි සරිකොට තබා මොහු හැර මට අන් පිළිසරණක් නැත. මොහුගෙන් ම අයැද සිටින්නෙමියි සිතා මේ ගාථාව කීවේය.
මෙසේ ඇඳිලි බැඳ ඔබෙන් සමාව ඉල්ලීම ඔබ නො පිළිගන්නේ නම් ඔබ ම මාපියන්ට උවටැන් කරන්න. මම ඔබගේ අතවැස්සෙක්ව ඔබට උවටැන් කරමින් දිවා රෑ අනලස්ව වසන්නෙමියි නන්ද පණ්ඩිත කීය.
එහි අර්ථය නම්:- ඉදින් නුඹ මගේ මෙම ඉල්ලීම ඇඳිලි බැඳ යදින ක්‍ෂමාව ඔබ නො පිළිගන්නේ නම් නුඹ මව්පියන්ට උපස්ථාන කළ මැනවි. “මම වනාහි නුඹලා ගේ බැඳුණු වර ඇත්තේ වතාවත් කිරීම කරන්නෙමි. දිවා රාත්‍රී අනලස්ව ස්වභාවයෙන් බැඳුණු පිරිවර සහායක වූයේ, මම නුඹ පෝෂණය කරන්නෙමි යනුවෙනි.
බෝසතුන්ගේ පියවි ස්වභාවය ද, නන්ද පණ්ඩිතයා කෙරෙහි ද්වේෂයක් වෛරයක් නැත. දැඩි තද වූ වචන කථා කරන්නා වූ ඔහුගේ මානය දුරුකිරීම පිණිස නිග්‍රහ වශයෙන් එසේ කොට, දැන් ඔහුගේ වචනය අසා සතුටු සිතැත්තේ ඔහු කෙරෙහි පැහැදීම ඇතිකොට නන්ද, දැන් ඔබට ක්‍ෂමා කරමි. මව්පියන් පෝෂණයට ද ඉඩකඩ ලබන්නෙහි යයි ඔහුගේ ගුණ ප්‍රකාශ කරමින් මෙය කීවේ ය.
නන්ද ඒකාන්තයෙන් දැනගන්න. සද්ධර්මය සත්පුරුෂයන් විසින් දේශනා කරන ලද්දකි. සුන්දර සිරිත් ආචාර ධර්ම සමන්විත බාලයාණෙනි, මම නුඹට අතිශයින් කැමැත්තෙමි.
පින්වත් දෙමාපියන් වෙත මෙය කියමි. මගේ වචනය අසව. මව්පිය උපස්ථානය මට බරක් නොවේ.
දෙමාපියන්ට සුව ගෙන දෙන පරිදි මව්පියන්ට උවටැන් කළ ඒ මා නන්ද, ආධ්‍යාත්ම සංවරයෙන් උපස්ථානය පිණිස පෙරැත්ත කරමින් ඉල්ලා සිටී.
ශාන්ත වූ බ්‍රහ්මචාරී වූ තමුන්නාන්සේලා දෙදෙන අතුරෙන් යමෙක් නන්දගේ උපස්ථානය කැමති වේද? ඒ අනුව නන්ද තෙමේ කවරෙකුට උපස්ථාන කෙරේදැයි නියම කරගනු මැනව. සෝණ පණ්ඩිත කීය.
එහි **අරියො** යනු සුන්දරත්වයයි. **අරිය සමාචාරො** යනු සුන්දර හැසිරීම වේ. යහපත් හැසිරීම යනුයි. **බාළ්හං** යනු දැන් නුඹ මට අතිශයින් රුචි කරහි. **සුණාථ** යනු අම්මේ, තාතෙ නුඹලා මගේ වචනය අසනු. **නා’යං භාරො** යනු මේ නුඹලා ගේ පෝෂණය කිරීමේ බරයි. කිසිදා එය මට බරක් නොවේ යනු කීය. **තං මං** යනු මගේ වගකීමයි යයි නොහඟවා ඒ මා නුඹලාට උපස්ථාන කිරීම සමාන වේ. **උපට්ඨානාය යාචති** යනු මා නුඹලාට උපස්ථාන කරමින් සිටියදී ම නන්ද තෙමේ ඔබලාට උපස්ථාන කිරීමට මගෙන් අවසර ඉල්ලයි. අපි දෙදෙනා ම නුඹලා ගේ පුතුන් වෙමු. මා විසින් නුඹ තොපි එක්කෙනෙක් ම උපස්ථාන කරවයි කීම යුතු නොවේ. දැමුණු ඉඳුරන් ඇති බ්‍රහ්මචාරී වූ ඔබ දෙදෙනාගෙන් එක්කෙනෙක් මට උපස්ථාන කිරීමේ වරය නන්දට ලැබේවායි හෝ නන්දගෙන් උවටැන් ලැබීමට මම කැමැත්තෙමියි හෝ කියන්නේ නම් මැනැවි.
ඉක්බිති මව අසුනෙන් නැගිට දරුව සෝණ පණ්ඩිතය, තොපගේ මලණුවෝ බොහෝ කාලයක් අපගෙන් වෙන්ව විසූහ. බොහෝ කලකින් දුටුවා වූ ඔහු කෙරෙහි ස්නේහ දක්වන්නට තොප පිළිබඳව සිටි හෙයින් නො හැක්කෙමි. දැන් ඔබ විසින් අනුදන්නේ නම්, බ්‍රහ්මචාරී වූ මේ නන්ද තවුසා ළං කරගෙන හිස සිඹ සනහන්නට කැමැත්තෙමි’යි කීය.
පුත්‍ර වූ සෝණය! අපි තොප ඇසුරු කළේ වෙමු. තොප විසින් අනු දන්නා ලද මම බ්‍රහ්මචාරී වූ නන්ද මස්තකයෙහි සිප සනසන්නෙමි.
ඉක්බිති බෝසත් තෙම එසේ වීනම් මෑණියනි, අනුදනිමි. ඔහු වෙත යන්න. නන්ද පුතු වැළඳගෙන හිස සිඹ ස්පර්ශ කොට ඔබේ හදවතේ ශෝකය නිවන්නැයි කීවේය. ඇය ඔහුගේ සමීපයට ගොස් නන්ද පණ්ඩිතයා පිරිස මැද ම වැළඳගෙන ඔහුගේ හිසෙහි සුවඳ බලා සිපගෙන හදවතේ ශෝකය නිවා බෝසතුන් සමග කථාබස් කරන්නේ කීවේ ය.
පවනින් කම්පා වෙන දල්ලක් මෙන් කම්පිතව තිබූ මගේ සිත නන්දයා දැකීමෙන් සැනසිල්ලට අත්වූයේ ය.
යම් කලෙක නන්ද සිහිනයෙන් පැමිණි බව දුටුවෙමි. අපගේ මේ නන්ද පැමිණියේ යයි අප්‍රමාණ සතුටු සිතින් යුක්ත වෙමි.
යම් දිනක උදේ පිබිද ආවා වූ මම නන්දයා නො දකිම්ද? බොහෝ වූ ශෝකයට පැමිණේ. මහත් වූ දොම්නසට පැමිණියෙම්.
එසේ දුක් වූ මම අද නන්දයා දකිමි. බොහෝ කාලයකින් නන්ද මට ද මගේ ස්වාමියාට ද ප්‍රිය වේ. ඔහු ගෙට පිවිසේවා.
යම් හෙයකින් නන්ද පියාට ද ඉතා ප්‍රියයෙක් වේ ද? එහෙයින් නන්ද ගෙදරින් පිටව නොයේවා. පුත්‍ර සෝණය, නන්ද යමක් කැමති වේ ද, එය ලබාවා. නුඹ පියාට උපස්ථාන කරව. නන්ද තෙමේ මට උපස්ථාන කෙරේවා.
එහි **මාළුතෙරිතං** යනු යම්සේ වාතයෙන් මඩනා ලද ඇසතු ගසේ ලාදළු කම්පා වේ ම ය. **චිරස්සං නන්‍දං දිස්වාන** අද මගේ හදවත කම්පා කරයි යයි පවසයි. **සුත්තා** යනු දරුව, සෝණ යම් කලක මම නන්ද පුතා පැමිණි බව සිහිනෙන් දිටිමි. එදින අපමණ ප්‍රීති ඇත්තේ වෙමි. **භත්තුචා** යනු ස්වාමියාට ද, මට ද ප්‍රිය. **නන්‍දො නො පාවිසි ඝරං** යන පියාණනි, අපගේ පුත්‍ර නන්ද, පන්සලට පිවිසේවා. **යං** යනු යම්සේ පියා ද මැනවින් ප්‍රිය වූයේ එහෙයින් මේ ගෙදරින් වෙන් නොවන්නේය. **නන්‍දො තං** යනු දරුව, නන්ද යමක් කැමැති වේ ද? එය ලබාවා! **මං නන්‍දො** යනු දරුව සෝණ, ඔබගේ පියාට ඔබ උපස්ථාන කරන්නේ ද නන්ද මට උපස්ථාන කෙරේවා.
ඉක්බිති බෝසත් තෙමේ මෙසේ වේවා’යි මවගේ වචනය පිළිගෙන නන්දය, ඔබ විසින් ජ්‍යෙෂ්ඨ කොටස ලබන ලද්දේය. මව නම් බොහෝ සෙයින් ගුණවන්තියක් වේ. හේ අප්‍රමාද වී පෝෂණය කරන්නැයි අවවාද දී මව්ගුණ ප්‍රකාශ කරන්නේ ගාථා දෙකක් කීවේය.
නන්ද සෘෂිවරය! පළමුකොට ම පිහිටවූ ද, මොළොක් සිත් ඇත්තා වූ ද, ලේ කිරිකොට දුන්නා වූ ද, අපගේ මව් තොමෝ නුඹ කැමති වන්නීය. මවට උපස්ථාන කිරීම ස්වර්ග ලෝකයට යාමට උපකාරී වේ.
පෙර කිරි දුන්නා වූ ද, මව්තොමෝ පින් රැස්කර දෙන්නී ය. ඒ මවට උපස්ථාන කිරීම දෙව්ලොව සැපත් ලැබීමට මාර්ගය වේ. නන්ද සෘෂිවරය! ඒ මව නුඹ කැමති වන්නෙහි ය.
එහි **අනුකම්පිකා** යන මෘදු වූ හදවතක් ඇත්තී **පුබ්බෙරසද්දී** යනු පළමුව තමන්ගේ කිරි සංඛ්‍යාත රසය දෙන්නීය. **මාතාතං** යනු මගේ මවයි. මං යමක් කැමැති වේද, එය උතුම් යයි කැමැති වේ. **ගොත්තී** යනු ආරක්‍ෂා කරන්නී. **පුඤ්ඤපසංහිතා** යනු පින ඇසුරුකොට ඇත්තී. පින් පුරවන්නී.
මෙසේ බෝසත්තුමා ගාථා දෙකකින් මව්ගුණ කියා නැවත පැමිණ ඇගේ ආසනයේ සිටිනා කල්හි නන්ද, ඔබ දුෂ්කර කාර්යයක් කර මව ලැබීය. අපි දෙදෙනා ම මව විසින් දුකින් පෝෂණය කරන ලදි. දැන් නුඹ අප්‍රමාදීව පෞරුෂය පෝෂණය කරන්නැයි, අමිහිරි වූ ගෙඩි කුඩා ගෙඩි ද නොකවවයි කියා පිරිස මැද ම මව දුෂ්කර කාර්යයක් කරන ලදී යයි ප්‍රකාශ කරන්නේ මේ ගාථා කීවේ ය.
පුත්‍ර ඵලයක් කැමැති වන මව්තොමෝ දේවතාවාට නමස්කාර කරයි සෘතු විපර්යාසයන් ද, නැකැත් යෝග ද අවුරුදු ද විමසයි.
ඔසප්ව ස්නානය කළා වූ ඇයට දරු ගැබ් පිහිටීම වෙයි. ඒ ගැබින් ඕ දොළදුක් ඇත්තී වෙයි. එහෙයින් මව් තොමෝ සුභදා යයි කියයි.
වර්ෂයක් හෝ දසමසක් හෝ ගැබ් පරිහරණය කොට (දරුවා) බිහි කරයි ඒ නිසා ඇය දරුවන් වදන්නී **‘ජනෙත්තී’** නම් වේ.
තන කිරි දීමෙන් ද, නැළවිලි ගී කියා නැලවීමෙන් ද, ඇකයෙහි හොවාගෙන සුඛ ස්පර්ශය දීමෙන් ද අඬන පුත්‍රයා සතුටු කරයි. එබැවින් ඇය ‘තොසෙන්ති’ සතුටු කරවන්නී වෙයි.
නැවත දරුණු අව් සුළං ඇතිකල්හි මට අයත් යයි පීඩා විඳින්නට ඉඩ නොදී දරුවා බලයි. එබැවින් ඇය ‘පොසෙන්ති’ යයි කියනු ලැබේ.
මවගේ යම් ධනයක් වේද, පියාගේ යම් ධනයක් වේද, මේ සියලු ම ධන අපගේ පුත්‍රයාට යයි පුත්‍රයා සඳහා ආරක්ෂා කරයි.
පුත්‍රය, මෙසේ ද කරව. මෙසේ උගනුව. මෙසේ පිළිගනුව යනාදිය කියමින් මව වෙහෙස වන්නීය. පුතු යොවුන්වියට පැමිණි කල්හි පරදාරාවන් පිළිබඳ ඇලුම් කොට ගෙදර නො එන්නා වූ පුත්‍රයා දෙස බලමින් වෙහෙසේ.
මෙසේ දුකසේ පෝෂණය කරන ලද දරුවෙක් මවට උපස්ථාන නො කෙරේ ද? මවට උවටැන් නො කිරීම යන වැරදි මිථ්‍යා චරියාවෙහි හැසිරේ ද, ඔහු නිරයේ උපදී.
මෙසේ දුකසේ පෝෂණය කළ දරුවන් පියාට උපස්ථාන නො කරන්නේ ද, උපස්ථාන නොකොට මිථ්‍යාචාරයේ හැසිරේ ද, හෙතෙම නිරයේ උපදී.
මවට උපස්ථාන නො කරන්නාට ධනය නොලැබේ. ලැබී තිබෙන ධනය පවා විනාශ වේ යයි මා අසා ඇත.
පියාට උපස්ථාන නො කරන්නාට ධනය නො ලැබේ යයි ද, තිබෙන ධනය විනාශ වන්නේ යයි ද මා අසා තිබේ.
මවට උපස්ථාන කිරීමෙන් සතුට ද, ප්‍රමෝදය ද, හැමකල්හි සිනාව ද නුවණැත්තාට ලැබිය හැකියි.
නුවණැත්තා පියාට උපස්ථාන කිරීමෙන් සතුට ද, ප්‍රමෝදය ද සිනාව ද, ක්‍රීඩාව ද හැමකල්හි ලබන්නේ ය.
මේ ලෝකයෙහි, දානය ද ප්‍රිය වචනය ද, වැඩ සිදුකිරීම ද, පිරිස් මැදදිත්, රහසිගතවත්, ජෙට්ඨාපචායන ධර්මයන් පුරමින් දෙමාපිය වැඩිහිටියන්ට වැදීමාදිය කරමින්, සමානාත්මතාවය ඇතිකර ගනී.
මේ සංග්‍රහයෝ ධාවනය වන රියට කඩ ඇණය මෙන්, යහපත් පුද්ගලයකුගේ ජීවිතයට බලපාන්නේය.
මේ සංග්‍රහයෝ පුත්‍රයකු ගෙන් දෙමපියන් නො ලබන්නේ නම්, ඒ දෙමාපියෝ බුහුමන් හෝ පූජාවන් නො ලබන්නෝ ය.
නුවණැත්තෝ මේ සංග්‍රහයන් මැනවින් දනිත් ද? කරත් ද? ඔවුහු ශ්‍රේෂ්ඨ බවට පැමිණෙති. ප්‍රශංසා ලබති.
පුත්‍ර පූජාවට අනුග්‍රහය දක්වන්නා වූ දෙමව්පියෝ බ්‍රහ්මයා හා සමානය. පූර්වාචාර්යහ. ආහුනෙය්‍ය ගුණයෙන් යුක්තය. එහෙයින් නුවණැත්තෝ ආහාර දීමෙන්, වස්ත්‍ර දීමෙන්, පාන වර්ග දීමෙන්, සයනාසන දීමෙන්, ඇඟ ඉලීමෙන්, නෑවීමෙන්, පා සේදීමෙන් සත්කාර කරන්නෝ ය. වඳින්නෝ පුදන්නෝ ය.
මාපියන් කෙරෙහි උපස්ථාන කිරීම නිසා නුවණැත්තෝ මෙලොවදී ම පැසසුම් ලබත්. පරලොවෙහි දී ස්වර්ගයේ ඉපිද සැප විපාක විඳිත්.
එහි **පුත්තඵලං** යනු දරුඵල ලැබීමේ ප්‍රතිඵලයයි. **දේවතාය නමස්සතී** යනු මට පුත්‍රයෙකු උපදීවායි දේවතාවන්ට නමස්කාර කරයි. ආයාචනා කරයි. **නක්ඛත්තානිච පුච්ඡති** යනු කවර නැකැතකින් උපන් පුත්‍රයා දීර්ඝායුෂ්ක වේද? කවර නැකැතකින් අල්ප ආයුෂ වේදැයි මෙසේ නැකැත් විචාරයි. **උතුසංවච්ඡරානි** යනු, සෘතු හයෙන් කවර සෘතුවෙක්හි උපන් පුතා දීර්ඝායුෂ වේද? කවර සෘතුවෙක්හි අල්ප ආයුධ වේදැයි කවර වර්ෂයක මාගේ උපන් පුතා දීර්ඝායුෂ වේද, කවර වර්ෂයකදී අල්ප ආයුෂ වේදැයි මෙසේ සෘතු වර්ෂයන් විචාරයි. **උතුසිනාතායා** යනු මල්වර වූ සෘතුවෙහි ස්නානය පිණිස පවතී. **අවක්කමො** යනු ගර්භය අවක්‍රාන්ත වීම තුන් ආකාරයකින් සිදු වේ. කුසෙහි ගැබ පිහිටයි. **තෙන** යනු ඒ ගර්භයෙන් ඇය දොළදුකට පත්වෙයි. **තෙන** යනු එකල ඇගේ කුසෙහි උපන් දරුවාට සෙනෙහස හටගත්තී ඒ නිසාවෙන් සුහද යයි කියනු ලැබේ. **තෙන** ඒ කාරණයෙන් ඇය **ජනයන්ති** යනුද **ජනෙත්තී** යනුද කියනු ලැබේ.
**අංගපාවුරණෙනච** යන පියයුරු අතරෙහි හොවාගෙන ශරීර ස්පර්ශය ද එළවන්නී අංග සංඛ්‍යාත රැකවරණයෙන් යුතුව **තොසෙන්තී** යනු හැඟීම් උපදවමින් සිනහවෙන් සතුටු කරන්නී. **මමං කත්‍වා උදක්ඛති** යනු අනේ මගේ පුතාට වාතයෙන් පීඩා වේ. අව්වෙන් පීඩා වේ යයි මෙසේ මමංකාර කොට සිනිදු මෘදු හදවතින් බලා සිටියි. **උභයම්පෙ තස්සා** යනු දෙදෙනාට ම එකම ධනය කොට ඇති පුතා ගේ අර්ථ සිද්ධිය පිණිස අන්‍යයන්ට නොදී උකුලේ ම තබාගෙන මව රකියි. **එවං පුත්ත අදුං පුත්තා** යනු අඳබාල පුතකු වුව ද රාජකුලාදියෙහි අප්‍රමාදීව වේව යි සිය කටයුතු කරවයි. ශිල්පාදියේ හික්මවති. **ඉති මාතා විහඤ්ඤති** යනු වෙහෙසෙයි. **පත්තයොබ්බනෙ** යනු පුත්‍රයා යෞවනත්වයට පත්වූ කල්හිද, ඒ පුතා **නිසීථෙ** පරදාර සේවනයෙහි ප්‍රමාද වී සවස් කාලයේ නොපැමිණෙන්නේ යයි දැන කඳුළු පිරුණු දෙනෙතින් යුතුව පුතු දෙස බලා සිටින්නී. **විහඤ්ඤති** යනු වෙහෙසට පත්වෙයි.
**කිච්ඡාභතො** යනු කටයුතුවලින් බතින් පෝෂණය කරන්නීය. **මිච්ඡාචරිත්‍වාන** යනු මව පෝෂණය නොකොට. **ධනාපී** යනු ධන ඇත්තේ ද මව පෝෂණය නොකරන්නාහු. **නස්සති මෙ සුතංති කිච්ඡං වාසො** යනු මෙසේ ඔහුගේ ධනය හෝ නැසෙයි. නැතිනම් ඔහු දුකට හෝ පැමිණෙයි. **ලබ්භමෙතං** යනු මෙලොව හෝ පරලොව හෝ සතුටු සැප දී මව අනුව සේවක ලෙස දැනගන්නේ පණ්ඩිතයාට ලැබිය හැකි ලබන ලද එබඳු ආකාර වූ අර්ථයකි.
**දානංච** යනු මව්පියන්ට දන්දිය යුතුය. ප්‍රියවචන කථාකළ යුතුය. උපන්නා වූ කටයුතු ඉටුකිරීම් වශයෙන් යහපත් චරිතයෙහි යෙදිය යුතුය. **ධම්මෙසු** යනු වැඩිහිටියන්ට පිදීම් ද, ධර්මයෙහි ඒ ඒ තැන පිරිස මැද සුදුසු තැන්වලදී අභිවන්දනය කිරීම් වශයෙන්. **සමානත්තතා** කළ යුතුය. රහසින් නොව, අභිවන්දනාදිය කොට චාරිත්‍ර ඉටු කිරීම් කළයුතුය. සියළු තැන සමානවම ඉෂ්ට කළයුතුය. **එතෙව සංගහානස්සූ** යනු ඉදින් මේ සතර සංග්‍රහ නොසිදුවන්නේ නම්. **සමෙපක්ඛන්ති** යනුවෙන් මනාකොට යෙදීමෙන් බලත්. **මහත්තං** යනු ශ්‍රේෂ්ඨත්වයයි. **බ්‍රහ්මා** යනු පුත්‍රයන්ට බ්‍රහ්මයා හා සමාන උත්තම ශ්‍රේෂ්ඨ වූ බවයි. **පුබ්බාචරියා** යනු පළමු ආචාර්යවරයයා. **ආහුණෙය්‍ය** යනු දුරසිට ගෙනඑන ලද්දේ වුවද, ප්‍රතිග්‍රාහක වශයෙන් යමෙකුට කිසිවක් සක්කාර වශයෙන් ලබාදීමට සුදුසුය. **අන්නෙන අථො** යනු නැතහොත් ප්‍රාණ වශයෙන් ද **පෙච්චා** යනු කළුරිය කිරීම් අවසානයේ මෙතැනින් ගොස් **සග්ගෙචමෝදති** ප්‍රමෝදයට පත්වේ.
මෙසේ බෝසත්හු සිනේරු පර්වතය පෙරළන්නාක් මෙන් ධර්ම දේශනාව නිමකළ සේක. ඒ අසා සියළුම ඒ රජවරු ද බලසේනාව ද පැහැදුනාහ. ඉක්බිති මහාසත්ත්වයෝ ඒ රජවරු පංචශීලයෙහි පිහිටුවා දානාදි පින්කම්වල අප්‍රමාදී වෙවුයයි අවවාද දී පිටත් කළහ. ඒ සියළු රජවරු දැහැමින් රාජ්‍ය විචාරා ආයුෂ කෙළවර දේවනගරයට ගියහ. සෝණ පණ්ඩිතයා ද, නන්ද පණ්ඩිතයා ද ආයුෂ ඇති පරිදි මව්පියන්ට සේවක වී බ්‍රහ්මලෝක සරණ ගියහ.
ශාස්තෲන් වහන්සේ මේ ධර්මදේශනාව ගෙනහැර පා චතුරාර්ය සත්‍යය ප්‍රකාශකොට ජාතකය නිමකළ සේක. සත්‍යය අවසානයේ මව්පෝෂක භික්‍ෂුව සෝවාන් ඵලයෙහි පිිහිටියේය. එකල මව්පියවරු මහරජ කුලය වුහ. මනෝජ රජු සාරිපුත්ත විය. ඒකසතරජවරු අසූමහා ශ්‍රාවකාදී අනෙක් මහතෙරවරු ද වූහ. සිවුවිසි අක්‍ෂෞභිණිය බුදු පිරිසයි. නන්ද පණ්ඩිතයා ආනන්ද විය. සෝණ පණ්ඩිතයා වනාහි මම ම වීමියි වදාළ සේක.


