ඛුද්දක නිකාය
චූලනිද්දෙස අටුවාව

1. අජිත සූත්‍ර‍ නිර්දේශ වර්ණනාව
පාරායන වග්ගයෙහි මුලින්ම සඳහන් වන අජිත සූත්‍රයෙහි
‘ලෝකයා කිනම් දෙයකින් වැසී තිබේද? කුමක් නිසා නො පෙනෙන්නේ ද? ඔහු ඇලුණේ කුමකින්ද? ඔහුට ඇති මහත් බිය කුමක්දැ’යි ගරු අජිත විමසීය.
අජිත තරුණයා විචාළ මුල් පැනයෙහි පටන් ඉතිරි පැන පිළිබඳව නිද්දේසයෙහි සඳහන් වූ පැහැදිළි කිරීම් හැර, එහි වැදගත් යැයි (හැඟෙන තැන්) දක්වමු.
එහි **නිවුතො** යනු වසන ලද (හෙවත්) අවුරන ලද්දේ, **කිස්සාභිලෙපනං** **බ්‍රෑසි** ඒ ලෝකයට ඇලෙන්නේ කුමකින්දැයි කියනු මැනව.
**ආවටො** අවුරන ලද්දේ, **නිවුතො** වසන ලද්දේ, **ඔවුතො** යටින් වසන ලද්දේ, **පිහිතො** මතුපිටින් ආවරණය කරන ලද්දේ, **පටිච්ඡන්නො** සඟවන ලද්දේ, **පටිකුජ්ජිතො** යටිකුරු කොට වසන ලද්දේ,
**නප්පකාසති** නොපෙනෙන්නේ (හෙළිදරව් නොවන්නේ) වේ. **නප්පභාසති** නුවණ නැමති ආලෝකය නැත. **න තපති** නුවණ නැමති බලය නොපෙන්වයි. **න විරොචති** නුවණින් බැබලීමක් නොකරයි. **න ඤායති **නොදනී, **න පඤ්ඤායති** (එයින්) පසිඳුවන්නේ නැත.
**කෙනලිත්තො** කුමකින් තවරන ලදද **සංලිත්තො උපලිත්තො** (සං, උප වැනි) උපසග්ග පදවලින් වචන අරුත වඩාත් තහවුරු කරන ලදී. **ආචික්ඛසි** යනු (කරුණු) පහදා දෙන අයුරින් **දෙසෙසි** දේසනා කරන අයුරින්, **පඤ්ඤාපෙසි** ඒ ඒ ආකාරයෙන්, තේරුම අවබෝධ වන අයුරින් **පට්ඨපෙසි**, ඒ ඒ කරුණු දක්වමින් **විචරසි** පද අකුරු විභාගයෙන් (ගැලපෙන අරුතින්) **විභජසි**, යටිකුරු කරන ලද බව, ගැඹුරු බව ඉවතලා අසන්නන්ගේ නුවණ පිහිටන අයුරු දනවමින්, **උත්තානීකරොසි** මේ සියළු ආකාරයෙන් අසන්නන්ගේ අනුවණ අඳුර දුරුකරමින් **පකාසෙසි** යැයි මෙසේ අරුත් දතයුතුය.
**වෙවිච්ඡා පමාදා නප්පකාසති** මසුරුබව හේතුකොටද (යහපත් දෙයකට) පමාවීම හේතුකොටද නොපෙනේ. මසුරු තැනැත්තා දානය ආදී (යහපත්) ගුණ නොදකී. සිල් රැකීම් ආදියෙහි පමාවෙයි. **ජප්පාභිලෙපනං** වඳුරා (ආසාවෙන්) ආලේපයට ඇලෙන්නා සේ, ලෝකයා තණ්හාවෙහි ඇලෙයි. **දුක්ඛං** ඉපදීම ආදී කොට ඇති දුක්,
**යෙසං ධම්මානං** ඒ රූප ආදියෙහි සොබාවය. **ආදිතො** **සමුදාගමනං** **පඤ්ඤායති** මුලින්ම හටගැන්ම (පැහැදිලිව) පෙනේ. **අත්‍ථංගමතො නිරොධො** (රූපාදී අරමුණක් නොගන්නා විට) නැතිවීම පෙනේ. **කම්මසන්නිස්සිතො විපාකො** යහපත් අයහපත් කටයුතුවල පලදීම නොසිඳී පැවතීමෙන්, එම කටයුතු අනුව ලබන විපාක යැයි කියනු ලැබේ. **විපාක සන්නිස්සිතං කම්මං** යහපත් අයහපත් කටයුතුවල විපාකයට ඉඩ ලබාදී ඇති බැවින් පලය ඇසුරුකොට ඇති කටයුතු හෙවත් කම්ම යැයි කියනු ලබයි. **නාමසන්නිස්සිතං රූපං** කොටස් පහකින් සැදි රූපය නොසිඳී පැවැත්මෙන් නාමය ඇසුරුකොට පවත්නා රූපය යැයි කියනු ලබයි. **රූප** **සන්නිස්සිතං නාමං** කොටස් පහකින් වූ නාමරූපය නොමිදී පැවැත්මෙන් රූපය ඇසුරුකොට ඇති නාමයැයි කියනු ලැබේ.
**සවන්ති සබ්බධී සොතා** රූප ආදී සියළු තන්හි තණ්හාව මුල් වූ දියදහරා ගලයි. **කිං නිවාරණං** ඒවා වැළැක්වීම කවරේද? රැකවරණය කුමක්ද? **සංවරං බ්‍රෑහි** ඒවා වැළැක්වීමට අදාළවන හික්මීම ගැන පැවසුව මැනවි. එයින් ඉතිරි සියළු දෙයෙහිම නැතිකිරීම විමසයි. **කෙන සොතා පිථියරෙ** කිනම් ආකාරයකින් ඒ දියදහරා (නොගලන ලෙස) අවුරා වසනු ලබයිද, සිඳ දමනු ලබයි. එයින් මුළුමනින්ම (ඉතිරි නොකොට) නැතිකරන අයුරු විමසයි.
**සවන්ති** උපදිති. **ආසවන්ති** යටිගම් බලා ගලති. **සන්‍දන්ති** ගලාබසිමින් පවතී. නැවත නැවතත් පවතී.
**සති තෙසං නිවාරණං** මනා අවබෝධයෙන් යුතුව, (විදසුන් ලෙසින්) යහපත් අයහපත් දෙයෙහි සොබාවය විමසා බලන සිහිය ඒ දියපහරවල වැළැක්වීම වේ. **සොතානං සංවරං බ්‍රෑමී**. එහෙයින් මම සිහිය, ඒ දියපහරවල වැළැක්වීම යයි කියමි යන අදහසයි. **පඤ්ඤායතෙ** **පිථියරෙ** රූප ආදියෙහි සදා පැවැත්මක් නැතැයි වැටහීමෙන් පැතිර යන මගපල නුවණින් ඒ දියපහරවල් හැම අයුරින්ම (ගලායාම) වළකනු ලබති.
**පච්ඡිජ්ජන්ති** මැනවින් සිඳ දමනු ලබති. **සමදුයංච** හටගැනීමට හේතුවද, **අත්‍ථංගමංච** හටගත් දෙයෙහි විනාසයට පත්වීම හෙවත් නැතිවීමද (නැතහොත්) හටනොගත් දෙයෙහි හටනොගැනීම හෝ (නූපන් දෙයෙහි නූපන් බව) **අස්සාදංච** ඇතිවන පලවිපාක ද, **ආදීනවංච** (එහි ඇති) දෝස හෙවත් වැරදි ද **නිස්සරණං ච** (එයින්) නිදහස් වීමද,
**පඤ්ඤාචෙවා** පැන ඇසූ ගාථාවෙන් ඔබ විසින් (බුදුරදුන් විසින්) කී පරිදි යම් නුවණක් ද සිහියද ඉතිරිව ඇති නාමරූපද යන මේ සියල්ල කෙසේ නැතිවේදැයි (අජිත නම් වූ) මා විසින් විමසන ලද පැනයට පිළිතුරු) දෙනු මැනවැයි කෙටියෙන් මෙසේ අරුත් දතයුතුය.
**කත්‍ථෙතං නිරුජ්ඣති** ඒ නාමරූපය නැත්තේ කොතැන්හි ද? **වූපසම්මති** නිවේ, **අත්‍ථංගච්ඡති** අභාවයට යයි. **පටිප්පස්සම්භති** සංසිඳේ.
පිළිතුරු ගාථාවෙහි යම් ආකාරයකින් පඤ්ඤාසති හෙවත් සිහිනුවණ නමින්ම සඳහන් වන හෙයින් ඒ ගැන වෙනම නොකියන ලදී. මේ එහි කෙටි අරුතයි. ‘අජිත, ඔබ නාමයද රූපයද මුළුමනින්ම නැතිවන්නේ කොතැනදී දැයි, යම් පැනයක් මගෙන් ඇසුවෙහිද? ඒ ගැන ඔබට කියමි. ඒ ඒ තැන්හි විඤ්ඤාණය නැති කිරීම සමගම (ඉන් එහාට) නොපවතී. **එත්‍ථෙතං උපරුජ්ඣති** එහි සිත නැතිකිරීමෙන් ඒ පැවතියා වූ සොබාවයද නැතිවේ.
එය **අභිසංඛාර විඤ්ඤාණස්ස නිරෝධෙන** සෝවාන් මගපල නුවණ හා එක්ව යෙදුණු කුසල අකුසල සිතිවිලිවලින් යුතු සිතෙහි (නැවත) හටගැනීමක් නොවන පරිදි නැති කිරීමෙන්, එහි තමාගේ යයි සිතා නොගත් (අනුපාදින්නක) හා තමාගේ යැයි සිතාගත් (උපාදින්නක) යනුවෙන් ඒ නැතිකිරීම දෙආකාරය. සෝවාන් මගින් සිවුවැදෑරුම් දැකීම් යුතු සැකය සහිත වූ සිත් පහ නැතිවේ. ඒවා රූප උපදවති. එය තමාගේ යැයි සිතා නොගත් රූප සමූහයයි. ඉදින් (තණ්හාදී) දිය පහරට පත් (තැනැත්තා) සෝවාන් මග නොවඩනා ලද්දේ නම්, ඒ සිත් පහ අරමුණු හයෙහි මතුව නැගී සිටින්නේ ය. සෝවාන් මග වූ කලී එබඳු සිත් මතුව නැගී සිටීම වළකාලමින්, සහමුලින් ඉවත් කරමින්, හට නොගන්නා බවට පත් කරන්නේ අනුපාදින්නක නිරෝධ නම් වේ. සකදාගාමි මගින් දැකීම් හතරකින් යුතු, සොම්නස් සහගත ලෙස දෙයාකාර වූ දළ ගතියෙන් යුතු කාමයෙහි ඇලීම හෙවත් කාමරාගය, නපුරු තරහ සිත් හෙවත් ව්‍යාපාද ලෙසින් වූ සිත් හය නැති වේ. අනාගාමි මගෙන් ඉතා මඳව හෝ ඉතිරිව ඇති කාමරාග ව්‍යාපාද ලෙස වූ ඒ සිත් හය නැති වේ. අරහත් මගෙන් දැකීම් හැර දැමූ, උඩඟු බව සහිත අකුසල් සිත් පහ නැතිවේ. එහි ඒ උතුමන් එම (සෝවාන් ආදී) මග නොවඩනා ලද නම්, ඒ සිත් අරමුණු හයෙහි මතුව නැගී සිටීමට පත්වන්නේය. ඒවා ඒ මග මතුව නැගී සිටීම වළකාලමින්, සහමුලින් ඉවත් කරමින්, හටනොගන්නා බවට පත් කරන්නේ අනුපාදින්නක නිරෝධ නම් වේ. මෙසේ අනුපාදින්නක නිරෝධය දතයුතුය. සෝතාපන්නව (එහෙත්) සෝවාන් මග නොවඩනා ලද විට, භවයෙහි ඉපදීම් (වාර) සතක් කෙළවර නොදක්නා සසර පැවැත්මෙහි උපදනා හේතු (තවදුරටත්) පවත්නේය. කවරහෙයින්ද? සසර බැඳීම් තුනක්, දැඩිව ගත් හැඟීම්, සැකය වැනි මේ කෙලෙස් පහ ඒ මග පල උපදවා ගැනීමෙන් ඉවතලනු ලැබේ.
දැන් සෝවාන් තැනැත්තාට ඉපදීම් හතක් කෙළවරක් නොදක්නා සසර පැවැත්මෙහි උපදනා හේතු පවත්නේ කොතැනද? මෙසේ සෝවාන් මගපලය, ඒ උපදනා හේතු පැවැත්ම නොපවත්නා බවට පත්කිරිම - එහි නැතිකිරීම හෙවත් උපාදින්නක නිරෝධය නම් වේ. ඉදින් සකදාගාමි මග යන්නාට, සකදාගාමි මග නොවඩනා ලද්දේ නම්, ඉපදීම් (වාර) දෙකක් හැර, පස් වාරයක් උපදනා හේතු පවත්නේය. කවර හෙයින්ද? එහි පැවැත්මට කරුණු ඇති බැවිනි. දළ ගතියෙන් යුතු කාමරාගය, දළ වූ දැඩි ගැටුම් සහිත කෝපය යන සසර බැඳීම් හා දැඩි වූ කාමරාග - කෝප සහගත දැඩි ඇලීම් යන මේ සිවු කෙලෙස් ඒ මගපල උපදවා ගැනීමේදීම ඉවතලනු ලැබේ.
දැන් කොතැනින්, සකදාගාමී තැනැත්තාට ඉපදීම් වාර දෙක හැර පස්වාරයක් උපදනා හේතු පවත්නේද මෙසේ සකදාගාමී මගපලය, ඒ උපදනා හේතු - පැවැත්ම නොපවත්නා බවට පත්කිරීම - එහි නැතිකිරීම හෙවත් උපාදින්නක නිරෝධ නම් වේ. ඉදින්, අනාගාමී තැනැත්තාට, අනාගාමී මග නොවඩනා ලද්දේ නම්, එක්වරක් හැර, දෙවන වර උපදනා හේතු පවත්නේය. කවර හෙයින්ද? එහි පැවැත්මට කරුණු ඇති බැවිනි. ඉතා මඳ වූද, කාමරාගය හා ඉතා මඳ වූද ගැටුම් සහගත කෝපය යන සසර බැඳීම් හා ඉතා මඳ වුවත් ඇතිවන කාමරාග කෝප සහගත ඇලීම යන මේ සිවුකෙලෙස් ඒ මගපලය උපදවා ගැනීමේදීම ඉවතලනු ලැබේ.
දැන් අනාගාමී තැනැත්තාට එක් ඉපදීම් වාරයක් හැර, දෙවන වර උපතක් ඇතිවීමට හේතු පවත්නේ කොතැනින්ද? මෙසේ අනාගාමී මගපලය, ඒ උපදනා හේතු පැවැත්ම නොපවත්නා බවට පත්කිරීම උපාදින්නක නිරෝධ නම් වේ. ඉදින් අර්හත් මග යමින්, අර්හත් මග නොවඩනා ලද්දේ නම්, රූප අරූප ලෝකවල උපදනා හේතු පවත්නේය. කවර හෙයින්ද? එහි පැවැත්මට කරුණු ඇති බැවිනි. රූප අරූප ලෝකවල ඇල්ම, මානය, උඩඟු නොසන්සුන් බව නොදැනීම හා මානයෙහි ඇලීම, භව ගමනෙහි ඇලීම, නොදැනීමෙහි ඇලීම යන කෙලෙස් අට ඒ මගපලය උපදවා ගැනීමේදීම ඉවතලනු ලැබේ.
දැන් කෙලෙසුන් නැතිකළ උතුමාට) නැවත ඉපදීමක් ලැබීමට හේතු පවත්නේ කොතැනද? මෙසේ අර්හත් මගපලය (මතු) ඉපදීමට හේතු නොපවත්නා බවට පත්කිරීම - එහි නැති කිරීම උපාදින්නක නිරෝධ නම් වේ.
මෙහිදී සෝවාන් මගපලය. අපායවල උපත ලැබීම වළකයි. සකදාගාමී මගපලය සුගතිකාම භවයක එක් කොටසක උපත ලැබීම වළකයි. අනාගාමී මගපලය කාමභවවල උපත ලැබීම වළකයි. අර්හත් මගපලය රූප ලෝක, අරූප ලෝක හා සියළුම තන්හි වළකිනු ලබතියි කියති. මෙසේ උපාදින්නක නිරෝධය දතයුතුය.
එහිදී ‘අභිසංඛාර විඤ්ඤාණස්ස නිරෝධෙන’ (කායික, වාචසික, මානසික ලෙසින්) ‘කම්ම රැස්කිරීමේ සිතක් ඇති නොවීමෙන්’ යනුවෙන් ඉපදීමට හේතුවන කරුණු නැතිකිරීම හෙවත් අනුපාදින්නක නිරෝධය දක්වනු ලැබේ. **‘යෙ උප්පජ්ජෙය්‍යුං නාමං ච රූපං ච එත්‍ථෙතෙ නිරුජ්ඣනිති’ **යම් නාමයක්ද රූපයක්ද හටගන්නේ නම්, එය එතැනදීම නැතිවේ’ යන්නෙන් උපාදින්නක නිරෝධය දැක්වේ.
එහි **සත්තභවෙ** **ඨපෙත්‍වා** කාමභවයෙන් කාමභවයට සැරිසරන උපදනා වාර සත හැර, **අනමතග්ගෙ සංසාරෙ**
(රූප ආදී) සමූහයකගේද (පඨවි ආදී) ධාතු කොටස්වලින්ද, (ඇස් ආදී) ආයතන (ඉඳුරන්) හා පිළිවෙලින් බැඳුණු, නොනැසී පවත්නා සොබාවය සසර යැයි කියනු ලැබේ.
මෙසේ හඳුන්වනු ලැබූ සසර නම් වූ වටරවුම තුළ යම් කෙනෙකු ඉපදෙන්නේ නම්, **නාමංච රූපං ච** ඛන්‍ධ හෙවත් සමූහ හතරකින්ද නමකින් හැඳින්වීමද - පඨවි ආදී කොටස්වලින් යුතු වෙනස්වන ගතිසොබා ඇතැයි කියන ලද රූපයද උපදිනු ලබන්නේය. **එත්‍ථෙතෙ නිරුජ්ඣන්ති** ඒ සෝවාන් මගපලෙහි ඒ නාමරූප සකස්වීම ඉපදීමට නොහැකි ලෙසින් නැතිව යන ආකාරයට පත්වෙති. **සකදාගාමි මග්ග ඤාණෙන** එහි උපත ලබන අයුරින් එක්වරක් මේ ලොවට එතියි යන අදහසින් සකදාගාමි වේ. එම මග සකදාගාමි මග්ග නම් වේ. ඒ මග පිළිබඳ වූ නුවණින් යුතු, **ද්වෙ භවෙ ඨපෙත්‍වා** කාමලෝකවල උපදනා වාර දෙකක් හැරදමා, **පඤ්චසු භවෙසු** ඉතිරිව ඇති උපදනා වාර පසෙහි **එත්‍ථෙතෙ නිරුජ්ඣන්ති** මෙහිදී සකදාගාමි පලයට පත්ව, ඒ උපදනා අයුරු (පෙර) කියා ඇති පරිදි නැති කරනු ලබති. **එකං භවෙ ඨපෙත්‍වා** ඉතා උසස් රූපී ලෝකවල හෝ අරූපී ලෝකවල එක් වරක් උපත ලැබීම හැර, **රූප ධාතුයා වා නාරං ච රූපංච** රූප ලෝකයෙහි නාමරූප ඇති බවද අරූප ලෝකයෙහි නාම (පමණක්ම) බවද, **එත්‍ථතෙ** **නිරුජ්න්‍ධන්ති** මෙහි අනාගාමි බවට පත්වීමෙන් එම නාමරූප කියා ඇති පරිදි නැතිකරනු ලබති.
**අරහතො** කෙලෙස්වලින් දුරු වූ බැවින් ‘අරහා’ යනුවෙන් නම් ලද කෙලෙස් දුරුකරන ලද (උතුමාට) **අනුපාදිසෙසාය** එහි මම, මගේ යැයි (හැඟීම) දැඩි ලෙස අල්ලා ගනු ලබන බැවින් උපාදි සිරුර ඉතිරිව ඇති බැවින් උපාදිසෙසො, සිරුර සමග - සිරුර සහිතව පවත්නා බැවින් සඋපාදිසෙසො, ඒ සිරුර නොමැති බැවින් අනුපාදිසෙස නම් වේ. මේ වනාහී අනුපාදිසෙස පිරිනිවනයි. **නිබ්බායන්තස්සා** ගින්න ඇවිලීමට දර ආදි ඉන්ධන නොමැතිව නිවී යන්නා සේ (තවදුරටත්) නොපවතින සේ, **චරිමවිඤ්ඤාණස්ස** **නිරොධෙන** මෙහි හුස්ම ගැනීම, හුස්ම හෙළීම නැවතීමේදී සසර හැසිරීම, දැහැන්හි හැසිරීම හා මරණය (චුති) යන කරුණු තුනම අවසන් වේ. කාමලෝකවල (උපත ලද විට) හුස්ම ගැනීම හා පහත හෙළීම පැවතියද, රූප අරූප භවයන්හි නොපවතී. එහෙයින් ඒ භවචරිම නම් වේ. දැහැන්වලදී පළමුවන දැහැනෙහිම පවතී. සිවුවන දැහැනෙහි නො පවතී. එහෙයින් එය ඣානචරිම නම් වේ. යම් කෙනෙක් වනාහී චුති සිතට පෙරටුව දහසය වන සිත ඉපදීමත් සමගම වූවෝද, ඔවුහු චුතිසිත සමගම නිරුද්ධ වෙති. මේ චුතිචරිම නම් වේ. මේ මෙහිදී අවසන් (ඉපදීම) බව අදහස් වේ. කිසියම් බුදුවරු හෝ පසේ බුදුවරු හෝ මගපල ලත් උතුම් සාවකයෝ හෝ යටත් පිරිසෙයින් කුරාකුහුඹුවකු පිළිබඳව භවංග සිතින්ම දුකෙහි ඇත්ත හෙළිදරව් නොකොට කළුරිය කරති. එහෙයින් ඒ අවසන් හුස්ම (විඤ්ඤාණය) නැති කිරීමෙනි. චුති සිතෙහි අවසානය යන අරුතයි.
**පඤ්ඤාච සතීච නාමංච** මෙයින් අරූප සමූහ සතර පිළිබඳ වටහාගත යුතුය. **රූපංච** මෙයින් සතර මහා භූත කොටස් ද උපාදා රූප විසිහතරද වටහාගත යුතුය. මීළඟට එහි නැතිවන ආකාරය දක්වමින් **‘විඤ්ඤාණස්ස නිරොධෙන එත්‍ථ‍ෙතං උපරුජ්ඣති”** යනුවෙන් විඤ්ඤාණය නැතිවීමෙන් එය එහිම වනසනු ලැබේ යැයි වදාළහ. එහි **විඤ්ඤාණං** චරිම, අභිසංඛාර යැයි දැක්වේ. කම්ම රැස්කිරිමේ හෙවත් අභිසංඛාර විඤ්ඤාණය නැතිකිරීමෙන් එය එහිම වැළකේ. (නිවෙන) පහන් දැල්ලක් සේ (කොතැනට ගියේදැයි) කතා කළ නොහැකිය. අවසන් හුස්මෙහි නැවත හටගැනීමට හේතු නොමැති බැවින් - නැවත නූපදනා ලෙසට වැළකීමෙන්, නැවත නූපදනා ලෙසම සංසිඳේ.
මෙපමණකින්ම ‘දුක මහත් බයක් වේ’ යැයි **‘දුක්ඛමස්ස මහබ්භයං’** දුකෙහි නිබොරු බව පහදන ලදී. ‘යම් (තණ්හාදී) දියපහරවල් - ‘**යානි සොතානි**’ යන්නෙන් දුක ඇතිවන හේතුවෙහි නිබොරු බවත්, ‘පඤ්ඤායෙතෙ පිථියරෙ - ‘තියුණු නුවණින් වසනු ලැබේ’ මෙයින් දුක නැතිකිරිමේ මගෙහි නිබොරු බවත්, ‘අසෙසං උපරුජ්ඣති’ මුළුමනින්ම වළකනු ලැබේ’ මෙයින් දුක නැතිකිරීමේ නිබොරු බවත් යන සිවුසස් පිළිබඳව ඇසුවත්, උතුම් රහත්බව අවබෝධ නොකොට, යළිත් රහත්මගට පවූ හා ඒ පිළිවෙත පිළිපදින්නන් ගැන විමසමින් **‘යෙච සංඛාත ධම්මාසෙ’** යන ගාථාව කීය. එහි **සංඛතධම්මා** කිසිවක් තිර නැතැයි සළකා (අනිච්ච) මැනවින් විමසිය යුතු කරුණකි. රහත් උතුමන්ට එය සමාන වදනකි. **සෙක්ඛා** සිල් ආදිය රැකීමෙන් සංවරයට පත්වන ඉතිරි අරිය පුද්ගලයන්ය. **පුථූ** (ඒ ඒ දේවලට) ඇලී ඇති බොහෝ ජනයා, **තෙසං මෙ** **නිපකො ඉරියං පුට්ඨො පබ්‍රෑහි.** එම රහත් මගට පත් හා ඒ මග පිළිපදින්නන්ගේ පිළිවෙත, වියත් වූ මැනවින් කරුණු දන්නා හෙවත් පණ්ඩිත වූ ඔබගෙන් විචාරන ලදින් පැවසුව මැනවි.
**තෙසං ඛන්‍ධා සංඛාතා** ඒ උතුමන්ගේ රූපාදී සමූහ (නැවත) පිළිසිඳ ගැනීමකින් තොර බවත්, හෝ කෙටිකොට ඇති බවත් දෙසන ලදී. ධාතු කොටස් පිළිබඳවද එසේය. **ඉරියං** යෙදෙන අයුරු, **චරියං** කටයුතු කිරිමයි. **වුත්තිං** පවත්නා අයුරුයි. **ආචාරං** මනා හැසිරිමයි. **ගොචරං** සිවුපසය, **විහාරං** ඉරියවු පැවැත්ම, **පටිපදං** විදසුන් ලෙසින් නුවණින් විමසා බැලීමයි.
ඉක්බිති භාග්‍යවතුන් වහන්සේ, මගපලයෙහි හික්මෙනු කැමැත්තෙකු විසින් කාමයෙහි දැඩි ඇල්ම වැනි කෙලෙස් දුරුකළ යුතු බව අජිතට පහදමින්, ‘කාමෙසු’ ගාථා අඩකින් එම හික්මිය යුතු පිළිවෙත වදාළහ. එහි අරුත නම්, ඒ ඒ දේවලට ඇළුම් කිරීමේදී කෙලෙස් ලෙසින් එහි දැඩිව ගෙන නො ඇලෙන්නේ ය. කයෙන් වන දුසිරිත් ආදියෙන්ද, මනස කළඹන අපිරිසිදු දේවල් ඉවත හැරීම **මනසා නා විලොසියා** යනුයි. රහත්බවට පත් උතුමා සියල්ල තිරව නොපවත්නා ලෙස (අනිච්ච) හේතු නිසා එක්වී සකස්වන - ඇතිවන සියළු දෙයෙහිම (සංඛාර) පලවිපාක සසඳා බලන ලදින් ඒ සියළු කරුණු පිළිබඳව ඇති සැටියෙන් වටහාගැනීමේ හැකියාවෙන් (කුසලො) කයෙහි පැවතුම්, ගතිසොබා හා සිහි පැවතුම් ආදියෙහිද මැනවින් යුතුව, ‘මමය-මගේය’ යන හැඟීම් ආදිය බිඳින ලද බැවින් ‘භික්ඛු’ බවට පත්ව, සියළු ඉරියවු කෙරෙහිම මනාව පවතියි. එහෙයින් ‘කුසලො’ යන අඩ ගාථාවෙන් රහත්මග පිළිවෙත දැක්වෙයි.
**න ගිජ්ඣෙය්‍ය** ගිජු බවට පත් නො වන්නේ ය. **න පළිගිජ්ඣෙය්‍ය** ආසා කරන්නෙකු බවට පත් නො වන්නේ ය. **න පළිබුජ්ඣෙය්‍ය** ආසාවෙන් නො ඇලෙන්නේ ය.
**ආවිලකරෙ** **කිලෙසෙ පජහෙය්‍ය** සිත කළඹවමින්, මුසපත් කරවන, සිත තැවුලට පත්කරන කෙලෙස් දුරු කරන්නේ ය.
**සබ්බෙ ධම්මා අනත්තා** නිවන ඇතුළත් කොට කියන ලදී. **යං කිංචි** **සමුදය ධම්මං** යම් දෙයක හටගැනීමට පාදක වන කිසියම් හේතු සහිත බව.
**සහගාථා** **පරියොසානා** ගාථාව අවසන් වීමත් සමග, **යෙතෙ බ්‍රාහ්මණෙන සද්ධිං එකච්ඡන්‍දා** ඒ අජිත බමුණු සමග එකම ආකාර වූ යහපත් සමාන අදහස් ඇති යම් තැනැත්තන් (පිරිස). **එකප්පයොගා** කය සිත වචන හැසිරවීමෙහි එකම ආකාරව, **එකාධිප්පායා** සමාන අදහස් දරණ, එකම ආකාරයට කැමති යන තේරුමයි. **එකවාසනවාසිතා** පෙර බුදු සසුනෙහි ඔහු සමග බවුන් වඩනා ලද, **අනෙකෙසං** **පාණසහස්සානං** නොයෙක් දහස් ගණන් දෙව් මිනිස් සත්වගට, **විරජං වීතමලං** රාගාදී (කෙලෙස්) දූවිලි රහිත, රාගාදී (කෙලෙස්) කිලිටි රහිත,
**ධම්මචක්ඛුං** මෙහි සෝවාන් මගපල අදහස් වේ. අන් තැනකදී (ඊට) පසුව ලබන මගපල තුනට (පත්වේ) එයට සුදුසු කරුණු දක්වනු පිණිස ‘යම්කිසි දෙයක් හේතු සහිතව හටගනීද, ඒ සියළුම දේ නැතිවී යන සොබාවය ඇතැයි ‘යං කිංචි සමුදයධම්මං සබ්බන්තං නිරොධ ධම්මං’ කීය. එය නිවන අරමුණුකොට (ඊට අදාල) කටයුතු ලෙස, හේතු නිසා හටගත් මේ සියළුම දේ පිළිබඳ අවබෝධය ලබයි. **කස්සච පන බ්‍රාහ්මණස්ස** **අනුපාදාය චිත්තං විමුච්චති** ඒ අජිත බමුණාටද දහස් වූ අතවැසි පිරිසට ද තණ්හා කාමාදී කෙලෙස් අරමුණු නොගෙන (සෝවාන්) මගෙන් සිත (ඒවායින්) මිදෙන අතර, සුදුසු කල්හි (සෝවාන්) පල ලැබ (ඒවායින්) මිදුණේය. **සහ අරහත්තප්පත්තා** අරහත් පලයට පැමිණීමත් සමගම, ගරු අජිත උතුමන් සහ අතවැසි දහසකගේ අඳුන් දිවිසම්, ජටා (හැඳ සිටි) කෙඳි - පට්ටාවලින් වියන ලද ඇඳුම්, දියබඳුන තබන පාද තුනකින් තට්ටු ආදිය අතුරුදහන් වූහ. සියල්ලෝම ඉදුබලයෙන් පාසිවුරු දරා, දෑඟුල් පමණ කෙස් ඇතිව, ‘එව මහණ’ යැයි (වදාළ බුදුවදනින්) පැවිදි බවට පත්ව, භාග්‍යවතුන් වහන්සේට ඇඳිලි බැඳ නමදිමින් සිටියහ. පෙළෙහි අජිත තෙරුන් යැයි සඳහන් වේ. එහි **අන්‍වත්‍ථ පටිපත්තියා** යනු තමන් බලාපොරොත්තුව ලද පිළිවෙතින් නිවන ලද බව තේරුමයි. ඉතිරි සියළු කරුණු පැහැදිලිය. මෙසේ භාග්‍යවතුන් වහන්සේ අර්හත් බව කුළුගන්වමින් දේශනය නිම කළහ.
2. තිස්සමෙත්තෙය්‍ය සූත්‍ර‍ නිර්දේශ වර්ණනාව
**කොධ සන්තුසිතො** යනු දෙවන තිස මෙත්තෙය්‍ය සූත්‍ර විස්තරයයි. අජිත සූත්‍ර (දේසනය) නිමවූ කල්හී, ‘මරණය නැමති රජු නොදක්නා ලොවක් බලාපොරොත්තු වන්නේ කෙසේදැයි’ මෝඝරාජ විමසීම ඇරඹියේය. ඔහුගේ ඉඳුරන් (දහම් අවබෝධයට) සුදුසු පරිදි සකස්ව නොතිබූ බැවින්, භාග්‍යවතුන් වහන්සේ, ‘මෝඝරාජ, ඔබ පසුව විමසන්න, වෙනත් කෙනෙකුට විමසීමට ඉඩ දෙන්නැ’යි වැළකූහ. එවිට තිස්ස මෙත්තෙය්‍ය තම සැකය විමසමින් ‘කොධ...ආදී ගාථාව කීය. එහි **කොධ සන්තුසිතො** කවරෙක් මේ ලොවෙහි සතුටු වෙත්ද? **ඉඤ්ජිතා** දැඩි ආසා හා දැඩිව වැළඳගත් හැඟීම්වලින් කවන, **උභන්තමභිඤ්ඤාය** දෙකෙළවර (මුල-අග) දැන, **මන්තා න ලිප්පති** නුවණින් නොඇලෙයි.
**පරිපුණ්ණ සංකප්පො** කෙලෙසුන් දුරුකිරීම ආදී සිතිවිලිවලින් පිරිපුන් බලාපොරොත්තු ඇති.
**තණ්හා ඉඤ්ජිතං** දැඩි ආසාවෙන් සැලෙන, දැඩිව ගත් හැඟීම්වලින් සැලෙන බවද මේ අයුරිනි. කාමිඤ්ජිතං කෙලෙස් කාමයන්ගෙන් සැලෙන, දඟලන, කම්මිජිතං යනුවෙන්ද වචනයකි. එය නුසුදුසුය.
උසස් තැනැත්තා **මහා** **පුරිසො**, උතුම් තැනැත්තා **අග්ග පුරිසො**, මූලික තැනැත්තා **සෙට්ඨ පුරිසො**, ලාමක ඔතෑනි නොවූ තැනැත්තා **විසිට්ඨපුරිසො**, දෙටු තැනැත්තා **පාමොක්ඛ පුරිසො**, පහත් ගති නැති තැනැත්තා **උත්තම පුරිසො**, පුද්ගලයන් අතර, (උසස් ගුණයෙන්) කෙළවරට ගිය තැනැත්තා **පධාන පුරිසො**, සියල්ලන් කැමතිවන තැනැත්තා **පවර පුරිසො**.
**සිබ්බනි මච්චගා** දැඩි ආසාව - තණ්හාව ඉක්මවා සිටියේ, **උපච්චගා** ඉක්මවා ගියේය.
ඔහුට ඒ කරුණු පහදා දෙමින් භාග්‍යවතුන් වහන්සේ ‘කාමෙසූ’ ආදී ගාථා දෙක වදාළහ. එහි **කාමෙසූ බ්‍රහ්මචරියවා** කාමය නිමිතිකොට බඹසර හැසිරීම හෝ කාමයන්හි පලවිපාක දැක, මග බඹසර හැසිරීමෙන් යුතු වූයේ යැයි කියන ලදී. මෙපමණකින් සතුට දැක්වීය. තණ්හා නැතිවීම ආදීකොට **අනෙජනං** (එජා යනු තණ්හාවට නමකි.) **සංඛාය නිබ්බුතො** තිර නැති බව විමසමින් රාගාදී (ක‍ෙලෙස් ගිනි) නිවීමෙන්, නිවුණු බවට පත්ව, අයහපත් දේ හැර, යහපතටම ගිය **ආරති** ඇලීම දුරින්ම දුරුකොට **විරති** ඒ ඇලීම හැර **පටිවිරති** නැවත නැවත (විමසමින්) ඒ ඇලීම හැර, **වෙරමණි** නොකර සිටීම (තණ්හා පලිගැනීම් නැතිකිරීම), **අකිරියා** කටයුතු හැරදැමීම, **අකරණං** නොකිරීම, **අනජ්ඣාපන්ති** (වරදකට) පත් නොවෙමින්, **වෙලා අනතික්කමො** සීමා නොඉක්මවමින්, ඉතිරි කරුණු ඒ ඒ තන්හි කියා ඇති බැවින් පහසුය.
මෙසේ භාග්‍යවතුන් වහන්සේ මෙම සූත්‍රයද අර්හත් බව කුළුගන්වමින් දෙසූහ. දේසනාව අවසන මේ බමුණාද අතවැසි දහසක් පිරිස සමග අර්හත් පලෙහි පිහිටියේය. තවත් දහස් ගණනකට දහම් ඇස පහළ විය. ඉතිරි කරුණු පෙර පරිදිමය.
3. පුණ්ණක සූත්‍ර‍ නිර්දේශ වර්ණනාව
තුන්වන පුණ්ණක සූත්‍ර විස්තරයයි. ‘අනෙජං’ යනුවෙන් (ඇරඹෙන) මෙම සූත්‍රයද පෙර පරිදිම මෝඝරාජගේ (ඉල්ලීම) පිළිකෙව් කොට වදාරන ලදී. එහි **මූල දස්සාවි** අකුසල් මුල් ආදිය දකින, **ඉසයො** ඉසිවරු නම් වූ ජටිලයෝ, **යඤ්ඤං** දිය යුතු දෙයක්, **අකප්පයිංසු** සෙවූහ.
**හෙතු දස්සාවී** සියළු කරුණු දකින, සමාන වදනකි. කරුණු නම්, යම් අයුරකින් ඵලය පිණිස පවතීද එහෙයින් හේතු යැයි කියනු ලැබේ. එහෙයින් ඒ ඵලය පෙන්වා දෙයි. ‘එසේනම්, ඔහු අල්ලා ගනිවු’ යැයි (ඒ කරුණෙහි) පිහිටුවන්නාක් මෙනි. එහෙයින් නිදාන හෙවත් එය හේතුකොටගෙන යන අදහසයි. ‘හටගැනීම දකින’ හෙවත් සම්භව දස්සාවී ආදී වචන පහ ගැනද කී පරිද්දෙනි. යම් හෙයකින් එය හේතුවෙයිද, පවතීද, එහි ඵලය අනුව එයින් හටගනීද උපදීද එහෙයින් හේතුවද, හටගැන්මද කියනු ලැබේ.
**යා වා පනඤ්ඤාපි කාචි සුගතියො** සතර අපායෙන් මිදුණු උත්තර මාතා ආදී ඉසුරුමත් නොවූ දිළිඳු මිනිසුන් ද - ආහාරපාන දුලබ වූ දුකින් පීඩිත වූවන් දත යුතුය. **යා වා පනඤ්ඤාපි** **කාචි දුග්ගතියො** යමරජු, නාග, ගුරුළු, මළවුන් ආදීහු මහ ඉඳිමතුන් සැළකේ. **අත්තභාවාහි** **නිබ්බත්තියා** (නිරය, තිරිසන්, ප්‍රේත) තුන් තැන්හී පිළිසිඳ ගැනීම් ලෙසින් සිරුරක් (අත්තභාව) ලබනු පිණිස, **ජානාති** සියල්ල දන්නා නුවණින් දැනගනී. **පස්සති** හාත්පස දකින ඇසින් බලයි.
**අකුසලා** නොහැකියාවෙන්, අයහපතෙහි යෙදෙතැයි **අකුසලභාගියා** අයහපත් පැත්තට යොමුවේ යැයි **අකුසල පක්ඛිකා** ඒ සියල්ලක්ම නොදැනීම හෙවත් අවිජ්ජා මුල් වූ කරුණු වෙතැයි **අවිජ්ජා මූලකා**, නොදැනීමෙන්ම සැරිසරමින්, එහිම මැනවින්, (තදින්) බැස ගනිති. එහිම ගමන් කරතියි - **අවිජ්ජා සමොසරණ, අවිජ්ජා** **සමුග්ඝාතා** යනු අරහත් මගෙන් අවිජ්ජාව නසන ලදුව, **සබ්බෙ තෙ සමුග්ඝාතං ගච්ඡන්ති** කියන ලද පරිදි අකුසල කරුණු සියල්ලම නසන ලද බවට පැමිණෙති.
**අප්පමාද මූලකා** සිහියෙන් යුතුව (යහපත් දෙයෙහි) නොපමා වීම මූලික කරුණ සේ සැළකේ. **අප්පමාද සමොසරණ** නොපමා වීමෙහි මැනවින් බැස (යෙදී) එහිම ගමන් කරති. **අප්පමාදො තෙසං** **ධම්මානං අග්ගමක්ඛායති** තමා කාමාවචර ලෝකයෙහි මෙන් සිවු බඹතලයෙහි පිහිටීමෙන් උසස් සේ උපත ලදුව.
**අලමත්තො** සමත් වූ, **මයා පුච්ඡිතං** මා විසින් විමසන ලද, **මහස්සෙ තං භාරං** ඒ පැමිණි බර, (අසන ලද පැනය විසඳීම) උසුලනු මැනවි. **ඉසයො** ඉසිවර පැවිද්දන් පැවිදි වූ කිසියම් කෙනෙක්, ඉසිපබ්බජ්ජා පබ්බජිතා යැයි ද පාඨයකි.
**ආජීවක** **සාවකානං ආජීවිකා දෙවතා** යමෙක් ආජීවිකයන්ගේ වචන අසත්ද, කීකරුව ඇහුම්කන් දෙත්ද ඔව්හු ආජීවික සව්වෝ වෙති. එම ආජීවික සව්වන් දෙනු ලබන දේවල් ආජීවිකයන් පිළිගනු ලබත්ද, ඔවුන් ආජීවිකා දේවතාවෝය. අදාල වන හැමතන්හිම මේ අයුරුය. **යෙ යෙසං දක්ඛිණෙය්‍යා** දිසා කෙළවර සිටින යම් ආජීවිකාදීන්ට ඒ ඒ කැත් කුලවතුන් දෙනු ලබන දේවල් (පිළිගැනීමට) සුදුසු බව ලබත්ද, **තෙ තෙසං දෙවතා** ඒ ඒ ආජීවිකාදීහු ඒ ඒ කැත් කුලවතුන් ආදීන්ගේ දේවතාවෝ වෙති.
**යඤ්ඤං එසන්ති** දිය යුතු දෙයක් කැමති වෙති. **ගවෙසන්ති** බලා සිටිති. **පරියෙසන්ති** උපදවති. **යඤ්ඤා වා එතෙ පුථූ** ඔවුන්ට දීමට සුදුසු දේ බොහෝය. **යඤ්ඤයාජකා වා** දිය යුතු දේ සකස් කරනු ලබන්නන් හෝ දීමට සුදුසු බොහෝ දේ හෝ, **එතෙ පුථූ** සුදුසු දෙයම දිය යුතු බව හෝ, දීමට සුදුසු බොහෝ දේ හෝ සවිස්තරව දැක්වීමට ‘කථං යඤ්ඤවා එතෙ පුථූ’ ආදී ලෙසින් දැක්වීය.
**ආසිංසමානා** රූප ආදිය පතමින්, **ඉත්‍ථත්තං** මේ දේ පතමින්, මිනිස් භවය ආදිය කැමති බව කියන ලදී. **ජරංසිතා** ජරාව ඇසුරුකොට, ජරාව මුල්කොට සියළු සසර දුකම කියැවේ. ඒ සසර දුක ඇසුරින්ම එයින් මිදීමක් නොමැතිවම කල්පනා කරතියි දක්වයි.
**රූප පටිලාභං** **ආසිංසමානො** පැහැපත් රූසිරි සැප ලැබීමට පතමින්, හඬ ඇසීම ආදියෙහිද මේ අයුරින් (දතයුතුය) **ඛත්තිය මහාසාලකුලෙ අත්තභාව පටිලාභං** සැප සම්පත් ඇති කැත්කුල ආදී මහසල් කුලවල උපත ලැබීමේ බලාපොරොත්තුව පිළිසිඳ ගැනීමට පතමින්, බමුණු මහවල් කුලවලටද මේ අයුරිනි. **බ්‍රහ්මකායිකෙසු දෙවෙසු** මෙහි මුල් කොටස උදෙසා (උසස් බවින්) කියන ලදී. **එත්‍ථ** කැත්කුල ආදියෙහි,
**ජරංසිතා** ජරාව ඇසුරුකොට බ්‍යාධිනිස්සිතා (රෝග ඇසුරුකොට) මේ ගැනද ඒ අයුරින් සැළකිය යුතුය. මේ අයුරින් සියළු සසර දුක මුළුමනින්ම දක්වන ලදී. ‘භගවත් නිදුකාණන් වහන්ස, කෙසේ ඔව්හූ යාගයෙහි නොපමා වූවෝ, ඉපදීම හා ජරාව ඉක්මවූවාහුදැ’යි’
**‘කච්චි සු තෙ භගවා යඤ්ඤපථෙ අප්පමත්තා අතාරුං ජාතිංච ජරංච මාරිස’** මෙහිදී යාගය හා යාග පැවැත්වීම (ගැන අසයි) කෙසේ ඔව්හූ යාගයෙහි යෙදී කල්පනා කරමින් සසර දුකින් එතර වූවාහුද?
**යෙපි යඤ්ඤං යජන්ති** දීමට සුදුසු දේ දෙමින් යම් කෙනෙක් යාග කරති. **පරිච්චජන්ති** (ආසා හැර) තෑගි කරති. බෙදා දෙති.
**ආසිංසන්ති** රූසිරි ලැබීම ආදිය පතති. **ථොමයන්ති** මනාව - පිරිසිදුව දෙන ලදැයි ආදී ලෙසින් යාග කටයුතුවලට පැසසුම් කරති. **අභිජප්පන්ති** රූසිරි ආදිය ලැබීම පිණිස සිතා කතා කරති. **ජුහන්ති** දෙති. **කාමාභිජප්පන්ති පටිච්ච ලාභං** රූසිරි ලැබීම පිණිස නැවත නැවත ඒ කැමැත්ත ඉටුකර ගැනීමට පතති. අහා! මෙය අපටම ඒකාන්තවම විය යුතුයැයි පවසති. එහි තණ්හාව වැඩිවන සැටි කී අයුරුයි. **යාජයොගා** යාගයෙහි (දීමෙහි) ඇළුණු, **භවරාග** **රත්තා** මෙසේ මේ දේවල් සසර (මතු) බලාපොරොත්තුවෙන්, සසරෙහි ඇලී (කැමති තැනකම) ඉපදීමටම ඇලෙමින්, **නාතරිංසු** ඉපදීම ආදී සසර දුකින් එතර නොවූහ.
**යඤ්ඤං වා ථොමෙන්ති** දීමෙහි හෝ පැසසුම් කරති. **ඵලං වා රූප** ආදිය ලැබීමට **දක්ඛිණෙය්‍ය වා** ඉපදෙන කුලයෙහි උසස් බව ආදිය **සුචිං දින්නං** මනාකොට පිරිසිදුව දෙන ලද, **මනාපං** සිත කැමති කරන, **පණීතං** රස ගුණවත්, **කාලෙන** සුදුසු කල් පැමිණි. **කප්පියං** අකැප දේ හැර දෙන ලද, **අනවජ්ජං** දොස් රහිත, **අභිණ්හං** නැවත නැවත, **දදං චිත්තං පසාදිතං** දීමෙහි දී ආසාව හැර දැමීමේ සිතින්, පැහැදුණු සිතින්, **පසංසන්ති** පැසසුම් කරති, **කිත්තෙන්ති** ගුණ පළ කරති. **වණ්ණෙන්ති** ගුණ කියති. **පසංසන්ති** සතුටට පත් කරති.
**ඉතො නිදානං** මේ මිනිස් ලොවෙහිදී දෙන ලද දේ හේතුකොට, **අජ්ඣායකො** (වේද) මතුරු (තම බසට) නඟමින්, **මන්තධරා** මතුරු කටපාඩමෙන් දරමින්, **තිණ්ණං** **වෙදානං** සෘග්, යජු, සාම වේද තුනෙහි තොල මැතිරූ පමණින්, පරතෙරට ගියේ, **පාරගු** නිඝණ්ඩු, කෙටුභ ද **සනිඝණ්ඩු කෙටුභාණං**, **නිගණ්ඩු** යනු ගස් ආදියට සමාන වචන දක්වන ශාස්ත්‍රයකි. **කෙටුභ** කවියන්ට උපකාරී වන, ඒ කටයුතුවලට උදව් වන දැනුමකි. අකුරු හා එහි බෙදීම් (වාග් විද්‍යා) **සාක්ඛරප්පභෙදානං**, අකුරු බෙදීම් යනු එහි නීති සහ නිරුත්ති හෙවත් පද මුලසිට සෑදෙන ආකාරය, **ඉතිහාසපඤ්චමානං** අථබ්බණ වේදය සිවුවැනි කොට, මෙසේ සිදුවිය. මෙසේ සිදුවිය යැයි කියා, මෙබඳු වචනවලින් යුතු පැරණි කතා ඇතුලත් ඉතිහාසය පස්වැනි කොට දත්, එම ඉතිහාසය පස්වැනි කොට.
පද මෙන්ම, එහි ඉතිරි වියරණ හදාරමින් දැනගනිති යනු **පදකා වෙය්‍යාකරණං, ලෝකායතං** විතණ්ඩවාද දැනුම, **මහාපුරිස** **ලක්ඛණං** බුදුවරුන් ආදී උතුම් තැනැත්තන්ගේ (සිරුරු) ලකුණු විස්තර වන පොත් දොළොස් දහසක පමණ දැනුමෙහි යම් තැනක දහසය දහසක ගාථා පදවලින් යුතු (කොටස) බුද්ධ මන්ත්‍ර නම් වූහ. එසේ මේ ලකුණින් යුතු වූවෝ බුදුවරු නම් වෙති. මෙයින් පසේ බුදුවරුන්, අගසවුවන්, අසූමහ සව්වන්, බුදුරදුන්ගේ මව, බුදුරදුන්ගේ පියා, උවටැන් කරන්නන්ගෙන් අගපත් තැනැත්තා, උවටැන් කරන්නියන්ගෙන් අගපත් තැනැත්තිය, සක්විති රජු වේ යැයි වෙසෙසින් (වෙන් වෙන්ව) හඳුනාගනු ලැබේ. **අන්වයා** (බමුණු සමය) දක්වන මෙම මහපුරිස් ලකුණුවල නොඅඩු වූ පිරිපුන් දැනුමෙන් අඩුවක් නොවෙතියි කියන ලදී. ඒවා අරුත් ලෙසින්ද, පොත් ලෙසින්ද නොවෙනස්ව පවත්වා ගැනීමට නොහැකිවීම ‘අවය’ නම් වේ. **වීතරාගා** රාගය නැතිකළ, එයින් අරහත් පල ලද බව කියන ලදී. **රාග විනයාය පටිපන්නා** මේ අරහත් මග පිහිටීමෙන්, **වීතදොසා** අනාගාමී පල පිහිටීමෙන්, **දොස විනයාය පටිපන්නා** එම අනාගාමී මග පිහිටීමෙන්, **වීතමොහා** අරහත්ඵල පිහිටීමෙන්, **මොහ විනයාය පටිපන්නා** අරහත් මග පිහිටීමෙන්, **සීල සමාධි** **පඤ්ඤා විමුක්ති සම්පන්නා** මේ සිවු ආකාර වූ, මෙලොවෙහි හා ලොවුතුරු බව මුසු සීලාදියෙන් යුතු, **විමුක්ති ඤාණදස්සන සම්පන්නා** මෙයින් සියළු දෙය විමසුම් නුවණින් දතයුතු යැයි (අදහසයි.) එයද මේ ලොවෙහිමය. **අභිජප්පන්ති** පතති, **ජප්පනති** නැවත බලාපොරොත්තු වෙති. **පජප්පනති** බොහෝ කලක් බලාපොරොත්තු වෙති. **යාගෙ යුත්තා** සුදුසු ලෙස දිය යුතු දේ දෙනු ලබන විට පිළිපදින අයුරු කියන ලදී.
**අථ ඛො චරහි** දැන් වෙන කවරෙක් (සසර) තරණය කළේ ද?
**සංඛයා** නුවණින් විමසා, **පරොපරානි** අනුන්ගේ ද, තමන්ගේ ද, අනුන්ගේ ජීවිතයද (අත්තභාව), තමාගේ ජීවිතයද (සසර පැවැත්ම) කියන ලදී. **විධූමො** කය දුසිරිත් ආදී දුම නැතිව **අනීඝො** රාගාදී දුක් නැතිව, **අතාරි සො** මෙබඳු තැනැත්තා අරහත් වේ. ඉපදීම, ජරාව තරණය කළේය.
**සකරූපා** තමාගේ රූපයෙන්, **පරරූපා** අනුන්ගේ රූපයෙන්, **කාය දුච්චරිතං විධමිතං** නසන ලදි.
**මානො හි තෙ බ්‍රාහ්මණා ඛාරිභාරො** යම්සේ බරින් යුතු කදක් කරෙන් ගෙන යනු ලබන විට, (පොළවෙන්) උඩට ඇතත්, (සම නොවූ තැන්හි) පා තබන, පා තබන විටදී පොළවෙහි ගැටෙන්නා සේ, ඉපදුණු විට,. මෙසේ කුල ගොත් ආදී මානය ඇතිවන කරුණු නිසා, ඔසවන ලද මානයෙන් ඒ ඒ තන්හි ඉසි බව උපදවා ගනිමින්, සතර අපාවල ගැලීමට ඉඩ සැලසෙයි. ‘බමුණ, මානය ඔබට බරින් පිරුණු කද යැයි’ එහෙයින් වදාළහ. **කොධො ධූමො** ඔබේ නුවණ නම් ගින්නට කෙලෙස් යන අරුතින් තරහ දුම මෙන් වෙයි. ඔහු එයින් කිලිටි වූයෙන්, නුවණ නැමති ගින්න බබලන්නේ නැත. **භස්මනි මොඝවජ්ජං** ගලායන බවක් නොමැති අරුතින් මුසාබස ‘අළු’ නම් වේ. යම්සේ අළුවලින් වැසුනු ගින්න බැබලීමක් නැත්තා සේ, බොරුවෙන් වැසී ඇති නුවණ දක්වයි. **ජිව්හා සුජා** යම්සේ රනින්, රිදියෙන්, ලෝහයෙන්, දැවයෙන්, මැටියෙන් වැනි එක් දෙයකින් සාදන ලද, යාගය පැවැත්වීමේදී යොදාගන්නා හැන්ද ඇත. මෙසේ මාගේ දහම් යාගය පැවැත්වීමේ දී පිරුණු දිව හැන්ද යයි කියයි. යම්සේ ඔබගේ යාග පවත්වන තැන ගංතෙර වන්නාක් මෙන්, දහම් යාගය පවත්වන තැන යන අරුතින් හදවත බබළන තැනයි. **අත්තා** සිත.
**ජාති** ඉපදීම ලෙසින් ජාති නම් වේ. මෙහිදී ඒ ඉපදීමේ පවත්නා සොබාවය, වෙන් වෙන් ලෙස හටගැනීම **සං ජාති** සං යන උපසග්ග පදයෙන් අරුත වැඩි කරන ලදී. (කුසට) බැසගැනීම **ඔක්කන්ති**, නොවූ ලෙස හටගැනීම අරුතින් **සංජාති**, පිරිපුන් ලෙසින් (කුසකට) බැසගැනීමේ අරුතින් **ඔක්කන්ති** එය බිජුවටින්, මවුකුසින් යුතු වෙයි. එය බිජුවටින්ද (නැතිනම්) වැදෑමහින්ද කුසට බැසගනී. බැසගනිමින්, පිවිසෙමින් මෙන් පිළිසිඳ ගනී. උපත ලැබීම යන අරුතින් **අභිනිබ්බත්ති** එය තෙත සහිත තැන්වලින් හා ඉබේ පහළවන ලෙසින් සිදුවේ. ඒවා අතරින් පෙනෙන ලෙසට (දැකිය හැකි ලෙසින්ම) ඉපදෙති. මේ පොදුවේ පිළිගෙන ඇති කතාවයි.
දැන් දහමෙහි මූලික අදහස (පරමත්‍ථ) අනුව දැක්වෙයි. රූපාදී සමූහයෝ පරමත්‍ථ ලෙසින් පහළ වෙති. (සම්මුතියට අනුව) පුද්ගලයෙකු ලෙස නොවේ. (න සත්තා) එහිදී **ඛන්‍ධානං** එකවොකාර භව නම් වූ (අසඤ්ඤ තලයෙහි) එකක් ලෙසද, චතුවොකාර භව නම් වූ (අරූප තල සතරෙහි) සතරක් ලෙසද පංචවොකාර භවයෙහි (මිනිස් ආදී) පහක් ලෙස ඇතිවන අයුරු දතයුතුය. **පාතුභාවො** උපතයි. **ආයතනානං** එහි ඒ ඒ තැන උපදනා ලබන (ඉඳුරන්) ඇතුලත් බව දතයුතුය. **පටිලාභො** ඒ නොසිඳී පැවැත්ම එම උපත ලැබීමත් සමගම වේ. ඒ වූකලී, ඒ ඒ භවයෙහි මුලින් ඇතිවන්නේ ජාති හෙවත් ඉපදීමයි. බාරදෙන, පවරා දෙන ගතියයි. (එනම්) අතීත භවයෙහි මෙහි මතුපිටට එන, පැමිණ සිටින ආකාරයයි. ඵලය ලෙසින් දුකින් පිරුණ බව හෝ වෙයි.
**ජරා** පවත්නා වූ සොබාවයි. **ජීරණතා** එහි ආකාරය, (ඊට පත්වන සැටි) දක්වයි. **ඛණ්ඩිච්චං** මුල පටන් තුන් කල්හි (බාල, තරුණ, මහළු) ඉකුත් වෙද්දී සිදුවන්නා වූ (සිරුරෙහි) ගතිසොබා දැක්වූ සැටියි. පසුව ගතිසොබා දෙකම දැක්වූ සැටියි. මෙහි ජරා යන මෙම පදයෙන් ඒ සොබාගතිය පෙන්වා දෙන ලදී. එහෙයින් මෙහි ඇති සොබාවය පැහැදිලිවම තහවුරු කරන ලදී. ජීරණතා හෙවත් දිරායන - ගෙවීයන ගතිය මේ අයුරින් දැක්වීමයි. **ඛණ්ඩිච්චං** මෙසේ කාලය ඉකුත්ව යද්දී, දත්වල, නියවල කැඩුණු ගතිය, හැලීම නිසා වන දෙයින්, **පාලිච්චං** මේ කෙස්, ලොම් පැසුණු බව, (සුදු පැහැවීම) නිසා ඇතිවන (සොබාව) **වලිත්තචතා** මේ මස් මැලවී (ජීව ගුණය පිරිහී) සමෙහි රැලි වැටුණු බව නිසා වන දේ පෙන්වා දෙන ලදී. එහෙයින් මෙහි බණ්ඩිච්චං ආදී ලෙස තුන්කල් ඉකුත්වීමේදී (සිරුරේ) කටයුතු දැක්වේ. ඒවායින් මෙම විකාර වන අයුරු දක්වන අටියෙන් ජරාව ගැන පැහැදිලිව කියන ලදී. යම්සේ ජලයට හෝ වාතයට හෝ ගින්නට හෝ තණකොළ - ගස් ආදිය බිඳුණු - කැඩුණු ආකාරය - දැන්වීමෙන් හෝ ගියමග (සිදුවූ දෙය) පැහැදිලි වුවත්, ඒ ගියමග ජලය ආදියෙන් එසේ නොපෙනේ. මැනවින් ඇස් හැර බැලූවත් කැඩෙන බවත්, ජරාවත් (එකවරම) පැහැදිලි නොවේ. ජරාව ඇසින් හඳුනාගත නොහේ.
**ආයූනො සංහානි ඉන්‍ද්‍රියානං පරිපාකො** මේ පදවලින් තුන්කල්හිම පැතිරී යන ජීවත්වන කාලය අවසන් වීමත්, ඇස් ආදී ඉඳුරන් මේරීමත් කියන ලද සොබාගතිය පැහැදිලිය. එහෙයින් පසුව ඇතිවන සොබාගති දෙක පැහැදිලි කරන ලදැයි දතයුතුය. එහි යම් ආකාරයකින් ජරාවට පත්වූ විට ආයු පිරිහේද, එහෙයින් ජරාව ජීවත්වන කාලය වනසනු ලබතියි එකිනෙක සබඳතාව පරිදි කියන ලදී. තුරුණු වියෙහි මනා පසන් ලෙසද සියුම්වද තම කටයුතු මැනවින් ඉටුකරනු සමත් ඇස් ආදී ඉඳුරන්, ජරාවට පත්වූ විට වයසින් වැඩී, කැළඹී, අවසඟව, රළුව තම කටයුතු ඉටුකර ගැනීමට නොහැකි බවට පත්වෙයි. එහෙයින් ඉඳුරන්ම වැඩී රිමට යතැයි, එකිනෙක සබඳතාවයෙන් කියන ලදී.
එය මෙසේ සඳහන් කළද, සියළු දෙයෙහිම ජරා බව පැහැදිලි ලෙසත්, සැගවී ඇති බවත් අනුව දෙආකාර වේ. එහි දත් ආදියෙහි ගැලවී යන, හැලෙන බව දක්නට ලැබීමෙන් රූප ධර්මතාවලද ජරාව හඳුනාගත හැකි බැවින් (පාකට ජරා) නම් වේ. අරූප දේවල ජරාවට පත්වීමෙහි එබඳු වෙනසක් නොදැකීම ‘සැඟවුනු ජරා - (පටිච්ඡන්න ජරා) නම් වේ. යම් තැනැත්තෙක් මෙම කැඩුණු බිඳුණු බව දකීද, ඔහු දත් ආදියෙහි එබඳු ලකුණු නුවණැසින් හඳුනා සිත් දොරින් සිතා මේ (රූපාදී) සමූහ ජරාවෙන් පහරදෙනු ලැබීයැයි, ජරාව ගැන දැනගනී. ජලය ඇති තැන බැඳ තිබෙන හරක් අං ආදී (සලකුණු) බලා යට ජලය ඇතැයි දැනගන්නා මෙනි.
නැවත ‘අවීචි, සවීචි යැයි මෙම ජරාව දෙආකාර වේ. එහිදී මැණික්, රත්රන්, රිදී, පබළු, සඳ හිරු ආදියෙහිද ජීවත් වන්නන්ගේ මන්‍දදසතාදි කාලයෙහි ද, ජීවය රහිත යයි සළකනු ලබන (අපාණිනං) මල්-ගෙඩි-කොළ ආදියෙහි ද අතුරතුර පැහැය ආදී වෙසෙස් බවක් පහසුවෙන් හඳුනාගත නොහැකි බැවින් අවීචි හෙවත් නිරතුරුවම ජරාව ඇතැයි තේරුමයි. එයින් වෙනස් වූ කියන ලද දේවල (දත් ආදී) අතුරතුර සිදුවන වෙසෙස් ලකුණු අනුව පහසුවෙන් හඳුනාගත හැකි බැවින් ‘සවීචි ජරා’ නම් වේ.
මෙම සවීචි ජරා - උපාදින්නක, අනුපාදින්නක යනුවෙන්ද පෙන්වා දිය යුතුය. පළමුව ළදරුවන්ගේ කිරිදත් මතුවෙයි. ඒවා තිර නැත. ඒ දත් වැටුණු කල නැවත දත් මතුවෙයි. ඒවා පළමු සුදු පැහැ ගනී. ජරා නැමති වායුවෙන් පහර වැදුන විට කළුපැහැ වෙයි. හිසකෙස් මුලින් තඹ පැහැ වෙයි. (පසුව) කළු පැහැයද, සුදුපැහැය වේ. හම ද ලේ සහිතව ඇත. වැඩෙන වැඩෙන කල්හී සුදු පැහැයෙන් කළු පැහැයට හැරේ. ජරා වායුවෙන් පහර වැදී රැලි වැටේ. සියළුම ධාන්‍ය වැපිරූ කල සුදු පැහැ වේ. පසුව කොළ පැහැයෙන් ද, ජරා වායුවෙන් පහර වැදී පාණ්ඩු පැහැ ගනී. අඹ පැලයක් ගැනද මෙහිදී සඳහන් කිරීම වටී. මේ ජරාව වූ කලී රූපාදී සමූහ පසෙහි මේරීමට පත්වන ගතියෙන් යුතුව - මරණය කරා ගෙන යන, යොවුන් බව වනසන ගතියද ඇත. ඉතිරි කරුණු සියල්ල පැහැදිලිය. දේසනාව අවසානයෙහි මෙම බමුණාද අතවැසි පිරිවර දහස සමග අරහත් පලෙහි පිහිටියේය. තවත් නොයෙක් දහසක් දෙනාට දහම් ඇස පහළ විය. ඉතිරි කරුණු කලින් කියා ඇති පරිදිය.
4. මෙත්තගූ සූත්‍ර‍ නිර්දේශ වර්ණනාව
**මඤ්ඤාමි තං වේදගුං භාවිතත්තං** ‘මේ තැනැත්තා වේදයෙහි ද වඩනා ලද සිත ඇත්තෙකැයි’යි ද (භාවනාව පුරුදු කළ කෙනෙකැයිද) සිතමි.
**අපරිත්තො** නො අඩුව, **මහන්තො** කුඩා නොවූ, **ගම්භීරො** ගැඹුරු වූ, **අප්පමෙය්‍යො** මැනීමට නොහැකි වන්නේ ය. **දුප්පරියොගාළ්හො** බැසීමට අපහසු (ඇතුලට යාමට ඉතා අපහසු) **පහූත රතනො සාගරූපමො **බොහෝ දහම් රුවනට ආකරයක් බැවින් නොයෙක් රුවනින් යුතු මහසයුර මෙන්.
**න මංකු හොතු** නොහැකිළුණු මුහුණින් යුතු වෙයි. **අප්පටිහත චිත්තො** තරහෙන් විනාස නො වූ සිතින්, **අලීනමනසො** නොපසුබට සිතින්, **අඛ්‍යාපන්න චෙතසො** (කෙලෙසින්) කුණු නොවූ සිත.
**දිට්ඨෙ දිට්ඨමත්තො** ඇසට හමුවන රූප අරමුණෙහි දැකීමක් පමණකි. එහි අරමුණ අනුව ඉදිරියට (ඒ ගැන සිතා) කටයුතු කරන්නේ හෝ කරවන්නේ හෝ නැත. ඇසින් දුටු දෙයෙහි ඒ පෙනීම පමණි. ඇසීම ආදියෙහිද මේ ආකාර වේ. තව ද, දැකීමෙන් ඇසින් හැඳිනීම ද, කන යොමුවීමෙන් හඬද, පහසින් නහය, දිව, සිරුර යන ආයතන සඳහන් කරයි. නහයට ගඳ -සුවඳත්, දිවට රසයත්, කයට තදගතිය (පඨවි) උණුසුම හා වාතයත්, පහස ලබන දෙයට හඳුනාගැනීම්-දැනීම් (විඤ්ඤාණ) මගින් එහි සොබාවයත් සඳහන් කරයි. **දිට්ඨෙ අනුපයො** ඇසින් දැක හඳුනාගත් දෙයෙහි රාගයෙන් ළං නොවී, තරහ නැතිව **අප්පටිඝො, අනිස්සිතො** තණ්හාවෙන් නොඇලී, **අප්පටිබද්ධො** මානයෙන් තද නොවී, විමුත්තො සියළු අරමුණුවලින් මිදුණේ, **විසඤ්ඤත්තො** කෙලෙස්වලින් වෙන්ව සිටියේ.
**සංවිජ්ජති භගවතො චක්ඛුං** භගවත් බුදුරදුන්ගේ නියම මසැස පෙනේ. **පස්සති** දකියි. බලයි. **චක්ඛුනා** **රූපං** ඇසින් හඳුනාගන්නා රූප අරමුණ, **ජන්‍දරාගො** තණ්හා ආසාව.
**දන්තං න යන්ති සමිති** උයන්, කෙළිමඬුළු ආදියෙහිදී මහජනයා මැදට යන්නෝ හීලෑ ගොණකු හෝ හීලෑ අජානීය අසකු හෝ රියෙහි යොදා ගෙන යති. **රාජා** එබඳුම තැන්වලට යන්නා වූ රජද හීලෑ සතකු පිටෙහිම නගියි. **මනුස්සෙසු** මිනිසුන් අතරෙහිද සිවු අරිය මගින් දමනය වූවෝ, තමන්ම දමනය වීමෙන් උසස් වෙති. **යොති වාක්‍යං** මෙබඳු නින්දා සහගත හා රළු වචන නැවත නැවත කියද්දිත් ඉවසයි. එබඳු වචන නොකියයි. (ඒ ගැන නොවෙහෙසෙයි.) මෙබඳු දමනය වූ කෙනෙකු උසස් යැයි යනු තේරුමයි.
**අස්සතරා** කොටළුවකුට දාව වෙළඹකගෙන් උපන් අජානීය අසකු, අසුන් හික්මවන්නෙක් වහා ඒ කටයුතු මැනවින් කරයි. **සින්‍ධවා** සින්‍ධු රටෙහි උපන් අසුන්, **මහානාගා **කුඤ්ජර නම් වූ මහ ඇතුන්, **අත්තදන්තො** මොවුන්ගෙන් අස්සතරයෙකු හෝ සින්‍ධවයකු හෝ කුඤ්ජර නම් ඇතකු හෝ හීලෑ වූ දමනය වූවන් උතුම්ය. හීලෑ නොවූවන් උතුම් නොවේ. සිවුමගින් තමන් දමනය වූවකු වේ නම් වඩා උතුම්ය. සියල්ලන්ගෙන්ම ඉතා උතුම් යැයි තේරුමයි.
**න හි එතෙහි යානෙහි** ඒ ඇතුන් ආදිය යොදන ලද යානා අගනා වුවත්, උසස් වුවත් එබඳු යානාවලින් කිසිදු තැනැත්තෙකු සිහිනෙන් හෝ පෙර නොගිය තැනක් යැයි සලකනු ලබන නිවන දෙසට නොයන්නේ ය. මුලදී ඉඳුරන් දමනය කොට, පසුව අරිය මග වැඩීමෙන් මනාව දැමුණු බවට පත් වූ නුවණැති තැනැත්තා ඒ පෙර නොගිය දෙසට යයි. දමනය වූ බිමට හෙවත් අරහත් ඵලයට පැමිණෙයි. එහෙයින් තමන් දමනය වීම ඉතා උතුම් යන තේරුමයි.
**විධාසු න විකම්පන්ති** නව ආකාර වූ මාන කොටස්වලින් නොසැලෙති. කම්පා නොවෙති. **විප්පයුත්තා පුනබ්භවා** කම කෙලෙස්වලින් මුළුමනින්ම මිදීමෙන් මැනවින් මිදුණහ. **දන්තභූමිං අනුප්පත්තා** අරහත් ඵලයට පත්ව සිටියහ. **තෙ ලොකෙ විජිතාවිනො** ඔව්හු කියන ලද පරිදි කෙලෙසුන් නසා ජීවලෝකය දිනන ලදුව, ‘විජිත විජය’ නම් වෙති.
**යස්සින්‍ද්‍රියානි භාවිතානි** කෙලෙසුන් නැසූ උතුමකුගේ සද්ධා ආදී ඉන්‍ද්‍රියයන් පස රහත් ඵලයට පත්ව වඩනා ලදුව, **අජ්ඣත්තං ච බහිද්ධාච** ඇස ආදී තමා කෙරෙහි වූ ආයතන ද, රූප ආදී බාහිර ආයතනද හික්මවන ලදී. **සබ්බලොකෙ** මුළු තුන් ලෝ ධාතුවෙහිම, **නිබ්බිජ්ඣං ඉමංච ලෝකං** මේ භවයෙන් (පසු ඉපදීම) ඉක්මවා සිටි කෙලෙස් නැසූ උතුමා, **කාලං කංඛති භාවිතො ස දන්තො** ඒ උතුමා ඇස් ආදිය දමනය කොට, වඩනා ලද සිතින් මරණය බලාපොරොත්තු වෙයි.
**යෙසං ධම්මානං ආදිතො සමුදාගමනං පඤ්ඤායති** (රූපාදී) සමූහයෙහි උපත මුල පටන් දැනගනී. **අත්‍ථගමතො** **නිරොධො** විනාසය ලෙසින් එහි අවසානය දැනගනී. **කම්ම සන්නිස්සිතො විපාකො** කුසල - අකුසල කටයුතු ඇසුරුකොට ඇති පල විපාක, කළ කම් අත් නොහැර පවත්නා විපාකය, කම්මනිස්සිත නම් වේ. **නාම සන්නිස්සිතං රූපං** සියළු රූප නම් ගනිමින්, (හැඳින්වීමෙන්) පවතිමින්, නම් ඇසුරු කරමින්, **ජාතියා අනුගතං** සියළු කම්ම ඉපදීම අනුව යන ලදී. **ජරාය අනුසටං** ජරාවෙන් පැතිරෙන ලද, **බ්‍යාධිතා අභිභූතං** රෝ දුකින් මඩනා ලද, **මරණෙන** **අබ්භාහතං** මරණයෙන් තට්ටු කරන ලදී, පහර දෙන ලදී. **අතානං** (එයට) දූපුතුන්ගෙන් වත්, පිහිටක්, රැකවරණයක් නො ලබන්නේ ය. **අලෙනං** බිය නැති තැනක් හෝ, රැඳී සිටින්නන්ට, ඇසුරු කිරීමට සුදුසු පරිදි ඇලී ගැලී සිටින සේ රැකවරණ සැලසෙන්නේ නැති, **අසරණං** ඇසුරු කිරීමේදී බිය උපදවමින්, බිය ඇති කරමින්, **අසරණිභූතං** පෙර උපතින් තමාගේ අභාවයෙන්ම පිහිටක් නැතිව, (ඊළඟ) උපතට සමාන කාලයෙහි අසරණ වෙතියි තේරුමයි.
**අපුච්ඡසි** මෙහි ‘අ’ අකුර වචනයෙහි පිරිපුන් බවක් දැක්වීමට යෙදූ නිපාතයකි. කැමති දෙයක් විචාළෙහි යන තේරුමයි. **පවක්ඛාමි යථා පජානං** (විමසූ දේ ගැන) දැනගත් පරිදි මෙසේ කියමි. **උපධිනිදානා පභවන්ති දුක්ඛා** තණ්හා ආදී කෙලෙස් හේතුවෙන් ඉපදීම ආදී දුක් ඇතිවෙයි.
**තණ්හූපධි** තණ්හාවම නැවත ඉපදීමට හේතු වෙයි. හැමදෙයම සදාකල් පවතීය යන දැඩිව ගත් හැඟීම් ලෙස සස්සත දිට්ඨියත්, මේ ආත්මයෙන් පසු ඉපදීමක් නැතැයි යන දැඩිව ගත් හැඟීම් ලෙස උච්ඡේද දිට්ඨියත් **දිට්ඨූපධි** නම් වේ. රාගාදී කෙලෙස්ම **කිලෙසූපධි**, පින්කම් ආදිය **කම්මූපධි** තුන්ආකාර දුසිරිත් **දුච්චරිතූපධි**, කැබලිකොට ගන්නා ආහාර ආදිය **ආහාරූපධි**, තරහ, ගැටුම් ඇතිවන තද කෝපය **පටිඝූපධි**, කරන, කියන, සිතන දෙයින් (කම්ම) මතුව, එයින්ම ගන්නා ලද පඨවි ආදී ධාතු (සොබාවන්) අතුරෙන් හටගත් **ධාතුපධි**, ඇස ආදී තමාට අයත් ආයතන හය **ආයතනූපධි**, ඇසින් හඳුනාගැනීම ආදී විඤ්ඤාණ කාය හය **ඡවිඤ්ඤාණකායූපධි**, **සබ්බම්පි දුක්ඛමනත්‍ථෙන** කාමාවචර, රූපාවචර, අරූපාවචර (ත්‍රෛභූමක) සියළුම ලෝකවල දුක් සහගත බව, කෝපකරන, අසහන අරුතින් උපධි නම් වේ.
එය හේතුකොට මතුවන්නා වූ දුක්වලින්, (මීළඟට) **යො වෙ අවිද්ධා** යන ගාථාවයි. එහි **පජානං** සංඛාර හෙවත් හේතු නිසා ඇතිවන හැමදෙයක්ම අනිස යැයි ආදී ලෙස දැනීමෙන්, **දුක්ඛස්ස** **ජාතිප්පභවානුපස්සී** සසර දුකට ඉපදීමට කරුණු වන්නේ උපධි යැයි විමසා බලමින්, මෙම ගාථාවෙහි විස්තර ලෙසින් කිවයුතු දෙයක් නැත.
**සොක පරිද්දවා** සෝකය හා විලාප කීම, **තථා හි සො විදිතො එස** **ධම්මො** එම දහම සත්වයන් විසින් අවබෝධ කරන ආකාරයට පෙන්වා දෙන ලද පරිදි.
**තරන්ති** මුල් මගපලයෙන් දැඩිව ගත් (මිසදිටු) හැඟීම් නැමති සැඬපහර තරණය කරති. **උත්තරති** දෙවන මග ඵලයෙන් කාම නම් වූ සැඬපහරෙහි බලවේගය හීනකොට මතුකොට තරණය කරති. **පතරන්ති** එයම ඉතිරි නොකොට නැතිකිරීම පිණිස තෙවන මගපලයෙන් වෙසෙසින්ම තරණය කරති. **සමතික්කමන්ති** භව, අවිජ්ජා සැඬපහර නැතිකිරීම පිණිස, සිවුවන මගෙන් මැනවින් ඉක්මවා යති. **වීතිවත්තන්ති** ඵලයට පැමිණ සිටිති.
**කිත්තයිස්සාමි තෙ ධම්මං** නිවන් දහමද, නිවන් පිළිවෙත් මගද ඔබට දේශනා කරන්නෙමි. **දිට්ඨෙව ධම්මෙ** මේ ජීවිතයෙහිදීම දුකෙහි සොබාවය දැකීමෙන්ම, **අනීතිහං** තමාම අවබෝධ කොට, **යං විදිත්‍වා** සියළුම හේතු ඇතිව සකස්වන දේ අනිස යැයි යන දහම නුවණින් දැන.
**ආදි කල්‍යාණං** උතුම් විවේක සුව දහම ඔබට පවසන්නෙමි. එය ඔබට මදව හෝ (කෙටියෙන්) බොහෝ කොට පවසමින් මුල සිටම ඉතා මැනවින් යහපත් ලෙස පවසන්නෙමි. මුලසිටම යහපත් ලෙස, සොඳුරු ලෙස, නිවැරදි ලෙසම පවසන්නෙමි. මැදදී ද, අවසානයෙහිද සොඳුරු ලෙස, නිවැරදි ලෙස පවසන්නෙමියි කියන ලදී. භාග්‍යවතුන් වහන්සේ එක ගාථාවකුදු දේසනා කළ සේක්ද, එය මුළුමනින්ම යහපත් බැවින් දහමෙහි මුල් පදයෙන්ම මුලපටන්ම යහපත්ය. දෙවන තුන්වන පදවලින් මැද යහපත් බවද අවසාන පදයෙන් අවසානය යහපත් බවද වේ. එක් ගැළපීමකින් යුතු සූත්‍රයෙක, එහි හේතුව දැක්වීමෙන් මුල යහපත් වේ. නිගමනයෙන් අවසානය යහපත් බවද, ඉතිරි කොටසින් මැද යහපත් බවද වේ.
තවද හේතු සහිතව එහි උපත (පටන් ගැන්ම) දැක්වීමෙන් මුල යහපත්ය. හික්මීමට කැමති ජනතාවට ගැළපෙන පරිදි, අරුත නිරවුල්වද හේතු, උදාහරණ දැක්වීමෙන් මැද යහපත්ය. අසන්නන්ගේ සැදැහැ වඩන ලෙසින් නිගමනය දැක්වීම අවසානය යහපත්ය.
මුළු සසුන් දහමෙහිම තමන්වහන්සේගේ ජීවිතයෙන් පෙනෙන සීලයෙන් මුල යහපත්ය. සමථ විදසුන් මගපලවලින් මැද යහපත්ය. නිවනින් අවසානය යහපත්ය. සීල සමාධියෙන් මුල යහපත්ය. විදසුන් මංවලින් මැද යහපත්ය. නිවන හා මගපලවලින් අවසානය යහපත්ය. බුදුන්වහන්සේ පිළිබඳ මනා අවබෝධයෙන් මුල යහපත්ය. දහමෙහි මනා යහගුණයෙන් (සුධම්මතා) මැද යහපත්ය. සව්වන්ගේ මනා පිළිවෙතින් අවසානය යහපත්ය. එය අසා, ඇති තතු, ඒ ආකාරයෙන්ම අවබෝධය ලැබීමට හෝ සියල්ල දැනගැනීමට (සම්බුදු බවට) මුල යහපත්ය. පසේබුදු බවට මැද යහපත්ය. මගපල ලැබීමෙන් අවසානයද යහපත්ය.
අසන්නට ලැබීමෙන්ම කාමාදී නීවරණ යටපත් කරමින් කනටද යහපතම කැඳවන බැවින් මුල යහපත්ය. පිළිපැදීමෙන්, සමථ විදසුන් සුව දනවන පිළිවෙතින්ද යහපතම උදාකරන බැවින් මැද යහපත්ය. එසේ පිළිපදින තැනැත්තන්ට පිලිවෙත් පල නිමවූ කල කෙලෙස් දුරුවීමට මග සලසමින් ඒ පිලිවෙත් පලයන්ද යහපතම උදාකරතියි, අවසානය යහපත්ය.
භාග්‍යවතුන් වහන්සේ දහම් දෙසනා කරමින්, සසුන් බඹසරද - මග බඹසරද පවසති. නොයෙක් ආකාරයෙන් පැහැදිළි කරති. ඒ නියමානුකූල අරුත් සම්පතින් යුතු වූයේ **සාත්‍ථං**, සර අකුරු ලකුණින් හෙබි **සව්‍යඤ්ජනං**, පැහැදිලි කිරීම, පැවසීම, විවරණය කිරීම, බෙදා විස්තර කිරීම, අරුත් මතුකොට දැක්වීම, පැනවීම, ඇරත් පද මැනවින් යෙදීම **සාත්‍ථං** අකුරු, වචන, සර, වචන මුලසිට සැකසීම, මැනවින් පෙන්වා දීම **සව්‍යඤ්ජනං** අරුත් ගැඹුරුබව, ඇති තතු අවබෝධයෙහි ගැඹුරු බව **සාත්‍ථං** දහමෙහි ගැඹුරු බව, දේසනාවෙහි ගැඹුරු බව **සව්‍යඤ්ජනං** අරුත් වැටහීම් වෙසෙස් නුවණින් යුතු **සාත්‍ථං** දහම් නිරුත්තියෙහි වෙසෙස් නුවණ **සව්‍යඤ්ජනං** වියත්ව දැනගැනීමෙන් විමසනු කැමති ජන පැහැදීමට සුදුසු **සාත්‍ථං** සැදැහැ බවින් පොදුජන පැහැදීම වඩන **සව්‍යඤ්ජනං** ගැඹුරු අදහසින් යුතු **සාත්‍ථං** පැහැදිලි වචනයෙන් යුතු **සව්‍යඤ්ජනං** (අරුත් බාහිරව) පමුණුවා ගැනීමක් රහිතව සියළු ආකාරයෙන් පිරිපුන් බවින් **කෙවල** **පරිපුණ්ණං**, බැහැර කළයුතු දේ නොමැතිව නිදොස් බැවින් **පරිසුද්ධං**.
තවද, පිළිවෙතින් ලබන අවබෝධයෙන් සාත්‍ථං, උගනීමෙන් දහමෙහි වියත් බවින් **සව්‍යඤ්ජනං** සීලය ආදී දහම් කොටස් පහකින් යුතු බැවින් **කෙවල පරිපුණ්ණං** කෙලෙස් බවෙන් තොරව, එතෙරවීම පිණිස පැවතීමෙන් මෙලොවෙහි ලාභ-වාසි බලාපොරොත්තු නොමැතිවීමෙන් **පරිසුද්ධං** හික්මීම ඇතිවන බැවින්, ඉතා උසස් ලෙස හැසිරිය යුතු වීමෙන්, එහි හැසිරෙන අයුරින් **බ්‍රහ්මචරියං**.
මෙසේ දැන උගතයුතු දහම් දෙසා, දැන් ලොවුතුරු දහම පෙන්වාදීමට සිවු ආකාර වූ සිහිය පිහිටුවා ගන්නා අයුරු වදාළහ. නිවන් අවබෝධයෙහි ලා ගැනෙන, දහම් කරුණු තිස්හතක් පෙන්වා, එයින් ලැබෙන ලොවුතුරු තතු පහදා දීමට **නිබ්බාණං** යැයි වදාළහ. නිවනද, නිවන් මග පිළිවෙතද ඊට පෙර උදව් වන සීල, සමාධි, විදසුන් දහම් ගැනද කියන්නෙමි.
**දුක්ඛෙ දිට්ඨෙ** දුක නම් වූ ඇත්ත පිළිබඳව සොබාව තතු දැකීමෙන්ම දුකෙහි ඇත්ත පවසන්නෙමි. දුකට හේතුව ගැනද මෙසේමය.
**තඤ්චාහං අභිනන්‍දාමි** ඒ කියන ලද පරිදි දහම බබුළුවන ඔබවහන්සේගේ වචන මම පතමි. **ධම්ම මුත්තමං** ඔබවහන්සේගේ උතුම් දහමට බෙහෙවින් සතුටු වෙමි.
**මහතො කමොකායස්ස පදාලනං** මහත් වූ නොදැනීම් සියල්ලම (අවිජ්ජාරාසි) සිඳලීමයි. අනිස සොබා ලෙසින් **එසි** නම් වේ. දුකෙහි ලකුණු සළකා බැලීම ලෙසින් **ගවෙසී**, හාත්පස අනත් ලකුණු ලෙසින් **පරියෙසි**, **මහතො විපල්ලාසස්ස පභෙදනං** බොහෝ සෙයින් අසුබ දෙයෙහි සුබ ලෙසින් දොළොස් ආකාර වූ වෙනස්වීම්, බෙදීම්, **මහතො තණ්හාසල්ලස්ස අබ්බූහ** බොහෝ විනිවිද ගිය වහා නැමති ඊතලයෙන් පීඩිතව එය උදුරා දැමීම, **දිට්ඨි සංඝාටස්ස විනිවෙඨනං** දැඩිව ගත් වැරදි හැඟීම් නැමති, නොසිඳී පවත්නා, එකට බැඳී වෙලී ඇති අවුල් හැරීම, **මානද්ධජස්ස පාතනං** උඩගු ලකුණින් යුතු, ඔසවා ගනු ලැබූ මානය නැමති කොඩිය පහත හෙළීම, **අභිසංඛාරස්ස වූපසමං** පින් ආදී (කම්ම) රැස්කිරිම සංසිඳවීම, **ඔඝස්සනිත්‍ථරණං** සසර (සයුරෙහි) ගිලාබසින කාමාදී සැඩපහරවලින් එතරවීම, ඉවත්වීම, **සංඛාරවට්ටස්ස උපච්ඡෙදං** (රූපාදී) සමූහ පිළිවෙලින් (කම්ම) රැස්කිරීමේ පැවැත්ම සිඳින ලදී. **සන්තාපස්ස නිබ්බාපනං** කෙලෙස් නිසා ඇතිවන තැවුල නිවන ලදී. **පරිළාහස්ස පටිප්පසද්ධි** කෙලෙස් දාහය සන්සිඳුවන ලදී. **ධම්මධජස්ස උස්සාසනං** නව ලොවුතුරා දහම ඔසවා පිහිටුවන ලදී. **පරමත්‍ථං අමතං නිබ්බාණං** උතුම් අරුතින් පරම අදහස වේ. ‘මේ තැනැත්තාට මරණය යයි කියන දෙය නැති බැවින් ‘අමතං’ වේ. සසර දුකට අකමැති බැවින් ‘නිබ්බාණං’ පහා යැයි කියන ලද (සසර) වියමන නිවනෙහි නොමැති බැවින් ‘නිබ්බාණං’.
**මහෙසක්ඛෙහි සත්තෙහි** මහා බලය ඇති සක්දෙව් ආදී සත්වයන්, **පරියෙසිතො** සොයන ලද, **කහං දෙවදෙවො** දෙවියන්ටත් වඩා දෙවි වූයේ කොහිද? **කත්‍ථ නරාසභො** උතුම් තැනැත්තා කොතැනද? උඩ, යට, හරහා හෝ මැදද?
එහි **උද්ධං** අනාගත කොටස ගැන කියනු ලැබේ. **අධො** අතීත කොටස. **තිරියං වාපි** **මජ්ඣෙ** වත්මන් කොටස, **එතෙසු නන්‍දිංච නිවෙසනංච පනුජ්ජ විඤ්ඤාණං** ඒ රූපාදී සමූහයෙහි (සිරුරු දරා) මහා ආසා හා දැඩිව ගත් නොයෙක් හැගීම් මුල්බැස ගැනීම්ද, කර්ම රැස් කිරීම්, අදාල හැඳිනීම් ද හැරදමා, **භවෙ න තිට්ඨෙ** මෙසේ වූ විට දෙආකාර භවයෙහි නොසිටින්නේය. මෙසේ පනුජ්ජ යන පදයට පනුදෙහි යනුවෙන් මෙහි තේරුම් විකල්ප සබඳතාවයි. **පනුදිත්‍වා** මේ අරුත පරිදි භවයෙහි නො සිටින්නේ යැයි සම්බන්ධ වේ. මේ තණ්හා සතුට මුල්බැස ගැනීමේ හැඳිනීම හැරදමා, දෙආකාර වූ භවයෙහි නො සිටින්නේ ය.
[missing trans] **කුසලා ධම්මා** අපායෙන් මුදවා මත්තෙහි (සුගතියෙහි) උපත ලැබීමට හේතුවන යහපත් කරුණු, **උද්ධං** අපායවල උපත ලබනට හේතුවන අකුසල දේ, **අධො** මේ දෙතැනින්ම මිදුණු බැවින්, හෙළි නොකළ, නොකී කරුණු **තිරියං වා මජ්ඣෙ** යැයි කියනු ලැබේ. දෙව්ලෝ උද්ධං, අපාය ලෝකය අධො, මිනිස් ලොව - මජ්ඣෙ, කයෙහි, සිතෙහි (කෙලෙස් දැවිලි) බාධා නැතිකරන අදහසින් සුව වින්දනයක් වේනම්, උද්ධං, දුක් සහිතව, දුක් වේදනා අධො, සැප දුක නොමැති ලෙසින් මජ්ඣෙ, සැමදෙයටම මත්තෙහි වන පරිදි වූ අරූප ලෝක උද්ධං, හැමටම පහත් ලෙසින් වූ කාමලෝක අධො, ඒ දෙකොටස අතර වූ ලෙසින් රූප ලෝක මජ්ඣෙ, සිරුර අනුව කොටස් කර දක්වමින් **උද්ධං පාදතලා** යැයි කීය. පාද තලයෙන් උඩ කොටස එසේ දැක්වේ. **අධො කෙසමත්‍ථකා** කෙස් සිට පහළට, **මජ්ඣං** ඒ දෙකොටස අතර.
**පුඤ්ඤාභිසංඛාර සහගතං විඤ්ඤාණං** දහතුන් ආකාර වූ පින් රැස්කිරීම් යැයි කියන ලද කටයුතුවල යෙදීමේ දැනීම, **අපුඤ්ඤාභිසංඛාර සහගතං විඤ්ඤාණං** දොළොස් ආකාර වූ අයහපත් කටයුතු හැඳිනීම, **ආනෙඤ්ජාභි සංඛාර සහගතං විඤ්ඤාණං** සිවු ආකාර වූ (කම්පා නොවන) කුසල්හි හැඳිනීම, **නුජ්ජ** ඉවත දමව, **පනුජ්ජ** වෙසෙසින්, මුළුමනින්ම ඉවත දමව, **නුද** සිඳ දමව, **පනුද** වෙසෙසින්ම ඉවත දමව, **පජහාති** හැර දමව, **විනොදෙහි පටිසන්‍ධිකංච පුනබ්භවං** රූපාදී ලෝකවල උපත ලැබීම, **පුනබ්භවංච පජහන්තො** මුල් මගපලයෙන්, **විනොදෙන්තො** දෙවන මගෙන්, **බ්‍යන්ති කරොන්තො** තෙවන මගෙන්, **අනභාවං ගමෙන්තො** සිවුවන මගෙන්. **කම්මභවෙ න තිට්ඨෙය්‍ය** පින් ආදිය රැස්කිරීමෙහි නො සිටින්නේ ය.
මේවා හැරදමා සසරෙහි නොසිටින තැනැත්තා ගැන ‘එවං විහාරි’ යන ගාථාවෙන් (දැක්වේ.) එම ගාථාවෙහි **ඉධ** මෙම සසුනෙහිම හෝ මේ ජීවිත කාලයෙහි හෝ, මේ ගාථාවෙහි විස්තර-අදහස පැහැදිලිය.
**සුකිත්තිතං ගොතමනූපධිකං** මෙහි **අනූපධිකං** නිවනයි. ඒ උදෙසා භාග්‍යවතුන් වහන්සේ අමතමින් ‘ඔබ වහන්සේ (කෙලෙස් රහිත වූ) නිවන ගැන මැනවින් පවසන ලදැයි, ‘සුකිත්තිතං ගොතම නූපධීකං’ යැයි කීය.
නිද්දේසයෙහි, **කිලෙසා ච** යනු කරදර - තැවීම් අරුතින් රාගාදිය කෙලෙස් ලෙසද, සමූහ ලෙසින් විපාක දෙන රූපාදී සමූහ පහටද කුසල ආදී රැස්කිරීම් සිතිවිලිද **උපධි** යැයි ද කියනු ලැබේ. මේවා නැතිකිරීම (තාවකාලිකව) තදංග ලෙසද, සමනය කිරීමට යටපත් කිරිම විකම්භන ලෙසද මුළුමනින් හැර දැමීම සමුච්ඡේද ලෙසින්ද, එයින් ලබන සැනසුම් සහගත විවේකී බව මගපලයෙන් ද වේ.
හුදෙක් අත්හරින්නේ දුකම පමණක් නොවේ. (මීළඟට) ‘තෙ වා පි’ ගාථාවයි. එහි **අට්ඨිතං** මනාකොට හෝ නිරතුරුවම හෝ, **තං තං නමස්සාමී** එහෙයින් ඔබවහන්සේ නමදිමි. **සමෙච්ච** එළඹ, **නාගා** භාග්‍යවතුන් වහන්සේ අමතමින් කීය.
නිද්දේසයෙහි **සමෙච්ව** යනු දැන, එක්ව (යන අදහස දෙයි.) **අභිසමෙච්ච** අවබෝධ කොට, **සමාගන්ත්‍වා** හමුවී, **අභිසමාගන්ත්‍වා** සමීපයට ගොස්, සම්මුඛා ඉදිරියේ, **ආගුං න කරොති** පව් නොකරයි.
‘ඒකාන්තයෙන් භාග්‍යවතුන් වහන්සේ දුක නැතිකරන ලදැයි එසේ නොපැමිණි ඒ බමුණා දැනගත්තද, දුක ඇත්තටම නැතිකරන ලද තමන් වැනි කෙනෙක් ලෙසින් අවවාද දෙමින් ‘යං බ්‍රාහ්මණං’ යන ගාථාව කීය. එහි තේරුම නම්, මේ තැනැත්තා පව් බැහැර කරන ලදැයි දන්නා බැවින් **බ්‍රාහ්මණෙ** වේදයෙහි පරතෙරට ගිය බැවින් **වෙදගූ**, (රාගාදී කෙලෙස්) කිසිවක් නොමැති අකිඤ්චනො, කාමයෙහිද, භවවලද නොඇලෙන හෙයින් **කාමභවෙ අසත්තො**, ඒකාන්තයෙන් මේ තැනැත්තා කෙලෙස් සැඩපහරින් එතරවී යැයි දනිමි. නිසැකවම මුළුමනින්ම එතරට ගියේය.
නිද්දේසයෙහි, **රාග කිඤ්චනං** යනු රාග පළිබෝධ - බාධා ලෙස දැක්වේ. **දොසකිංචනං** ආදිය ගැනද එපරිදිය. **කාමොඝං තිණ්ණෙ** අනාගාමි මගෙනි. **භවොඝං තිණ්ණො** අරහත් මගෙනි. **දිට්ඨොඝං තිණ්ණෙ** සෝවාන් මගෙනි. **අවිජ්ජොඝං** **තිණ්ණො** අරහත් මගෙනි. **සබ්බං සංසාරපථං** **තිණ්ණො** කුසල් අකුසල් අනුවය. **උත්තිණ්ණෙ** පළමු මගෙනි. **නිත්තිණ්ණෙ** දෙවන මගෙනි. **අභික්කන්තො** තෙවන මගිනි. **සමතික්කන්තො** සිවුවන මගෙනි. **වීතින්තො** පලයෙන්.
වැඩිදුර කිවයුතුද? (මීළඟට) ‘විද්වාව සො’ ගාථාවයි. එහි **ඉධ** මේ සසුනෙහි හෝ මේ ජීවිත කාලයෙහි හෝ, **විසජ්ජ** හැරදමා.
නිද්දේසයෙහි, **විසජ්ජ** මුදාහැරීමයි. **වවස්සජන්ති** අත්හැරිති. ඉතිරි කරුණු පැහැදිලිය. මෙසේ භාග්‍යවතුන් වහන්සේ මෙම සූත්‍රයද අරහත් බව කුළුගන්වමින් දේසනා කළහ. දේසනාව අවසානයෙහි පෙර කියන ලද පරිදිම දහම් අවබෝධ විය.
5. ධොතක සූත්‍ර‍ නිර්දේශ වර්ණනාව
පස්වන ධෝතක සූත්‍රයයි. **වාචාභිකංඛාමි** වචනය කැමැත්තෙමි. **සික්ඛෙ නිබ්බාණමත්තනො** තමන්ගේ රාගාදිය නිවනු පිණිස උසස් සීලයෙහි හික්මෙන්නේය. නිද්දේසයෙහි (මීළඟ වචන ගැන) මුලින් දක්වා නැත.
**ඉතො** මගේ මුවින්.
නිද්දේසයෙහි **ආතප්පං** යනු කෙලෙස් තැවීමයි. **උස්සාහං** නොහැකුළුණු (වීරිය), **උස්සොළ්හිං** බලවත් වීරිය, **ථාමං** ලිහිල් නොවූ, **ධිතිං** දිරිය, **විරියං කරොහි** බලවත් සේ උත්සාහ කරති. **ඡන්‍දං ජනෙහි** කැමැත්ත ඇති කරගනුව.
මෙසේ පැවසූ විට සතුටු වූ ධොතක භාග්‍යවතුන් වහන්සේට තුති පැසසුම් කරමින් කතාවට මුල පුරන ලෙස ආයාචනා කරමින් ‘පස්සාමහං’.... ගාථාව කීය. **පස්සාමහං දෙවමනුස්සලොකෙ** දෙව් මිනිස් ලෝකයෙහි මම දකිමි. **තං තං නමස්සාමි** මෙබඳු වූ ඔබවහන්සේ නමදිමි. පමුඤ්ච මුදාගන්න.
නිද්දේසයෙහි පරිදි **පච්චෙක සම්බුද්ධා **ඒ ඒ අරමුණු සේ වෙන් වෙන්ව සිවුසස් තමන්ම නුවණින් අවබෝධ කළෝ පසේ බුදුවරු වෙති. **සීහසීහො** බිය නොවන අරුතින් සිංහයගේත් උසස් සිංහයෙකි. **නාගනාගො** කෙලෙසුන් නැති අරුතින් හෝ මහත් බැවින් හෝ රහත් උතුමන් අතර උසස්ම රහත් උතුමෙකි. **ගණි ගණි** පිරිස් ඇත්තන්ගෙන් මුල් තැනට පත්වන පිරිස් ඇත්තෙකි. **මුනි මුනි** නුවණැත්තන්ගෙන් ද නුවණැති බැවින් මුල්තැන ගන්නා මුනිවරයා, **රාජ රාජා** උතුම්ම රජ, **මුඤ්ච මං** මා මුදවන්න. **පමුඤ්ච මං** නොයෙක් ලෙසින් මා මුදාගන්න. **මොචෙහි මං** මා (සිත දරා ඇති බර) ලිහිල් කරන්න. **පමොචෙහි මං** මා තවත් ලිහිල් කරන්න. **උද්ධර මං** සංසාරය නැමති මඩගොහොරුවෙන් මා ගොඩගෙන බිම තබන්න. **සමුද්ධර මං** මැනවින් ගොඩබිමට ගන්න. **වුට්ඨාපෙහි** සැකය නැමති උලෙන් ඉවත්කොට වෙන්ව සිටින පරිදි නැගිටුවා තබන්න.
එවිට භාග්‍යවතුන් වහන්සේ තමන්ම කතාබහට මුල්වෙමින් (කාමාදී) සැඩපහර තරණය කරන අයුරු ‘නාහං........... යන ගාථාවෙන් වදාළහ. **නාහං ගමිස්සාමි** මම නොයන්නෙමි. නොහැක්කෙමි. උත්සාහ නොකරන්නෙමි යැයි කියන ලදී. **පමොචනාය** මුදවාලීමට, **කථංකථිං** සැකය සහිත, **තරෙසි** එතර කරනු මැනවි.
නිද්දේසයෙහි (දැක්වෙන පරිදි) **න ඊහාමි** (ඒ සඳහා) නොයෙදෙමි. **න සමීහාම්** වෙනත් අයුරකින්ද නොයෙදෙමි. **අස්සද්ධෙ පුග්ගලෙ** තෙරුවන කෙරෙහි සැදැහැ නැත්තවුන්, **අච්ඡන්‍දකෙ** මගපල පිණිස කැමති නැති. **කුසීතෙ** සිත එකඟ කර ගැනීමක් නැති, **හීන විරියෙ** උත්සාහය මද, **අප්පටිපජ්ජමානෙ** පිළිවෙත් පිළිනොපැද, මෙසේ වදාළ කල්හී බොහෝ
සතුටට පත් ධෝතක භාග්‍යවතුන් වහන්සේට තුති පැසසුම් කරමින්, අවවාද ඉල්ලමින්, ‘අනුසාස බ්‍රහ්ම’ යන ගාථාව කීය. **බ්‍රහ්ම** උසස් බව හඟවන ඇමතීමකි. **විවෙක ධම්මං** හේතු නිසා ඇතිවන හැමදෙයකම පැවැත්මක් නැතැයි ලබන සංසිඳීම - විවේකය වූ නිවන, **අබ්‍යාපජ්ජමානො** නොයෙක් නොයෙක් ලෙසට නොපැමිණ, **ඉධෙව සන්තො** මෙහිම සිටිමින්. **අසිතො** (තණ්හා දිට්ඨි) ඇසුරු නොකොට.
මෙයින් පසු දැක්වෙන ගාථා දෙක මෙත්තගූ සූත්‍රයෙහි කියා ඇති විස්තර පරිදිය. වෙනස් වන්නේ එහි ‘ධම්මං’ වෙනුවට මෙහි ‘සන්ති’ යැයි යෙදීම පමණි. මේ වෙසෙසකි. තුන්වන ගාථාවෙහි මුල් පේලි අඩ එම සූත්‍රයෙහි දැක්වූ පරිදිය. පසු කොටසෙහි සඳහන් **සංගො** යන්නෙන් ඇලෙන ලගින තැන් කියන ලදී. ඉතිරි කරුණු සියල්ල පැහැදිලිය.
මෙම සූත්‍රයද භාග්‍යවතුන් වහන්සේ අරහත් බව කුළුගන්වමින් දේසනා කළහ. කලින් සඳහන් වූ පරිදි දේසනය අවසානයෙහි දහම් අවබෝධයද විය.
6. උපසීව සූත්‍ර‍ නිර්දේශ වර්ණනාව
හයවන උපසීව සූත්‍රයයි. **මහන්ත මොඝං** මහත් වූ (කාමාදී) සැඩපහර, **අනිස්සිතො** පුද්ගලයකු හෝ දහමක් හෝ ඇසුරු නොකොට, **නො විසහාමි** නොහැකි වෙමි. **ආරම්මණං** හේතු වූ කරුණ **යං නිස්සිතො** යම් පුද්ගලයෙකු හෝ දහමක් හෝ ඇසුරු කොට.
නිද්දෙසයෙහි (දැක්වෙන පරිදි) **කාමොඝං** අනාගාමී මගෙන්, **භවොඝං** අරහත් මගෙන්, **දිට්ඨොඝං** සෝවාන් මගෙන්, අරහත් මගෙන් **අවිජ්ජොඝං** තරණය කරන්නේය. **සක්‍යකුලා** **පබ්බජිතො** භාග්‍යවතුන් වහන්සේගේ උසස් කුලය දක්වන අදහසින් කියන ලදී. **ආලම්බනං** වසා මැඩගෙන සිටිනා තැන, **නිස්සයං** නොඇලුණු බව, **උපනිස්සයං** හේතුව.
ඒ බමුණා ආකිඤ්චඤ්ඤායතනය ලබා, එයින් එහා (ඉදිරියට) යාමක් නොදනී. එහෙයින් භාග්‍යවතුන් වහන්සේ ඒ ඇසුරු කොට පවන්නා දෙයින් එහා මතු ලද හැකි පියවර ‘ආකිඤ්චඤ්ඤං’ යන ගාථාවෙන් වදාළහ. එහි **පෙක්ඛමානො** ඒ ආකිඤ්චඤ්ඤායතන සමවතට සිහියෙන් යුතුව සමවැදී, නැගිට - එය අනිසය ලෙස දකිමින්, **නත්‍ථිති නිස්සාය** ‘කිසිවක් නැතැ’යි පවත්නා සමවත අරමුණු කොට, **තරස්සු ඔඝං** එතැන් පටන් පවත්නා විදසුන් මගට සුදුසු වන පරිදි සිවුආකාර වූ සැඩපහර තරණය කරව. කථාහි සැක සහගත දේවලින්, **තණ්හක්ඛයංනන්ත මහාභිපස්ස** දිවා රෑ නිවන අරමුණු කොට බලව. මෙයින් ඔහුට මේ ජීවිතයෙහිදීම සැප විහරණය පවසති.
නිද්දේසයෙහි (දැක්වෙන පරිදි) **තඤ්ඤෙව විඤ්ඤාණං අභාවෙති** එය අනන්ත වූ ආකාසය අරමුණු කොට පවත්නා උසස් බවට පත් විඤ්ඤාණය නැතිවන බවට පමුණුවයි. **ව්‍යාභාවෙති** නොයෙක් ලෙසට නැතිවී යන බවට පමුණුවයි. **අන්තරධාපෙති** නොදක්නා බවට පමුණුවයි. **නත්‍ථි කිඤ්චීති පස්සති** යටත් පිරිසෙයින් බිඳීම් පමණකුදු නැතැයි දකී.
දැන් ‘කාමය හැර දමා’ යන (වචන) අසා, මැඩ පැවැත්වීමෙන් දුරුකරන ලද තම කාමයන් දකිමින් සබ්බෙසු යන ගාථාව කීය. **හිත්‍වා මඤ්ඤං** සයාකාර වූ අනෙක් සමවත් හැර, **සඤ්ඤා විමොක්ඛෙ පරමෙ** සඤ්ඤා මිදීම් සතෙන් උසස් වූ ආකිඤ්චඤ්ඤායතනයෙහි, **තිට්ඨෙ නූ සො තත්‍ථ අනානුවායී** ‘එම තැනැත්තා ආකිඤ්චඤ්ඤායතන බඹලොවෙහි ඉවත් නොවී සිටින්නේදැ’යි විමසයි.
නිද්දේසයෙහි - **අවිච්චමානො** නොයෙදුණේ, **අවිගච්ඡමානො** වෙන්වීමට නොයනුයේ, **අනන්තරධායමානො** අතුරුදහන් නොවනුයේ, **අපරිහීයමානො** අතරතුර පිරිහීමකට පත් නොවනුයේ.
එවිට භාග්‍යවතුන් වහන්සේ, කප් සැටදහසක් පමණ එහි සිටින බව අනුදැන වදාරමින් තුන්වන ගාථාව කීහ. මෙසේ උපසීව ඔහුගේ ඒ (උපදනා) තැන අසා, මීළඟට ‘තිට්ඨෙ චෙ..... යන ගාථාවෙන් සදාකාලික පැවැත්ම (සස්සත) හා වැනසීම (උච්ඡේද) ගැන කීය. එහි **පූගම්පි වස්සානං** බොහෝ අවුරුදු ගණනක් එකතුව, පූගම්පි වස්සානි යනුවෙන්ද දැක්වේ. එහි විබත් දැක්වීමේදී ආධාර විබත් අරුතෙහි පළමු විබතින් යෙදිය යුතුය. ‘පූගං’ සමූහය හෝ ‘බහූනි’ බොහෝ යනුවෙන් අරුත් කිවයුතුය. පූගානි යනුවෙන්ද කියති. මුල් වචනය හැම අයුරින්ම සුදුසුය. **තත්‍ථෙව සොසීති සියා විමුත්තො** ඒ තැනැත්තා එම ආකිඤ්චඤ්ඤායතනයෙහිම නොයෙක් දුක්වලින් මිදී (කෙලෙස් දැවීම් තැවීම් රහිතව) සිසිල් බවට පත්වන්නේය. නිවනට යොමුව සිටින්නේ යැයි අදහස් වේ. **චචෙථ විඤ්ඤාණං තථාවිධස්ස** නැතහොත් එබඳු විඤ්ඤාණයම (සිත) නැවත නූපදනා ලෙස (මරණයට) පත්වන්නේ දැ’යි වැනසීම යන අදහසින් විමසයි.
**තස්ස විඤ්ඤාණං චවෙය්‍ය** ඒ ආකිඤ්චඤ්ඤායතනයෙහි උපන් තැනැත්තාගේ විඤ්ඤාණයේ ගිලිහී යාමට (චුති) පැමිණෙන්නේය. **උච්ඡිජ්ජෙය්‍ය** වැනසී යන්නේය. **විනස්සෙය්‍ය** විනාසයට පැමිණෙන්නේය. **න භවෙය්‍ය** අභාවයට යන්නේය. **උප්පන්නස්ස** පිළිසිඳ ගැනීමක් ලෙස උපන් සත්ත්වයාට.
වැනසෙන - සදා පවතින අදහස නොව, එහි උපන් ආරිය පුද්ගලයාගේ සසර නැවත ඉපදීමක් නැති බව දක්වමින් ‘**අච්චි යථා**’ යන ගාථාව වදාළහ. **අත්‍ථං පලෙති** නිවී යයි, **න උපෙති සංඛං** ‘අසවල් දෙසට ගියේ යැයි කිව නොහැකිය. **එවං මුනි නාමකායා විමුත්තො** මෙසේ එහි උපන් රහත් බවට යොමුවන උතුමා ලද රූපකායෙන් මිදී, එහි සිවුවන මග උපදවා නාමකාය ගැන ද මැනවින් දැන, නැවත නාමකායෙන්ද මිදී, දෙ ආකාරව මිදුණේ, සියළු කෙලෙසුන් නැතිකොට නැවත සසර නූපදීමෙන් ‘නිවන’ යැයි හඳුන්වනු ලබන නිවීමට පත්වේ. (එවිට) කැත් කුලවතෙකි. බමුණෙකි ආදී ලෙස නම් කළ නොහැකිය. (හඳුනා ගැනීමක් නැත.)
නිද්දේසයෙහි දැක්වෙන පරිදි, **ඛිත්තා** සෙලවුණු **උක්ඛිත්තා** වේගයෙන් සෙලවුණු, **නුන්නා** බැහැර කරන ලද, **පහුන්නා** ඈත් කරන ලද, **ඛම්හිතා** ඉවත් කරන ලද, **වික්ඛම්භිතා** සමීපකර නොගන්නා ලද.
දැන් ‘නිවීමට යයි’ යන වචන අසා, එය නුවණින් වටහා නොගනිමින්, ‘**අත්‍ථං ගතො සො**’ යන ගාථාව කීය. එහි අරුත නම්, **සො අත්‍ථං ගතො** **උදාහු නත්‍ථි** නැතහොත් සදා පවතින අයුරින් නිරෝගීව වෙනස් නොවන බව වේද? මෙසේ එය මට, මුනිවරයාණනි, හෙළිදරව් කරනු මැනවි. **තථාහි තෙ විදිතො** **එස ධම්මො**.
නිද්දෙසයෙහි **නිරුද්ධො** නැවතීමට පත්ව, **උච්ඡින්නො** සිඳ දමන ලද සිත් පරපුර, **විනට්ඨො** විනාසයට පත්ව.
ඉක්බිති ඔහුට භාග්‍යවතුන් වහන්සේ, එසේ නොකිව යුතු බව පවසමින් ‘අත්‍ථං ගතස්ස’ යන ගාථාව වදාළහ. **අත්‍ථං ගතස්ස** සසර ඉපදීමේ හේතු නැතිකළ හෙයින් පිරිනිවනට පත්, **පමාණමත්‍ථි** රූප ආදී දෙයක් මෙපමණයැයි පෙන්විය නොහැකිය. **යෙන නං වජ්ජු** යම් කෙනෙකු විසින් රාගාදිය ඇතැයි කියත් නම්, **සබ්බෙසු ධම්මෙසු** ඛන්‍ධ රූපාදී සියළු සමූහ දේවල්.
නිද්දේසයෙහි **අධිවචන පථා** ‘සිරිවඩ්ඪක, ධනවඩඨක ආදී වචන පමණකින්ම ‘පාලන බවක්’ පවතින බැවින් වෙසෙස් නම් ලෙස පෙනේ. මෙබඳු වචනවල ‘හැඳිනීමේ’ මග ද අධිවචන පථ වේ. ‘මහණෙනි, එක්රැස් කරති යන අරුතින් සංඛාරා යැයි කියනු ලැබේ’ යැයි මෙසේ වෙන්කොට දක්වා, හේතු ඇතිව කියනු ලබන දේ ‘අභිලාප නිරුත්ති’ නම් වෙයි. එසේ වචන සකස්වන ආකාරය පහදා දෙන මග **නිරුත්තිපථා** වේ. තර්ක, විතර්ක, සංකප්ප යැයි ඒ ආකාරයෙන් පැනවීම **පඤ්ඤත්ති** නම් වේ. ඉතිරි කරුණු පැහැදිලිය.
මෙසේ භාග්‍යවතුන් වහන්සේ මෙම සූත්‍රයද අරහත් බව කුළුගන්වමින් දේශනා කළහ. දේශනය අවසානයෙහි කලින් කියා ඇති පරිදිම පිරිස දහම් අවබෝධය ලැබීය.
7. නන්ද සූත්‍ර‍ නිර්දේශ වර්ණනාව
සත්වන නන්‍ද සූත්‍රයෙහි පළමු ගාථාවේ අරුතයි. කැත්කුල ආදී ලෝවාසී ජනයා ආජීවක නිගණ්ඨ ආදීන් උදෙසා **සන්ති ලොකෙ මූනයො** යැයි කියති. **තයිදං කථංසු** කෙසේද? ඔවුන් සමාපත්ති නුවණින් උපන් බැවින් **ඤාණුප්පන්නං මුනිං නො වදන්ති** මෙසේ (මුනිවරයන්) වූහයි මේ ආකාරයැයි කියත්ද? **උදාහූ වෙ** රළු, සුව වැනි නොයෙක් ආකාර වූ ජීවිතයක උපන්නාහුද?
නිද්දේසයෙහි **අට්ඨ සමාපත්ති ඤාණෙන වා** පළමු දැහැන ආදී සමාපත්ති අටෙන් යුතු නුවණින් හෝ **පංචාභිඤ්ඤා ඤාණෙන වා** පෙර විසූ තැන් ආදිය දන්නා නුවණින් හෝ.
එවිට භාග්‍යවතුන් වහන්සේ ඒ කරුණු දෙකම බැහැරකොට, ‘න දිට්ඨියා’ යන ගාථාවෙන් මුනිවරයා ගැන පැහැදිළි කළහ.
මීළඟට ‘දැකීමෙන් පිරිසිදු වේ’ යැයි කියන තැනැත්තන්ගේ සැක දුරලනු පිණිස ‘යෙ කෙචි මෙ’ යන ගාථාවෙන් අසයි. **අනෙක රූපෙන** දැකීමෙන් යහපත වේ යැයි ඇති කුතුහලය, **තත්‍ථ යථා චරන්තා** තමාගේය යන දැඩිව ගත් හැඟීමෙන් වසන තැනැත්තන්ට එසේ පිරිසිදු විය නොහැකි බව පෙන්වා දීමට භාග්‍යවතුන් වහන්සේ සිවුවන ගාථාව කීහ.
මෙසේ ඔවුන් (සසරින්) එතරට නොගිය බව අසා, මීළඟට එතරවන තැනැත්තා ගැන දැනගනු කැමතිව ‘යෙ කෙචි මෙ’ යන ගාථාවෙන් විමසයි. එවිට භාග්‍යවතුන් වහන්සේ, (සසර) සැඩපහර තරණය කිරීම මුල්කොට ඉපදීම හා ජරාවෙන් එතරවන අයුරු හයවන ගාථාවෙන් කීහ.
එම ගාථාවෙහි **නිවුතා** ගැලුනු, බැසගත්, **යෙසුධා** යෙසු - ඉධ, මේ ලෝකයෙහි, යමෙක් ‘සු’ නිපාතයක් පමණි. **තණ්හං පරිඤ්ඤාය** තණ්හාව තුන් ආකාරව දැක, පෙර කී අයුරු ඉතිරි කරුණු පැහැදිලිය.
භාග්‍යවතුන් වහන්සේ, මෙසේ අරහත් බව කුළුගන්වමින් දේශනය නිම කළහ. දේශනය අවසානයෙහි නන්ද භාග්‍යවතුන් වහන්සේ වදාළ කරුණුවලට ‘එතාභිනන්‍දාමි” යන ගාථාවෙන් සතුට පළ කළේය. කලින් දක්වා ඇති පරිදි මෙහිදීද පිරිස දහම් අවබෝධය ලැබීය.
8. හෙමක සූත්‍ර‍ නිර්දේශ වර්ණනාව
අටවන හේමක සූත්‍රයයි. **යෙ මෙ පුබ්බෙ වියා කංසු** බාවරී ආදීහු කලින් මගේ අදහසද ඉදිරිපත් කළහ. **හුරං ගොතම සාසනං** ගොතම සාසනයට ඉහතදීත්, **සබ්බං තං** **තක්කවඩ්ඪනං** ඒ සියළු අදහස් කාම සිතිවිලි ආදිය වැඩිදියුණු කරන ඒවාය.
**යෙ චඤ්ඤෙ තස්ස ආචරියා** ඒ බාවරීගේ (සිසුන් ලෙස අවවාද ලබන) හික්මවන ලද ඇදුරෝ, **තෙ සකං දිට්ඨිං** ඒ ඒ ඇදුරන් තමන්ගේ මතවාද, **සකං ඛන්තිං** තමන්ගේ වැටහීම **සකං රුචිං** තම කැමැත්ත, **විතක්ක වඩ්ඪනං** කාම සිතිවිලි ආදිය නැවත නැවතත් උපදවා ගනිමින් (මතුවටත්) පවත්වා ගැනීම, **සංකප්ප වඩ්ඪනං** කාම සංකල්පනා අදහස් ඇතිකර ගැනීම, මේ පද දෙකම සියල්ල ඇතුලත් වන සේ කියන ලදී. දැන් කාම සිතිවිලි ආදියෙහි ඇති තතු දැක්වීමට කාම සිතිවිලි වැඩෙන්නේ යයි ආදී ලෙසින් අළුත් සිතිවිලි (ඇතිවන බව) පෙන්වීය.
**තණ්හා නිඝාතනං** තණ්හාව වැනසීම.
ඉක්බිති භාග්‍යවතුන් වහන්සේ ඊට අදාල කරුණු ‘ඉධ.... ආදී ගාථා දෙකකින් වදාළහ. එහි **එතදඤ්ඤාය යෙ සතා** ඒ නිවන අමා පදයකි. හේතු නිසා ඇතිවන සියළුම සකස්වීම් වෙනස්වන - තිර නැති බව විදසුන් වඩමින් අනුපිළිවෙලින් දැන, කය අනුව විමසා බලන මනා සිහි ඇත්තේ, **දිට්ඨ ධම්මාභි නිබ්බුතා** නිවැරදි දහම අවබෝධ කරන ලදින්, **දිට්ඨ ධම්මාච** රාගාදී (කෙලෙස් ගිනි) නිවීමෙන්ද **අභිනිබ්බුතා** ඉතිරි කරුණු පැහැදිලිය.
භාග්‍යවතුන් වහන්සේ මෙම සූත්‍රයද අරහත් බව කුළුගන්වමින් දේශනා කළහ. පෙර කී පරිදිම දේශනය අවසන පිරිස දහම් අවබෝධය ලැබීය.
9. තෝදෙය්‍ය සූත්‍ර‍ නිර්දේශ වර්ණනාව
නවවන තොදෙය්‍ය සූත්‍රයයි. **විමොක්ඛො තස්ස කීදිසො** ‘මෙබඳු කෙනෙකුගේ මැනවින් මිදීම කෙබඳු අයුරින් බලාපොරොත්තු විය යුතුදැයි’ අසයි.
මීළඟට භාග්‍යවතුන් වහන්සේ ඔහුට (ඔහු අදහස් කළ මිදීම නොව) වෙනත් මිදීමක්, නිදහසක් ගැන දෙවන ගාථාවෙන් කීහ. **විමොක්ඛො තස්ස නාපරො** ඔහුට වෙනත් මිදීමක් නැත.
මෙසේ ‘තණ්හාව නැතිකිරීම මිදීම’ යැයි කීවත්, ඒ කරුණු නොසළකා ‘ඒ තැනැත්තාට ආසා නැත්ද, නැතිනම් යම්දෙයකට බලාපොරොත්තු නැත්දැයි නැවත විචාරයි. **උදපඤ්ඤකප්පී** නැතහොත්, සමවත් නුවණ ආදියෙන් තණ්හා හැඟීම් හෝ දැකීම් හෙවත් මතවාද මගින් ගොඩනගා ගන්නා සංකල්පවලින් (වෙලී) සිත සිතා සිටීද?
එවිට භාග්‍යවතුන් වහන්සේ එය පැහැදිලි කරමින් සිදුවන ගාථාව වදාළහ. **කාමභවෙ** කාමයෙහිද භවයෙහිද රූපෙ නාසිංසති සිවු ආකාර හටගැනෙන රූප අරමුණු ඡන්‍දරාග ලෙසින් නොපතයි. හඬ ආදිය පිළිබඳවද මේ අයුරින් (දතයුතුය.) කරදර උවදුරු අරුතින් රාගයම දැඩි කෙලෙස් බැඳීමකි. (රාගකිඤ්චනං) මත්කරන අරුතින් දෝසයද මේ ආකාරය. ඉතිරි කරුණු සියල්ල පැහැදිලිය.
මෙසේ භාග්‍යවතුන් වහන්සේ මෙම සූත්‍රයද අරහත් බව කුළු ගන්වමින් දේසනා කළහ. පෙර කී පරිදිම පිරිස දහම් අවබෝධය ලැබීය.
10. කප්ප සූත්‍ර‍ නිර්දේශ වර්ණනාව
දසවන කප්ප සූත්‍ර විස්තරයෙහි **මජ්ඣෙ සරස්මිං** යනු මුල, අවසන් කෙළවර නොපෙනෙන, මැද කොටසක් ලෙස ගැනෙන සංසාරය ගැන කියන ලදී. **තිට්ඨිතං** සිටිනු ලබන, **යථයිදං නාපරං සියා** යම්සේ මේ දුක නැවත ඇති නොවන්නේය.
**ආගමනං** පෙර කෙළවරක සිට මෙහි පැමිණීම (උපත ලැබීම), **ගමනං** මේ ජීවිතයෙන් පරලොව ගමන, **ගමනාගමනං** මේ කරුණු දෙක (උපත-විපත සළකා) කියා ඇත. **කාලං** මරණය, **ගති** උපදනා භව, **භවාභවො** භවයෙන් භවය, **චුතිච** ඒ භවයෙන් චුතවීම, **උප්පත්තිච** චුතියෙන් පසු උපතද, **නිබ්බති ච** පහළවීම ද **භෙදොච** (රූපාදී) සමූහයේ බිඳීමද **ජාතිච** ඉපදීමද, **ජරාච** හානි ද, මරණංච ජීවිතය (ජීවිතින්‍ද්‍රිය) හැර දැමීමද **පුරිමාපි කොටි න පඤ්ඤායති** මුල් කෙළවරක් නැත. නොපෙනේ. එසේම අවසන් කෙළවරක්ද නොපෙන්නේ.
**එත්තතා** **ජාතියො** ඒ ඉපදීම උතුම් සේ සළකා, **වට්ටං වට්ටති** සසර පැවැත්ම පවත්වයි. **තතො පරං න වත්තති** එයින් එහාට නොපවතී. **එවං නත්‍ථි** මෙසේ නොමැත. නොපෙනේ ‘හි’ යනු නිපාතයකි. **අනමතග්ගොයං** මේ සසර කෙළවර නොදැන.
**අවිජ්ජා නීවරණනං** අවිජ්ජාවෙන් ආවරණය කරන ලද, **තණ්හා සඤ්ඤොජනානං** කාමරාග යැයි කියන ලද තණ්හා බැඳුමෙන් බැඳ ඇති, **සන්‍ධාවතං** නැවත නැවත කාමලෝකයෙහි දුවන්නන්ට, **සංසරං** රූප අරූප ලෝකවල සැරිසරන්නන්ට, **දුක්ඛං පච්චනුභූතං** කායික මානසික දුක අත්විඳිනා ලද, **තිබ්බං** බලවත්, **බ්‍යසනං** අවැඩදායී වැනසීම, **කටසි වඩ්ඪිතා** සොහොන වඩනා ලද (මරණින් පසු සුසානයට) **අලමෙව** සුදුසුය. **සබ්බ සංඛාරෙසු** කාමාවචරාදී ත්‍රෛභූමක සංඛාර කෙරෙහි, **නිබ්බින්‍දිතුං** කලකිරිමට, **විරජ්ජිතුං** ආසාව හැර දැමීමට, **විමුච්චිතුං** මිදීමට, **වට්ටං** **පවත්තිංසති** කාමාවචරාදී තුන් භූමියෙහි අනාගතයෙහි සසර පැවැත්ම පවත්නේය. **තතො පරං න වත්තිස්සති** එයින් එහා අනාගතයෙහි සසර පැවැත්මක් නො පවත්නේ ය. **ජාති භයෙ** ඉපදීම නිසා ඇතිවන බිය, ජරාවට පත්වීමේ බියද මේ අයුරිනි.
එවිට භාග්‍යවතුන් වහන්සේ ඒ කරුණ පැහැදිලි කරමින් තවත් ගාථා වදාළහ. දෙවන ගාථාවෙහි අරුත කියා ඇති පරිදිය. තුන්වන ගාථාවෙහි **අකිඤ්චනං** සතුරුවන කිසිවක් නැති, **අනාදානං** අල්ලාගැනීම හෙවත් තණ්හාවෙන් ඉවත්වුනු, තණ්හාවෙන් කිසිවක් නොගැනීමෙන් සැනසුණු බව කියන ලදී. **අනාපරං** මීට සමාන රැකවරණ සහිත වෙනත් තැනක් (දිවයිනක්) නැත. (එය) උසස් යැයි ද කියන ලදී.
සිවුවන ගාථාවෙහි **න තෙ මාරස්ස පංගූ** ඔව්හු මාරයාගේ පා සෙවනෙහි හැසිරෙන, මාරයා පිරිවරා සිටින සිසුවෝ නොවෙති. (මාර වසගයට පත් වූවෝ නොවෙති.)
මහජනතාව පාපයෙහි යොදවා මරයි යන අදහසින් **මාරො** අකුසල කටයුතුවල නියුතු බැවින් **කණ්හො** දෙව්ලෝ සයට නායක බැවින් **අධිපති** අකුසල කටයුතුවල කෙළවරටම ගිය බැවින් අන්තගූ පාපී ජනතාව මුදා නොහරි යැයි **නමුචි** සිහිය මැනවින් පවත්‍වා නොගනිමින් යහපත් කටයුතුවල පමාවන තැනැත්තන්ට නෑදැයෙකු බැවින් පමත්ත බන්ධු, ඉතිරි කරුණු සියල්ල පැහැදිලිය.
මෙසේ භාග්‍යවතුන් වහන්සේ මෙම සූත්‍රයද අරහත් බව කුළුගන්වමින් දේසනා කළහ. දේසනාව අවසන පෙර පරිදි පිරිස දහම් අවබෝධය ලැබීය.
11. ජතුකණ්ණි සූත්‍ර‍ නිර්දේශ වර්ණනාව
එකොළොස්වන ජතුකණ්ණි සූත්‍රයයි. **සුත්‍වානහං වීර අකාමකාමී** ඒ භාග්‍යවතුන් වහන්සේ වීරවත් වූ, කාමයන් නොකැමති, කාමයන් අත්හළ මේ මේ ගුණයෙන් යුතු (උතුමකු) බව අසා මම, **අකාමමාගමං** කාම රහිත වූ භාග්‍යවතුන් වහන්සේගෙන් ඇසීමට පැමිණියෙමි. **සහජානෙත්තා** නුවණැස පහළවීමත් සමගම සියල්ල දන්නා, යථාවබෝධය ලද, **යථා තච්ඡං** ඇති සැටියෙන්, **බ්‍රෑහිමෙ** නැවත කියා දෙන ලෙස ඉල්ලමින්, ඉල්ලා සිටින්නේ නම්, (තථාගතයන් වහන්සේ) දහස් වරක් වුවත් කියන්නාහ. දෙවරක් ඉල්ලීම ගැන කියනුම කවරේද?
මේ මේ කරුණින් ඒ භාග්‍යවත් සම්මා සම්බුදුරජාණන් වහන්සේ (සමන්විත යැයි) මේ පදවල අරුත මතු විස්තර කරනු ඇත. විජ්ජා හා චරණ ගුණවලින් යුතු හෙයින් **විජ්ජාචරණ සම්පන්නො**, එහි විජ්ජා යනු තුන් ආකාරයෙන් සහ අට ආකාරයෙනි. විජ්ජා නුවණ පිළිබඳව භයභෙරව සූත්‍රයෙහි සඳහන් අයුරු දතයුතුය. අම්බට්ඨ සූත්‍රයෙහි විජ්ජා නුවණ අට දැක්වේ. එහි විදසුන් නුවණ සමග, මනෝමය ඉඳු බලයද අභිඤ්ඤා සයද ඇතුලත්කොට විජ්ජා අට ගැන කියන ලදී. **චරණං** සීල සංවරය, ඉඳුරන් දොරටු වසා රැකගැනීම හෙවත් සංවර වූ ඉඳුරන් ඇති බව පමණ දැන ආහාර ගැනීම, සිහි නුවණ පෙරදැරිව නොනිදා සිටීම, යථාවබෝධයෙහි කරුණු හතකින් (බොජ්ඣංග) රූපාවචර දැහැන් හතරින් යන මෙම යහපත් කරුණු පහළොව දතයුතුය. මෙම පසළොස් චරණ දහම්හි අරිය සාවකයා සමන්විත වන්නේ නම්, (දරා සිටින්නේ නම්) අමත නම් වූ දෙසට (හෙවත් නිවනට) යයි. එහෙයින් චරණ යැයි කියන ලදී. ‘මහානාම, අරිය සාවකයා යම් ලෙසකින් මෙම සසුනෙහි සිල්වත් වේදැ’යි (වදාරා ඇති පරිදි) ඒ සියළු කරුණු මජ්ඣිම පණ්ණාසකයෙහි කියා ඇති පරිදි දතයුතුය. භාග්‍යවතුන් වහන්සේ මේ විදු (නැණින් ද) මේ චරණ ගුණවලින් ද යුතු සේක. එහෙයින් විජ්ජාචරණ සම්පන්නො නම් වේ. එහි විදුනැණ සමූහය භාග්‍යවතුන් වහන්සේ සියල්ල දන්නා බව පැතිර සිටියේය. චරණ ගුණ සමූහය මහා කාරුණික බව පැතිර සිටියේය. උන්වහන්සේ සියල්ල දන්නා නුවණින් සියළු ජීවීන්ගේ නිවැරදි දේ වැරදි දේ දැන, විජ්ජාචරණ ගුණ පරිදි වැරැද්ද හැර දමා නිවැරදි දෙයෙහි යොදවති. එහෙයින් උන්වහන්සේගේ සාවකයෝ මනා පිළිවෙත් මගට පිළිපන්නෝ වෙති. වැරදි පිළිවෙතෙහි නොයෙදෙති. විජ්ජාචරණයෙන් ඈත් වූවන්ගේ සාවකයෝ තමන්ටත් හිරිහැර පමුණුවාගෙන තැවෙති. අනුන්ටත් හිරිහැර පමුණුවති. දෙකොටසටම හිරිහැර පමුණුවා තැවෙති.
සුන්දරව ගමන් කරන බැවින්ද, සොඳුරු තැනකට ගිය බැවින්ද, යහපත් වචන කතා කරන බැවින්ද **සුගතො** ගමනටද ගතං යැයි කියනු ලැබේ. භාග්‍යවතුන් වහන්සේගේ ඒ ගමනද සෝභනය, පිරිසිදුය, නිවරදය. ඒ ගිය ගමන කුමක්ද? අරිය මගයි. ඒ සෝභන ගමනින් බිය නැති දෙයකට නොසැලී ගියේ යැයි **සුගතො** වේ. ඒ ගිය සොඳුරු තැන අමා නිවනයි. සොඳුරු තැනකට ගිය බැවින් **සුගතො**, ඒ ඒ මගින් මැනවින් ගොස් කෙලෙස් නැතිකොට නැවත, ආපසු හැරුනේ නැත.
සෝවාන් මගින් නැසු කෙලෙස් නැවත හටනොගනී. ඒ කෙලෙස් ආපසු නොඑයි. ආපසු එතැයි බලාපොරොත්තු නොවෙතැයි **සුගතො**.
මැනවින් ගියේ දීපංකර බුදුරදුන් පාමුල පටන් (විවරණ ලැබ) බෝමැඩ දක්වාම, සමතිසක් පාරමී පිරූ මනා පිළිවෙතින්, සියළු ලෝකයාගේ හිතසුවම කැමතිව, සදාකල් පැවැත්ම-විනාසය-කම්සුව-දැඩිව දුක්වීම යන මේවායෙහි කෙළවරට නොගොස්, මැනවින් ගිය බැවින් **සුගතො** යහපත්ව කතා කරයි. සුදුසු තැන සුදුසු වචනම කියතැයිද, මැනවින් කතා කරන බැවින් **සුගතො** වේ.
මේ එහිලා සාධක වන සූත්‍ර පාඨයකි –
‘තථාගතයන් යම් වචනයක් සිදු නොවූ දෙයක් යයිද මුසාවක් යැයි ද අවැඩ පිණිස වේ යැයිද අනුන්ට එය අකමැති අමනාප වේයැයි දනිත්ද ඒ ඇත්තක් වුවද - වැඩදායක නොවීනම්, අනුන්ට අකමැති අමනාප වේ යැයි දනිත් නම් එයද නොකියයි. යම් වචනයක් සිදුවූ දෙයට අදාල වූත්, ඇත්තක් වූත්, වැඩදායක වේද, අනුන්ට එය අකමැති අමනාප වුවද සුදුසු කල්හි එය පැවසීමට තථාගතයන් දැනගනී. යම් වචනයක් සිදු නොවූ දෙයකට මුසාවක් ලෙස, වැඩදායක නොවූ, අනුන් කැමති මනාප වුවත් තථාගතයන් නොකියයි. යම් වචනයක් සිදු වූ දෙයකට අදාල ඇත්තක් වුවත්, වැඩදායක නොවන්නේ නම්, අනුන් කැමති මනාප වුවත් එයද තථාගතයන් නොකියයි. යම් වචනයක් සිදුවූ දෙයකට අදාල ඇත්තක් වූත්, වැඩදායක වූත්, අනුන්ට කැමති මනාප වේ නම්, සුදුසු කල් දැන එය තථාගතයන් පවසයි. ‘මෙසේ නොකොට වචන කතා කරන බැවින් **සුගතො** යැයි දතයුතුය.
හැම අයුරින්ම ලෝකය පිළිබඳව දන්නා බැවින් **ලොකවිදු** ය. ඒ භාග්‍යවතුන් වහන්සේ ඇති සැටියෙන් ද - හේතු ලෙසින් ද - ඒ හේතු නැතිකිරීම සහ එයට පාදක මග අනුවද මුළු ලෝකයම අවබෝධයෙන්ම දැනගත්හ. මැනවින් දත්හ. විනිවිද දත්හ.
‘ඇවැත්නි, යම් තැනක ඉපදීම නැත්ද - දිරායාමක් නැත්ද - මියයාම, චුතවීම (නැවත) ඉපදීමක් නැත්ද - ගමන් කිරීමෙන් ඒ ලෝකයෙහි කෙළවරක් දැන ගන්නේ යැයි, දකින්නේ යැයි, පැමිණිය හැකියැයි මම නොකියමි. ඇවැත්නි, නොපැමිණීමෙන්ම ලෝකයෙහි කෙළවරක් හෝ දුක් කෙළවර කිරිමද මම නොකියමි. එතකුදු වුවත්, ඇවැත්නි, බඹයක් පමණ වූ දැනීම් හා ජීවමය වූ මේ සිරුරෙහි ලෝකයද පනවමි. ලෝකයට හේතුවද, ලෝකයෙහි නැතිකිරීමද, ලෝකය නැතිකිරීමේ පිළිවෙත් මගද පනවමි.’
‘කිසිකලෙකත් ලෝකයෙහි කෙළවරට ගමන් කිරීමෙන් නොපැමිණිය යුතුය. එසේ ලෝකයෙහි කෙළවරට නොපැමිණියද දුක් මුදාහැරිමට (ඉවත් කිරීමට මගක්) ඇත.’
‘එහෙයින් ඒකාන්තයෙන්ම ලෝකය දත්, ලෝකයෙහි කෙළවරට පැමිණි, මග බඹසර විසූ නුවණැති (රහත් උතුමා) ලෝකයෙහි කෙළවර දැන, මෙලොවද-පරලොවද බලාපොරොත්තු නොවේ.’
තවද සංඛාර ලෝක, සත්තලෝක, ඔකාස ලෝක යැයි ලෝක තුනකි. ‘සියළුම ජීවීහු ආහාර කැමති කොට පවත්නාහ’යි සඳහන් පරිදි එහි එක් ලෝකයක් ලෙස සංඛාර ලෝකය දත යුතුය. ‘සබ්බේ සත්තා ආහාරට්ඨිතිකා’ - ‘ලෝකය සදාකාලික හෝ සදාකාලික නොවේ’ යැයි සඳහන් පරිදි ‘සස්සතො ලොකොති වා අසස්සතො ලොකොතිවා’ සත්ත්ව ලෝකය දතයුතුය.
‘සඳහිරු යම්තාක් තැනක් වටා සැරිසරමින් දිසාවන් (ආලෝකයෙන්) බබුළුවත්ද, එය එක් ලෝකයකි. එබඳු ලෝක දහසකි. ඒ ලෝක දහසෙහිම ඔබවහන්සේගේ බලය පවත්නේය.
මේ ඔකාස ලෝකයයි. භාග්‍යවතුන් වහන්සේ ඒ පිළිබඳවද හැම ලෙසින්ම දන්නා සේක. සියළු ජීවීහු ආහාර හේතුකොට කැමතිකොට පවත්නාහයි දැක් වූ පරිදි එසේ එක් ලෝකයකි. නාමය ද රූපය ද ලෝක දෙකකි. වේදනා තුන ලෝක තුනකි. සතරාකාර වූ ආහාර ද ලෝක සතරකි. උපාදාන සමූහ පහද ලෝක පහකි. තම (සිරුරේ ඇස් ආදී) ආයතන හයද ලෝක හයකි. විඤ්ඤාණ හත පවත්නා ලෝකයද සතකි. අටලෝ දහමද ලෝක අටකි. නව සත්තාවාසද ලෝක නවයකි. ආයතන දහයද ලෝක දහයකි. ලෝක දොළහක් ලෙස ආයතන දොළහ ගැනේ. ධාතු දහඅට ලෝක දහඅටකි. මේ සංඛාර ලෝක සියළු ආකාරයෙන්ම දන්නා සේක.
එමෙන්ම සියළුම ජීවීන්ගේ සිත් හසර, සැඟවී පවත්නා රාගාදී කෙලෙස් පිළිබඳව දනිති. කෙලෙස් දූවිලි අඩු, කෙලෙස් දූවිලි වැඩි, තියුණු ඉඳුරන් ඇති, මුදු ඉඳුරන් ඇති, යහපත් පිළිවෙත් ඇති, අයහපත් පිළිවෙත් ඇති, පහසුවෙන් කරුණු වටහාදිය හැකි, පහසුවෙන් කරුණු වටහාදිය නොහැකි, කම්පල අදහන හා මිසදිටු ගති නැති, එවැනි ගති ඇති සියළු සතුන්ගේ ගතිසොබා දන්නා සේක. එහෙයින් මුළු සත්ත්ව ලෝකයම සියළු ආකාරයෙන්ම ද. එපරිදිම ඔකාස ලෝකය පිළිබඳවද දත්හ. එසේ එක් සක්වළක් දිගින් ද පළලින් ද යොදුන් දොළොස් ලක්ෂ තිස්හතර දහස් හාරසිය පනහකි.

වට පමණින් යොදුන් තිස්හය ලක්ෂ දසදහස් තුන්සිය පනහකි.
එහි,
මහපොළව යොදුන් දෙලක්ෂ හතළිස් දහසක් ඝනය.
එහි දැරීම් ගැන (කියන විට),
යොදුන් හාරලක්ෂ අසූදහසක ජලය පිරී පවතී. එහි එපමණ ඝනකමකින් දිය පොළව දැරූ වාතලය (වා පොළව) පිහිටියේය.
එහිම දරාගැනීම් ගැන (කියනවිට),
යොදුන් නව ලක්‍ෂයක් අහසට නැගෙන වාතය පවත්නා මේ ලෝකය (කප්) සැටදහසක් පවතී.
මෙසේ පිහිටි සක්වළක තොරතුරු මෙසේය.
යොදුන් අසූහාර දහසක් මහ සයුරෙහි ගිලී සිටි මහා මේරු පව්ව එකෙණෙහිම උඩට නැගුණි.
එහි අඩක් පමණ වූ හෙවත් යොදුන් හතළිස් දෙදහසක් මුහුදෙහි ගිලුණු, එපමණකින් ඉහළට නැගුණු දිව රුවනින් විසිතුරු වූ,
යුගන්ධර, ඊසධර, කරවීක, සුදස්සන, නෙමින්‍ධර, විනතක, අස්සකණ්ණ නම් වූ,
මහමෙර හාත්පස පිහිටි මෙම සත්කුළු පව් දෙවියන් යකුන් සෙව්නා වූ මහරජුනටද නිවහනකි.
හිමාලයෙහි යොදුන් පන්සියයක් උස, දිගින් පළලින් යොදුන් තුන්දහසක් වූ ගිරිකුළු (කඳු) අසූහාර දහසකි.
යොදුන් පහළොවක් වට කඳින් යුතු, යොදුන් පනහක් උසට අහසට නැගි, මහ කඳකින්ද, හාත්පස වටා විහිද ගිය අතු පතරින් හෙබි, යොදුන් හතක් පළල් වූ, එකෙණෙහිම ඉහළට මතු වූ දඹගසක බලයෙන් ‘දඹදිව’ යැයි කියනු ලැබේ.
ඒ දඹගසෙහි පමණටම අසුරයන්ගේ සිත් පළොල් රුකද, ගුරුළන්ගේ ඉඹුල් රුකද, අපරගොයානයෙහි කොළොම් රුකද, උතුරුකුරු දිවයින්වල කප් රුකද, පුබ්බ විදෙහයෙහි මහරි රුකද, තව්තිසාවෙහි පරසතු රුකද වේ. එහෙයින් පැරණි ඇදුරෝ මෙසේ කීහ.
මුළු ලෝ ධාතුව වටා පිහිටි සක්වළ පව්ව යොදුන් අසූ දෙදහසක් මහ සයුරෙහි ගිලී, එකෙණෙහිම ඉහළට නැගුණි.
ඒ සක්වළ සඳමඩල හතළිස් නව යොදුනකි. හිරුමඩල යොදුන් පනහකි. තව්තිසාව යොදුන් දසදහසකි. අසුර භවන, අවීචි මහා නිරය, දඹදිව ද එපමණම වේ. අපරගොයානය, පුබ්බ විදේහය යොදුන් හත්දහසකි. උතුරුකුරු දිවයින යොදුන් අටදහසකි. ඒ එක් එක් මහා දිවයිනකටද පන්සියයක්, පන්සියයක් බැගින් වූ කුඩා පිරිවර දිවයින් ඇත. ඒ සියල්ලමද එක් සක්වළක වෙයි. එකම ලෝධාතුවකි. සක්වළ අතරෙහි ලෝකාන්තරික නිරය පිහිටියේය. මෙසේ කෙළවරක් නොවන සක්වළ හා කෙළවරක් නොවන ලෝධාතු පමණ කළ නොහැකි බුදුනැණින් භාග්‍යවතුන් වහන්සේ හැම අයුරින්ම හඳුනා දැනගත්හ. පිරිසිඳ දත්හ. මෙසේ ඔකාස ලෝකයද මුළුමනින්ම දන්නා ලද බැවින් මුළු ලොවද දන්නා බැවින් **ලොකවිදූ** වෙති.
තම ගුණවලට වඩා උසස් ගුණවලින් යුතු වෙනත් කිසිවකු නොමැති බැවින් **අනුත්තරො** නම් වෙති. එසේම සීල ගුණයෙන්ද සියළු ලෝකයා ඉක්මවා යති. සමාධි - පඤ්ඤා - විමුත්ති - විමුත්ති ඤාණදස්සන ගුණයෙන්ද, සීල ගුණයෙන්ද (අන් කෙනෙකු) අසමානයහ. සමාන වූවකු නැත. එහෙයින් මෙසේ කීහ. ‘මහණෙනි, දෙවියන් සහිත වූ, මරුන් සහිත වූ මේ ලෝකයෙහි දෙව්මිනිසුන් අතර සීල සම්පත්තියෙන් ඉතා උසස් වූ (තමාට වඩා) කෙනෙක් මම නො දකිමි’ - ‘න ඛො පනාහං භික්ඛවෙ සමනුපස්සාමි සදෙවකෙ ලොකෙ සමාරකෙ -පෙ- සදෙව මනුස්සාය අත්තනා සීල සම්පන්නතරං’ යැයි දැක්වේ.
මෙසේ අග්ගප්පසාද සූත්‍ර ආදියෙන්ද ‘මට ගුරුවරයෙක් නැත ‘න මෙ ආචරියො අත්‍ථි’ ආදී ගාථාද විස්තර කළ යුතුය.
දමනය කොට හික්මවීමට සුදුසු පුද්ගලයන් හසුරුවන අරුතින් **පුරිසදම්ම සාරථි** වේ. දමනය කරයි. හික්මවයි යනුවෙන් කියන ලදී. එහි පුරිසධම්ම යනු නොදැහැමි වූවන් දැහැමි මගට යොමු කිරීමයි. මෙහිලා තිරිසන් (සොබාව ඇති) මිනිසුන්ද, නොමිනිස් ගති ඇති මිනිසුන්ද ගැනේ. එසේම භාග්‍යවතුන් වහන්සේ තිරිසන් මිනිසුන්ද, අපලාල නා රජ, චූළෝදර, මහෝදර, අග්ගිසිඛ, ධූමසිඛ, ආරවාළ නාරජ ධනපාල ඇතු මේ ආදීහු දමනය කරන ලදී. නපුරු ගති දුරුකරන ලදී. සරණ සිල්හිද පිහිටුවන ලදී. මිනිසුන් අතර, සච්චක, නිගණ්ඨපුත්, තරුණ අම්බට්ඨ, පොක්ඛරසාති, සොණදණ්ඩ, කූටදන්ත ආදීන්ද - නොමිනිසුන් අතර ආළවක, සුචිලෝම, ඛරලෝම, යක්කු, සක්දෙව් ආදීහු හික්මවීමෙහිලා විසිතුරු උපාමං මගින් දමනය කරන ලදහ. ‘කේසි, මම නොදැහැමි මිනිසුන් දමනය කොට හික්මවීමේදී මුදු මොළොක් ලෙසද හික්මවමි. රළු ලෙසද හික්මවමි. මොළොක්වද, රළුවෙන්ද හික්මවමි’ ‘අහං ඛො කෙසි, පුරිසධම්මෙ සණ්හෙනපි විනෙමි, එරුසෙනපි විනෙමි, සණ්හ ඵරුසෙනපි විනෙමි’ මෙහිලා මෙම සූත්‍රයද විස්තර විය යුතුය. තවද, භාග්‍යවතුන් වහන්සේ පිරිසිදු සිල් ආදී ඇත්තවුන්ට පළමු දැහැන ආදියෙන්ද, සෝවාන් පල ලාභීනට ඉන් එහා මග පිළිවෙතද පහදා දෙමින් දැමුණු බවට පත්වූවන්ද (තවදුරටත්) දමනය කරති.
නැතහොත්, **අනුත්තරො පුරිසදම්ම සාරථී** යනු (පද දෙකක් වූවත්) එකම අරුත් ඇත. භාග්‍යවතුන් වහන්සේ එක පලඟකම වැඩහිඳිමින් අටදිසාවෙහිම නොගැටෙමින්, හැමතැන ආවරණය වන පරිද්දෙන් දැහැමි නොවූවන් හික්මවත්ද එහෙයින් ‘අනුත්තරො පුරිසදම්ම සාරථි’ යැයි කියනු ලැබේ.
**විරතවා** උතුම් මගෙන් සියළු පාපී අයහපතින් වෙන්වූයේ, **පහූ** බොහෝ **විසවි** අනුගේ සිත්සතන්හි උත්සාහය උපදවමින්, **අලමත්තො** හැකියාවට යොමු වූ සිත.
**විරතො** උතුම් මගෙන් (කෙලෙසුන් ඉවත හළ බැවින්) නැවත භවයක පිළිසිඳ ගැනීමෙන් තොරව, **සබ්බපාපකෙහි** **නිරයදුක්ඛමතිච්ච** නැවත නූපදනා බැවින් නිරයෙහි දුක්ද ඉක්මවා සිටි, **විරියවාසො** උත්සාහයට නිවහනක් බඳු, **සො විරියවා** ඒ කෙලෙස් නැසූ උතුමා උත්සාහවන්තයා ලෙස කීමට සුදුසුය. **පධානවා වීරො** **තාදී** මේ තුති වචනයි. මගපිළිවෙත්හි ඇරඹි උත්සාහය සළකා පධානවා (යයිද කියයි.) කෙලෙස් නැති කිරීමට හැකිවීමෙන්, කම්පා වීමෙන් නොවෙනස්ව වීරො, **පවුච්චතෙ තථත්තා** එබඳු උත්සාහවන්තයෙකැයි කියනු ලැබේ. **තෙ කාම කාමිනො** රූපාදි වත්‍ථුකාමවලට කැමතිව, **රාග රාගිනො** රාගයෙන් ඇලීගැලී, **සඤ්ඤා** **සඤ්ඤිනො** රාග හැඟීමෙන් බරව.
**න කාමෙ කාමෙති** රූපාදී දේවල කැමති බවක් නොපතයි. **අකාමො** කාමයන් රහිතව, **නික්කමො** කාමයන්ගෙන් වෙන්ව,
**සබ්බඤ්ඤුත ඤාණං** සියළු දතයුතු දේ තෙආකාරන්ගෙන් දැනගත් අරුතින්, එයට පැමිණීම හෙවත් සියල්ල දන්නා බව. ඒ සියල්ල දන්නා බවේ නුවණයි. එසේ සියල්ල දන්නා බව යැයි කියනු ලබන ඇසින්, පෙර පුරුදු සහ කෙලෙස් පරාජය කොට දිනන ලදින්, එසේ දිනීම, පෙර නොවූ විරූ, පසු නොවූ, එකම මොහොතෙහි, එකම කාලයෙහි පෙර පටන්ගැන්මේ සිට මතුපිටට පැමිණීම් අරුතින් උපන්නේය.
**තෙජි තෙජසා** බලයෙන් යුතු බැවින් බලයෙන් (අන් හැම) අබිබවා, **යමහං විජඤ්ඤං ජාති ජරාය ඉධ විප්පහානං** ඒ මම ජාති ජරා නැති කිරීමේ සොබාව මෙහිම (මේ ජීවිතය) දැනගතිමි.
**ජගතී** පොළව, මුළු අහසෙහිම පවත්නා, පැතිරුණු, **තමගතන්ති තමමෙව** අසූචි තැවරුණ, මුත්‍රා තැවරුණු බව දැක්වෙන සේ තම හෙවත් අඳුරින් වැසුණු, අභිවිභච්ච නසා, **අන්‍ධකාරං විධමෙත්‍වා** ඇසින් හඳුනා ගැනීමට (හැකි පරිදි) අඳුර වළකා, පලවා හැර, **ආලොකං දස්සයිත්‍වා** හිරුඑළිය පෙන්වා, **ආකාසෙ** අජටාකාසයෙහි, **අන්තළික්ඛෙ** අහස හා පොළව අතර හිස් අහසෙහි, **ගගනපථෙ** දේවතාවුන්ගේ ගමන්මගෙහි යයි. **සබ්බං අභිසංඛාර සමුදයං** සියළුම කම්ම හේතුකොට ඇති වූ, හටගත් තණ්හාව යන අරුතයි. **කිලෙසතමං අවිජ්ජන්‍ධකාරං විධමෙත්‍වා** කෙලෙස් යැයි කියන ලද අවිඳු අඳුර පලවා හැර, නසා, නුවණ නැමති ආලෝකය, සියුම් නුවණ නැමති ආලෝකය පෙන්වා, **වත්‍ථූකාමෙ පරිජානිත්‍වා** රූපාදී දේවල් කෙරෙහි ඇති ආසාව ගැන නුවණින් හා (එහි අයහපත ගැන) තීරණය කිරීමේ නුවණින් දැන, **කිලෙසකාමෙ** **පහාය** තැවෙන-හිරිහැර පමුණුවන බවට - හඳුන්වන ලද කෙලෙස් ආසා නැති කිරීම දැන, දුරුකොට.
එවිට භාග්‍යවතුන් වහන්සේ ඔහුට දහම් කරුණු දක්වමින්, ගාථා තුනකින් පැහැදිලි කළහ. **නෙක්ඛම්මං දට්ඨුං** ඛෙමතො නිවනද නිවනට මගපිලිවෙත ද ‘බිය රහිත’ යැයි දැක, **උග්ගහිතං** දැඩි හැඟීම් ලෙස ගත්, නිරත්තංවා ඉවත් කළ යුතු, අත්හළ යුතු යැයි කියන ලදී. **මා තෙ විජ්ජිත්‍ථ** ඔබට නොවේවා! **නිරස්සිතබ්බං** දුරු කළ යුතුය.
**මුඤ්චිතබ්බං** ඉවත ලා නැවත නොගත යුතුය. **පජහිතබ්බං** හැරදැමිය යුතුය. **විනොදෙතබ්බං** අත්හළ යුතුය. **බ්‍යන්තිකාතබ්බං** ඉවත් කිරිමට කටයුතු කළයුතුය. **අනභාවං** **ගමෙතබ්බං** මදක් ඉතිරි නොකොට මුළුමනින්ම නැසිය යුතුය.
**පුබ්බෙ** අතීතයෙහි කළ කී දෑ අනුව උපන් කෙලෙස්, **බ්‍රාහ්මණ** භාග්‍යවතුන් වහන්සේ ඡතුකණ්ණි අමතති. ඉතිරි කරුණු පැහැදිලිය.
මෙසේ භාග්‍යවතුන් වහන්සේ මෙම සූත්‍රයද අරහත් බව කුළුගන්වමින් දේසනා කළහ. දේශනාව අවසන පෙර කී පරිදිම බොහෝ දෙනාට දහම් අවබෝධ විය.
12. භද්රාවුධ සූත්‍ර‍ නිර්දේශ වර්ණනාව
දොළොස්වන භද්‍රාවුධ සූත්‍රයයි. **ඔකං ජහං** (ගිහිගෙයි) ආසාව දුරලූ, **තණ්හාච්ඡිදං** සිරුර හා බැඳි තණ්හාව නසන ලද, **අනෙජං** ලෝ දහමෙහි කම්පානොවන, **නන්‍දිං ජහං** අනාගතයෙහිදී රූපාදී බලාපොරොත්තු හැර දැමූ, තණ්හාව නම් වූ එකම කරුණ ගැන (තථාගතයන් වහන්සේ විසින් පැවසීම) අගය කිරීමේ අදහසින් මෙහි නොයෙක් ආකාරයෙන් කියන ලදී. **කප්පං ජහං** දෙ ආකාරයෙන් (තණ්හා-දිටඨි) කල්පනා දුරලන ලද, **අභියාචෙමි** වෙසෙසින් අයදිමි, **සුත්‍වාන නාගස්ස අපනමිස්සන්ති ඉතො** අති උතුම් වූ භාග්‍යවතුන් වහන්ස, ඔබවහන්සේගේ වචන අසා මේ පාසාණක චෙතිය (පෙදෙසින්) බොහෝ ජනයා පැමිණෙතියි අදහස් වේ.
**යෙ උපායුපාදානා** තණ්හා දිට්ඨිවලට එළඹ ගන්නා ලද, **චෙතසො අධිට්ඨානා** සිතෙහි පිහිටුවාගෙන, **අභිනිවෙසානුසයා** (එසේ) පිහිටුවාගෙන අවුත් (යටපත් කොට) තබාගන්නා ලද,
**ජනපදෙහි සංගතා** අංග ආදී ජනපදවලින් මෙහි පැමිණි, **වියාකරොහි** දහම් දෙසනු මැනවි.
**සංගතා** ඒ තීර්ථක ආදීන් ද එක්රැස්ව, **සමාගතා** (පෙර) කී පරිදි ජනපදවලින් පැමිණි, **සමොහිතා** රැස්වූ, **සන්නිපතිතා** වෙන් නොවූ.
[missing trnas] ගැලපෙන පරිදි (ඉදිරි) ගාථා වදාළහ. **අදාන තණ්හං** රූප ආදියෙහි අරමුණු කොට දැඩිව ගත් තණ්හා ආසාව තණ්හා උපාදාන ලෙස කියන ලදී. **යං** **යං හි ලොකස්මිං උපාදියන්ති** ඒවා පිළිබඳව මුලසිටම - යම් යම් ආකාරයෙන් සිතා දැඩිව ගනිති. **තෙනෙව මාරො අන්‍වෙති ජන්තුං** ඒවා දැඩිකොට ගැනීමෙන්ම කරන කියන කටයුතුවල හටගනු ලබන - එක්රැස්වන පලවිපාක අනුව (සසර) පිළිබඳ ගැනෙන (රූප වේදනාදී) පිළිසිඳ ගත් පස්කඳ නම් වූ මාරයා සත්වග අනුව යයි.
**තස්මං පජානං** එහෙයින් ආදීනව අනිස ලෙසින් හෝ සසර බැඳීම් ලෙස හෝ දැනගැනීමෙන්, **ආදාන සත්තෙ ඉති පෙක්ඛමානො පජං ඉමං මච්චුධෙය්‍ය විසත්තං** අල්ලාගත යුතුය යන අරුත දනවන රූප ආදී එබඳු දෙයෙහි, මේ ලොව සියළු දෙනාම මාරයාගේ බලපෑම් බලා සිටිමින්, එසේ ඒවා දැඩිව ගන්නා ලද සත්ත්වයන් හෝ, එසේ දැඩිව අල්ලා ගැනීමෙන්, ඊට වසඟව වෙලුනු පුද්ගලයකු හෝ එසේ දැඩිව ගැනීම නිසා මේ මිනිස්කැලම මරණයෙහි වසඟයට පත්ව, එයින් ඉවත්ව යාමට, ගැලවී යාමට නොහැකි යයි සිතා බලමින්, (සිහි නුවණින් යුතු මහණ) කිසිවක් අල්ලා නොගනී. ඉතිරි කරුණු පැහැදිලිය.
මෙම සූත්‍රයද භාග්‍යවතුන් වහන්සේ අරහත් බව කුළුගන්වමින් දේශනා කළහ. දේශනය අවසානයෙහි පෙර කී පරිදි දහම් අවබෝධය ලැබීය.
13. උදය සූත්‍ර‍ නිර්දේශ වර්ණනාව
දහතුන්වන උදය සූත්‍රයයි. එහි **අඤ්ඤා විමොක්ඛං** නුවණ බලයෙන් වැටහෙන පරිදි මිදීම - නිදහස ගැන විමසයි.
**පඨමෙනපි ඣානෙන ඣායි** විතක්ක විචාර පීති සුඛ චිත්ත ඒකග්ගතා යන කරුණු පහෙන් යුතු පළමු දැහැන වඩයි. **දුතියෙන** පීති සුඛ චිත්ත ඒකග්ගතා කරුණින් යුතු, **තතියෙන** සුඛ ඒකග්ගතාවෙන් යුතු, **චතුත්‍ථෙන** උපෙක්ඛා චිත්ත ඒකග්ගතාවයෙන් යුතු **සවිතක්ක සවිචාරෙන පි ඣානෙන ඣායති** සිවුනය, පස්වන නය ආදියෙහි පළමු දැහැනින් විතක්ක විචාර සහිතව දැහැන් වඩයි. **අවිතක්ක විචාරමත්තෙන** පස්නය අනුව දෙවන දැහැනින්, **අවිතක්ක විචාරමත්තෙන** පස්නය අනුව දෙවන දැහැනින්, **අවිතක්ක විචාරමත්තෙන** පස්නය අනුව දෙවන දැහැනින්, **අවිතක්ක අවිචාරෙන** දෙවන තෙවන ආදී ඉතිරි දැහැනින්, **සප්පීතිකෙන** පීතිය සහිත දෙවන තෙවන දැහැනින්, **නිප්පීතිකෙන** පීතිය රහිත එම ඉතිරි දැහැන්, **සුඛ සහගතෙන** සුව සහගත තෙවැනි සිදුවන දැහැනින්, **උපෙක්ඛා සහගතෙන** සිවුවන පස්වන දැහැන්, **සුඤ්ඤතෙන** සුඤ්ඤතා හෙවත් හිස් බව හා මිදුණු බවින් යුතු, **අනිමිතෙනපි** නිමිත්තක් තහවුරු නිතර මෙනෙහි කොට, තමා විසින් නිමිති කොට ගෙනද (පසුව) අත්හැරීමෙන් ලැබූ නිමිති රහිතව දැහැන් වඩයි. **අප්පණිහිතෙන** පැමිණි මග ලෙසින් (භාවනා) බලාපොරොත්තුව හාත්පසින් පිරිසිදුව දරාගෙන ඵලසමවත් ලෙසින් ආසා නොවීමද, **ලොකිකෙනපි** ලෝකීය වූ පළමු, දෙවන, තුන්වන හා හතරවන දැහැන්ද.
**ලොකුත්තරෙනපි** එමෙන්ම ලොවුතුරු ලෙසින්ද **ඣානරතො** දැහැන්හි ඇලුනේ, **එකත්ත මනුයුත්තො** එක්කෙනෙකු ලෙස, තනිවම යෙදී, සදත්‍ථගරුකො තම (ලොවුතුරු) දියුණුව ගරු කරමින්, ක’ අකුරට ‘ද’ යොදන ලදී. තම දියුණුව ලෙසින් අරහත් බව දතයුතුය. තමාට ළංවූ සබඳතාවෙන්, තමාගෙන් අත් නොහැර, තම අරමුණු අනුවද, තමාට වැඩදායී ලෙසද යන අරුතින් ‘සකත්‍ථ’ යැයි කියනු ලැබේ. පල සමවතට සමවදනා ලෙසින් තම දියුණුවට ගරු කරමින්, නිවනට ද ගරු කරන්නෙකැයි ඇතමෙක් කියති. **අරජො** කෙලෙස් නැති, **විරජො** කෙලෙස් ඉහතහළ, **නිරජො** කෙලෙස් පහකළ විගතරජො යනුවෙන්ද පාඨයකි. එය මෙම අරුතමය. **රජාපගතො** කෙලෙස් වනසන ලද, **රජවිප්පහීනො** කෙලෙස් නැසූ, **රජවිප්පමුත්තො** කෙලෙස්වලින් මිදුණු.
**පාසාණකෙ චෙතියෙ** පාරායන සූත්‍ර දේසනා කළ තැන - ගල්තලාවෙහි, **සබ්බාසසුක්ක පටිප්පස්සද්ධත්තා** සියළු කෙලෙස් (හටගන්නා) උත්සාහ සංසිඳවූ බැවින්, නැසූ බැවින්.
**කිච්චාකිච්චං** මෙය කළ යුතුය, මෙය නොකළ යුතුයැයි මෙසේ සිතින් සිතිය යුතුය. **කරණියා කරණීයං** කය නැමති දොරටුවෙන් මෙය කිරීමට ඇවැසිය. මෙය නොකිරීම අවැසි යැයි මෙසේ කළයුත්ත හා නොකළ යුතු දේ, **පහීනං** හැරදැමූ, **වසිපත්තො** මැනවින් පුරුදු කළ.
ඉක්බිති භාග්‍යවතුන් වහන්සේ උදය (බමුණු) සිවුවන දැහැන ලැබූවෙකු බැවින්, ඔහු ලද එම දැහැනට අනුව, නොයෙක් අයුරින් මිදීම දැනගැනීමට අදාලව මතු දැක්වෙන ගාථා (දෙක) වදාළහ. පහානං කාමච්ඡන්‍දානං මෙසේ පළමු දැහැන උපදවා ගනු ලබන තැනැත්තා කාමච්ඡන්‍දය දුරු කරයි. ඒ අනුව මිදීම දැනගැනීම ගැන කියමි. මෙසේ සියළුම පදවල යෙදිය යුතුය.
**චිත්තස්ස අකල්ලතා** සිතෙහි ගිලන්බව, ගිලනාට අකල්ලක යැයි කියනු ලැබේ. හිමියෙනි, මම ගිලන් නොවෙමි’ ‘නාහං භන්තෙ අකල්ලකො’ යැයි විනයෙහිද කියන ලදී. **අනමඤ්ඤතා** සිතෙහි ගිලන්බව යැයි කියන ලද නිසි කටයුතු කිරීමෙහි නොහැකි බව, ඔලීයනා පසුබට වන අයුරින්, ඉරියව් හඳුනන - පවත්නා සිතෙහි ඒ ඉරියව් දරා ගැනීමට නොහැකිව, වවුලකු ගසක එල්ලී සිටින්නාක් මෙන්, කොකෙහි එල්ලන ලද පැණි ජෝගුවක් මෙන් ඇලවෙයි. ඔහුගේ ඒ ආකාරය සඳහා ‘පසුබටවීම’ යැයි කියන ලදී. දෙවන පදය උපසග්ගයෙකින් (අරුත) වැඩියෙන් දක්වා ඇත. **ලීනං** පැතිරී නැති, හැකිළුණු, අනික් පදයෙන් දෙආකාර බව පෙන්වන ලදී. **ථීනං** ගිතෙල් පිඬක් මෙන් නොවැගිරෙන ගතියෙන්, උකු බවින් සිටී. **ථියනා** ඒ ආකාරය පෙන්වයි. හැකිළෙන බව **ඨියිතත්තං** නොපැතිරුණු අරුතින් තදබවයි.
**උපෙක්ඛාසතිසංසුද්ධං** සිවුවන දැහැනෙහි මැදහත් සිහියෙන් මනා පිරිසිදුව, **ධම්මතක්ක පුරෙජවං** මෙයින් ඒ සිවුවන දැහැන් මිදීමෙහි සිට දැහැන්වල ඇතුලත් ඒ ඒ අංග පිළිබඳව විදසුන් වඩා ලබන ලද අරහත් බව (හෙවත් සියළු කෙලෙසුන්ගෙන් මිදීම) සඳහා කියයි. අරහත් විමුක්තියට (අයත්) අරිඅටැඟි යහපත් නිවැරදි කල්පනා ලෙසින් දහම් විමසා බැලීමට ඉදිරියට මෙහෙයවයි. එහෙයින් ‘ධම්මතක්ක පුරෙජවං - ධම්මතක්ක නම් නිවැරදි සංකල්පනා පෙරටුකොට යැයි කීහ. **අවිජ්ජාය පභෙදනං** ඒ අඤ්ඤාවිමොක්ඛ හෙවත් අරහත් බව අවිජ්ජාව බිඳ දමන ලදුව නිවන නිසා හටගත් බැවින් ඒ කරුණු අනුව එසේ කියමි යනුයි.
**යා චතුත්‍ථජ්ඣානෙ උපෙක්ඛා** මෙහි හටගැනීම බලයි යන අරුතින් උපෙක්ඛා වේ. එක් පසකට නොයා සමව බලයි තේරුමයි. **උපෙක්ඛනා** යනු ඒ ආකාරය දැක්වීමයි. **අජ්ඣුපෙක්ඛනා** යයි උපසග්ග පදයකින් අරුත දියුණු කරන ලදී. **චිත්තසමථො** සිතෙහි එකඟ බවයි. චිත්තප්පසටතා සිතෙහි අඩුලුහුඩු බව (වැරදි) හැරදැමූ බව, **මජ්ඣත්‍ථතා** සිතෙහි අන්තගාමී නොවන බව.
මෙසේ අවිජ්ජා බිඳීම යන වචනයෙන් කියන ලද නිවන (ගැන) අසා, එය කුමක් නැති කිරීමෙන් කියනු ලැබේදැයි විමසමින් ‘කිංසු සඤ්ඤොජනො......’ යන ගාථාව කීය. එහි **කිංසු සඤ්ඤොජනො** සසර බැඳ තබන බැඳීම් කවරේද? **විචාරණං** පැහැදිලි කරුණු, **කිස්සස්ස විප්පහානෙන** කෙබඳු දෙයක් නැති කිරීමෙන්ද?
එවිට භාග්‍යවතුන් වහන්සේ එම කරුණු පැහැදිලි කරමින් නන්‍දිසඤ්ඤොජනො....... යන ගාථාව වදාළහ. එහි **විතක්කස්ස** සස යනු කාම සිතිවිලි ආදිය ඔහුට ඇතිවෙයි.
මීළඟට ඔහු ‘කථං සතස්ස...’ ගාථාවෙන් නිවනට මග විමසීය.
භාග්‍යවතුන් වහන්සේ අජ්ඣත්තං යන ගාථාවෙන් ඔහුට මග පැහැදිලි කළහ. **එවං සතස්ස** මෙසේ සිහි ඇතිව හැසිරෙන තැනැත්තාට - ඉතිරි කරුණු පැහැදිලිය.
භාග්‍යවතුන් වහන්සේ මෙම සූත්‍රයද අරහත් බව කුළුගන්වමින් දේශනා කළහ. දේශනය අවසානයේදී පෙර කී පරිදි දහම් අවබෝධ විය.
14. පොසාල සූත්‍ර‍ නිර්දේශ වර්ණනාව
දහ හතරවන පොසිල සූත්‍රයයි. **යො අතීතං** ආදිසති යම් භාග්‍යවතුන් වහන්සේ කෙනෙකු තමන්ගේ ද අනුන්ගේ ද ‘ඉපදී එක් වාරයක්’ ලෙසින් පෙර තතු දක්වත්ද?
**එකම්පි ජාතිං** එක් පිළිසිඳ ගැනීමකට හෙවත් උපතකට මුල් වූ චුති (සිත) අවසානයෙහි එක් භවයකට අයත් වූ (රූපාදී) සමූහය, ඉපදීම් දෙකක් ආදී ලෙසද මේ ආකාරයෙන් සැළකිය යුතුය. **අනෙකෙපි** **සංවට්ට කප්පෙ** මුල පටන් පිරිහී වැනසී යන කල්පය සංවට්ට කප්පයයි. එකල්හි සියළු බඹලෝද නැවතීමක් නැත. නැවත හටගැනීම විවට්ට කපයයි. එකල්හි බඹලොවින් ජීවීන්ගේ පැවැත්ම වේ. වැනසී යාම මූලික වන බැවින්, එසේ සළකන ලදී. ‘මහණෙනි, මේ අනුව අසංඛය වූ කප් සතරකි. ඒ සතර කවරේද? සංවට්ට - සංවට්ඨායී - විවට්ට - විවට්ඨායී ලෙසයි. එවිට මුළු කල්පයම ඇතුලත් වේ. (මෙහිදී) සංවට්ට කප්ප - විවට්ට කප්ප යැයි අඩක් ලෙස ගෙන කියන ලදී. සංවට්ට විවට්ට යැයි මුළු කල්පය සඳහාම කියන ලදී. ඒ ගැන කෙසේ සිහි කරන්නේද? ‘අසවල් තැන විසූයෙමි ආදී ලෙසිනි. **අමුත්‍රාසිං** ‘අසවල් වැනසෙන කල්පයෙහි මම අසවල් භවයෙහි හෝ අසවල් කෙනෙකු ලෙස හෝ අසවල් (මිනිස් ආදී) ගතියක හෝ, විඤ්ඤාණ පැවැත්මෙහි හෝ, සත්තාවාසයෙහි හෝ කිසියම් ජීවී සමූහයක සිටියෙමි. **එවං නාමො** තිස්ස හෝ ඵුස්ස හෝ (නමින්) **එවං ගොත්තො** කච්චායන හෝ කස්සප (ආදී ලෙසට) මෙය ඔහුගේ අතීත භවයෙහි (ජීවිතයෙහි) තමන්ගේ නම්ගොත් සිහිකිරීම් ලෙසින් කියන ලදී. ඒ කාලයෙහි තම පැහැපත් බව හෝ රළු හෝ සැපවත් ජීවිතය හෝ සැපදුක් බහුලතාව හෝ අඩු කලක් හෝ වැඩිකලක් ජීවත්ව සිටියේදැයි සිහිකරනු කැමති නම්, එයද සිහිකරයි. ‘මේ පැහැයෙන් යුතුවීමි. මෙසේ ආයුකාලය කෙළවර වී යැයි’ එහෙයින් කීය. එහි **එවං වණ්ණෙ** සුදු පැහැ හෝ තළෙළු හෝ **එවමාහාරො** ඇල් හාලේ බත් හා රසමසවුළු ආහාර හෝ (තමා අසලට) වැටුණු පලවැල හෝ **එවං සුඛදුක්ඛ පටිසංවෙදී** නොයෙක් ආකාර වූ කායික මානසික, වාසි අවාසිදායක දේවල් හෝ දුක් සැප විඳින ලද සැටි, **එවමායුපරියන්තො** මෙසේ අවුරුදු සියයක් තරම් හෝ, කල්ප අසූහාර දහසක කාලයක් (අතරතුර) ජීවත් වූ අයුරු.
**සොතතො** **චුතො** **අමුත්‍ර** **උදපාදි** ඒ මම ඒ භවයෙන්, එබඳු කෙනෙකු ලෙස හෝ ඒ (මිනිස් ආදී) ගතියෙන් හෝ පැවති විඤ්ඤාණයෙන් හෝ සත්තාවාසයෙන්, සිටියා වූ යම් ජීවී සමූහයකින් බඳු යම් තැනකින් චුතව, නැවත මේ නමින් හැඳින්වෙන භවයෙක - යෝනියක - ගතියක - විඤ්ඤාණ පැවැත්මක - සත්තාවාසයක - යම් ජීව සමූහයක (උපත) ලැබීමි. **තත්‍රාපාසිං** ඉක්බිතිව එම භවයෙහි, යෝනියෙහි, ගතියෙහි, විඤ්ඤාණ පැවැත්මෙහි, සත්තාවාසයෙහි, ජීව සමූහයක හෝ නැවත සිටියෙමි. මෙබඳු වූ නමකින් ආදී කී පරිදිය.
තවද (ඉහත කී) ‘අමුත්‍රාසාං’ යනුවෙන් මෙය තවදුරටත් දැන් සිටින ජීවිතය දක්වා අනුපිළිවෙලින් සිහිකිරීමයි. ‘සො තතො චුතො’ යනු ආපසු නැවතී සිහිනුවණින් බැලීමයි. එහෙයින් ‘ඉධූපපන්නො’ යනු මෙසේ සිහිකරන (ඒ ඒ උපන් තැන් අතරතුර (ලද) නම්ගොත් සිහිකිරීම ගැන කියන ලදී. **යො තතො චුතො ඉධූපපන්නො** ඒ මම එබඳු නොයෙක් ලෙසින් උපත ලද තැන්වලින් චුතව, මෙහි (දැන්) අසවල් නමින් කැත්කුල පවුලක හෝ බමුණු පවුලක උපත ලදිමි.
**ඉති** මෙසේ, **සාකාරං** **සඋද්දෙසං** නම්ගොත් ලෙසින් සවිස්තරව, පැහැය ආදී ආකාරයට අනුවය. නම්ගොත් ලෙස තිස්ස, කස්සප යැයි දක්වනු ලැබේ. පැහැය ආදියෙන් තලෙළු, සුදු සේ වෙනසක් පෙනී යයි. එහෙයින් නම්ගොත් විස්තර කෙරේ. අනෙක් කරුණ නම් ඒ ඒ ආකාරයයි. **පුබ්බෙනිවාසං** පෙර භවවල උපත ලද අයුරු, එහි සොබාවය, එහි විසූ ආකාරය, ඊට යොමුව සිටි ආකාරය, විඳින ලද දේ, තම සිත් පරම්පරාව ඉපිද නැති වූ අයුරු, සුදුසු පරිදි වාසය කළ අයුරු තම වැටහීමෙන් දැන, වෙනත් තැනැත්තන්ගේ වැටහීම් පිළිබඳවද වෙන්ව දැන (සසර) මග නසන ලද බව සිහිකරන කල්හී ඔව්හු අවබෝධය ලබති. ඒ පෙර විසූ අයුරු ආදී ලෙසින් පහදයි. පවසයි. **පරෙසං** **අතීතං** අනෙක් තැනැත්තන්ගේ, පෙර විසූ තැන් ‘එක් උපතක්’ ආදී ලෙසින් පහදා දෙයි.
**මහාපදානිය සුත්තං** උසස් තැනැත්තන්ගේ හෙවත් බුදුවරුන්ගේ චරිතය දැක්වෙයි. **මහා** **සුදස්සනීයං** මහා සුදස්සන (රජුගේ) උසස් සම්පත් ගැන දැක්වෙයි. **මහා ගොවින්‍දියං** මහා ගෝවින්ද බමුණාගේ චරිතය ගැන සඳහන් වෙයි. **මඝදෙවියං** මඝදේව රජුගේ චරිතය දැක්වෙන මඝදේව සූත්‍රයයි. **සතානුසාරී ඤාණං හොති** පෙර විසූ තැන්, උපත ලද තැන් සිහිකරන නුවණයි.
**යාවතකං ආකංඛති** යම් පමණකට දැනගැනීමට කැමති වේද, එපමණටම දැනගන්නෙමි’යි නුවණ මෙහෙයවයි. එවිට දුබල (වියලුනු) පත්ගොටුවක තැබූ රත් වූ යකඩ නූලක් මෙන්, බාධාවකින් තොරව - නොගැටී - නොවැළකුනු නුවණ උන්වහන්සේට වෙයි. එවිට කැමති පමණට සිහිකරයි. **බොධිජං** බෝ මුලදීම හටගත්, **ඤාණං උප්පජ්ජති** සිවුමග නුවණ උපදී. **අයමන්තිමාජාති** ඒ නුවණින් (සසරෙහි) ඉපදෙන මුල් නැතිකරන ලදින් නැවත ‘මේ අවසන් උපතයි, දැන් නැවත භවයක (ඉපදීමක්) නැතැයි තවත් නුවණක් පහළවෙයි. **ඉන්‍ද්‍රිය පරොපරියත්ති ඤාණං** මෙහිදී ‘සත්තානං’ යන පදය මුලින් යොදා සත්තානං ඉන්‍ද්‍රිය පරෝපරියත්ති ඤාණං යැයි විය යුතුය. පරපරානි යැයි කිවයුතු කල්හී සන්‍ධි ලෙසින් ‘රො’ අකුර යොදා ‘පරොපරියං = එයට පරොපරියත්තං වෙයි. දහම් අවබෝධයට සුදුසු හික්මවිය හැකි තැනැත්තන්ගේ සැදැහැබව ආදී පස් ඉඳුරන්ගේ (එකිනෙකාගේ වෙනස්කම්) දැනගැනීමේ නුවණ ඉන්‍ද්‍රිය පරෝපරියත්ත ඤාණ වේ. එම ඉඳුරන්ගේ උසස් බව - පිරිපුන් නොවූ බව (සොබාවය) දන්නා නුවණ යන අරුතයි. ඉන්‍ද්‍රිය පරෝපරියත්තං ඤාණං යනුද පාඨයකි. පරානිච අපරියානිච - පරෝපරියානි, ඒ සොබාවයයි. පරො පරියත්තන්ති කියා හෝ යෙදිය යුතුය. නොපිරිහෙන - උතුම් යන අරුතයි. නැතහොත් පරානිච ඔපරානි ච පරොපරානි, එහි සොබාවද අනුව පරොපරියානි හෝ යෙදිය යුතුය. ඔපරානි අපරානි යැයි ලාමක යන අරුතින් කියන ලදී. අන් තැනැත්තන්ගේ ලාමක බව මැනවින් දැන, ‘පරො පරායස්ස සමෙච්ච සම්මා’ ආදී තැන්වල මෙනි. පරොපරියත්තෙ ඤාණං යැයි ආධාර විබත් පාඨයක්ද වේ.
**තථාගතස්ස** විපස්සී ආදී පෙර ඉසිවරුන් හෙවත් (සම්මා සම්බුදුවරුන්ගේ) මගෙහි පැමිණි, එසේ ඒ මග පැමිණියේ, **තථාගත** **බලං** වෙනත් කෙනෙකුට නොමැති වූ තථාගතයන් වහන්සේගේ බලය, යම් සේ පින් මහිමයෙන් පෙර බුදුවරුන්ගේද බලය පැමිණි බව අරුතයි. තථාගතයන්ගේ බලය කාය හා නුවණ යැයි දෙකොටසකි. ඒ කාය බලය ඇතුන්ගේ බලය අනුසාරයෙන් දතයුතුය. පැරණි ඇදුරන් විසින්, කාලාවක, ගංගෙය්‍ය, පණ්ඩර, තඹ, පිංගල, ගන්‍ධ, මංගල, හේම, උපෝසථ හා ඡද්දන්ත යැයි කුල දහයක ඇතුන් ගැන කියන ලදී.
අප දන්නා ඇතුන් හා සළකනවිට එබඳු ඇතුන් කෙළදහසක බලයක් තථාගතයන් වහන්සේට ඇත. මිනිසුන්ගේ ගණනින් බලනවිට දසකෝටි දහසක මිනිස් බල ඇත්තාහ. මේ තථාගත කාය බලයයි. ඤාණ බලය පිළිබඳව මහා සීහනාද සූත්‍රයේ දැක්වෙන පරිදි දසබල නුවණ, සිවු විසාරද නුවණ, අට පිරිස අතරෙහි කම්පා නොවන තැති නොගන්නා නුවණ, සිවුයෝනි කොටස් පිළිබඳ නුවණ, පස්ගති පිළිබඳව නුවණ ද වේ. සංයුත්තයෙහි සඳහන් ඤාණ හැත්තෑ තුනක්ද ඤාණ සැත්තෑහතක්ද ලෙසින් මෙසේ නොයෙක් ඤාණ දහස් ගණනකි. මෙය තථාගත නුවණෙහි බලයයි. මෙහිද ඤාණ බලයම අදහස් වේ.
**සත්තානං ආසයානුසය ඤාණං** මෙහි රූපාදී සමූහයෙහි දැඩි ආසාවෙන් - ඡන්‍ද රාගයෙන් ඇලුනු බැවින් සත්ත නම් වේ.
‘රාධ, රූපය පිළිබඳව යම් කැමැත්තක්, යම් ආසාවක්, යම් සතුටක්, යම් තණ්හාවක් ඇතිව එහි ඇලුනු, තදින් ඇලුනු බැවින් සත්තා යැයි භාග්‍යවතුන් වහන්සේ විසින් වදාරන ලදී. ‘රූපෙ ඛො රාධ, යො ඡන්‍දො, යො රොගො, යා නන්‍දී, යා තණ්හා, තත්‍ර සත්තො විසත්තො තස්මා සත්තොති වුච්චති’ ‘වින්දනයෙහි, හැඟීමෙහි, එක්රැස්වන දේ කෙරෙහි, හැඳිනීමෙහි යම් කැමැත්තක්, යම් ආසාවක්, යම් සතුටක්, යම් තණ්හාවක් ඇතිව එහි ඇලුණු, තදින් ඇලුනු බැවින් සත්තා යැයි කියනු ලබන බවද වදාරා ඇත. ‘වෙදනාය - සඤ්ඤාය - සංඛාරෙසූ - විඤ්ඤාණෙ යො ඡන්‍දො, යො රාගො, යා නන්‍දී. යා තණ්හා, තත්‍ර සත්තො විසත්තො තස්මා සත්තොති වුච්චති’.
අකුරු ගැන සිතන්නෝ (වියරණ ඇදුරෝ) අරුත නොසළකා නම පමණක් සැළකීමට කැමති වෙති. අරුත සළකන්නෝ ‘සත්ත’ යන වදනට කැමති වෙති. එබඳු සත්ත්වයන්ගේ අදහස් හා ඊට ඇසුරු වන දේවල් (ආසය නිස්සය) ආසය නම් වේ. වැරදි දැක්මෙන් හෝ නිවැරදි දැක්මෙන් හෝ, කාමයන්හි හෝ කාමයෙන් වෙන්වීමෙන් හෝ කටයුතු කරන සිත් ඇත්තෙකුට මෙය සමාන වචනයකි. සිත් පරම්පරාවෙහි අත්නොහැර පවත්නා වූ අදහසින් අනුසය වේ. බලවත් වූ කාමරාගාදියට එය සමාන වචනයකි. එසේ ‘ආසය’ද ‘අනුසය’ ද ආසයානුසය නම් වේ. (එහි) සොබාවය හා (වියරණය පරිදි) දවන්‍ද සමාසය ලෙසින් එකවචනයෙන් යෙදී ඇතැයි දතයුතුය. චරිතයට අනුකූල වූ (කරුණු ද) ආසයානුසයට ඇතුලත්ය. එබැවින් ඒ ඒ චරිත ගති අනුව මෙහෙයවන නුවණද ගෙන ආසයානුසය නුවණ යැයි කියන ලදී.
**යමක පාටිහීරෙ ඤාණං** එහිදී ගිනිකඳ දියදහරා වැනි පෙර නොවූ විරූ පුදුම දේ එකවරටම පැවැත්වීම යමක යනුයි. සැදැහැ නැත්තන්ගේ වැරදි හැඟීම් නැතිකරන අදහසින් පානා පෙළහර එකවර දෙයාකාරව දැක්වීම සේ යමකං ච තං පාටිහීරං - යමක පාටිහීරං වෙයි.
**මහා කරුණා සමාපත්තියා ඤාණං** අනුන්ගේ දුකෙහිදී යහපත් තැනැත්තන්ගේ කම්පාවක් වේද, එය කරුණ නම් වේ. මුදල් වැයකොට හෝ අනුන්ගේ දුකට හිංසා කොට ඒ දුක වැනසීම කරුණාවය. එබඳු දුකෙහිදී පැතිරී යන පරිදි (ඔවුනට දැනෙන පරිදි) කටයුතු කිරීම කරුණ වේ. එසේ පැතිරී යන ලෙසින් ද (එහිදී) කරන යහපත් දෙයෙහි මහත් ලෙසින් කරුණාව (පෙරදැරි වූයේ) මහා කරුණ, එයට සමවැදෙතියි සමාපත්ති, ඒ මහා කරුණාවද - සමවතද මහා කරුණා සමාපත්ති, ඒ මහා කරුණා සමවත හෝ ඒ හා යෙදුනු නුවණ.
**සබ්බඤ්ඤුත ඤාණං, අනාවරණ ඤාණං** මෙහි පස් ආකාරව දැනගත යුතු දේ, සියල්ලම මැනවින් දැනගත්තේ යැයි සබ්බඤ්ඤූ ඒ දැනගත් බව සබ්බඤ්ඤුතා, ඒ දන්නා නුවණ සබ්බඤ්ඤුතා ඤාණං යැයි කිවයුතු වුවත් සබ්බඤ්ඤුතා, ඒ දන්නා නුවණ සබ්බඤ්ඤුතා ඤාණං යැයි කිවයුතු වුවත් සබ්බඤ්ඤුත ඤාණ යැයි කියනු ලැබේ. එසේ පස් ආකාරව දැනගත යුතු දේ නම්, හේතු නිසා ඇති වූ බව - එසේ නොමැති බව, සියළු දෙයකම එක්රැස් කිරීම, වෙනස්වීම, ඒ ඒ සොබා ගති, නිවන පැනවීමයි (සංඛතා සංඛතාදි භේද, සබ්බධම්මාභි සංඛාර, විකාර, ලක්ඛණ නිබ්බාණ පඤ්ඤත්ති) ඒ ගැන මෙනෙහි කිරීම හා බැඳුණු බැවින්, (ආවජ්ජන පටිබද්ධ) ඊට වැළැක්වීමක් නොමැති බැවින් එයට අනාවරණ ඤාණය යැයි කියනු ලැබේ.
**සබ්බත්‍ථ** **අසංගමප්පටිහත මනාවරණ ඤාණං** මෙහිදී අතීත අනාගත වත්මනෙහි නොඇලීම හා ඇලීම රහිත බව, නොගැටෙන නොවෙනස්ව පවත්නා වූ නොවැළකුනු නුවණයි.
**අනාගතම්පි** **ආදිසති** සති යනු,
‘මේ යහපත් කල්පයෙහි නායකයෝ තිදෙනෙක් වූහ. දැන් (වත්මනෙහි) මම සම්මා සම්බුදු වෙමි. අනාගතයෙහි මෙත්තෙය්‍ය (බුදුවරයාද) පහළ වන්නේය.
‘මහණෙනි, මිනිසුන්ගේ ආයු කාලය වසර අසූදහසක් වන කල්හි මෙත්තෙය්‍ය නම් විජ්ජාචරණ ගුණින් යුතු, අරහත් වූ සම්මා සම්බුදුරජාණන් වහන්සේ ලොව උපදින්නේය.
ඉක්බිති මහණෙනි, සංඛ නම් රජු මහාජනාද නම් රජු විසින් කරවන ලද යාග කණුව ඔසවවා, බොහෝ සතුටුව වාසයකොට, (සම්පත්) වැයකොට මහණ බමුණු දුගී මගී වෙළඳුන් හා යාචකයන්ට දන් දී භගවත් වූ අරහත් වූ මෙත්තෙය්‍ය සම්මා සම්බුදුවරයාණන් සමීපයෙහි කෙස් රවුල් බහා කහවත් හැඳ ගිහිගෙයින් නික්ම අනගාරිකව පැවිදි වන්නේය’ -
‘අනාගතයෙහි අට්ඨිස්සර නම් පසේ බුදුවරයා වන්නේය. සුමනිස්සර නම් පසේ බුදුවරයා වන්නේ යැයි ද (පවසන්නා සේ) දෙව්දත් ආදීන්ගේ අනාගතය ගැනද හෙළි කරති.
**‘අථ ඛො භික්ඛවෙ සංඛො රාජා යො සො යූපො රඤ්ඤා මහාපනාදෙන කාරපිතො තං යූප උස්සාපෙත්‍වා** **අජ්ඣාවසිත්‍වා රමිත්‍වා - විස්සජ්ජිත්‍වා සමණ බ්‍රාහ්මණ කපණදධික වණිබ්බක යාචකානංදානං දත්‍වා මෙත්තෙය්‍යස්ස භගවතො අරහතො සම්මා සම්බුද්ධස්ස සන්තිකෙ කෙසමස්සුං ඔහාරෙත්‍වා කාසායානි වත්‍ථානි අච්ඡාදෙත්‍වා අගාරස්මා අනගාරියං පබ්බජිස්සතී ච - අනාගතෙ අට්ඨිස්සරො නාම පච්චෙක සම්බුද්ධො භවිස්සතී ච - සුමනිස්සරො නාම පච්චෙක සම්බුද්ධො භවිස්සතී ති’ ච...... පච්චුප්පනම්පි ආදිසති** මෙය පැහැදිලිය.
**විභූතරූප සඤ්ඤිස්ස** රූපය පිළිබඳ හැගීම් ඉක්මවා ඇති තැනැත්තාට, **සබ්බකායප්පහායිනො** තාවකාලිකව හා මැඩපැවැත්වීම් (තදංග වික්ඛමාන) ලෙසින් සියළු රූපකාය නැති කිරීමෙන්, රූප භවයෙහි උපත ලැබීම නැතිකරන ලදැයි අදහස් වේ. **නත්‍ථි** **කිඤ්චීති පස්සතො** විඤ්ඤාණය නැතිවීම නුවණින් අවබෝධ කිරීමෙන් ‘කිසිත් නැතැ’යි දකිමින්, ආකිඤ්චඤ්ඤායතන ලාභියකු ගැන කියන ලදී. **ඤාණං සක්කානුපුච්ඡාමී** ‘සක්ක’ යැයි භාග්‍යවතුන් වහන්සේට අමතමින්, ඒ තැනැත්තාගේ නුවණ විමසමි. කෙසේ කැමති විය යුතුදැ’යි කීය. කථං නෙය්‍යො කෙසේ ඒ තැනැත්තා (ඒ නුවණ කරා) ගෙන යා යුතුද? කෙසේ ඒ තැනැත්තාට ඊට වඩා උසස්-දියුණු නුවණ උපදවා ගත යුතුද?
**කතමා රූපසඤ්ඤා** මෙහි රූප සම්මා යැයි හඳුනාගැනීම මුල්කොට කියන ලදී. රූපාවචර දැහැනම එහි අරමුණයි. රූපාවචර දැහැනෙහි රූපය යයි කියනු ලැබේ. රූප ඇත්තා රූප දකී. ‘රූපී රූපානි පස්සති’ ආදී තැන් මෙනි. එහි අරමුණද ‘මනා පැහැ යුතු, පැහැපත් නොවූ බාහිර රූප දකී ආදී තැන්හි මෙනි. එහෙයින් මෙහි රූපයෙහි මුල්කොට රූපාවචර දැහැනටම සමාන වචනයකි. රූපයේ නමයැයි කියන ලදී. මෙසේ පඨවි, කසිණ ආදියෙහිදී එහි අරමුණටද එය සමාන වචනයකැයි දතයුතුය. මෙහි කුසල් විපාක කටයුතු ලෙසින් පහළොවකැයි කියන ලද රූප හැඟීමම අදහස් වේ. **රූපාවචර සමාපත්ති** **සමාපන්නස්සච** රූපාවචර කුසල් දැහැනට සමවැදුනු තැනැත්තාට, **උප්පන්නස්සවා** විපාක දැහැන් ලෙසින් ඒ භවයෙහි උපන් තැනැත්තාට, **දිට්ඨධම්ම සුඛ විහාරිස්සවා** මේ ජීවිතයෙහිම ක්‍රියාකාරීව දැහැනට සමවැද සුවසේ වසන්නාට, **අරූප සමාපත්තියො** ආකාසනඤ්චායතනාදිය, **පටිලද්ධස්ස** උපදවා සිටි තැනැත්තාට, **රූප සඤ්ඤා විභූතා** **හොන්ති** රූපය පිළිබඳ හැඟීම පළ නොවේ. **විගතා** නසන ලදී. **විභාවිතා** යයිද පාඨයකි. එය මැනවි.
**තදංග සමතික්කමා** තාවකාලිකව ඉක්ම වූ, **තස්ස රූපකායො** භාවනානුයෝගියා අරූප සමවත ලබන අරූප පුද්ගල රූපාවචර කය.
**ආකිඤ්චඤ්ඤායතනං** මෙහි කිසිවක් නැතැයි අකිංචනං, යටත් පිරිසෙයින් ඉතා සුළු බිඳීම් පමණකුදු ඉතිරිව නැතැයි කියන ලදී. කිසිත් නැති බවයි. ආකාසානඤ්චායතන විඤ්ඤාණය ඉවත්වීමට සමාන වචනයකි. එසේ කිසිවක් නැතැයි අදිටන් කිරීමේ අරුතින් මේ සඤ්ඤාවෙහි රැඳේ යැයි ආකිඤ්චඤ්ඤායතන වේ. අහසෙහි පවත්නා හැඟීම ඉවත්වන අරමුණ ගත් දැහැනට සමාන වචනයකි. **විඤ්ඤාණඤ්චායතන සමාපත්තං සතො සමාපජ්ජිත්‍වා** ඒ විඤ්ඤාණඤ්චායතන සමවතට සිහි ඇතිව සමවැද, **සතො වුට්ඨහිත්‍වා** සිහි ඇතිව ඒ සමවතින් නැගිට, **තඤ්ඤෙව විඤ්ඤාණං** ඒ අහස පිළිබඳව පවත්නා ලද මහත්බවට ගිය හැඟීම, **අභාවෙති** වැනසෙයි. **විභාවෙති** ඉවත් කරයි. **අන්තරධාපෙති** නොදක්නා ලෙසට යයි.
**කථං සො නෙතබ්බො** ඒ තැනැත්තා කුමන ආකාරයෙන් දතයුතුද? **විනෙතබ්බො** නොයෙක් ආකාරයෙන් දතයුතුය. **අනුනෙතබ්බො** නැවත නැවත සිතින් කෙසේ පැමිණවිය යුතුද?
එවිට භාග්‍යවතුන් වහන්සේ එබඳු පුද්ගලයෙකු (මෙතෙක්) නුවණ නොලද බව පවසා ඒ නුවණ පැහැදිලි කිරිමට ගාථා වදාළහ. එහි **විඤ්ඤාණට්ඨිතියො සබ්බ අභිජානං** **තථාගතො** එක්රැස් කරගන්නා ලද දේ අනුව (කුසල් අකුසල්) සිවු ආකාර වූ පිළිසිඳ ගැනීම් කෙරෙහි සත්වග යොමුවන සියළු විඤ්ඤාණ පැවැත්ම තථාගතයන් වහන්සේ මැනවින් දත්හ. **තිට්ඨන්තමෙනං ජානාති** පෙර කළ කී දෑ අනුව මේ තැනැත්තා මෙබඳු ගතියක් (උපතක්) ලබන්නේ යැයි පුද්ගලයෙකු පිළිබඳව දනිති. **අධිමුත්තං** ආකිඤ්චඤ්ඤායතන ආදියෙහි ඇලුනු, **තම්පරායණං** විඤ්ඤාණය පිළිසිඳ ගන්නා තැන් ඒ විඤ්ඤාණය සහිත කොටස සමූහයමය.
**සෙය්‍යථාපි** කරුණු පෙන්වාදීම අනුව යෙදෙන නිපාතයකි. **මනුස්සා** අපමණ වූ සක්වල අපමණ මිනිසුන්ගේ පැහැ සළකුණු පෙනෙනා ආකාරයෙන් දෙදෙනෙකු එක හා සමාන නැත. (ඇතැම්විට) පැහැයෙන් හෝ පෙනුමෙන් හෝ සමාන වූවත්, ඔබ මොබ බැලීමේදී අසමාන වෙති. එහෙයින් ශාරිරිකව වෙනස් යැයි කියන ලදී. ඔවුන්ගේ පිළිසිඳ ගැනීම් හේතු තුනක් ද - හේතු දෙකක්ද, හේතු නොමැතිවද වෙයි. එහෙයින් **නානත්ත සඤ්ඤිනො** යැයි කියන ලදී. **එකච්චෙ ච දෙවා** කාමාවචර සයෙහි දෙවියෝ, ඒ දෙවියන්ගේ ඇතමෙකුගේ සිරුරු නිල්පැහැ වේ. ඇතමෙකුගේ කහ පැහැයයි. ඔවුන්ගේ හැඟීම් තිහේතකුද දුහේතුකද වේ. අහේතුකව නැත. **එකච්චෙ ච විනිපාතිකාපි** සතර අපායෙන් මිදුණු පුනබ්බසුමාතාව, පියංකර මාතා යකිනිය, ඵුස්සමිත්තාව, ධම්මගුත්ත ආදී දින කිහිපයක් දුකද, තවත් කලක් සැප ලබන වෙනත් පේතයන්, ඔවුගේ සිරුරු සුදු කළු රන් පැහැ සිවි ඇති, කළු පැහැ ආදී ලෙසද, සිහින්, මහත, මිටි, දිග (උස) ලෙසින්ද වෙනස් වේ. තිහේතුක, දුහේතුක, අහේතුක, සඤ්ඤා ද මිනිසුන්ගේ මෙනි. ඔව්හු දෙවියන් මෙන් මහ ඉසුරුමත් නොවෙති. දුගී මිනිසුන් මෙන්, පහත් ලෙස ආහාර - ඇඳුම් දුලබව දුකින් පෙලී කල්ගත කරති. ඇතමෙක් අවපසෙහි දුකට පත්ව, පුරපසෙහි සැප ලබති. එහෙයින් සැපලද සිරුරෙන් දුක් සහිත තැනකට පත් වූ බැවින් විනිපාතිකා යැයි කියන ලදී. පියංකර මව ආදී තිහේතුක වූවන්ට දහම් අවබෝධ වෙයි.
**බ්‍රහ්මකායිකා** බ්‍රහ්ම පාරිසජ්ජ, බ්‍රහ්ම පුරෝහිත මහා බ්‍රහ්මයන්, **පඨමාභිනිබ්බත්තා** ඒ සියල්ලෝමද පළමු දැහැනෙන් (එහි) පහළ වූහ. ඔවුන්ගේ කය පැතිරෙන ආකාරය අනුව පාරිසජ්ජ බ්‍රහ්මයෝ කුඩා ලෙසින්ද පුරෝහිත බ්‍රහ්මයෝ මැද පමණ ලෙසටද වෙති. මහා බ්‍රහ්මයෝ උසස් වන අතර, ඔවුන්ගේ කය බොහෝ සෙයින් වඩාත් පැතිරී ඇත. මෙසේ ඒ බ්‍රහ්මයෝ කයෙන් වෙනස් වෙනස් ලෙස වුවත්, පළමු දැහැන් ලෙසින් සඤ්ඤාවෙන් එක් ආකාර වෙති. මේ නිසා නානත්තකායා ඒකත්තසඤ්ඤී යයි කියනු ලැබේ. නිරයවල උපත ලැබූවන්ගෙන් ඇතැමෙක් ගවුවක් පමණ ද ඇතැමෙක් අඩ යොදුනක්ද ඇතමෙක් ගවු තුනක් තරම් සිරුරු (අත්තභාව) ඇත්තෝ වෙති. සතර අපායෙහි ජීවීන් මෙබඳුය. දෙව්දත් යොදුන් සියයක්ව උපනි. තිරිසන් සතුන් අතරද ඇතැමෙක් කුඩා වෙති. ඇතැමෙක් විසාල වෙති. පේත ලොවෙහි ඇතැමෙක් රියන් හැටකි. ඇතැමෙක් අසූ රියනකි. ඇතැමෙක් මනා පැහැපත් වන අතර, ඇතැමෙක් පැහැපත් නොවෙති. කාලකඤ්ජක නම් අසුරයන්ද එසේමය. එහෙත් දිගු පිට ඇති පේතයෝ සැට යොදුනක් තරම් වෙති. මේ සියල්ලන්ගේම සඤ්ඤා වූ කලී අහේතුක අකුසල විපාක වේ. මෙසේ අපායෙහි සිටියද කයෙන් වෙනස්ව, සඤ්ඤාවෙන් එක්බඳු යැයි සැළකේ.
**ආභස්සර** දල්වන ලද ගිනිහුලක ගිනිදළුව මෙන් මොවුන්ගේ සිරුරෙන් ආලෝකය බිඳී බිඳී වැටෙන්නාක් මෙන් හැසිරෙයි. ඔබ මොබ සැරිසරයි. ආභස්සර නම් වෙති. ඔවුන් අතරින් පඤ්චක නයෙහි දෙවන තෙවන දැහැන් අඩුවෙන් වඩා, පහළ වූවෝ පරිත්තාභා නම් වෙති. අඩු වැඩි නොකොට මැද පමණට වඩා පහළ වූවෝ අප්පමානාභා නම් වෙති. වැඩි පමණට වඩා පහළ වූවෝ ආභස්සරා නම් වෙති. මෙහිදී ඒ සියල්ලන්ගේම උසස් බව හඟවනු පිණිස අවධාරාණාත්මක ගුණය ලෙසින් සලකන ලදී. හැමතැනකම ඔවුන්ගේ සිරුරු එක්පැහැර පැතිරෙයි. සඤ්ඤා වූ කලී අවිතක්ක විචාර පමණින් ද අවිතක්ක අවිචාර පමණින් ද වෙනස් වේ.
**සුභකිණ්හා** යහපත්ව බබළන, යහපත් වූ සිරුරේ පැහැයෙන් එකට කැටි වූ (එකඝන) තේරුමයි. ආභස්සර බ්‍රහ්මයන්ට මෙන් මොවුන්ට බිඳී බිඳී යන ආලෝකයක් නොවන්නේය. සිවුනය අනුව තුන්වන දැහැනටද, පස්නය අනුව සිවුවන දැහැනටද අඩු පමණින්, මැද පමණින්, උසස් ලෙසින් දැහැන් වැඩීමෙන් පරිත්තසුභ, අප්පමානසුභ, සුභකිණ්හ යන නම් ලබමින් (එසේ) පහළ වෙති. මෙසේ ඒ සියල්ලෝම එක්බඳු සිරුරු ඇති, සිවුවන දැහැන් සඤ්ඤාවෙන් ඒක සඤ්ඤී බවත් දතයුතුය. වෙහප්ඵලා බ්‍රහ්මයෝ සිවුවන විඤ්ඤාණ පැවැත්මෙහිම රැඳෙති. අසඤ්ඤතලයෙහි විඤ්ඤාණය (සිත) නොපැවැත්ම මෙහි ඇතුලත් නොවේ. සත්තාවාසවල එය අදාල වේ.
කල්පය හටගැනීමේදී සුද්ධාවාසයෙහි විසූ බ්‍රහ්මයෝ සදාකාලික නොවූවෝ, කල්ප සියදහසක්ද කල්ප අසංඛ්‍යයක් වුවද බුදුවරුන් නොමැති ලොවක නොඉපදෙති. කල්ප සොළොස් දහසක් ඇතුලත බුදුවරුන් උපන් කල්හිම උපදිති. භාග්‍යවතුන් වහන්සේ නමක දම්සක් පවත්වන විට කඳවුරක් බැන්දා සේ සිටිති. එහෙයින් සත්තාවාසයෙහි විඤ්ඤාණ පැවැත්මක් නොමැත්තේ නොවේ. ‘ඇවැත්නි, සාරිපුත්ත, මේ තරම් දිගු කාලයක් තුළ සුද්ධාවාස දෙවියන් හැර මා විසින් වාසය නොකරන ලද එහි වාසය පහසුවෙන් ලැබිය හැකි නොවේ’ යැයි මහාසීව තෙරුන් මේ සූත්‍ර පාඨයෙන් සුද්ධාවාසීන්ද, සිවුවන විඤ්ඤාණ පැවැත්මද සිවුවන සත්තාවාසයද ඇසුරු කරන බව කියයි. එය නොවළක්නා ලද බැවින් සූත්‍රයෙන් තහවුරු කර ඇත.
‘සබ්බසො රූප සඤ්ඤාණං සමතික්කමං’ මෙහි **සබ්බසො** සියළු ආකාරයෙන්, සියල්ලම හෝ ඉතිරි නොවූ දේ යන තේරුමයි. **රූප සඤ්ඤානං** සඤ්ඤාව මුල්කොට කියන ලද රූපාවචර දැහැන්හිද එහි අරමුණද, රූපාවචර දැහැනටද රූප යයි කියනු ලැබේ. ‘රූපී රූපානි පස්සති’ ආදී තැන්වල මෙනි. එහි අරමුණුවලටද ‘මනා පැහැපත්, පැහැපත් නොවූ බාහිර රූප දකී’. ‘බහිද්ධාරූපානි පස්සති සුවණ්ණ දුබ්බණ්ණානි’ ආදී තැන්වල මෙනි. එහෙයින් මෙහි රූපයෙහි සඤ්ඤා යැයි මෙසේ සඤ්ඤා මුල්කොට රූපාවචර දැහැනටම එය සමාන වචනයක් සේ දැක්වේ. මෙසේ පඨවි, කසිණ ආදී කොටස් අනුව ඒ අරමුණට එය සමාන වදනකැයිද දතයුතුය.
**සමතික්කමා** විරාග නිරෝධයයි. කුමක් නිසා කියන ලද ද? ඒ කුසල විපාක කටයුතු ලෙසින් දැහැන් පහළොවක් යැයි ගැනෙන රූප සඤ්ඤා ද, එම පඨවි කසිණ ආදී ලෙසින් අරමුණු නවයකැයි ගැනෙන රූප සඤ්ඤා ද ඉතිරි නැතිව හෝ විරාගය ද නිරෝධයද විරාග හේතුවද නිරෝධ හේතුවද වේ. **ආකාසානඤ්චායතනං** **උපසම්පජ්ජ** **විහරති** සියළුම රූපසඤ්ඤා ඉක්මවන්නේ නැතිව ආකාසානඤ්චායතනයට පැමිණ කල්ගත කිරිමට නොහැකිය. එහි යම් අරමුණක සිටින විට සඤ්ඤා ඉක්මවීමක් නොවේ. සඤ්ඤා ඉක්මවන කල්හිම, අරමුණද ඉක්මවූයේ වෙයි. එහෙයින් අරමුණ ඉක්මවීම නොකියා.
‘එහි රූප සඤ්ඤා කවරේද? රූපාවචර සමවතට සමවදින තැනැත්තාට හෝ, ඊට පැමිණි තැනැත්තාට හෝ එසේ අත්විඳින දෙයින් සුවයෙන් වෙසෙන්නාට හෝ සඤ්ඤා හැඳිනීම රූප සඤ්ඤා යැයි කියනු ලැබේ. රූප සඤ්ඤා ඉක්මවීම හෝ මැනවින් ඉක්මවීම හෝ සියළු ආකාරයෙන් ඉක්මවී යැයි ‘විභංගයෙහි සඳහන්ව ඇත.
යම්හෙයකින් අරමුණ ඉක්මවීමෙන් පැමිණිය යුතු ඒ සමාපත්ති එකම අරමුණෙහි පළමු දැහැන් ආදියෙහි මෙන් නොවේ. එහෙයින් මේ අරමුණ ඉක්මවීම ලෙසින්ද අරුත් විස්තර කරන ලදැයි දතයුතුය.
**පටිඝසඤ්ඤානං අත්‍ථංගමා** ඇස ආදියෙහි රූපාදී අරමුණ අනුව (ඒ පිළිබඳව) කෝපයෙන් උපන් හැගීම් පටිඝසඤ්ඤා වේ. රූපය පිළිබඳ වූ හැඟීම් ආදියට එය සමාන වචනයකි. ‘එහි පටිඝසඤ්ඤාව කවරේද? රූප සඤ්ඤා - සද්ද සඤ්ඤා - ගන්‍ධ සඤ්ඤා - රස සඤ්ඤා - පොට්ඨබ්බ සඤ්ඤා යන මේවා පටිඝ සඤ්ඤා වේ යැයි කීය. ඒවායෙහි පවත්නා කුසල විපාක පහක්ද, අකුසල විපාක පහක් ද යනුවෙන් වූ සියළු ආකාර පටිඝ සඤ්ඤා දහය වැනසීම - නැතිකිරිම, ඇතිකර නොගැනීමට, නොපවත්නා බවට පත්කිරීම කියන ලදී.
පළමු දැහැන් ආදියෙන් සමවතට පත් තැනැත්තාට කාමය නොපවතී. එකල්හී පංචද්වාර ලෙසින් සිත නොපවතී. මේ අනුව, අන් තැනක සැපදුක් නැතිකරන ලද සිවුවන දැහැන මෙන්, මම-මගේය යන දැඩිව ගත් හැඟීම් ආදිය තුන්වන මගෙහිදී මෙන්ද, මෙම දැහැන පිළිබඳව උනන්දුව ඇතිකරනු පිණිසත්, මෙම දැහැන අගය කිරීම ලෙසත් එයට මෙහි වචන යොදා ඇතැයි දතයුතුය. නැතහොත් ඒ රූපාවචර දැහැනට සමවැදුන තැනැත්තාට කිසිවක් නොමැති වුවත්, ඉක්බිති (ඒ හැගීම්) නැති නොකරන ලද්දේ නම්, (ඊළඟට එළඹිය යුතු තැනක් නොවේ. රූපාවචර භාවනා රූපයෙහි නොඇලීම පිණිස නො පවතී. එහෙයින් ඒවා මෙහිදී නැතිකරන ලද්දේ යැයි කීමට සුදුසුය. හුදෙක් කීම ඒකාන්තවම මෙසේ දරාගැනීමටද වටනේය. ඒවා මින් පෙර නොනසන ලද බැවින්ම පළමු දැහැනට පැමිණි තැනැත්තාට හඬ (සද්ද) කටුවක් මෙනැයි භාග්‍යවතුන් වහන්සේ විසින් වදාරන ලදී. මෙහිදී අරූප සමාපත්තිද ඉවත් කරන ලදුව කම්පා නොවන්නා වූ සාන්ත වූ මිදීම යැයිද කියා ඇත. ‘ආළාර කාලාමද අරූප සමාපත්තියට සමවැද ගැල් පන්සියයක් (තමා වෙතින්) එකිනෙක පසුපස ඉදිරියට ගියත් - නොදුටු බවත්, හඬ නොඇසී’ යැයි ද දැක්වේ.
**නානත්ත සඤ්ඤානං අමනසිකාරා** ඒ ඒ ලෙස වෙනස් වූ හෝ හාත්පස පවත්නා වූ වෙනස් වූ හැඟීම් - සඤ්ඤාය.
‘එහි වෙනස් වූ හැඟීම් කවරේද? මනෝධාතුව සමග හෝ මනෝ විඤ්ඤාණ ධාතු සමග හෝ සමවතට සම නොවැදීමේදී (වන) සඤ්ඤා හැඳිනීම, හඳුනන බව නානත්ත සඤ්ඤා යැයි කියනු ලැබේ’ -
යැයි විභංගයෙහි බෙදා ඇති අයුරු මෙහිදී අදහස් වේ. සම නොවැදුණු තැනැත්තාට මනෝධාතු මනෝ විඤ්ඤාණ ධාතු ඇතුලත් වන සඤ්ඤා, රූප, හඬ ආදී හඳුනාගැනීම් බොහෝ දෙනා කෙරෙහි නොයෙක් ආකාරයෙන් පවතී. කාමාවචර කුසල සඤ්ඤා අට, අකුසල සඤ්ඤා දොළහ, කාමාවචර කුසල විපාක සඤ්ඤා එකොළහ, අකුසල විපාක සඤ්ඤා දෙක, කාමාවචර කිරිය සඤ්ඤා එකොළහ යැයි මේ ආකාරයෙන් සඤ්ඤා හතළිස්හතර එකිනෙකට වෙනස්ය. ගත වෙනස්ය. එකිනෙකට අසමානය. එහෙයින් නානත්තසඤ්ඤා යැයි කියන ලදී. සියළු ආකාරයෙන්ම ඒ සඤ්ඤා ගැන මෙනෙහි නොකොට සිතා නොබලා, පවත්නා නොගනිමින්, විමසා නොබැලීමෙන්, ඒවා ගැන සිතා නොබලයි. මෙනෙහි නොකරයි. විමසා නොබලයි යනුවෙන් එහෙයින් කියන ලදී.
මුලදී රූප සඤ්ඤාවද පටිඝසඤ්ඤාවද මේ දැහැන උපදවා ගත් කල ඒ භවයෙහිද ඇති නොවේ. කල් ඇතිවම ඒ භවයෙහි, මේ දැහැනට පැමිණ කල්ගත කරන කල්හී. ඒවා ඉක්මවීම - නැතිකිරීම යැයි දෙආකාරවම කියන ලදී. වෙනස් වෙනස් සඤ්ඤාවලදී කාමාවචර කුසල සඤ්ඤා අට, කිරිය සඤ්ඤා නවය, කුසල සඤ්ඤා දහය යන විසිහත මේ දැහැනින් පහළ වූ භවයෙහි ඇත. එහෙයින් ඒවා මෙනෙහි නොකරතියි කියා ඇති බව දතයුතුය. මෙහිදී ඒවා මෙනෙහි නොකොටම මේ දැහැනට පැමිණ වාසය කරයි. ඒවා මෙනෙහි කරමින් සමවතට නොපැමිණ සිටී යැයිද, කෙටියෙන් රූප සඤ්ඤා ඉක්මවීයැයි ද (දක්වා) සියළු රූපාවචර ධම්ම නැතිකිරිම කියන ලදී. ගැටීම් හා තරහ හැඟීම් නැති කිරීම, වෙනස් වෙනස් සඤ්ඤා මෙනෙහි නොකිරීම යන මෙයින් කාමාවචර සිත් සිතිවිලි සියල්ලම නැති කිරීම මෙනෙහි නොකෙරේ යැයි කියා ඇතැයි දතයුතුය.
මෙසේ භාග්‍යවතුන් වහන්සේ, රූප සඤ්ඤා පහළොව ඉක්මවීමෙන්, පටිඝසඤ්ඤා දහය නැතිකිරීමෙන් නානත්ත සඤ්ඤා හතළිස් හතර මෙනෙහි නොකිරීම යන පද තුනෙන් ආකාසානඤ්චායතන සමාපත්තියෙහි ගුණ වදාළහ. ඊට කරුණු කවරේද? අසන්නන්ගේ උනන්දුව ඇතිකිරීම පිණිසත්, ඊට පොළඹවනු පිණිසත් ය. විටෙක කිසියම් අනුවණයෙකු. ‘බුදුරජාණන් වහන්සේ ආකාසානඤ්චායතන සමාපත්තිය උපදවා ගන්නැයි කියතැයිද, එය උපදවා ගැනීමේ පලක් වේද? ආනිසංස කුමක්දැයි කීවොත්, ඔවුනට එසේ කීමට සිදු නොවන පරිදි මේ ආකාරයෙන් සමාපත්තියෙහි ගුණ වදාළහ. ඔවුහු මෙය අසා, ‘මෙසේ වන්නේය. කරුණු මෙසේ නම් මේ සමාපත්තිය උසස්ය. උපදවා ගන්නෙමු’යි එය උපදවාගනු පිණිස උත්සාහ කරන්නාහ.
එයට පොළඹවන පිණිසද විස කටු වෙළෙන්දා මෙන් එහි ගුණ කීහ. විසකටු වෙළෙන්දා නම් උක්හකුරු වෙළෙන්දා යැයි කියනු ලැබේ. ඔහු උක්හකුරු, පැණිහකුරු ආදිය ගැලක පටවාගෙන පිටිසර ගමකට ගොස් ‘විසකටු ගනිවු, විසකටු ගනිවු’ යැයි හඬ නැගීය. ඒ ඇසූ ගම්වාසීහු ‘විසනම් ඉතා දරුණුය. යමකු කෑවේ නම් ඔහු මැරෙයි. කටුවෙන් විද (ඇණී) මැරෙයි. ඒ දෙකම දරුණුය. මෙහි කිනම් ලාභයක්දැ’යි නිවෙස්වල දොරවල් වැසූහ. දරුවන්ද ඉවතට යැවූහ. ඒ දුටු වෙළෙන්දා ‘මේ ගම්වාසීන්ට කතාබහ තේරුම් ගැනීමෙහි හැකියාවක් නැත. එහෙයින් උපායකින් (තමාට) යොමුකර ගැනීම මැනවැ’යි ‘ඉතා මිහිරි දේ ගනිමු. ඉතා හොඳ දේ ගනිවු, උක්පැණි හකුරු ඉතා අගනේය, හොර මසුරන්, හොර කහවණු ලබතැ’යි කෑ ගැසීය. ඒ ඇසූගැමියෝ තුටුපහටුව අවුත් බොහෝ මුදල් ගෙවා (ඒවා) ගත්හ.
එහි ‘විසකටු ගනුව’යි වෙළෙන්දාගේ කෑගැසීම, ‘ආකාසානඤ්චායතන සමාපත්තිය උපදවා ගනුව’යි යන වචන මෙනි. ‘දෙවිධියම දරුණුය. මෙහි ලාභය කුමක්දැ’යි ගැමියන් සිතූ අයුරු මෙන්, ‘ආකාසානඤ්චායතනය උපදවා ගනුව’යි භාග්‍යවතුන් වහන්සේ කීහ. ‘මෙහි ආනිසංස කුමක්ද? එහි අගය නොදනිමියි අසන්නන් සිතීමත්, ඊළඟට ඉතා මිහිරිය, ගනුව’යි ඒ වෙළෙන්දාගේ වචන මෙන් භාග්‍යවතුන් වහන්සේ රූප සඤ්ඤා ඉවතලීමේ ආනිසංස පවසති. ඒ වෙළෙන්දාගේ වචන අසා, බොහෝ මුදල් දී (උක්හකුරු පැණි ආදිය) මිලට ගත් ගැමියන් මෙන් ඒ ආනිසංස අනුව පොළඹවන ලද සිත් ඇත්තෝ බොහෝ උත්සාහ කොට මේ සමාපත්තිය උපදවා ගන්නාහ’යි පෙළඹවීම පිණිසම කීහ.
**ආකාසනඤ්චායතනූපගා** කෙළවරක් නැතැයි = අනන්තං, අහස කෙළවරක් නැත යනු ආකාසානන්තං, එයම ආකාසානඤ්චං, ඉටාගැනීමේ අරුතින්, අදාල වන කරුණු එක්රැස්වන තැනක් සේ වන දැහැනකට හෝ, දෙවියගේ දේවායතනයක් මෙන්, ආකාසානඤ්චායතනය (දැක්වේ.) ‘කසිණ විවර වූ හිස් තැනකට’ එය සමාන වචනයකි. එහි දැහැනක් උපදවා (භවයක) පහළවීම් ලෙසින් ආකාසානඤ්චායතන බවට එළඹුණු, මෙයින් පසු වෙසෙස් කරුණු පමණක්ම දක්වමි.
**ආකාසානඤ්චායතනං සමතික්කම්ම** පෙර කී පරිදි ඉටා ගැනීම යන අරුතින් අදාල වන කරුණු එක්රැස් වන තැනක් යැයි දැහැනට ආකාසනඤ්චායතන යැයි කී පරිද්දෙන්ම අරමුණද (වේ.) මෙසේ ඒ දැහැනද අරමුණද යන දෙකම නොපවත්නා ලෙසින් මෙනෙහි නොකිරීමෙන්ද ඉක්මවීමෙන්ම යම් අයුරකින් මෙම විඤ්ඤාණඤ්චායතනයට පැමිණ අත්හළ යුතුය. එහෙයින් ඒ කරුණු දෙකම එක අදහසක් කොට, ආකාසානඤ්චායතනය ඉක්මවීයැයි මෙහි කියා ඇතැයි දතයුතුය.
**විඤ්ඤාණඤ්චායතනූපගා** මෙහිදී කෙළවරක් නැතැයි මෙනෙහි කළ යුතු හෙයින්, කෙළවරක් නැතැයි අනන්ත වේ. අනන්තයම ආනඤ්චං, මෙහි විඤ්ඤානඤ්චානං යැයි නොකියා, විඤ්ඤාණඤ්චං යැයි කියා ඇත. මේ එහි ආරෝපණය කළ වචනයකි. ඒ විඤ්ඤාණයම අදිටන් අරුතින් එක්රැස්වන තැනක් යැයි විඤ්ඤාණඤ්චායතනයයි. එහි දැහැනක් උපදවා විඤ්ඤාණඤ්චායතන බවට එළඹීම විඤ්ඤාණඤ්චායතනූපගා නම් වේ.
**විඤ්ඤාණඤ්චායතනං සමතික්කමා** මෙහිද පෙර කියන ලද පරිදිම ඉටාගැන්මේ අරමුණින්, අදාල වන කරුණු එක්රැස්වන තැනක් සේ දැහැනද විඤ්ඤාණඤ්චායතන යැයි කී පරිද්දෙන් අරමුණද (වේ.) මෙසේ ඒ දැහැනද අරමුණ ද යන දෙකම නොපවත්නා ලෙසින් මෙනෙහි නොකිරීමෙන්ද, ඉක්මවීමෙන්ම යම් ආකාරයකින් මෙම ආකිඤ්චඤ්ඤායතනයට පැමිණ අත්හළ යුතුය. එහෙයින් ඒ කරුණු දෙකම එක අදහසක් කොට විඤ්ඤාණඤ්චායතනය ඉක්මවීයැයි මෙහි කියා ඇතැයි දතයුතුය.
**ආකිඤ්චඤ්ඤායතනූපගා** ඉතා සුළු ලෙසින්වත් කිසිත් ඉතිරිව නැතැයි අකිඤ්චනං, කිසිවක් නැති බව ආකිඤ්චඤ්ඤං, ආකාසනඤ්චායතන විඤ්ඤාණය ඉවත්වීමම එය සමාන වදනයි. ඒ කිසිවක් නැති බව ඉටා ගැනීමෙන් ‘එක්වන තැන’ (හඳුන්වන තැන) ආකිඤ්චඤ්ඤායතනයයි. එහි දැහැන උපදවා ‘ඒ බවට’ පැමිණීම ආකිඤ්චඤ්ඤායතනූපගා වේ. **අයං සත්තමී විඤ්ඤාණඨිති** මේ සත්වන පටිසන්ධි විඤ්ඤාණයේ තැන දැනගැනීමයි. නෙවසඤ්ඤානාසඤ්ඤායතනයද, සඤ්ඤාව යම් පරිදිද, මෙසේ විඤ්ඤාණයටද සියුම් බැවින් විඤ්ඤාණයක් ලෙස නොවන හෙයින් විඤ්ඤාණ තන්හිලා නොකියන ලදී.
**අභූතං** නියම ඇත්ත නොවූ, රූපය තමාගේ යැයි (අත්ත) ආදී වචන හෝ, ‘විකාර’ බවින් යුතු **අතච්ඡං** වැරදි හැඟීම්, මතවාදයෙන්, **අනත්‍ථසංහිතං**, නැතහොත් **අභූතං** යනු සොරකු සේ නොපෙනෙන නමුත්, ‘මෙය ඔබ සොරකම් කොට ගෙනෙන ලදී. මේ ඔබේ ගෙදර ධනය නොවේ’ ආදී වචන, **අතච්ඡං** නියම අයුරින් සිදු නොවූ, අන් ආකාරයකින් වූ, **අනත්‍ථසංහිතං** මෙලොව යහපතට හෝ පරලොව යහපත පිණිස හෝ හේතු නොවන, **න තං තථාගතො ව්‍යාකරොති** ඒ වැඩකට නැති කථා තථාගතයන් වහන්සේ නොකියති. **භූතං තච්ඡං අනත්‍ථසංහිතං** රාජකථා ආදී තිරිසන් (හරයක් නැති) කථා, **භූතං තච්ඡං** **අත්‍ථසංහිතං** නියම ඇත්ත ඇසුරුකොට ඇති, **තත්‍ර කාලඤ්ඤු හොති** (කිසියම් කරුණක්) තෙවන වරට හෙළි කිරීමේදී ඒ පැනයට අදාල හෙළිකිරීමට තථාගතයන් වහන්සේ සුදුසු කාලය දනිති. මහජනතාව පිළිගන්නා - අදහාගන්නා කාලය දැනගෙනම, හේතු සහිතව, කරුණු සහිතව, සුදුසු වූ - ගැලපෙන නියම කාලයේ පැහැදිළි කරති’යි යන තේරුමයි.
සුදුසු කල් පැමිණිවිට කියතියි **කාලවාදී**, සිදුවූ ලෙසම කියතියි **භූතවාදී** ඉතා උසස්ම යහපත වූ නිවන ගැන කියතියි **අත්‍ථවාදී**, මගපල දහම් කියතියි **ධම්මවාදී** හික්මීම සංවරය ගැන කරුණු දැක්වීමෙන් **විනයවාදී**, **දිට්ඨං** යනු අපමණ වූ ලෝධාතූන්හී අපමණ වූ ජීවීන්ගේ ඇස නැමති දොරටුවට හමුවන රූප අරමුණු තිබේද, ඒවා සියළු ආකාරවම දනිති. මෙසේ දැන ගැනීමෙන්ද, හඳුනා ගැනීමෙන්ද උන්වහන්සේ විසින් එය ඉටු, අනිටු ආදී ලෙසින් හෝ දැකීම-ඇසීම හා පහස ලබන දේවලට ගැනෙන පද ලෙසින් හෝ ‘ඒ රූප නම් වූ ආයතනය කවරේද? යම් රූපයක් සතර මහා භූත උපයෝගී කොටගෙන, නිල්, කහ වැනි පාට ගැටීමෙන් වන පැහැපත්ව බැබළීම ආදී ආකාරයෙන් නොයෙක් නම්වලින් වාර දහතුනකින්, දෙපණස් පිළිවෙලින් බෙදී යන අයුරින් ඇති තතු පරිදිම දන්නා ලදී. වැරදි ලෙස නොවේ. කන නැමති දොරටුවට හමුවන හඬ පිළිබඳවද මේ ආකාරමය. ඒවායෙහි යෙදෙන පිළිවෙල දැක්වීමට - දක්නා ලද, අසන ලද ආදී ලෙස කීහ. **දිට්ඨං** රූපායතනයයි. **සුතං** සද්දායතනයයි. **මුතං** පැමිණ (විඳ) ගැනීම ලෙසින් ගඳ-සුවඳ-රස-පහස (ලබන අදාල තැන්), **විඤ්ඤාතං** සැප දුක් ආදී පවත්නා ගති සොබා අරමුණු **පත්තං** සොයා හෝ පැමිණි, **පරියෙසිතං** පැමිණි හෝ නොපැමිණි හෝ සොයන ලද, **අනුවිචරිතං** මනසා සිතෙන් ඔබමොබ සැරිසරන ලද.
**තථාගතෙන අභිසම්බුද්ධං** මෙයින් මේ කරුණු දක්වනු ලබයි. පමණ කළ නොහැකි ලෝකවල දෙවියන් සහිත මේ ලෝකයාට නිල්, කහ ආදී රූප අරමුණු ඇස නැමති දොරටුව හමුවට පැමිණේ. මේ තැනැත්තා මේ මොහොතෙහි මෙබඳු නම් රූප අරමුණක් දැක සතුටට හෝ නොසතුටට හෝ එහි සතුටු-අසතුටු නොවීයැයි ඒ සියලු දේ ගැන තථාගතයන් වහන්සේට මනා අවබෝධය ඇත. එසේම පමණ කළ නොහැකි ලෝකවල දෙවියන් සහිත මේ ලෝකයාට බෙරහඬ, මිහිඟු බෙර හඬ වැනි අරමුණු කන නැමති දොරටුවෙහි හමුවට එයි. මුල් සුවඳ, පොතු සුවඳ ආදී අරමුණු නහය නැමති දොරටුව හමුවට එයි. මුල්වල රස, කඳ රස ආදී රස අරමුණු දිව නැමති දොරටුව හමුවට එයි. රළු, මුදු ආදී ලෙසින් තද ගතිය (පඨවි ධාතු), උණුසුම් ගතිය (තේජෝ ධාතු) වාතය (වායෝ ධාතු) පහස ලබන අරමුණු සේ කය නැමති දොරටුව හමුවට එයි. මේ තැනැත්තා මේ මොහොතෙහි මෙබඳු අරමුණුවල පහස ලබා සිත සතුටට හෝ අසතුටට හෝ මැදහත්ව හෝ සිටී යැයි තථාගතයන් වහන්සේට මැනවින් අවබෝධ වේ. මේ තැනැත්තා මේ මොහොතෙහි මෙබඳු නම් හැඟීම් සිත නැමති දොරටුව හමුවට එතැයි අපමණ වූ ලෝකවල දෙවියන් සහිත ලෝවාසීන්ගේ සිතැඟි දැන සතුටට හෝ අසතුටට හෝ මැදහත්ව සිටිතියි ඒ සියල්ලමද තථාගතයන් වහන්සේ අවබෝධ කොට ඇත.
‘චුන්‍ද, යම් අයුරකින් මේ සත්වග දක්නා ලද, අසන ලද, පහස ලද, විඳින ලද යම් දෙයක් වේද, එහිලා තථාගතයන් විසින් ඒවා නොදක්නා ලද හෝ නොඅසන ලද හෝ පහස නොලද බව හෝ නොවිඳිනා ලද හෝ නොදන්නේ නොවේ. (ඒ බව මැනවින් දත්හ.) මේ මහජනයා විසින් සොයාගෙන ලබාගත යුතු දේ වේද, නොසොයා ලබා නොගත් දෙයක් වේද, නොසොයා ලබාගත් දෙයක් වේද ඒ සියල්ලම තථාගතයන් වහන්සේගේ නුවණෙහි ලා අවබෝධ නොවූ, දැන නොගත්, නොපැමිණි බවක් නම් නැත. **තස්මා තථාගතො වුච්චති** ලෝකයෙන් නිසි පරිදි, සුදුසු ආකාරයෙන්ම ගමන් කරන ලද බැවින් එසේ කියනු ලැබේ. පාළියෙහි (පෙළෙහි) මනා අවබෝධය ලබන ලදැයි අභිසම්බුද්ධං යැයි සඳහන් කරන ලදී. ‘ගත’ යන වචනයෙන් එහි එක් අරුතකි. මේ ආකාරයෙන් සියළු තැන්හිදීම ‘තථාගත’ යැයි තීරණය කිරිමේදී අරුත් දත යුතුය.
‘චුන්‍ද, යම් රැයක තථාගතයන් උතුම් සම්මා සම්බුදු බව අවබෝධ කළේද, යම් රැයක නැවත නූපදනා ලෙසින් පිරිනිවන් පෑවේද, ඒ අතරතුර කාලයෙහි කී දෙයක්, පැවසූ දෙයක්, පැහැදිලි කළ දෙයක් වූයේ නම් ඒ සියල්ලම එසේම වෙයි. වෙනසක් නොවේ. එහෙයින් තථාගත යැයි කියනු ලැබේ.
යම් රැයක බෝමැඩදී නොපැරදුණු පළගෙහි වැඩහිඳිමින් තුන් මරු (බල) මුදුන් පරදවා ලොවුතුරු සම්බුදු බව අවබෝධ කළේද, නැවත සසර නූපදනා ලෙසින් යම් රැයකදී සල්ගස් දෙක අතර පිරිනිවනට පත්වූයේද, ඒ අතරතුර වසර හතළිස්පහක් මුළුල්ලේ පළමු බෝධියෙහි සිට අවසන් බෝධිය තෙක් භාග්‍යවතුන් වහන්සේ විසින් වදාරන ලද සූත්‍ර, ගාථා........වෙදල්ල (වැනි අංග නවයක් වූ සම්බුදු දේසනා) මේ සියල්ල අරුත් ලෙසින්ද, අකුරු පද ලෙසින්ද කිසිදු දොසක් රහිතව, අඩුවැඩි නොකොට, සියළු ආකාරයෙන් පිරිපුන්, රාග මත ඉවතලන ලදුව, දෝස මෝහ මත ඉවතලන ලදුව, කෙස් අගක තරම්වත් වක් බවකින් තොරව, එකම මුදුවකින් තබන ලද සළකුණක් සේ, එකම නැලියකින් මැන්නා සේ, එකම තරාදියකින් කිරන ලද්දා සේ එකම ආකාර වෙයි. වෙනසක් නොවේ. චුන්‍ද තථාගතයන් යම් රැයක......ඒ සියල්ල එපරිදිම වෙයි. වෙනස් නොවේ. එහෙයින් තථාගත යැයි කියනු ලැබේ. එසේ හෙයින් කීහ. ‘යංච චුන්‍දරත්තිං තථාගතො -පෙ- සබ්බන්තං තථමෙව හොති, නො අඤ්ඤථා, තස්මා තථාගතොති වුච්චති’ ගද - මෙහි ගිය යන තේරුමයි. ගත ශබ්දයයි.
තවද ආගදනං ආගදො - ආගදනමාගදො - වචනය යන තේරුමයි. එහෙයින් මනා යහපත් වූ වචන ඇත්තේ යැයිද, එහි ‘ද’ අකුරට ‘ත’ යොදා තථාගතො යැයි මෙසේ එම පදය සකස්වන අයුරු දතයුතුය.
‘චුන්‍ද යම්සේ.... කියන...... කියනු ලැබේ’ ‘යථාවාදී චුන්‍ද -පෙ- වුච්චති’, මෙහිදී භාග්‍යවතුන් වහන්සේ වචනයට අනුව කයද හුරුකර ඇත්තාහ. එහෙයින් උන්වහන්සේ කියන දෙයට අනුව කටයුතු කරති. කරන දේ කියති. මෙසේ භාග්‍යවතුන් වහන්සේ ඇත්තම පවසන, කයද ඒ අනුව පවත්වා ගන්නා බැවින්ද තථාගත වන්නාහ. මේ අයුරුද එහි පද සැකැස්ම දත යුතුය.
**අභිභූ අනභිභූතො** උඩින් භව කෙළවර (අකනිටා බඹලොව) සිට යට අවීචිය (නිරය) කෙළවරකොට, ඒ හරහා වූ අපමණ ලෝකවල ජීවීන් සීලයෙන්ද සමාධියෙන්ද, තියුණු නුවණින්ද විමුක්තියෙන්ද අභිබවා යති. (මේ ගුණ මැනීමට) එහිලා තරාදියක් හෝ මෙතෙකැයි කිවහැකි මිනුමක් නැත. අසමානය, අපමණය, ඉතා උසස්ය. රජුන්ගේත් රජ වූ, දෙවියන්ගේත් දෙවි වූ, සක්දෙවිඳුටත් වඩා උසස් වූ, බ්‍රහ්මයන්ගෙනුත් බ්‍රහ්ම වෙති. **අඤ්ඤදත්‍ථු** ඒකාන්ත අරුත දෙන නිපාතයකි. දකී යන අරුතින් **දසො** තම වසඟයෙහි පවතී යැයි **වසවත්තී**.
මෙහිදී මෙම පදය සෑදෙන අයුරු දතයුතුය. බෙහෙත - බෙහෙත මෙනි. ඒ කවරේද? දේසනා විලාසයෙන් සහ පිනෙන් උසස් බවය. ඒ මහත් බලමහිමයෙන් වෙදැදුරකු දිව ඔසුවකින් සපුන් විස (නසන්නා සේ) දෙවියන් සහිත වූ සියළු ලෝකයෙහි වෙනත් සියළු මතවාදීන් අබිභවති. අගදො යන්නෙහි ‘ද’ අකුරට ‘ත’ අකුර යොදා තථාගත වූ බව දතයුතුය.
**ඉධත්‍ථඤ්ඤෙව ජානාති කම්මාභිසංඛාරවසෙන** අපුඤ්ඤාභිසංඛාර ලෙසින් මේ ලෝකයෙහි අදහස් දනිති. **කායස්සභෙදා පරම්මරණා** ඉපද ඇති (රූපාදී) සමූහ පහ (සිරුර) බිඳීමෙන් වූ මරණයෙන් පසු, **අපායං** මුලසිටම වැඩී (දියුණුව) යන සැපයේ සිසිලස ඉවත ගිය දුක ඇති බැවින් අපාය නම් වේ. දුක් සහිත බවම පිළිසරණ යැයි **දුග්ගතිං**, දුක් සහිත වූ තැන්වලට වැටෙති’යි (උපදිති). **විනිපාතො** කැමැත්තක් නැති අරුතින්, සතුටක් නොලබන අරුතින්, **නිරයො**, ඒ අපායට-නිරයට, **උප්පජ්ජිස්සති** නැවත භවයක උපදින්නේය. **තිරච්ඡානයොනි** හරහට (තිරස් ලෙස) යයි, හිඳියි, නවතියි, වසයි. ඒ අනුව තිරිසන් නමින්, එසේ උපත ලබන තැන - තිරිසන් භවය. **පෙත්තිවිසයං** මළවුන් උපදනා භවයක් වූ පේත ලෝකය, මනස උසස් වූ බැවින් **මනුස්සා**, ඒ මිනිසුන් අතර, මෙයින් පසු, **කම්මාභිසංඛාරවසෙන** මෙහි පින් එකතුවීම ලෙසින් අරුත වටහාගත යුතුය.
**ආසවානං ඛයා** කෙලෙස් විනාස කිරිමෙන්, **අනාසවං චෙතො විමුත්තිං** කෙලෙස් රහිත මගපලවලින් ලබන (සසර) මිදීම, නුවණින් ලද මිදීම, අරහත් පලයෙන් ලබන සිත එකඟතාව, **රාගවිරාග චෙතො විමුත්ති** අරහත් පල නුවණද**, අවිජ්ජා විරාගා පඤ්ඤා විමුත්ති** (මෙසේ) දතයුතුය. තණ්හා චරිත ඇති තැනැත්තා විසින් හෝ, අප්පණ දැහැන් බලයෙන් කෙලෙස් මැඩපවත්වා ලබන අරහත් පලය, **රාග විරාග චේතො විමුත්ති** විවිධ හැඟීම් වැරදි මතවාදවල සිටි චරිත ඇති තැනැත්තා උපචාර දැහැන් පමණක් උපදවා වෙසෙසින් නුවණින් විමසා බලා ලබන ලද අරහත් පලය **අවිජ්ජා විරාගා පඤ්ඤා** **විමුත්ති** වේ. අනාගාමි ඵලය හෝ කාමරාගය සඳහා **රාග විරාග චෙතො විමුත්ති** ය. සියළු ආකාරයෙන්ම වූ අරහත් පලය **අවිජ්ජා විරාග පඤ්ඤා විමුත්ති** ය.
**ආකිඤ්චඤ්ඤායතනෙ අධිමුත්ති විමොක්ඛෙන** කිනම් අරුතින් මිදීම දතයුතුද? මුළුමනින්ම - මැනවින් නිදහස් වූ අරුතිනි. මේ මිදුනේ කවරෙක්ද? එයට සතුරුවන කරුණුවලින් (කෙලෙස්) මැනවින් මිදීමේ අදහසින්, අරමුණෙහි දැඩි ඇලීම ගැන සළකා මැනවින් මිදීමේ අරුතිනි. පියාගේ සිරුර මත අඟපසඟ විසුරුවා දරුවකු නිදාගන්නාක් මෙන් යටපත් කිරීමෙන්, සැක රහිතවම අරමුණෙහි පවතී යැයි කියන ලදී. මෙබඳු මිදීමකින් ‘මිදුණේ යැයි’ විඤ්ඤාණඤ්චායතනයෙන් මිදී, ආකිඤ්චඤ්ඤායතනයෙහි සැක රහිතව මිදීමට ඇති ඇලීමයි. **තත්‍රාධිමුත්තං** ඒ සමාධියෙහි ඇලීමයි. **තදධිමුත්තං** ඒ දැහැනෙහි තිරව පිහිටා, **තදධිපතෙය්‍යං** ඒ දැහැන මුල්කොට, **රූපාධිමුත්තො** මුලසිටම පස්කම්හි ගතිසොබා ලෙසින් කියන ලද, **කුලාධිමුත්තො** මුලසිටම කැත් කුල ආදී කුල තුනක් උසස් ලෙස කියන ලද, **ලාභාධිමුත්තො** මුලසිටම අටලෝ දහම ලෙසින් කියන ලද, **චීවරාධිමුත්තො** මුලසිටම සිවුපසය ලෙසින් කියන ලද. **සුත්තන්තාධිමුත්තො** මුලසිටම තුන් පිටකය ගැන කියන ලද, **අරඤ්ඤකංගාධිමුත්තො** මුලසිටම ධුතංග සමාදානය ගැන කියන ලද, **පඨමජ්ඣානාධිමුත්තො** මුලසිටම (දැහැන්) ලබාගැනීම ගැන කියන ලද.
**කම්මපරායණං** (කරන කියන දේ) එක්රැස් කරන ලෙසින්, **විපාක පරායණං** පවතින ලෙසින්. **කම්මගරුකං** සිතිවිලි බලවත්කොට, **පටිසන්‍ධිගරුකං** උපත සළකා.
**ආකිඤ්චඤ්ඤා සම්භවං** මේ අවහිර කුමක්දැයි ආකිඤ්චඤ්ඤායතනය උපදවා ගැනීමට හේතුවන එක්රැස්වන කරුණු, **නන්‍දි** **සඤ්ඤොජනං ඉති** (එයින් එහාට) අරූප රාගයයි කියන ලද ආසා බැඳුම - එයද සසර රඳවන බැම්මකැයි දැන, **තතො තත්‍ථ විපස්සති** එවිට එහි ආකිඤ්චඤ්ඤායතන සමවතින් නැගිට, ඒ සමවත තිර බවක් නැතැයි ආදී ලෙසින් විදසුන් වඩයි. **එතං ඤාණං තථං තස්සා** මෙසේ විදසුන් අනුව නුවණින් විමසනවිට කෙමෙන් කෙමෙන් ඒ තැනැත්තා ලබන අරහත් නුවණ, එය වෙනස් නොවේ. වුසීමතො මග බඹසර වැස, ඉතිරි කරුණු පැහැදිලිය.
මෙසේ භාග්‍යවතුන් වහන්සේ මෙම සූත්‍රයද අරහත් බව කුළුගන්වමින් දේශනා කළහ. දේශනාව අවසානයෙහි පෙර පරිදිම දහම් අවබෝධ විය.
15. මොඝරාජ සූත්‍ර‍ නිර්දේශ වර්ණනාව
පහළොස්වන මොඝරාජ සූත්‍රයයි. **ද්වාහං** දෙවරක්ම අජිතටද තිස්ස මෙත්තෙය්‍යටද කරුණු පැහැදිලි කිරීමෙන් පසු, මෝඝරාජ ද දෙවරක්ම භාග්‍යවතුන් වහන්සේගෙන් විමසීය. ඔහුගේ ඉඳුරන් දහම් අවබෝධයට සුදුසු වනතුරු එයට ඉඩ නොදුන්හ. එහෙයින් ‘මම දෙවරක්ම ඒ උතුමාගෙන් විමසීමි’යි කීය. **යාව තතියඤ්ච දෙවිසි ව්‍යාකරොති මෙ සුතං** අති පිරිසිදු දෙවියකු බවට පත්, ඉසිවර භගවත් සම්මා සම්බුදුන් වහන්සේගෙන්, සහදැමියෙකු තුන්වරක් දක්වා යම්කිසි කරුණක් අසන ලද විට, එය පැහැදිලි කර දෙතියි මා අසා ඇත. ගෝදාවරී නදී තෙරදී මා එසේ අසන ලදී. එහෙයින් ‘ව්‍යාකරොතීති මෙ සුතං’ යැයි කීය. මේ ගාථාවෙහි නිද්දෙසයෙහි කියා ඇති කරුණු යට සඳහන් පරිදිය.
**අයං ලොකො** මිනිස් ලොව, **පරො ලොකො** ඒ හැර ඉතිරි ලෝක, **සදෙවකො** බඹලොව හැර දෙවියන් ලෙස උපත ලැබූවන් සහ දෙවියන් යැයි සම්මතව හඳුන්වන්නන්ගෙන් යුතු, **බ්‍රහ්මලොකො සදෙවකො** මේ ආකාර වූ දෙවියන් සහිත ලෝකය යැයි ආදී තැන් ලෙස නිදසුන් පමණි. ඒ අනුව සඳහන් කර ඇති පරිදි ලෝකය දතයුතුය.
**එවං අභික්කන්ත දස්සාවිං** මෙසේ දෙවියන් සහිත සියළු ලෝවාසීගේ අදහස්, ගතිසොබා, සසර ඉපදීම් හා ඉන් මිදීමද දැකීමට හැකි, උසස් ලෙස දකින.
**සුඤ්ඤතො ලොකං අවෙක්ඛස්සු** උවමනාවන, පවතින (වැදගත්) සේ සලකනු ලබන දේවල් හිස්බවද ඒවා හේතු රැසක එකතුවක් ලෙසද යන දෙආකාරයෙන්ම ලෝකයෙහි හිස්බව නුවණින් විමසා බලව. **අත්තානුදිට්ඨිං ඌහච්ච** මමය-මගේය යන දැඩිව ගන්නා ලද දැකීම උදුරා ඉවත දමා.
**ලුජ්ජති** බිඳේ. **චක්ඛති** ඇස, එය පිරිවර දේවල් සහිතව (ඇස හා එහි ඇති කොටස්) සුදුපැහැ මඩුල්ලක් සේ (වේදිකාවක් සේ) වටව කන්මඬල මැද - ඉදිරියෙහි සිටින තැනැත්තන්ගේ සිරුරු, හැඩ ලකුණු, එයින් සැකසෙන දේ අනුව (පෙනෙන දේ) දැකීමේ, සුදුසු පරිදි හඳුනා ගැන්ම ඉටුකරමින් සිටී. **රූපා** පැහැය වෙනසට පත්වෙමින්, හදවතට දැනෙන බව සඳහන් වෙතියි තේරුමයි. ඇසෙන් පවත්නා (ගන්නා) හැඳිනීම, ඇසට හෝ ඇස ඇසුරු කොට හෝ හඳුනා ගැනීම **චක්ඛු විඤ්ඤාණං** ඇසෙන් පවත්නා පහස **චක්ඛු සම්ඵස්සො, චක්ඛු සම්ඵස්ස පච්චයා** ඇසෙන් හඳුනාගත් දෙයින් වන පහස හේතුවෙන්, **වෙදයිතං** විඳීම වේදනා යන අරුතයි. එහි සැප ගෙන දෙනුයේ **සුඛං** සුවයයි. එය යමෙකු කෙරෙහි ඇතිවේද, ඔහු සුවපත් කරතියි යන අර්ථය **සුච** නම් වේ. කාය චිත්ත ආබාධයන් කා දමති. මනාසේ සාරාදමතියි හෝ යන අර්ථයෙන් ද සුඛ නම් වේ. **දුක්ඛං** දුන් පමුණුවනු සපාකයි. ලබයි. යම් ඇතිවන්නා වූ (ලබන්නා වූ) දෙයක් දුක් සහගත බවට පත් කරයි යන අරුතයි. දුකත් නොවීද, සැපයකුත් නොවීද **අදුක්ඛමසුඛං** ‘ම’ අකුර වචන සන්‍ධි ලෙස කියන ලදී. ඒ ඇස හා පහස එක්ව යෙදුනු වින්දනයෙන් (වෙදනා) එක්ව සම්බන්ධවීමෙන් (සහජාත) එකිනෙකට ඇතිවීමට උපකාර වෙමින් (අඤ්ඤමඤ්ඤ) එකිනෙක ඇසුරු කරමින් (නිස්සය) පල ගෙන දෙමින් (විපාක) නොසිඳී පවතිමින්, (ආහාර) එකිනෙකට මුසුවෙමින්, (සම්පයුත්ත), (ඇතිවීම-පැවැත්ම-නැතිවීම යන) ගතිසොබා තිබීමෙන් (අත්‍ථි) එතෙක් නැති නොවූ බැවින්, (අවිගත) යන හේතු අටක් වෙයි. එහි පහස පිළිගන්නා බැවින්, අනන්තර, සමනන්තර, රූප, උපනිස්ස යන හේතු නැත. (ඇස හා පහස) ඉවත් නොවූ බැවින් තීරණය කිරීම් ආදී (සන්තීරණ) පස්ආකාර අනුව, අදාල සිතිවිලි ඇතිවීමට උපකාර ලෙස (උපනිස්සය) දක්වා ඇත.
සවන යොමු කරන අරුතින් **සොතං** කන, එයට අදාල අනෙක් කොටස් සමග) දේවල් සහිතව, එහි බිල තුල පිහිටි සියුම් තඹවන් ලෝම ඇති ඇඟිල්ලක වෙළුමක් පමණ (මුදුවක් පමණ) පෙදෙසෙහි සොත විඤ්ඤාණය සුදුසු පරිදි හඬ නමින් හඳුන්වන දෙය (සද්ද) ලබාගැනීමේ අරමුණ ඉටු කරමින් සිටී. හඬ ළගා කරයි. **සද්දා** හඬ පිටකරනු ලබයි යන තේරුමයි. ගඳසුවඳ දැනගනී යැයි **ඝාණං**, එය නාස් සිදුර තුල, එළුවකුගේ පා සටහන තරම් පෙදෙසක පිහිටි ඝාණ විඤ්ඤාණ නමින් ගඳ සුවඳ ලබාගැනීමේ අරමුණ ඉටුකරමින් සිටී. ඒ ගඳ සුවඳ හඳුනා ගනු ලැබීම **ගන්‍ධො** ජීවිතය කැඳවනු ලබතියි **ජිව්හා** රස දැනීම අරුතින් හෝ **ජිව්හා** දිව, ඒ හා අදාල අනෙක් කොටස් සමග - එහි අග-මුල හැරදමා, හරි මැද මතුපිට, මැදින් බිඳුණ උපුල් පතක අග බඳු සටහන් ඇති පෙදෙසෙහි ජිව්හා විඤ්ඤාණයට සුදුසු පරිදි රසය ලබාදීම ඉටුකරමින් සිටී. ඒවා ජීවීන්ට රසය දෙන බැවින් **රසා** රස විඳීම ලබාදෙතියි තේරුමයි.
පිළිකුල් සහගත පාපී දේවලට යොමුකරනු ලබන බැවින් **කායො** ආයො යනු (ඒවා) උපත ලබන, ඇතිවන තැනයි. මේ කයෙහි යම් පමණකින් එය හටගන්නා වූ පැවැත්මක් ඇත්ද බොහෝසෙයින් කය පහදනසුළුව, කාය විඤ්ඤාණයට සුදුසු පරිදි කටයුතු ඉටුකරමින් සිටී. පහස ලබන බැවින් **පොට්ඨබ්බො**, දැනගනී යනු මනො තමන්ගේ ගති ලකුණු දරා සිටිතියි **ධම්මා, මනො** මෙනෙහි කිරිම් සහිත ඉපදීමේදී ඇති වූ මුල් සිත (භවංග) **ධම්මා** නිවන හැරදැමූ සෙසු අරමුණු වන කරුණු, **මනො විඤ්ඤාණං** ජීවන (වේගවත්) මනසෙහි හැඳිනීම, **මනො සම්ඵස්සො** ඒ හා යෙදුණු පහස, එය වේදනාව සමග යෙදී, විපාක වැරදි හේතු සහිත වූයේ, අනෙක් හේතු හා අනතුරුව සම්බන්ධ වෙයි.
**අවිසය පවත්ත සල්ලක්ඛණ වසෙන වා** වසඟ නොවී පැවති සංඛාර විමසා බැලීම් ලෙසින් යන තේරුමයි. **රූපෙ වසො න ලබ්භති** රූපයෙහි වසඟතාවක් හෝ හිමිකමක් නොලබයි. වෙදනා ගැනද ඒ ආකාරයෙනි.
**න තුම්හාකං** තමා කෙරෙහි වූ හැඟීම් ඇතිවිටක, තමාට අයිති බවක් වෙයි. එසේ තමාටද අයිති නොවන බැවින් ‘ඔබලාගේද නොවේ’ යැයි කීහ. **නා පි අඤ්ඤෙසං** අනුන්ට අයිති බවක් ඇතිකල එය අනුන්ගේ වෙයි. එයද නොවන බැවින් ‘අනුන්ගේද නොවේ’ යැයි කීහ. **පුරාණමිදං** **භික්ඛවෙ කම්මං** මේ කය පෙර කරන ලද දෙයින්ම හටගත්තේ ද නොවේ. ඒ ඒ හේතු දැක්වීම එසේ වහරට පත්වීමයි. ‘අභිසංඛතං’ යනුවෙන් මුලදීම ‘කම්ම’ වහරට අනුව මුල් ආකාරයෙන් කියා ඇත. මේ එහි තේරුමයි. **අභිසංඛතං** හේතු නිසා කරන ලදැයි දතයුතුය. **අභිචෙතසිකං** සිතිවිල්ල පසුබිම් කොට, සිතිවිල්ල මුල්කොට යැයි දතයුතුය. **වෙදනීයං** වින්දනය පසුබිම් කොට දතයුතුය.
**රූප සාරො න ලබ්භති** රූපයෙහි තිරසාර බවක් නොලබයි. වින්දවලදීද ඒ ආකාරයෙනි. **රූපං අසාරං නිස්සාරං** තමන්ද නිසරු බවත්, හරවත් බවක් නැති, **සාරාපගතං** සාරවත් බව ඉවත් වූ **නිච්චසාරසාරෙන වා** බිඳී යාම ඉක්මවා පවත්නා කල්හී, සැමදා සාරවත් බව ඇතිවේ යැයි (සැළකුවද) කවර විටක හෝ ඒ සාරවත් බව නැතිවීමෙන් හරවත් බවක් නොමැත. **සුඛසාරසාරෙනවා** සතුට සුවය ඉක්මවා පවත්නා කිසියම් සාරවත් බවක් නොමැති, **අත්තසාරසාරෙනවා** තමා පිළිබඳ සාරවත් බවකින් හෝ, **නිච්චෙන වා** බිඳීයාම ඉක්මවා පවත්නා කිසියම් සාරවත් බවක් නොමැති, **ධුවෙන වා** දක්නට ලැබෙන කාලයෙහිද හේතු නිසා පැවතුණු එහි කිසිදු තිර බවක් නොවීමෙන්, **සස්සතෙනවා** හැමකල්හි මෙන් නොසිඳී-නොබිඳී තිබුණද, කිසියම් කලක කිසිදු තිරබවක් නොවීමෙන් සදාකල් පැවැත්මක් නැති, **අවිපරිනාම ධම්මෙන වා** ජරාවෙන් බිඳී යන ලෙසින් වෙනස්වන සුළුව, මුලදී පැවති අයුරින්ම නොතිබීමෙන් වෙනස්වී යන ගතියෙන් හෝ,
**චක්ඛුසුඤ්ඤං අත්තෙන වා අත්තනියෙන වා** කරන කෙනෙක් ඇත. විඳින කෙනෙක් ඇත. තමන් වාසය කරතියි යන දැඩි කල්පනාවෙන් තමන් හෝ තම ජීවිතය හෝ තමාට අයත් පිරිකර ආදියද යන සියල්ල හිස් දේවල්ය. ඇස් ආදී මෙලොවට අයත් හටගත්තා වූ සියළුම දේවල් තමාගේ යැයි ගැනීම සුදුසු නැත. තමා කෙරෙහිද පවතින්නේ නැත. එහෙයින් හිස්බවම වේ යැයි අරුත් කියනු ලැබේ. ලෝකයෙන් එහා දේවල්ද තම තමා කෙරෙහි ඇත්තේ හිස් බවමය. හිස් නොවූ දෙයක් නැතැයි කියන ලදී. එහෙයින් සියළුම දේවල් තමා කෙරෙහිලා (සළකන විටද) සාරයක් නොමැති බව කියන ලදී. ලෝකයද හිස්ය. ගෙය හිස්ය. කළයද හිස්යැයි කියන ලදී. ගෙයද කළයද නොමැති බව අදහස් නොවේ. එහි ගෙයිද, කළයෙහිද අන් දෙයක් නැති බව කියන ලදී. භාග්‍යවතුන් වහන්සේ ද ‘මෙසේ යම් කිසිවක් එහි නොවේද, එයින් එය හිස් යයිද, එහි ඉතිරිව ඇති දෙයක් වේද, ඒ සඳහා මෙය ඇතැයිද, දැනගනිතැයිද මේ අදහසම කියන ලදී. එසේම න්‍යාය පොත්වලද වියරණ පොත්වලද මේ අරුතමය. මෙම සූත්‍රයෙහි තමාගේ යැයි නොගැනීම පිළිබඳවම කියා ඇත. **අනිස්සරියතො** තම අයිතියෙහි (වසඟයෙහි) නොපැවතීමෙන්, **අකාමකාරියතො** තමා නොකැමති පරිදි, එකග නොවන පරිදි, **අපාපූණියතො** ඒ ආකාරවම පිහිටා සිටීමට නොහැකි වීමෙන්, **අවසවත්තනතො** තම වසඟයෙහි නොපැවතීමෙන්, **පරතො** අනිස බවින්, හේතු සහගත පැවැත්මෙන්, **විවිත්තතො** නිසරු ලෙසින්.
**සුද්ධං** හුදෙක්ම ලාංකීය වූ කාල ගතිසොබාව හැර, හුදෙක්ම හේතු සහගත පැවැත්ම සුද්ධං නම් වේ. තමාට අයත්ය (යන අදහස) නැතිව, සුද්ධ ධම්ම කොටසකැයිද සුද්ධ ධම්ම ඇතිවීමද, **සුද්ධං සංඛාර සන්තති** එසේ බලන කෙනෙකුට, දැනගන්නා කෙනෙකුට, හේතු නිසා හටගත් සියළු එක්රැස් වන දෙයෙහි නොසිඳී යන පරම්පරාව (සංඛාර සමූහය) එසේම ඒ ගැන මැනවින් දකින්නෙකුට ඇතැම්විටක ආදරයෙන් දෙතුන්වරක් කියන ලදී. මෙසේ දකින්නෙකුට මරණය හමුවේ බියක් නැත. **ගාමණී** යනු ඇමතීමයි. **තිණකට්ඨසමං ලොකං** තණ්හා ආදියෙන් දැඩිව ගන්නා ලදැයි කියනු ලබන මෙම ලෝකය යම්කලක තණකොළ, දරකැබලි හා සමානව නුවණින් දකී. කැලයෙහි තණකොළ, දර කැබලි ආදිය ගැනීමේදී තමන්ට හෝ තමාට අයත් යැයි හෝ අදහස් නොවේ. ඒ ඒ තණකොළ, දර ආදිය, ඒවාම නැසෙනවිට - වැනසෙන විට, තමා නැසේය, තමාට අයත් දෙයක් නැසේ යයි නොහඟී. මෙසේ මේ කයද නැසෙන, වැනසෙන විට හෝ තමා හෝ තමාට අයත් දේ හෝ බිඳී යැයි නොදකිමින්, තණකොළ හා දර නුවණින් සමව දකී යැයි කියනු ලැබේ. **න අඤ්ඤං පත්‍ථතෙ කිඤ්චි අඤ්ඤත්‍ර අප්පටිසන්‍ධියා **නැවත පිළිසිඳ ගැනීමක් නොමැති වූ නිවන හැර, වෙනත් භවයක් හෝ ජීවිතයක් හෝ නොපතයි.
**රූපං සමන්නෙසති** රූපයෙහි හරයක් සොයයි. **අහං ති වා** (මම යන) දැඩි හැඟීම් ලෙසින්, **මමං හි වා** තණ්හා ලෙසින්, **අස්මීතිවා** මානය ලෙසින්, **තම්පි තස්ස න හොති** ඒ තුන් ආකාරයම ඒ තැනැත්තාට නොවේ.
**ඉධ** පෙදෙස දැක්වීමේ නිපාතයකි. එය ඇතැම් තැනක ලෝකය ගැන කියනු ලැබේ. ඒ අනුව මෙසේ දක්වා ඇත. ‘තථාගතයන් වහන්සේ මේ ලෝකයෙහි උපදිති.’ ‘ඉධ තථාගතො ලොකෙ උප්පජ්ජති’ ඇතැම් තැනක සසුන අදහස් වේ. ‘මහණෙනි, පළමු පැවිදි සමණයාත්, දෙවන පැවිදි සමණයාත් මේ සසුනෙහිමය’ ‘ඉධෙව භික්ඛවෙ ඉධ දුතියො සමණො’, ඇතැම් තැනක අවසරය හෝ ඉඩ ලැබීමේ අරුතිනි. ‘උතුමාණනි, මෙසේ දැනගනු මැනවි, මෙතැනම දෙවියෙකුව සිටින මට සියවසක් ජීවත්වීමට නැවත ආයුසද ලැබීමි.’
ඇතැම් තැනක වචනයක අඩු වූ බව පිරවීමට ‘මහණෙනි, මම වළඳා අවසන් කළෙමි. පවාරණය වීමි’ ‘ඉධාහං භික්ඛවෙ භුත්තාවී අස්සං, පවාරිතො’ මෙනි. මෙතැනදී ‘ලෝකය’ සළකා කියන ලදැයි දතයුතුය. **අස්සුතවා** **පුථුජ්ජනො** මෙහි නිසි අවබෝධය ලැබීමට නොහැකිව, (නොදත් දේ) දැනගැනීමට, ඇසීමට කටයුතු නොකරන, (රූපාදි) සමූහ, (පඨවි) ආදී ධාතු, (ඇස් ආදී) ආයතන පිළිබඳව හේතු සහිතව, සිහිය පිහිටුවා ගැනීම වැනි ඉගෙනීමට, විමසීමට නොයෙදී, ඒ පිළිබඳ නිවැරදි තීරණ ගැනීමක් නොමැති බැවින්, දැඩිව ගත් වැරදි හැඟීම් ඉවත්කර ගැනීමට හෝ පිළිවෙත් මගින් අවබෝධ කළයුතු. දහම් අවබෝධ නොකළ බැවින් නොඇසූ තැනැත්තකු ලෙස දැක්වේ. ‘බොහෝ කරුණුවලදී බොහෝ දෙනා (එකිනෙකාට) වෙනස්වන බැවින් එවැනි බොහෝ (අයහපත් දෙයට බැස (යොමුවී) ඇති බැවින්, මේ ජනතාව පුථුජ්ජන නම් වේ.
ඒ බොහෝ දෙනා නොයෙක් ආකාර වූ කෙලෙස් ආදිය උපදවා ගනු ලබන බැවින්, ඇතිකර ගන්නා බැවින්, පුථුජ්ජන වේ. ‘පුටු කිලෙසෙ ජන්නෙතී ති පුථුජ්ජනා’ බොහෝ සෙයින් මම ය, මාගේ ය’ යන දැඩිව ගත් හැඟීම ඉවත නොහළ බැවින්, ‘පුථුජ්ජන’ වේ. බොහෝ දෙනා තම නායක (ආගමික මග පෙන්වන්නන්ගේ මුහුණ දෙසම බලා සිටිතියි පුථුජ්ජනා - බොහෝ වූ සියළුම උපදනා තැන්වලින් (ගති) ඉවත් නොවූ බැවින් පුථුජ්ජනා - බොහෝ නොයෙක් ආකාර වූ (කරන කියන කටයුතුවල) නිරතව එක්රැස් කිරීමෙහි (කුසල් අකුසල්) යෙදෙන බැවින් පුථුජ්ජනා - බොහෝ දෙනා නොයෙක් නොයෙක් (කෙලෙස්) සැඩපහරවලින් ගසාගෙන යතියි, තැවුලට පත්වෙතියි පුථුජ්ජනා, බොහෝ නොයෙක් (කාමාදී) දැවීම්වලින් දැවෙතියි, පුථුජ්ජනා, බොහෝ දෙනා පස්කම් සැපයෙහි ඇලී ගැලී, ගිලා බැස, එහිම ලැග, අවහිරතාවනට පත්ව ඇති බැවින් පුථුජ්ජනා, බොහෝ දෙනා නිවනට මග අවුරණ කාමච්ඡන්‍ද ආදී කරුණු පහෙන් වෙලී පැටලී, වැසී, සැඟවී යටිකුරුව සිටින බැවින් පුථුජ්ජනා, උතුම් (හරවත්) දහමෙහි පටහැනිව, අදැහැමි, පහත් හැසිරීමෙහි නියුතු, බොහෝ ගිණිය නොහැකි, අපමණ ජනයා අතරට ඇතුලත් වන බැවින් පුථුජ්ජනා, මේ බොහෝ දෙනා සිල්වත් යහගුණ පිළිනොපදින බැවින්, වෙන් වෙන්ව හඳුනාගන්නා බැවින් පුථුජ්ජනා මේ ආකාරයෙන් නොඇසූ බොහෝ ජනයා ගැන, මේ ගාථා පද දෙකින් ද දැක්වේ. (දහමෙන් ලොව එළිය කරන ලද) හිරු (මඬල) වන් බුදුරදුන් විසින් (මගපල නොලත්) බොහෝ දෙනා, එක් කොටසක් (නෙත්) අඳ පුථුජ්ජන හා යහපත් පුථුජ්ජන යැයි දෙ ආකාරව කියන ලදී.
ඔවුන් අතුරෙන් (මෙහි) අඳ පුථුජ්ජනයා ගැන කියන ලදැයි දතයුතුය.
**අරියානං අදස්සාවී** ‘අරියා’ යනු කෙලෙස්වලින් ඈත් වූ බැවින්, ඉරියව් පැවැත්වීමෙහි විපත්තිදායක නොවූ, ඉරියවු පැවැත්මෙහි සංවර වූ, දෙවියන් සහිත ලෝකයා අතර කලබලකාරී නොවූ බුදුවරුද, පසේ බුදුවරුද, බුදු සව්වෝද හඳුන්වනු ලබයි. මෙහි ‘අරියා’ ලෙස බුදුවරු ගැනෙති. එහෙයින්, ‘මහණෙනි, දෙවියන් සහිත ලොවෙහි තථාගතයන් ‘අරිය’ යැයි කියනු ලැබේ යැයි වදාළහ.
**සප්පුරිසා** මෙහි පසේ බුදුවරුද, තථාගත සව්වෝද සප්පුරිස හෙවත් යහපත් තැනැත්තන් දේ දතයුතුය. ලොවුතුරු ගුණ සමූහයෙන්ද බබළන තැනැත්තන් ලෙස උන්වහන්සේලා යහපත්ම වෙති. මේ සියල්ලෝම, බුදුවරුද, බුදුසව් වූ පසේ බුදුවරුද අරිය යහපත් තැනැත්තෝ ලෙස දෙ ආකාරව කියන ලදී.
‘යම් කෙනෙක් කළගුණ දත්, කළ උපකාර දන්නා, නුවණැති යහපත් මිතුරෙක්ද, දැඩි විශ්වාසය ඇත්තෙක්ද වේනම්, දුකට පත් වූවනට මනාව කටයුතු ඉටුකර දෙයිද, එබඳු කෙනෙකු යහපත් තැනැත්තෙකැයි කියති.
‘කළණ මිතුරෙකි. දැඩි විශ්වාසවන්ත වූවෙකි’, යන මෙපමණකින් බුදුසව්වන් ගැන කියන ලදී. කළගුණ දත් ආදීහූ ලෙස පසේ බුදුවරු වෙති. යම් කෙනෙකු මෙබඳු අරිය උතුමන් දැකීමට කැමති නො වෙත්ද, එය යහපත් කටයුත්තක් නොවේ යැයි (සළකයිද) අරියානං අදස්සාවී ලෙස දතයුතුය. ඇසින් නොදැකීම සහ නුවණින් නො දැකීම යනුවෙන් එය දෙ ආකාරය. නුවණින් නො දකින තැනැත්තා මෙහි අදහස් වේ. මසැසින් හෝ දිවැසින් හෝ ඒ උතුමන් දුටුවද නො දුටුවා සේ වෙයි. ඔවුන් ඇසින් පැහැය පමණක් සළකා ගනී. අරිය බවට පැමිණීමේ ගති ලකුණු නො සැළකේ. බලු, සිවල්ලු ද ඒ උතුමන් දකිති. එහෙත් ඒ සත්තු නිසිපරිදි ඒ උතුමන් නො දකිති.
මේ ඊට අදාල කතාවකි. සිතුල්පව්වෙහි වැසි එක් රහතන් වහන්සේ නමකට, මහළුව පැවිදිව උවටැන් කරන හිමිනමක් එක් දිනක් තෙරුන් වහන්සේ සමග පිඬු පිණිස හැසිර, තෙරුන් වහන්සේගේ පා සිවුරු ගෙන, පිටුපසින් එමින්, ‘හිමියනි, අරිය නම් වූවන් කෙබඳු වෙත්දැයි ඇසීය. ‘මෙහි ඇතැම් මහල්ලෙකු ‘අරිය නම් වූ තැනැත්තන්ගේ වත්පිළිවෙත් කොට, පා සිවුරු ගෙන එවන් කෙනෙකු හා සැරිසරන්නේ නමුදු අරිය තැනැත්තකු ගැන නොදනී. ඇවැත්නි, අරිය පුද්ගලයන් මෙසේ දැනගත නොහැකි යයි’ තෙරුන් වහන්සේ කීහ. මෙසේ පැවසුවද, ඒ (මහළු) හිමියන්ට දැනගැනීමට නොහැකි විය. එහෙයින් ඇසින් දැකීම නොදැකීමයි. නුවණින් දැකීමම දැකීමයි. ‘වක්කලී, ඔබට මේ කුණු සිරුර දැකීමෙන් ඇති පලය කුමක්ද? වක්කලී, යම් කෙනෙකු දහම දකිත්ද, ඔහු මා දකී. ‘කින්තෙ වක්කලී ඉමිනා පූතිකායෙන දිට්ඨෙන, යො ඛො වක්කලී, ධම්මං පසසති, සො මං පස්සති’ එහෙයින් ඇසින් දකිතත්, නුවණින් අරිය උතුමන් දුටුවද, තිර පැවැත්මක් නැතැයි ආදී ලකුණු නොදක්නේ, අරිය උතුමන් අවබෝධ කරන ලද දහම අවබෝධ කර නොගෙන, අරිය බවට හේතුවන කරුණුද, අරිය බවද නොදුටු බැවින් අරියානං අදස්සාවී යැයි දතයුතුය.
**අරිය ධම්මස්ස ච අකොවිදො** සිහිය පිහිටුවා ගැනීම ආදී උසස් දහමෙහි නියැලීමට අසමත්ව, **අරිය ධම්මෙ අවිනීතො** මෙහි ලා;
‘විනය දෙ ආකාරය, ඒ එක එකක් පස් ආකාරයකට බෙදේ. මෙය නැති තැනැත්තාට අවිනීත යැයි කියනු ලැබේ.’ (දැක්විය යුතුය.)
සංවර විනය, පහාණ විනය යැයි දෙ ආකාරය. මෙම විනය කොටස් දෙක එක එකක් කොටස් පහකට බෙදේ. සංවර විනය - සීල, සති, ඤාණ, ඛන්ති, විරිය ලෙස ද, පහාණ විනය තදංග, වික්ඛම්භණ, සමුච්ඡෙද, පටිප්පස්සද්ධි, නිස්සරණ යනුවෙන් ද බෙදේ. ඒ අනුව ‘මෙම පාමොක් අනුව හික්මීමෙන් යුතු වෙතැයි;
‘ඉමිනා පාතිමොක්ඛ සංවරෙන උපෙති, හොති සමුපෙතො’ සීල සංවරයයි. ‘ඇස නැමති ඉන්‍ද්‍රිය රැකගනී. ඇස ඉන්‍ද්‍රිය හික්මවා ගැනීමට කටයුතු කෙරේ. ‘රක්ඛති චක්ඛුන්‍ද්‍රියං, චක්ඛුන්‍ද්‍රියෙ සංවරං ආපජ්ජති’ මේ සති සංවරයයි.
‘භාග්‍යවතුන් වහන්සේ අජිත අමතති. ‘ලෝකයෙහි යම් (රූප, තණ්හාදී) යම් දියපහරක් වේද, සිහිය ඒවායෙහි ආවරණයයි. ඒ දිය පහරවල සංවරයයි. තියුණු නුවණින් ඒවා වසනු ලබයි.’
මේ ඤාණ සංවරයයි. ‘සීතල, උණුසුම ඉවසීම’ - ‘ඛමො හොති සීතස්ස උණ්හස්ස’ මේ ඛත්ති සංවරයයි. ‘හටගත්තා වූ කාම දෙගිඩියා සිතිවිලි නො ඉවසයි.’ - ‘උප්පන්නානං කාම විතක්කං නාධිවාසෙති’ මේ විරිය සංවරයයි. මේ සියළුම හික්මීම් (විධි) තම තමාට හැකි පරිදි මැනවින් පවත්වාගත යුතුය. කය දුසිරිත් ආදියෙන් ආවරණය කොට, සංවර කරගැනීමත්, හික්මවා ගැනීමත් විනය යැයි කියනු ලැබේ.
එසේ, මෙම නාමරූප කොටස්වලදී ද විදසුන් ඤාණවලදී ද නො ගැලපෙන දෙය ඉවත්වන සේ, පහන් එළියෙන් අඳුර නස්නා සේ, ඒ ඒ විදසුන් නුවණින්, ඒ ඒ කොටස් ඉවත් වේ. ඒ කෙසේද? ‘නාමරූප හැඳිනීමෙන් මමය - මාගේය හැඟීම - හේතු කරුණු විමසීමෙන් අහේතු විසම හේතු හැඟීම්, එහිම පසු කොටසක් සේ සැක දුරුවීමෙන් සැක සහගත බවද (සිරුර) කොටස් නුවණින් විමසීමෙන් මම-මගේ යැයි අල්ලා ගැනීම, මග නොමග හැඳිනීමෙන් නොමග පිළිබඳ නිවැරදි. මග හැඳිනීම, හටගැනීම පිළිබඳව දැකීමෙන් - වැනසීමෙන් කෙළවර වෙතැයි යන උච්ඡේද හැඟීම නැතිවී යන ගතිය දැනීමෙන් සදාකාලික පවතී යයි යන හැඟීම (සස්සත දිට්ඨි, බිය දැකීමෙන් බියෙහිදී බය නැති බව හැඳිනීම, පලවිපාක දැකීමෙන් ආස්වාදයෙහි තතු හැඳිනීම, කලකිරීම බලමින් ඇලීමෙහි රුචිය හැඳිනීම, මිදෙනු කැමති නුවණින් නොමිදීමට ඇති කැමැත්ත හැඳිනීම, මැදිහත් නුවණින් මැදිහත් බව නොතිබීම හැඳිනීම, සුදුසු කරුණුවල පැවැත්මෙන් නිවනට නුසුදුසු වන සැටි හැඳිනීම ලෙසිනි. මග සිතට පළමු උපදනා සිත් මගින් සංඛාර නිමිති ගත් කෙනෙකුට එය නැතිවීම **තදංග පහාණ**යි.
උපචාර - අප්පණා සමාධියට අනුව, ඒවායෙහි පැවැත්ම වැළැක්වීමෙන්, දිය මතුපිට පෙදපාදි කළය වැදීමෙන් ඉවත්වන්නා සේ, ඒ ඒ නීවරණ ආදිය නැතිවීම **වික්ඛම්භණ පහාණ**යි. සිවු අරිය මග වඩනා ලදින් ඒ ඒ මග අනුව, තම තමන්ගේ සිත් පරම්පරාවෙහි ‘දැඩිව ගත් හැඟීම් නැති කරනු පිණිස’ ආදී ලෙසින් කියන ලද කෙලෙස් සමූහයෙහි හටගැනීමට හේතු දැක, නො පවතින ලෙස නැතිකිරීම සමුච්ඡේද පහාණයයි. පල ලැබීමෙහිදී කෙලෙස් සංසිඳුණු බව පටිප්පස්සද්ධි පහාණයයි. හේතු සහිතව ඇතිවන සියළු දෙයම, ඉවතහළ බැවින්, ඒ සියළුම දෑ ඉවත්වීමෙන් ලබන නිවන නිස්සරණ පහාණයයි. මේ සියළුම දේ නැතිකිරීම හැරදැමීමේ අරුතින්ද හික්මීම අරුතින් විනය යැයි ද ඒ අනුව පහාණ විනය යැයිද කියනු ලැබේ. ඒ ඒ දේ නැතිකිරීමෙන් හෝ, ඒ ඒ පරිදි හික්මෙන බවින්ද යුතු වූ බැවින් ද පහාණ විනය වේ. මෙසේ පහාණ විනයද පආකාරව බෙදී ඇතැයි දතයුතුය.
මෙසේ කෙටියෙන් දෙ ආකාරව දැක්වූ විනය කොටස් ලෙසින් දහයකි. සංවරය බිඳුණු බැවින්ද, අත්හළ යුතු දේ ඉවත නොහළ බැවින්ද ඒ දහම නොඇසූ බොහෝදෙනා එය පුරුදු නො කළේ වීද, එහෙයින් ‘අවිනීත වූවෙකැ’යි කියනු ලැබේ. ‘යහපත් තැනැත්තන් දකිනු නොරිසි, යහපත් දහම් දැනගැනීමට අසමත්, යහපත් දහම්හි හික්මීමක් නොමැති වූවන් ගැනද මේ ආකාරයෙනි. ඒ අරිය උතුමෝම යහපත් වෙති. එසේ යහපත් වූවෝ අරිය උතුමෝ වෙති. ඒ අරිය උතුමන්ගේ දහමය. ඒ අරිය විනය සප්පුරිස විනයයි. ඒ සප්පුරිස විනය අරිය විනයමය. අරිය හෝ සප්පුරිස හෝ, අරිය දහම හෝ සප්පුරිස දහම හෝ අරිය විනය හෝ සප්පුරිස විනය හෝ එකිනෙකට බැඳුණු, එකසමාන, එකම අරුත් ඇති දෙයකි.
**රූපං අත්තතො සමනුපස්සති** මේ ලෝකයෙහි ඇතමෙක් රූපය තමාගේ යැයි කල්පනා කරති. යම් රූපයක් වේද, ඒ මම වෙමි. ඒ මම වෙම් ද එය රූපයයි. රූපයද තමාද, එකක් සේ සළකයි. තෙල් පහනක් දැල්වෙන විට එහි දැල්ල හා පැහැයත්, ඒ පැහැය හා පහන් දැල්ලත් එකක්ම යැයි කල්පනා කරයි. එසේම මේ ලෝකයෙහි ඇතැම් කෙනෙක් රූපය තමන්..... කල්පනා කරයි. මෙසේ රූපය තමාගේය යන හැඟීමෙන් බලයි. **රූපවන්තං වා අත්තානං** රූපය තමාගේ යැයි සළකා සෙවනැල්ල ඇති ගසක් මෙන් ඒ රූපවත් බව කල්පනා කරයි. **අත්තනි වා රූපං** අරූපයම තමාගේ යයි සළකා මලෙහි සුවඳ මෙන් තමා කෙරෙහි රූපය සළකා බලයි. **රූපස්මිං වා අත්තානං** අරූපයම තමාගේ යයි සළකා කරඬුවක මැණිකක් මෙන් එය තමාගේ රූපය යැයි ද කල්පනා කරයි. වින්දනය (වේදනා) ගැනද මේ ආකාරයෙනි.
**රූපං අත්තතො සමනුපස්සති** පැහැදිලිව රූපයම තමන් යැයි සළකා කියන ලදී. රූපත් බව තමාගේ හෝ තමන් කෙරෙහි හෝ රූපය රූපයෙහිම ලා හෝ තමාගේ යැයිද, වේදනා, සංඛාර, විඤ්ඤාණ තමාට අයිති ලෙස කල්පනා කරන්නේ යැයි මේ තැන් හතෙහිදීම අරූපයම (රූපය යැයි ගත නොහැකි වූවත්) තමාගේ බව කියා ඇත. වේදනා බව තමාගේ හෝ තමා කෙරෙහි හෝ වේදනාව වේදනාවෙහි හෝ තමාගේ යැයි මේ සතර කොටසෙහි, තුන් ආකාරව, තුන් ආකාරව රූප අරූප මුසුව දොළොස් තැනක තමන් ගැන කියන ලදී. එහි රූපය මෙන්ම වේදනා, සඤ්ඤා සංඛාර විඤ්ඤාණ තමා මෙන් කල්පනා කරන්නේ යැයි, පස් තැනකදී උච්ඡේද හැඟීම ගැන කියන ලදී. ඉතිරි තැන්වලදී සස්සත දිට්ඨිය ගැන කියන ලදී. මෙසේ මෙහි භවය පිළිබඳව හැඟීම් - දැකීම් පහළොවක් ද, විභව දිට්ඨි පහක් වේ. ඒ සියල්ලම (නිවන්) මග අවුරයි. සුගතිය නොවේ. පළමු මගම වරදවා ගැනීම යයි දතයුතුය.
**ආරඤ්ඤකො** කැලයෙහි වෙසෙන, **පවනෙ** ඉතා විසල් වූ ඝන කැලෑවෙහි **චරමානො** ඒ ඒ තැන හැසිරෙන, **විස්සත්‍ථො ගච්ඡති** බිය නැතිව සැක නැතිව හැසිරෙයි. **ආනාපාථගතො ලුද්දස්ස** මුව වැද්දාට මුණ නොගැසෙන ලෙස ගියේ, **අන්‍ධමකාසි මාරං** කෙලෙස් මාරයා හෝ මාර දෙව්පුත් අඳ කළේය. **අපදං වධිත්‍වා** කෙලෙස් පියවර (තබන) පාද රහිත කොට, නසා, **මාරචක්ඛුං අදස්සනං ගතො** මාරයාට නොදක්නා පෙදෙසට පැමිණියේ, **අනාපාථගතො** මාරයාට මුණ නොගැසෙන ලෙස පැමිණ, ඉතිරි කරුණු පැහැදිලිය.
මෙම සූත්‍රයද භාග්‍යවතුන් වහන්සේ අරහත් බව කුළුගන්වා දේශනා කළහ. පෙර කියා ඇති පරිදි දේශනය අවසානයෙහි බොහෝ පිරිසට දහම් අවබෝධ විය.
16. පිඞ්ගිය සූත්‍ර‍ නිර්දේශ වර්ණනාව
දහසය වන පිංගිය සූත්‍රයයි. **ඡිණ්ණොහමස්මි අබලො වීතවණ්ණෙ** ඒ බමුණා එකසිය විසිවයස් ව, ජරාවට පත්ව, දුබලව, ‘මෙතැන පා නොතබමි’ යි. සිතුවද වෙනත් තැනක පාද තබමින් ගමන් කරයි. පෙර තිබූ සමෙහි පැහැය දැන් විරූපීය. ‘එහෙයින් මම ජරාවට පත්වීමි. සවිබල නැත්තෙක්මි. සිරුරු පැහැය වෙනස් වී ඇතැයි’ කීය. **මාහං සනස්සං** **මොමූහො අන්තරාවා** ඔබවහන්සේගේ දහම අවබෝධ නොකොට, දැනුමැති කෙනෙක් නොවී මම නොනැසෙම්වා! **ජාති ජරාය ඉධ විප්පහාණං** මෙහිදීම ඔබවහන්සේගේ පාමුල පාසාණක චෙතියෙහිදී හෝ ඉපදීම ජරාව නසන නිවන - ඒ දහම මම දැනගන්නෙමි. එය මට කියනු මැනවි.
**අබලො** බලය - සවිය නැතිව, **දුබ්බලො** පිරිහුණු සවියෙන්, **අප්පබලො** සවිමත් බව අඩු, **අප්පථාමො** වෙර වීරිය අඩු, **වීතවණ්ණො** සමේ පැහැය වෙනස් වූ, **විගච්ඡිත වණ්ණෙ** සමේ පැහැය වැනසුණු **යා සා පුරිමා සුභා** **වණ්ණනිභා** පෙර කාලයේ තිබූ යහපත් සොඳුරු පැහැපත් බව දැන් අතුරුදන්ව ඉවත්වී ඇත. **ආදීනවො පාතුභූතො** උවදුරක් පහළ විය. යා පුරිමා සුභා වණ්ණනිභා යන පාඨය හැර ‘යා සුභා අස්සා’ යැයි ඇතමෙක් විස්තර කරති.
**අසුද්ධා** පටල ආදිය පිරිහී ඇත. **අවිසුද්ධා** අඳුරු (සේයාවකින් පෙනීම) අවුල් බවකි. **අපරිසුද්ධා** හාත්පස බිබිලි ආදියෙන් (සම) පටල වෙලී අපිරිසිදු වී, **අවොදාතා** නොපහන් වූ, **නො තථා චක්ඛුනා රූපෙ පස්සාමි** පෙර ඇසෙන් රූප අරමුණු දකිමි. බලමි. දැන් ඒ ආකාරයෙන් නොදකිමි. **සොතා අසුද්ධා** (කන් ඇසීම පිළිබඳවද) මේ ආකාරයෙනි. **මාහං** **පනස්ස** මම නොනැසෙම්වා!
දැන් පිංගිය සිරුරෙහි ඇති තතු දක්වා ‘මම ජරාවට පත්වූයෙමි’ ආදී ලෙස කීය. එවිට භාග්‍යවතුන් වහන්සේ, කයෙහි සෙනෙහස නැති කරලීම පිණිස (සිත) වෙහෙසට පත් කරවන රූප දැක......... ‘**දිස්වාන රූපෙසු විහඤ්ඤමානෙ’** යන ගාථාව වදාළහ. **රූපෙසු** රූප හේතුකොට, රූප නිසා, **විහඤ්ඤමානෙ** (ඊට අදාලව) කරන කියන දෙයෙහි වෙහෙසෙමින්, **රූපන්ති** **රූපෙසු** ඇස් රෝග ආදිය රූප හේතුකොට ගෙනම, ජනයා වෙනස් වෙති. බැඳෙති. කෝප වෙති.
**හඤ්ඤන්ති** ගැටෙනු ලැබෙති. **විහඤ්ඤන්ති** වෙහෙසවනු ලබති. **උපවිහඤ්ඤන්ති** අත් පා සිඳීම් ආදිය ලබති. **උපසාතියන්ත** මරණය ලබති. **කුප්පන්ති** පෙළෙති. **පිළීයන්ති** වෙහෙසට පැමිණෙති. **ඝටීයන්ති** ගැටීමට පැමිණෙති. **ව්‍යාධිතා** බය වී, **දොමනස්සිතා** සිත් වෙහෙසට පත්ව, **වෙමානෙති** නැසෙන කල
මෙසේ භාග්‍යවතුන් වහන්සේ විසින් අරහත් පල තෙක් දේසනා කරන ලද පිළිවෙත ඇසූවත්, කය දුබලතාව නිසා වෙසෙසක් නොලබාම නැවත පිංගිය, දිස්වා චතස්සො යන මේ ගාථාවෙන් උන්වහන්සේ අගයමින් දේසනා කරන ලෙස ඉල්ලයි.
එවිට භාග්‍යවතුන් වහන්සේ ඔහුට නැවත ද අරහත් පල තෙක් පිළිවෙත දක්වමින් **තණ්හාධිපන්නෙ** යන ගාථාව වදාළහ.
**තණ්හාධිපන්නෙ** තණ්හාවෙන් ගැලී සිටි කල, **තණ්හානුගෙ** තණ්හාව සමග යන කල්හි, **තණ්හානුගතෙ** තණ්හාව සමග ලුහුබැඳ යනවිට, **තණ්හානුසටෙ** තණ්හාව සමග දුවන කල, **තණ්හායපන්නෙ** තණ්හාවෙන් ගිලී, **පටිපන්නෙ** තණ්හාවෙහි බැසගත්, **අභිභූතෙ** මඩිනු ලබනවිට, **පරියාදින්න චිත්තෙ** හාත්පසින් මැඩපවත්වාගෙන ඇතිකරගන්නා ලද කුසල සිතෙහි.
**සන්තාපජාතෙ** හටගත් සිත් තැවුලෙන්, **ඊතිජාතෙ** රෝග හටගත් කල, **උපද්දවජාතෙ** ආදීනව (විපාක) ලබනවිට, **උපසග්ගජාතෙ** දුක් හටගත් කල.
**විරජං වීතමලං** මෙහි විරජං යනු රාගාදී දූවිලි පහකරන ලද, **වීතමලං** රාගාදී කිලිටි අපිරිසිදු දේ පහකරන ලද, රාගය ආදියට තදින් බැසගැනීමේ අදහසින් රජො - දූවිලි නම් වේ. කිලිටිවන අරුතින් මල නම් වේ. **ධම්මචක්ඛුං** ඇතැම් තැනක පළමු මගෙහි නුවණ, ඇතැම් තැනක තෙවන මග නුවණයි ඇතැම් තැනක සිවුමග නුවණයි. මෙහිදී අදහස් වන්නේ, (පිරිවර) ජටිලයන් දහසට සිවුමග නුවණත්, පිංගිය තුන්වන මග නුවණත් (ලද බවයි) **යං කිඤ්චි සමුදය ධම්මං සබ්බං තං නිරොධ ධම්මං** විදසුන් ලෙසින් මෙසේ (දෙසුම) පවත්වන විට, දහම් ඇස පහළ වීයැයි අරුතයි. ඉතිරි කරුණු පැහැදිලිය.
භාග්‍යවතුන් වහන්සේ මෙම සූත්‍රයද අරහත් බව කුළුගන්වමින් දේසනා කළහ. දේසනය අවසානයෙහි පිංගිය අනාගාමී පලයෙහි පිහිටියේය. ඒ අතරතුර පිංගිය, ‘මෙබඳු විසිතුරු දෙසුමක් නම්, මගේ මාමා වූ බාවරීට ඇසීමට නොලැබුණි’ යැයි සෙනෙහස මුල්ව, සිත වෙනසකට යොමුවීමෙන් අරහත් පල ලැබීමට නොහැකි විය. ඔහුගේ අතවැසි ජටිලයෝ දහසම අරහත් බව ලදහ. ඒ සියල්ලෝම ‘එව මහණ’ යැයි කැඳවීමෙන් ඉඳුමය බලෙන් පා සිවුරු දරා පැවිදි බවද ලදහ.
පාරායනත්ථුතිගාථා නිර්දේශ වර්ණනාව
මෙයින් පසු සංගායනාවට සහභාගි වූ තෙරුන් වහන්සේලා දේසනය පසසමින්, ‘භාග්‍යවතුන් වහන්සේ මෙසේ වදාළහ’ යැයි සඳහන් කළහ. **ඉදමවොච** මේ ‘පාරායණ’ හෙවත් සසරින් එතරවීමේ පිළිවෙත වදාළහ. **පරිවාරක සොළසානං** බාවරීගේ පිරිවර, (ගෝලයන්ද) පිංගිය සමග දහසයක්, ඒ දහසයක් වූ පිරිසට ඉදිරියෙන්ද, පසුපසින්ද, වම්පසින්ද, දකුණු පසින්ද සය යොදුනක්, සය යොදුනක් සේ හුන්හ. ඉදිරිපස කෙළින්ම සිටි පිරිස දොළොස් යොදුනක් විය. **අජ්ඣිට්ඨො** ඉල්ලන ලද්දේ.
**අත්‍ථමඤ්ඤාය** පාලි අරුත දැන, **ධම්මමඤ්ඤාය** පෙළ (දහම) දැන, **පාරායණ** පාරායණ නම් වූ මෙම දහම් කොටසට මෙසේ සමාන වචනයක් ඉදිරිපත් කොට, ඒ බමුණන්ගේ නම් කියමින් ‘අජිත’..... උතුම් බුදුරජාණන් වහන්සේ වෙත පැමිණියේ’ යැයි කීහ. **සම්පන්නචරණං** නිවනෙහි පිහිටීමට හේතුවන පාමොක් සීලාදියෙන් යුතු, **ඉසිං** ඉසිවරුන්ගෙන් උසස් වූ.
නිද්දේසයෙහි, **උපාගමිංසු** සමීපයට ගියහ. **පයිරුපාසිංසු** සමීපයෙහි හුන්හ. **පරිපුච්ඡිංසු** පිළිතුරු බලාපොරොත්තුව ඇසූහ. **පරිපඤ්හිංසු** සමකොට බැලූහ.
**සීල පාරමීප්පත්ති** උතුම් සංවරසීලි බව, පිරිපුන් වීම, (පිලිවෙත්) මගෙන් හටගත් සීලය යන අරුතයි.
**ගම්භීරෙ** නොගැඹුරු බව, පිළිකෙව් කළ වචනය, **දුද්දසෙ** ගැඹුරු බවින්ම දැකීමට අමාරු, දුකින් දතයුතුයි. පහසුවෙන් දැකිය නොහැකිය. දුකින් දතයුතු නිසාම **දූරනුබොධෙ** දුකින් අවබෝධ කළ යුතුයි. පහසුවෙන් අවබෝධ කළ නොහැකිය. **සන්තෙ** නිවුනේ, **පණිතෙ** සෑහීමට පත් නොවන, මේ වචන දෙකම ලොවුතුරු බව සළකා කියන ලදී. **අතක්කාවචරෙ** වාද විවාදකොට එළඹිය හැකි නොවේ. (තීරණයට) බැසගත හැකි (එළඹිය හැකි) නොවේ. නුවණින්ම අවබෝධ විය යුතුය. **නිපුණො** සියුම්, **පණ්ඩිතවෙදනීයෙ** මැනවින් පිළිපන්, දැනුම් තේරුම් ඇත්තන් විසින් දතයුතුය.
**තොසෙසි** සතුට දැනවීය. **විතොසෙසි** නොයෙක් ලෙස සතුට උපදවීය. **පසාදෙසි** ඔහුගේ සිත පැහැදුන බව දැක්වීය. **ආරාධෙසි** සිත් ගත්තේය. (අදහස ඉටුවන තැනට පත්විය.) **අත්තමනෙ අකාසි** සොම්නස්ව තම සිත හෙළි කළේය.
එයින් පසු **බ්‍රහ්මචරියං** **චරිංසු** මග බඹසර හැසිරුණහ.
**තස්මා පරායණං** ඒ එතරට යන, නිවණට පමුණුවන යනුවෙන් කියන ලදී.
පාරායනානුගීතිගාථා නිර්දේශ වර්ණනාව
පාරායණ මනුගායිස්සන්ති යනු මෙහි සම්බන්ධයයි. භාග්‍යවතුන් වහන්සේ විසින් ‘පාරායන’ නම් වූ දහම් කොටස දේශනා කළවිට දහසය දහසක් ජටිලයෝ අරහත් පලයට පැමිණියහ. සෙසු දහහතර කෝටියක් දෙව් මිනිසුන්ට දහම් අවබෝධ විය. පැරණි වියතුන් විසින් මෙසේ කියන ලදී.
දහම් දෙසුම නිමවූ විට, ඒ ඒ පෙදෙස්වලින් පැමිණි මිනිස්සු භාග්‍යවතුන් වහන්සේගේ ආනුභාවයෙන් තම තමන්ගේ ගම්නියම්ගම් ආදී පෙදෙස්වලට පැමිණ වූහ. භාග්‍යවතුන් වහන්සේද (බාවරීගේ) පිරිවරව සිට සොළොස් දහසක් සඟ පිරිස සහ නොයෙක් දහස් ගණන් බික්සඟන පිරිවරා සැවැත්පුරට පැමිණියහ. එහිදී පිංගිය හිමි භාග්‍යවතුන් වහන්සේට වැඳ ‘හිමියනි, බාවරි ඇඳුරුතුමාට බුදුවරයකු ලොව පහළ වූ බව සැලකිරීමට යමි, ඔහුට මා පොරොන්දු වී’ යැයි කීවේය. භාග්‍යවතුන් වහන්සේගෙන් අවසර ලද පිංගිය හිමි, ඉඳු බෙලෙන් ගොදාවරී ගංතෙරට පැමිණ, පා ගමනින් අසපුව දෙසට ගියේය. මග බලමින් හුන් බාවරී බමුණා, තවුස් පිරිකරද - ජටා ආදිය ද නොමැතිව පැවිදිවෙසින් එන (පිංගිය හිමි) දුරදීම දැක ‘බුදුවරයකු ලොව පහළව ඇතැ’යි තීරණය කළේය. පැමිණිවිට, ‘කිමෙක්ද? පිංගිය, බුදුවරයකු ලොව පහළවීදැ’යි ඇසීය. ‘එසේය, බමුණ, බුදුවරයෙකු ලොව පහළව ඇත. පාසාණක සෑයෙහිදී අපට දහම් දෙසූහ. මම ඔබට ඒ දහම දේසනා කරන්නෙමි’යි කීය. එවිට බාවරී මහත් ගරු සැළකිලිමත්ව, පිරිස හා පුදසත්කාර කොට, අසුනක් පැනවීය. එහි හිඳ, පිංගිය හිමි, ‘පාරායණ මනුගායිස්සන්ති’ ආදී ගාථා කීය.
**අනුගායිස්සං** භාග්‍යවතුන් වහන්සේගේ ගීත (මිහිරි හඬින් කී ගී වැනි ගාථා) නැවත ගයමි. **යථා අද්දක්ඛි** තමන් විසින්ම ඇති තතු එලෙසින්ම අවබෝධ කිරීමෙන් වෙනත් කෙනෙකු හා සම නොවන නුවණින් දුටහ. **නික්කාමො** කාමය නැතිකළ, නික්ඛමො යනුද වචනයක් වේ. උත්සාහවත් යන අරුතයි. අයහපත් දෙයින් වෙන්වූයේ, එයින් නික්මුණු යන අදහසයි. **නිබ්බනො** කෙලෙස් නැමති වනය වැනසූ හෝ තණ්හාව නැතිකරන ලද හෝ, **කිස්ස හෙතු මුසා** **භණෙ** කෙලෙස්වලින් පිරුණේ නම් බොරු කියන්නේය. මෙහිදී ඒ කෙලෙස් නැතිකරන ලද බව දක්වයි. එයින් බාවරී බමුණාට ඇසීමට උනන්දුව ඇතිකරයි.
**අමලො** කෙලෙසින් අපිරිසිදු බව නැතිව, **විමලො** කෙලෙස් අපිරිසිදු බව ඉවත හළ, **නිම්මලො** කෙලෙස් කිලුටින් පිරිසිදුව, **මලාපගතො** කෙලෙස් කිලුටු දුරුකොට හැසිරෙයි. **මලවිප්පහීනො** කෙලෙස් කිලුටු නැතිකොට, **මලවිප්පමුත්තො** කෙලෙස්වලින් මිදුණේ, **සබ්බමල වීතිමත්තො** වාසනා ආදී (පෙර කළ පින් ආදිය) සියළු කෙලෙස් කිලුටු ඉක්මවූ, **තෙවතා** එසේ කියන ලද කෙලෙස්. **වණ්ණුපසංහිතං** උසස් ගුණයෙන් යුතු.
**සච්චව්හයො** ‘බුද්ධ’ යැයි කියන නමටම නිසැකවම, ඇත්තටම සුදුසු වූ, **බ්‍රහ්මෙ** ඒ බමුණ අමතයි.
**ලොකෙ** කැඩී බිඳී යන අරුතින් ලෝකය නම් වෙයි. **එකො ලොකො භවලොකො** තෙභූමක විපාකයි. ‘වේ’ යන අරුතින් භවය, එසේ වන ලෝකය භව ලෝකයයි. භවලෝකය, සම්භව ලෝකය යැයි මෙහි එක එකක් දෙකක් සේ ගැනේ. ඒ අනුව භවලෝකය සම්පත්ති භව, විපත්ති භව ලෙසින් දෙ ආකාරය. සම්පත්ති භව ලොකො සැප ඇතැයි සැළකෙන ලෝකයයි. එය බලාපොරොත්තු ඉටුවන බැවින් යහපත් සැප ඇති ලෝකයයි. සම්පත් ඇති භවය සම්පත්ති භවයයි. ඒ ලෝකයම **සම්පත්ති භව ලොකො** යහපත් කටයුතු (පල දරන) පල ලබන්නේ යැයි සම්භව වන අතර, **විපත්ති භව ලොකො** අපාය ලෝකයයි. එහි අනිටු පල විපාක ඇති බැවින් විරූප ලෝකයයි. විපත් සහිත ලෝකය විපත්ති භව ලෝකයයි. **විපත්ති සම්භව ලොකො** අපායෙහි රැඳීමට සිදුවන කටයුතු, එහි හටගැනේද, එහි පලය විපත්තිදායක වේද විපත්ති සම්භව වේ.
**තිස්සො වෙදනා** සුව විඳීම, දුක් විඳීම සැප ද දුක්ද නොවූ විඳීම ලොකිය වේ. **ආහාරා** හේතු, ඒ අනුව ඵලය භුක්ති විදී ද ආහාරා, කබලිංකාර, ඵස්ස, මනො සංචෙතනා, විඤ්ඤාණ යැයි සතරාකාර ආහාර වේ. ගති සොබා අනුව, කැබලිකොට, පිඬුකොට ගතයුතු බැවින් කබලිංකාර වේ. ගිලිය යුතු බැවින් ආහාර වේ. බත්, පිට්ටු ආදියෙහි රස ඕජාවටද ඒ නම ගැළපේ. ඕජාවෙන් යුතු දේ ආහාරයට ගනිතියි, ආහාර වේ. ඇසින් ලබන පහස ආදී ලෙස පහස (ඵස්ස) සය ආකාරය. එය (පෙර කී පරිදි) තුන් ආකාර වූ විඳීම් ලබන බැවින් ආහාර වේ. මනසින් සිතිවිල්ල නො ඇලේ යැයි මනෝ සංචෙතනා, අජානීය (අසුන් යෙදූ) රියක් මෙනි. තෙභූමක කුසල් අකුසල් සංචෙතනා ඒ භව තුනෙහි ආහාර මෙන් වේ. **විඤ්ඤාණං** දහනව ආකාර වූ පිළිසිඳ ගැනීමේදී පහළවන විඤ්ඤාණයි. එය පිළිසිඳ ගැනීම නම් වූ රූපය උපදවයි යන අරුතින් ආහාරය.
**උපාදානක්ඛන්‍ධා** උපාදාන සසර පැවැත්මට උපකාරී වන (තණ්හා දිට්ඨි ආදී) සමූහ කොටස්, මැද පද ලොප්කොට ඇතැයි දතයුතුය. ගින්නට තණකොළ දහයියා ආදිය මෙන් උපාදාන නිසා හටගත් බැවින් උපාදානක්ඛන්‍ධා, රාජපුරුෂයෝ යම්සේද උපාදානයට අරමුණු වන බැවින් උපාදානක්ඛන්‍ධා, ගසක මල් මෙන්, ගසක ගෙඩි මෙන්, උපාදාන, කාම, දිට්ඨි, සීලබ්බත, අත්තවාද යනුවෙන් සතරාකාරය. උපාදාන යන්නෙහි අදහස දැඩිසේ, බොහෝ සේ අල්ලා ගැනීමයි. රූප, වේදනා, සඤ්ඤා, සංඛාර හා විඤ්ඤාණ උපාදාන සමූහ පහකි. **ඡ අජ්ඣත්තිකානි ආයතනානි** ඇස, කන, නාසය, දිව, කය ආයතනයි. (මීට අදාලව) විඤ්ඤාණයෙහි පැවැත්ම කියා ඇති පරිදිමය. අටලෝ දහමද එසේමය. එහෙත් ලාභ, අලාභ, යස, අයස, නින්දා, පැසසුම්, සැප, දුක් යන ලොව පවත්නා වූ මෙම දහම - සොබාවය, සිහිය උසස්කොට සළකා ඇත. ඒ අනුව ලොවෙහි පවත්නා සොබාවය ලෝ දහමයි. මෙයින් මිදුණු කෙනෙක් නම් නැත. බුදුවරුන්ටද එසේමය. ‘මහණෙනි, මේ ලෝදහම් අට ලෝකය අනුව සැරිසරයි. (පෙරළෙයි.) ඒ අට කවරේද? ලාභ.......සැප දුක් යන මේ අටලෝ දහම අනුව ලෝකය පෙරළෙයි. ලෝකයද මේ අටලෝ දහම අනුව පෙරළෙයි.’
“අට්ඨිමෙ භිකඛවෙ ලොකධම්මා ලොකං අනුපරිවත්තන්ති, ලොකොච අට්ඨලොක ධම්මෙ අනුපරිවත්තති කතමෙ අට්ඨ? ලාභොච අලාභොච -පෙ- සුබංච දුක්ඛංච, ඉමෙ ඛො භික්ඛවෙ අට්ඨලොකධම්මෙ අනුපරිවත්තති”
**‘අනුපරිවත්තන්ති’** ලුහුබඳිති. අත්නොහරිති. ලෝකයෙන් ඈත් නොවී නොනවතී, පවතී යන තේරුමයි. ලාභො යනු පැවිද්දාට සිවුරු ආදියත්, ගිහියාට ධනය, ධාන්‍ය ආදී දේ ලැබීමයි. එය නොලැබීම ලාභයක් නොවේ. ලාභය නොවන්නේ අලාභය යැයි කීම මිස වෙසෙසින් දැනගැනීමක් නොවන්නේය. **යසො** පිරිවර එයද නොලැබීමේ යසස අයසයි. නිදා නුගුණ කීම, **පසංසා** ගුණ කීම, **සුඛං** කායික මානසිකව කැමැත්ත ඇතිකරවන, **දුක්ඛං** පොදු ජනයාට, සෝවාන් වූවනට, සකදාගාමී වූවන්ට කායික මානසික ලෙසද, අනාගාමී අරහත් වූවනට කායිකවද බලපායි. **සත්තාවාසා** ජීවීන් වාසය කරන තැන්, ඒවාද කලින් කී පරිදි (ඛන්‍ධා) සමූහම වේ. විඤ්ඤාණ පවත්නා (බඹලෝ වැනි) තැන් හත, අසඤ්ඤතලය හා නේවසඤ්ඤානාසඤ්ඤායතනය සමග නව සත්තාවාසයද වේ. **දසායතනානි** ඇස, රූප, කන, හඬ, නාසය, ගඳසුවඳ, දිව, රස, කය, පහස ඒ ආයතන දහයයි. ද්වාදසායතනානි මනස හා හැඟීම් (ධම්මායතන) සමග ආයතන දොළහකි. අට්ඨාරසධාතුයො ඇස, රූප, හැඳිනීම (චක්ඛු විඤ්ඤාණ) මනස, ධම්ම හා මනසින් හැඳිනීම (මනෝ විඤ්ඤාණ) මේ එක එකක් තුනෙන් වැඩිවූ විට ධාතු දහඅටකි.
**සදිසනාමො** ඒ බුදුවරුනට සමාන නම්, එකම ගුණ ඇති නම්, **සදිස්වහයො** එකම ගුණ වැණුම් නමකින් කැඳවීම, **සච්චසදිස්වමහයො** නිබොරු වූ (සුදුසු පරිදි වූ) එකම ගුණවැණුම් නමකින් හැඳින්වේ.
**ආසිතො** එළඹෙන ලදුව **උපාසිතො** පැමිණ ඇසුරු කරන ලදුව, **පයිරුපාසිතො** බැතියෙන් බොහෝ කොට ඇසුරු කරන ලදුව,
**කුබ්බනං** කුඩා වනය, **බහුප්ඵලං කානනං ආවසෙය්‍ය** නොයෙක් පලවැල ඇති වනයකට පැමිණ, වසන්නේය. **අප්පදස්සෙ** බාවරී වැනි මඳ නුවණ ඇත්තන්, **මහොද්ධිං** අනෝතත්ත ආදී බොහෝ ජලය පිරුණු.
**අප්පසදස්සා** මද දැකීම් ඇති, **පරිත්තදස්සා** ඉතා අඩු දැකීම් ඇති, **ථොකදස්සා** අල්ප දැකීම් ඇති, **ඔමකදස්සා** පහත් දැකීම් ඇති, **ලාමක** **දස්සා** නොවැදගත් දැකීම් ඇති, **ජතුකදස්සා** උසස් නොවූ දැකීම් ඇති, **අප්පමාණදස්සනං** පමණ ඉක්මවූ, අපමණ (දෙනා) නිවන් දැකීම, **අග්ගදස්සනං** ඇත්තෙන්ම උතුම් දැකීම යැයි ආදී ලෙසින් උසස් දහම් දැකීම, **සෙට්ඨදස්සනං** ‘දෙපා ඇත්තවුන් අතුරෙන් සම්බුදුන් වහන්සේ උසස්’ යැයි දැකීම, **විසෙට්ඨ දස්සනං** උපසග්ග පද හතරකින් (අරුත) වැඩිදියුණු කරන ලදී. **අසමං** සමාන නොවූ, සියල්ල දන්නා වූ, **අසමසමං** අසම වූ, අතීත බුදුවරුන් හා සමාන වූ, **අප්පටිසමං** තමන් හා සමාන වූවකු නැතිව, **අප්පටිභාගං** තම රූපයට හා සම කෙනෙකු නැති, **අප්පටි පුග්ගලං** පිලිමල් කෙනෙකු නොමැතිව, **දෙවාතිදෙවං** දෙවියන්ගෙත් දෙවි වූ, ඉතා යහපත් පිළිගත් සම්මත අරුතෙන් **උසභං**, බය තිගැස්සීම් නොවන අරුතින් **පුරිසසීහං**, දොස් රහිත බැවින් **පුරිසනාගං** උසස් (අගනා) අරුතින් **පුරිසාජඤ්ඤං** අට පිරිස අතර, පොළව මැඩ, දෙවියන් සහිත ලෝකයෙහි කිසියම් පටහැනි මත දරන්නකු විසින් හෝ, සතුරු වූවකු විසින් කම්පා කළ නොහැකි, නොසැලෙන සේ සිටින අරුතින් **පුරිස නිසභං**, දහම් දෙසීමේ වගකීම උසුළන බැවින් **පුරිසධොරය්හං**.
**මානසකං වා දහං**, මනසින් සිතා කරන ලද (පෙන්වන ලද) කුඩා විලක් හෝ මානස නම් විල හෝ, **අනොතත්තං වා දහං** සඳහිරු දකුණින් හෝ උතුරෙන් හෝ යමින් ගිරිකුළු අතරින් එය බබළවත්ද, කෙළින් ගමන් කරනවිට බබලන්නේ නැති හෙයින්ද එය ‘අනොතත්ත’ යැයි හඳුන්වන ලදී. මෙබඳු අනොතත්ත විල හෝ, **අක්ඛොභං අමිතොදකං** අපමණ වූ බොහෝ ජලය රැඳුණු තැනක් සෙලවීමට නොහැකි වන්නේය. **එවමෙවං** උපමා සැසඳීම, භගවත් බුදුරජාණන් වහන්සේ උසස්ම බැවින් සෙලවිය නොහැකි, කැළඹිය නොහැකි වන්නේය. **අමිත තෙජං** අපමණ වූ නුවණ තේජස, **පභින්න ඤාණං** දසබල නුවණ ආදී ලෙසින් කොටස් කොටස් සේ දැක්වෙන නුවණ, **විවටචක්ඛං** හාත්පස දක්නා ඇස.
**පඤ්ඤාපභෙද කුසලං** පිරික්සීමෙන්, මැනවින් දැනගැනීමට සමත් වූ නොයෙක් ආකාර වූ නුවණ, **අධිගතපටිසම්භිදං** සිවුපිළිසිඹියා ලද, **වෙසාරජ්ජප්පත්තං** ‘මැනවින් අවබෝධ කරන ලදැයි දැනගැනීමේදී, මෙම කරුණු අවබෝධ නොවීයැයි ආදී ලෙසින් (කිව නොහැකි පරිදි) සතර තැන්හි ඉතා නිපුණ බවට පත්, **සද්ධාධිමුත්තං** පිරිසිදු වූ පල සමවත් සිතින් එහි පිවිසුණු **සෙත** **පච්චත්තං** පෙර කළ පින් (වාසනා) ද නැති කළ බැවින්, පිරිසිදු (පෙර බුදුවරුන්ටද හුරු වූ) ආවේණික ජීවිතය, **අද්වයභාණි** සුදුසු. යහපත් වචන කථාකරන බැවින්, වචන දෙකක් (එකිනෙකට නොගැළපෙන) භාවිත නොකරන, **තාදිං** මෙබඳු ලෙස වීයැයි ඉටු අනිටු දෙයෙහි කම්පා නොවන හෝ, එසේ පොරොන්දු නොමැති **තථා පටිඤ්ඤො තං**, **අපරිත්තං** කුඩා නොවූ **මහන්තං** තුන්ආකාර ධාතු ඉක්මවා මහත් බවට පැමිණි.
**ගම්භීරං** වෙනත් කෙනෙකුට පිවිසිය නොහැකි, **අප්පමෙය්‍යං** සමාන නොවන බැවින්, පමණ කළ නොහැකි, **දුප්පරියොගාහං** බැසීමට අපහසු, දුකින් පිවිසිය යුතු, **පහූතරතනං** සැදැහැ ආදී බොහෝ රුවන්, **සාගරසමං** රුවනාකරයකින් මුහුද හා සමාන, **ඡළංගු පෙක්ඛාය සමන්නාගතං** ඇසින් රූප දැක සතුටු වන්නේද නොවේ. අසතුටු වන්නේද නොවේ යැයි කී පරිදි සය කොටසකින් පිරිපුන් වූ, **අතුලං** සම කිරීමට නොහැකි, **විපුලං** ඉතා මහත්, **අප්පමෙය්‍යං** සම නොවන බැවින් පමණ කළ නොහැකි, **තං තාදිසං** ඒ තාදී ගුණින් යුතු භාග්‍යවතුන් වහන්සේට, **පවදත මග්ගවාදිනං** මග පෙන්වා දෙන්නන්, කරුණු කියා දෙන්නන් වටිනා දේ පැහැදිලි කරදෙන්නන් අතරින් නිසි අවබෝධ ලබතියි සැබදේ. මෙරුමිව නභානං ගිරිකුළු පව් අතර මහමෙර මෙන්, **ගරුළමිව දිජානං** කුරුල්ලන් අතර ගුරුළකු මෙන්, **සීහමිව** **මිගානං** සිවුපාවුන් අතර සිංහයකු මෙන්, **උදධිමිව අණ්ණවානං** පැතිරුණු මුහුදු අතර මහ සමුදුර මෙන් මනාව අවබෝධය ලැබීමි. **ජින පවරං** උතුම් බුදුරදුන් වෙත,
**යෙ මෙ පුබ්බෙ** යෙ+ඉමෙ යම් තැනැත්තෝ මෙයින් පෙර (මීට පෙර කරුණු විමසූ බොහෝ දෙනා)
**තමනුදාසිනො** අඳුර දුරු කරන්නා වූ, **භූරිපඤ්ඤො** නුවණ නැමති ධජයෙන් යුතුව, **භූරිමෙධසො** මහත් වූ නුවණ පෙන්වන.
**පභංකරො** තේජස් ඇති කරන, **ආලොක** **කරො** අඳුර දුරුකරන, **ඔභාසකරො** එළියක්, ආලෝකය ඇතිකරයි, පහනක් මෙන් එළිය කරයි, **දීපංකරො** පහනක් මෙන් එළිය කරයි. **උජ්ජොතකරො** පවසන්නා වූ, **පජ්ජොතකරො** ඒ ඒ දිසාවල (ජනතාවට) පවසන්නා වූ.
**භූරිපඤ්ඤාණෙ** පැතිරුණු නුවණින්, **ඤාණපඤ්ඤාතො** නුවණින් පසිඳු වූ, **පඤ්ඤාධජො** නුවණ කොඩියක් සේ ඔසවා ඇති, කොඩිය රියෙහි සලකුණ වේ’ ‘ධජො රථස්ස පඤ්ඤාණං’ ආදී තැන් මෙනි. **විභූත විහාරී** පුරුදු විහරණයෙන්.
**සන්‍දිට්ඨික මකාලිකං** තමන් විසින්ම දැකිය යුතු, කාලසීමාවකට යටත්කොට නොපැමිණිය යුතු, **අනිතිකං** කෙලෙස් උවදුරු නැති.
**සන්‍දිටඨිකං** ලොවුතුරු දහම අවබෝධ කරන ලද තැනැත්තා පිළිබඳව ඇදහීමෙන් පමණක් ඇතිවන යා යුතු මග හැර, තමන් විසින්ම විමසුම් නුවණින් දැකගත යුතු යැයි සන්‍දිට්ඨිකො, එසේ තමන්ම දැකිය යුතු පල ලබන දෙයට නියමිත කාලයක් නොමැති බැවින් **අකාලො** කාලයක් වෙන්ව නොතිබීමම **අකාලිකො** මේ උතුම් අරිය මග දහම, තමන්ට ඒ ආසන්නයේදීම පල ලබාදෙතැයි යන තේරුමයි. **තං අකාලිකං** එන්න, මේ දහම දෙස බලන්න, එය පවත්නා අයුරු බලන්න, එසේ පැමිණ බැලීමට සුදුසුය. එබැවින් **එහි** **පස්සිකං** ගිනි ඇවිලුණු රෙදිකඩක් හෝ, ගිනි ඇවිලුණු හිස හෝ (සළකා) මැදහත්ව තම සිත මෙහෙයවීමට සුදුසු හෙයින් **ඔපනයිකො** ඒ ඔපනයික වූ (දහම) **තං ඔපනයිකං** උග්ඝටිතඤ්ඤූ ආදී සියළු දෙනා විසින් පුරුදු කරන ලද මගෙන් ලද පලය අවබෝධ කරන ලදැයි (දුක්ගිනි) නිවන ලදැයි තම තමන් කෙරෙහි දතයුතු යැයි **පච්චත්තං වේදිතබ්බං විඤ්ඤූහි**.
ඉක්බිති බාවරී ‘කින්නු තම්හා’ ආදී ගාථා දෙක කීය.
**මුහූත්තම්පි** සුළු මොහොතකදී, **ඛණම්පි** නොබෝ කලකින්, **ලයම්පි** මද වේලාවක්, **වයම්පි** කොටසකදී, **අද්ධම්පි** දවසකුත්.
එවිට පිංගිය භාග්‍යවතුන් වහන්සේ සමීපයෙන් වෙන් නොවන බවට ‘නාහං තම්හා’ ආදී ගාථා කීය. ඒ බුදුරදුන් මම ඇසින් මෙන් සිතින් දකිමි. **නමස්සමානොව වසෙමි රත්තිං** නමදිමින්ම රැය ඉක්මවමි.
**තෙන තෙනෙව** **නතො** යම් පෙදෙසක බුදුරජාණන් වහන්සේ වැඩ වසත්ද, ඒ ඒ දෙසට මම ද නැඹුරු වෙමින්, ඈත් නොවෙමින් සිටිමි’යි දක්වයි.
**දුබ්බල ථාමකස්ස** සවිමත් බවින් අඩුවී, ඒ දුබල බව නිසා කය නිසි අයුරු පවත්වා ගැනීමට නොහැකි යැයි කියන ලදී. **තෙනෙව කායො න පරෙති**, ඒ දුබල වූ සවි බල නැති කය බුදුරජාණන් වහන්සේ සිටින තැනට නොයයි. න පලෙති යනුවෙන්ද පාඨයකි. එයද එම අදහසයි. **තත්‍ථ** බුදුරජාණන් වහන්සේ සමීපයෙහි, **සංකප්පයත්තාය** කල්පනා ගමනින්, **තෙන යුත්තො** (සිත) ඒ බුදුරදුන් කෙරෙහි යොමු වූයේ වේ. යෙදුනේ වේ.
**යෙන බුද්ධො** යම් දිසාවකින් බුදුරජාණන් වහන්සේ කරා එළඹිය යුතුද, ඒ දිසාවෙන් (කය) ඉවත්ව නොයයි. නැතහොත් ආධාර විබත් අරුතෙහි කරණ විබත් වචනයි. බුදුරදුන් වෙසෙන තැනින් ඉවත නොයයි. **න වජති** ඉදිරියට නොයයි. **න ගච්ඡති** නවතියි. **නාතික්කමති** නොපැමිණෙයි.
**පංකෙ සයානො** කාම නැමති මඩෙහි නිදාගනිමින්, **දීපාදීපං උප්පලවි** වෙනත් සමයක නායකයෙකු ළඟ සිට තවත් සමයක නායකයෙකු වෙත එළඹියෙමි. **අථද්දසාසිං සම්බුද්ධං** මම මෙබඳු වැරදි දැකීමක් ගෙන, ඒ ඒ තැන ඇවිදිද්දී පාසාණක චෙතියෙහිදී බුදුරජාණන් වහන්සේ දුටිමි.
**සෙමානො** වැතිරෙමින්, **සයමානො** නිදාගනිමින්, **ආවසමානො** වාසය කරමින්, **පරිවසමානො** නිතර වසමින්.
**පලවිං** උඩට-(මතුපිටට) නැගෙමි. **උප්පලවිං** එතරවීමි. **උපප්පලවිං** ඉවුරට පැමිණියෙමි. **සමුප්පලවිං** උපසග්ගයෙන් පද අරුත වැඩි කරන ලදී. **අද්දසං** නිද්දේසයෙහි දැක්වූ පදයකි. **අද්දසං** දුටුවෙමි. **අද්දක්ඛිං** බැලුවෙමි. **අපස්සිං** සෙවීමි. **පටිවිජ්ඣන්ති** විනිවිද ගියෙමි.
මේ ගාථාව අවසානයෙහි පිංගිය හිමියන්ගේද, බාවරීගේද ඉඳුරන් දහම් අවබෝධයට සුදුසු බව දැන භාග්‍යවතුන් වහන්සේ සැවැත්පුර වැඩ සිටිමින්ම, රන්පැහැ ආලෝකයක් මුදාහළහ. පිංගිය හිමි බාවරීට බුදුගුණ විස්තර කරමින් සිටිද්දීම ඒ ආලෝකය දැක, ‘මේ කුමක්දැ’යි විමසා බලනවිට, භාග්‍යවතුන් වහන්සේ තමා ඉදිරියේ වැඩසිටියා සේ දැක, ‘බුදුරජාණන් වහන්සේ වැඩිසේකැ’යි බාවරී බමුණාට දැන්වීය. බාවරී අසුනින් නැගිට ඇඳිලි බැඳ වැඳ සිටියේය. භාග්‍යවතුන් වහන්සේද ආලෝක දහරාවක් පතුරුවා, බමුණාට තමන් දක්වන්නාක් මෙන්, දෙදෙනාගේම අදහස් දැන, පිංගිය හිමි අමතා ‘යථා අහූ වක්කලී’ යන මෙම ගාථාව වදාළහ.
එහි අරුත නම්, යම් සේ සැදැහෙන් බරව සිටි වක්කලී තෙරුන් මෙන්ද, (බාවරීගේ) සිසුන් දහසය දෙනා අතුරෙන් භද්‍රාවුධ මෙන්ද, ආලවී-ගොතම මෙන්ද, සැදැහෙන් මිදී, අරහත් බවට පත්වූ සේ, ඔබද ඒ සැදැහැ බවෙන් මිදෙව. එසේ සැදැහැ බවින්, ‘හේතු නිසා ඇතිවන හැම දෙයම අනිස’ යැයි - ‘සබ්බෙ සංඛාරා අනිච්චා’ ආදී ලෙසින් විදසුන් වඩා මාරයාට අයිති පෙදෙසින් එතර වූ නිවනට යන්නැ’යි අරහත් බව කුළුගන්වමින් දේසනය නිමකළහ. දේසනය අවසානයෙහි පිංගිය හිමි රහත් පලයෙහිද බාවරී අනාගාමී පලයෙහිද පිහිටියහ. බාවරී (බමුණාගේ) පන්සියයක් සිසුවෝ සෝවාන් පලයෙහි පිහිටියහ.
එහි - **මුඤ්චස්සු** මුදාහරිනු, **පමුචස්සු** (වෙසෙසින්ම) මුදාහරිවු. **අධිමුච්චස්සු** සිතේ තහවුරු බව ඇතිකර ගනිමු. **ඔකප්පෙහි** බොහෝ බොහෝ ගරු බුහුමන් උපදවා ගනුව. **සබ්බෙ සංඛාරා අනිච්චා **නැතිව යන අරුත ගනුව. **සබ්බෙ සංඛාරා දුක්ඛා** දුක් අරුතින් (ගනුව) **සබ්බෙ ධම්මා අනත්තා** වසඟයෙහි නොපවත්නා අරුතින් (ගනුව.)
දැන් පිංගිය තෙරුන් වහන්සේ තම පැහැදීම පළ කරමින්, ‘එසභිය්‍යො’ ආදී ගාථා කීහ. **පටිභානවා** වැටහෙන සියුම් නුවණින් යුතු.
**භිය්‍යො** වඩ වඩාත්, **අධිදෙව අභිඤ්ඤාය** දෙවියන් අභිබවා යන දහම දැන, **පරොවරං** ලාමක වූ, උසස් වූ තමන්ගේ, වෙනත් පුද්ගලයන්ගේත්, දෙවියන්ගේත් ඉක්මවා යන තරම් සියළු කරුණු දක්නා ලදැයිද, අවබෝධ කරන ලදැයිද මෙයින් කියන ලදී. **කංඛිතං පටිජානතං** තදබල සැකය තිබූ බැවින් ‘දැන් මුළුමනින්ම’ සැකයෙන් දුරු වූයෙමි’යි මැනවින් දැන ගැනීම නිද්දේසය දක්වයි. **පාරායනික පඤ්හානං** පාරායනීය බමුණන්ගේ පැන විමසීම, අවසන් කරයි යනු **අන්තකරො** කෙළවර කරයි. **පරියන්තකරො** සීමාවක් කරයි, මායිමක් කරයි, **පරිච්ඡේද කරො** නිගමනය කරයි. **පරිවටුමකරො** **සභිය පඤ්හානං** හුදෙක් පාරායනීය බමුණගේ පැන පමණක් නොවේ. එමෙන්ම සභිය පිරිවැජි ආදීන්ගේ පැන ද කෙළවර කරති’යි දැක්වීමට සභියගේ පැන යනුවෙන්ද කීය.
**අසංහීරං** රාගාදියෙන් ඈත් වූයේ, **අසංකුප්පං** කෝප සහගත බවක් ඇති නොවන, වෙනස් නොවන (මෙබඳු ගති රහිත) මේ වචන දෙකින්ම නිවන ගැන කියයි. **අද්ධා ගමිස්සාමි** නිසැකවම නැවත සසර ඉපදීම නැති නිවනට යන්නෙමි. **නමෙත්‍ථ කංඛා** ඒ නිවන ගැන මට සැකයක් නැත. **එවං මං ධාරෙහි අධිමුත්ත චිත්තං** ‘පිංගිය, එපරිදිම ඔබද සැදැහැබට මුදාහරව’ භාග්‍යවතුන් වහන්සේගේ මෙම අවවාදයෙන්, තමන් කෙරෙහි සැදැහැ (තහවුරුව) බරෙන් මැනවින් නිදහස්ව, ඒ බව භාග්‍යවතුන් වහන්සේට පැවසුවේ එසේ මා සළකා ගනු මැනව’ යනුවෙනි.
**න සංහරීයති** ගෙන හකුළුවාලීමට නොහැකිය. **නියොගවචනං** අදාල සුදුසු වචනයකි. **අවත්‍ථාපන වචනං** සනිටුහන් වචනයි. මෙම පාරායන වග්ගයෙහි අතරතුර නොකියන ලද යම් කරුණු ඇතොත්, එය යට කියන ලද පරිදි ගත යුතුය. ඉතිරි කරුණු පැහැදිලිය.
ඛග්ගවිසාණ සූත්‍ර නිර්‍දෙශය
ඛග්ගවිසාණ සූත්‍ර‍ නිර්දේශ වර්ණනාව
මෙයින් පසු ඛග්ගවිසාණ සූත්‍ර විස්තර සඳහා ඉඩ ලැබී ඇත. එහි ‘සබ්බෙසු භූතෙසු නිධාය දණ්ඩං’ යන (ගාථාවෙහි) අතිරේක වචන පමණක්ම විස්තර කරන්නෙමි. **සබ්බෙසු** වෙන්කර දැක්වීමක් නැතිව, **භූතෙසු** හැම ජීවීන් කෙරෙහි, මෙහි **භූතෙසු** යන වචනයෙහි (යෙදෙන අයුරු) කිසියම් දෙයක් සිදුවූ විට, ඇති වූ විට, මෙසේ වූ විට, පචිති ඇවැත් වේ ‘භූතස්මිං පාචිත්තියං’ (විනයෙහි) යෙදී ඇත. ‘සාරිපුත්ත, මෙය ඇති තතු පරිද්දෙන් සළකා බලව’ ‘භූතමිදන්ති සාරිපුත්ත, සමනුපස්සී’ යනුවෙන් ඛන්‍ධ පංචකය හෙවත් සිරුර පිළිබඳවද, ‘මහණ, සතරාකාර වූ මහාභූත හේතුකොට ගෙන, ‘චත්තාරො ඛො භික්ඛු මහාභූතා හෙතු’ මේ තැන්වල පඨවි ආදී සතරාකාර ධාතු කොටස් සඳහාද, යමෙක් (ජීවිත) කාලය නසා ඇත්ද ‘යො ච කාලඝසො භූතො’ මෙබඳු තැන කෙලෙස් නසන ලද අරුතින්ද, ‘ලොව හටගත් සියල්ලම හැර දමති’ ‘සබ්බෙව නික්ඛිපිස්සන්ති භුතා ලොකෙ සමුස්සයං’ යන තැන සියළු සතුන් (ජීවීන්) අරුතෙහිද ‘භූතගාම පාතව්‍යතාය’ යන තැන ගස් ආදියටද, හටගත් ජීවීන් ඒ ඒ පරිදි හඳුනාගනිති’ ‘භූතං භූතතො පජානාති’ මේ ආදී තන්හි චාතුම්මහාරාජික දෙව්ලොවෙන් පහළ සජිවීන්, සජීවී සිරුරු ඇත්තවුන් දැක්වීමට යෙදේ. පොදුවේ මෙහි පොළව, ගිරිකුළු ආදියෙහි වෙසෙන - හටගත් ජීවීන් භූත යන්නෙන් දතයුතුය. ඒ ජීවීන් අතර, **නිධාය** බැහැර කොට.
**දණ්ඩං** කය, වචන, සිතින් කරන වැරදි දේ, කයෙහි දුසිරිත් ආදියට සමාන වචනයකි. කයෙහි ආදී දුසිරිත් නිසා ලබන දුක්ගැහැටවලින් වන විපාක දඬුවමක් මෙන් සළකා, දණ්ඩ යැයි දැක්වේ. වචනයෙන් හා සිතෙන් දුසිරිතට යොමුවීමද මෙසේම දතයුතුය. පහරදීමද මෙහිලා ගැනේ. එයද බැහැර කිරීම ගැනද කියන ලදී. **අවිහෙඨයං** හිංසා නොකරන බවයි. **අඤ්ඤතරංපි** කිසියම් තැනැත්තෙක්, **තෙසං** ඒ සියළු දෙනාට **න පුත්තමිච්ඡෙය්‍ය** තමන්ට දාව උපන් පුතු, කැත් කුල කතකගෙන් උපන් පුතු, හදාවඩා ගත් පුතකු, අතවැසි යන සිවුආකාර වූ පුතුන් අතර, කිසිම පුතකුට කැමති නොවන්නේය. **කුතො සහායං** (එසේ නම්) තවත් කෙනෙක් සහායකයෙකු ලෙස කෙසේ කැමති වෙත්ද?
**එකො** එකම දෙය පැවිදිවීම යයි කියන ලද පරිදි, තවත් කෙනෙකු - දෙවැන්නෙකු නොමැති වීමෙන්, තනිවම තණ්හාව නැති කිරිමෙන් තනිවම පසේ බුදු බවට අවබෝධය ලැබීමෙන්, පැවිදි වූවන් දහසක් මැද වුවද පවන්නා වූ ගිහියන් හා ගිහි ජීවිතයට අදාල බැඳීම් සිඳ බිඳ දමන ලද බැවින්ද එකො යැයි අදහස් වේ. එයින් පැවිදිව තනිවම සිටින බව දැක්වේ. තනිවම යයි. තනිවම හිඳී. තනිවම නිදාගනී. තනිවම ඉරියව් පවත්වයි. මේ අනුව දෙවැන්නෙකු නොමැති බැවින් එකො යනුවෙන් දැක්වේ.
තණ්හාව දෙවැනි කොටගත් තැනැත්තා මේ ආකාර වූ මිනිසත් බව හෝ වෙනත් ආකාර උපත් ලබමින්, දිගු කලක් සසර සැරිසරමින් සසර ගමන නොඉක්මවයි. තණ්හාව දුකට හේතුවන බැවින් එහි විපාක දැන, කිසිම දෙයක නොඇලෙමින්, තණ්හාව දුරුකරන, සිහියෙන් යුතු වූ පැවිද්දා සසර ද දුරුකරයි.’
තෘෂ්ණාව දෙවැනි කොට ඇති පුරුෂ තෙමේ දිගු කලක් මුළුල්ලෙහි සැරිසරනුයේ ඉහාත්මභාව අනාගතාත්ම භාව සංඛ්‍යාත වූ සංසාරය නො ඉක්මවයි.
අතීතාදී ස්කන්ධයන්හි මෙසේ ආදීනව දැන, තෘෂ්ණාව දුකට කාරණයයි දැන පහ වූ තෘෂ්ණා ඇති ආදාන රහිත වූ මහත් සිහියෙන් යුතුව රහතන් වහන්සේ හැසිරෙන්නාහ.
මෙසේ තණ්හාව දුරුකරන අරුතින් එකො නම් වේ. මුලින්ම කපා දමන ලද තල්ගසක් නැවත හටනොගන්නාක් මෙන් සියළු කෙලෙස් සිඳ දමන ලදැයි ‘සබ්බකිලෙසස්ස පහීනා, උච්ඡින්නමූලා, තාලාවත්‍ථූකතා, ආයතිං අනුප්පාද ධම්මා’ මෙසේ නිසැකවම කෙලෙසුන් දුරුකළ බැවින් ‘එකො’ වේ. ගුරුවරයකු නොමැතිව, තමාම තම දැනුම මෙහෙයා නුවණින් පසේබුදු බව අවබෝධ කරන ලද බැවින්ද ‘එකො’ යනුවෙන් ගැනේ.
**චරෙ** මෙම අටවැදෑරුම් හැසිරීමයි. ඒ කෙසේද? කෙලෙස් දුරුකොට, බලාපොරොත්තු අරමුණ ඉටුකර ගැනීමේ සිවුආකාර වූ ඉරියවු පැවැත්වීම නම් වූ ඉරියාපථ චරියාව, තම ඉඳුරන් නැමති දොරටු වසා සංවර කරගැනීම නම් වූ ආයතන චරියාව, හැමවිටම, නොපමාව, කය පිළිබඳව මෙනෙහි කිරීම ආදී සිවු වැදෑරුම්ව සිහිය පිහිටුවා ගැනීම නම් වූ සති චරියාව, පවත්නා සිත අබිබවා යන සිවුදැහැන් ලබා එකඟ බවට පත්කරන සමාධි චරියාව, බුද්ධි සම්පන්න වූ සිවුසස් පිළිබඳ වූ ඤාණ චරියාව, උතුම් සිවුමගෙහි මනාව පිළිපන් පරිදි වූ මග්ගචරියාව, මහණකමෙහි පල ලැබීම වන සිවුමග පලවලට පත්වීම නම් වූ පත්ති චරියාව, තුන් බුදුවරුන්, සියළු සත්වග කෙරෙහි හිතසුව සැලසීම නම් වූ ලොකත්‍ථ චරියාවයි. එහි කොටස් ලෙසින් පසේබුදු සව්වනටද අදාල වේ. ඒ අනුව ‘අට වැදෑරුම් හැසිරීම ගැන කියන ලදී. එය ඉරියාපථ චරියා - ඉරියව් හැසිරවීම ආදී ලෙස විස්තර වෙයි. ‘එබඳු හැසිරීම්වලින් යුතු වන්නේය යන අදහසයි. නැතහොත් ඒවා මැනවින් සිත දරා හැසිරෙයි. දැඩි උත්සාහවත්ව හැසිරෙයි. එළඹ සිටි සිහියෙන් යුතුව හැසිරෙයි. නොසැලෙන එකඟතාවෙන් සිත පිහිටුවා හැසිරෙයි. එය මනාව දැන තියුණු නුවණින් හැසිරෙයි. මෙසේ, අනුගමනය කරමින්, ඉඳුරන් මනා සංවර කරගනිමින්, ‘ආයතන චරියාවේ’ හැසිරෙයි. මෙසේ පිළිපදින්නා වූ තැනැත්තාගේ සිත උසස් බවත්, වෙසෙස් බවක් ලැබ ගනී. මෙසේ ‘විසෙස චරියාවේ හැසිරෙයි. වෙනත් ලෙසකින්ද හැසිරීම් අට ගැන කියන ලදී. ඒවායින් යුතු වන්නේ යැයි තේරුමයි. **ඛග්ගවිසාණකප්පො** යනු කඩුවක් බඳු දිග අඟක් නළලේ ඇති සතෙකි. (කඟවේණාය)
‘**කප්ප’** යන වචනය අභිසද්දහන, වොහාර, කාලපඤ්ඤත්ති, ඡෙදන, විකප්ප, ලෙස, සමන්තභාව, සදිස ආදී නොයෙක් තේරුම් ඇත. පින්වත් ගෞතමයන්ගේ අරහත් සම්මා සම්බුදු බව විශ්වාස කටයුතුය. ‘ඔකප්පතියමෙතං භොතො ගොතමස්ස යථා තං අරහතො සම්මා සම්බුද්ධස්ස’ - මෙහි විශ්වාසය, තහවුරු කරගැනීම යන අරුතින් ‘කප්ප’ යෙදී ඇත. ‘මහණෙනි, පස් ආකාරයකින් සමණ දිවියට කැප වූ ගෙඩි අනුභවය අනුදනිමි’ - අනුජානාමි භික්ඛවෙ පඤ්චහි සමණ කප්පෙහි ඵලං පරිභුඤ්ජිතුං’ මෙහි පාවිච්චිය, පරිහරණය අරුතිනි. ‘නිරතුරුවම කාලයක් යනක වසමි’ ‘යෙන සුදං නිච්චකප්පං විහරාමි’ මෙහි කාලය දැනවීමටයි. ‘ගරු කටයුතු කප්ප හිමි මෙසේ කීය. ‘ඉච්චායස්මා කප්පො’ මේ ආදී තැන (නමින්) පැනවීමක් අදහසයි. කෙස් රැවුල් කපා, අලංකාරවත් කරන ලදී ‘අලංකතො කප්පිත කෙසමස්සූ’ මෙහි කැපීම අදහසිනි. ‘දෑඟුලක් තරමට සුදුසුය’ - ‘කප්පති ද්වංගුල කප්පො’ මෙහි කල්පනා අරුතිනි. ‘වැතිර සිටීමට තරම් ඉඩක් ඇත’ ‘කප්පො නිපජ්ජිතුං’ මෙහි ඉතා මදක් (යම්තමින්) යන අරුතිනි. ‘හාත්පස වේළුවන වටපිටාව බබුළුවා’ ‘කෙවලකප්පං ජෙතවනං ඔභාසෙත්‍වා’ මෙහි අදාල වටපිටාව අරුතිනි. ‘පින්වත, බුදුරදුන් හෝ සව්වකු සමග සාකච්ඡා කළද සමබවක් නොදනිමු’ ‘සත්‍ථූ කප්පෙන කිර භො සාවකෙන සද්ධිං මන්තයමානා නජානිම්භ’ මෙහි සමාන බවක් යන අරුතිනි. මෙම සූත්‍රයෙහි යෙදුනේ සමාන අරුතින් බව දතයුතුය. කඟවේනකු සමාන යැයි කියන ලදී. මේ එහි වචනයේ අරුත පමණි.
එයින් අදහස් වන කරුණු මෙසේ දතයුතුය. මෙහි කියන ලද ආකාරයට දුසිරිතෙහි යෙදීම හැමදෙනා කෙරෙහිම අහිත පිණිස පවතීද, ඔවුන් එසේ පැවතුනත් (තමන්) එසේ නොකොට, එයට වෙනස් වන පරිදි මෙත් සිතිවිලි පැතිරවීමෙන්ද දඬුමුගුරු නොගෙන (තමන්) සිටියද, ඔවුන් දඬුවලින් හෝ ආයුධයකින් හෝ ගල්කට කැබලිති ආදියෙන් හෝ හිංසා කරත්ද, එසේ හිංසාවෙන් තොරව, ඔවුන් කෙරෙහි මෙම මෙත් සහගත කමටහන වඩා, එහි වේදනා, සඤ්ඤා, සංඛාර, විඤඤාණ ලෙස සළකා ඒ අනුසාරයෙන් ඒ වෙනත් දේවල්ද සංඛාර බවට (හේතු නිසා හටගත් දේ තිර නැති බව) විදසුන් වඩා පසේ බුදුබව මම අවබෝධ කළෙමි’ යයි මේ එහි අදහසයි.
මීළඟට මෙය අනෙක් කරුණු හා ගැළපීමයි. මෙසේ කීවිට ඒ ඇමතිවරු ‘හිමියනි, දැන් කොහි යන්නෙහිදැ’යි ඇසූහ. එවිට ‘පසේ බුදුවරුන් පෙර කොතැන වැඩසිටියාහුදැ’යි මෙනෙහිකොට, ගන්‍ධමාදන පව්වෙහි යැයි දැන, ඒ බව වදාළ විට, ‘හිමියනි, අප අත්හැර දැමීමට කැමති නොවනු මැනවැ’යි නැවත කීහ. එවිට පසේබුදුන් වහන්සේ, ‘න පුත්තමිච්ඡෙය්‍ය...’ කී සියල්ල මෙහි මෙසේ අදහස් වේ. මම දැන් මගේම පුතුන් ආදීන් මෙන්ම, පුතකු සේ සැළකෙන කිසිදු දෙයකට (කිසියම් දෙයක හිමිකමකට) කැමති නොවෙමි. එසේනම්, ඔබලා වැනි සහායකයන් ගැන කුමක් කියන්නද? එහෙයින් මා සමග යාමට හෝ මා වාගේ සිටීමට ඔබලා අතුරෙන් යම් කෙනෙකු කැමති වෙත්නම්, ඔහු තනිව හැසිරෙන කඟවේණකු මෙන් විය යුතුය. එසේ නැතහොත්, ඔවුන් විසින් ‘හිමියනි, අප අත්හැර දැමීමට කැමති නොවනු මැනවැ’යි කී විට, ඒ පසේබුදුන් වහන්සේ, පුතුන්ද කැමති නොවෙමි, සහායකයන් ගැන කුමකට කියම්දැ’යි කියා, තමා පෙර කියන ලද පරිදිම තනිව හැසිරිමෙහි යහපත දැක, සතුටු සොම්නසින් පමුදිතව මෙම උදානය පහළ කළහ.
**තසිනා** (මෙය) පිපාසයක් බඳුය. **භයභෙරවො** සිතෙහි සුළු වූත්, ඉතා සුළු වූත් බිය තැති ගැනීම්, **ථාවරා** කෙලෙසුන් නැසූ උතුමෝ, **නිධාය** හැරදමා, **නිදහෙත්‍වා** තබා, **ඔරොපයිත්‍වා** පහත්කොට, සමොරොපයිත්‍වා බැහැරකොට හැරදමා, **නික්ඛිපිත්‍වා** එයින් ඉවත්කොට **පටිප්පසභිත්‍වා** සංසිඳුවා.
**ආලපනං** මුලසිටම කතාබහ කිරිම, ඇමතීම, **සල්ලපනං** මනාකොට කතා කිරීම, **උල්ලපනං** උසස්කොට කතා කිරීම, (චාටු බස් කීම) **සමුල්ලපනං** නැවත නැවත එසේ උසස්කොට කතාකිරීම,
**ඉරියාපථ චරියා** ඉරියව් හැසිරවීම, ඉරියව් පැවැත්ම තේරුමයි. ඉතිරි දේද එබඳුය. **ආයතන චරියා** ඇස් ආදී ඉඳුරන් සිහිනුවණින් යුතුව හැසිරවීම, **පත්ති** (මහණකමෙන් ලබන) පල, ඒවාට පැමිණෙතියි පත්ති යැයි කියන ලදී. ලෝවාසී සත්වගට මෙලොව එලොව දියුණුව පිණිස කටයුතු කිරීම **ලොකත්‍ථා**, යනුවෙන් මෙහි වෙසෙස් කොට දැක්වේ.
දැන් එම හැසිරෙන ‘පරාසය’ දක්වමින් ‘**චතුසු ඉරියාපථෙසු**’ ආදී ලෙස කීහ. **සතිපට්ඨානෙසු** සිහිය පිහිටුවා ගැනීම අරමුණ ලෙස කියනු ලබනවිට, සිහිය හා අදාලව වෙන අදහසක් නොවූවත්, වැවහර ලෙසින් වෙනකක් මෙන් කියන ලදී. **අරියසච්චෙසු** පළමුව, මෙලොවට අදාල ඇත්ත දක්නා නුවණින් වෙන් වෙන්කොට, ඇත්තක් පරිද්දෙන්ම කියන ලදී. **අරියමග්ගෙසු සාමඤ්ඤඵලෙසු** එයද වැවහර ලෙසින්ම කියන ලදී. **පදෙස** ලෝකයාගේ හිතසුව පිණිස හැසිරිම එක් කොටසක් ලෙස, **නිප්පදෙසතො** හිතසුව පිණිස හැසිරීම බුදුවරුම කරති. නැවත, ඒ හැසිරීම් කරන තැනැත්තකු ලෙසින් දක්වමින් පණිධිසම්පන්නානං.... ආදී ලෙස කීහ. **පණිධිසම්පන්නා** නම්, ඉරියව් සන්සුන්ව පවත්වා ගත යුතු බැවින්, මහණකමට සුදුසු පරිදි කටයුතු කිරීමයි.
**ඉන්‍ද්‍රියෙසු ගුත්තද්වාරානං** ඇස ආදී ඉඳුරන් හයෙහි, තම තමන් සීමාවෙහි පවත්නා වූ ඉඳුරන් එක එක දොරටු ලෙසින් සළකා, ඒවා වසන ලද අදහසින්, සංවර කරගත්තා වූ, ඇස් ආදියට (අරමුණු) උපදනා සේ ගැනේ. **අප්පමාද විහාරීනං** සීලාදියෙහි නොපමාව යෙදී කල්ගත කිරීමෙන්, **අධිචිත්ත මනුයුත්තානං** විදසුන් මුල්කොට, සිතේ උසස් බවක් යැයි කියන ලද සමාධියෙන් හෙවත් එකඟබවින් යුතු, **බුද්ධිසම්පන්නානං** නාමරූප වෙන්ව ගෙන, මග සිතට පළමු උපදනා සිත දක්වා පවත්නා නුවණින් යුතුව, **සම්මා පටිපන්නානං** සිවුමග මොහොතෙහි, **අධිගත ඵලානං** සිවුපලයෙහි, **තථාගතානං** එසේ පැමිණි, **අරහන්තානං** කෙලෙස් දුරුකළ, **සම්මා සමබුද්ධානං** මැනවින් තමන් විසින්ම සියළුම දේ අවබෝධ කළ, මේ පදවල අරුත් පවසන ලදී.
පදෙස **පච්චෙක බුද්ධානං** පසේ බුදුවරුන් එක් කොටසක්, **පදෙසෙ සාවකානං** සව්වන් එක් කොටසක්, **අධිමුච්චන්තො** සිතේ තිර බව ඇති කරමින්, **සද්ධාය චරති** සැදැහැ ලෙසින් පවතී. **පග්ගණ්හන්තො** සතරාකාර වූ යහපත් උත්සාහ වඩමින්, **උපට්ඨපෙන්තො** සිහියෙන් අරමුණු මනාව දැනගනිමින්, **අවික්ඛෙපං කරොන්තො** එකඟ බවෙන් වෙනසක් නොකරමින්, **පජානන්තො** සිවුසස් දැනගන්නා නුවණින් ඒ ආකාරව දැන, **විජානන්තො** ජවන් (සිත්) මුල්වන ඉඳුරන් සම්බන්ධ මෙනෙහි කිරීමේ හැගීම් - අරමුණු දැනගැනීම, **විඤ්ඤාණ චරියාය.** විඤ්ඤාණ හැසිරීම් මෙනෙහි කිරීම ලෙසින්, **එවං පටිපන්නස්ස** ඉඳුරන් හැසිරවීමෙහි පිලිපන් තැනැත්තාට මෙනෙහි කිරීමත් සමග, **කුසලා ධම්මා ආයාපෙන්ති** සමථ විදසුන් ලෙස පවත්නා යහපත් කරුණු බොහෝ සෙයින් පවතී. **ආයතන චරියාය** යහපත් කරුණු බොහෝකොට ආයතන චරියා නම් වේ. **විසෙසමධිගච්ඡති** වික්ඛම්භන, තදංග, සමුච්ඡෙද, පටිප්පස්සද්ධි ලෙසින් වෙසෙස් බවක් ලබයි.
දැකීම් හැසිරවීම අනුව යහපත් ලෙස දකී. මනාකොට දකී. පසස්නා ලද සුන්දර දැකීම **සම්මා දිට්ඨි** ඒ යහපත් දැකීමෙන් නිවන පසක් කරන දැකීම හැසිරවීම **සම්මා සංකප්පො** මනාකොට පසසනා ලද සුන්දර සිතුවිලි සංකල්පනය කරති. එම අරමුණෙහි මනාව සිත යොමුකර හැසිරවීමෙන් මනාව කියයි හෝ, පසස්නා ලද සොඳුරු වචන කියතියි **සම්මා වාචා** වැරදි වචනයෙන් (කතාබහෙන්) වැළකීමද මෙයට නමකි. එහි සිවු සංවර උත්සාහයෙන් මැනවින් කටයුතු කරයි. ඒ පසස්නා ලද සොඳුරු වූ කටයුතුවල යෙදීම **සම්මා කම්මන්තො** වැරදි කටයුතුවලින් වෙන්වීම එයට නමකි. එහි තුන්ආකාර වූ කාය සංවරයෙහි පිහිටා හැසිරීම, මනාව දිවි පැවතුම් සකසති. මනාව ඒ අනුව දිවි ගෙවති. පසස්නා ලද සුන්දර යහපත් වූ ජීවිකාව **සම්මා ආජීවො** වැරදි ජීවන පිළිවෙතින් වෙන්වීම එයට නමකි. එහි පිරිසිදු හැසිරිම, කිලිටි දේවලින් වෙන්ව සුපිරිසිදු හැසිරීම, මනාව උත්සාහවත් වෙයි. ඒ පසස්නා ලද සොඳුරු උත්සාහය **සම්මා වායාමො** එය (ජීවිතයෙහි) දරාගැනීම - මනාව සිහි කරමින් මනාකොට එහි හැසිරෙයි. පසස්නා ලද සොඳුරු සිහිය **සම්මා සති** එය වටහා ගැනීමෙන් මනාකොට දරාසිටිනු ලැබේයැයි පසස්නා ලද සුන්දර වූ සිතේ ඇතිවන එකඟ බව **සම්මා සමාධි** එහි කලබල නොමැති නිසල බවයි.
**තං කප්පො** ඒ ආකාරය - මෙබඳු යැයි තේරුමයි. **තංසදිසො** එය හා සමාන, තස්සාදිසො යනුද පාඨයකි. **තප්පටිභාගො** ඒ හා සම, එබඳු යැයි අරුත් ඇති, පියවි රසය ඉක්මවූ ලුණු ගතියෙන් **අතිලොණං**, **ලොණකප්පො** ලුණු හා සමාන යැයි කියනු ලැබේ. **අතිතිත්තකං** තිත්ත ගතිය ඉක්ම වූ කොහොඹ හා සමාන යැයි, විසක් හා සමාන යැයි කියනු ලැබේ. **අතිමධුරං** කිරිබතටත් වැඩි (රසක්), **හිමකප්පො** හිම වතුර (සීත කළ ජලය) **සත්‍ථුකප්පො** මගපෙන්වන බුදුන් වහන්සේ හා සමාන, **එවමෙවං** උපමා දැක්වීමයි.
මෙහිදී එක් පසේබුදුවරයකු විදසුන් පවසන අයුරු කෙටියෙන් දක්වන්නෙමු. එහිදී නාමරූප විමසනු කැමති පසේ බෝසත්තුමා, රූපාරූප සමවත් අටෙන් යම් දැහැනකට සමවැද, නැගී, විතක්ක ආදී දැහැන් අංග හා ඒ හා සබැඳි පහස ආදී ගති ලකුණු, වැටහීම් අරුත් ලෙසින් පිරිසිඳ දැන, ඒ සියල්ලම අරමුණ හමුවෙහි නැමෙන - අවනත වන තේරුමත් නාම යැයි නම නියමකොට ගැනේ. එවිට එහි හේතු සෙවීමෙන් හදවත නිසා පවත්නේ යැයි දකී. නැවත හදවතට හේතුවන, උපකාර වන, උපාදා රූප ද දැක, මේ සියල්ල වෙනස්වීමේ ගති ඇති බැවින්, රූපය යැයි (රුප්පන ලක්ඛණං රූපං) මෙසේ කෙටියෙන් නාමරූපය නියමකොට ගනී. සමථ වැඩීම ලෙසින් එය කියන ලදී. විදසුන් අනුව සළකා බලන සිවුධාතු කොටස් ලෙස ගැනීමෙන් (සතර මහා) භූත කොටස් පාදක කොට රූපය පිරිසිඳ දැන, ඒ සියල්ලම වෙනස් වන ගති සළකා රූපය දකී. මෙසේ එහිදී වෙන්ව සැළකු රූපයෙහි, ඇස් ආදිය නිසා පවත්නා රූප නොවන දේ (අරූප ධම්මා) ඉදිරියට එයි. එවිට ඒ සියළුම අරූප දේවල්ද නැමෙන ගතිය අනුව එකට සළකාගෙන, මෙය නාම යැයි දකී. පසේ බුදුරජාණන් වහන්සේ ‘මේ නාමයයි, මේ රූප’ යැයි කොටස් දෙකකින් සළකති. මෙසේ සළකා, නාමරූපයෙන් මතු වෙනත් ජීවියකු හෝ පුද්ගලයකු හෝ දෙවියෙකු හෝ බ්‍රහ්මයෙකු හෝ නැතැයිද දකිති.
‘යම්සේ ඒ ඒ කොටස් එකතුවීමෙන් රථය යැයි හඳුන්වන්නා සේ, සමූහ කොටස් ලෙස එකතු වූ විට ‘සත්ත’ හෙවත් ජීවියකු ලෙස එකඟතාවයකට පත්ව ඇත.’
මේ ආකාරයෙන්, උපාදාන සමූහ පහක් ඇති කල්හී, ‘සත්ත පුද්ගල’ යැයි කතාබහට පමණක් කියතැයි, නාම රූප ඇති සැටියෙන් දැකීමෙන් පිරිසිදු සේ දැකීමේ නුවණින් (දිටඨි විසුද්ධි) සළකා, නැවත ඉහත කී පරිද්දෙන් ‘මෙසේ ඇතිවීමට හේතු කවරේදැයි (බලති) එහිදී, අහේතු-විසම හේතු පිළිබඳ දොස් දැක, රෝගය හඳුනාගත් වෙදෙකු ඊට හේතු වූ කරුණු සොයන පරිද්දෙන්, නාම රූපයටද හේතු සොයමින් නොදැනීම-ආසාව, දැඩිව ගැනීම හා කරන කියන කටයුතු (අවිජ්ජා-තණ්හා-උපාදාන-කම්ම) යන සතර හේතු වේයැයි, ඒවාට ආහාර වන, උපකාර වන බැවින් හේතු ලෙසද දකිති. මේ කයට අවිජ්ජාදී කරුණු තුන දරුවාට මවක මෙන් උපකාර හේතු වෙයි. කම්ම වූ කලී පුතු ගේ උපතට හේතුවන පියා මෙනි. ආහාරය කිරිමවක මෙන් දරුවා දරාගන්නා ලෙසින්, රූපකාය දැරිමේ අදාළ හේතු දැක, නැවත ‘ඇසත් රූපයත් නිසා ඇසින් හඳුනා ගැනේ ‘චක්ඛුං ච පටිච්ච රූපෙච උපජ්ජති චක්ඛු විඤ්ඤාණං’ ආදී ලෙස නාමකායෙහිද, හේතු මැනවින් සළකා ගනිති. මෙසේ සළකා ගනිමින් අතීත, අනාගත කරුණුද ඒ පරිදිම පවතී යයි සනිටුහන් කරති.
එහිදී පෙර පටන්ගැන්ම ගැන, ‘මා අතීතයෙහි සිටියෙම්ද? මා අතීතයෙහි නොසිටියෙම්ද? කුමන ලෙසකින් සිටියෙම්ද? කවරෙකුව සිට කවරෙක් වීම්ද? එසේ සිටියෙම්දැ’යි පස් ආකාරයකින් දෙගිඩියාව-සැකය ගැන කියා ඇත.
අග කෙළවර ගැනද, අනාගතයෙහි මම වන්නෙම්ද? මම නොවන්නෙම්ද? කුමන ලෙසින් වන්නෙම්ද? කෙසේ කවරෙක් වන්නෙම්ද? මෙසේ පස් ආකාරයෙන් කියා ඇත.
දැන් හෝ වත්මනෙහිදී ද පැවැත්ම ගැන සැකය ඇතිවෙයි. මම වෙම්ද? නොවෙම්ද? කුමකින් වෙම්ද? කෙසේ වෙම්ද? මේ ජීවියා කොතැනින් පැමිණියේද? ඔහු කොතැනක යාවිද යන හය ආකාර වූ දෙගිඩියාව ගැන කියා ඇත. මේ සියළුම දෙගිඩියා සැක ඉවත් වේ. මෙසේ හේතු විමසීමෙන් තුන්කල්හිම සැක දුරුවී පිහිටනා නුවණ, කංඛා විතරණ විසුද්ධිය ලෙසද, දහමෙහි පිහිටි නුවණ (ධම්මඨිති ඤාණ) ලෙසද, ඇති තතු ඒ සැටියෙන්ම දැකීමේ නුවණ, යථාභූත ඥාණ ලෙසද, යහපත් දසුන හෙවත් සම්මා දස්සන ලෙසද කියනු ලැබේ.
ඒ තුන්කල් පිළිබඳව ලෝකීය ලෙසත් වෙසෙස් දැනීම, දැනගත් දෙය ගැන ද වෙසෙස් දැනීම, තීරණ ගැන ද වෙසෙස් දැනීම හා දුරුකරන ලද දේ පිළිබඳවද වෙසෙස් දැනීම ඇති වේ. මේ අනුව රූපයෙහි වෙනස්වන ගතිය, රූපයෙහි විඳීමේ ගතිය, ආදියෙහි පවත්නා තතු දැනීම ඤාතපරිඤ්ඤා වේ. රූපය අනිසය, වේදනා අනිසය, ආදී ලෙසින් ඒ පිළිබඳව සමාන කරුණු සළකා පවත්නා සිත්කළු වූ විදසුන් නුවණ තීරණ පරිඤ්ඤා වේ. ඒ කරුණු පිළිබඳව වූ නිරතුරු හැඟීම් ඉවත්කිරීම ලෙස කියන ලද සිත්කළු විදසුන් නුවණ ද පහාන පරිඤ්ඤා වේ.
එහි සංඛාර පිළිබඳ විමසීමේ පටන්, හේතු විමසා බැලීම දක්වා වූ ඤාතපරිඤ්ඤා කොටස අතරතුර, ඒ සොබාව (ධම්ම) පැවති අයුරු අවබෝධයම අධිපති බව (හෙවත් එය අවනත කරගැනීම) වෙයි. සමූහ (කලාප) විමසීමේ පටන් එහි හටගැන්ම හා විනාසය අනුව වූ තීරණ පරිඤ්ඤා කොටස අතරතුර සමාන වූ ගති පිළිබඳ අවබෝධයට අධිපති වේ. බිඳීයාම පිළිබඳව විමසීමේ පටන්, මතුවට පහාන පරිඤ්ඤා කොටසද එතැන් පටන් අනිස බව අනුව බලමින්, (හැම දෙයම) තිර බවම වේ යැයි තිබූ හැඟීම (නිච්ච සඤ්ඤා) දුරු කරති. දුක අනුව බලමින් සුවයකැයි යන හැඟීමද, තමාට අයත් නැතැයි අනුව බලමින් තමා ගැන වූ හැඟීමත්, කලකිරීමෙන් සතුටු ආසාවත්, නොඇලීමෙන් රාගයත් නැති කිරීමෙන් (එය) හටගැනීමට හේතුවත්, අත්හැර දැමීමෙන් දැඩි ලෙස අල්වා ගැනීමත් අත්හරිති’යි මෙසේ නිච්චසඤ්ඤා, පහාන සඤ්ඤා ආදී කොට ඇති සත් ආකාරයකින්ද විමසා බලමින් එහි අධිපති බව යැයි මේ පරිඤ්ඤා තුන කෙරෙහි සංඛාර කොටසද මෙන්ම හේතු විමසන ලදින් මෙම යෝගියා විසින් ඤාත පරිඤ්ඤා අවබෝධ කරන ලද්දේ වෙයි.
නැවත, ‘අතීත, අනාගත, වත්මන්, තමාට අයත් හෝ බාහිර හෝ....... දුර හෝ සමීප වූ හෝ යම්කිසි රූප සියල්ලක්ම ඇතිවී නැතිවීම අනිස බවයි. හටගැනීම වැනසීමෙන් පීඩා ගෙනදෙන බැවින් දුකයි, අයිතියෙහි-වසඟයෙහි නොපවත්නා බැවින් අනාත්මයි, යම්කිසි වේදනා, සඤ්ඤා සංඛාර, විඤ්ඤාණ තමාට අයත් හෝ බාහිර හෝ රළු හෝ සියුම් හෝ පහත් හෝ උසස් හෝ දුර හෝ ළඟ හෝ ඇතිවී නැතිවීම අනිස බවයි. හටගැනීම වැනසීමෙන් පීඩා ගෙනෙන බැවින් දුකයි. වසඟයෙහි නොපවත්නා බැවින් අනාත්මයි’ මේ ලෙසින් කොටස් විමසා බලයි. තිලකුණු ලෙස නංවා මෙනෙහි කොට ‘මේ සඳහා කියන ලදී.
මෙසේ සංඛාර අනිසය, දුකය, අනාත්ම යැයි කොටස් ලෙස විමසා නැවත සංඛාර හටගැනීම වැනසීම දකී. කෙසේද? අවිජ්ජා හටගැනීමෙන් රූප හටගනී. තණ්හා කම්ම ආහාර හටගැනීමෙන් රූප හටගනී යැයි, මෙසේ, රූප සමූහ (ඛන්‍ධ) කොටසට හේතු දැකීමෙන් එහි හටගැන්ම දකී. හටගත් ලකුණු දකිමින්ම රූප සමූහයේ හටගැනීම දකී. අවිජ්ජා නැතිකිරීම රූපය නැති කිරීමයි. තණ්හා, කම්ම, ආහාර නැතිවීම රූපය නැතිකිරීම යැයි හේතු නැතිවීම දකිමින් රූප සමූහයේ වැනසී යන අයුරු බලයි. වෙනස්වන ලකුණු දකිමින්ද, රූප සමූහයේ නැතිව යන හැටි බලයි. මෙසේ පස් ආකාරයකින් රූප සමූහයේ නැතිවීම බලයි.
එසේම, අවිජ්ජා හටගැනීමෙන් වේදනාව ඇතිවේ. තණ්හා කම්ම, ඵස්ස හේතුවෙන් වේදනා හටගැනේ යැයි හේතු දැක්මෙන් වේදනා කොටසෙහි හටගැනීම දකී. හටගැනීමේ ලකුණු දැකීමෙන්ම වේදනා කොටසෙහි හටගැනීම දකී. අවිජ්ජා නැති වීමෙන් වේදනා නැතිවීමත්, තණ්හා, කම්ම, ඵස්ස නැතිවීමෙන් වේදනාව නැතිවේ යැයි හේතු නැතිකිරීම දැක්මෙන් වේදනා සමූහයෙහි වැනසීම දකී. මෙසේ සඤ්ඤා ඛන්‍ධ ආදිය ගැනද දතයුතුය.
මෙහි වෙසෙස් කරුණකි. එනම්, විඤ්ඤාණ සමූහයෙහි පහස යෙදෙන තැනදී නාමරූප නාමරූප හටගැන්මෙන් නාමරූප නැතිවේ යැයි යොදාගත යුතුයි. මෙසේ එක් එක් ඛන්‍ධයෙහි හේතු හටගැනීම ලෙසද, නිවෙන ලකුණු ලෙසද, හේතු නැති කිරීම ලෙසද, වෙනස්වී යන ආකාරය ලෙසද, හටගැනීම-වැනසීම් ආකාර ලෙසින්ද දහය දහය බැගින් පණහක් ලෙස කියා ඇත. ඒ අනුව රූපයෙහි හටගැනීම මෙබඳු යැයිද - රූපයෙහි වැනසීමට පත්වීම මෙබඳු යැයි ද, හේතු ලෙස මෙන්ම ඒ අවස්ථා ලෙසද සවිස්තරව මෙනෙහි කරයි.
මෙසේ මෙනෙහි කිරීමේදී, ‘ඒ කරුණු මෙසේ ඇතිවී, පැවතෙමින්, නැතිවෙතැයි නුවණ පිරිසිදු වෙයි. මේ නූපන් දේවල් මෙසේ ඇතිවෙයි. ඇති වූ දේ නැතිවී යයි. නිතර අළුතින් සංඛාර සැකසෙයි. හුදෙක් නිතර අළුතින් පමණක් නොවේ. හිරු උදාවනවිට පිනිබිඳුව මෙන්, දිය බුබුල මෙන්, දියෙහි ඇඳි රේඛාවක් මෙන්, ඉඳිකටු මුහුණතෙහි අබ ඇටයක් මෙන්, විදුලිය කෙටීමක් මෙන් වූද අල්ප මොහොතකි. මායාවක්, මිරිගුවක්, සිහිනයක්, ගිනිපෙනෙල්ලක් කරකවන විට පෙනෙන රවුමක්, ඉපදීමට බලා සිටින්නෙක්, නගරයක්, පෙණ පිඬක්, කෙසෙල් ගසක් ආදිය මෙන් හරයක් නැති, නිසරු ලෙසද වැටහේ. මෙපමණකින්ද වැනසී යන ගතියම හටගනී. උපන් දේ, හටගත් දේ නැතිවන්නේ යැයි මේ ආකාරයෙන් සම කරුණු අවබෝධ වීමෙන් හටගැන්ම - වැනසීම නම් මූලික විදසුන් නුවණ (තරුණ විපස්සනා ඤාණ) ලද්දේ වෙයි. ඒ අවබෝධ ලද විට ආරද්ධක විපස්සක යැයි හඳුන්වනු ලැබේ.
ඉක්බිති ඒ විදසුන් නුවණට (සුදුසු වන) කුලපුතුට ‘ඔභාස, ඤාණ පීති, පස්සද්ධි, සුඛ, අධිමොක්ඛ, පග්ගහ, උපට්ඨාන, උපෙක්ඛා නිකන්ති යන දස විදසුන් බාධා (උපක්කිලෙස) ඇතිවේ. එහි ඔභාස නම්, විදසුන් මොහොතෙහි නුවණ බලවත් බැවින්, ලේ (ගමන) සන්සුන් වේ. එහිදී සිතෙහි ආලෝකයක් හටගනී. ඒ දැක, භාවනා මගෙහි ඉදිරියට යාමට) ‘මා අසමත් වී’ යැයි (සිත) ඒ ආලෝකයම ආස්වාද කරයි. (එහෙත්) නුවණ විදසුන්මය. තවදුරටත් එය සංඛාර ලෙස විමසා බලත්ම, විමසා බලත්ම, පිරිසිදු පසන් බවක් පවතී. ඒ දැක පෙර පරිදි භාවනා මග ආස්වාද කරයි. පීතිය යනු විදසුන් පීතියයි. එකෙණෙහි භාවනා වඩන්නාට පස් ආකාරයකින් පීතිය උපදී. පස්සද්ධි යනු විදසුන් පැහැදීමයි. ඒ වේලාවෙහි කයෙහි, සිතෙහි දැවිල්ලක්, දැඩි නපුරු රළු බවක්, දුබල බවක්, ගිලන් බවක්, ඇද බවක් නැත්තේමය. ඇත්තේ විදසුන් සුවයයි. භාවනා යෝගියාට ඒ වේලාවෙහි මුළු සිරුරෙහිම පැතිරී යන ඉතා උසස් සුවයක් උපදී.
**අධිමොක්ඛ** නම් විදසුන් මොහොතෙහි පැවති සද්ධාවයි. එවේලෙහි සිතත්, සිතිවිලිත් බොහෝ පසන් බවට පත්ව, බලවත් සද්ධාව උපදී. විදසුන් යුතු වීරිය පග්ගහ නම් වේ. එකෙණෙහි ලිහිල් නොවූ, දැඩිව වෙළාගත් උත්සාහය උපදී. උපට්ඨාන යනු විදසුන් බවින් යුතු සිහියයි. ඒ වේලාවෙහි සිහිය මැනවින් පිහිටයි. විදසුන් හා මෙනෙහි කිරීම ලෙස උපෙක්ඛා දෙකොටසකි. එවේලෙහි සියළු සංඛාර සැළකීමේදී මැදහත්ව විදසුන් අනුව විමසීම යැයි කියන ලද නුවණ බලවත්ව උපදී. සිත නැමති දොරටුව ගැන විමසා බැලීමද එසේමය. එය ඒ ඒ තැනට මෙනෙහි කරන්නාට මහත් ලෙස තියුණු ලෙස දරා සිටී. නිකන්ති යනු විදසුන් ඇල්මයි. ආලෝකය ආදියෙහි කැමැත්ත ඇති කරමින් සියුම් ලෙස හටගනී. මෙහි ආලෝකය ආදිය කෙලෙස් සහගත (විය හැකි) බැවින් බාධා ලෙස කියා ඇත. අකුසලයක් ලෙස නොවේ.
කරුණු දැන උගත් මහණ, ආලෝකාදිය පහළ වූ කල්හි කලබලයට පත්නොවී, ‘ආලෝකය සොබා ගතියකි, (විදසුන්) මග නොවේ. කෙලෙස් බාධාවෙන් මිදුණු විදසුන් මං පිළිවෙත-විදසුන් නුවණ මග යයිද (මෙසේ) මග-නොමග වෙන්කර ගනී. මේ මගය, මේ නොමග යැයි දැන, පිහිටුවා ගන්නා නුවණ-මග්ගාමග්ග ඤාණදස්සන විසුද්ධි යැයි කියනු ලැබේ. මෙතැන් පටන් විදසුන් නුවණ අටක් ලෙසින් මුදුන්පත්ව, නවවැන්න ලෙස ‘ඇත්ත හා ගැළපෙන’ සච්චානුලොමක ඤාණය නම් වූ මෙය පිළිවෙත පිරිසිදුව නුවණින් දැකීම හෙවත් පටිපදා ඤාණදස්සන විසුද්ධිය නමින්ද දැක්වේ. උදයබ්බයානුපස්සනා ඤාණය, භංගානුපස්සනා ඤාණය, භයතුපට්ඨාන ඤාණය, ආදීනවානුපස්සනා ඤාණය, නිබ්බිදානුපස්සනා ඤාණය, මුඤ්චිතුකම්‍යතා ඤාණය, පටිසංඛානුපස්සනාඤාණය, සංඛාරුපෙක්ඛා ඤාණය, මෙම ඤාණ අට වේ. නවවන සච්චානුලොමක ඤාණය එයට ගැලපෙන ලෙසට දැක්වූ නමයි.
එහෙයින් එය උපදවා ගැනීමට කැමති (යෝගාවචරයකු විසින්) කෙලෙස් බාධාවලින් මිදුණු උදයබ්බය ඤාණය ආදී කොට ඇති ඒ ඒ නුවණ වැඩීමට උත්සාහ විය යුතුය. හටගැනීම-වැනසීම දකිනවිට තිර නොමැති බවට, අනිස බවේ ලකුණු ඇති සැටියෙන් යොමුවෙයි. හටගත් දෙයෙහි වැනසීම දකිනවිට ‘දුක් බවද, දුකම හටගනිතැයිද, දුකම පිහිටියේ යැයි’ද දකිමින් තමාට අයත් දෙයක් නොවන බවද කොටස් ලෙසින් දතයුතුය.
එහි අනිස (අනිච්ච) යනු ඛන්‍ධ පංචකයයි (සිරුරයි) කවර හෙයින්ද? හටගෙන, වෙනස් වෙමින් පැවතීම නම් ජරාවය. එසේ අනිස බවට පත්වී, නැතිවී යන ගතිය හෝ, තිබුණ අයුරෙන් වෙනස්වන බවට පත්වීම ‘යම් දෙයක් අනිස වේද එය දුකය’ යදනිච්චං තං දුක්ඛං’ වදනට අනුව ඒ ඛන්‍ධ පංචකය දුකකි. කවර හෙයින්ද? නිතර යළිත් පීඩාවට පත්වන බැවිනි. නිතර පෙළනු ලබන ආකාරය දුකෙහි හැටිය. ‘යං දුක්ඛං තදනත්තා’ කී පරිදි ඒ බන්‍ධ පංචකය තමාට අයත් නොවේ. කවර හෙයින්ද? වසඟයෙහි (තමාට අවනත පරිදි) නොපවත්නා බැවිනි. වසඟයෙහි නොපවත්නා ආකාරය අනත්ත ලකුණයි. මේ ගති තුනම හටගැනීම-වැනසීම තුළින් දකිත්ම, අරමුණු වෙයි.
නැවතද ඒ යෝගාවචරයා රූප අරූප පිළිබඳව මෙසේ අනිස ලෙසින් මැනවින් දකීද, ඔහුට සංඛාර වහ වහා වැටහෙනු ඇත. එවිට, හටගැනීම හෝ, පිහිටීම හෝ පැවැත්ම හෝ, නිමිත්ත හෝ අරමුණ හෝ නොගෙන, ‘ඒවායේ රඳාපැවැත්ම ඇතිවීමේදීම නැතිවී යමින් වැනසීම පවතී’ යැයි සිහිය පිහිටුවයි. මෙය භංග ඤාණයයි. මෙය උපදවා ගැනීමේ පටන්, මෙම භාවනානුයෝගියා ‘යම්සේ මේ සංඛාර බිඳෙයි, නැතිවෙයි, මෙලෙසම අතීතයෙහිද සංඛාර බවට පත් දේ බිඳුණි, අනාගතයෙහිද බිඳෙන්නේ යැයි නැතිවීමම දකිමින් සිටී. භංගානුපස්සනා නුවණ ඇසුරු කරන, බොහෝකොට වඩනා ඒ යෝගියාට සියළුම භව, ඉපදෙනා තැන් වැනි ජීවී කොටස් පිළිබඳ වූ සංඛාර, ගිනිගෙන දිලිසෙන අඟුරු වලවල් මෙන්, මහත් බය දැනේ. එය භයතුපට්ඨාන ඤාණයයි.
එම භයතුපට්ඨාන නුවණ ඇසුරු කරන ඒ යෝගියාට සියළුම භවයන් දැවෙන ගෙවල් මෙන්ද, (තමා ඉදිරියෙන්) කඩුවක් ඔසවාගෙන සතුරෙකු සිටින්නාක් මෙන්ද කිසි පිළිසරණක් නොමැති බව සළකයි. මෙය ආදීනවානුපස්සනා ඤාණයයි. මෙසේ සංඛාරයන්හි ආදීනව දකිනවිට, භවයන්හිද සංඛාර දැක, සියළු සංඛාර ගැන කලකිරිමෙන් මෙනෙහි කිරීමේදී නොඇලීම උපදී. මෙය නිබ්බිදානුපස්සනා ඤාණ නම් වේ.
සියළු සංඛාරයන්හි කලකිරුණුවිට ඒ සංඛාර බවින් මිදීමට කැමති වෙයි. මෙය මුඤ්චිතුකාමතා ඤාණයි. නැවත ඒ සංඛාරගත බවින් මිදීමට ඒ සංඛාර ගැන නුවණින් තිලකුණු නංවා තීරණය කිරීම පටිසංඛානුපස්සනා ඤාණයයි.
මෙසේ තිලකුණු නංවා සංඛාර පිරික්සීමෙන්, ඒවායෙහි අනාත්ම බව පැහැදිලිව දක්නා ලදින්, තමා හෝ තමාගේම යැයි හෝ නොසළකමින්, සංඛාරවල බියද, ඇල්මද හැරදමා සංඛාර කෙරෙහි මැදහත්ව උදාසීන වෙයි. මා හෝ මගේ හෝ නොගනී. තුන් භවයෙහිම මැදහත්ව සළකයි. මෙය සංඛාරුපෙක්ඛා ඤාණයයි.
එහිදී සාන්ත පදය වූ නිවන සන්සුන්ව දකී. සියළු සංඛාර පැවතුම් හැරදමා, නිවනට නැඹුරු වූ පැත්තෙහි වෙයි. නිවන සන්සුන්ව නොදක්නේ නම්, නැවත නැවතත් අනිස යැයි හෝ, දුකය හෝ අනාත්මයි හෝ තුන් ආකාරයෙන් මෙනෙහි කිරීමෙන් සංඛාර අරමුණෙහිම පවතිනු ඇත. මෙසේ ඒ සියළු දෙයින්ම මිදීමේ හමුවට පැමිණ සිටී. එසේ තුන් ආකාරයට අනුව දැකීම මිදීමේ දොරටු තුනක් සේ කියනු ලැබේ. මෙහිදී අනිස බව මෙනෙහි කරමින් සිතේ තහවුරු බව වැඩිවීමෙන් අනිමිත්ත විමොක්ඛය ලබයි. දුක පිළිබඳව මෙනෙහි කරමින් පැහැදීම බහුලකොට අප්පණිහිත විමොක්ඛය ලබයි. අනාත්ම යැයි මෙනෙහි කරමින් නුවණ බහුලව (වේද බහූලො) සුඤ්ඤත විමොක්ඛය ලැබගනී.
මෙහිදී නිමිති නොවූ අයුරින් නිවන අරමුණු කොට අරිය මග පවත්නේය. එය අනිමිත්ත මූලව උපන් බැවින් අනිමිත්ත ය. කෙලෙස්වලින් මිදුණු බැවින් විමොක්ඛ වේ. මේ නයින් ආසාවන්හි නොපිහිටි අයුරින් නිවන අරමුණු කොට පවතී. හිස්බවින් නිවන අරමුණු කොට පැවැත්ම සුඤ්ඤත යැයි දතයුතුය.
සංඛාර පිළිබඳව මැදිහත් බවට පත් කුලපුතුට විදසුන් මුදුන්පත් වනු ඇත. එයම විදසුන් කරා නැගීසිටි ගමනකි. ඒ සංඛාරුපෙක්ඛා ඤාණය ඇසුරු කරන (යෝගියාට) තියුණුම ලෙස සංඛාරයන්හී මැදිහත් බව උපදී. ‘දැන් මග උපදින්නේ යැයි’, සංඛාරයන්හි මැදිහත් බවෙහිද අනිසය හෝ දුකය හෝ අනාත්ම යැයි විමසා බලා, භවංගයට යොමුවෙයි. භවංග අතරතුරදී සංඛාර මැදිහත් බවෙහි සඳහන් වූ පරිදිම අනිස ආදී ලෙස මෙනෙහි කොට මනෝද්වාර වජ්ජනය උපදවා ගනී. එයම මෙනෙහි කරමින් පළමු ජවන සිත උපදවා ගනී. පළමු ජවන් සිත (නිවනට පෙර කළයුතු වූ පෙර සූදානමක්) පරිකම්ම යැයි කියනු ලැබේ. එයට අනතුරුව උපචාර යැයි කියනු ලබන දෙවන ජවන් සිත උපදී. ඊට පසුව අනුලෝම යැයි කියනු ලබන තුන්වන ජවන් සිතයි. මේ එහි වෙන් වෙන්ව හඳුන්වන නම්ය.
පොදුවේ ඒ තුන් ආකාර ජවන් සිත්වලට, ආසෙවන ද, පරිකම්මද උපචාර ද අනුලෝම යැයි ද කියනු ලැබේ. මේ අනුලෝම ඤාණය සංඛාර අරමුණින් නැගිට යන විදසුන් මග අවසානයයි. වෙනත් ලෙස කිවහොත් ගොත්‍රභූ ඤාණයම විදසුන් වැඩීමේ අවසානය යැයි කියනු ලැබේ. ඉන් එහා (සියළු කෙලෙස්) නැතිවන නිවන අරමුණු කරමින්, පුහුදුන් ගතිය ඉක්මවා යන, අරිය සමූහයට පිවිසෙන නිවන් අරමුණෙහි පළමුකොටම එක්තැන් කරන, ආපසු නොහැරෙන ගොත්‍රභූ ඤාණය උපදී. මෙම ඤාණය පටිපදා ඤාණ දස්සන විසුද්ධියද ඤාණ දස්සන විසුද්ධියද ඇසුරු නොකරයි. අතරතුර නොසළකා හැරේ. විදසුන් දියපහරෙහි වැටුණු බැවින් පටිපදා ඤාණ දස්සන විසුද්ධිය හෝ විදසුන් හෝ යනුවෙන් හැඳින්වෙයි. නිවන අරමුණු කොට ගොත්‍රභූ ඤාණය ඉවත්වූ කල්හී, එයින් දෙන ලද හැඟවීම පරිදි නිවන අරමුණ කොට දිට්ඨි, සීලබ්බත පරාමාස, විචිකිච්ඡා යන සසර බැඳීම් තුනක් දුරුකෙරෙමින් සෝවාන් මග උපදවයි. ඉන් අනතුරුව, එහිම විපාක ලෙස, පල සිත් දෙකක් හෝ තුනක් උපදී. අතරතුර (යහපත්) විපාක ඇති බැවින්, ලොවුතුරු කුසල පල අවසන්ව, භවංග බිඳී යාමෙන් විමසා බැලීම පිණිස මනෝද්වාරා වජ්ජනය උපදී. යෝගාවචරයා, ‘මම ඒකාන්තවම මේ මගෙන් (ඉදිරියට) පැමිණියෙමි’යි මග සිතා බලයි. එයින් මා විසින් මේ ආනිසංස ලබන ලදැයි පල පිළිබඳව සිතා බලයි. එමෙන්ම මේ නම් වූ කෙලෙස් නැතිකරන ලදැ’යි ඒ නැති කළ කෙලෙස් පිළිබඳ සිතා බලයි. එමෙන්ම මේ නම් වූ කෙලෙස් ඉතිරිව ඇතැයි මතු මග තුනෙන් (දුරුකෙරෙන) වැරදි-කෙලෙස් ගැන සිතා බලයි. අවසානයෙහි මේ දහම (සොබාවය) මා විසින් අවබෝධ කරන ලදැයි අමා නිවන ගැන සිතා බලයි. මෙසේ යෝගියාට පස් ආකාරයෙන් සිතා බැලීම වේ. එසේම සකදාගාමි, අනාගාමි පල අවසානයෙහිද සිතා බලයි. අරහත් පල අවසානයෙහි ඉතිරි කෙලෙස් පිළිබඳව සිතා බැලීමක් නැත. මෙසේ සියළුම සිතා බැලීම පිළිබඳ නුවණ දහනවයකි.
මෙසේ සිතා බලා ඒ යෝගාවචරයා එම අසුනෙහිම හිඳ, කී පරිදි විදසුන් වඩා කාම රාග ව්‍යාපාද තුනී බවට - ලිහිල් බවට පත් කරමින් දෙවන මගට පැමිණේ. ඉන්පසු කී පරිදි පලයටද පැමිණේ. ඊට පසු කී පරිදි කාම රාග - ව්‍යාපාද ඉතිරි නැතිවම දුරු කෙරෙමින් තුන්වන මගට පැමිණේ. කියා ඇති පරිදි පලයටද පැමිණේ. එමෙන්ම කී පරිදිම මැනවින් විමසා බලා රූපරාග - අරූප රාග - උද්ධච්ව - අවිජ්ජා ඉතිරි නැතිවම, ඒ අසුනෙහිදීම නැති කරමින් සිදුවන මගට පැමිණේ. කී පරිදි පලයටද පැමිණේ. මෙපමණකින් ඒ පසේබුදුරජාණන් වහන්සේ කෙලෙස් නැසූ උතුමෙක් වෙති. මෙසේ මෙම සිවුමගෙහි නුවණ ඤාණදස්සන විසුද්ධි නම් වේ.
මෙපමණකින් ‘සබ්බෙසු භූතෙසු නිධාය දණඩං, අවිහෙඨයං අඤ්ඤතරම්පි තෙසං’ යනුවෙන් පාමොක් සංවර සීලය කියන ලද බැවින් සීල විසුද්ධියද, ‘න පුත්තමිච්ඡෙය්‍ය කුතො සහායා’ යනුවෙන් තරහ දුරුකිරීම ලෙස කියන ලද බැවින් චිත්ත විසුද්ධියද ‘එකො චරෙ ඛග්ගවිසාණ කප්පො’ යන්නෙන් නාමරූප විමසීම කියන ලද බැවින් දිටඨි විසුද්ධියත්, කංඛාවිතරණ විසුද්ධියත්, මගාමග්ග ඤාණදස්සන විසුද්ධියත්, පටිපදා ඤාණ දස්සන විසුද්ධියත් ඤාණදස්සන විසුද්ධි යන හතම දක්වා ඇත. මෙය මුව පමණකින් (කෙටියෙන්) දැක්වීමකි. විස්තර කැමති වන්නන් විසුද්ධි මග්ගය බලා දතයුතුය. මෙපමණකින් ඒ පසේ බුදුරජාණන් වහන්සේ;
‘සිවු දිසාවෙහිම කිසිවකු හා තරහක් නැතිව, (සිවු) පසයට අදාලව (ලැබෙන) දේ වුවත් මහත් වූවත්) ලද දෙයින් සෑහීමට පත්ව, උවදුරු නැතිව, තැති නොගනිමින් කඟවේණකු මෙන් තනිව හැසිරෙති.
පසසනු ලබන බවට පැමිණ, ගන්‍ධමාදන පව්ව වඩාත් බබුළුවමින්, වාසය කළහ. (මෙසේ සියළු ගාථාවලට අදාලය.)
දෙවන (ගාථාවයි) **සංසග්ග ජාතස්ස** හටගත් ඇලීම් බැඳීම් ඇති, දැකීමෙන්, ඇසීමෙන්, සිරුරෙන්, කතාබහෙන්, එක්ව කටයුතු කිරීමෙන් යයි පස් ආකාරය. එකිනෙකා දැක, ඇසින් හැඳිනීමේදී ඇතිවන ඇලීම-දැකීම නිසා වන සබඳතාවයි. සිංහල දිවයිනෙහි කළුදිග් වැව් ගමෙහි පිඬු පිණිස හැසිරෙන, කැලණි වෙහෙර වැසි තරුණ හිමිනමක දැක, ආදර සිත් ඇතිව, කිසියම් මගකින් හෝ ඒ හිමියන් නොලැබ, එහි කෙළෙඹි දුවක් කළුරිය කළාය. ඇයගේ හැඳ සිටි ඇඳුමෙහි රෙදිකඩක් දැක ‘මෙබඳු වතක් දරා සිටි තැනැත්තිය සමග ඇසුරක් - එක්වීමක් නොලැබුණේ’ යැයි හද පැලී අපවත් වූ ඒ තරුණ හිමි නමම නිදසුනයි.
තමන් හෝ අනුන් කියනු ලබන රූපාදී සම්පත් ගැන හෝ සිනාසෙන, කතාබහ කරන, ගී ගයන හඬ හෝ අසා සවනට දැනීමෙන් ඇතිවන ඇලීම ‘සවණ සංසග්ග’ නම් වේ. ගිරි නම් ගමෙහි විසූ ලෝකරුවෙකුගේ දියණියක, තරුණියන් පස්දෙනෙකු සමග නෙළුම්විලට ගොස් දිය නා මල් උඩට නංවමින් උඩින් ගායනා කරනවිට පස්අඟුල් ලෙන වැසි තිස්ස නම් තෙරුන් අහසින් යද්දී ඒ ගී හඬ ඇසී කාමරාගයෙන් දැවී, දැහැනින් පිරිහී බොහෝ විපතට පත්වීම මෙහිලා නිදසුන්ය.
එකිනෙකා අතර, අඟපසඟ අතපත ගෑමෙන්, උපන් රාගය කාම සංසග්ග නම් වේ. දහම් (ගාථා) කී තරුණ මහණකුගේ කතාව මීට නිදසුන්ය. මහා විහාරයෙහි තරුණ හිමිනමක් දහම් දෙසයි. මහජනයා එහි රැස් වූ විට ඇතුළු නුවර රජ මැදුරෙහි ලඳුන් සමග රජතුමාද පැමිණියේය. දහම් දෙසන ඒ තරුණ හිමිගේ රුවටද, කටහඬටද රජ දියණියට බලවත් රාගයක් උපන. තරුණ පැවිදි හිමිටද එබඳුම හැගීමක් ඇතිවිය. ඒ බව දුටු රජු (කරුණු) සළකා බලා තිර රෙදිවලින් වටකරවූයේය. ඔව්හු එකිනෙකා අතපත ගාමින් වැළඳ ගත්හ. තිර රෙදි ඉවත්කොට බලනවිට දෙදෙනාම මියගොස් සිටින බව දුටුවාහ.
එකිනෙකා ඇමතීමෙන්, කතාබහ කිරීමෙන්, හටගන්නා රාගය සමුල්ලපන සංසග්ගයයි. මහණ මෙහෙණියන් සමග (යම් යම් සුළු භාණ්ඩ ආදිය) පරිහරණය කිරීමේදී හටගන්නා රාගය සම්භොග සංසග්ග වේ. මේ දෙ ආකාර වූ ඇලීම පිළිබඳව මිරිසවැටි විහාරයෙහි මහණ මෙහෙණ දෙදෙනාගේ කතාව නිදසුන්ය. මිරිසවැටි විහාරයෙහි උත්සව පවත්නා කල දුටුගැමුණු අභය මහරජු මහදන් පිළියෙල කොට මහණ මෙහෙණ දෙකොටසටම වළඳවයි. එහිදී ළඟදී පැවිදි වූ මෙහෙණියක් උණු කැඳ දෙනු ලබද්දී (භාජනය තබා ගැනීමට) ආධාරකයක් නොමැති වූ අළුත පැවිදි වූ සත් අවුරුදු සාමණේර හිමිනමකට (ඇත් දතකින් සාදන ලද) දරණුවක් දී සතුටු සාමීචියෙහි යෙදුණාය. ඒ දෙදෙනාම පසුව උපසම්පදා ලැබ සැටවයස්ව වෙනත් රටකට ගියවිට එකිනෙකා සමග කතාබහ කිරීමේදී පෙර හැඳුනුම්කම් සිහිවී, එකෙණෙහිම හටගත් ආදරයෙන් සිකපද ඉක්මවා පාරාජික බවට පත්වූහ.
මෙසේ පස්ආකාර වූ සබඳතාවලින් කිසියම් සබඳතාවකින් සෙනෙහස ඇතිවේ. කලින් පැවති රාගය යළි මතුවීමේ හේතුවෙන් බලවත් ලෙසට රාගය පහළ වේ. එහෙයින් **ස්නෙහන්‍වයං දුක්ඛමිදං පහොති** එම සෙනහසට-ආදරයට අනුව යන, මෙලොවත් පරලොවත් සෝක කිරීම්, විලාප නගමින් හැඬීම් ආදී නොයෙක් ආකාර වූ මේ දුක් උපදී. හටගනී. සිදුවෙයි. තවත් කෙනෙක් අරමුණෙහි සිත යොමුවීම සංසග්ග යැයි කියති. ඒ අනුව ඇතිවන ආදරයත්, ආදරයෙන් දුකත් ඇතිවේ යැයි,
මේ අරුතින් මෙම ගාථා පද දෙක කී ඒ පසේබුදුවරයාණෝ ‘මම මෙම ආදරය අනුව යන සෝකය ආදී දුකෙහි මුල සිඳිමින්, පසේබුදුබව අවබෝධ කළෙමියි වදාළහ. එසේ කී විට ඒ ඇමතිවරු ‘අප දැන් කළයුතු කුමක්දැ’යි ඇසූහ. ‘වෙනත් කෙනෙක් හෝ ඔබලා හෝ මෙම දුකින් මිදෙනු කැමැත්තෙහු නම්, ඒ සියල්ලෝම, **ආදීනවං සිනෙහජං පෙක්ඛමානො එකො චරෙ ඛග්ගවිසාණ කප්පො **යයිද යම් ආකාර වූ ස්නෙන්‍වයං දුක්ඛමිදං පහොති කියන ලද පරිදි ආදරය නිසා හටගන්නා ආදීනව විමසා බලමින් පැහැදිලි කර ඇතැයි දතයුතුය. එමෙන්ම ඉහත සඳහන් කරන ලද අයුරු සබඳතාවලින් බැඳුනු තැනැත්තාට ආදරය හටගනී. ඒ ආදරය අනුව මෙම ආදරය හටගනී. ඒ ආදරය අනුව මෙම දුක බලවත් වේ. එම ආදරයෙහි ආදීනව ඇති සැටියෙන් දැන ‘මම අවබෝධ කළෙමි’යි මෙසේ තහවුරුකොට, සතර පද (ගාථාව) පෙර කී පරිදි උදාන ලෙසින් කියන ලදැයි දතයුතුය. මෙයින් පසු සියළු කරුණු මුල් ගාථාවට අදාලව කියා ඇති පරිදිය.
නිද්දේසයෙහි **අනුප්පාදෙති** යනු රූපයෙහි අනු ලකුණු (හැඩරුව) දැක ඇලීම ඇතිකර ගැනීමයි. **අනුබන්‍ධති** රූපයෙහි ආදරය ලෙසට බැඳේ. **භවන්ති** වෙති. **ජායන්ති** ඉපදෙති. **නිබ්බත්තන්ති** පැවතෙති. **පාතුභවන්ති** පහළ වෙති. හටගනිති. උපදවති යැයි උපසග්ග පද තුනකින් අරුත වඩාත් දියුණු කොට ඇත. මෙයින් අට්ඨක වග්ගයෙහි කියා ඇති පරිදි දතයුතුය.
තුන්වන (ගාථාවෙහි) මෙත් පතුරන හේතුවෙන් **මිත්තා** ලෙන්ගතු බව සුභජ්ජා, ඇතැම්හු එක්බඳු හිතවත්කමින් යුතුව මිතුරෝම වෙති. සුහද නොවෙති. ඇතැමෙක් පැමිණෙන, යන, හිඳින තැන, කතාබහ කරනවිට හදවතට සුව දනවන ගතිය වූ සුභජ්ජ හෙවත් සුහදතාව පෙන්වති. මිතුරෝ නොවෙති. ඇතමෙක් සුහද බවත්, මිතුරු බවත් දෙකක් කොට දක්වති. ගිහි ජීවිතයට අදාලව සහ පැවිදි ජීවිතය ලෙසිනි. ගිහි දිවියට අදාලව උපකාර, සමාන සුඛදුක්ඛ, අනුකම්පක යැයි තුන් ආකාරය. පැවිදි ජීවිතයට වෙසෙසින් අත්‍ථක්ඛායී වැදගත් වේ. ඒ මිතුරෝ කරුණු සතරකින් යුතු වෙති.
ඒ අනුව මෙසේ කියා ඇත;
‘ගහපති පුතුනි, උපකාර නම් සුහද මිතුරාද කරුණු හතරකින් දත යුතුය. ඔහු මිතුරාට කරදර-පමාවක් ඇති විටකදී රැකවරණ දෙයි. එවැනි විටකදී මිතුරාගේ වස්තුව රැක දෙයි. බියට පත්වූ විට පිහිට වෙයි. කිසියම් අවැසි කටයුත්තක් ඇති කල දෙගුණයක් හෝ ධනය ආදී සම්පත් ලබා දෙයි.
එසේම;
ගහපති පුතුනි, සමාන සුඛ දුක්ඛ සුහද මිතුරාද කරුණු හතරකින් දතයුතුය. රහසිගත කරුණු ඔහුට කියයි. ඔහුගේ රහස් හෙළි නොකරයි. කරදරවලදී අත් නොහරියි. තම ජීවිතය වුවද මිතුරාගේ හිතසුව පිණිස කැප කරයි.
එසේම;
ගහපති පුතුනි, එසේම අනුකම්පක සුහද මිතුරාද කරුණු සතරකින් දතයුතුය. ඔහු මිතුරාගේ යම් දෙයක් පාඩුවීමේදී හෝ විනාසවීමේදී සතුටු නොවේ. යම් යම් දෙය (මිතුරාගේ දියුණුව) ඇතිවන විටදී සතුටු වෙයි. ඔහුගේ නුගුණ කියනවිට වළක්වයි. ගුණ කියනවිට අගය කරයි.
එසේම;
කරුණු හතරකින් අත්‍ථක්ඛායී සුහද මිතුරාද දතයුතුය. ඔහු මිතුරා යහපතෙහි යොදවයි. අයහපතින් වළකයි. නොඇසූ (යහපත්) දෙයක් ඇසීමට සලස්වයි. (මරණින් මතු යහපත් තැනකට) දෙව්ලොව මග කියා දෙයි.
මෙම කරුණුවලින් මෙහි ගිහි ජීවිතය අදහස් වේ. එම කරුණු (පොදුවේ) සුහද යහපත් මිතුරන්ට අදාල වේ. **අනුකම්පමානො** කරුණ සහගත බවයි. එම ගුණය ඔවුනට සැප එක්තැන් කිරීමටත්, දුක ඈත් කිරීමටත් යොමු කරයි.
**හාපෙති අත්‍ථං** මෙලොව පරලොව සහ ඉන් එහා ලද හැකි උසස් උත්තරීතර බව යනුවෙන් තුන් ආකාරය. එසේම තමා කෙරෙහිත්, අනුන් කෙරෙහිත් සහ තමාටත් අනුන්ටත් ලෙස තුන් ආකාරය. ලැබුණු දේ නැතිකර ගැනීමෙන්ද, නොලද දේ උපදවා නොගැනීමෙන්දැයි දෙයාකාරව පිරිහෙයි. නැසෙයි. **පටිබද්ධචිත්තො** මම මොහු නැතිව ජීවත් නොවෙමි, එය මගේ හැටිය, ඒ තැනැත්තා මට පිහිට වේයැයි මෙසේ තමන් පහත් තැනක තබද්දිත්, බැඳුණු සිත් ඇත්තේ වෙයි. මොව්හු මා හැර ජීවත් නොවෙති. මම ඔවුනට අයත් වෙමි. මා පිහිට කොට ඇත්තාහ’යයි මෙසේ තමන් උස් තැන්හි තැබීමද ඇළුණු-බැඳුණු සිත් ඇති බවයි.
**එතං** **භයං** මේ ලැබුණු දේ නැතිව යනු ඇතැයි බියය. තමාගේ සමවත් හානිය ගැන (මෙයින්) කියයි. **සන්‍ථවෙ** තණ්හා-දිට්ඨි, මිත්තසන්‍ථව යැයි තුන් ආකාරය. මෙහි එකසිය අටක් සේ දැක්වෙන තණ්හාවේ ඒ පරිදි ඇලීම තණ්හා සන්‍ථවයයි. හැටදෙකක් වූ වැරදි දැකීම්වල ඇලීම දිට්ඨි සන්‍ථවයයි. ඇලුණු බැඳුණු සිතින් වන මිතුරු අනුකම්පාව මිත්ත සන්‍ථවයයි. එය මෙහි අදහස් කෙරේ. එයින් සමවත් පිරිහෙයි. ඒ පිළිබඳව ඇතිවන බිය නුවණින් මෙනෙහි කරමින්, මම අවබෝධ කළෙමි’ එහෙයින් කීහ. ඉතිරි කරුණු කියා ඇති පරිදි යැයි දතයුතුය. නිද්දේසයට අදාලව කිවයුතු දෙයක් නැත.
සිවුවන (ගාථාවෙහි) **වංසො** උණගසය, **විසාලො** පුළුල්ව, අතුරිකිලි විහිද ගිය, ‘ච’ අකුර අවධාරණ අරුතිනි. ‘එව’ යන පදය ‘මේ’ යන තේරුමයි. පද එක්වීමේදී ‘එ’ අකුර ඉවත් විය. පසු පදය හා බැඳුණි. එය පසුව යොදන්නෙමි. **යථා** සමානකොට දක්වයි. **විසත්තො** ඇළුණු, අවුල් වූ එකට පැටලුනු, **පුත්තෙසු දාරෙසු ච** පුතුන්, දූවරු බිරිඳ කෙරෙහි, **යා** **අපෙඛා** යම් ආසාවක්, යම් ආදරයක්, **වංසකළීරොව අසජ්ජමානො** නොපැටළුණු, උණගොබයක් මෙන්, එසේ කියන ලද්දේ කුමක් නිසාද? උණගස මහත්ව වැඩී, අතු රිකිළි පැතිරී යයි ද එසේම අඹුදරු ආදීනට ඇති බලාපොරොත්තු නිසා ඔවුනට ඇති බැඳීමයි. ඇලීමයි. ‘මම මහත් ලෙස පැතිරි ගිය උණගස් මෙන් වූ එම බලාපොරොත්තු තබා ගැනීමේ මතු විපාක දැක, මගනැණින් සිඳිමින් මෙම උණගොබය බඳු රූපාදියට හෝ දැකීම්වලට හෝ කාම ලෝකවල හෝ ආසා-මාන හා දැකීම් ලෙස නො ඇලෙමින් පසේ බුදුබවට පත්වීමි. ඉතිරි කරුණු පෙර කී පරිදි දතයුතුය. මෙයටද නිද්දේසයෙහි වැඩිදුරට දක්වා නැත.
පස්වන (ගාථාවෙහි) **මිගො** වනයෙහි වසන සියළුම සිවුපාවුනට මෙය සමාන වචනයකි. මෙහි පසද මුවා අදහස් වේ. **අරඤ්ඤම්හි** ගම හා ගම සමීප පෙදෙස හැර ඉතිරි කොටස කැලයයි. මෙහි උයන අදහස් වේ. එහෙයින් උයනෙහි යැයි කියන ලදී. **යථා** සමාන කොට දැක්වීමයි. **අබද්ධො** රැහැනින් ආදී කිසියම් බැඳුම්වලින් නොබැඳුණු, මෙයින් නිසැක හැසිරිම් රටාවක් දක්වයි. **යෙනිච්ඡකං ගච්ඡති ගොචරාය** කැමති දිසාවකින් ගොදුරු පිණිස යයි. කැමති දුරක් යයි. කැමති දෙයක්ම කයි. **විඤ්ඤුනරො** දැනුම් තේරුම් තේරුම් ඇති පණ්ඩිත තැනැත්තා, **සෙරිතං** තමා කැමති සේ නිදහස්ව, අනුන්ට යටත් නොවූ, **පෙක්ඛමානො** නුවණැසින් බලමින්, නැතහොත් දහමෙහි නිදහස් බව හෝ පුද්ගල නිදහස් බවයි. ලොවුතුරු දහම් අනුව කෙලෙසුන් වසඟයට නොගිය බැවින් නිදහස්ය. එසේ වූ තැනැත්තෝ, ඔවුගේ සොබාවය දැක්වීමට සෙරිතා යැයි කියන ලදී. එය බලාපොරොත්තුවෙන් යනුයි. කුමක් හෙයින් කියන ලද ද? මුවා කැලයෙහි ගොදුරු සොයා කැමති තැනකට යයිද, එසේම මම ද කවදා තණ්හා බැඳීම් සිඳ යන්නෙම් ද? මෙසේ ඔබලා ඒ මේ අත මා පිරිවරා සිට බැඳ තබා ගත් හෙයින්, කැමති තැනකට යාමට නොලැබෙන මට, ඒ කැමති තැනකට යාමෙහි පල විපාක හා කැමති තැනකට යාමෙහි ආනිසංස ද දැක, අනුපිළිවෙලින් සමථ විදසුන් වැඩීමෙන් පිරිපුන් බවට ගියෙමි. එයින් පසේ බුදුබව අවබෝධ කළෙමි. එහෙයින් නිදහස බලාපොරොත්තු වන අනෙක් නුවණැති තැනැත්තා ද, **එකො චරෙ ඛග්ග විසාණ කප්පො** යනුයි.
හයවන (ගාථාවෙහි) මේ කෙටි අරුතයි. **සහාය මජ්ඣෙ** සිටින්නාට, දිවා කාලයෙහි නිදාගැනීම් යැයි කියන ලද **වාසෙ** මහා උවටනැයි කියන ලද **ඨානෙ**, උයනට යාම යැයි කියන ලද **ගමනෙ**, ජනපද චාරිකා යැයි කියන ලද **චාරිකාය**, ‘මගේ මේ (කීම) අහන්න, මෙය මට දෙන්න’, ආදී ඒ ඒ ආකාරයෙන් **ආමන්තණහොති**, එහෙයින් මම එහි කලකිරී, උතුම් තැනැත්තන් සෙවුනා ලද, නොයෙක් යහපත් පල ලැබෙන, ඒකාන්ත සුවය (තිබියදී), ලෝභයෙන් පෙළුණු, සියළු කාමයෙන් පිරි මිනිසුන් කිසිසේත් නොකැමතිව, නොපතමින්, ඒ පැවිදි බවට **අනභිජ්ඣිතං** අනුන්ට වසඟ නොවන, දැහැමි තැනැත්තකු ලෙසින් **සෙරිතං ච පෙක්ඛමානො** විදසුන් වඩා කෙමෙන් කෙමෙන් පසේබුදුබව අවබෝධ කරන ලදී. ඉතිරි කරුණු කියා ඇති පරිදිය.
හත්වන (ගාථාවෙහි) මේ කෙටි අරුතයි. **ඛිඩ්ඩා** සෙල්ලම් කිරීම, එය කායික හා වාචසික යනුවෙන් කොටස් දෙකකි. කායික නම් ‘ඇතුන් සමග, අසුන් සමග, දුනුවලින්, කඩුවලින්, සෙල්ලම් කරති’යි ආදී ලෙසිනි. වචනයට අදාලව, ගී, සිලෝ කීම, මුවින් බෙරහඬ ආදී (නාද නැවීම) ලෙසිනි. **රතී** කාමයන් පසෙහි ඇලීම, **විපුලං** ඇටමිදුළුවල පටන් විනිවිද ගිය, මුළු සිරුරම හා බැඳුණු, ඉතිරි සියල්ල පැහැදිලිය. මෙහි සම්බන්ධතා ගැළපීම ගැනද සංසග්ග ගාථාවෙහි කී පරිදි දතයුතුය.
අටවන (ගාථාවෙහි) **චාතුද්දිසො** සිවු දිසාවෙහිම සුවසේ වාසය කිරීම පරිදි, ‘එක් දිසාවක් පතුරුවා වාසය කරති’යි ආදී ලෙස හෝ බඹ විහරණ වැඩීම සිවු දිසාවටම පතුරුවා ඇතැයි ද චාතුද්දිසො, ඒ දිසාවල කිසියම් ජීවීන් කෙරේ හෝ සංඛාරවල හෝ බයෙන් වෙහෙසට පත් නොවෙතැයි, නොගැටෙතැයි, **අප්පටිඝො, සන්තුස්සමානො** යනු දොළොස් ආකාර වූ සතුටුවීම් ලෙසින් සෑහීමකට පත්ව, **ඉතරීතරෙන** සිවුපසය (ලැබීම) උසස් ලෙස (බොහෝ-යහපත් පරිදි) වුවත් මද වුවත්, **පරිස්සයානං** සහිතා **අච්ඡම්හි** කයෙන්, සිතෙන් වන අවහිරතා ඉවසා ගනී. ඒ සම්පත් ගැන වෙන්කොට සිතේ පවත්නා ආකාරය, ඒවා වෙන්කොට දැන සිතෙහි රැඳෙතියි - පරිච්ච සයන්ති = පරිස්සයා. සිංහ, වග ආදී සතුන්ගෙන් වන ගැහැට බාහිරින් පැමිණෙන උවදුරු ලෙසද කාමයට ඇති ආසාව ආදී කය සිතට වන උවදුරු ඇතුලතින්ද මීට සමාන වේ. ඒ උවදුරු ඉවසා දරා ගැනීමද, උත්සාහය ආදී කරුණුවලින් යුතු වේදැයි **පරිස්සයානං සහිතා** තදබවට පත්කරන බය නැතිවීමෙන් **අච්ඡම්හී** කුමක් නිසා කියන ලදද? යම්සේ ඒ පැවිදි සතර නම මෙන්, සිවුපසය ලැබෙන අයුරින් සෑහීමට-සතුටට පත්ව, මෙහි දක්වා ඇති පරිදි සතුටින් යුතුව - සිවු දිසාවෙහිම මෙත් ආදී භාවනාවෙහි යෙදී, සියළු දේවල් කෙරෙන් මතුවන බිය නොමැති බැවින් සිවු දෙසින්ම උවදුරු නොමැතිව - තැති නොගනිමින්, පිළිවෙත්හි ගුණ දැක, නුවණින් පිළිපැද-අනුගමනය කොට පසේබුදුබව අවබෝධ කළෙමි.
නැතහොත්, ඒ පැවිදි වූවන් මෙන්, ලැබෙන දෙයින් සතුටුව, ‘සිවුදිසා’ රැකවරණ පතමින්, නුවණ මෙහෙය අවබෝධ කොට ගතිමි. එහෙයින් අනෙක් තැනැත්තන්ද මෙබඳු තැනකට (පැමිණීම) පතමින් සිවුදෙසින්ම වන උවදුරු ඉවසා, ඒවා දුරුකොට බිය නොවී, **එකො** **චරෙ ඛග්ග විසාණ කප්පො** (මෙනි.)
නිද්දේසයෙහි, **මෙත්තා**, අරුත් අනුව මිජ්ජති – මෙත්තා සෙනෙහස තේරුමයි. යහළුකමට හෝ මිතුරාට හෝ එය පවතී යයි මෙත්තා - **මෙත්තා** **සහගතෙ** ඒ මෙත් බවෙන් සෙනෙහසින් යුතු, ඒ මෙල්බවෙන්, සෙනහසින් යුතු, **චෙතසා** සිතින්, එක් දිසාවකට පළමුව සළකා ගන්නා ලද ජීවින් උදෙසා එක් දිසාවක් කෙළවර කොට එහි සියල්ලන් කෙරෙහි පැතිරී යන ලෙසින් කියන ලදී. **ඵරිත්‍වා** (මෙත්) පහස මුසුකොට - අරමුණු කොට **විහරති** බඹ විහරණය යැයි සනිටුහන් වූ ඉරියවු පිහිටුවා ගැනීම - විහරණය පවත්වනු ලබයි. **තථා දුතියං** එසේ නැගෙනහිර ආදී දිසාවල යම් එක් දිසාවකට (මෙත) පතුරුවා වාසය කරයි. එපරිදිම, ඒ අතරතුර දෙවන, තෙවන, සිවුවන දිසා යන අරුතයි.
**ඉති උද්ධං** ඒ වචනයෙන්, මත්තෙහි වූ දිසාව යැයි කියන ලදී. අධො තිරියං යට දිසාවටද - හරස් දිසාවටද ඒ ආකාරයෙන් (මෙත) පතුරුවයි. එහි **අධො** යට, **තිරියං** අනුදිසා - මෙසේ සියළු දිසාවලටම අස්මඬලෙහි අසකු මෙන් මෙත් සහගත සිත, **සාරෙතිපි** **පච්චාසාරෙති** මෙපමණකින්, එක් එක් දිසාවන් සීමාව ලෙසින් මෙත් පැතිරවීම දක්වා ඇත. **සබ්බධී** ආදී ලෙසින් සීමාවක් රහිතව දැක්වීමට කියන ලදී. එහි **සබ්බධී** හැමතැනම, **සබ්බත්තකාය** පහත්, මැදහත්, උසස්, මිතුරු, සතුරු, මිතුරු සතුරු නොවූ, හැමදෙනා කෙරෙහිම, මේ වෙනත් කොටසක් යැයි වෙනසක් නොකොට, තමන් හා සමව සළකා යැයි කියන ලදී.
නැතහොත් **සබ්බත්තාය** සියල්ලන් කෙරෙහි මෙත් සිත වැඩීමෙන් බිඳකුදු පිටත අවුල් සහගත බවක් නැති බවද කියන ලදී. **සබ්බාවන්තං** සියළුම දෙනා, සියළුම ජීවීන් කෙරෙහි යොමු වූ අරුතයි. **ලොකං, විපුලෙන** මේ ආදී කොටස් ලෙසින් දැක්වීමෙන් නැවත මෙත් සහගත බව කියන ලදී. යම් ආකාරයකින් හෝ මෙහි හෝ සීමාකොට පැතිරීම මෙන් නැවත එසේ යන වචනයද මේ යන වචනයද නොයොදා ඇත. එබැවින් නැවත මෙත් සහගත සිතිවිලි යැයි කියන ලදී. (අවසන්) නිගමන ලෙසින් එය කියන ලදී. **විපුලෙන** මෙහිද බොහෝ ලෙස (මෙත) පැතිර යන සැටි දතයුතුය. එසේ පැතිරෙන පරාසය ලෙස **මහග්ගතං**, බොහෝ දෙනා අරමුණු කොට එය වඩනා අයුරින් **අප්පමාණං**, තරහ සතුරු බව නැති නිසා **අවෙරං** දොස නැති නිසා **අව්‍යාපජ්ඣං** දුක් නැතැයි කියන ලදී. **කරුණා** ඉහත කී පරිද්දෙනි. ඒ කරුණුවලින් යුතු නිසා තමාම සතුටු වේ. සතුටු පමණින් හෝ **මුදිතා**, **අවෙරා හොන්තු** මේ ආදී ලෙසට තරහ නැතිව, මැදහත් බවට පැමිණීමෙන් **උපෙක්ඛා**.
මෙහි හිතවත් බව පළවන බැවින්, හිතවත් බව එක්තැන් කරන ගතියෙන් හිරිහැර නොකිරීමෙන්, සංවරයෙහි පිහිටීමෙන්, හැමට මනාප බව දක්වන බැවින්, තරහ ගති සමනය වීමෙන්, මෙත් බවෙහි සම්පත් පෙනේ. ආදරය ඇතිවීම (විටෙක) දුකකි. දුක ඉදිරියට පමුණුවන ආකාරයෙන් කරුණාව වේ. (ඒ අනුව) අනුන්ගේ දුක ඉවසන සුළුව, හිංසා කිරීමෙන් තොරව, දුකට පත්වූවන්ගේ අසරණ බව දකිමින් සන්හුන් බව ඇතිවීම එහි සම්පතකි. සෝකය ඇතිවීම ආපදා බවකි. සතුටු බව මුදිතාවේ අන් සැපත දකිනු රිසි වේ. නොකැමැත්ත සිතට වෙහෙස පමුණුවයි. හැමදෙනාගේ දැක්ම හේතුවීම සම්පතකි. නොකැමැත්ත සංසිඳීම සම්පතකි. අත්නොහැරීම විපතකි. සත්වග කෙරෙහි මැදහත් ලෙස පැවැත්ම උපෙක්ඛාය. ඔවුන්ගේ ගති සොබා දැකීමෙන් තරහක්-ගැටීමක් ඇතිකර නොගැනීමත්, කරන කියන කටයුතුවල පලයක් වූ ඔව්හු ඔවුන්ගේ කැමැත්ත සැප ඇත්තෝ හෝ වෙති. දුකින් හෝ මිදෙන්නාහ. ලද සම්පත් හෝ පිරිහීමට පත් නොවන්නාහයි, මෙසේ පවත්නා වූ කරන ලද පරිදි කම්පල දැක්මෙහි පිහිටා, තරහව, ගැටීම සංසිඳීම එහි සම්පතකි. එදිනෙදා ජීවිතය හා බැඳුණු දෙයෙහි මැදහත් නොවීම විපතකි.
**සන්තුට්ඨො හොති** සිවුපසයෙහි (ලද පමණින්) සෑහීමට පත් වෙයි. **ඉතරීතරෙන චීවරෙන** රළු, සියුම්, දළ, සුවපහසු, කල්පවත්නා දිරූ මේ කිනම් ආකාර වූ සිවුරකින්, එමෙන්ම මද හෝ බොහෝකොට හෝ තමන්ට ලැබෙන පරිදි, හැකියාව පරිදි, ගැලපෙන පරිදි යනුවෙනි. පිණ්ඩපාතයෙහි ද මෙසේ සැළකිය යුතු වෙයි. මෙසේ මෙම තුන්ආකාර වූ සතුටට-සෑහීමට පත්වීම සළකා ‘සන්තුට්ඨො හොති’ යැයි කියන ලදී.
මෙසේ සිවුර ගැන දත යුතුය. සිවුරෙහි අදාල සියළු කරුණු (ඛෙත්ත) දතයුතුය. පස් වැකුණු සිවුර ගැන දත යුතුය. සිවුරෙන් සෑහීමට පත්වීම ගැන දතයුතුය. සිවුර හා අදාල වූ ධුතංග දතයුතුය. ‘සිවුර ගැන දතයුතු’ යන්නෙන් කොමු ආදී සය ආකාර සිවුරු, දුකුල වැනි සියුම් රෙදි ආදී සයආකාර වූ සුදුසු සිවුරු යන මෙම දොළොස් ආකාර වූ කැප වූ සිවුරු ගැන දත යුතුය. කුසතණ සිවුරු, පට්ටා කෙඳි සිවුරු, ලෑලි පතුරුවලින් කරන ලද සිවුරු, කෙස්වලින් කරන ලද ඝන-නියද සිවුරු, සම්වලින්, බකමූණු පියාපත්වලින්, ගස් (පොතු) වලින්, වැල්වලින් විසූ, ඉඳුරු වැනි (එරක) ගස්වල කෙඳිවලින්, කෙසෙල්පතින්, උණකොළවලින් වැනි මෙබඳු දෙයින් කළ සිවුරු අකැපය.
‘සිවුරෙහි අදාල කරුණු යනුවෙන් සංඝයා වෙතින් හෝ සමූහයකින් හෝ නෑයන්ගෙන් හෝ මිතුරන්ගෙන් හෝ, තමන් සපයා ගැනීමෙන් හෝ පංසුකූල හෝ මෙසේ සය ආකාරව දතයුතුය. මූලික කරුණු අටක් ගැනද දතයුතුය.
සොහොනක, වෙළෙන්දෙකු, වීදියෙහි, කසළ ගොඩක, රෝහලක, දිය නාන තැනක, තොටුපළක, ගතපච්චාගත, ගින්නෙන් දැවුණු, ගවයන් කාදමන ලද, මීයන් කා දමන ලද, ඇතුලත ඉරුණු, වාටිය ඉරුණු, කොඩි සඳහා වූ, ථූපයෙහි මුදුනෙහි වූ, සමණ සිවුරු මුහුදෙහි (පාවී ආ), අභිෂේකයට අයත්, මහමග තිබූ, සුළඟින් ගසාගෙන ආ, ඉඳු බලයෙන් ලද, දෙවියන් දෙන ලද යන විසිතුන් ආකාරය පංසුකූල යනුවෙන් ගැනේ. (මෙහි) ‘සොත්‍ථියං’ යනු දරු උපතකදී පාවිච්චි වූ රෙදි වේ. ‘ගතපච්චාගත’ යනු මළ සිරුරකට පොරවා සොහොනට ගෙනගොස් ආපසු ගෙනා රෙදිවලින් සකසාගත් සිවුරුය **ධජාහටං** යනු කොඩියක් සේ ඔසවා එතැනින් ගෙනෙන ලද රෙදි, ‘ථූපං’ - තුඹසෙහි පූජාකරන ලද රෙදිය. ‘සාමුද්දියං’ මුහුදුරළින් ගොඩබිමට (වෙරළට) පාවී ආ රෙදි, ‘පථික’ යනු මග යන්නවුන් විසින් සොරුන්ට බියෙන් ගලෙහි එලා පොරවන ලද රෙදි, ‘ඉද්ධිමයං’ යනු ‘එන්න, මහණ’ යැයි පැවිදීමේදී ලබන සිවුර - ඉතිරි කරුණු පැහැදිලිය.
**චීවර සන්තොස** ලෙස විතක්ක, ගමන, පරියෙසන, පටිලාභ, මත්ත පටිග්ගහණ, ලොලුප්ප විවජ්ජන, යථාලාභ, යථාබල, යථා සාරුප්ප, උදක, ධොවන, කරණ, පරිමාණ, සුත්ත, සිබ්බන, රජන, කප්ප, පරිභොග, සන්නිධි, විස්සජ්ජන යැයි විසි ආකාරය. අදාල මහණ විසින්, තෙමසක් එකතැනම වසා, එක් මසක් පමණ (තිබියදී) කල්පනා කිරීම සුදුසුය. ඒ මහණ පවාරණය කොට, චීවර මාසයෙහි පංසුකූලික සිවුරක් සකසයි. අඩමසකින්ම සකසයි. මෙසේ අඩමසක් තිබියදී කල්පනා කිරිම **විතක්ක සන්තොස**යයි. සිවුරු පිණිස යනවිට, ‘කොතැනින් ලබන්නෙම්දැ’යි නොසිතා, කමටහන මුල්කොට ගෙනම යාම **ගමන සන්තොස**යයි. සිවුර සෙවීමේදී යම්කිසි වෙනත් කෙනෙකු සමග නොව, හිරිඔතප් ඇති සිල්වත් මහණකු කැටුව යාම **පරියෙසන සන්තොස**යයි. මෙසේ සොයා ගෙන එන සිවුර දුරදීම දැක, රළු-සියුම් ආදී සේ, එයට මනාප හෝ අමනාප හෝ වන්නේ යැයි නොසිතා ලද පරිදි ඇති කරගන්නා සතුට **පටිලාභ සන්තොස**යයි. මෙසේ ලැබුණු දෙය භාර ගැනීමේ දී ‘මෙපමණ දෙපටක් වන්නේය, මෙපමණ තනිපටක් වන්නේ යැයි, තමන්ට සෑහෙන පමණට සතුටුවීම **මත්ත පටිග්ගහණ සන්තොස**යයි. සිවුර සොයා යාමේදී, ‘කැමති සේ අසවල් ගෙදරින් ලබන්නෙමි’යි නොසිතා ගෙදොර පිළිවෙලින් යාමෙන් **ලොලුප්පවිවජ්ජන සන්තොසය** ලබයි.
දළ වූ, මොළොක් වූ කිසියම් ආකාරයක සිවුරකින් ලැබෙන පමණින් යැපීමට හැකිවීම **යථාලාභ සන්තොස**යයි. තමාගේ (උත්සාහය හෝ) බලය දැන ඒ අනුව යැපිය හැකිනම්, එය යථාබල සන්තොසයයි. (තමා) කැමති දෙය වෙනත් (මහණකට) දී තමන් කිසියම් ආකාරයකින් යැපීම **යථා සාරුප්ප සන්තොස**යයි. කැමති පරිදි ජලය ඇත්තේ කොතැනද? රිසි නොවන පරිදි ජලය ඇත්තේ කොතැනදැයි නොවිමසා කිසියම් ආකාරයකින් ජලයෙන් සේදීම **උදක සන්තොස**යයි. පඬුපැහැ මැටි, ගුරුගල් වන් රතු මැටි, කොළ ආදිය වැටී, පල් වූ අපිරිසිදු වූ ජලය පාවිච්චි නොකිරීම මැනවි, සෝදන විට (ජලය පාදා ගැනීමට) මුගුරු ආදියෙන් නොගසා, අත්වලින් වැඩ (අත එහා මෙහා කරමින් ජලය පාදාගෙන) සේදීම **ධොවන සන්තොස**යයි. එසේම අපිරිසිදු කොළ ඉවතලා (අව්රැසින්) රත්වූ ජලයෙන් සේදීම වටී. මෙසේ සෝදනවිට මෙය රළු (අපහසුය.) මෙය සියුම් (පහසු) යැයි තරහ නොගෙන, සෑහෙන පමණට කටයුතු කිරීම **කරණ සන්තොස**යයි. නාභිය හා දෙදණ වැසෙන පමණ සළකා ගැනීම **පරිමාණ සන්තොස**යයි. සිවුරු සැකසීම පිණිස කැමති නුල් සොයා ගනිමි’යි නොසිතා, වීදිවල හෝ දෙවොල් හෝ ආදී තැනකින් ගෙනැවිත් පාමුල තබන ලද කුමන හෝ නූල් ගෙන එය කිරීම **සුත්ත සන්තොස**යයි.
සිවුර හතරැස් ලෙස මූට්ටු කරන කල්හී සත්වරක්ම ඇඟිලි උපයෝගී කොට ගෙන විදිය යුතුය. මෙසේ කරනවිට යම් මහණකු සහාය නොවේනම්, ඒ මහණට වත් බිඳුමක් නැත. ඇඟිලි තුනකින් පමණ සත්වරක්ද විදිය යුතුය. මෙසේ කරන විට අරියමගට පිළිපන්නෙකු විසින් සහාය විය යුතුය. එසේ නොවේනම් ඒ මහණට වත් බිඳුමක් වේ. මෙය **සිබ්බනසන්තොස**යයි. (පඬු) පෙවීමේදී කළු (පැහැ) දිවුල් අත්තික්කා (කාලකච්ඡක) ආදිය නොගත යුතුය. හෙළ කිහිරි ගස් (පොතු) ආදිය ලබයිද එයින් (පාටින්) පෙවිය යුතුය. එසේ නොලැබුනේ නම්, මිනිසුන් විසින් පොතු ගෙන කැලයෙහි ඉවත දමා ඇති (කොටස්වලින්) මහණුන් ලවා උණුකරවා ඒ ඉවත හළ කහට ගෙන පොවා ගත යුතුය. මෙය **රජන සන්තොස**ය නම් වේ. නිල්, දුඹුරු, කළු, යම්කිසි පැහැයකින්, ඇතු පිටෙහි හිඳිනා තැනැත්තෙකුට පෙනෙන පරිදි කප් බිඳු තැබීම **කප්ප සන්තොස** නම් වේ.
(සිරුරෙහි) ලජ්ජා දනවන තැන් ආවරණය කොට ගැනීමෙන් සුදුසු ලෙස පරිහරණය **පරිභොග සන්තොස** නම් වේ. රෙදිකඩක් ලැබුණද, නූල් හෝ ඉඳිකටුව හෝ (සිවුරු) කටයුතු කරන මහණකු හෝ නොලබන විට (එය) තබාගැනීම සුදුසුය. ඒවා ලැබුනේ නම් එසේ තබා නොගත යුතු සකස් කරන ලද (සිවුර), අතවැසි ගෝල හිමිවරුන්ට දෙනු කැමතිව, ඔවුන් නොසිටීනම් පැමිණෙන තෙක් තබාගැනීම වටී. පැමිණි විගසම ඔවුන්ට දිය යුතුය. දීමට නොහැකි වී නම්, (ඒ ගැන) ඉටාගත යුතුය. වෙනත් සිවුරක් තිබේනම්, ඇතිරීමටවත් ඉටා ගැනීම වටී. එසේ අදිටන් කර නොගැනීම එක්රැස් කරගැනීම වෙයි. අදිටන් කරගත් මහණට එසේ නොවන බව මහාසීව තෙරුන් වහන්සේ කීහ. **සන්නිධිපරිවජ්ජන සන්තොස** නම් මෙයයි. බෙදා දෙනවිට මුහුණ බලා නොදිය යුතුය. සිහිකටයුතු කරුණු මත පිහිටා (දොසක් ඇති නොවන පරිදි) බෙදා දිය යුතුයැයි **විස්සජ්ජන සන්තොස**යයි.
සිවුර හා බැඳුණු ධුතංග නම් පංසුකූලික හා තෙචීවරික අංගයි. මෙසේ සිවුර ගැන සෑහීමකට පත්ව, උතුම් මහරහත් පරපුර වැඩී දියුණු කරමින්, පසේ බුදුරජාණන් වහන්සේ මෙම ධුතාංග දෙක රකිති. මේවා රැකගනිමින් සිවුර ලද පමණට සෑහීමට පත්ව, කෙලෙසුන් නැසූ උතුම් පිළිවෙතින් තුටු වෙති.
**‘වණ්ණවාදී’** යනු එක් මහණක් සතුටට - සෑහීමට පත්වෙයි. එසේ සතුටුවීමේ - සෑහීමට පත්වීමේ අගය නොකියයි. එක් මහණක් එයින් සතුටු වන්නේ නැත. (එහෙත්) එහි ගුණ කියයි. එක් මහණක් සතුටු වන්නේ ද නැත. ගුණ කියන්නේද නැත. එක් මහණක් සතුටටද පත්වෙයි. එහි අගය - ගුණ ද කියයි. පසේ බුදුරජාණන් වහන්සේ එබඳු වෙති. එය පහදා දීමට ඉතරිතර චීවර සන්තුට්ඨියාච වණ්ණවාදී යනුවෙන් කියන ලදී.
**අනෙසනං** පණිවුඩකරුවන් පිටත්කර හැරීම වැනි නොයෙක් ආකාර වූ නුසුදුසු දේ, **අප්පටිරූපං** නොගැළපෙන. **අලද්ධාච** නොලැබ, යම්සේ සිවුරක් නොලැබුණු ඇතැම් මහණක්, ‘කෙසේ සිවුරක් ලබන්නෙම්’දැයි පින්වතුන් සමග එක්ව කුහකකම් කරමින්, තැති ගනිති. ඒ ආසාවෙන් පීඩාවට පත් වෙති. පසේ බුදුරජාණන් වහන්සේ, එය නොලැබුණද මෙසේ පීඩාවට පත් නොවෙති. **ලද්ධාච** දැහැමින් සෙමෙන් ලැබ, **අගථිතො** ලෝභ බැම්ම හැර දමා, **අමුච්ඡිතො** ඉහවහා ගිය තණ්හාවෙන් මුළාවට පත් නොවී, **අනජ්ඣාපන්නො** තණ්හාවෙන් නොමඩනා ලද, වෙළා නොගත්, **ආදීනව දස්සාවී** නොගැළපෙන දෙයෙහිද, සිවුපසය පරිහරණයෙහි ගිජු නොවීමෙහි විපාක දකිමින්, **නිස්සසරණ පඤ්ඤො** හුදෙක්ම සීතල වළකා ගැනීම පිණිස යැයි කියන ලද, සසරින් මිදීම පිණිස (හේතුවේ යැයි) නුවණින් දැන,
**ඉතරීතර චීවර සන්තුට්ඨියා** ලැබෙන ඕනෑම සිවුරකින් සෑහීමේ සතුටට පත්වෙමින්, **නෙවත්තානුක්කංසෙති** මෙහි ඇතැම් මහණක්, ‘මම පංසුකූලික සිවුරු දරමි. මා උපසම්පදා සීමාවේම පංසුකූලිකංගය සමාදන්වන ලදී. ‘මා හා සමාන කවරෙක් ඇත්දැ’යි තමන් හුවා දක්වයි. මෙසේ (පසේ බුදුරජාණන් වහන්සේ) නොහඟිති. **න පරංවම්භෙති** ‘අනෙක් මහණුන් පංසුකූලික නොවෙති හෝ පංසුකූලික සලකුණක්වත් ඒ මහණුන්ට නැතැ’යි, මෙසේ අනුන් හෙළා නොදකී. **යො හි තත්‍ථ දක්ඛො** එසේ සිවුරෙන් සතුටුවීමෙහි අගය දැක්වීමෙහි සමත්, කරුණු දැක්විය හැකි, **අනලසො** නොපසුබටව, අනලස්ව, **සම්පජානො පටිස්සතො** නුවණින් දැනගැනීමද, මනා සිහියෙන්ද යුතු, **අරියවංසෙ ඨිතො** උතුම් බුදු පසේබුදු ආදී පරපුරෙහි පිහිටි,
**ඉතරීතරෙන** පිණ්ඩපාතෙන කිසියම්, ඕනෑම පිඬු පිණිස ලැබෙන අහරකින්, මේ ආකාරයෙන් පිණ්ඩපාතය දතයුතුය. පිණ්ඩපාතයට අදාල කරුණු දතයුතුය. පිණ්ඩපාතයෙන් ලබන සතුට දතයුතුය. පිණ්ඩපාතය හා අදාල ධුතංග සමාදානය දතයුතුය. **පිණ්ඩපාතො** බත්, පිට්ටු, අත්සුණු, මාළු, මස්, කිරි, දීකිරි, එළඟිතෙල්, වෙඬරු, තෙල්, මීපැණි, පැණි, කැඳ (කඩා) යෑයුතු, අනුභව කළයුතු, පානය කළයුතු යන දහසයාකාර වූ පිඬු පිණිස ලබන දේ,
පිණ්ඩපාත වටපිටාව (ඛෙත්ත) සඟ පිරිසට දෙන බත්, උදෙසා දෙන ලද බත්, ආරාධනා, සීට්ටු අනුව, කොටසකට අයත්, පෙහෙවසට අයත්, පිළිවෙළින්, පිටතින් පැමිණීමේදී, ගමෙහිදී, ගිලන් වූ විට, ගිලන් උවටැන් බත්, තනතුරට අදාලව, කුටියෙහි වෙසෙනවිට, කාලසීමාවට අයත්, සහ විහාරයට ගෙනෙන බත් යැයි පිණ්ඩපාත ආහාරය පසළොස් ආකාරය.
**පිණ්ඩපාත සන්තොසො** පිණ්ඩපාත ආහාරයෙහිද (ඉහත සඳහන් පරිදි) විතක්ක, ගමන, පරියෙසන, පටිලාභ, පටිග්ගහණ, මත්ත පටිග්ගහණ, ලොලුප්ප විවජ්ජන, යථාලාභ, යථාබල, යථා සාරුප්ප, උපකාර, පරිමාණ, පරිභෝග සන්නිධි පරිවජ්ජන, විසජ්ජන, සන්තොස යැයි පසළොස් ආකාරය. එහිදී අදාල මහණ මුවදොවා සවස තෙරුන්වහන්සේට උවටැන් කරනවිට පිණ්ඩපාතය සඳහා සමූහයා සමග හෙට කොතැන පිඬු පිණිස හැසිරෙන්නෙමුදැයි හිමියනි, අසවල් ගමෙහිය.’ මෙපමණක් සිතා, ඉන් එහාට කල්පනා නොකළ යුතුයි. විතක්ක මාලකයෙහි තනිව සිටිමින් කල්පනා කළ යුතුය. එතැන් පටන් කල්පනා කරනවිට අරියවංසයෙන් ඉවත්ව පරිබාහිර වෙයි. මෙය **විතක්ක සන්තොස**ය නම් වෙයි. පිඬු පිණිස හැසිරීමේදී කොතැනින් ලබන්නෙම්දැයි නොසිතා, කමටහන් මුල්කොට ගෙනම යා යුතුය. මෙය **ගමන සන්තොස** නම් වේ. පිඬු අහර සොයද්දී, ඒ මේ දේවල් නොගෙන ලජ්ජාවෙන් හා සිල්වත් බවෙන් යුතුව සොයාගත යුතුය. එය **පරියෙසන සන්තොස**යයි. දුරසිටම ගෙනෙනු ලබනු දැක, ‘මෙය කැමති දෙයකි, මෙය අකමැති දෙයකැයි සිතක් උපදවා නොගත යුතුය. මෙය **පටිලාභ සන්තොස**යයි. ‘කැමති මේ දේ ගනිමි, මේ අකැමැති දේ නොගනිමි’ නොසිතා, යැපෙන පමණට යම් කිසිවක් ගතයුතුමය. මෙය **පටිග්ගහණ සන්තොස**යයි.
මෙහිලා දිය යුතු දේ බොහෝ ඇතත්, දීමෙහි කැමති දායකයන් අඩුනම්, දෙන දේ අඩුවෙන් ගතයුතුය. දියයුතු දේවල්ද බොහෝ ඇතත්, දායකයන්ද බොහෝ ඇතත්, දෙනු කැමති දේ පමණ සළකා ගතයුතුය. දිය යුතු දේ අඩුනම්, දායකයන්ද, අඩු නම් දෙනු කැමති දේ අඩුවත් ගත යුතුය. දිය යුතු දේ අඩුනම්, දායකයන් බොහෝ නම්, දෙනු කැමති දේ පමණ අනුව ගතයුතුය. පිළිගැනීමේදී පමණ නොදැනීම නිසා මිනිසුන්ගේ පැහැදීම නැතිවෙයි. සැදැහැයෙන් දෙන දේ වෙනස් වෙයි. සසුනට උදව් නොකරයි. වැදූ මවගේද සිත් ගැනීමට නොහැකි යයි මෙසේ පමණ දැනගෙනම පිළිගත යුතුය. **මන්ත පටිග්ගහණ සන්තොසය** මෙයයි. පවුල් කොටසක් අතරට (පමණක්) නොගොස්, ගෙවල් පිළිවෙළින් යා යුතු බව **ලොලුප්ප විවජ්ජන සන්තොසය**යි. **යථාලාභ සන්තොස**ය පිළිබඳ කරුණු, සිවුරු ගැන සඳහන් වූ අයුරිනි.
පිඬු අහර වළඳා, මහණදම් මැනවින් රැකගනිමි’යි උපකාර දැන වැළඳීම **උපකාර සන්තොසය**යි. පාත්‍රය පුරවා ගෙනෙන ලද විට පිළිනොගත යුතුය. උපසපන් නොවූ මහණුන් වෙතොත්, ඒ මහණුන්ට පිළිගැන්වවිය යුතුය. එසේ නොමැතිනම්, ඉවත යවා, පිළිගන්නා පමණට ගත යුතුය. **පරිමාණ සන්තොසය** නම් මෙයයි. (මෙම ආහාරය) කුසගින්න දුරුකර ගැනීම මිස, සසරින් නිදහස් වීමට නොවේ යැයි (සළකා) අනුභව කිරීම **පරිභොග සන්තොසය**යි. ගොඩගසාගෙන, ගොඩගසාගෙන’ (නිදහිත්‍වා) එකතුවන ලෙසට ආහාර නොවැළඳිය යුතුය. මේ සන්නිධි **පරිවජ්ජන සන්තොසය**යි. මුහුණ නොබලා සිහිකටයුතු කරුණු මත පිහිටා (පිරිකර ආදිය) බෙදා දිය යුතුය. මේ **විස්සජ්ජන සන්තොසය**යි.
පිණ්ඩපාතිතංග, සපදාන චාරිකාංග. එකාසනිකංග, පත්ත පිණ්ඩිකංග, ඛලුපච්ඡාභත්තිකංග යන ධුතංග පහ පිණ්ඩපාතය හා බැඳී ඇත. මෙසේ පිණ්ඩපාතයෙහි සතුටින් යුතුව උතුම් බුදු මහරහත් වත් පුරමින් පසේ බුදුවරයාණන් වහන්සේ මෙම ධුතංග පහ රකිති. මේවා රැකගනිමින් පිණ්ඩපාත සන්තොස අරිය පිළිවෙතින් සතුටු වෙති. **වණ්ණවාදී** කලින් කියා ඇති පරිදි දතයුතුය.
**සෙනාසනෙන** මෙහිදී සෙනසුන් ගැන දතයුතුය. සෙනාසන (ඛෙත්තං) වටපිටාව දතයුතුය. සෙනාසන සන්තොසය දැනගත යුතුය. සෙනසුන් හා අදාල ධුතංග දතයුතුය. සෙනාසන යනු ඇඳ, පුටුව, මෙට්ටය, කොට්ටය, විහාරය, ගුරුළු පියාපත් වැනි වහල ඇති ගෙය, පහය, මහල් පහය, ගුහා, ලෙණ, මැස්ස, රවුම් සාලාව, උණපඳුර, රුක්මල වැනි යම් තැනකට මහණුන් පැමිණෙත්ද, මෙම සෙනසුන් පහළොවකි.
**සෙනාසන** **ඛෙත්තං** සංඝයාගෙන් හෝ, සමූහයකින් හෝ, නෑයන්ගෙන් හෝ, මිතුරකුගෙන් හෝ, තම ධනයෙන් හෝ පස් ගොඩගැසුණු තැනක් යන සයාකාර වූ (සෙනසුන් සකස්වන) තැන්.
**සෙනාසන සන්තොසො** සෙනසුන් ගැන ද විතක්ක සන්තොස ආදී පසළොස් ආකාර සෑහීමට - සතුටට පත්වීම, ඒවා පිණ්ඩපාතයෙහි කී පරිදි දතයුතුය. ආරඤ්ඤක, රුක්ඛමූලික, අබ්භොකාසික, සොසානික, යථා සන්‍ථතික යන ධුතාංග පහ සෙනසුන් හා බැඳේ. මෙසේ සෙනාසන සන්තොසයෙන් උතුම් බුදු මහරහත් වත් පුරවමින් පසේ බුදුරජාණන් වහන්සේ මෙම ධුතංග පහ රකිති. මේවා රකිමින් සෙනාසන සන්තොස මහ අරිය වංසයෙන් සතුටු වෙති.
මෙසේ ගරු කටයුතු, දම්සෙනෙවි සැරියුත් තෙරුන් වහන්සේ, පොළොව දිගහරින්නාක් මෙන්, මුහුදුකුස පුරවන්නාක් මෙන්, අහසෙහි පතුරුවන්නාක් මෙන් ද පළමුව සිවුරු සතුට - සෑහීමට පත්වීමේ අරියවංස පිළිවෙත කියා සඳ නැගිටුවන්නාක් මෙන්, හිරු ඉක්මවා යන්නා සේ, දෙවනුව පිණ්ඩපාතයෙන් සෑහීමට පත්වීමේ අරියවංස පිළිවෙත කියා, මහමෙර ඔසවන්නාක් මෙන් තෙවනුව සෙනසුන්හි සෑහීමට පත්වීමේ අරියවංස පිළිවෙත කියා, දැන් ගිලාන පච්චය සන්තොස අරියවංස පිළිවෙත කීමට’ ලැබෙන පරිදි කුදුමහත් ගිලන්පස බෙහෙත් පිරිකරවලින් සතුටු වේයැයි ආදී ලෙසින් කීහ. එය පිඬු පිණිස ගිය පරිදිමය. එහිද ලාභ, බල, සුදුසු ආකාර සන්තොසය පරිදි සතුටුවිය යුතුය. භාවනාවට අදාල අරියවංස පිළිවෙත මෙහි නොදැක්විණි. නෙසජ්ජිකාංගය (නොනිදා හිඳගැනීම පමණක්) ධුතාංගය භාවනාවට අදාල පිළිවෙත හා යෙදේ. මෙසේද කියන ලදී.
‘සෙනාසන පිළිබඳව පහක් ද, ආහාර ඇසුරුකොට පහක් ද උත්සාහයට අදාලව එකක් ද සිවුර අදාලව දෙකක් ද ලෙසිනි.
**පොරාණෙ අග්ගඤ්ඤෙ අරියවංසෙ ඨිතො** මෙහි **පොරාණෙ** මෑතකදී සිදුනොවූ, **අග්ගඤ්ඤෙ** උසස් යයි දතයුතු, **අරියවංසෙ** උතුම් පරපුරෙහි, යම්සේ කැත්කුලය, බමුණු කුලය, වෙළඳ කුලය, සුද්ද කුලය, මහණ කුලය, රජ කුලය මෙන්ම මේ අටවන අරිය - උතුම් කුලය, උතුම් පෙළ, උතුම් පරම්පරාව නම් වෙයි. මුල් සුවඳ ජාති අතර, කළුවැල් සුවඳ වටිනාකම වැඩියයි කියනු ලබන්නා සේ, ඒ පරම්පරා අතර මෙම අරිය පරපුරේ අගය කෙසේද? බුදුවරුද පසේ බුදුවරුද තථාගත සවුවෝද අරිය යනුවෙන් හඳුන්වති. එම උතුමන්ගේ පරපුර අරියවංසයයි. මීට පෙර, අසංඛෙය්‍ය හතරකුත්, කප් සියදහසකට මත්තෙහි තණ්හංකර, මෙධංකර, සරණංකර, දීපංකර යන සිවු බුදුවරු උපන්හ. අරිය නම් වූ උන්වහන්සේලාගේ පරපුර අරියවංසයයි. ඒ බුදුවරුන්ගේ පිරිනිවනින් පසු, අසංඛෙය්‍යයක් ඉක්මවා කොණ්ඩඤ්ඤ නම් බුදුරජාණන් වහන්සේ උපන්හ. එම............ මෙම කපෙහි කකුසඳ, කෝණාගමන, කස්සප, අපගේ භගවත් ගෝතම යන සිවු බුදුවරු උපන්හ. ඒ බුදුවරුන්ගේ පරපුර අරියවංසයයි. තවද අතීත-අනාගත-වත්මන් සියළු බුදු-පසේබුදු-මහරහත් බුදු සව්වන්ගේ උතුම් පරපුර අරියවංසයයි. ඒ උතුම් පරපුරෙහි **ඨිතො** පිහිටියේ, ඉතිරි කරුණු කියා ඇති පරිදි දතයුතුය.
නවවන (ගාථාව) පිළිබඳ මේ කරුණු අදහස් වේ. **දුස්සංගහා පබ්බජිතාපි එතො** ඇතැම් කෙනෙකු තදින් සතුටට-සෑහීමට පත් නොවී, එසේ ඒ ආකාරයට හෝ, මේ අයුරින්, **අථො** **ගහට්ඨා ඝරමාවසන්තා** මම එයට එසේ සෑහීමකට පත් නොවන බව පිළිකුල් කරමින්, විදසුන් වඩා අවබෝධ කළෙමි.
නිද්දෙසයෙහි, **අනස්සවා** වචන නො අසා, **අවචනකරා** අකීකරු **පටිලොම වුත්තිනො** විරුදු ලෙස කතාකරන ගති ඇති, පිළිමල්ව පවතීය යන අදහසයි. **අඤ්ඤෙනෙව මුඛං කරොති** අවවාද කරන දායකයන් දැක මුව හකුළාගෙන වෙනත් පැත්තක් බලයි. **අව්‍යාවටො **හුත්‍වා අනපෙක්ඛා නොඇලීව
දසවන (ගාථාවෙහි) **වොරොපයිත්‍වාන** ඉවත්කොට, **ගිහිව්‍යඤ්ජනානි** කෙස් රැවුල්, සුදුවතින් අලංකාරව, මල් සුවඳ විලවුන්. බිරිය, දූපුතුන්, දාසි දාසයන් වැනි ගිහිගෙයි විසීමේදී ඒ බව හඳුනාගන්නා දේවල්, එහෙයින් ගිහි ව්‍යඤ්ජන යැයි කියනු ලැබේ. **සංසීන පත්තො** වැටුණු කොළ **ජෙත්‍වාන** මග නුවණින් සිඳ දමා, **වීරො** ඒ මග සඳහා උත්සාහයෙන් යුත්, **ගිහි බන්‍ධනානි** කාම බැඳීම්, කාමයන් වූ කලී ගිහියන්ගේ බැඳුම් යැයි මේ එහි වචනවල අරුතයි.
එයින් අදහස් වන්නේ මෙයයි. ‘අහා! මම ද ඒකාන්තයෙන් ඒ ගිහි සළකුණු ඉවත ලා, බිම වැටුණු (කොබෝලීල) කොළයක් මෙන්, **යථා කොවිළාරො වන්නෙමි’** මෙසේ සිතමින් විදසුන් වඩා අවබෝධ කළෙමි. ඉතිරි කරුණු පෙර කී අයුරින් දතයුතුය.
නිද්දෙසයෙහි **සාරාසනඤ්ච** යහපත් ආසනයක්, **සිනානි** ගැලුණු **සංසිනානි** වැටුණු. **පතිතානි** නටුවෙන් ගිලිහුණු, **පරිපතානි** බිම වැටුණු.
දෙවන කොටසෙහි පළමු ගාථා දෙකෙහි **නිපකං** සොබාවයෙන්ම පිහිටි හැකියාව, කසිණ පිරියම් ආදී යහපත් දෙයෙහි දැනුම් තේරුම් ලද, **සාධුවිහාරිං** දැහැනින් හෝ පලසමවතින් යුතු, **ධීරං** නුවණැති, එහි නිපක යන්නෙන් නැණවත් බව අරුත් සේ කියා ඇත. මෙහිදී නුවණැති බවම අදහසයි. **ඨිති** නම් ලිහිල් නොවූ උත්සාහයයි. සම් ද නහර (.........කැමති වුවත් (කාමං තතො ච නහාරුචා) මෙසේ පවත්නා වූ උත්සාහයට සමාන වචනයකි. තවද පවට නින්දා කළ යන අදහසින් ධීර නම් වේ. **රාජාව** **රට්ඨං විජිතං පහාය** යම්සේ සතුරු රජු තම පාලනය කරන රටට අයහපතක් පැමිණේ යැයි දැන, රජකම හැරදමා තනිව හැසිරේද, එසේම (කරුණු දැනුම් තේරුම් නැති) තම සහාය පිරිස හැරදමා තනිව හැසිරෙයි. මෙයද එහි අරුතයි. ඉතිරි කරුණු කියා ඇති පරිදි දැනගැනීමට හැකිවෙතැයි විස්තර නොකරන ලදී.
තුන්වන (ගාථාවෙහි) වචනවල අරුත් (කලින් කියා ඇති බැවින්) පැහැදිලිය. **සහාය** **සම්පදං** හුදෙක්ම සීලාදී ගුණ සමූහයෙන් යුතු රහත් ඵලයට පැමිණි උතුමන්ගේ සහායම මෙහිලා දතයුතුය. මෙය එහි විස්තරයයි. මේ කියන ලද සහායකයකු ලැබීම **අද්ධා පසංසාම** ඒකාන්තයෙන්ම තුති කළ යුතුය. අගය කළ යුතු යැයි කියන ලදී. ඒ කෙසේද? **සෙට්ඨා** **සමා** **සෙවිතබ්බා සහායා** කවර හෙයින්ද? තමා කෙරෙහි සීලාදී උතුම් ගුණදහම් (කලින් නොතිබුණද) උසස් කෙනෙකු ඇසුරු කරනවිට දැන් ඇති වූ ගුණදහම්, වැඩි දියුණුවට - මහත් බවට පැමිණේද, තමා හා සමාන සහායකයකු ඇසුරු කරනවිට, එකිනෙකා කෙරෙහි කතාකොට සැක දුරුකර ගැනීමෙන් ගුණදහම් නොපිරිහේ. එබඳු උසස් හෝ සමාන සහායකයකු ලැබුවද නොලැබුවද කුහක - වැරදි දිවිපැවැත්ම හැරදමා - දැහැමින් සෙමින් ලැබෙන ආහාර අනුභව කරමින්, එහි නොසතුටක්, තරහක් ඇතිකර නොගනිමින් නිවැරදි ආහාර ලබන්නෙකු හෙවත් ‘අනවජ්ජභොජීව’ හිත වැඩ කැමති කුලපුතකුව තනිව හැසිරෙන කඟවේණකු මෙන් වන්නේය. මම ද එසේ හැසිරෙමින් මේ උතුම් අවබෝධය ලැබුවෙමි. නිද්දේසයෙහි කියා ඇති පරිදිය.
සතරවන (ගාථාවෙහි) **දිස්වා** බලා, **සුවණ්ණස්ස** රත්රන්වල, ‘වලයානි’ යනු අතිරේක වචනයකි. ඉතිරි පාඨයෙහි මේ අරුතමයි. **පභස්සරා** පැහැපත් වූ දීප්තිමත් යැයි කියන ලදී. ඉතිරි කරුණු පැහැදිලිය. මේ දැක්වෙන අදහසයි. අතෙහි රන්වළලු දැක, සමූහයක් ලෙස එක්වූ විට, හඬ නැගීමත්, තනි වළල්ලක් (අතෙහි දැමුවිට) හඬක් නොවීමත් සිතමින්, (සමූහයක්ව සිටීමේදී ඇතිවන ගැටුම) විදසුන් වඩා අවබෝධ කළෙමි. ඉතිරි කරුණු කලින් සඳහන් වූ පරිදිය. නිද්දෙසයෙහි, නූපුරානි වළලු. ‘නියුරානි’ යැයි ඇතැමෙක් කියති. ඝට්ටෙන්ති එකක් අනික හා ගැටේ. හැපේ.
පස්වෙනි ගාථාවේ වචන තේරුම් කලින් කියා ඇති පරිදිය. මේ එහි අදහසයි. **දුතියෙන** දෙවැන්නකු සේ ඒ කුමාරයා සමග විසීමෙන් සීතල උණුසුම දැනෙන බව කියනවිට ඒ ගැන හැඟවීමේදී මම **වාචාභිලාපො** එහි සෙනෙහස ලෙසින්, **අභිසජ්ජනා** හටගත්, මම මොහු අත්හැර නොදමන්නේ නම්, නැවතද එසේම වෙයි. දැන් මෙසේ දෙවැන්නකු සහ, **මමස්ස වාචාභිලාපො අභිසජ්ජනා** එය දෙදෙනාටම සිතෙහි උසස් බවක් ලබාගැනීමට අනතුරුදායක වෙයි. **එතං භයං ආයතිං පෙක්ඛමානො** එය හැරදමා, නුවණ මෙහෙයා පසේබුදුබව අවබෝධ කළෙමි. ඉතිරි කරුණු කලින් කියා ඇති පරිදිය.
හයවෙනි ගාථාවෙහි **කාමා** යනු දෙආකාරය. වත්‍ථුකාම සහ කිලෙසකාම යනුවෙනි. වත්‍ථුකාම යනු කැමැත්ත ඇතිකරවන, සතුට දනවන රූප ආදියයි. **කිලෙසකාමා** යනු ඡන්‍ද ආදී රාගයට අදාල සියළුම කොටස්ය. මෙහි අදහස් කරන්නේ වත්‍ථුකාමයයි. රූප ආදී නොයෙක් ආකාර ලෙසින් **චිත්‍රා** වේ. ලෝකයට අයත් (එදිනෙදා ජීවිතයට) රසවිඳින - ආස්වාදය. ලබන අදහසින් **මධුරා** වේ. නුවණ මඳ, කෙලෙස් වසගවන, ජනතාව සිත් ඇලෙන සුළු බැවින් **මනොරමා** වේ. **විරූප රූපෙන** විරූප වූ රූපයෙන්, නොයෙක් ආකාරව යැයි කියන ලදී. ඒවා රූප විලාසයෙන් විසිතුරුය. රූප ආදියද නිල් පැහැයෙන් නොයෙක් ආකාරය. එසේ නොයෙක් ආකාරයෙන් ඒ ඒ වින්දන පෙන්වා **මථෙන්ති චිත්තං** (සිත වසඟ කරගෙන) පැවිද්දෙහි නතුවීමට ඉඩ නොදෙයි. ඉතිරි කරුණු පැහැදිලිය. ඒ (කරුණුවලට අදාලව) නිගමනයද දෙවන-තුන්වන පදවලට ගලපා මුල් ගාථා අනුව පෙර කියා ඇති පරිදි දතයුතුය.
**කාමගුණ** කැමති කරවන අරුතින් කාමා, බැඳීම් අරුතින් ගුණා ‘මහණෙනි, අළුත් රෙද්දෙන් දෙපට සිවුරක් අනුදනිමි ‘අනුජානාමි භික්ඛවේ අහතානං වත්‍ථානං ද්විගුණං සංඝාටිං’ - මෙහි ගුණ අරුතිනි. කාලය ඉකුත් වෙයි. රෑ ගෙවෙයි. කෙමෙන් වයසේ ගති සොබාව අත්හැර යයි. ‘අච්චෙන්ති කාලා, තරයන්ති රත්තිසො වයො ගුණ අනුපුබ්බං ජහන්ති’ මෙහි සමූහ අරුතිනි. ‘සිය ගුණයකින් දීමෙන් බලාපොරොත්තු විය යුතුය’ සතගුණ දක්ඛිණ පාටිකංඛි තබ්බා - මෙහි ආනිසංස අරුතිනි. ‘බඩවැල, කුඩා බඩවැල’ - ‘අන්ත අන්තගුණං’ නොයෙක් ආකාර මල්(දම්) සකස් කරන්නේය. කයිරා මාලා ගුණෙ බහූ මෙහි බැඳීම් (එකට ගොනු කරන) අරුතිනි. කාමගුණ යයි මෙහි ගුණ යෙදී ඇත්තේ එම අරුතිනි. එහෙයින් බැඳීම් අරුතින් ගුණ යැයි කියන ලදී. බන්‍ධනත්‍ථ‍ෙන ගුණ’ **චතූති** **විඤ්ඤෙය්‍යා** ඇසින් (හඳුනාගෙන) දැකිය යුතුය. මේ ආකාරයෙන් කනින් (හඬ) හඳුනාගැනීම ආදියෙහි අරුත් දතයුතුය. **ඉට්ඨා** අදහස් කොට හෝ, මට ලැබේවා. අයත් වේවා! ලෙසට සිත්ගත් මනාප වූ අරමුණු ඇතිව යන අරුතයි. **කන්තා** සිත් අලවන, කමනීය. **මනාපා** මන වඩන්නා වූ, **පියරූපා** කැමති බව වඩන, **කාමූපසංහිතා** අරමුණු කොට ඉපදෙනු ලබන කැමැත්ත ඇති බැවින්, ආසා කරන ගතියෙන් යුතු, **රජනීයා** රාගී බව වඩවන ඇලීම් සහගත වූ,
**යදි මුද්දාය** ආදී තැන්වල **මුද්දා** යනු ඇඟිලි පුරුකෙහි සලකුණක් තැබූ අත් මුදු, **ගණනා** වැඩි ගණනින් **සංඛානං** යම් කෙතක් දෙස බලා, අනුමාන ගණනින් මෙහි මෙපමණ වී ඇත. ගස දෙස බලා මෙහි මෙපමණ ගෙඩි ඇත. අහස බලා මේ අහසෙහි මෙපමණ කුරුල්ලන් ඇත්තාහයි දැනගනිති. **කසි** ගොවිතැන. **වණිජ්ජා** ජලය හා බැඳි වෙළඳාම්, ගොඩබිම අදාල වෙළඳාම් කටයුතු. **ගොරක්ඛං** තමන්ගේ හෝ අනුන්ගේ ගවයන් රැකබලා. පස්ගෝරස විකිණීමෙන් ජීවත්වීම, **ඉස්සත්‍ථො** ආයුධ ගෙන උවටැන් කටයුතු (සේවා) සඳහා කියනු ලැබේ. (රැකවරණ සැලසීම) රාජපොරිස ආයුධ රහිතව රාජකාරි සේවා සැපයීම, **සිප්පඤ්ඤතරං** ඇත්, අස් ආදී වෙනත් ඉතිරි (සේවා) කටයුතු,
**සීතස්ස පූරක්ඛතො** ඊතලයේ ඉලක්කය මෙන්, සීතලට මුහුණ දෙමින්, සීතලෙන් පීඩා ලබන යන තේරුමයි. උණුසුම ගැනද මෙසේමය. **ඩංස** පිඟුවන් පැහැති ඇටමැස්සන් කොටසකි. **මකසා** සියළුම මැස්සන්, සිරිංසපා දික්වූ බඩගා යන සතුන්, **රිස්සමානො** පෙළනු ලබන, හප්පනු ලබන, ගැටෙනු ලබන, **මීයමානො** මැරෙමින් **අයං** **භික්ඛවෙ** ‘මහණෙනි, මොහු සලකුණු දැක්වීම වැනි දෙයකින් ජීවිකාව ගෙනයමින්. සීතල හේතුකොට රෝග වැළඳී, **කාමානං ආදීනවො** කාමයන්හී උවදුරු, අනතුරු යන තේරුමයි. **සංදිට්ඨිකො** වෙන් වෙන්ව තමන්ම දැකිය යුතු, **දුක්ඛක්ඛන්‍ධො** දුක්රැස **කාමහෙතු** කාමය හේතුකොට ඇතිවන, මුල්වීමේ අරුතින් කාමය මූලික වේ. **කාම නිදානො** කාම නිදානං යැයි ලිඟු පෙරළියෙන් කියන ලදී. කරුණු හේතුකොට සිදුවන තේරුමෙන් **කාමාධිකරණෙ** ලිඟු පෙරළියෙන් කාමාධිකරණං යැයි කියන ලදී. **කාමානමෙව** **හෙතු** මේ නිසි වදනයි. කාමය හේතුවෙන්ම උපදින්නේම යැයි අරුතයි.
**උට්ඨහතො** දිවි පැවැත්ම හේතුවෙන් නැගී සිටින්නාට, **ඝටතො** ඒ උත්සාහය පෙරත්, පසුවත් යොදවමින්, **වායමතො** උත්සාහය දැඩිව ගෙන යනවිට, **නාභිනිප්පජ්ජන්ති** මැනවින් සම්පාදනය නොවෙති. අතට නොගනිති. (ආදායමක් නොලබයි.) **සොචති** සිතෙහි උපන් බලවත් සොවින්ම කණගාටු වෙයි. **කිලමති** කයෙහි හටගත් දුකෙන් වෙහෙසට පත්වෙයි. **පරිදෙවති** වචනයෙන් හඬ නගී. (දුක කියමින් හඬයි) **උරත්තාළිං** ලයෙහි අත්ගසා හඬයි. **කන්‍දති** හඬයි. **සම්මොහං ආපජ්ජති** සිහි නැති වූ කලක මෙන් මුළාවට පත් වෙයි. **මොඝං** හිස්, අඵලො පල රහිත,
**ආරක්ඛාධිකරණං** රැක ගැනීමට කරුණු **කින්ති** කිනම් ආකාරයකින්, **යම්පි** **මෙ** මා විසින් ගොවිතැන් ආදිය කොට උපදවා ගන්නා ලද යම් ධනයක් වීද, **තම්පි නො නත්‍ථි** අපට එයද දැන් නැත. ‘මහණෙනි, නැවතද කාමය හේතුකොට...... ආදී ලෙස කරුණු පහදමින්ම එහි ආදීනව දක්වති.
එහි **කාමහෙතු** කාමය නිසා **රාජානොපි** **රාජූහි විවදන්ති** අරුත, **කාමනිදානං** භාව නපුංසක පදයයි. කාමය මුල්කොට විවාද කරති. **කාමාධිකරණං** භාව නපුංසක පදයකි. කාමයෙහි කරුණු සළකා විවාද කරති. **කාමානමෙව හෙතු** ගම් නියම්ගම් සෙන්පති පුරෝහිත තනතුරු ආදියට කැමැත්තම මුල්කොට විවාද කරති. **උපක්කමන්ති** පහර දෙති.
**අසිචම්මං** කඩුවලින්ද පලිහ ආදියෙන්ද,
**ධනුකලාපං** **සන්නයහිත්‍වා** දුන්න ගෙන, කොපුවෙහි ඊතල යොදාගෙන, **උභතො බ්‍යූළහන්ති** දෙපසකට රැස්වී, (දෙපිරිසක්ව) **පක්ඛන්‍දති** පිවිසෙති. **උසුසු** ඊතලවලින් **විජ්ජො** **තලන්තෙසු** එහා මෙහා හසුරුවන කල්හී, **තෙතත්‍ථා** ඔව්හු එම සටනෙහිදී,
**අද්දාවලෙපන උපකාරියො** මෙහිදී මිනිස්සු පවුරු පාදයෙහි (අත්තිවාරමෙහි) අස්කර සලකුණක් සේ ගඩොල් එක්රැස් කොට, මතුපිට සුදු පැහැයෙන් ආලේප කරති. මෙසේ කරන ලද පවුරුපාදය ‘උපකාරිය’ යැයි කියනු ලැබේ. එයට තෙත සහිත වූ මඩ වත්කරන ලදුව අද්දාවලේපන නම් වේ. **පක්ඛන්‍දන්ති** එහි යටින් සිටුවන ලද ගස්උල් ආදිය ඇනෙන ලෙස ලිස්සන ගතිය නිසා නැගීමට නොහැකිව එහා මෙහා දුවන්නේ **පක්කමෙට්ඨියා** කකාරන ලද ගොමවලින් **අහිවග්ගෙන** සියක් දැතිවලින්, එය දැති අටක් ආකාරව සකසා ඇත. ‘නගර දොරටුව බිඳ පිවිසෙන (සතුරන්) පැමිණිවිට, දොරටුව මුදුන්හි සිටියෝ ඒ බලවත් ‘අභිවග්ග නම් (රැකවල් සඳහා වූ) උපකරණය මගින් **ඔමද්දන්ති** (මඩිති).
**සන්‍ධිම්පි ඡින්‍දන්ති** ගෙවල බිත්ති මුළු සිඳිති. **නිල්ලොපං** ගමට පහර දී මහා පැහැර ගැනීමක් (මංකොල්ල) කති. **එකගාරිකං** පණහක් හා හැටක් පමණ පිරිවරා ජීවත්ව සිටිද්දීම අල්ලාගෙන, ධනය (බලාත්කාරයෙන්) ලබාගනිති. **පරිපන්‍ථෙපි තිට්ඨන්ති** මංපැහැරීම් කරති. **අද්ධදණ්ඩෙන** පොලුවලින්, ඉතිරි කරුණු පැහැදිලිය.
සත්වන (ගාථාවෙහි) එයි යනු **ඊති** වැනසීම පමුණුවන, පිටත (තමාට) පැමිණෙන, අයහපතට හේතුවන දේවලට සමාන වචනයකි. එහෙයින් නොයෙක් ලෙසින් කැමැත්ත ඇතිකරවන කාමයද, එසේ නොයෙක් විපත් ලඟා කරවන - දැඩිසේ එක්රැස් වන අදහසින්ද ඊති නම් වේ. සැරව ආදී අපිරිසිදු දේ ගෙඩියෙන් වැගිරෙයි. ඉදිමුණු ගති මේරූ බවට පත්ව (සිරුරේ) බිඳී ගියා සේ වෙයි. එහෙයින් කෙලෙස් නමැති අපිරිසිදු වැගිරෙන දෙයින් හටගත් ජරා නම් වූ කැඩී බිඳී ගිය තැන්වලින් ඉදිමුණු-ඉල්පුණු ගතියෙන්ද, (අඟ පසඟ නියම ලෙසින් නොපවත්නා හෙයින්) **ගණ්ඩො** වෙයි. උපදවනු. හටගනු ලබන්නේ **උපද්දවො** අයහපත ගෙනදෙමින්, තදින් පීඩා පමුණුවමින් යන තේරුමයි. රජ අණින් (අධිකරණයෙන් ලබන දඬුවම් ආදියට සමාන වදනකි. එහෙයින් කැමැත්ත නිසා උදාකරන ලදුව (කලින්) නොවිඳිනා ලද දරුණු විපත්වලට - සියළුම උවදුරුවලට හේතුවන අයුරින් උපද්දවො නම් වේ. එහෙයින් කෙලෙස්වලින් රෝගී බවට පත් කරමින්, ‘සීලය’ යැයි කියනු ලබන නිරෝගී සුවතාව උදුරා ගනී. මුළුමනින්ම කෙලෙස්වලින් රෝගී බවට පත් කරයි. එහෙයින් නිරෝගී බව පැහැර ගන්නා අරුතින් **රොගො** ඇතුලතට යාමෙන් (සම් මස්) පසාරු කරගෙන යාමෙන් ඇතුලතින් පැටලී, ඉවතට ඇද ගැනීමට නොහැකි අයුරින් **සල්ලං** නම් වේ. මෙලොව පරලොව බිය ගෙනදෙන හෙයින් **භයං** වෙයි. එය මට - **මෙතං**, ඉතිරි කරුණු පැහැදිලිය. නිගමනයද කලින් කියා ඇති පරිදි දතයුතුය.
**කාමරාගරත්තායං** කාමය නැමති රාගයෙන් දැඩි ලෙස රත් වූ තැනැත්තා ඡන්‍දරාග **විනිබද්ධො** ඡන්‍ද රාගයෙන්, ආදර සෙනෙහසින් **දිට්ඨධම්මිකාපි** **ගබ්භා** මේ ජීවිතයෙහි දැන් පවත්නා ආයතන හය නම් වූ ගැබෙහි, පරලොවදී ද ආයතන හය නම් වූ ගැබෙහි (සසර යළි උපතක් ලබන බව **න පරිමුච්චති** මිදීමට නොහැකි වෙයි. **ඔතිණ්ණො සාතරූපෙන** මිහිරි ලෙසින් රාගයට බැස, එයින් මිරිකී **පලිපථං** කාම මඩෙහි, **දුග්ගං** වැරදි ලෙස ගමන් කරයි.
අටවන (ගාථාවෙහි) **සීතං** යනු දෙආකාරය. (සිරුර) ඇතුලත ධාතු කොටස් සමව නොපැවතීමෙන්, (කිපීමෙන්) සහ බාහිර (සොබා දහම හා බැඳුණු) ධාතු කොටස්වල සමතාව බිඳීමෙන්, එසේම **උණ්හං ඩංසා** පිඟුවන් පැහැති මැස්සන් කොටසකි. **සිරිංසපා** දික්වූ බඩගා යන ඇතැම් සතුන්, ඉතිරි කරුණු පැහැදිලිය. නිගමනයද මුලින් කී අයුරු දතයුතුය.
නවවන (ගාථාවෙහි) වචන අරුත් පැහැදිලිය. මේ එයින් අදහස් වන කරුණු විස්තර කිරීමයි. එය යෙදෙන ආකාරයෙන් මිස, අසා ඇති අයුරින් නොවේ. මේ ඇතා මිනිසුන් කැමති වන පරිදි හික්මීමෙන්, දැවුණු බැවින් නැවත නොදැමුණු බවට නොපැමිණෙන්නා සේද, මහත් සිරුරක් ඇති බැවින්ද **නාගො** වේ. එසේම මමත් බුද්ධාදී උතුමන් කැමති වන සීලයෙහි මැනවින් හික්මී, (සිත) දමනය කොට, නැවත නොදැමුණු කෙනෙක් නොවී, අයහපත් වැරදි, අපරාධ නොකොට, නැවත ගැහැණියකව නොඉපදීමෙන් ද, ගුණයෙන් මහත් වූ සිරුරකින් යුතුව **නාගො** නමින් හඳුන්වන්නෙක් වන්නෙම්ද? යම්ලෙසකින් **යූථානි විවජ්ජෙත්‍වා** තනිව හැසිරෙන සුවයෙන්, **යථාභිරත්තං** වෙසෙමි. අරඤ්ඤෙ තනිව හැසිරෙන කඟවේණකු මෙන් මම ද මේ පිරිවර හැරදමා, ඇළුම් කරන එකම සුවය වූ දැහැන් සුවයෙන් කැලයෙහි වෙසෙම්ද? යම් තරමකින් කැලයෙහි විසීම සුවදායී නම්, ඒ තරමටම දැහැන්සුවය (අගය කරමි.) එසේ කැමතිතාක් කල් තනිව හැසිරෙන කඟවේණකු මෙන් කැලයෙහි වෙසෙමි යන අදහසයි. මනාව පිහිටි කඳක් ඇති බැවින් **සඤ්ජාතක්ඛන්‍ධො** කවදානම් මමත්, මෙසේ මැනවින් හික්මුණු සිල් සමූහයෙන් වඩනා ලද කඳකින් (සිරුරකින් යුතු වෙම්ද, යම් ආකාරයෙන් පියුමක් හා සමාන (පැහැ) සිරුරක් ඇති හෝ පියුම් කුලයෙහි උපන් බැවින් හෝ **පදුමී** කවදා මම ද පියුමක් බඳු අවබෝධය ලබා උසස් බවට පත්වීමෙන් හෝ බුද්ධාදී අරිය පියුම් (කුලයෙහි) උපන් බැවින් **පදුමී** වන්නෙම්ද? එබඳු මහත් සවි බලයෙන් යුතුවීම **උළාරො** නම් වෙයි. කවදා නම් මමත් මෙසේ පිරිසිදු නිවැරදි කිසි හැසිරීම් ආදියෙන් හා සීල සමාධි හා තියුණු නුවණින් **උළාරො** වන්නෙම්ද? මෙසේ සිතමින්ම විදසුන් වඩා පසේබුදු බව ලැබුවෙමි.
දසවන (ගාථාවෙහි) **අට්ඨානතං** අදාල කරුණක් නොමැතිව සිදුනොවේ යනුයි. අරියසච්චාන දස්සන = අරියසච්චානං දස්සනං යන වචනය මෙන් අනුනාසිකය මෙහි ලොප් කරන ලදී. **සංගනිකාරතස්ස** සමූහය සිටීමෙහි ඇළුණු, **යං** (පැහැදිලි කරන දෙයට අදාලව) යම් කරුණකට ‘මෙ හිරීයති, හිරීයිතබ්බෙන’ යම් දෙයකින් ලැජ්ජාවට පත්වේද ලැජ්ජා විය යුතුය’ වැනි තැන්වල සඳහන් ලෙසිනි. **ඵස්සයෙ** අවබෝධ කරන්නේය. **සාමයිකං** විමුත්ති මේ ලෝකීය වූ සමාපත්තිය (තමා) වෙතට ළඟාකර ගැනීමේදී මෙන්ම, වෙනස් අයුරින් නිදහස් වීමක් ලෙස කියනු ලැබේද? එවැනි දෙයක් ඇති නොවන්නේය. සමූහයා කෙරෙහි ඇලීම නිසා එය නොලද හැකිය යන ආදිච්ච බන්‍ධු පසේ බුදුවරයාණන් වහන්සේගේ වචනය අසා සමූහය කෙරෙහි ඇලීම් නැතිව, නුවණින් පිළිපදිමින් අවබෝධය ලැබුවෙමියි කීය. ඉතිරි කරුණු කලින් කියා ඇති පරිදිය.
නිද්දෙසයෙහි, **නෙක්ඛම්ම සුඛං** පැවිදි සුවය, **විවෙක සුඛං** කයෙහි සිතෙහි උපන් විවේක සුවය, **උපසමසුඛං** කෙලෙස් සමනය වූ පලසමවත් සුවය, **සුඛං** මගසුවය, **නිකාමලාභී** තමා කැමති පරිදි කැමති සේ **අකිච්ඡාලාභීසුඛං** නිදුකින් ලැබී, **අකසිරලාභී** අපහසුවෙන් තොරව ලැබී, **අසමායිකං** ලොවුතුරු, **අකුප්පං** නොවෙනස් නොසැලෙන ලොවුතුරු වේ.
තුන්වන වග්ගයෙහි පළමු (ගාථාවයි) **දිට්ඨි විසූකානි** තදින් මුල් බැසගත් සැටදෙකක් වූ මිසදිටු අදහස්, එයින් මගපල ලබන යහපත් දැකීමට එකඟ නොවන බැවින්, අනුකූල නොවන, සිත නොසන්සුන් කරන, කලබලයට පත්කරන බැවින් එසේ යෙදුණි. මෙසේ දැකීම විකාර බවට පත්කරන හෙයින්, දිට්ඨි විසූකානි, විසුළු හැඟීම්ම දිට්ඨි විසූකානි. **උපාතිවත්තො** මගපල දැකීම මගින් ඉක්මවන, **පත්තොනියාමං** සතර අපාය ආදී දුක් ලබන තැන් වළක්වන, (සිවුසස්) අවබෝධය පිහිටකොට ඇති නියත බවම ලදිමි. නිවැරදි වූ, යහපත් යැයි කියන ලද පළමු මග (සෝවාන්) හෝ මෙපමණකින්, එම පළමු මගට පත්වීමේ කටයුතු නිමාව හෝ එය ලැබීම දැක්වීය. මීළඟට **පටිලද්ධමග්ගො** යන මෙයින් ඉතිරි මගපල ලැබීම පෙන්වයි. **උප්පන්න ඤාණෙම්හි** පසේ බුදුනුවණ ලබාගත් කෙනෙක් වෙමි. එයින් ලද පලය දක්වයි. **අනඤ්ඤා නෙය්‍යො** වෙනත් මහණ බමුණන් ‘මෙය ඇත්තය, මෙය ඇත්ත යැයි’ කියන අතර, මෙයින් තමන්ම ඇත්ත පසක් කළ අයුරු පහදයි. පසේ බුදුනුවණ අවබෝධ කරන ලද්දේ වෙනත් කෙනෙකුගේ හඳුන්වාදීමකින් තොරව, තමන්ම පුරුදුකොට වැසූ විදසුන් මගින් මිසදිටු හැගුම් මුළුමනින්ම ඉවත් කරදමා මූලික අරමුණ ඉටුකර ගනිමින් මගපලයෙන් උපන් නුවණිනි. ඒ සියල්ලම තමන් විසින් අවබෝධ කරන ලද බැවින්, වෙනත් කෙනෙකුගෙන් ලද දෙය නොවේ. ඉතිරි කරුණු කලින් සඳහන් කර ඇති පරිදි දතයුතුය.
**න පරනෙය්‍යො** වෙනත් තැනැත්තන් විසින් (කැඳවාගෙන ගොස්) පමුණුවාලිය නොහැකිය. **න පරප්පත්තියො** (තමන් විසින්ම) පිරිසිඳ දතයුතු බැවින්, වෙනත් තැනැත්තන් විසින් තහවුරු කරවිය යුතු නොවේ. න පරප්පච්චයො වෙනත් තැනැත්තකු හේතුව ලෙස නොහේ. වෙනත් කෙනෙකු ගැන සැදැහැ බව පවතී යයි හේතුවක් වන්නේ නැත. **න පරපටිබද්ධගූ **වෙනත් තැනැත්තෙකු හා බැඳුණු නුවණ පැමිණීමක් ද නැත.
දෙවන (ගාථාවෙහි) **නිල්ලොලුපො** ලොල් බවින් තොර වීමයි. යමෙක් රසයෙහි දැඩිව ඇළුණේ ද ඔහු වඩ වඩාත් එහිම ඇලෙයි. එයටම ආසා කරයි. නැවත නැවතත් එයට ඇළුම් කරයි. එහෙයින් ‘ලොලුප’ යැයි කියනු ලැබේ. මෙහිදී එම ඇළුම් කිරිම පිළිකෙව් කරමින් නිල්ලොලුපො යැයි කීය. **නික්කුහො** යමෙකුට තුන්ආකාර වූ කුහක ගති නොමැති නම්, එසේ හැඳින්වේ. මෙම ගාථාවෙහි සිත් අලවන ආහාර ආදියෙහි පුදුම සුළුව ඒවාට ගිජු බවක් ඇතිකර නොගැනීම එයින් අදහස් කෙරේ. **නිප්පිපාසො** පානය කිරීමට ඇති කැමැත්ත පිපාසාය. එයට නොකැමති බව නිප්පපාසො, ඉමිහිරි රසයට ගිජුව අනුභවයට කැමති නොවීම තේරුමයි. නිම්මක්ඛො අනුන්ගේ යහපත් ගුණ වනසන අදහසින් එම ගුණ මකා දැමීමයි. එසේ ගුණ යටපත් කොට කතා නොකිරීම මෙහි අදහස් වේ. තමා ගිහි කාලයෙහි අරක්කැමියාගේ ගුණ යටපත් කළ ආකාරය ගැන (සිතා) මෙසේ කියන ලදී. **නිද්ධන්ත කසාව මොහො** කයෙන් වන දුසිරිත් ආදිය තුන් ආකාරවද එය සය ආකාරවද නියම ලෙසින් නොදැක, අනුන් කෙරේ (තමා) දකින සැටි කහට සේ දතයුතුය.
තුන් ආකාර වූ කහට කවරේද? රාග කහට, දෝස කහට හා මෝහ කහටය. මේ හැර තුන් ආකාර වූ තවත් කහටද වේ. එය කයෙහි වචනයෙහි සිතෙහි කහට යනුවෙනි. ‘තත්‍ථ කතමෙ තයො කසාවා? රාග කසාවො දොස කසාවො මොහ කසාවො ඉමෙ තයො කාසාවා, තත්‍ථ කතමෙ අපරෙපි තයො කසාවා? කාය කසාවො වචී කසාවො මනො කසාවො’ති.
ඒවා අතුරෙන් මෝහය හැර අනෙක් පස් ආකාර වූ ‘කහට’ වලටද සියළු ආකාරයෙන් මුල්වන මෝහයම (දුරුකොට) පිරිසිදු කරන ලද බැවින් මෝහය නමැති කහට දුරුකොට පිරිසිදු කරන ලදැයි කියන ලදී. ලොල්බවින් තොරව, රාග කහට නැතිව, අනුන් හෙළා නොදකින, ගුණමකු නොවන බැවින් තරහව හෙවත් දෝස කිලුටෙහි පිරිසිදු බවද ඇතිවන්නේමය. **නිරාසයො** තණ්හා ආසා නොමැති වීමයි. **සබ්බලොකෙ** මුළු ලෝකයෙහි, තුන් භවයෙහි, දොළොස් ආයතනයන්හි භව, විභව තණ්හා වළකා, තනිව හැසිරෙයි. එසේම තනිව හැසිරීමට හැකිවේ යැයි මෙසේ එහි සම්බන්ධතාව දැක්විය යුතුය.
තුන්වන (ගාථාවෙහි) මේ කෙටි අදහසයි. යමෙකු කරුණු දහයකින් යුතු, පවිටු මිසදිටු ලාමක අදහස් සිත දරා සිටින බැවින් **පාපො** නම් වේ. අනුන්ටද අයහපතම උදාකරයි. එහෙයින් **අනත්‍ථදස්සී** වෙයි. කයින් කෙරෙන දුසිරිත් ආදියෙහි (යෙදීම) **විසමෙ නිවිට්ඨො** හිතවැඩ කැමති කුලපුතෙක්, **පාපං සහායං පරිවජ්ජයෙථ අනත්‍ථදස්සිං විසමෙ නිවිට්ඨං සයං න සෙවෙ** යනුවෙන් පවට සහය වන්නකු අත්හැර දමන්නේය. මෙසේ තමන් ඇසුරු නොකරන්නේ නම්, අනුන් කෙරෙහිද යම් බලපෑමක් (යහපත් ලෙස) කළහැකිදැයි කියන ලදී. **පසූතං** ඒ ඒ තන්හි ලගින, විසිරුණ තදින් එල්බගත් හැඟීම්, **පමත්තං** කාමයන්හි හිරවුණු සිතයි. යහපත් භාවනා ආදිය පුරුදු නොමැති වීමයි. එබඳු තැනැත්තන් ඇසුරු නොකරන්නේය. සබඳතා නොපවත්නේය. ඉතා ළඟින් සුහද ඇසුරක් නොකරන්නේය. හුදෙක් තනිව හැසිරෙන කඟවේණකු මෙනි.
නිද්දෙසයෙහි **සයං න සෙවෙය්‍ය** තමන් (එබඳු කෙනෙකු වෙත) නොඑළඹෙන්නේය. **සාමං න සෙවෙය්‍යා** සිතෙනුදු නොඑළඹෙන්නේය. **න සෙවෙය්‍ය** ඇසුරු නොකරන්නේය. **න නිවෙසෙය්‍ය** සමීපයටවත් නො යන්නේය. **න සංසෙවෙය්‍ය** ඈත් වන්නේය. **න පටිසෙවෙය්‍ය** ඉවත් වන්නේය.
සිවුවන (ගාථාවෙහි) කෙටි අරුත මේය. **බහුස්සුතං** දෙ ආකාරය. තුන් පිටකයෙහි අරුත් මැනවින් දැන සිටීම පරියත්ති බහුස්සුතා යැයි හැඳින්වේ. මගපල, විදුනැණ හා අභිඤ්ඤා අවබෝධය ලැබීම පටිවෙධ බහුස්සුත නම් වේ. ධම්මධර හෙවත් දහම සිත්හි දරාගැනීම අරුතද මීට සමානය. කයෙන්, වචනයෙන් සිතින් කෙරෙන යහපත් කටයුතු පිළිබඳ වටහාගැනීම හා අයහපත් දෙයක් වේනම් අත්හළ යුතුය යන වැටහීම හා තවදුරටත් පවත්වා ගතයුතු හා හළ යුතු දේ ගැන වැටහීම පටිභාන ලෙස දැක්වේ. දහම් කොටස් ඉගෙනීම හා විචාරීමෙන් ද, අවබෝධය ද යනුවෙන් පටිභාන හෙවත් වටහාගැනීම තුන් ආකාරය දතයුතුය. දහම් කොටස් ඉගෙන, එහි මනා වැටහීමක් ලබන තැනැත්තා ‘පරියත්ති පටිභාන’ නම් වේ. විමසූ විටක, එහි අරුතද (තම) දැනීම අනුව විස්තර ලෙස, සඳහන්ව ඇති ආකාරය (සඳහන් වන තැන්) පහදා දීමේ වැටහීමක් ඇති තැනැත්තා ‘පරිපුච්ඡා පටිභාන’ නම් වේ. සෝවාන් ආදී මගඵල අවබෝධ කරන තැනැත්තා ‘පටිවෙධ පටිභාන’ නම් වේ. එබඳු වූ **බහුස්සුතං ධම්මධරං භජෙථ මිත්තං** **උළාරං පටිභානවන්තං** කෙනෙකුගේ ඇසුර මගින් තමාටත්, අනුන්ටත් යන දෙකොටසටම හෝ මෙලොව පරලොව නොයෙක් ලෙසින් හිතසුව පිණිස හේතු වේය යනුවෙන් **අඤ්ඤාය අත්‍ථානි** කියා තිබේ. එහිදී ‘මම අතීතයෙහි සිටියෙම්ද ආදී වූ සැක තැන්වල **විනෙය්‍ය කංඛං** සැකය දෙගිඩියාව දුරුකොට, මුළුමනින්ම ඉවත්කොට මෙසේ (සසරෙහි) සියළු කටයුතු අවසන් කරන ලදුව, (නිවන අවබෝධ කොට) තනිව හැසිරෙන කඟවේනකු ලෙස වන්නේය.
පස්වන (ගාථාවෙහි) ඛිඩ්ඩාරතී ගැන පෙර කියන ලදී. **කාමසුඛං** තමාට අයත් දේවල් ගැන ඇලීමෙන් (වත්‍ථුකාම) සැපයක් ඇතැයි සැළකීමයි. ‘රූපය සැපයකි. එහි සැපයම ඇතැ’යි එහෙයින් කියන ලදී. **ඛිඩ්ඩං රතිං** **කාමසුඛංච** එපරිදිමය. මේ අයුරින් (පැතිර පවත්නා ලෝකයෙහි) **ලොකෙ අනලං කරිත්‍වා** ඒවා ඉතා මැනවයි සෑහේ යැයි නොසළකා හරවත් යැයි නොගෙන, **අනපෙක්ඛ මානො** එසේ සෑහේ යැයි සැළකීමෙන්, ආසා නැතිව, දැඩි ඇලීමක් නොමැතිව, **විභූසනට්ඨානා** **විරතො සච්චවාදී එසො** එහි අලංකරණය ගිහි පැවිදි යයි දෙආකාරය. සළු (රෙදිපිළි) අඳින, පොරවන රෙදි හිස්වැසුම්, මල්, සුවඳ විලවුන් ආදිය ගිහි දිවියටද පාසිවුරු ආදිය පැවිදි දිවියටද අදාළය. මේවායින් සැරසීම විභූසනට්ඨාන නම් වේ. එබැවින් එම අලංකාර සැරසීම්වලින් තුන් ආකාරයෙන්ම වෙන්වී, ඇදහිය යුතු ඇත්ත කතාකරන තැනැත්තෙකැයි මෙසේ තේරුම දතයුතුය.
හයවන (ගාථාවෙහි) **ධනානි** මුතු, මැණික්, වෙරළු, මිණි, සක්, පබළු, රන්, රිදී ආදී වටිනා රුවන්ය. **ධඤ්ඤානි** ඇල්වී, යව, තිරිඟු, තණහාල්, කඩල, කුරහන් වැනි කොටස් සත හා එයින් බාහිර වූ ධාන්‍ය **බන්‍ධවාන** නෑකමෙන්, පරපුරෙන්, යාළුකමින්, උගත් හැකියා ලෙසින් ඇතිවන සතරාකාර වූ සබඳතාව **සකොධිකානි** තම තම සීමා පමණ ලෙස තිබෙන අයුරුය. ඉතිරි කරුණු කලින් සඳහන්ව ඇත.
හත්වන (ගාථාවෙහි) **සංගො ඵස්සො** යනුවෙන් තමන් පරිහරණය කරන සම්පත් සඳහන් කරයි. මඩට පිවිසුණු ඇතු මෙන්, මිනිස්සු එම සම්පත්වල ඇලෙති. **පරිත්තමෙත්‍ථ** **සොඛ්‍යං** පස්කම්හි විඳිනා කල්හි එය සැපයකැයි සිතන, අවුල් වූ හැඟුමෙන් හටගැනෙන කාමයන් හසුරුවන තැනැත්තකු බවට පත්ව, බොළඳව, ලාමක වූ අයුරින් (කායික-මානසික) සුවතාව අඩුකර ගනී. සුළු මොහොතක විදුලි එළියෙන් දකින නැටුමක් මෙන් අල්ප සුවයකි. තාවකාලික යැයි කියන ලද්දේ වෙයි. **අප්පස්සාදො දුක්ඛමෙත්‍ථ භීයො** මෙහිදී ‘මහණෙනි, පස්කම් නිසා සුවයත්, සතුටක් හටගනීද මෙය කාමයෙහි ඇළුම් කරවන ආශ්වාදය වේ. අයං ඛො භික්ඛවෙ ඉමෙ පඤ්චකාම ගුණෙ පටිච්ච උප්පජ්ජති සුඛ සොමනස්සං අයං කාමානං අස්සාදො’ (දැක්විය හැකිය.) ‘මහණෙනි, කාමයෙහි ආදීනව කවරේද? මහණෙනි, මේ ලෝකයෙහි යම් කුල පුතකු අතෙහි රේඛා බලා (අනාගතය කීමෙන්) හෝ ගණිත කටයුතු වැනි හැකියාවෙන් ජීවිකාව ගෙන යයි’ ‘කො ච භික්ඛවෙ කාමො ආදීනවො, ඉධ භික්ඛවෙ කුලපුත්තො යන සිප්පට්ඨානෙන ජීවකං කප්පෙති යදි මුද්දාය, යදි ගණනාය,’ මේ ආකාරයෙන් එහි දුක ඇතිවන අයුරු කියන ලදී. එය සළකන විට (සුවය) දිය බිඳුවක් මෙන් ඉතා අල්පය. සිවු සමුදුරෙහි දිය මෙන් දුකම වැඩිවෙයි. එහෙයින් **අප්පස්සාදො දුක්ඛමෙත්‍ථ භීයො** යැයි දක්වා ඇත. **ගළො එසො** වින්දන ආස්වදය පෙන්වා පස්කම්වලට ඇදගන්නා ආකාරයෙන් (ඇම සහිත) බිලී කටුවක් ලෙස පහදයි. **ඉති ඤත්‍වා මුතිමා** එසේ දැන කරුණු වටහාගත් නුවණැති තැනැත්තා ඒ සියල්ල අත්හැර දමා කඟවේණකු සේ තනිව හැසිරෙන්නේය.
අටවන (ගාථාවෙහි) දෙවන පදයෙහි **ජාල** යනුවෙන් නූල්වලින් (බැඳුණු) සකස් කරන ලද බව කියන ලදී. **අම්බු** ජලයයි. එහි හැසිරෙන්නේ අම්බුචාරි මාළුවාට සමාන වචනයකි. සලිලෙ අම්බුචාරී = **සලිලම්බුචාරී** ඒ ගංගා ජලයෙහි දැල කඩන ලද මාළුවා ගැන කියා ඇත. තුන්වන ගාථා පදයෙහි **දඩ්ඪං** යනුවෙන් දැවුණු තැන ගැන දක්වයි. ගින්නෙන් දැවුණු තැන ගින්න නො නවතින සේ, එතැන ගින්දර වැඩියෙන් නොතිබෙන්නා සේ මග නුවණ නමැති ගින්නෙන් කාමගුණ දැවුණු තැනක එයට ඉඩ නැත. එහි නැවත වැඩිවීමක් ද නොවේ යැයි කියන ලදී. ඉතිරි කරුණු කලින් කියා ඇති පරිදිය.
**සංයොජනානි** (මේ කරුණු) යමෙකුට තිබේනම්, ඒ තැනැත්තා සසරෙහි යෙදෙත්ද, බැඳෙත්ද සඤ්ඤොජෙන්තීති = සඤ්ඤොජනානි, මේ සසර බැඳීම් කෙලෙස් පිළිවෙල ලෙසද මගපිළිවෙල ලෙසද ගෙනහැර දැක්වීම සුදුසුය. (මග පිළිවෙල ලෙස දැක්වීමේදී) කාමරාග, පටිඝ අනාගාමී මගෙන් ඇතිවේ. මානය අරහත් මගෙනි. (තමා) දැඩිව ගත් හැඟීම්, සැකය, දෙගිඩියාව, සීල වත් දැඩිව වැළඳ ගැනීම සෝවාන් මගෙනි. භවරාග බැඳීම අරහත් මගෙනි. ඉසි බව, මසුරු බව සෝවාන් මගෙන්ද අවිජ්ජා අරහත් මගෙනි. මග පිළිවෙළින් දිට්ඨි, විචිකිච්ඡා, සීලබ්බත පරාමාස, ඉස්සා මච්ඡරිය සෝවාන් මගෙන් දුරුකරනු ලබති. කාමරාග පටිඝ අනාගාමි මගෙනි. මාන භවරාග අවිජ්ජා අරහත් මගෙනි. **හින්‍දිත්‍වා** බිඳ දමා, **සම්භින්‍දිත්‍වා** සිදුරුකොට, **පදාලයිත්‍වා** **පලා, පදාලයිත්‍වා** සුණු විසුණුකොට, සම්පදාලයිත්‍වා උපසග්ග පදයෙන් තේරුම) වැඩිකොට ඇත.
නවවන (ගාථාවෙහි) **ඔකඛිත්ත චක්ඛු** පහතට හෙළන ලද (බිමට යොමුවුණු) ඇසින්, ගෙල ඇට සතක් පිළිවෙලට තබා එය මගහැර යන අයුරින් දුටුවිට ඉවත බලාගන්නා සේ, වියගහක් පමණ දුර බලන බව කියන ලදී. එසේ බලන්නේ ද හකු ඇටයෙන් හද ඇටය හා ගැටීමක් ඇති නොවන පරිදිය. එසේ ගැටෙන ආකාරයට ඇස් පහතට යොමු කිරීමද පැවිද්දෙකුට සුදුසු නොවේ. **න ච පාදලොලො** එක් අයෙකුට දෙවැන්නකු ලෙසටද, දෙදෙනෙකු සමග තුන්වැන්නකු ලෙසටද සමූහයා සමග පිවිසෙනු කැමතිව, පාදයෙහි කැසිල්ලක් හටගත්තා සේ, ඉක්මන් ගමනින් හෝ (එකිනෙකා) පසුබා යාමෙන් තොරවීමයි. **ගුත්තින්‍ද්‍රියො** මෙහි වෙන්ව කියන ලද (ඇසද ඇතුළුව) ඉඳුරන් සයෙහි සංවර කරගෙන, **රක්ඛිත මානසානො** අදහස් - හැඟීම් ඇති බැවින් මනසයි. එය රැකගන්නේ යයි තේරුමයි. කෙලෙස්වලට පැහැරගත නොහැකි පරිදි සිත රැකගත යුතු යයි ද කියන ලදී. **අනවස්සුතො** මේ පිළිවෙත මගින් ඒ ඒ අරමුණුවල කෙලෙස් මුල්බැස නොගැනීමයි. **අපරිඩය්හමානො** මෙසේ කෙලෙස් මුල්බැස නොගැනීමෙන් සිත නොතැවෙමින්, නොදැවෙමින්, බාහිරව හෝ කෙලෙස් වසඟ නොවෙමින් එයින් සිත් තැවුලට පත් නොවේ. ඉතිරි කරුණු කලින් සඳහන් කළ පරිදිය.
**චක්ඛුතා රූපං දිස්වා** කරුණු විලසින් ‘ඇස’ යයි ලද හැඳින්වීමට අනුව වැවහරය අනුව රූප දැකීමට හැකියාව ඇති බැවින්, ඇසෙහි හඳුනා ගැනීමෙන් රූපයක් දැක, කරුණ දත් පැරණි වියත්හු මෙසේ කීහ.
‘කරුණු එකිනෙක ගළපාගත නොහැකි බැවින්, තර්ක කළ නොහැකි බැවින් ඇස රූපය නොදකී. ඇස් නොමැති බැවින්, සිත නොදකී. දොරටුවෙහි අරමුණ ගැටීමේදී එහි බලයෙන් ‘මෙබඳු යැයි සිතින් දකී. දුන්නෙන් විදිනු ලබයි ආදී ලෙස මතුපිටින් කතා කරනු මෙනි. එහෙයින් ඇසෙන් හඳුනා ගැනීමෙන් (චක්ඛු විඤ්ඤාණෙන) රූපයක් දැක යැයි මෙහි අරුත වේ.’
**නිමිත්තග්ගාහී** ගැහැණු පිරිමි නිමිති හෝ, සුන්දර දේ ආදී කොට ඇති කෙලෙස් පිරුණු දෙයට හේතු වූ ලකුණු හෝ කැමැත්තට ඇලීමෙන් අල්ලා ගනී. දැකීම පමණකින් නතර නොවේ. **අනුබ්‍යඤ්ජනග්ගාහී** ගැහැණු පිරිමි නිමිති හෝ, සුන්දර දේ ආදී කොට ඇති කෙලෙස් පිරුණු දෙයට හේතු වූ ලකුණු හෝ කැමැත්තට ඇලීමෙන් අල්ලා ගනී. දැකීම් පමණකින් නතර නොවේ. **අනූබ්‍යඤ්ජනග්ගාහී** කෙලෙස් (හටගැනීමට හේතුවන) ඉතා සුළු දෙයක් වුවත් හෙළිකරන අරුතින් අනු සලකුණු යැයි ලද වහරට අනුව අත්, පා, සිනහව, කතාබහ, වටපිට බැලීම ආදී (කොටස්) සළකා ගනී.
**යත්‍වාධිකරණමෙනං** මුලසිටම ඇස් නැමති ඉන්‍ද්‍රිය අසංවර වීමට යම් කරුණු හේතු වේ, එම තැනැත්තකු සිත් කවුළුවෙන් ඇස් නම් ඉන්‍ද්‍රිය අසංවර, නොවැසූ නෙත් දොරටු ඇතිව සිටින විට දැඩි ලෝභ (ආසා) වැනි කරුණු කැඳවනු ලබන්නේය. **තස්ස සංවරාය න පටිපජ්ජති** ඒ ඇස නැමති ඉන්‍ද්‍රිය සිහිය නැමති දොරකවුළුව වසනු පිණිස කටයුතු නොකරයි. මෙසේ ඇති කල, ‘ඇස ඉන්‍ද්‍රිය රැක නොගනී. ඇස ඉන්‍ද්‍රිය සංවරයට පමුණුවන්නේ නැතැ’යි ද කියනු ලැබේ.
එහිදී ඇස ඉන්‍ද්‍රියෙහි සංවරය හෝ අසංවරය හෝ නැතිවුවත් ඇසෙහි ඇති සජීවි බලයෙහි සිහිය හෝ සිහිමුළා වීමක් හටගන්නේ නැත. එහෙත් රූප අරමුණක් ඇස හමුවට පැමිණේද, එවිට අරමුණ නොගෙන තිබූ විටදී, භවංගය දෙවරක් ඇතිවී, නැති වූ පසු ඉදිරි කටයුතු සඳහා සිතට මෙනෙහි කිරීම ඉටු කරමින් හටගෙන නැතිවෙයි. ඉක්බිතිව ඇසින් හඳුනා ගැනීමේ දැකීමට අදාල කටයුතු ද ඉක්බිතිව සිතට සම්බන්ධව (අරමුණ) පිළිගැනීමේ කටයුතු ද ඉක්බිති සංවරය හෝ අසංවරයත් ඇත. ජවන් ඇතිවන මොහොතෙහි නුසුදුසු ලෙස දුසිල් බව හෝ සිහිමුළාවක් හෝ නොදැනීම හෝ කුසීත බවක් හෝ හටගනීද අසංවර බවට පත්වේ. මෙසේ ඒ ඇස ඉන්‍ද්‍රියෙහි අසංවරය වේ යැයි කියනු ලැබේ. කවර හෙයින්ද? එහි සිහිය නැමති දොරටුවද රැක නොගැනීමෙන් භවංගයෙහිද චිත්ත වීම්ද මෙනෙහි කිරීමද, ඒ ලෙස වේ. කුමක් සේද? නගරයෙහි දොරටු සතරම නොවැසූවිට, ඇතුලත ගෙවල දොරකොටු, කාමර ආදිය වසා තිබුණත්, එසේම ඇතුළු නුවර සියළුම භාණ්ඩ රැකවරණය නැතිව, සුරැකි බවක් නොමැති ලෙස වේ. නගර දොරටුවෙන් සොරු පිවිස කැමති දෙයක් කරන්නාහ. එපරිදිම ජවනයෙහි දුසිල් බව හටගත් කල්හි ඒ අසංවර වූ සිත නැමති දොරටුවද, භවංගයෙහි මෙනෙහි කිරීම් ආදී චිත්ත වීථිද සුරැකී නැත.
**චක්ඛුනා රූපං දිස්වා න නිමිත්තග්ගාහී හොති** ඉහත කී පරිදි ඡන්‍ද රාග ලෙස නිමිති නොගනී. මෙසේ ඉතිරි පද ගැනද නිමිති නොගැනීම දතයුතුය. ඉහත කී පරිදි ජවන්හි දුසිල් බව ආදිය හටගත් කල්හි ඒ අසංවරයෙන් සිහිය නම් දොරටුවද රැකගෙන නොමැති බවද, භවංගයෙහිද, චිත්තවීථි මෙනෙහි කිරීම ගැනද කියන ලදී. කුමක් ලෙසින්ද? නගර දොරටු වසා ඇති කල, ඇතුලත ගෙවල් ආදිය වසා නොතිබුණත්, ඇතුළු නුවර සියළු භාණ්ඩ සුරැකිව තිබේ. නගර දොරටු වසා ඇතිවිට සොරුන්ගේ පිවිසීමක් නැත. එසේම ජවනයෙහි සීලාදිය හටගත් කල (සිහි) දොරටුවද රැකගත්තේ වෙයි. භවංගයෙහි මෙනෙහි කරන චිත්ත වීථි ද එසේය. එහෙයින් ජවන මොහොතෙහි ඇස ඉන්‍ද්‍රිය සංවරයැයි කියන ලදී. **අවස්සුත පරියායඤ්ච** කෙලෙසුන්ගෙන් තෙත් කිරීමද,
**අනවස්සුත පරියායඤ්ච** කෙලෙසුන්ගේ තෙත් නොවීමද,
**පියරූපෙ** බලාපොරොත්තු වන රූප අරමුණෙහි **අප්පියරූපෙ රූපෙ** අනිටු බවෙන් යුතු රූප අරමුණෙහි, **ව්‍යාපජ්ජති** තරහ ලෙසින් නරක් වූ බවට පැමිණේ. **ඔතාරං** සිදුරු අතර, **ආරම්මණං** හේතුව,
**අභිහංසු** මැඩුණහ. **නාභිහොසි** නොමැඩුණි. **බහලමත්තිකා** නැවත නැවත ආලේප කිරීමෙන් ඉල්පුණු බොල් වූ මැටි සහිත, **අද්දාවලෙපනා** තෙත් මැටි තැවරුණු, ඉතිරි කරුණු පැහැදිලිය.
දහවන (ගාථාවෙහි) **කසායවත්‍ථො අභිනක්ඛමිත්‍වා** මේ (තැබූ) පියවරෙන්ම ගිහිගෙයින් නික්ම කහවත් දරන්නකු වී යැයි මෙහි අරුත දත යුතුය. ඉතිරි කරුණු කලින් සඳහන් වූ බැවින් දැනගැනීමට හැකිය.
සිවුවන වගෙහි පළමු ගාථාවයි.) **රසෙසු** ඇඹුල්, මිහිරි, තිත්ත, රළු, කර, කහට ආදී (දිවට) දැනෙන නොයෙක් රසයි. **ගෙධං අකරං** ගිජු බවෙන් තොර වීමයි. තණ්හාව නූපදනා බව කියන ලදී. **අලොලො** ‘මෙය රස බලන්නෙමි, මෙය රස බලන්නෙමි’යි නොයෙක් රසයෙහිම පැටලී නොසිටීමයි. **අනඤ්ඤපොසී** ආහාරපාන ආදිය ලබාදෙමින් හදාවඩා ගතයුතු, තමන් හා එක්ව වෙසෙන්නන් නොමැති බවයි. සිරුර දරාගැනීමට තරම් වූ දෙයකින් සෑහීමට පත්වේ යැයි කියන ලදී. පෙර උයනෙහිදී, යම්සේ රසයෙහි ගිජුව එහිම ආසාවෙන්, වෙනත් කෙනෙකුට නොදී සිටියෙම්ද, ඒ තණ්හාව හැරදමා, නැවතත් එය මුල්කොට වෙනත් ආසා නූපදනා බැවින් වෙනත් කෙනෙකු කවා පොවා ඇතිදැඩි නොකරන බව දක්වයි. නැතහොත් වෙනත් අරුතක් ලෙස කෙලෙස් (ගැන) කියනු ලැබේ. ඒවා (තවදුරටත්) හදාවඩා නොගන්නා ලෙසින් අනඤ්ඤපොසී නම් වෙයි. **සපදානචාරී** (පෙර බුදුවරුන්ගේ සිරිත නොඉක්මවමින්) අනුපිළිවෙළින් (පිඬු පිණිස) හැසිරෙයි. පොහොසත් පවුල්, දිළිඳු පවුල් යැයි ද අත් නොහැර, ගෙවල් පිළිවෙලින් පිඬු පිණිස පිවිසීම යනු තේරුමයි. **කුලෙ අප්පටිබද්ධ චිත්තො** කැත් කුල ආදී ලෙසින් යම්කිසි තැනක කෙලෙස්වලින් නොඇළුණු සිතින් සඳ උපමා කොට නිති අළුත (පැවිදි වූවකුට) නිති නවකයෙකුට යන තේරුමයි. ඉතිරි කරුණු කලින් සඳහන් කර ඇති අයුරිනි.
දෙවන (ගාථාවයි.) **ආවරණානි** නීවරණයි. ඒ ගැන උරග සූත්‍රයෙහි සඳහන් වේ. වලාකුළු ආදියෙන් සඳ හිරු වසන්නා සේ නීවරණ සිත අවුරයි. එහෙයින් **ආවරණනි චෙතසො** යැයි කියන ලදී. එය සිත එකඟ කිරීමේ මූලික හැඩගැසීමේදී හෝ දැහැන් ලැබීමෙන් හෝ (උපචාර හෝ අප්පණ ලෙස) **පහාය උපක්කිලෙසෙ** සිතට බාධා කරන අයහපත්, අකුසල කරුණුවලින් යුතු, වත්‍ථූපම සූත්‍රයෙහි දක්වා ඇති පරිදි දැඩි ලෝභය ආදී ලෙසිනි. **ව්‍යපනුජ්ජා** හටගැනීමට ඉඩ නොදී වනසා, විදසුන් මගින් දුරුකොට ඇතැයි තේරුමයි. **සබ්බෙ** ඉතිරි නොවී, මෙසේ සමථ විදසුන් වඩා, සෝවාන් මගෙන්, දැඩිව ගන්නා ලද දිට්ඨි හෙවත් වැරදි හැගීම් දුරුකරන ලද බැවින් **අනිස්සිතො** (සකදාගාමි ආදී) ඉතිරි මගපලවලින් පෙන්වා (තණ්හා-දිට්ඨි-දෝස) තුන් කොටසින් ඉවත්ව ගිය, **සිනෙහදොසං** තණ්හා රාගයැයි කියන ලදී. ඉතිරි කරුණු කලින් සඳහන් වූ පරිදිය.
තුන්වන (ගාථාවයි.) **විපිට්ඨිකත්‍වාන** නොපිටට හරවා, හැරදමා, අත්හැර යන තේරුමයි. **සුඛං දුඛංච** කයෙහි සැප දුකය, **සොමනස්ස දොමනස්සං** සිතිවිලි නිසා ඇතිවන (සිතෙහි) යහපත හා අයහපතයි. **උපෙක්ඛං** සිවුවන දැහැනෙහි මැදිහත් බවයි. **සමථං** සිවුවන දැහැනෙහි එකඟ බවයි. **විසුද්ධං** නීවරණ පහෙන් ද, විතක්ක, විචාර, පීති, සුබ යැයි කියන ලද එකිනෙකට වෙනස් නවයෙන් ද මිදුණු හෙයින් ඉතා පිරිසිදුය. පිරිසිදු කරන ලද රත්රන් සේ කෙලෙස් හැරදමන ලදැයි යන තේරුමයි.
අදහස් වන්නේ මෙයයි. සැපද දුකද අත්හැර දැමීමේදී **පුබ්බෙව** පළමු දැහැන ලබාගැනීමේ මූලික අවදියම දුකය. තුන්වන දැහැන ලබාගැනීමට මූලික අවදිය සැපයකැයි අදහස් වේ. නැවත මුලින් කී ‘ච’ අකුර ඉදිරියට ගොස් සොම්නස - දොම්නස ද වෙන්කොට පුබ්බෙව යැයි උපකාරක ලෙස කීය. එයින් සොම්නස් බව සිවුවන දැහැන ලබාගැනීමට මූලික අවදියේ දී ද, දොම්නස දෙවන දැහැන ලබාගැනීමට මූලික අවදියේ දී දැයි පෙන්වයි. මෙය වෙනත් අයුරින් කිවහොත් දුරුකරන තැන්ය. වෙනස් නොකළ හැකි ආකාරයෙන් කිවහොත් දුක් සහිත පළමු දැහැනයි. දොම්නස සහිත දෙවැනි දැහැනයි. සැප ඇති තුන්වන දැහැනයි. සොම්නස ඇති සිවුවන දැහැන දුරුකරන තැනයි. එහෙයින් (භාවනා යෝගියා) පළමු දැහැනට පැමිණ වාසය කරයි. එහිම හටගත් දුක් සහගත බව (දුක්ඛින්‍ද්‍රියං) ඉතිරි නැතිවම නිරුද්ධ වෙයි ආදී ලෙසින් කීය. ඒ සියල්ල ඉහත කී අයුරින් ගත යුතුය. **පුබ්බෙව** යම් අයුරකින් පළමු දැහැන් ආදී කොට ඇති තුන් දැහැනෙහිම දුක් දොම්නස් සුව වෙන්කොට, එහිම සිවුවන දැහැන්හි සොම්නසද වෙන්කොට මේ පිළිවෙතින් ලද උපෙක්ඛා හා අති පිරිසිදු වූ සමථයද ලැබ තනිව හැසිරෙයි.
සතරවන (ගාථාවෙහි) පටන් ගන්නා ලද උත්සාහය වේ නම්, එය **ආරද්ධ විරියො** තමාගේ උත්සාහයේ මුල් පටන්ගැන්ම දක්වයි. නිවනට පරම අරුත යැයි කියනු ලැබේ. නිවනට පැමිණීම **පරමත්‍ථපත්තියා** ඒ අරඹන ලද උත්සාහයෙන් ලබාගන්නා ලද පලය පෙන්වයි. අලීනචිත්තො ඒ අරඹන ලද උත්සාහය උපදවන සිතත්, සිතිවිලිත් නොහැකිළුණු බව දක්වයි. **අකුසිත වුත්තං** යනුවෙන් සිටින තැන්, සක්මන් ආදියෙහි කයෙහි අලස බව දුරුකර ගැනීමයි. දළ්හ නික්කමො එයින් සම් නහර ඉතිරි වූවත් ‘කාමං තචො නහාරුවා’ පවත්නා වූ බලවත් උත්සාහය (නිවන අවබෝධය සඳහා) පැහැදිලි කරයි. අනුපිළිවෙලින් සිකපද අනුගමනය කරමින් කයින්ද එකම ඇන්ත (පරමත්‍ථ සච්ච) අවබෝධ කරතියි කියනු ලැබේ. නැතහොත් ඒ මග සඳහා වූ උත්සාහය පෙන්වයි. එය දැඩිසේ තවදුරටත් භාවනා ලෙසින් පිරිපුන් බවට ගිය බැවින්, ඒ ආකාරයෙන් උත්සාහවත්ව මුළුමනින්ම අයහපත් කරුණු බැහැර කරන ලද බැවින් **දළ්හනික්කමො** යැයි කියනු ලැබේ. ථාමබලූපපන්නො පිළිවෙත් මගෙහි උත්සාහවන්ත, කාය බලයෙන්ද නැණ බලයෙන් ද නැතහොත් සවි බලයෙන් ද නොසැලෙන නුවණ ලැබී යැයි කියන ලද්දේය. ඒ අයුරින් වීරිය වඩා විදසුන් නුවණ ලබන සැටි පෙන්වා දෙමින් නුවණ මෙහෙයා කෙලෙස් දුරු කරයි. ගාථාවෙහි පද තුනෙහිම පෙර මැද හා ඉතා උසස් උත්සාහය ලෙසින් ගාථාවෙහි පේළි තුනද යොදා ගත යුතුය. ඉතිරි කරුණු කලින් සඳහන් වූ පරිදිය.
පස්වන (ගාථාවෙහි) **පටිසල්ලාන** ඒ ඒ ජීවින් කෙරෙහි සකස් වන්නා වූ හේතු පිළිබඳ නැවත මෙනෙහි කරමින් විවේකීව සිටීම, තමන්ම ඇසුරු කරන ලද තනිවම සිටිමින් (ලබන) කයෙහි සන්සුන් බව - කාය විවේකය අදහසයි. **ඣානං** පිළිවෙලකට නොවඩනා ලද දැහැනින්ද, අරමුණු අනුව සිහිපත් කර, පිළිවෙලකට දැහැන් වැඩීමෙන්ද, සිතෙහි ඇතිවන විවේකයයි. එහිදී සිතෙහි උසස් බව වළකන නීවරණ ආදිය ඉවතලා ලබන සමාපත්ති අට අරමුණු කොට ගැනීම ඣාන යයි කියනු ලබයි. සඤ්ඤා ආදී දැහැනින් ද එයින් නොනැවතී නැවත සිහිපත් කිරීමෙන් ද විදසුන් මගින් ලබන මගපලද දැහැන් ගැනුනත්, මෙහිදී අරමුණ අනුව වටහාගැනීම අදහස් වේ. මෙසේ විවේකී බවද, දැහැන් මගද **අරිඤ්චමානො** අත්හැර නොදමමින්, **ධම්මෙස** විදසුන් අනුව සළකා බලන රූප, වේදනා ආදී සමූහ පහේ ගති සොබාව කෙරෙහි, **නිච්චං** නිතර, නිරතුරුව, ඒ අනුව පැවතෙන, **අනුධම්මචාරි** ඒ කරුණු අරබයා විදසුන් වඩමින්, ඒ අනුව හැසිරෙමින්, නැතහොත් **ධම්මා** නවලොවුතුරා දහමයි. ඒ කරුණුවලට සුදුසු පරිදි පැවතීම අනුව ධම්මො විදසුන් සඳහා වූ සමාන වචනයකි. එහි ‘ධම්මානං නිච්චං අනුධම්මචාරී’ යනුවෙන් කිවයුතු නමුදු ගාථා සැකසීමේ පහසුව අනුව විබාත් වෙනසකින් ධම්මෙසු යැයි කියා ඇත. **ආදීනවං සම්මසිතා භවෙසු** ඒ දහමෙහි අනුව හැසිරෙතැයි කියන ලද විදසුන් වඩමින්, කිසිවක් ඇති පරිද්දෙන් නොපවතී යැයි කාමාදි භව තුනෙහිම මැනවින් දකිමින් මෙම කයෙහි සිතෙහි විවේකී බව මුදුන්පත් කරන විපස්සනා යැයි කියනු ලබන පිළිවෙත ලබන ලදැයි කිවයුතුය. තනිව හැසිරෙයි යනුවෙන් අදහස් වේයැයි දතයුතුය.
හයවන (ගාථාවෙහි) **තණ්හක්ඛයං** නිවනයි. මෙසේ තණ්හා ආසාවෙහි දොස් දැකීම තවදුරටත් එය නොපැවතීමට හේතු වේ. **අප්පමත්තො** නොනැවතී මැනවින් කටයුතු කිරීමයි. **අනෙලමුගො** නිතර නොදොඩන සුළු මුවින් යුතු, නැතහොත් කොළතොළු නොවූ, ගොළු නොවූ, වියත් (සුදුසු වචන කතාකරන) දැනුම් තේරුම් ඇති, නුවණැති කෙනෙකු ගැන කියා ඇති අයුරුය. හිතසුව සැලසෙන යහපත් දේ අසා ඇත්තෙකු යැයි **සුතවා**, දහම් කරුණු හෝ තෙවළා දහම් දැන පිළිපදින යන තේරුමයි. **සතිමා** බොහෝ කලක් එසේ සිත දරාගත යුතු දේ සිහිකරන බවයි. **සංඛාත ධම්මො** දහම විමසා දැන, මැනවින් වටහා ගන්නා ලද, **නියතො** උතුම් මගපලයෙන් නියමිත තැනට පත්වූයේ, **පධානවා** මුලසිටම මැනවින් පවත්නා වූ උත්සාහයයි. අනුපිළිවෙලකට නැතිව ඒ පදය යෙදිය යුතුය. මෙසේ (යහපතට) පමා නොවීම් ආදී ගුණයෙන් යුතුව, යහපත් අරමුණු ඉටුකර ගැන්මෙහි උත්සාහවත්ව (කිසිවක් තිර නැත. නැසෙන සුලු යයි සිතමින්) නිසි තැනට පත් වූයේ, එයින් අරහත් බවට පැමිණියේය යන අදහසයි. එවැනි උතුමන් ගැන - හේතු ඇතිව සැකසෙන (සියළු) දෙයම නැතිකරන ලදින් සංඛාතධම්ම යයි නැවත කියනු ලැබේ. හේතු ඇතිව සැකසෙන සියළු දෙයම නැතිකිරීමේ හික්මෙන තැනැත්තන් මේ ලෝකයෙහි වෙන්ව සිටිත් යැයි එසේ හෙයින් කීහ. ඉතිරි කරුණු කලින් කියා ඇති පරිදිය.
සත්වන (ගාථාවෙහි) **සීහො** සතර කොටසක සිංහයෝ (වෙති.) තණ සිංහයා, පඬු සිංහයා, කළු සිංහයා සහ කේසර සිංහයා යනුවෙනි. උන්ගෙන් කේසර සිංහයා උසස් යැයි කියනු ලැබේ. මෙහි අදහස් වන්නේ කේසර සිංහයාය. **වාතො** නැගෙනහිර දිසාවෙන් ආදී ලෙස නොයෙක් ආකාරය. **පදුමං** රතු, සුදු ආදී පැහැයෙනි. ඒ අතුරෙන් කිසියම් සුළඟක්, යම්කිසි නෙළුමක් සැළකේ. එහි යම් තැති ගැනීමක් තමන්ට ඇති සෙනෙහස නිසා හටගනීද, ඒ සෙනෙහසද තණ්හා ආලේපයක් වේ. එය හැගීමක්-අදහසක් ඇතිව හෝ නැතිව හෝ ලෝභයම බලපවත්නේය. එයද තණ්හාවමය. විමසා නොබලා ඇලෙන ගතිය මෝහය ලෙස ඇතිවේ. මෝහයද අවිජ්ජා හෙවත් කරුණු ඇති සැටියෙන් නොදැනීමය. එහිදී සමථ භාවනාවෙන් තණ්හාවද, විදසුන් මගින් අවිජ්ජා ද නැති කරයි. එහෙයින් සමථ භාවනාවෙන් තමාට ඇති ආදරය හැර, **සීහොව සද්දෙසු** (ඒ තැනැත්තා) අනිච්ච-දුක්ඛ ආදියෙහි දී (තැති නොගනී) **අසන්ත සන්තො** විදසුන් මගින් මෝහය හැර, **වාතොව** **ජාලම්හි ඛන්‍ධ** (රූප-වේදනාදිය) සහ ආයතන (ඇස්-කන්) ආදියෙහි **අසජ්ජමානො** දැකීම් මතවාද හැරදමා, **පදුමංව තොයෙන** සියළුම සැප සම්පතට ඇති ආසාවේ නොගැලෙමින්,
මෙහිලා සීලයෙහි පිහිටීම සමථයටත්, සමථ වැඩීම සිත එකඟ බවටත්, විදසුන් වැඩීම සියුම් නුවණටත් (පඤ්ඤා) හේතු වේ. මෙසේ කරුණු දෙකක් ඇති කල (තවත් කොටස් තුනක් සිදුවේ. එහි සීල සමූහයෙන් මනාව හික්මීම ලද්දේ වෙයි. ඔහු හඬට තැති නොගන්නා සිංහයා සේ, තරහ හට ගැනෙන කරුණුවලදී කෝපව තැති නොගනී. නුවණින් සිත පිරිසිදු බවට - නිරවුල් බවට පත්කොට වාතයට නොගැටෙන දැල මෙන්, රූප වේදනා සමූහයෙහි නොගැටේ. (සබඳතාවක් නොපවතී) ජලයෙහි නොගැටෙන පියුමක් මෙන් සමාධියෙන් රාගය ඉවත්කොට, රාගයෙහි නො ඇලෙයි. මෙසේ සමථ-විදසුන් මගින් ඇතිවන සීල-සමාධි පඤ්ඤාවෙන්, අවිජ්ජා, තණ්හා සහ අකුසල මුල් තුනම නැති කිරීමෙන් තැති නොගනිමින්, නොගැටෙමින්, නොඇලෙමින් (වාසය කරතියි) දතයුතුය.
අටවන (ගාථාවෙහි) ඉවසා දරා ගැනීමද, නැසීමද, වේගයෙන් දුවන බැවින් ද **සීහො** නම් වේ. කේසර සිංහයා මෙහිදී අදහස් වේ. දත්වල සවිබල ඇත්තේ දාඨාබලී, **පසය්හ අභිභුය්‍ය** (මේ) පද දෙකම **චාරි** යන වචනය සමග යෙදිය යුතුය. **පසය්හචාරී අභිභුය්‍යචාරී** ලෙසිනි. හැසිරීමෙන් බලය යටකොට දැඩිව ගෙන සිටීම පසය්හචාරී, මැඩපවත්වා, වසඟකොට හැසිරීම අභිභුය්‍යචාරී මේ තැනැත්තා සිරුරේ සවිබලයෙන් දැඩි භක්තියෙන් හැසිරෙයි. තෙද බලයෙන් (අන් තැනැත්තන්) මැඩපවත්වා සිටී. මෙහිදී යම්කිසිවකු විසින් බලයෙන් මැඩපවත්වා හැසිරෙන්නේ කුමක්දැ’යි කියනු ඇත. එහිදී **මිගානං** ආධාර විබත් අරුතෙහි දුතියා විබත් යොදා ‘මිගෙ පසය්හ අභිභුය්‍යචාරී’ යනුවෙන් නැවත කිවයුතුය. **පන්තානි** දුරින් **සෙනාසනානි** වාසය කරන, සිටින තැන් ගැනේ. ඉතිරි කරුණු කලින් කියන ලද අයුරින් දැනගැනීමට හැකි බැවින් විස්තර නො කරන ලදී.
නවවන (ගාථාවයි.) සියළුම ජීවීහු සැපවත් වෙත්වායි හිතසුවයට පත්වනු දැකීම **මෙත්තා** වේ. ‘අනේ මේ දුක්වලින් මිදෙන්නේ නම් මැනවැයි අහිත වූ දුකට පත්වනු දැකීමේ නොකැමැත්ත **කරුණා** ‘මේ පින්වත් සියල්ලෝම හිතසුවයට පත්වීමෙන් සතුටු වෙති. එය ඉතා යහපත් යැයි සිතීම මුදිතා වේ. තමන් කරන කියන දෙයින් හැඟෙයි, පෙනෙන්නේ යැයි සැප දුකෙහි මැදහත්ව සිටීම **උපෙක්ඛා** ගාථාව සකස්වීමෙහි පහසුව සළකා අනුපිළිවෙල හැර මෙත ගැන කියා උපෙක්ඛාවට පසුව මුදිතාවද සඳහන් කරන ලදී. **විමුත්ති** යනු තමා කෙරෙහි වූ නුසුදුසු කරුණු සතරින් මිදුණු බවයි. මෙත, මැදහත් බව, කරුණාව, විමුක්ති ඇතිකරගත් විට, ඇසුරු කරනවිට, මුදිතාවටද කාලය’ බව එහෙයින් කියා ඇත.
**ආසෙවමානො** මෙත් කරුණා උපෙක්ඛා තෙවැනි හතරවැනි දැහැන් ලෙස වඩමින් උපෙක්ඛාව සිවුවැනි දැහැන ලෙස වැඩීම කියන ලදී. **කාලෙ** යනු මෙත ඇසුරුකොට එයින් ඉදිරියට මුදිතාවත් ඉන් එහා කරුණු ලෙස පීතිය රහිත දැහැනින් ඈත්ව උපෙක්ඛා ඇසුරු කරමින් (ඊට සමවැද සිටීමෙන්) පසුවන කාලය ආසෙවමාන යැයි කියනු ලැබේ. (නො එසේ නම්) එසේ සිටීමට පහසු වේලාවයි. **සබ්බෙන ලොකෙන** **අවිරුජ්ඣමානො** දස දිසාවෙහිම ජීවත්වන සියළුම ලෝකවාසීන් කෙරෙහි තරහ නොවී, මෙත් ආදී (ගුණ) වඩන ලද බැවින් ජීවත් වන්නෝ (ඔහුට) පිළිකුල් නොවෙති. සියළු ජීවීන් කෙරෙහි තරහක් නොමැති දිගින් දිගටම බැඳී ඇති තරහ ද (පටිඝ) සංසිඳේ. ‘සබ්බෙන ලොකෙන අවිරුජ්ඣමානො’ යැයි එහෙයින් කියන ලදී. ඉතිරි සියළු කරුණු මෙහි කලින් කියා ඇති පරිදිය.
දහවෙනි (ගාථාවෙහි) **සංයොජනානි** දස සංයෝජනයි. ඒවා ඒ ඒ මගපලයෙන් කඩා බිඳ දමා, **අසන්තතං ජීවිත සංඛයම්හි** ජීවිත සංඛය යනු චුති සිතෙහි බිඳී යාමයි. තවදුරටත් (සසර) ජීවිත පැවැත්ම නැතිකරන ලද බැවින් **අසන්තසං** (තැති නොගනී) මෙපමණකින් සෝපාදිසෙස නිවනට තමා (පැමිණි බව) දක්වන ගාථාව අවසන සසර නැවත නූපදනා ලෙසින් පිරිනිවන් පෑහ.
එකොළොස්වන (ගාථාවෙහි) **භජන්ති** සිරුරෙන් ඇලී ඇසුරු කරති. **සෙවන්ති** ඇඳිලි බැඳීම් ආදියෙන් යටහත් පැවතුම් ඇතිව ගරු කරමින් හැසිරෙති. කරුණක් ඇත්තේ **කාරණත්‍ථා** නම් වේ. සබඳතා පැවැත්වීමෙන්, ඇසුරු කිරීමෙන්, වෙනත් හේතුවක් නැත. එහි තේරුම නම් තමන්ට ඇතිවන උපකාර (වාසි) සළකා ඇසුරු කරතියි කී අයුරුයි. **නික්කාරණ** **දුල්ලභා අජ්ජමිත්තා** ‘මෙයින් කිසිවක් ලබමු’යි මෙසේ ලාභ වාසි හේතුවෙන් නිකරුනේ ඇසුරු නොකෙරේ. හුදෙක්ම –
‘උපකාරක වන මිතුරෙකු වෙත්ද, සැපදුකෙහි එක්වන යහළුවකු වෙත්ද, දියුණුව කැමති යහළුවකු වෙත්ද, අනුකම්පා සහගත යහළුවකු වෙත්ද’
කියා ඇති පරිදි (නියම) මිතුරු බවින් යුතු යහළුවෝ අද දුලබ වෙති. තමන්ට ඇති නුවණින් වටහාගෙන, තමන්ම (සසඳා) බලති. වෙනත් අයුරකින් නොවේ. **අත්තත්‍ථපඤ්ඤා, දිට්ඨත්තපඤ්ඤා** යන මෙයද පැරණි පාඨයකි. ලාභයක් ඇතිවිට, එය දැන කටයුතු කිරීම මොවුන්ගේ නුවණ ඉදිරියට බලාපොරොත්තු නොවන බව කියන ලදී. අසූචි යනු අපිරිසිදු ලාමක වූ කය වචන මනසින් යුතුව කටයුතු කරන්නෝය. ඉතිරි කරුණු පෙර කී පරිද්දෙන් දතයුතුය. ඉතා දිගු වේ යැයි බියෙන් අතුරු විස්තර නොකියන ලදී. ඒ සියල්ල දක්වා ඇති පාඨ අනුසාරයෙන් දතයුතුය.
බුදුරජාණන් වහන්සේගේ පුතුන් සේ සැළකෙන පැවිදි සාවක හිමිවරුන්ගේ පරම්පරාවේ මුප්තැන දරමින්, හිතවත් බවින් හා නොසැලෙන ගුණයෙන් යුතු (සැරියුත් තෙරුන් වහන්සේ විසින් මහා නිද්දේසයෙහි මනාව (කරුණු) බෙදා දක්වන ලදී.
පෙර පැවති අටුවා නය හා ගැලපෙන ආකාරයට අනුව එහි අරුත් විවරණය පිණිස මා විසින් අරඹන ලද මෙය දැන් නිමාවට පත්විය.
පුර අතුරෙන් ඉතා උතුම් වූ අනුරාධපුරයෙහි දකුණු දෙසින් මහා විහාරය පිහිටියේය.
එහි තිලකයක් වන් මහා පව්වක් බඳු (උස් වූ) මහා සෑයට බටහිරින්, කථාවෙහි හරවත් බවින් යුතු, රාජ සම්මත වූ, මනා පැවතුම් ඇති, ලිවීමෙහිද සමත්කම් දැක්වූ භත්තිසේන නම් කෙනෙකු විසින්,

සිහිලැල් රුක්සෙවනින් යුතු, සිහිල් ජලයෙන් යුතු (පොකුණින්) මනහර පවුරකින් වට වූ පිරිවෙණක් කරවීය.
මහ පිරිවෙණෙහි වැසි, ලිවීමෙහි සමත්කම් ඇති උපසේන මහා තෙරුන් වහන්සේට පිරිවෙණ ලබාදීමෙන් (පසු)
නොසැලෙන සිල් ගුණයෙන් යුතු උපසේන තෙරුන් එහි වාසය කරමින් සද්ධම්මජොතිකා කරන ලදී.
සිරි සැපතට නිවහනක් වූ සිරිසඟබෝ රජුගේ විසිහය වන වසරෙහිදී නිද්දෙස වර්ණනාව අවසන් කරන ලදී.
ථේරවාදී පරපුරේ තෙරුන් වහන්සේලාගේ අදහස් නො ඉක්මවමින් ලෝවාසීනට හිතසුව සලසන මෙම අටුවාව නිමාවට පත් විය.
සදහමට පිටු නොපාමින්, ගරු කරමින්, තමාටත් අනුන්ටත් හිතසුව සලසමින් හැමදෙනාගේ බලාපොරොත්තු ඉටුවේවා !
සද්ධම්ම පජ්ජොතිකා නම් මෙම අටුවාවෙහි බණවර හතළිහකට මදක් වැඩියැයි ගණිතය පිළිබඳව නිපුණ වූවන් දක්වා ඇත.
ගණනය කිරීමේදී අනුට්ඨභ් ඡන්‍දසින් බැඳුණු ගාථා දස දහසට වැඩිය.
සසුනෙහි දිගුකල් පැවැත්ම පිණිසත්, ලෝවාසී යහපත පිණිසත් දයාවෙන් යුතුව මෙය රචනා කිරීමෙන් රැස්කර ගන්නා ලද අනල්ප වූ මහත් පිනෙන් මේ ලෝවාසීහු දසබලධාරී බුදුරදුන්ගේ සවන පිනන දහම් රසය විඳ සැපයෙන් සැපයට පැමිණෙත්වා !

