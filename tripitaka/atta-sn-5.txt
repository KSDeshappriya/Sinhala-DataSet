
මහා වර්ගය - අටුවාව
1. මග්ග සංයුත්තය
1. අවිජ්ජා වර්ගය
මහාවර්ගයේ පළමු වැන්නෙහි - **පුබ්බඞ්ගමා** = සහජාත (හෙවත් උපත සමග) වශයෙන් ද, උපනිශ්‍රය (හෙවත් මුලික හේතුව) වශයෙන් ද යන ආකාර දෙකින් මූලික වන්නාවූ. **සමාපත්තියා** = සම වැදීම පිණිස සත්‍යය ප්‍රතිලාභය කර ගැනීම සඳහා ආරම්භය පිණිස යන අදහසයි. **අන්‍වදෙව අහිරිකං අනොත්තප්පං** = වැරදි කිරීමට ලැජ්ජා නැත යන ආකාරයේ තත්ත්වයක සිටියේ නම් “අහිරික” යී ද. වැරදි කිරීමට බිය නැත යන ආකාරයේ තත්ත්වයක සිටියේ නම් “අනොත්තප්ප” යී ද යෙදේ. මේවායින් තොර නොවී පවට ලැජ්ජාභය නොඋපදී යන අදහසයි. **අවිජ්ජාගතස්ස** අවිද්‍යාවට පැමුණුන. අවිද්‍යාවෙන් යුක්ත. **මිච්ඡාදිට්ඨි** අසත්‍ය වූ දෘෂ්ටිය, යහපත කරා නොපමුණුවන දෘෂ්ටිය. **පහොති** = හට ගනියි, උපදියි. මිථ්‍යා සංකල්ප ආදියෙහිදී ද අසත්‍ය වූ සහ යහපත කරා නොපමුණුවන්නා වූ යන වශයෙන් මිථ්‍යා ස්වභාවය දත යුතුය. මෙසේ මේ අකුසල ධර්ම අටට පැමිණීම මිථ්‍යා ස්වභාවයේ අංගයක් නම් වේ. ඒ සියල්ල වනාහි එක් ක්ෂණයකදීම නොලැබේ. වෙන වෙන අවස්ථාවන්හිදී ලැබේ.
කෙසේද යත් යම් කලෙක වනාහී දෘෂ්ටිය හා යෙදුණ සිත කයෙන් කරන ඇඟවීම් ඉපදවීම, ක්‍රියාවට නැංවීම සිදු කරයි ද, එකල්හි මිථ්‍යාදෘෂ්ටි. මිථ්‍යා සංකල්ප මිථ්‍යා ව්‍යායාම, මිථ්‍යා සති, මිථ්‍යා සමාධි, මිථ්‍යා කර්මාන්ත යන අංග සය උපදී. යම් කලෙක සිත දෘෂ්ටිය හා එකට නො යෙදුණේ ද, එකල්හි මිථ්‍යාදෘෂ්ටි වැරදි පස උපදී. යම් කලෙක ඒ අංග දෙකම වචනයෙන් කරන ඇඟවීම් ඉපදවීම, ක්‍රියාවට නැංවීම සිදු කරයිද එකල්හි මිථ්‍යා කර්මාන්ත ඇති තැන්හි ද මිථ්‍යා වචනයෙහි පිහිටියාවූ ම හයක් හෝ පහක් වූ මෙම ආජීවය කැළඹීමට පත්වනුයේ කායවාග් ද්වාරයන්හිම එක්තරා ස්ථානයකදී කැළඹීමට පත් වේ. මනෝ ද්වාරයෙහිදී එසේ නොවේ. එහෙයින් යම් කලෙක සජීවි හිසකින් ඒ සිතුවිලිම කායවාක් විඥප්තීන් (ඇඟවීම්) උපදවයි ද එකල්හි කාය කර්මය මිථ්‍යා ආජීව නම් වෙයි. එකල්හි වචී කර්මය යනු මිථ්‍යා ආජීවය වශයෙන් ඒ හය හෝ පහ යම් කලෙක්හි ඇඟවීම් නො උපදවා හෝ ඒ සිතුම් උපදවයිද. එකල්හි මිථ්‍යාදෘෂ්ටි, මිථ්‍යා සංකල්ප, මිථ්‍යා ව්‍යායාම, මිථ්‍යා ස්මෘති, මිථ්‍යා සමාධි වශයෙන් පහක් හෝ මිථ්‍යා සංකල්පය මුල්කොට ගෙන සතරක් හෝ වන්නේය. මෙසේ එකම මොහොතක සියල්ල ලැබෙන්නේ නො වේ. වෙනස් වෙනස් අවස්ථාවන්හිදී ලැබේයයි දත යුතුය.
පුර පක්ෂයෙහි - **විජ්ජා** = කර්මය හිමිකොට ගෙන ඇති නුවණ. මෙහිද උත්පත්තිය සමග වශයෙන් හෝ හේතු සාධක වශයෙන් හෝ යන දෙආකාරයෙන් ම පෙරටුව යන ස්වභාවයක් ඇත්තේ යයි දත යුතුය. **හිරොත්තප්පං** = ලජ්ජාව ද බිය ද (යන කරුණු දෙක) එහි ලජ්ජාවන ස්වභාවය සහිත වූයේ “හිරි” යනු ද, බියවන ස්වභාවය සහිත වූයේ “ඔත්තප්ප” යනු ද වේ. මෙය මෙහි කෙටි හැඳින්වීම යි. විස්තරය වනාහී විසුද්ධි මග්ගයෙහි කියන ලද්දේමය.
**විජ්ජාගතස්ස** = විද්‍යාඥානයට පැමිණි තැනැත්තාගේ, විද්‍යාඥානයෙන් යුක්ත වූ තැනැත්තාගේ **විද්දසුනො** = නුවණැති පඬිවරයාගේ **සම්මාදිට්ඨි** තත්වු පරිදි දකින දෘෂ්ටිය නෛර්යාණික දෘෂ්ටිය සම්මා කම්මන්ත ආදියෙහි ද මේ පිළිවෙළම වේ. මෙසේ කුශල ධර්මයට පැමිණීමෙන් මේ අංග අට ඇති වේ. ඒ අටම ලෞකික මාර්ග ක්ෂණයේදී එකවර නො ලැබේ. ලෝකෝත්තර මාර්ගක්ෂණයේදී එය ලැබේ. ඒවා වනාහී ප්‍රථමධ්‍යානික මාර්ගයෙහි ද, ද්විතීය ධ්‍යානයට අයත් මාර්ග ආදියෙහි ද සම්‍යක් සංකල්පය හැර සතක්ම වන්නේය.
එහිදී යමකු මෙසේ කියයි ද? කෙසේදයත් : යම් හෙයකින් මජ්ඣිම නිකායෙහි මහා සළායතන සූත්‍රයෙහි “සත්‍ය ලෙස පවත්නා යම් දෘෂ්ටියක් වේද එය සම්මා දිට්ඨි නම් වේ. සත්‍ය ලෙස පවත්නා යම් සංකල්පයක් වේද එය සම්මා සඞ්කප්ප නම් වේ, සත්‍ය ලෙස පවත්නා යම් ස්මෘතියක් වේද එය සම්මා සති නම් වේ. සත්‍ය ලෙස පවත්නා යම් සමාධියක් වේද එය සම්මා සමාධි නම් වේ. ඒ අනුව කාය කර්මය ද, වචී කර්මයද, ආජීවය ද කලින්ම සුපිරිසිදු වේයයි කියන ලදී. එහෙයින් අංග පසකින් යුත් ලෝකෝත්තර මාර්ගයක් පවතී. ඒ සූත්‍රයෙහි ම “මෙසේ ආර්ය අෂ්ටාංගික මාර්ගය භාවනා සම්පූර්ණ වීම දක්වා ම ගමන් කෙරේ” යයි කිව යුතු වේ. යම් බඳු වූ මෙම කරුණු මෙයට පෙර ද සිදු වූයේය යන්න කුමක් හෙයින් නොදක්නෙහිදැයි කියන ලදී. එම කරුණ පැවිදි වූ දිනයෙහි පටන් පවත්නා පිරිසිදු බව දැක්වීම පිණිස පවතී. පැවිදි වූ දිනයෙහි පටන් පිරිසිදු කාය කර්ම ආදිය ලෝකෝත්තර මාර්ගක්ෂණයේදී අතිශයින් පිරිසිදු වේය යන මෙය මෙහි අර්ථය යයි දක්වන ලද්දේය. “එකල්හි වනාහී අංග පසකින් යුත් මාර්ගයක් වේ” යයි යන
යමක් අභිධර්මයෙහි කියන ලද්දේද, එම කාර්යය දැක්වීම පිණිස එය කියන ලදී. යම් කිසි කලෙක්හි මිච්ඡා කම්මන්තය අත්හැර සම්මා කම්මන්තය පිළිපදීද, ඒ කල්හි මිච්ඡා වාචා හෝ මිච්ඡා ආජීවය හෝ සිදු නොවේ. දිට්ඨිය. සඞ්කප්පය, ව්‍යායාමය, සතිය, සමාධිය යන මේ කාරක අංග පසෙහි සම්මා කම්මන්තය පිළිපදිනුයේ නම් වෙයි. සම්මා වාචා, සම්මා ආජීව යන අංගයන්හිද මේ පිළිවෙළම වේ. මෙසේ මේ කාර්යය දක්වනු පිණිස මෙසේ කියන ලදී. ලෞකික මාර්ග ක්ෂණයෙහි ද (මේ අංග) පහම වෙයි. නො ඇලීම වනාහී නියත නොවේ. එහෙයින් අංග සයකින් යුක්තයයි නො කියා අංග පසකින් යුක්ත වන්නේම යයි කියන ලදී. “මහණෙනි, (උත්තම හෙවත්) ආර්ය චිත්තයෙන් යුක්ත වූ, ක්ලේශ රහිත චිත්තයෙන් යුක්ත වූ, ආර්ය මාර්ගයෙහි යෙදුණා වූ, ආර්ය මාර්ගය වඩන්නා වූ තැනැත්තහුගේ යම්තාක් තෙවැදෑරුම් කාය දුශ්චරිතයන්ගෙන් ඈත් වීමක් වැළකීමක් ඉවත් වීමක්, වෙන්වීමක්, එම දුසිරිත්හි නොයෙදීමක්, ඒවා නොකර සිටීමක් යන යමක් වේද මහණෙනි, මෙම සම්‍යක් කර්මාන්තය ආර්ය වූ, ක්ලේශ රහිතවූ ලෝකෝත්තර මාර්ගයයි. මෙසේ වනාහී මහා චත්තාළීසක සූත්‍රය ආදී අනේකවූ සූත්‍රයන්හි (දැක්වෙන පරිදි) සම්‍යක් කර්මාන්ත ආදී වූ ලෝකෝත්තර මාර්ගයේ අංග වශයෙන් අංග අටක්වන ලෝකෝත්තර මාර්ගය වේයයි දත යුතුය. මේ සූත්‍රයෙහිදී මෙම අෂ්ටාංගික මාර්ගය ලෞකික ලෝකෝත්තර වශයෙන් මිශ්‍රව කියන ලදී. දෙවැන්න කෝසල සංයුත්තයෙහි කියන ලද්දේමය.
තුන් වැන්නෙහි - **සකල මිදං භන්තෙ** = අනඳ තෙරණුවෝ තමන් ශ්‍රාවක පාරමී ඥානයේ කෙළවරට නො පැමිණි බැවින් සම්පූර්ණ මාර්ග බ්‍රහ්මචර්යාව කළ්‍යාණ මිත්‍ර ආශ්‍රයෙන් ලැබේයයි නො දත්හ. ධර්මසේනාපති (ශාරිපුත්‍ර) තෙරණුවෝ වූ කලී ශ්‍රාවක පාරමී ඥානයේ සම්පූර්ණත්වයේ සිටි බැවින් එය දැනගෙන සිටියහ. එහෙයින් මෙසේ කීහ. ඒ නිසාම ඒ තෙරුන් හට “සාධු සාධු” යනුවෙන් භාග්‍යවතුන් වහන්සේ සාධුකාර දුන්හ.
සිවු වැන්නෙහි - **සබ්බසෙතෙන වළභීරථෙන** සාකල්‍යයෙන්ම ධවල වර්ණ වූ වෙළඹුන් සතර දෙනක යෙදු රියකින් රථචක්‍රය, මැදිරිය, වියගස සහිත ඒ මුළු රථයම රිදීයෙන් ආලේප කරන ලද්දේ විය. මේ රථය ද යුද්ධ රථය, අලංකාර රථය යනුවෙන් දෙවැදෑරුම් වෙයි. එහි යුද්ධ රථය සතරැස් වෙයි. අධික ලෙස විශාල නොවේ. දෙදෙනකුට හෝ තිදෙනකුට එහි හිඳගත හැකි වේ. අලංකාර රථය විශාල වුවකි. දිග පැත්තේ වැඩි දිගක් ද, පුළුල් පැත්තේ වැඩි පළලක් ද ඇත්තේ වේ. එහි (සේ) සත් දරන්නා ද, වල් විදුනා දරන්නා ද, තල්පත් දරන්නා ද ආදී වශයෙන් අට දෙනකුට හෝ දස දෙනකුට සුවසේ සිටගෙන හෝ හිඳගෙන හෝ වැතිර ගෙන හෝ යාමට හැකිවේ. මෙය ද අලංකාර රථයක් මය.
**සෙතා සුදං අස්සා** = සුදු වෙළඹහු නම් ස්වභාවයෙන් ම සුදු පැහැ ඇත්තාහුමය. **සෙතාලඞ්කාරා** = ඒ වෙළඹුන්ගේ සැරසිලි රිදියෙන් නිමවන ලද්දේ විය. **සෙතොරථො** = කියන ලද පිළිවෙළින්ම රිදීයෙන් ආලේපිත බැවින් ද, ඒ ඒ තැන්හි ඇත් දළින් කැටයම් කළ බැවින් ද සුදු පැහැ ඇත්තේමය. **සෙත පරිවාරො** = යම් සේ සෙසු රථ සිංහසමින් ආවරණය වූයේ හෝ, ව්‍යාඝ්‍ර සමින් ආවරණය වූයේ හෝ, පිඬු පැහැ කම්බිලියෙන් ආවරණය වූයේ හෝ වෙයි ද එහෙත් මේ රථය එසේ නොවේ. මෙම රිය වනාහී ඝන පට වස්ත්‍රයෙන් ආවරණය වූයේ වෙයි. **සෙතා රස්මියො** = (අසුන් හට යෙදූ) රැහැන් ද රිදී නාළිකාවලින් ආවරණය කෙරිණ. **සෙතාපතොදලට්ඨි** = කෙවිටි ලීය පවා රිදී ආලේපිතය.
**සෙතංඡත්තං** රථය මැද ඔසවන ලද ඡත්‍රය පවා සුදු පැහැ ගත්තේය. **සෙතං උණ්හීසං** = අටඟුල් පුළුල් වූ රිදීමුවා නළල් පටය. **සෙතානි වත්‍ථානි** = වස්ත්‍රද සුදු පැහැයෙන් පෙණ කැටිමෙන් විය. ඔවුන් වෙත වූ ඉඟටියෙන් පහළ ඇඳුම් පන්සියයක් (බැගින්) අගනේ වෙයි. උතුරුසළුව දහසක් අගනේ වෙයි. **සෙතා උපාහනා** = මඟට බසින්නහුට වේවා, වනයට පිවිසෙන්නහුට වේවා පාවහන් තිබේ. මෙහි සඳහන් තැනැත්තා වනාහී රථයට නැඟුණේ වෙයි. ඒ නිසා ඊට සුදුසු වූ, රිදී ආලේප කළා වූ පාදාලංකාරයක් වූ මෙය (සඳහා) මෙසේ කියන ලද්දේයයි දත යුතුයි. **සෙතාය සුදං වාළ විජනියා** = පලිඟුමය මිටක් ඇති සුදු සෙමෙර වල්විදුනාවකින් හුදෙක් මෙ පමණෙකින්ම පමණක් ඔහුගේ සුදුපාට ඇතිවූයේ නොවේ. ඒ බ්‍රාහ්මණ තෙමේ වූ කලී සුදු විලවූන් ගැල්වීය, සුදු මල් පැලැන්දේය. ඔහු ගේ ඇඟිලි දහයෙහි වූ මුදු ද, කන්වල වූ කුණ්ඩලාභරණ ද යන මේ ආදී අලංකාර කිරීම් රිදීයෙන් කරන ලද්දේම විය. ඔහුගේ දස දහසක් පමණ වූ බ්‍රාහ්මණ පිරිස ද සුදු ඇඳුම්, සුදු විලවුන්, සුදුමල් ආදියෙන් සැරසෙන්නෝ වූහ.
යම්බඳු වූ මෙම **සාවත්‍ථියා නිය්‍යාසි** (සැවැත් නුවරින් පිට වූයේය) යන්නක් කියන ලද්දේ ද, එහි මෙම නිය්‍යාන (නික්මීම) පිළිබඳ විස්තරය මෙසේ ය. හේ තෙමේ වනාහී මාස හයෙන් හයට එක වරක් බැගින් නගරය ප්‍රදක්ෂිණා කරයි. මෙතැන් සිට මෙපමණ දින ගණනකින් නුවර පැදකුණු කරන්නේයයි කල් තබාම ප්‍රසිද්ධ කරවයි. එය අසා යමකු එතෙක් නුවරින් පිට නොවී සිටියාහු නම් ඔව්හු නුවරින් බැහැර නොයත්. යමකු (නුවරින්) පිට වී සිටියාහු නම් ඔව්හු පිනැති අයකුගේ සිරිසැප දකින්නෙමු යයි (ආපසු) පැමිණෙත්. යම් දිනෙක බ්‍රාහ්මණයා නගරයෙහි චාරිකා කරයි ද එදින උදෑසනම නුවර වීථි හැම ද, වැලි විසුරුවා, ඒ මත ලද පස්මල් විසුරුවා පුන් කලස් තබා කෙසෙල් ගස් ද, කොඩි ද ඔසවා මුළු නුවරම දුමින් සුවඳ කරත්.
බ්‍රාහ්මණ තෙමේ උදෑසනම හිස් සෝදා, පෙරවරු බත වළදා (පෙර) කියන ලද පිළිවෙළින් ම සුදු වස්ත්‍ර ආදියෙන් තම සිරුර සරසා පහයෙන් බැස රථාසනාරූඩ වෙයි. ඉක්බිති සෙසු සියළු බ්‍රාහ්මණවරු සුදු ඇඳුම්, විලවුන් හා මල්වලින් සැරසී සේසත් රැගෙන ඔහු පිරිවරා ගනිත්. ඉක්බිති මහජනයා රැස්කර ගනු පිණිස පළමු කොට තරුණ ළමයින් වෙත ලොකු කුඩා ගෙඩි වර්ග විසුරුවා හරිති. ඉන් අනතුරුව මසුරන් හා රුපියල් ද, අනතුරුව කහවණු ද විසුරුවත්. එකල්හි මහජනයා රැස්වෙත්, ප්‍රීතිඝෝෂා කරමින් ද, උඩ පනිමින් ද සිටිත්. ඉක්බිති බ්‍රාහ්මණ තෙමේ මංගල වචන හා සුබ ප්‍රාර්ථනා වචන කියන්නවුන් මංගල ප්‍රාර්ථනයන් හා සෞඛ්‍ය ප්‍රාර්ථනයන් කරන කල්හි මහ ඉසුරෙන් යුතුව නගර චාරිකාවෙහි යෙදෙයි. පින්වත් මනුෂ්‍යයෝ මහල් සහිත ප්‍රාසාදයනට නැඟී ගිරවුන්ගේ පියාපත් වැනි ජනෙල් කවුළු විවර කොට බලත්. බ්‍රාහ්මණ තෙමේ ද තමාගේ යශෝ ශ්‍රී සම්පත්තියෙන් යුතුව නගරය වසඟයෙහි තබා ගන්නාක් මෙන් දකුණු දොරටුවට අභිමුඛව සිටියේය. ඒ සඳහා මෙය කියන ලදී.
**තමෙනං ජනො දිස්වා** = මහජනතාව ඒ රථය දැක, **බ්‍රහ්මං **= ශ්‍රේෂ්ඨ යන්නට තවත් වචනයකි. බ්‍රහ්මං වත භො යානං = “පින්වත. යානය ශ්‍රේෂ්ඨ යානයකට සමාන වෙයි” යන මෙය මෙහි අර්ථයයි. ඉමස්සෙව ඛො එතං = ආනන්දයෙනි, මනුෂ්‍යයෝ වනාහී වර්ණනා කරන තැනට පැමිණ තම දායකයන් හට වර්ණනා කිරිමේ ගීත ගායනා කරවත්. මනා රූපයෙන් යුක්ත වූ, දැකුම්කළු වූ, මහාධනයක් ඇත්තා වූ, බොහෝ වස්තුව ඇත්තාවූ යන මේ වර්ණනා කිරීමෙන් පමණක් මනා රූමත් හෝ මහා ධනවත් නොවේ. මෙසේම මහා ජනතාව බ්‍රාහ්මණයාගේ රථය දැක “පින්වත්නි, යානය උතුම් එකකැයි” වර්ණනා කරන්නෝ නමුදු. මේ යානය වනාහී වර්ණනා කිරීම් පමණකින්ම උතුම් ස්ථානයක් වන්නේ නොවේ. මෙම අප්‍රාණික දෙය ලාමක වූවක්ම වන්නේය. පරමාර්ථ වශයෙන් වනාහි **ඉමස්සෙව ඛො ආනන්‍ද එතං අරියස්ස අට්ඨඞ්ගිකස්ස මග්ගස්ස අධිවචනං** = ආනන්‍දය, මෙය (බ්‍රහ්ම යානං) වනාහී මේ ආර්ය අෂ්ටාංගික මාර්ගයටම තවත් වචනයකි. මේ වූ කලී හැම දොසින්ම වෙන්වූවක් බැවින් සෙට්ඨො (ශ්‍රේෂ්ඨ) වේ. “ආර්යයෝ මේ මඟින් ම නිවනට යන්නාහ” යන අරුතින් **බ්‍රහ්මයානං ඉතිපි** = (බ්‍රහ්ම යානය යනු ද), ධර්මය වූ බැවිනුත්, (සසරින් එතෙරට යන) යානයක් බැවිනුත් ධම්මයානං ඉතිපි (ධර්ම යානය යනු ද), මෙයට වඩා උසස් මඟක් නැති බැවිනුත්, කෙලෙස් සටන ජයගත් බැවිනුත් **අනුත්තරො සඞ්ගාම විජයො ඉතිපි** (උත්තරීතර වූ, සටන දිනූ තැනැත්තාය) යනු ද කීමට වටනේය.
දැන් ඔහුගේ නිර්දෝෂිභාවය ද සංග්‍රාමය විජයග්‍රහණය කළ බවද දක්වමින් **රාග විනය පරියොසානො** = (රාගය යටපත් කිරීමේ අවසානය) යන ආදිය කීහ. එහි රාගය යටපත් කිරීම ද අවසානයට යාම ද යන මේ කාර්යයන් සිදු වන්නේය යනු **“රාග විනය පරියොසාන”** හෙවත් රාගය යටපත් කිරීම, අවසන් කිරීම යන අර්ථයි. සියළු තන්හි මේ පිළිවෙළ වේ.
**යස්ස සද්ධාච පඤ්ඤාච **= යම් ආර්ය මාර්ග යානයක්හුගේ සද්ධානුසාරී වශයෙන් ශ්‍රද්ධාව ද, ධම්මානුසාරී වශයෙන් ප්‍රඥාව ද යන මේ ධර්මයන් දෙක ශ්‍රද්ධාව යන තත්ත්වයන් දෙකෙහි යෙදුනේය යන අර්ථයයි. **හිරි ඊසා** = ආත්මය සමග යෙදුණ, බැහැරින් උපන් ඔත්තප්පය (හෙවත් වරදට ඇති බිය) සමග උපන්නේ “හිරි” (වරදට ලැජ්ජාව) නම් වේ. යම් මාර්ග නමැති රථයක්හුගේ නම් “ඊසා” (හෙවත් ඒරියා කඳක්) වේ. **මනො යොත්තං** = විදර්ශනා චිත්තය ද, මාර්ග චිත්තය ද යොත (හෙවත් රැහැණ) නම් වේ. යම්සේ වනාහී පට්ටාවලින් තනන ලද යොත ගොණුන් රථයට බැඳ තබයි ද, එකට එකතු කරයිද එසේ ම මාර්ගය නමැති රථයේ ලෞකික විදර්ශනා චිත්තයට අමතරව පණසක් වූ ලෝකෝත්තර විදර්ශනා චිත්තය හා අමතරව සැටක් වූ කුසල ධර්මයන් ද ඒකාබද්ධ කරයි. එකට එකතු කරයි. ඒ හේතුවෙන් **“මනො යොත්තං”** (මනස නමැති රැහැණ) යයි කියන ලදී. **සති ආරක්‍ඛ සාරථී**, මාර්ග ගමනෙහි යෙදුන ආරක්ෂාකාරී රියැදුරා යම් සේ රථයේ ආරක්ෂාකාරී රියැදුරා නම් වේද, යමකු විය ගසෙහි යොදවයි ද, රථ රෝදයේ අලවංගුවට (ඇක්සලයට) තෙල් ගල්වයි ද, රථය යවයි ද, රථ සේවයෙහි යෙදී සිටියවුන් (අවශ්‍ය විට) සේවයෙන් නිදහස් කරයි ද මෙසේ මාර්ගයෙහි යවන රථයේ සිහිය පිහිටුවයි. මේ වනාහී ආරක්ෂාව සිහියේ තබා ගැනීමෙන් ද කුසලා කුසල ධර්මයන්ගේ පිහිටීමෙන්ද සිදු වේ යයි කියන ලදී.
**රථො** = ආර්ය අෂ්ටාංගික මාර්ගය නම් රථයයි. **සීල පරික්‍ඛාරො** = චතුපාරිශුද්ධි ශීලය නමැති අලංකාරය **ඣානක්‍ඛො** = විදර්ශනාවෙන් යුක්ත වූ පස් වැදෑරුම් වූ ධ්‍යානාංගයන්ගෙන් යුක්ත වූ, ධ්‍යානමය මධ්‍යයයි, හෙවත් ධ්‍යාන අක්සයයි. **චක්කවීරියො** = ශක්තිමත් වූ චක්‍රය කායිකය, චෛතසිකය යන ශක්තීන් දෙක මෙහි “චක්ක” යනුවෙන් අදහස් වේ. **උපෙක්‍ඛා ධුර සමාධි** = වීර්යයේ ඒකාග්‍රතාවය ධුර සමාධි නම් වේ. (හෙවත්) රථයේ විය ගසෙහි නිශ්චල භාවය ද ධුර සමාධි නම් වේ. වඩ වඩා උසස්වන ආකාරයක් නැති බැවින් මෙම පද යුගල දෙකෙහිම “සම බව” යන අරුතක් ඇත. එහිදී මේ තෙමේ වනාහී මධ්‍යස්ථ වූ උපේක්ෂා සිතුවිල්ලේ සැඟවුණ නොසන්සුන් බව හෙවත් උඩඟු බව ඉවත් කොට ප්‍රායෝගිකව මධ්‍යස්ථ තත්ත්වයෙක් හි සිත පිහිටුවයි. එබැවින් මෙම (ආර්ය) මාර්ගය නමැති රථයට “ධුර සමාධි” යයි කියන ලදී. අනිච්ඡා පරිවාරණං = රථයේ බාහිර පැතිවලට යොදන සිංහ සම් ආදිය මෙන් ආර්ය මාර්ගය නමැති මෙම රථයට ද අලෝභ යනුවෙන් හැඳින්වෙන අනිච්ඡාව (හෙවත් ආසාවෙන් තොරවීම) “පරිවාරණ” (හෙවත් පිරිවැරීම) නම් වේ.
**අබ්‍යාපාදො** = මෛත්‍රීය ද, මෛත්‍රී වැඩීමෙහි පූර්ව භාගය ද වේ. **අවිහිංසා** = කරුණාව ද, කරුණාව වැඩීමෙහි පූර්ව භාගය ද වේ. **විවෙකො** = කාය විවේකය ආදී තෙවැදෑරුම් විවේකය **යස්ස ආවුධං** ආර්ය මාර්ගය නමැති රථයේ සිටියා වූ යම් කුලපුත්‍රයකුට යම් සේ වනාහී රථයෙහි සිටිමින් ආයුධ පහෙන් සතුරන්හට විදිය හැකි වේද, මෙසේ යෝගාවචර තෙමේද මෙම ලෞකික ලෝකෝත්තර මාර්ග නමැති රථයෙහි සිටිමින් මෛත්‍රී (නම් ආයුධ) යෙන් ද්වේෂයට විදියි, කරුණාවෙන් හිංසාවට ද. කාය විවේකයෙන් සමූහයක් වෙත ඇලීමට ද, චිත්ත විවේකයෙන් කෙලෙස් වෙත ඇලීමට ද, උපධි විවේකයෙන් සියළු අකුසලයන්හට ද විදියි. එබැවින් මෙයට පස් වැදෑරුම් ආයුධ යයි කියන ලදී. **තිතික්‍ඛා** = නපුරු ලෙස කියන ලද, නපුරු ලෙස පැමිණි වචන මාලාවන් දරා ඉවසා ගැනීම **වම්ම සන්නාහො** = සන්නාහ සන්නද්ධ වූයේ. යම් සේ වනාහී රථයෙහි හුන් සන්නාහයෙන් සැරසුණ තැනැත්තේ (තමා වෙතට) පැමිණි පැමිණි හීතල ඉවසා දරා ගනියි, හී තල ඔහු (ගේ සිරුර) සිදුරු නො කරයි. මෙසේ ඉවසා දරා ගැනීමේ හැකියාවෙන් යුත් භික්ෂුව (තමා) වෙතට පැමිණි පැමිණි වචන මාලාවන් ඉවසයි. එම ඊතල ඒ භික්ෂුව (ගේ සිත) සිදුරු නො කරයි. එහෙයින් ඉවසීම නමැති සන්නාහය යයි කියන ලදී. **යොගක්‍ඛෙමාය වත්තති** = යෝග සතරෙන්ම ආරක්ෂාව පිණිස ද, නිර්වාණය, පිණිස ද පවතින්නේ ය. නිර්වාණයට අභිමුඛ වී යන්නේ ම වෙයි. නොනවතී. (නිවන් අරමුණ) නො බිඳෙයි. යන අර්ථයයි.
**එතදත්තනි සම්භූතං** = මාර්ගය නමැති මෙම යානය තමාගේ ක්‍රියාකාරිත්වය නිසා ලබන ලද්දක් බැවින් තමා වෙනුවෙන් ඇති වූවක් ම වෙයි. **බ්‍රහ්මයානං අනුත්තරං** අසදෘශ වූ ශ්‍රේෂ්ඨ වූ යානය **නිය්‍යන්ති ධීරා ලොකිම්හා** යම් අයහට මේ යානය තිබේ ද ඒ ධෛර්යවත් වූ, ඥානවන්ත වූ පුරුෂයෝ ලෝකයෙන් නිදහස් වෙති, ඉවත්ව යති. **අඤ්ඤදත්‍ථු** = ඒකාන්ත වශයෙන් **ජයං ජයං** = රාගාදී සතුරන් මැඩ පවත්වන බැවින් (“ජිනත්තා” හෙවත්) ජය ගන්නෝ නම් වෙති.
පස් වැන්නෙහි - **අයමෙව** = “එව” ශබ්දය නිශ්චිතාර්ථයක් වෙයි. එබැවින් අන්‍ය වූ මාර්ග ප්‍රතික්ෂේප කරයි. මේ සූත්‍රයෙහි පවත්නා සසර දුකම දැක්වේ. (ඒ හා) මිශ්‍ර ව පවත්නා නිවන් මඟ ද කියන ලදී. සය වැන්න පහසුය.
සත්වැන්නෙහි - **නිබ්බාණ ධාතුයා ඛො එතං භික්‍ඛු අධිවචනං** = ප්‍රත්‍යයෙන් හට නො ගන්නා වූ, අමෘතමය වූ නිර්වාණ ධාතුවට මෙය තව ද වචනයකි. **ආසවානං ඛයො තෙන වුච්චති** = තව ද ඒ මගින් රාගාදිය ඉවත් කිරීම නිසා ආශ්‍රවයන්ගේ ක්ෂය කිරීම (හෙවත් කෙළෙස් ප්‍රහීන කිරීම) යයි කියනු ලැබේ. ආසවක්ඛය (හෙවත් කෙලෙස් ප්‍රහීන කිරීම නම් අර්හත් භාවයයි. අර්හත් බව යන්නට ද රාග විනය (හෙවත් රාගයෙන් තොරවීම) ආදී නාමයන් ම දැක්වේ. **එතදවොච** = ධාතුන් පිළිබඳව විස්තර කරන්නා වූ ශාස්තෲන් වහන්සේ විසින් මාහට නිර්වාණය කියන ලදී. එයට මාර්ගය වනාහී නො කියන ලදී. එය කියවන්නෙමි යි අනු පිළිවෙළ ගැළපීමෙහි දක්ෂ බැවින් ප්‍රශ්න කරනුයේ මෙසේ කීය.
අටවැන්නෙහි - කතමාච භික්‍ඛවෙ සම්මා දිට්ඨි = එක් ආකාරයකින් අෂ්ටාංගික මාර්ගය බෙදා දක්වා, නැවත වෙනත් ආකාරයකින් බෙදනු කැමැත්තහු මෙන් මේ දේසනාව ඇරඹීය. එහි - **දුක්‍ඛෙඤාණං** - ශ්‍රවණය කිරීම, විමසා බැලීම, සත්‍යාවබෝධය හා නුවණින් සලකා බැලීම වශයෙන් සතර ආකාරයෙන් උපන් ඥානයයි. (දුඃඛ) සමුදයෙහිද මේ පිළිවෙළම වේ. සෙසු සත්‍යයන් දෙකෙහි වනාහී විමර්ශනය කිරීමක් (අවශ්‍ය) නොවන බැවින් තුන් ආකාරයකින් පමණක්ම පවතී. මෙසේ මෙය “දුක්‍ඛෙඤාණං” (දුක පිළිබඳව දන්නා නුවණ) යන ආදී වශයෙන් චතුරාර්ය සත්‍ය කර්මස්ථානය දක්වන ලදී.
එහි පූර්ව සත්‍යයන් දෙක පවත්නා තත්ත්වයන්ය. පශ්චිම සත්‍යයන් දෙක නො පවත්නා තත්ත්වයන්ය. ඒවා අතරෙහි පවත්නාවූ සත්‍යයන්හිදී භික්ෂූන්ගේ කර්මස්ථාන ප්‍රිය තාවය ඇති වෙයි. නොපවත්නා වූ සත්‍යයන් හිදී එම ප්‍රියතාවය ඇති නො වෙයි. (දුඃඛය, සමුදය යන) මුල් සත්‍යයන් දෙක වනාහී පඤ්ච ස්කන්‍ධය (ට සම්බන්ධ) වේ. දුක තෘෂ්ණාවෙන් උපදීයයි මෙසේ සැකෙවින් දැක්වේ. පංචස්කන්ධයන් නම් කවරේද? රූපස්කන්ධය ආදී පිළිවෙළින් විස්තර වශයෙන් ද ආචාර්යයන් වහන්සේ සමීපයෙහි හදාරා වචනයෙන් නැවත නැවත (තම දැනුම බවට) පරිවර්තනය කරන්නාවූ යෝගාවචර තෙමේ එයින් කර්මයක් සිදු කරයි. ඉතිරි සත්‍යයන් දෙකෙහි වනාහී නිරෝධ සත්‍යය මනෝඥය, සුන්දරය, මනාපය මාර්ග සත්‍යය මනොඥය, සුන්දරය, මනාපය යනුවෙන් මෙසේ කරන්නාවූ හේ තෙමේ සත්‍යයන් සතර එක්වරම අවබෝධ කර ගනියි. එක්වරම තේරුම්ගනියි. දුක සම්පූර්ණ වශයෙන්ම අවබෝධ කර ගනියි. (දුක්‍ඛ) සමුදය අත්හැරීම පිළිබඳ අවබෝධයෙන් ද, මාර්ගය භාවනාව මගින් අවබෝධයෙන් ද සම්පූර්ණ වශයෙන් දැන ගනියි. දුක සම්පූර්ණ අවබෝධයෙන් ද - මාර්ගය භාවනාව මගින් අවබෝධ කර ගැනීමෙන් දැන ගනියි.
මෙසේ ඔහුට මුල් කොටසෙහි (දැක්වෙන දුඃඛ, සමුදය යන) සත්‍යයන් දෙකෙහි අවබෝධය ලබා ගැනීමට ඉගෙනීම, ප්‍රශ්න කිරීම, ශ්‍රවණය කිරීම, ධාරණය කර ගැනීම, විමසා බැලීම යන කරුණු වලින් හැකි වේ. සත්‍යයන් දෙකෙක්හි ඇත්තේ ශ්‍රවණය කිරීමෙන් අවබෝධ කරගැනීම ම වේ. අනික් කොටසෙහිදී කරුණු තුනක් කෙරෙහි ක්‍රියා කිරීමෙන් අවබෝධය සිදු වේ. නිරෝධයෙහි දී අරමුණ අනුව අවබෝධය සිදු වේ. නුවණින් සලකා බැලීමෙන් චතුරාර්ය සත්‍යය අවබෝධ වෙයි. කලින් ග්‍රහණය කර ගැනීමක් නැත. මේ භික්ෂුවට තමා කලින් ග්‍රහණය කරගත් මතයක් ඇති නිසා දුක දැන ගණිමි, සමුදය අත්හරිමි, නිරෝධය අවබෝධ කර ගනිමි. මාර්ගය වඩන්නෙමියි යන කරුණු සිතා බැලීමක් ද, අනුව සිත එක් අරමුණක පිහිටු වීමක් ද. ඒ කරුණු මෙනෙහි කිරීමක් ද. ඒවා නුවණින් සලකා බැලීමක් ද නැත. එම මතය ග්‍රහණය කරගත් තැන් සිට මෙසේ වෙයි. පසු කලෙක වනාහී දුඃඛය දැන ගන්නා ලද්දේ ම වෙයි. - පෙ- මාර්ගය වඩනා ලද්දේම වෙයි.
එහිදී ඔහුට සත්‍යයන් දෙකක් දැකීමට අපහසු බැවින් ගැඹුරු වේ. සත්‍යයන් දෙකක් ගැඹුරු බැවින් දැකීමට අපහසු වේ. දුඃඛසත්‍යය වනාහී උපතින් ම ප්‍රකට වේ. උල් කටු ආදිය ඇනුණ කල්හි අහෝ දුක් සහිතයි යනුවෙන් කිවයුතු බවට පැමිණේ. සමුදය සත්‍යය ද කෑමට කැමය. අනුභවයට කැමති බව ආදී වශයෙන් උපතේ සිටම ප්‍රකටය වේ. ස්වභාවයන් අවබෝධ කර ගැනීමෙන් වනාහී (දුඃඛ, සමුදය යන) දෙකම ගැඹුරු වේ. මෙසේ ඒවා දැකීම (අවබෝධය) අපහසු බැවින් ගැඹුරුයයි දැක්වේ. ඉතිරි (සත්‍යයන්) දෙක දැක ගැනීම පිණිස උත්සාහ කිරීම භවාග්‍රය අල්වා ගැනීම පිණිස අත දික් කිරීමක් මෙන් ද, අවිචී නරකය ස්පර්ශ කිරීම පිණිස අත දිගු කිරීමක් මෙන් ද, සියයට පැලු අස් ලොමෙහි කෙළවර නැවත පැලීමට තැත් කිරීමක් මෙන් ද වෙයි. මෙසේ ඒවා දැකීමට (අවබෝධයට) අපහසු බැවින් ගැඹුරු වේ. මෙසේ දැකීමට (අවබෝධයට) අපහසු බැවින් ගැඹුරු වූ ද, ගැඹුරු බැවින් දැකීමට අපහසු වූ ද සත්‍ය සතර ඉගැන්වීම් ආදී වශයෙන් (ඉදං දුක්‍ඛෙ ඤාණං) මෙය දුකෙහි දැනුමය යන ආදිය කියන ලදී. අවබෝධ කර ගැනීම පිළිබඳ ලක්ෂණයෙහි වනාහී එම නුවණ මෙසේම වෙයි.
**නෛෂ්ක්‍රම්‍ය සංකල්පය** ආදියෙහිදී කාමයට ප්‍රතිවිරුද්ධය යන අදහසින් ද, කාමයෙන් වෙන්ව පවතීය යන අදහසින් ද, කාමය පිළිබඳව විමසා බලන්නහුට ඇති වූයේය යන අදහසින් ද, කාමයෙන් වෙන්ව පවතීය යන අදහසින් ද, කාම විතර්කයෙහි දී ඇති වූයේය යන අදහසින් ද නෛෂ්ක්‍රම්‍ය සංකල්පය ඇති වේ. සෙසු සත්‍යයන් දෙකෙහි ද මේ පිළිවෙළම වේ. ඒ සියළුම නෛෂ්ක්‍රම්‍ය සංකල්පාදිය කාම ව්‍යාපාද විහිංසාවන්හි නො ඇලුණ සංඥා ඇත්තවුන්ගේ විවිධත්වයක් වේ. පූර්ව භාගයෙහිදී වෙන් වෙන් වූ මාර්ග ක්ෂණයේදී වනාහී මේ ස්ථාන තුනෙහි උපන් අකුසල සංකල්පයාගේ පියවර සිඳ දැමීමෙන් නො ඉපදීමට හේතු වශයෙන් මාර්ගාංගය සම්පූර්ණ කරමින් හුදෙක් කුසල සංකල්පයම උපදියි. මෙය සම්‍යක් සංකල්ප නම් වේ.
**“මුසාවාදා වෙරමණී”** ආදිය ද මෙසේ දත යුතුය. මුසාවාද ආදියෙන් වෙන්වීම පිළිබඳ සංඥා ඇත්තවූන්ගේ විවිධත්වයක් වේ. පූර්ව භාගයට අයත් වෙන් වෙන් වූ මාර්ග ක්ෂණයෙහිදී මේ ස්ථාන සතරෙහි උපන් අකුසල් වූ දුසිල් වූ සිතුවිල්ලේ පියවර සිඳ දැමීමෙන් නො ඉපදීමට හේතු වශයෙන් මාර්ගාංගය සම්පූර්ණ කරමින් හුදෙක් අකුසලයෙන් වෙන්වීම (පිළිබඳ සංකල්පය) ම උපදී. මෙය සම්මා වාචා නම් වේ.
**“පාණාතිපාතා වේරමණී”** ආදිය ද මෙසේ දත යුතුය. පාණාතිපාත ආදියෙන් වෙන්වීම පිළිබඳ සංඥා ඇත්තවුන්ගේ විවිධත්වයක් වේ. පූර්වභාගයට අයත් වෙන් වෙන් වූ මාර්ග ක්ෂණයෙහිදී මේ ස්ථාන තුනෙහි උපන් අකුසල් වූ, දුසිල් වූ සිතුවිල්ලේ ක්‍රියා නොකිරීමෙන් ද, පියවර සිඳ දැමීමෙන් ද නො ඉපදීමට හේතු වශයෙන් මාර්ගාංගය සම්පූර්ණ කරමින් හුදෙක් අකුසල්, දුසිල් ආදියේ යෙදීමෙන් වෙන්වීම (පිළිබඳ සංකල්පය) උපදී. මෙය සම්මා කම්මන්ත නම් වේ.
**මිච්ඡා ආජීව** = කෑ යුතු දෙය. බුදිය යුතු දෙය ආදිය සඳහා පවත්නා කාය හා වාක් දුශ්චරිතයයි. **පහාය** = අත්හැර **සම්මා ආජීවෙන** = බුදුන් වහන්සේ විසින් ප්‍රශංසා කරන ලද පරිදි ජීවිතය පවත්වා ගැනීමෙන් **ජීවිතං කප්පෙති** = ජීවන වෘත්තිය පවත්වයි. සම්මා ආජීවය ද මෙසේ දත යුතුයි. කුහකකම් ආදියෙන් වෙන්වීම පිළිබඳ සංඥා ඇත්තවුන්ගේ විවිධත්වයක් වේ. පූර්ව භාගයට අයත් වෙන් වෙන් වූ මාර්ගක්ෂණයෙහිදී මේ ස්ථාන සතෙහි උපන් මිථ්‍යා ආජීවයෙන් යුතු දුශ්ශීල වූ සිතුවිල්ලේ පියවර සිඳ දැමීමෙන් නො ඉපදීමට හේතු වශයෙන් මාර්ගාංගය සම්පූර්ණ කරමින් මිථ්‍යා ආජීවය, දුසිල් පැවැත්ම ආදියෙහි යෙදීමේ කුසල තාවයෙන් වෙන්වීම පිළිබඳ සංකල්පය උපදී. මෙය “සම්මා ආජීව” නම් වේ.
**අනුප්පන්නානං** = එක් භවයෙක්හි තමාහට නො උපන්. අන් අයට උපදින එබඳු අරමුණු දැක “ආශ්චර්යයෙකි, මා හට මෙබඳු පාපී ස්වභාවයෝ නො උපදින්නෝය” යි යනුවෙන් මෙසේ නූපන් පාපී අකුසල ධර්මයන්ගේ නො ඉපදීම පිණිස. **ඡන්‍දං** ඉපදීම නැවැත්වීමේ පිළිවෙත් ඇති කිරීම සඳහා ඔවුන්ගේ උත්සාහය කැමැත්ත උපදවයි. **වායමති **වෑයම් කරයි. **විරියං ආරභති** = උත්සාහය පවත්වයි. චිත්තං පග්ගණ්හාති = වීර්යයෙන් සිත උසස් තත්ත්වයට හරවන ලද්දක් බවට පත් කරයි. **පදහති** = ඒකාන්ත වශයෙන් සම ද නහර ද. ඇටද පමණක් ඉතිරි වේවායි (සිතමින්) කෙලෙස් තවන උත්සාහය පවත්වා ගනියි. **උප්පන්නානං** = පවත්නා හැසිරීම් වශයෙන් තමා තුළ පෙර උපන් අදහස් පිළිබඳව දැන් එබඳු අදහස් නො උපදවන්නෙමියි ඒවා ප්‍රහාරණය කිරීම පිණිස කැමැත්ත උපදවයි.
**අනුප්පන්නානං කුසලානං** = ලබා නොගත් ප්‍රථම ධ්‍යානාදිය පිළිබඳව **උප්පන්නානං** = ඒවායේම (ප්‍රථමධ්‍යානාදියේම) අවබෝධය පිළිබඳ **ඨිතියා** = නැවත නැවත උපත නො සිඳී යන ලෙසින් පැවැත්ම සඳහා **අසම්මොසාය** = විනාස නොවීම සඳහා **භීය්‍යොභාවාය** = වර්ධනය වනු පිණිස **වෙපුල්ලාය** = විශාලත්වය පිණිස **පාරිපුරියා** = භාවනාව සඳහා සම්පූර්ණ කිරීම පිණිස මෙය ද සම්‍යක් ව්‍යායාමය යි. නුපන් අකුසලයන්ගේ නො උපන් බව ආදී චිත්ත විවිධත්වයන් ඇති වේ. (මාර්ගයට පැමිණීමේ) පූර්ව භාගයෙහි වූ නොයෙක් මාර්ග ක්ෂණයන්හි වනාහී මෙම ස්ථාන හෙවත් මාර්ග සතරෙහිම කටයුතු සිදු කිරීම් වශයෙන් මාර්ගය පුරන්නා වූ එකම කුශල වීර්යයක් උපදියි. මෙය **සම්‍යක් ව්‍යායාමය** නම් වේ.
සම්මා සතිය ද මෙසේ දැන ගත යුත්තේය. කය ආදිය ග්‍රහණය කර ගන්නාවූ චිත්තයන්ගේ විවිධත්වයක් වේ. පූර්ව භාගයෙහි වූ නා නා මාර්ගක්ෂණයන්හි වනාහි මෙම ස්ථාන හෙවත් මාර්ග සතරෙහිව කටයුතු සිදුකිරීම් වශයෙන් මාර්ගාංගය පුරන්නා වූ එක් ස්මෘතියක් උපදී. මෙය “සම්මා සති” නම් වේ.
ධ්‍යාන ආදියෙහි පූර්ව භාගයෙහි සමාපත්ති වශයෙන් නොයෙක් මාර්ග ක්ෂණයන්හි නොයෙක් මාර්ග වශයෙන් යම්කිසි අයකුට ප්‍රථම මාර්ගය ප්‍රථම ධ්‍යානික වෙයි. දෙවන මාර්ගය ද්විතීය ධ්‍යානය ද වෙයි. ප්‍රථම ධ්‍යානයට පැමිණි අය හෝ දෙවන ධ්‍යානය ආදියෙහි යම් කිසි ධ්‍යානයකට පැමිණි අය හෝ යන යම් අයකුගේ පළමු වන මාර්ගය දෙවැන්න ආදී මාර්ගලාභීන් අතරේදී යම් කිසි ධ්‍යානයක් ලැබූ අයෙක් වේ. දෙවැන්න ආදී මාර්ගයකට පැමිණි අය ද, දෙවැන්න ආදී යම්කිසි ධ්‍යානයකට පැමිණි අය හෝ පළමු ධ්‍යානයට පැමිණි අය හෝ වෙති. මෙසේ මාර්ග සතරම ධ්‍යාන වශයෙන් සමාන හෝ අසමාන හෝ ඇතැම් අංශවලින් පමණක් සමාන හෝ වෙයි.
ධ්‍යානයේ මෙම විශේෂත්වය අත්තිවාරම ලෙස ගත් ධ්‍යානයේ (පාදක ධ්‍යානයේ) නියමයෙන් සිදු වේ. පාදක ධ්‍යානයේ නියමයෙන් ප්‍රථම ධ්‍යානලාභීහු එම ධ්‍යානයෙන් නැගී විදර්ශනාවෙන් බලන්නහුට ඇති වන මාර්ගය ප්‍රථම ධ්‍යානයට අයත් වේ. මාර්ග, බොජ්ඣඞ්ග. ධ්‍යානාංග යන මේවා වනාහී මෙහිදී පරිපූර්ණ තත්ත්වයට පත්වූයේ වෙයි. දෙවන ධ්‍යානයෙන් නැගී විදර්ශනාවෙන් බලන්නහුට ඇතිවනුයේ දෙවන ධ්‍යානයට අයත් මාර්ගයයි. මෙහි මාර්ගාංග වනාහී සතක් වේ. බොජ්ඣඞ්ග සයක් වේ. මේ පිළිවෙළටම සතරවන ධ්‍යානයෙන් නැගී නේවසඤ්ඤා නාසඤ්ඤායතනය දක්වා අරූපී වූ සිවුවන පස්වන ධ්‍යාන උපදී. ඒවා ද ලෝකෝත්තර වේ. ලෞකික නොවේයයි කියන ලදී.
මෙහිදී ප්‍රථම ධ්‍යානාදීන්හි තත්ත්වය කෙසේද යත් :- ප්‍රථම ධ්‍යානයෙන් නැඟී සෝවාන් මාර්ගයට පැමිණ අරූප සමාපත්තිය වඩා යමකු අරූප භවයෙක්හි උපන්නේ ද, එය ධ්‍යානයකට අයත් වේ. එහි මාර්ග තුන උපදී. මෙසේ පාදක වූ ධ්‍යානයම විනිශ්චය ලබා දෙයි. ඇතැම් තෙරුන් වහන්සේලා විදර්ශනාවට අරමුණු වූ කොටස් නියෝගය ලබාදෙත් යයි කියත් වෙනත් ඇතැමෙක් පුද්ගලයා තුළ ඇති අදහස නියම කිරීම කරන්නෝයයි කියත්. තව ද ඇතැමෙක් ධ්‍යානයෙන් නැගී සිටීම සමග ඇතිවන විදර්ශනාව නියම කිරීම කරන්නෝ යයි කියත්. තව ද ඇතැමෙක් ධ්‍යානයෙන් නැගී සිටීම සමඟ ඇතිවන විදර්ශනාව නියම කිරීම කරන්නෝ යයි කියත්. ඔවුන්ගේ මත විනිශ්චය කිරීම විශුද්ධි මාර්ගයේ “වුට්ඨාන ගාමිණී විපස්සනා අධිකාර” යෙහි කියන ලද ක්‍රමයෙන් ම දත යුත්තේය. **අයං වුච්චති භික්‍ඛවෙ සම්මා සමාධි** = මෙය පෙර කොටසෙහි ලෞකික සමාධියයයි ද, පසු කොටසෙහි ලෝකෝත්තර සමාධිය යයි ද කියනු ලැබේ.
නව වැන්නෙහි - මිච්ඡා පණිහිතං = උඩු අතට හරවා තබන ලද උල යමකුගේ අත හෝ පය තුවාල කරයි ද, එසේ වැරදි ලෙස තබන ලද්දේ “මිච්ඡාපණිහිත” නම් වේ. **මිච්ඡා පණිහිතාය දිට්ඨියා **= වැරදි ලෙස පිහිටුවන ලද කර්මය විසින් සකසන ලද ප්‍රඥාවෙන් **අවිජ්ජං ජෙච්ඡති** = සත්‍ය සතර වසාගෙන තිබෙන අවිද්‍යාව බිඳින්නේය. **විජ්ජං උප්පාදෙස්සති** අර්හත් මාර්ගය නමැති විද්‍යාව උපදවන්නේය. **මිච්ඡා පණිහිතත්තා භික්‍ඛවෙ දිට්ඨියා** = කර්මයෙන් සැකසුණ ප්‍රඥාවෙන් ද, ආර්ය මාර්ගඥානය වැඩීමෙන් ද වැරදි ලෙස තබන ලද බැවින් නොපවත්වන ලද යන අර්ථයයි. මේ සූත්‍රයෙහි **කම්මස්සකත** ඥානය මාර්ගයට යෝග්‍ය කොට මිශ්‍ර වූ මාර්ගයක් කියන ලදී.
දසවැන්නෙහි - **පරිබ්බාජකො** = ඡන්න පරිබ්‍රාජකයා මෙහි සෙස්ස පහසුවන්නේය.
2. විහාර වර්ගය
දෙවන වර්ගයේ පළමු වැන්නෙහි - **ඉච්ඡාමහං භික්‍ඛවෙ අඩ්ඪ මාසං පටිසල්ලීයිතුං** = මහණෙනි මම එක් අඩමසක් විවේකීව හිඳීමට, හුදෙකලා වී වාසයට කැමැත්තෙමි යි යන අරුතයි. **නම්හි කෙනචි උපසඞ්කමිතබ්බො අඤ්ඤත්‍ර එකෙන පිණ්ඩපාත නීහාරකෙන** = යමකු තමා වෙත පවරන ලද විධාන වචනය අනුව ක්‍රියා නොකොට, මා සඳහා ශ්‍රද්ධාවන්ත කුලයන්හි (නිවෙස්හි) පිළියෙළ කරන ලද පිණ්ඩපාතය ගෙනැවිත් මට පවරන්නේ ද, පිණ්ඩපාතය ගෙන එන ඒ එක භික්ෂුව හැර එහි අන්කිසි භික්ෂුවක් හෝ ගිහියෙක් හෝ නො පැමිණිය යුතු වන්නේය.
කුමක් නිසා වනාහී මෙසේ කීයේද යත් - ඒ අඩ මසෙහි වනාහී හික්මවිය යුතු සත්ත්වයෙක් නො වීය. ඉක්බිති ශාස්තෲන් වහන්සේ මේ අඩමස පල සමවත් සුවයෙන් කල්ගෙවන්නෙමි, මෙසේ මාගේ ද සුඛ විහරණය වන්නේය. අනාගතයෙහි ද පසු කාලීන ජනතාව “ශාස්තෲන් වහන්සේ ද සමූහයාගෙන් වෙන් ව තනිව වාසය කළහ, අපි ද එසේ කරමු” යි දුටු දේ අනුව යාමට යොමු වෙත්, එය ඔවුනට දිගු කලක් හිතසුව පිණිස වන්නේය යන මේ කරුණ නිසා මෙසේ කීය. භික්ෂු සංඝයා ද ශාස්තෲන් වහන්සේගේ වචනය පිළිගෙන එක් භික්ෂුවක (ට වගකීම් පවරා) දුන්හ. හෙතෙමෙ උදෑසන ම ගන්‍ධකුටි ආවාසය හැමදීම, මුව දොවන ජලය, දැහැටි දීම් ආදී සියළු කටයුතු එකෙණෙහිම සිදු කොට ඉවත් ව යයි.
**යෙන ස්වාහං** - යම් හෙයකින් මම **පඨමාභි සම්බුද්ධො** = අභිසම්බුද්ධත්‍වයට පැමිණ පළමු කොටම එකුන් පනස් දිනයක් අතරෙහි **විහරාමි** = මෙය අතීතාර්ථයෙහි වර්තමාන (රූපී) වචනයකි. **තස්ස පදෙසෙන** = අභිසම්බුද්ධත්‍වයට පත් වී උන්වහන්සේ පළමුව වාසය කළ පෙදෙසින් එහි “පදෙස” (ප්‍රදේශය) යනු ඛන්‍ධප්පදෙස (හෙවත් ස්කන්ධ ප්‍රදේශ) නම් වේ. ආයතන, ධාතු, සත්‍ය, ඉන්‍ද්‍රිය ප්‍රත්‍යයාකාර, සතිපට්ඨාන, ධ්‍යාන නාම රූප යන ආදී වශයෙන් “පදෙස” යන්න නානා විධ වේ. ඒ සියල්ලම සඳහා “තස්ස පදෙසෙන විහාසිං” (එයට අයත් පෙදෙස ඇසුරෙන් වාසය කළෙමි) යනුවෙන් කීය. භාග්‍යවතුන් වහන්සේ වනාහී බුද්ධත්වයෙන් පසු පළමු දින එකුන් පනස ඇතුළත, යම්සේ රජබවට පත් රජතුමකු තමාගේ අගනා සම්පත් දකිනු සඳහා ඒ ඒ ගබඩාව විවෘත කරවා රන් රිදී මුතු මැණික් ආදී රත්නයන් පරීක්ෂා කරමින් වෙසෙන්නේද, ඒ අයුරින්ම පඤ්චස්කන්ධයෙහි සියල්ල ඇතුළත් කොට විමසා බලමින් පරීක්ෂා කරමින් විසූහ. මේ අඩමසෙහි වනාහී ඒ ස්කන්ධයන්ගේ කොටසක් වන වේදනා ස්කන්ධය ම නුවණින් සලකා බලමින් වාසය කළහ. උන්වහන්සේට මේ සත්ත්වයෝ මෙබඳු නම් සුවයක් විඳගනිත්, මෙබඳු දුකක් විඳ ගනිත් යනුවෙන් දකිමින් භවාග්‍රය තෙක් පවත්නා සුඛ වින්දනයන් ද, අවීචිය තෙක් පවත්නා දුඃඛ වින්දනයන්ද යන සියල්ල හැම අයුරින්ම අවබෝධ විය. තව ද මිථ්‍යාදෘෂ්ටි හේතුවෙන් ද වින්දනය ලබන බව ආදී කරුණු පිළිවෙළින් අවබෝධ කර ගනිමින් වාසය කළහ.
එසේම බුද්ධත්වයෙන් පසු මුල් කාලයේම (ආධ්‍යාත්මික හා බාහිර වශයෙන් බෙදිය හැකි) ආයතන දොළස නිරවශේෂයෙන් විමසා බැලූහ. මේ අඩමසෙහි ඒ ආයතනයන්ගේ කොටසක් වේදනා වශයෙන් ද, ධර්මායතන කොටසක් වන ධාතූන්ගේ කොටසක් වේදනා වශයෙන් ද, ධර්මධාතූන්හි එක් කොටසක් වන සත්‍යයන් පිළිබඳ කොටස වේදනා ස්කන්ධ වශයෙන් ද, දුඃඛ සත්‍යයේ එක් කොටසක් වන (හේතු) ප්‍රත්‍යයන් පිළිබඳ කොටස ස්පර්ශය හේතුවෙන් වන වින්දනය වශයෙන් ද, (හේතු) ප්‍රත්‍යයේ එක් කොටසක් වන ධ්‍යානයන් පිළිබඳ කොටස වින්දනය වශයෙන් ද, ධ්‍යානාංගයන් හි එක් කොටසක් වන නාමරූප කොටස වින්දනය වශයෙන් ද නුවණින් සලකා බැලූහ. සම්බෝධියට පැමිණ මුල් එකුන් පනස් දින ඇතුළත කුසලාදී ධර්මයන් නිරවශේෂ කොට අනන්තනයින් (හෙවත් බොහෝ වූ ක්‍රමයගෙන්) හෙබි සප්ත ප්‍රකරණයන් මෙනෙහි කළහ. මේ අඩමසෙහි වනාහී සියළු ධර්මයන්ගේ කොටසක් වන වින්දනය අවසන් කොට ඇති තත්ත්වය ම සලකා බැලූහ. එතැන්හි වනාහී වින්දනයේ බලයෙන් උපන් ඒ ඒ සමාපත්ති විහරණ ය ද පවතී.
දැන් යම් අයුරකින් වාසය කළේ නම් එය දක්වන්නේ **“මිච්ඡාදිට්ඨි පච්චයාපි” **යන ආදිය කීහ. එහි **මිච්ඡා දිට්ඨි පච්චයාපි** = දෘෂ්ටියක් හා එක්ව යෙදුන වේදනාවක් ද පවතී. එහි මිථ්‍යාදෘෂ්ටිය හා එක්ව යෙදුන අකුසල් ද වෙයි, දෘෂ්ටිය හේතු කොට ගෙන කුසල් ද අකුසල් ද උපදී. වැරදි දෘෂ්ටි ඇත්තෝ වනාහී දෘෂ්ටිය ආශ්‍රය කොට ගෙන පක්ෂ දිනයන්හි (අඩ මසකට වරක් එන අමාවක හා පසළොස්වක දිනයන්හි) කැඳ බත් ආදිය දෙති. මගී ආදීනට පරිභෝජනයට (ආහාර පානාදිය) තබත් සතර මංසන්ධිවල සාලාවන් (ගමන්හල් කරවත් පොකුණු කැණවීම් කරවත් දේවාල ආදී ස්ථානයන්හි මල් පැල සිටුවිත්. එතෙර වීමට අපහසු ගංගා ආදියෙහි ඒ දඬු දමත්. විසම තැන් සම කරත්. (මාර්ගයන් හි වල ගොඩැලි නැති කරත්) මෙසේ ඔවුන්හට කුසල වින්දන උපදී. වැරදි දැකීම් නිසා ම තමා සම්‍යක් දෘෂ්ටිකයන් හට බැණ වදිත්, අපහාස කරත්. වධබන්‍ධනාදිය කරත්. සත්ත්වයන් මරවා දේවතාවනට උපහාර පවත්වති. මෙසේ ඔවුනට අකුසල වින්දනයක් උපදී. විපාක වින්දනය වූ කලී භවාන්තරයෙහිදී ද සිදු වෙයි.
**සම්මා දිට්ඨි පච්ච යා** = මෙහි ද සම්‍යක් දෘෂ්ටිය හා යෙදුණ වින්දනය ද පවතී. සම්‍යක් දෘෂ්ටිය ඇසුරු කොට ගෙන උපන් කුසලා කුසල වින්දනයන් ද විපාක වින්දනයන් ද එහිදී සම්‍යක් දෘෂ්ටිය හා යෙදුන කුසල් ම වේ. සම්‍යක් දෘෂ්ටිය හේතු කොට ගෙන වනාහී බුද්ධපුජා, මල් පහන් පූජා, ධර්ම ශ්‍රවනය කිරීම් චෛත්‍යයක් නො පිහිටි පෙදෙස්හි චෛත්‍යයන් පිහිටුවීම ආදී පින්කම් කරත්. මෙසේ ඔවුන්හට කුසල වින්දන උපදී. සම්‍යක් දෘෂ්ටියම හේතු කොට ගෙන මිථ්‍යාදෘෂ්ටිකයන් හට බැණවදිත්, අපහාස කරත්, තමා උසස් කොට සලකත්, අනුන් පහත් කොට සලකත්. මෙසේ ඔවුන් හට අකුසල වින්දන උපදී. විපාක වින්දනය වනාහී භවාන්තරයෙහිම සිදු වෙයි. **මිච්ඡා සඞ්කප්ප පච්චයා** යන ආදියෙහි ද මේ පිළිවෙළම වේ. **ඡන්‍ද පච්චයාපි** යන ආදියෙහි වනාහී කැමැත්ත හේතු කොට ගෙන ලෝභ සහගත අට වැදෑරුම් සිත් සමග යෙදුන වින්දන ඇතැයි දත යුත්තේය. විතර්ක හේතුවෙන් ප්‍රථම ධ්‍යාන චේතනාව ද සංඥාව හේතු කොට ගෙන, ප්‍රථම ධ්‍යානය ද අත්හැර ඉතිරි සඤ්ඤා සමාපත්ති වින්දනයන් මෙහි අදහස් කෙරේ.
**ඡන්‍දොච අවුපසන්නො** යන ආදියෙහි තුන් ආකාර දෝෂයන් නොසන්සිඳි කල්හි ලෝභ සහගත අට වැදෑරුම් සිත් සමග යෙදුන වින්දනය ඇති වේ. ඡන්‍ද මාත්‍රය (ආශාව) සන්සිඳුනු කල්හි ප්‍රථමධ්‍යාන වින්දනය ද ඡන්‍ද විතර්කයන්ගේ සන්සිඳීමෙහි දි ද්විතීය ධ්‍යාන ආදී වින්දනයන් ද, ලැබේයයි අදහස් වේ. සන්සිඳීම් තුනම සිදු වූ කල්හි නේවසඤ්ඤා නාසඤ්ඤායතන වින්දනය ලැබේ. **අප්පත්තස්ස පත්තියා** = අර්හත් ඵලයට පැමිණීම පිණිස. **අත්‍ථිවායාමං **= වීර්යය ඇත. **තස්මිම්පිඨානෙ අනුප්පත්තෙ** = ඔහුගේ වීර්ය වැඩීම් වශයෙන් අර්හත් ඵලය නමැති තත්ත්වයට පැමිණි කල්හි. **තප්පච්චයාපි වෙදයිතං** = අර්හත් භාවය හේතු කොට ගෙන ලැබෙන වින්දනය මෙයින් මාර්ග සතර සමග උපන්, ඒ සමගම ඇති වූ ලෝකෝත්තර වින්දනය අදහස් කරන ලදී.
දෙවැන්නෙහි - විවේකයේ හේතුව කියන ලද පිළිවෙළින් ම දත යුතුය. **මිච්ඡාදිට්ඨි වූපසම පච්චයා** = මිථ්‍යා දෘෂ්ටිය සන්සිඳීම නම් සම්‍යක් දෘෂ්ටියයි. ඒ නිසා සම්‍යක් දෘෂ්ටි හේතුවෙන් යමක් වින්දනය කරන ලද්දේ යයි කියවිණි ද එයම මිථ්‍යාදෘෂ්ටිය සන්සිඳීමේ හේතුව යයි දත යුතුය. මේ සූත්‍රයෙහිදී වනාහී හැඟීම් ඇතිකර ගන්නාහු විපාක වින්දනය ඉතා දුරකදී වුව ග්‍රහණය කරත් යයි කියන ලදී. මේ ක්‍රමයෙන් සියළු තන්හි අරුත් දත යුත්තේය. යම් යම් අයට සන්සිඳීමේ හේතුවක් වූයේ යයි කියන ලද්දේද, ඒ ඒ අයට ප්‍රතිපක්ෂ ධර්ම හේතුවෙන්ම ඒ ඒ වින්දනය වීයයි අදහස් කරන ලදී. **ඡන්‍ද වූපසම පච්චයා **යන ආදියෙහි වනාහී ආශාව සන්සිඳීමේ හේතුවෙන් ප්‍රථම ධ්‍යාන වින්දනය දත යුත්තේය විතර්ක සන්සිඳීමේ හේතුවෙන් ද්විතීය ධ්‍යාන වින්දනය ද, සංඥා හේතුවෙන් සංඥා සමාපත්ති සයක වින්දනයද සංඥා හේතුවෙන් සංඥා සමාපත්ති සයක වින්දනයද සංඥා සන්සිඳීම් හේතුවෙන් ම නේවසඤ්ඤා නාසඤ්ඤායතන වින්දනය ද වේ යයි දත යුත්තේය. **ඡන්‍දොච වූපසන්තො** යන ආදිය කියන ලද අරුත් ඇත්තේමය.
තුන් වැන්නෙහි - **සෙක්ඛො** = හික්මීම් ස්වභාව යයි. කුමක් පිළිබඳව හික්මෙයි ද යත්:- ත්‍රිවිධ ශික්ෂාවයි. **සෙඛාය** = ඵල තුන ද, මාර්ග සතර ද සමග උපන් එම නොනිමි කාර්යයන් ඇති බව නිසා තමාගේ කාර්යය අනුව තව ද ශික්ෂණයෙහි යෙදේය යන අදහසින් “සෙඛා” යයි කියනු ලැබේ. සිවුවැන්න, පස්වැන්න, සයවැන්න හා සත්වැන්න පහසු අරුත් ඇත්තේමය.
අට වැන්නෙහි - **උම්මග්ගො** = ප්‍රශ්න විමර්ශනය කිරීම, ප්‍රශ්න ගවේෂණය යන අරුත් ඇත්තේය. **එවංහි ත්‍වං ආවුසො** යන මෙය ඔහුගේ ප්‍රශ්නයෙහි පිහිටුවීම පිණිස කීය. නවවැන්න හා දසවැන්න පහසු අරුත් ඇත්තේමය.
3. මිච්ඡත්ත වර්ගය
තතිය වර්ගයේ පළමු වැන්නෙහි - **මිච්ඡත්තං **= මිථ්‍යා ස්වභාවය **සම්මත්තං** = යහපත් ස්වභාවය **මිච්ඡා පටිපත්තාය කරණ හේතු** = වැරදි ප්‍රතිපත්ති පිළිපැදීමේ හේතු යම් හේතුවකින් මිථ්‍යා ප්‍රතිපත්ති අනුව ක්‍රියා කරයි ද ඒ හේතුව නිසා යන අර්ථයයි. **නාරාධකො** = සපයන්නෙක් නැත. **ඤායං ධම්මං** = ආර්ය මාර්ග ධර්මය. **මිච්ඡා ඤාණි** = වැරදි නුවණ වැරදි ලෙස සිතා බලන්නා. **මිච්ඡා විමුත්ති** = අසත්‍ය ලෙස වටහා ගත් විමුක්තිය. තුන් වැන්න ආදියෙහි නෛර්යාණික නොවන විමුක්තිය යන අදහසයි. මේ සූත්‍ර සතරෙහිදී (සසරෙහි) පැවැත්ම හා ඉන් මිදීම (නො පැවැත්ම) කියන ලදී. මෙහි පසු කොටස් දෙකෙහි වනාහි පුද්ගලයා (ගෙන්) විමසන ලද්දේ ධර්මය බෙදන ලදී. මෙසේ ධර්මය විසින් පුද්ගලයා දක්වන ලදී. **සුප්පවත්තියො **= මනාව පැවැත්විය යුතු. යම්සේ කැමති කැමති දිසාවට යොමු කරවමින් දුවයි ද එසේ පැවතීමට හැකි වේය යන අර්ථයයි. **සවූපනිසං සපරික්‍ඛාරං** = ප්‍රත්‍ය සහිත වූයේ, පිරිවර සහිත වූයේ, සෙස්ස සියළු තන්හි පහසුවේමය.
4. පටිපත්ති වර්ගය
සිවු වැන්නෙහි - **මිච්ඡා පටිපත්තිං **= වැරදි ප්‍රතිපත්තිය **මිච්ඡා පටිපන්නං = **වැරදි මගට පිළිපන්. මෙසේ එක් සූත්‍රයක් ධර්මය වශයෙන්ද, (තවත්) එක් සූත්‍රයක් පුද්ගල වශයෙන් ද දේසනා කරන ලදී. **අපාරාපාරං** = සසරින් නිවනට යාම. **පාරගාමිතො** = මෙහි පරතෙරට යමෙක් ගියාහු ද, යමෙක් යත් ද. යමෙක් (මතුවට) යන්නෝද ඒ සියල්ලෝම පාරගාමීහුය (පරතෙරට යන්නෝය) යි දත යුත්තේය.
**තීරමෙවානු ධාවති** = සසරෙහිම දුවයි, සසරෙහි හැසිරෙයි. **කණ්හං** = අකුසල් දහම්ඔකා අනොකං = සසරෙහි පැවැත්මෙන් මිදී ලබන නිවන **ආගම්ම** = අරභයා, සඳහා හේතු කොට **පරියොදපෙය්‍ය** = පිරිසිදු කරන්නේය. **චිත්තක්ලෙසෙහි = **සිත කිලිටි කරවන්නාවූ කෙලෙස් වලින් **සම්බොධියඞ්ගෙසු** = සප්ත බෝධ්‍යංගයන්හි
**සාමඤ්ඤත්‍ථං** = නිවනයි. එය ද ශ්‍රමණ භාවයෙන් එළඹිය යුතු වන බැවින් “සාමඤ්ඤත්ත” යයි කියනු ලැබේ. **බ්‍රහ්මඤ්ඤං** ශ්‍රේෂ්ඨ භාවය **බ්‍රහ්මඤ්ඤත්‍ථං** = නිවන බ්‍රහ්ම ස්වභාවයෙන් (හෙවත් උත්තම ස්වභාවයෙන්) එළඹිය යුතු වන බැවින් (එසේ කියන ලදී) යට යම් යම් තන්හි වනාහී මේ සූත්‍ර තුනෙහි ද “රාගක්‍ඛයො” (රාගය ක්ෂය කිරීම) යන්නා සඳහන් වූයේ ද, ඒ ඒ තන්හි අර්හත්වය ද පිහිටන්නේම යයි කියත්.
5. අඤ්ඤතිත්ථියපෙය්‍යාලය
**අඤ්ඤ තිත්‍ථිය පෙය්‍යාලයෙහි** (හෙවත් අන්‍ය තීර්ථක සංක්‍ෂෙප කරණයෙහි) **අද්ධාන පරිඤ්ඤත්‍ථං** = සංසාර දීර්ඝ මාර්ගය (ඉක්මවා) නිවනට පැමිණ පිරිපුන් දැනුමක් ලබා ගත්තේ නම් වෙයි. එහෙයින් නිර්වාණ මාර්ගය පූර්ණ ලෙස දැන ගන්නා ලද්දේ යයි කියනු ලැබේ. ඒ සඳහාය යන අර්ථයයි. **අනුපාදා පරිනිබ්බාණාත්‍ථං** = හේතු රහිත වන නිර්වාණය සඳහා මෙසේ මෙම පෙය්‍යාලයෙහි (සංක්‍ෂෙප කරණයෙහි පඤ්චාභිඥා සහිත) විද්‍යාඥානය ඇතුළත් විමුක්ති ඵලයෙන් අර්හත්වය කියන ලදී. ඥාන දර්ශනයෙන් නුවණින් සලකා බැලීම කියන ලදී. සෙසු කරුණු වලින් “නිවන” කියන ලදී.
6. සූරියපෙය්‍යාලය
සූරිය පෙය්‍යාලයෙහි - කල්‍යාණ මිත්‍රතාවය අරුණෝදයෙහි ආරම්භය මෙනි. කල්‍යාණ මිත්‍ර ස්වභාවයෙහි සිට උපන් බැවින් විදර්ශනා සහිත ආර්ය මාර්ගය සූර්යයාගේ පහළ වීම වැනි යයි කියනු ලැබේ. සියළු තන්හි මෙසේ අර්ථ දත යුතු වේ. **සීල සම්පදා** = චතු පාරිශුද්ධි ශීලය. **ඡන්‍ද සම්පදා** = ක්‍රියාකරනු කැමැත්ත, කුසලයෙහි කැමැත්ත **අත්ත සම්පදා** = සමෘද්ධ වූ සිත් ඇති බව, **දිට්ඨි සම්පදා** = ඥාන සම්පත්තිය. **අප්පමාද සම්පදා** = ක්‍රියා කරවන අප්‍රමාද සම්පත්තිය = **යොනිසො මනසිකාර සම්පදා** = පිළිවෙළ මෙනෙහි කිරීමේ සම්පත්තිය නැවත “කල්‍යාණ මිත්තතා” යන ආදිය සම්මා දිට්ඨි ආදියට වෙනස්වූ ආකාරයකින් ද අදහස් දැක්වීම පිණිස කියන ලදී. මේ සියළු ම සූත්‍ර වෙන් වෙන් පුද්ගලයන්ගේ අදහස් වශයෙන් කියන ලද්දේය.
7-12. එකධම්මපෙය්‍යාලය
ධර්මයේ එක් කොටසක් සංක්‍ෂෙප කිරීම ද, කොටස් පෙළක් සංක්‍ෂෙප කිරීම ද වෙන් වෙන් එක් එක් පුද්ගල අදහස් වශයෙන්ම කියන ලදී. එසේ කියන ලද කල්හි අවබෝධ කරගත යුතු අයගේ අදහස් වශයෙන් කියන ලදී.
13. අප්පමාද වර්ගය
අප්පමාද පෙය්‍යාලයෙහි - **එවමෙව ඛො** = මෙහි යම් සේ සකල සත්ත්වයන්හට සම්මා සම්බුද්ධයන් වහන්සේ අග්‍රවෙත් ද, එසේ සකල කුසල ධර්මයන්හට ද ඒවා කරවන්නා වූ අප්‍රමාදය (නම් තැනැත්තා) අග්‍රයයි දැක්විය යුතුය. ලෞකික කුශල ධර්ම ලෝකෝත්තර නොවේ ද? මේ කාමාවචර කුශල ධර්ම පවා කාමාවචර, රූපාවචර, අරූපාවචර, ලෝකෝත්තර වශයෙන් චාතුර්භූමික වේ. මෙය කෙසේ නම් ඒවා අතරේ අග්‍ර වේද? ලැබෙන පමණින් අප්‍රමාදව ඔව්හු ප්‍රතිලාභ ලබත් එහෙයින් හේ ඒ ඔවුන් අතරෙහි අග්‍ර වේ. එබැවින් “ඒ සියල්ල අප්‍රමාදය මුල් කොට ඇත” යන ආදිය කියන ලදී.
**ජඞ්ගමානං** = පෘථුවි තලයෙහි හැසිරෙන්නවුන්ගේ **පාණානං** = පාද සහිත ප්‍රාණීන්ගේ පද ජාතානි පියවරවල් **සමොධානං ගච්ඡන්ති** = එක් අරමුණකට, එක් තැනකට යති. **අග්ගමක්‍ඛායති** = ශ්‍රේෂ්ඨ යයි කියති. **යදිදං මහන්තත්තෙන** = මහත් බැවින් අග්‍රයයි කියති, ගුණ වශයෙන් නොවේය යන අර්ථයි.
**වස්සිකං **= දෑ සමන් මල් මෙය අසා භාතිය මහරජ තෙමේ එය විමසනු කැමැත්තෙන් එක් ගැබෙක්හි (කුටියෙක) සිවු දෑ ගඳින් පිරිබඩ ගෑම කරවා සුවඳ මල් ගෙන්වා එක් කරඬුවෙක මැද සමන් මල් මිටක් තබවා සෙස්ස ඒ අවටින් මිටි මිටි කොට තබවා දොර වසා බැහැරට නික්මිණි. ඉක්බිති මොහොතක් කල් යවා දොර විවර කොට පිවිසුණ ඔහුගේ නැහැයට සියල්ලටම පෙර සමන් මල් සුවඳ ස්පර්ශ විය. හෙතෙම මහා තැනිතලාව මතම මහා චෛත්‍යයට අභිමුඛව වැතිරී වර්ෂාව ඔවුන් හට අගනේය යන මනා කියමන බුදුන් වහන්සේ විසින් දෙසන ලද්දේය යි කියා චෛත්‍යය වන්දනා කළේය. **කුඩ්ඩ රාජානො** = කුඩා රජවරු **කූට රාජානො** යනුවෙන් ද පාඨයක් වේ. **තන්නාවුතානං** = නූලෙහි අමුණන ලද්දේ නූලටම ආරෝපණය කොට වියන ලද්දේය යන අර්ථයයි. මෙයද කර්තෘ අර්ථයෙහි සම්බන්ධ විභක්ති වචනයකි. යම්කිසි දේවල් නූල්වල අමුණන ලද්දේය යන මෙය වනාහී මෙහි අර්ථයයි. නැතහොත් නූල්වලින් මසන ලද යම්කිසි වස්ත්‍රයක් යයි මෙසේ ඉතිරි පාඨයන්ගේ පිළිවෙළින් ද මෙහි අර්ථය දැක්විය හැක්කේය. සෙසු සියලු ස්ථාන පහසුවන්නේය.
14. බලකරණීය වර්ගය
බල කරණීය වර්ගයෙහි - පාදබල හා බාහුබලයෙන් කළයුතු දිවීම් පැනීම් තැවීම් උසුලාගෙන යාම් ආදී කර්මාන්ත **සීලෙ පතිට්ඨාය** = (පාතිමොක්ඛ සංවර, ඉන්‍ද්‍රිය සංවර, ආජීව පාරිසුද්ධි, පච්චය සන්නිසිත යන) චතු පාරිසුද්ධි සීලයෙහි පිහිටා **අට්ඨංගිකං මග්ගං** = විදර්ශනාව සහිත ආර්ය මාර්ගය
**බීජගාම භූතගාම** = මෙහි (මූල බීජ, ඛන්‍ධබීජ, අග්ගබීජ, ඵලබීජ, බීජබීජ යන) පස් වැදෑරුම් බීජ “බීජගාම” නම් වේ. එයම පත්‍රවලින් සම්පූර්ණ වූයේ නිල් පැහැති ස්වභාවයෙන් පටන්ගෙන වෘක්ෂ ලතා දක්වා වේ යයි දතයුතු වේ.
**බලං ගාගෙන්ති** = බලය ගනිත්, ගන්නා ලද ශක්තීන් ස්ථිර ශරීර බවට පත් වේ. **කුස්සුබ්හෙ ඔතරන්තී** යන ආදියෙහි මේ අනු පිළිවෙළ කථාවයි. නාග ස්ත්‍රීහු වනාහී ගැබ් ගන්නා සමයෙහි ගැබ් පිහිටියාහු මෙසේ සිතත් “ඉදින් අපි මෙහි දරුවන් වදන්නෙමු නම් දියෙහි රළ වේගයට ද, ගුරුළන් හට ද (බියෙන්) දුව පැන පැමිණෙන අපගේ දරුවෝ තම වේගය ඉවසා දරා ගැනීමට නො හැක්කෝ වෙති.” ඒ නාග ස්ත්‍රීහු මුහුදෙහි ගිලී ගංමෝය සඳහා බිඳුණ ගංමුව දොරට පැමිණ පංච මහා ගංගාවනට පිවිස හිමවතට යති. එහි ගුරුළන් හට නො පැමිණිය හැකි රන් රිදී මැණික් ගුහාවන්හි වසමින් දරුවන් වදා නාග පෝතකයන් (ඔවුන්ගේ) වළලුකර ඇටචල මට්ටම පමණ වූ දියට බස්වා ජල තරණය පුහුණු කරවත්.
ඉක්බිති යම් කලෙක පිළිවෙළින් ඒ නාගයන් හට ගංගා ආදී නදීන්හි මෙතෙරින් එතෙරටද, ඒ තෙරින් මෙතෙරටද එතෙර මෙතෙර යාමට හැකිවේද, එකල්හි “දැන් අපගේ දරුවෝ දිය රළෙහි වේගය ද, ගුරුළන් ගේ වේගය ද ඉවසා දරා ගැනීමට සමත් වන්නාහ යි දැන තම ආනුභාවයෙන් මහා වර්ෂාවක් ඇති කරවා මුළු හිමවතම එකම ජලාශයක් කරමින් වැසි වස්වා රනින් හා රිදියෙන් කළ නැව් මවා මතුයෙහි රන් තරුවලින් විසිතුරු වූ, එක් තැන් කළ ගඳ මල් දම් හා රෙදි වියන් බඳවා සුරා, බත්, ගඳමල් ආදිය ගෙන්වා ගෙන එම නැව්වලින් මහා ගංගා පහ ඉක්මවා ක්‍රමයෙන් මහා සමුද්‍රයට පැමිණෙත්. එහි වෙසෙන්නාවූ ඒ නාගයෝ බඹ සියය, බඹ දහස, බඹ ලක්ෂය යන ප්‍රමාණයන්ට වැඩෙන්නාහු මහත් බවට, විශාල බවට පැමිණෙත්.
**එවමෙව ඛො** = මෙහි හිමාලය පර්වතය මෙන් චතුපාරිශුද්ධි ශීලය දැක්විය යුතුය. නාග පෝතකයන් මෙන් යෝගාවචරයන් ද, කුඩා විල්මෙන් ආර්ය මාර්ගය ද, මහා සමුද්‍රය මෙන් නිර්වාණය ද දැක්විය යුතුය. යම් සේ නාගපෝතකයෝ හිමවතෙහි පිහිටා කුඩා විල් ආදියෙන් මහ සමුදුරට පැමිණ ශාරීරිකව මහත් බවට පැමිණෙත් ද, එසේම යෝගීහු සීලය ආධාර කොට ගෙන, සීලයෙහි පිහිටා ආර්ය මාර්ගයෙන් නිවනට පැමිණ අර්හත් මාර්ගයෙන්ම පැමිණි අභිඥධර්මයන් ඇති කල්හි ගුණශරීර වශයෙන් මහත් බවට පැමිණෙත්.
**කුම්හො** = දිය කළය. **නො පච්චාවමති** = ආපසු නො හැරෙයි, ඇතුළට නොපිවිසෙයි යන අර්ථයි.
**පුරත්‍ථිමා** = නැගෙනහිර දෙසින් පැමිණි වාතය පච්ඡිම ආදියෙහි ද මේ පිළිවෙළම වේ. **චත්තාරොපි සතිපට්ඨානා** = යම් සේ වනාහී පෙරදිග ආදී වශයෙන් වෙන්වූ මෙම වාතයන්ගේ එක්වීම අහසෙහිදී සිදු වේද, එසේම මෙහිද සතර සතිපට්ඨානයන්ය යන ආදී වශයෙන් කියන ලදී. බෝධිපාක්ෂික ධර්මයෝ විදර්ශනාව සහිත ආර්ය මාර්ගයාගේ භාවනාව සඳහා වර්ධනය වෙති. ඒ නිසා මෙය කියන ලදී.
**ගිම්හානං පච්ඡිමෙ මාසෙ **= ඇසළ මාසයෙහි. **උපහතං** = දෙපාවුන්ගේ හා සිවුපාවුන්ගේ පා පහරින් පොළෝ තලයෙහි නැඟී සිට ඉහළට යොමු වී (පහන්) වැටී ආකාරයට පත් වී අහසෙහි විහිදෙන **රජොජල්ලං** = (ඇඟේ තැවරී ඇති) පස් දුවිලි තට්ටුව.
**සාමුද්දිකාය නාවාය** = යන ආදිය වනාහී යට වෙළෙන්දා පිළිබඳ උපමා මෙහිදී විස්තර කරන ලද්දේමය.
**ආගන්තුකා ගාරං** = පින් කැමැත්තවුන් විසින් නුවර මැද කරවන ලද ආගන්තුකයන් සඳහා වූ ගෘහය, එහි රාජරාජ මහාමාත්‍යවරුන් හට ද නැවතීම සඳහා පැමිණිය හැක. **අහිඤ්ඤා පරිඤ්ඤෙය්‍ය** = යම් සේ වනාහී පෙරදිග ආදී දිසාවන්ගෙන් පැමිණි එම ක්ෂත්‍රිය ආදීන් හට ද ආගන්තුක ගෘහයෙහි වාසය පිණිස කැමැත්ත උපදීද, එසේම මනාවූ නුවණින් දත යුතුව ඇතැයි යන ආදී මේ ධර්මයන් හට ද, මනා වූ නුවණින් දැන ගත යුතුව ඇතැයි යන විදර්ශනා ආර්ය මාර්ගය වැඩීමට ද කැමතිවෙත් ද ඒ නිසා මෙය කියන ලදී. නදීසූත්‍රය යට කියන ලද පිළිවෙළ අනුවම වේ.
15. එසනා වර්ගය
එසනා වර්ගයෙහි - **කාමෙසනා** = කාමයන් සෙවීම, සොයා බැලීම, පරීක්ෂාව, ප්‍රාර්ථනා කිරිම. **භවෙසනා** = භවයන් සෙවීම. **බ්‍රහ්මචරියෙසනා** = මිථ්‍යාදෘෂ්ටි සංඛ්‍යාත බ්‍රහ්මචර්යාව සෙවීම.
**විධා** = මාන්නය ඇති අය, මාන්නයේ පිහිටි අය **සෙය්‍යොහමස්මීති විධා** = මම ශ්‍රේෂ්ඨ වෙමියි යනුවෙන් මෙසේ මාන්නය ඇත්තේ, මාන්නයේ පිහිටියේ වෙයි. **නිඝා** = දුක් මෙහි වචනාර්ථය නම් මෙසේය. යමකුගේ ඉපදීමක් වේද? එය පුරුෂයා විනාශ කරයි යන අරුතින් **“නීඝා”** නම් වේ. මෙහි සෙසු කොටස් පහසු වෙයි.
16. ඔඝ වර්ගය
ඔඝ වර්ගයෙහි - **කාමොඝො** = පඤ්ච කාම ගුණයන්හි ඇල්ම. **භවොඝො** = රූප අරූප භවයන්හි ඇල්ම. **දිට්ඨොඝො** = සැට දෙකක් වන මිථ්‍යා) දෘෂ්ටීන්. **අවිජ්ජොඝො** = චතුරාර්ය සත්‍යයන්හි නො දැනීම. කාම භෝග ආදියෙහිද මේ පිළිවෙළම වේ.
**කාමුපාදානං** = කාමයන් ග්‍රහණය කර ගැනීම. “දිට්ඨුපාදාන” ආදියෙහි ද මේ පිළිවෙළම වේ. **ගත්‍ථා** = ගෙතීම, පෑස්සීම **කාය ගන්‍ථො** = ශරීරයේ නාමයන් එකට ගෙතීම. ගෙතීම්, ගැළපීම් පිළිබඳ ක්ලේශය. **ඉදං සච්චාභිනිවෙසො** = අන්තග්‍රාහික දෘෂ්ටි වශයෙන් උපන්. මෙයම සත්‍යය වේ යනුවෙන් මෙසේ එහි ඇලී සිටීම.
**කාමරාගානුසයො** = ශක්ති ස්වභාවයට එක් වූ යන අර්ථයෙන් කාමරාග නම් ක්ලේශය වේ. සෙසු තන්හිද මේ පිළිවෙළම වේ. **ඔරම්භාගියානි** = යට කොටස්වලට අයත් **සඤ්ඤොජනානි** = බැඳීම් **උද්ධම්භාගියානි** = ඉහළ කොටස්වලට අයත් සෙස්ස සියලු තන්හිම පහසු අරුත් ඇත්තේමය.
2. බොජ්ඣඞ්ග සංයුක්තය
1. පබ්බත වර්ගය
බොජ්ඣඞ්ග සංයුත්තයේ පළමු වැන්නෙහි **නාගා** = මොව්හු ද මහ සමුදුර මතුයෙහි රළ අතරේ වෙසෙන්නෝ ය, විමාන වාසී නාගයෝ නො වෙති. හිමවත ඇසුරුකොට ගෙන සිදු වූ ඔවුන්ගේ කාය වර්ධන ආදී සියල්ල යට කියන ලද පිළිවෙළින්ම දත යුතුය. බොජ්ඣඞ්ග = මෙහිදී බුද්ධත්වය සඳහා වූ හෝ බුද්ධත්වයට අයත් වූ හෝ අංගයන්ය යන අදහසින් බොජ්ඣඞ්ග නම් වේ. කුමක් කියන ලද්දේද යත්:- “යම් තාක් ලෞකික ලෝකෝත්තර මාර්ග ක්ෂණයෙහි උපදින්නාවූ සැඟවුණ නොසන්සුන් බව, පිහිටීම, රැස් කිරීම, කම් සුවය, අත්තකිලමථානු යෝගය, උච්ඡේද සහ ශාස්වත දෘෂ්ටි යන මේවායෙහි ඇලීම ආදී අනේක විධ උපද්‍රවයන් හට එරෙහිව පවතින සති, ධම්මවිචය, විරිය, පීති, පස්සද්ධි, සමාධි, උපෙක්‍ඛා යන ධර්මයන්ගේ එක් වීම සඳහා ආර්ය ශ්‍රාවකතෙමේ අවබෝධය ලබා ගනියි” යනුවෙන් අදහස් කොට “බෝධි” යනුවෙන් කියනු ලැබේ. බුඡ්ඣති (හෙවත් අවබෝධකර ගනියි) යනුවෙන් කෙලෙස් සිතුවිලි පිළිබඳ නිද්‍රාවෙන් පිබිදෙයි හෝ චතුරාර්ය සත්‍යයන් අවබෝධ කර ගනියි හෝ නිර්වාණයම සාක්ෂාත් කර ගනියි හෝ යනුවෙන් කියන ලද්දේ වෙයි. යම් සේ බොජ්ඣඞ්ග සත වඩා උතුම් වූ සම්‍යක් සම්බෝධිය අවබෝධ කරගත් සේකැයි කීයේ ද, එසේ සිදු විය. ධර්ම සාමග්‍රී සංඛ්‍යාත වූ එම බෝධියේ අංගයන්ය යන අදහසින් බොජ්ඣඞ්ග යයි කියනු ලැබේ. ධ්‍යානාංග, මාර්ගාංග ආදිය මෙනි. කියන ලද ආකාර ඇති, මෙම ධර්ම කරුණු එකතුවෙහි අවබෝධය ඇතිකර ගනිමියි යනුවෙන් යම්කිසි ආර්ය ශ්‍රාවක කෙනෙක් එයට යම්සේ “බෝධි” යනුවෙන් කියත් ද, එම බෝධියෙහි අංගයෝ ද සේනාංග, රථාංග ආදිය මෙන් බොජ්ඣඞ්ග (බෝධි අංග) නම් වෙත්. එහෙයින් අර්ථ කථාචාරීහු මෙසේ කීහ :- අවබෝධ කර ගන්නා පුද්ගලයාගේ අංගයන් වශයෙන් ද “බොජ්ඣඞ්ග” යයි කියති.
තව ද “බොජඣඞ්ග” යයි කීමේදී කුමන අරුතකින් බොජ්ඣඞ්ග යයි කියනු ලැබේ ද යත් - අවබෝධය පිණිස පවතිත් යන අරුතින් ද, මේ අනුව අවබෝධ කරගනිත් යන අරුතින් ද, විවිධ අංශයන්ගෙන් අවබෝධ කරගනිත් යන අරුතින් ද, මනාව අවබෝධ කරගනිත් යන අරුතින් ද යන කරුණුවලින්) බොජ්ඣඞ්ග යයි කියනු ලැබේ. මේ ආදී වශයෙන් විශිෂ්ට ඥානය අනුව ද බොජ්ඣඞ්ග යන්නෙහි අරුත දත යුතුය.
**සති සම්බොජ්ඣඞ්ග** ආදියෙහි වනාහී ප්‍රශස්ත වූ ද, සුන්දර වූ ද බොජ්ඣඞ්ගය යන අදහසින් සම්බොජ්ඣඞ්ග යයි කියනු ලැබේ. “සති” (හෙවත්) සිහියම සම්බොජ්ඣඞ්ග වේය යනුවෙන් “සති සම්බොජ්ඣඞ්ග” යයි කියනු ලැබේ. එය සති සම්බොජ්ඣඞ්ග යයි. සියලු තන්හිදීම අර්ථය මෙසේ දත යුතු වේ. **භාවෙති** = වඩයි. (වර්ධනය කරයි) තමාගේ චිත්ත සන්තානයෙහි නැවත නැවත උපදවයි. වඩ වඩාත් උපදවයි, යන අර්ථය වේ. **විවෙක නිස්සිතං** = යන ආදිය කෝසල සංයුත්තයෙහි “විවේකය ආශ්‍රිතවූ සම්මා දිට්ඨිය වඩයි” යන මෙහි (සම්මා දිට්ඨිං භාවෙති විවෙක නිස්සිතං) කියන ලද පිළිවෙල අනුවම දත යුතු වේ.
මෙය විශේෂයකි, එහි තාවකාලික විවේකයට ආශ්‍රිත වූයේය, සම්පූර්ණයෙන් නැති කරනු ලබන විවේකයට ආශ්‍රිත වූයේය. අත්හැර යාම පිළිබඳ විවේකයට ආශ්‍රිත වූයේය යනුවෙන් විවේකයන් තුනක්ම කියන ලදී. බොජ්ඣඞ්ග වැඩීමට පැමිණ ඇතැමෙක් පඤ්චවිධ විවේකයක් පිළිබඳව ද වර්ණනා කරත්. ඔහු වනාහී හුදෙක් බලවත් වූ විදර්ශනා මාර්ග ඵල ලක්ෂණයන්හිම පමණක් බොජ්ඣඞ්ගයන් ඇතැයි මතුකර නොදක්වත්. විදර්ශනා පාදක කොටගත් කසිණ ධ්‍යාන ආනාපාන යහපත් බ්‍රහ්ම විහාර ධ්‍යානයන්හිද බොජ්ඣඞ්ගයන් පිහිටන බව මතු කර දක්වත්. අටුවාචාර්යවරුන් විසින් මෙම අදහස ප්‍රතික්ෂේප කරන ලද්දේ ද නොවේ. එසේ හෙයින් ඔවුන්ගේ අදහස් අනුව, මෙම ඥානයන් පැවතුණ ක්ෂණයෙහි වූ ක්‍රියාවන්ගෙන් මෙසේ යටපත් කිරීම් සංඛ්‍යාත විවේකය ආශ්‍රිත දැනුම ඇති වූයේ යයිද, එසේම විදර්ශනා ක්ෂණයෙහි වූ අදහසින් සසරින් එතරවීම් සංඛ්‍යාත විවේකය ආශ්‍රිත දැනුම ඇතිවූයේ යයිද කියන ලදී. මෙසේ සන්සිඳීම් සංඛ්‍යාත විවේකයේ ඇසුර වඩන්නේ යයි කිවයුතු වේ. සෙස්ස මෙහි යට කියන ලද පිළිවෙළින්ම වේ.
දෙවැන්නෙහි - **ආහාරට්ඨිතිකො** = (ආහාර ආදී) ප්‍රත්‍යයන් අනුව පවත්නා වූ **ආහාරං පටිච්ච** = ප්‍රත්‍යය නිසා **සුභ නිමිත්තං** = යහපත් දෙය ද සුබ නිමිත්තකි. **අයොනිසො මනසිකාරො** = වැරදි ලෙස මෙනෙහි කිරීමයි. වැරදි මඟට යොමු වූ මෙනෙහි කිරීම යි, අනිත්‍යයෙහි නිත්‍යයයි යනුවෙන් හෝ දුකෙහි සැපයයි යනුවෙන් හෝ අනාත්මයෙහි ආත්මයයි යනුවෙන් හෝ අසුභයෙහි සුභයයි යනුවෙන් හෝ මෙනෙහි කිරීමයි. එම සුභ ආරම්මණයෙහි එය බහුලව පවත්වන්නහුට කාමච්ඡන්දය උපදියි. ඒ නිසා “(අත්‍ථි භික්ඛවෙ සුභ නිමිත්තං) මහණෙනි, සුබ නිමිත්තක් ඇත” යන ආදිය කියන ලදී. මෙසේ සියළු තන්හි නීවරණයන්හි (ක්ලේශයන්හි, බාධකයන්හි) යෙදීම දත යුත්තේය.
**පටිඝ නිමිත්තං** = යන ආදියෙහි වූ කලී “පටිඝ” යනු ක්‍රෝධයට නිමිත්තයි ක්‍රෝධයට අරමුණ යයි ද කිව හැක. **අරති** = කලකිරුණු බව යමක් සඳහා මෙය කියන ලද්දේ ද- එහි “අරති” නම් කුමක් ද? ඈත පිහිටි සෙනසුන්හි හෝ යම් යම් උසස් කුසල් දහම්හි නො ඇලීම, අකැමති වීම, ආශා නො ඉපද වීම, සතුටු නොවීම, උකටලී වීම, බියෙන් මෙන් ඉවත් වීම යන මේ කරුණුවලින් යුක්ත වීම “අරති” යයි කියනු ලැබේ.
**තන්‍දී** = අධික ශීතල ආදී හේතූන්ගෙන් උපන් කල්හි දැන් ශීතල වැඩිය. උණුසුම වැඩිය, කුසගිනි වැඩිය, කුස පිරුණා වැඩිය, දුර ගමන් ගියෙමි යන ආදී වශයෙන් කියයි. යමක් සඳහා “තන්‍දී” යයි කියනු ලැබේ ද - එහි “තන්දී” නම් කුමක් ද යත් :- යම් ප්‍රමාදී බවක්. ප්‍රමාදී බවට පත් වීමක්. අලස සහිත සිතුවිල්ලක්, අලස බවක්, අලස බවට පැමිණීමක්, අලස බවට හිමිවීමක් (යන මේවායින් යම් තත්ත්වයක්) ඇතිවූයේ නම් එය “තන්දී” යයි කියනු ලැබේ.
**විජම්භිකා** = කෙලෙස් වශයෙන් කය නැමීමයි. යමක් සඳහා මෙය කියන ලද්දේ ද, එහි “විජම්භිකා” යනු කවරේද යත් :- ශරීරයේ යම් කිලිපොලා හැරීමක්, විජෘම්භනයක්, හැකිලීමක්, නැමීමක්, සැහැල්ලු නැමීමක්, අධික ලෙස නැමීමක්, රෝගී ස්වභාවයක් යන මේවායින් යමක් වේද මෙය “විජම්භිකා” යයි කියනු ලැබේ.
**භත්ත සම්මදො** = අහර ගැනීමෙන් පසුව දැනෙන ඩාහ ගතිය. යමක් සඳහා මෙය කියන ලද්දේ ද, එහි “භත්ත සම්මදො” නම් කුමක් ද? ආහාර ගත් තැනැත්තහුට ආහාර මුර්ඡාව, ආහාර ක්ලාන්තය, ආහාර ඩාහය, කායික අපහසුතාවය යන මේවායින් යමක් ඇති වේද - මෙය **“භත්ත සම්මදො”** යයි කියනු ලැබේ.
**චෙතසො ලීනත්තං** = සිතේ සැඟවුණ බව. යමක් සඳහා මෙය කියන ලද්දේද එහි “චෙතසොලීනත්තං” නම් කුමක්ද? - සිතේ යම් අසුබ බවක්, අකර්මණ්‍ය භාවයක්, හුදෙකලා බවක්, අධිකව හුදෙකලා වන ස්වභාවයක්, සැඟවෙන ගතියක්, වැඩියෙන් සැඟවෙන ගතියක්, හැකිලී විසීමක්, සිතේ මැලි බවත්, වඩාත් මැලි බවක්, අලසව විසීමක්, යන මේවායින් යමක් වේද - මෙය **“චෙතසො ලීනත්තං”** යයි කියනු ලැබේ.
**චෙතසො අවුපසමො** - යම්සේ වනාහී පහවූ ගිනිදැල් ඇත්තේ වුව ද, ගිනි අඟුරු යම්තාක්කල් නොසන්සිඳේද (නොනිවේදෙ) ඒතාක් කල් තැවීම සිදු කරන්නේමය. එසේම සිතේ නොසන්සුන් තත්ත්වය නිසා මෙම උද්ධච්ච කුක්කුච්චය (නොසන්සුන්බව හා කුකුස පසුතැවිල්ල) ම ඇති වේ.
**විචිකිච්ඡා ඨානීයාධම්මා** = විචිකිච්ඡාව හා බැඳුණ අරමුණු, නුවණින් මෙනෙහි නොකිරීම සියලු තන්හිම කියන ලද පිළිවෙළින්ම වේ. මෙසේ මෙහි කාමච්ඡන්‍දය හා විචිකිච්ඡාව (කාමාශාව හා සැකය) යන මේ තත්ත්වයන් දෙක අරමුණකින් උපදීයයි කියන ලදී. ව්‍යාපාදය (ක්‍රෝධය) අරමුණ හේතුවකින් උපදීයයි ද කියන ලදී.
**සති සම්බොජ්ඣඞ්ගට්ඨානීයා ධම්මා** = අරමුණු වෙත යොමු වීම, සත්තිස් බෝධි පාක්ෂික ධර්ම නවලෝකෝත්තර ධර්ම පිළිබඳව සිහියෙන් යුක්ත වීමෙන්. **තත්‍ථ යොනිසො මනසිකාර බහුලී කාරො** = එහි නැවත නැවත පිළිවෙළ සිහි කිරීමේ ක්‍රියාව
**“කුසලා කුසල ධම්ම”** යන ආදියෙහි කුසල යනු කුසල භාවය නිසා උපන් නිවැරදි සුඛ විපාකයන් අකුසල = අකුසල භාවය නිසා උපන් වැරදි සහිත දුඃඛවිපාකයන්. **සාවජ්ජා** = අකුසල් **අනවජ්ජා** = කුසල් පහත්, උසස්, අයහපත් යහපත් යන ආදියෙහි ද මේ පිළිවෙළම වේ. **සප්පටිභාගා** = අයහපත් සහ යහපත් යන අංශ දෙක අසුබ (හෙවත් කලු) විපාක දෙන බැවින් අසුබ (හෙවත් කණ්හ) යයිද, සුබ (හෙවත් සුදු) විපාක දෙන බැවින් සුබ (හෙවත් සුක්ක) යයිද කියවේ. “සප්පටිභාග” යනු සමාන විපාක කොටස්ය යන අරුතයි. ප්‍රතිපක්ෂවූ කොටසක් ඇති බැවින් “සප්පටිභාගා” වේ. කලු දේවලට හෙවත් පාපයනට සුදු දේවල් හෙවත් පින් ප්‍රතිපක්ෂ වේ. සුදු දේවලට හෙවත් පින්වලට කලු දේවල් හෙවත් පාපයන් ප්‍රතිපක්ෂ වේ. මෙසේම සමාන කොටස් ඇතැයි දැක්වේ. කොටසක් ඉවත් කරන ලද්දේය යන අරුතින් ද **“සප්පටිභාග**” නම් වේ. අකුසලය වනාහී කුසලය ඉවත් කොට තමාගේ විපාකය දෙයි. කුසලය ද අකුසලය ඉවත් කොට තමා ගේ විපාකය දෙයි. මෙසේ කලු- සුදු හෙවත් අකුසල් හා කුසල් **“සප්පටිභාග”** (හෙවත් සමාන කොටස්) නම් වේ.
**ආරම්භධාතුය** = ප්‍රථම උත්සාහය **නික්කම්මධාතු** = කුසීත භාවයෙන් ඉවත් වූ බැවින් එයටත් වඩා බලවත් වූයේ. **පරක්කම ධාතු** = වෙනත් වෙනත් ස්ථානයන් ආක්‍රමණය කිරිමේ හේතුවෙන් එයටත් වඩා බලවත් වූයේ (ඉහත දැක්වූ) පද තුනෙන්ම වීර්යය ම කියන ලදී.
**පීති සම්බොජ්ඣඞ්ගට්ඨානීයා** = ප්‍රීතියට හේතු වූ ආරම්මණ ධර්ම **කාය පස්සද්ධි** = ස්කන්ධ තුනේ සන්සිඳීම **චිත්ත පස්සද්ධි** = විඤ්ඤාණ ස්කන්ධයේ සන්සිඳීම **සමාධි නිමිත්තං** = සන්සිඳීම හා සන්සිඳීම සඳහා වූ අරමුණ **අබ්‍යග්ග නිමිත්තං** යනු එයටම පර්යාය වචනයකි.
**උපෙක්‍ඛා සම්බොජ්ඣඞ්ගට්ඨානීයා** උපේක්ෂාවට හේතු වූ ආරම්මණ ධර්ම. අර්ථ වශයෙන් වනාහී මධ්‍යස්ථ ආකාර ඇත්තාවූ උපේක්ෂාවට හේතු වූ ධර්මයන් යයි දත යුතුයි. මෙසේ මෙහි සති, ධමමවිචය, උපෙක්ඛා යන සම්බෝධ්‍යංග අරමුණු වශයෙන් කියන ලදී. සෙස්ස අරමුණු වශයෙන් ද, හේතු වශයෙන් ද දත යුතු වේ.
තුන් වැන්නෙහි - **සීල සම්පන්නා** = මෙහිදී ක්ෂිණාශ්‍රවයන් වහන්සේගේ ලෞකික ලෝකෝත්තර සීලය ගන්නා ලදී. එයින් (ඒ සීලයෙන්) යුක්ත වූයේ යන අරුතයි. සමාධි, ප්‍රඥා දෙකෙහි ද මේ පිළිවෙළම වේ. විමුක්තිය නම් ඵල විමුක්තියම වේ. විමුක්තිඥාන දර්ශනය ප්‍රත්‍යවේක්ෂා ඥානයයි. මෙහිදී “සීල” ආදිය මෙසේ ලෞකික ද, ලෝකෝත්තර ද වේ. විමුක්තිය ලෝකෝත්තර වේ. විමුක්තිඥාන දර්ශනය ලෞකිකම වේ.
**දස්සනම්පහං** “දසසනමපි + අහං” (යනු විසන්‍ධියයි) ඒ මේ දර්ශනය වනාහී (ඇසෙන් කෙරෙන) චක්ෂු දර්ශනය. ඥානයෙන් කෙරෙන දර්ශනය යනුවෙන් දෙපරිදි වේ. එහි ප්‍රසන්න වූ නෙත්වලින් ආර්යයන් විසින් දක්නා ලද ලක්ෂණයන් දැක්ම ධ්‍යානයෙන් හෝ විදර්ශනාවෙන් හෝ මාර්ගඵලයන්ගෙන් හෝ අවබෝධ කළ තැනැත්තහුගේ අවබෝධය ඥාන දර්ශනය නම් වේ. මෙහි අර්ථයෙහි දී චක්ෂු දර්ශනය අදහස් කරන ලදී. ආර්යයන් හට වූ කලී ප්‍රසන්න වූ ඇස්වලින් කෙරෙන බැලීම ද ඉතා ප්‍රයෝජනවත් වන්නේ මය. **සවණං** = අසවල් නම් ක්ෂීණාශ්‍රවයන් වහන්සේ අසවල් නම් රටෙහි හෝ ජනපදයෙහි හෝ ගමෙහි හෝ නියම් ගමෙහි හෝ විහාරයෙහි හෝ ලෙණෙහි හෝ වාසය කරන්නාහ යි කියන්නාහු ගේ කියමන කණෙන් ඇසීම යන මෙය ඉතා ප්‍රයෝජනවත් වන්නේ ම ය. **උපසංකමණං** = දානයක් හෝ දෙන්නෙමි, ප්‍රශ්නයක් හෝ විචාරන්නෙමි, ධර්මයක් හෝ අසන්නෙමි, සත්කාරයක් හෝ කරන්නෙමි යන මෙවැනි සිතකින් ආර්යයන් වහන්සේ වෙත පැමිණීම **පයිරුපාසනං** = ප්‍රශ්න විමසමින් ඇසුරු කිරීම. ආර්යයන්ගේ ගුණයන් අසා උන්වහන්සේලා වෙත එළඹ, ආරාධනා කොට දන් දී, ස්වාමීනි, කුසලය නම් කුමක් ද යන ආදී වශයෙන් ප්‍රශ්න විචාරීම යන අදහසයි.
**අනුස්සතිං** = රාත්‍රිස්ථාන, දිවා ස්ථානයන්හි හුන් ආර්යයන් පිළිබඳව, දැන් ආර්යයන් වහන්සේලා ලෙන්, ගුහා, මණ්ඩප ආදී තන්හි ධ්‍යාන, විදර්ශනා, මාර්ගඵල සුවයෙන් කල් ගෙවන්නාහු වෙතියි යනුවෙන් සිහි කිරීමයි. යමකු උන්වහන්සේලා සමීපයෙහි අවවාද ලැබුයේ වේද ඔහු එම කරුණු බෙදා (පරීක්‍ෂා කොට) මෙ තැනදී විදර්ශනාව කියන ලදී, මෙතැන දී මාර්ගය කියන ලදී, මෙතැන දී ඵලය කියන ලදී යනුවෙන් මෙසේ සිහිපත් කිරීමයි. **අනු පබ්බජ්ජා** = ආර්යයන් වහන්සේලා කෙරෙහි සිත පහදවා ගිහිගෙයින් නික්ම උන්වහන්සේලා සමීපයෙහි පැවිදිව උන් වහන්සේලාගේම අවවාද අනුශාසනා අපේක්ෂාවෙන් හැසිරෙන්නහුගේ පැවිද්ද “අනු පබ්බජ්ජා” නම් වේ. අන් අයගේ සමීපයෙහි අවවාද අනුශාසනා අපේක්ෂාවෙන් හැසිරෙන්නහුගේ පැවිද්ද ද **“අනු පබ්බජ්ජා”** නම් නො වේ.
මෙසේ පැවිදිවූවන් අතුරෙහි වනාහී මහා කාශ්‍යප තෙරුන් වහන්සේගේ “අනු පබ්බජ්ජා” ව පතා පැවිදි වූවාහු සිය දහස් ගණනක් වූහ. එසේම ඒ තෙරුන් වහන්සේගේ ම සද්ධි විහාරික වූ චන්ද ගුත්ත තෙරුන්ගේ ද, උන්වහන්සේ ද සද්ධි විහාරික වූ සූරියගුත්ත තෙරුන්ගේ ද, උන් වහන්සේගේ ද සද්ධි විහාරික වූ අස්සගුත්ත තෙරුන්ගේ ද, උන්වහන්සේගේ ද සද්ධි විහාරික වූ යෝනක ධම්මරක්ඛිත තෙරුන්ගේද, උන් වහන්සේගේ ද සද්ධිවිහාරික වූ ආශෝක රජුගේ කණිටු සොයුරා වූ තිස්ස නම් තෙරුන් වහන්සේ නමක් වූහ. උන්වහන්සේගේ අනු පබ්බජ්ජ භාවය පතා පැවිදි වූවාහු කෝටි දෙක හමාරක සංඛ්‍යාවක් වූහ. මහින්ද තෙරුන් වහන්සේගේ අනු පබ්බජිත තෙරවරුන්ගේ ගණන් සීමාවක් ඇත්තේ නැත. අද දවස දක්වා ලක්දිව, ශාස්තෲන් වහන්සේ කෙරෙහි පැහැදීමෙන් පැවිදි වන්නාහු මහින්ද තෙරුන් වහන්සේගේ ම පැවිද්ද අනුව පැවිදි වන්නෝ නම් වෙත්.
**තං ධම්මං **= ඔවුන්හට අවවාද අනුශාසනා සහිත වූ එම ධර්මය. **අනුස්සරති** = සිහි කරයි. **අනුවිචක්කෙති** = විතර්කයෙන් අපහසුතාවයට පත් කරයි. **ආරද්ධො හොති** = පරිපූර්ණ වෙයි. **පරිචින්ති** යන ආදී සියල්ල එහි ඥානාන්විත ක්‍රියාවන් වශයෙන් කියන ලදී. එසේ නැතහොත් **පරිචිනති** යනු ඒ ඒ ධර්මයන්ගේ ලක්ෂණ විමසා බලයි යන අදහසයි. **පවිචරති** = එහි නුවණ යොදවයි. **පරිවිමංසමාපජ්ජති** = විමසීමට, බැලීමට, ගවේෂණයට පැමිණෙයි.
ප්‍රතිඵලයන් සතක් වේ. ආනිසංසයන් සතක් වේ යන මේ දෙකම අර්ථ වශයෙන් එකක්ම වේ. **දිට්ඨෙව ධම්මෙ පටිගච්ච අඤ්ඤං ආරාධෙති** රහත් බව ලබා ගන්නා තැනැත්තේ මේ ආත්ම භාවයෙහිම එය ලබා ගනියි. එය ද වනාහී කල් ඇතිව නොපැමිණියාවූම මරණ කාලෙයෙහි යන අර්ථයයි. **අථමරණ කාලෙ** = ඉක්බිති මරණයට ආසන්න කාලයෙහි
**අන්තරා පරිනිබ්බායී** = ආයුෂයේ මධ්‍යය නො ඉක්මවා පිරිනිවෙන තැනැත්තා හෝ තුන් ආකාර වේ. කල්ප දහසක් ආයු ඇති අවිහ (නම් බඹ) ලොව ඉපදී යම් එක් අයෙක් උපන් දිනයෙහි ම රහත් බවට පැමිණෙයි. ඉදින් උපන් දිනයෙහිම රහත් බවට නො පැමිණේ නම් පළමුවන කල්ප සියයකින් මතුයෙහි රහත් බවට පැමිණේ. මේ තැනැත්තා “අන්තරා පරිනිබ්බායී” (හෙවත් පූර්ණ ආයුස නො විඳ අතරතුරෙහි පිරිනිවීමට පත් වන්නෙක්) වේ. එසේ කිරීමට නො හැකි වන වෙනත් අයෙක් කල්ප දෙසියයකින් මතුයෙහි රහත් බවට පැමිණෙයි. මේ දෙවැන්නා වෙයි. එසේත් නොහැකි වන තවත් අයෙක් කල්ප හාරසියයකින් මතුයෙහි රහත් බවට පැමිණෙයි. මේ “අන්තරා පරිනිබ්බායී” වන තුන් වැන්නායි.
කල්ප පන්සියයක් ඉක්මවා රහත් බවට පැමිණෙනුයේ “උපහච්ච පරිනිබ්බායී” (කල් නිම කොට පිරිනිවියේ) නම් වෙයි. අතප්ප ආදී බ්‍රහ්ම ලෝකයන් හි මෙ පිළිවෙළම වේ. යම් කිසි තැනෙක උපන් තැනැත්තෙක් වනාහී සංස්කාර සහිතව මනා වීර්යයෙන් යුතුව රහත් බවට පැමිණියේ වේද හේ **“සසඞ්ඛාර පරිනිබ්බායී”** (සංස්කාර සහිතවම පිරිනිවියේ) නම් වේ. අවිහ ආදී බ්‍රහ්ම ලෝකයන්හි උපන්නේ ද එහි දිවි හිමි තෙක් වාසය කොට මතු මතුයෙහිද ඉපිද අකණිටාවට පැමිණියේ ද හේ තෙමේ **“ඌර්ධ්ව ගාමී අකණිට්ඨ ගාමී”** තැනැත්තා නම් වෙයි.
මේ ස්ථානයෙහි වනාහී අනාගාමී වූ සතළිස් අට වර්ගයක් වෙතැයි කිව යුතු වේ. “අවිහ” නම් බඹ ලොවෙහි ද “අන්තරා පරිනිබ්බායී” (වයස සම්පූර්ණ වීමට පෙර පිරිනිවෙන්නවුන්) තිදෙනෙක් ද, “උපහච්ච පරිනිබ්බායී” (වයස නිම වී පිරිනිවෙන) එක් අයෙක් ද, ඉහළ අකණිටාවට යන එක් අයෙක් ද යන වශයෙන් පස් දෙනෙක් වෙත්. ඔහු **“අසඞ්ඛාර පරිනිබ්බායී**” (සංස්කාරවලින් තොරව පිරිනිවෙන) පස් දෙනෙක් ද, **“සසඞ්ඛාර පරිනිබ්බායී”** (සංස්කාර සහිතව පිරිනිවෙන) පස් දෙනෙක් ද වශයෙන් දස දෙනෙක් වෙත්. අතප්ප, අකණිට්ඨ ආදී ලෝකයන්හි ද එසේමය. නැවත උඩ ලොවකට යාමක් නැත. එබැවින් එහි සසඞ්ඛාර පරිනිබ්බායී තත්ත්වයට පත්වූ සිවු දෙනෙක් ද අසඞ්ඛාර පරිනිබ්බායී තත්ත්වයට පත් වූ සිවු දෙනක්ද ආදී වශයෙන් සතළිස් අටක් වෙත්. ඔවුන් අතර “ඌර්ධ්ව ගාමී අකණිට්ඨගාමී” තැනැත්තා හැමටම වඩා ජ්‍යෙෂ්ඨ ද (සබ්බ ජෙට්ඨ) වෙයි. හැමට ම වඩා කණිෂ්ඨයෙක් (සබ්බ කණිට්ඨ) ද වෙයි.
ඒ කෙසේ ද යත් - කල්ප සොළොස් දහසක් ආයු ඇති බැවින් ඒ එක් කොටසක් “සබ්බ ජෙට්ඨ” වේ. හැමට ම පසු ව රහත් බවට පැමිණෙන බැවින් එක් කොටසක් “සබ්බ කණිට්ඨ” වේ. මේ සූත්‍රයෙහි පෙර පසු නොවී එක චිත්තක්ෂණයෙක මතුවන නානා ලක්ෂණ සහිත අර්හත් මාර්ගයේ පූර්ව භාග විදර්ශනා බෝධ්‍යාංගයෝ කියන ලදහ.
සිවු වැන්නෙහි - **සති සම්බොජ්ඣඞ්ගො ඉති චො මොහොති** = ඉදින් මා හට මෙසේ සති සම්බොජ්ඣඞ්ගය (හෙවත් නිවන ලැබීමට උපකාරී වන පිරිසිදු සිහිය) ලැබේ නම්. **අප්පමාණොති මෙ හොති** = මෙසේ ප්‍රමාණි නො කළ හැකි තරම් (දෙයක්) මාහට ලැබේ. **සුසමාරද්ධො** = ඉතා හොඳින් පිරිපුන් **තිට්ඨන්තං** = මෙහිදී සති සම්බොජ්ඣඞ්ගය අට අයුරකින් පවතී. මෙනෙහි නොකළ බැවින් වන ඉපදීම ද, මෙනෙහි කළ බැවින් වන නො ඉපදීම ද වශයෙන් සති සම්බොජ්ඣඞ්ගය පිහිටයි. පැවැත්ම ද, නො පැවැත්ම ද, නිමිත්තද, නිමිත්ත රහිත බව ද, මෙනෙහි නොකිරීමෙන් වන සංස්කාරයන් ද, මෙනෙහි කිරීමෙන් වන සංස්කාරයන්ද වශයෙන් සති සම්බොජ්ඣඞ්ගය පවතී. මේ අට අයුරින් පිහිටන්නේ යයි තෙරුන් වහන්සේ දනිති. කියන ලද ආකාරයට වෙනස් වූ අට අයුරකින් හැසිරෙන්නා එසේ හැසිරෙන බව තෙරුන් වහන්සේ දනිති. සෙසු බොජ්ඣඞ්ගයන්හි ද මේ පිළිවෙළම වේ.
මෙසේ මේ සූත්‍රයෙහි දී තෙරුන් වහන්සේගේ බෝධ්‍යඞ්ග ශක්තීහු කියන ලදහ. යම් කලෙක වනාහී තෙරුන් වහන්සේ සති සම්බොජ්ඣඞ්ගය මූලික කර ගෙන ඵල සමවතට සමවදීද එකල්හී ඉතිරි බෝධ්‍යඞ්ග සය ඒ අනුව පවතියි. යම් කලෙක ධම්ම විචය ආදී බොජ්ඣඞ්ගයන් අතුරෙහි එකක් මුලික කරගන්නේ නම්, එකල්හිද සෙසු බෝධ්‍යඞ්ග ඒ අනුව පවතින්නේ යයි යනුවෙන් මෙසේ ඵල සමවත්හි තමාගේ හුරු පුරුදු බව දක්වමින් තෙරණුවෝ මේ සූත්‍රය දෙසූහ.
පස් වැන්නෙහි - **බොධාය සංවත්තන්ති** = අවබෝධය පිණිස පවතී. කුමක් අවබෝධ කර ගැනීම පිණිසද යත් මාර්ගය විසින් සකස් නො කරන ලද නිවන (අවබෝධ කර ගැනීම පිණිස) යි. නුවණින් සලකා බැලීම පිණිස (අවශ්‍ය) කාර්යය කරන ලද්දේ මාර්ගයෙන් හෝ කෙලෙස් සිඳ දැමීමෙන් හෝ අවබෝධ කර ගැනීම පිණිස ඵල වශයෙන් අවබෝධය පිණිසයයි කියන ලද්දේ වෙයි. ඒ හේතුවෙන් ම මෙහිදී නිවන සාක්ෂාත් කිරීම පිණිස කෙලෙස් ප්‍රහාණය කිරීම, නුවණින් සලකා බැලීම යයි යන සියල්ල දක්වන ලදි.
සය වැන්නෙහි - **ආරාම නිසාදී** = ආරාම නිසාදී = ආරාමය ඇසුරු කොට ගෙන වෙසෙන බැවින් “ආරාම නිසාදී” යයි කියන ලදී. **පරිසාවචරො** = පිරිස සමග හැසිරෙනුයේ පිරිස් අතරෙහි වනාහී අඥානයෝ ද, පණ්ඩිතයෝ ද හැසිරෙති. යම් තැනැත්තෙක් වනාහී පරවාද මර්දනය කොට තමාගේ වාදය (මතය) මතු කොට දැක්වීමට සමත් වේද ඒ තෙමේ පිරිසෙහි (ප්‍රමුඛව) හැසිරෙන්නා නම් වෙයි. **ආරාමෙන ආරාමං** = ආරාමයෙන් ආරාමයට (අන් භික්ෂූන්) අනුව ගමන් කරමි. බැහැරින් නොවේය යන අරුතයි. උයනෙහි ද මේ පිළිවෙළම වේ. අන් අරමකින් වෙනත් අරමකට පිවිස හෝ, අන් උයනකින් වෙනත් උයනකට පිවිස හෝ යනු මෙහි අර්ථය වේ. **ඉතිවාදප්පමොක්‍ඛානි සං සං** = ප්‍රශ්න කිරිම මෙසේ වෙයි, පැහැදිලි කරදීම මෙසේ වෙයි, යන මේ ආදී පිළිවෙළින් මෙබඳු මතයක් (වාදයක්) ඇති වෙයි. මතයෙන් (වාදයෙන්) මෙසේ මිදී යාම වෙයි, වාදයන්හි ආනිසංසය මෙසේ වෙයි. **උපාරමභානිසං සං** = මෙය ප්‍රශ්න කිරීමේ දෝෂයයි. මෙය ප්‍රශ්න විසඳීමේ දෝෂයයි, යනුවෙන් මෙසේ වාද දෝෂයන්ගේ ප්‍රතිඵල දැක්වේ.
**කථං භාවිතො කුණ්ඩලිය ඉන්‍ද්‍රිය සංවරෝ** = ශාස්තෲන් වහන්සේ “පරිබ්‍රාජකයා විසින් මාගෙන් මෙපමණ ප්‍රශ්න විචාරණ ලදී, දැන් ප්‍රශ්න කිරීමට නො හැකිව සිටී” යයි දැන, “මේ දේශනාව මෙතෙක් මනාව ගැලපී නැත, දැන් එය මනා ගැලපීමට පමුණුවන්නෙමි”යි තමන් වහන්සේ ම ප්‍රශ්න කරමින් මේ දේශනාව ආරම්භ කළසේක. එහි **මනාපං නාභිජ්ඣායති** යනු තමා ප්‍රිය කරන අරමුණ දැඩි ලෙස ආශා නොකරයි යන අදහසයි. **නාවිහිංසති** = ආමිෂයෙන් ලබන සතුට හේතුවෙන් හිංසාවෙන් වැළකෙන්නේ නො වෙයි. **තස්ස ඨිතොච කායො හොතිඨිතං චිත්තං අජ්ඣත්තං** = ඔහුගේ වූ කලී කය ද සිත ද අරමුණු වන අධ්‍යාත්මයෙහි පිහිටියේ වෙයි. **සුසණ්ඨිතං** = කමටහන් වශයෙන් මනාව පිහිටි **සුවිමුත්තං** = කමටහන නිසා සිදුවන විමුක්තියේ හේතුවෙන් මනාව නිදහස් වූ අමනාපං = ප්‍රියනොවන අරමුණ **න මඞ්කුහොති** = එහි මතුවූ බවක් නො වෙයි. **අප්පතිත්‍ථීන චිත්තො** = කෙලෙස් වශයෙන් යමක් අපේක්ෂා කරන සිත් ඇති තැනැත්තා **අදීන මානසො** = දොම්නස් වශයෙන් දීන භාවයට පත් නොවන සිත් ඇත්තේ. **අබ්‍යාපන්න චෙතසො** = දෝෂ වශයෙන් දූෂිත නොවූ සිත් ඇත්තේ
**එවං භාවිතො ඛො කුණ්ඩලිය ඉන්‍ද්‍රිය සංවරො එවං බහුලීකතො තීණි සුචරිතානි පරිපුරෙති** = මෙහි මෙසේ සුචරිත පූරණය දත යුතුය. මෙම දොරටු සයෙහි දුශ්චරිතයන් අටළොසක් වේ. ඒ කෙසේදයත් ඉෂ්ට වූ ආරම්මණයක් ඇස නමැති දොරටුවෙහි යොමු වූ කල්හි කය වචනය යන අංගයන් චලනය නොකොට එම අරමුණෙහි ලෝභය උපදවන්නහුට “මනො දුශ්චරිතය” සිදු වෙයි. ලෝබ සහිත සිතින් අහෝ මෙය මනෝඥය, සිත් ගන්නේ ය, මනාපය යනුවෙන් කියන්නහුට “වචීදුශ්චරිතය” සිදුවෙයි. එය ම අතින් ස්පර්ශ කරන්නහුට “කාය දුශ්චරිතය” සිදු වෙයි. සෙසු (සොත ආදී) දොරටුවලදී ද මේ පිළිවෙළ ම වේ.
මෙම විශේෂය ද වෙයි. කණ නමැති දොරටුවෙහි වනාහී ශබ්දය නමැති අරමුණට පාදක වූ ස්පර්ශ නො කළ යුතු වූ හක්ගෙඩි ආදී තූර්ය භාණ්ඩයන් ස්පර්ශ කරන්නහුට ද නැහැය නමැති දොරටුවෙහි ගන්‍ධය නමැති අරමුණට පාදක වූ ගඳ මල් ආදිය ස්පර්ශ කරන්නහුට ද, දිව නමැති දොරටුවෙහි රසය නමැති අරමුණට පාදක වූ මාලු මස් ආදිය ස්පර්ශ කරන්නහුට ද, කය නමැති දොරටුවෙහි ස්පර්ශය නමැති අරමුණට පාදක වූ සිවුරු ආදිය ස්පර්ශ කරන්නහුට ද, මන නමැති දොරටුවෙහි ප්‍රඥප්ති වශයෙන් ධර්මාරම්මණ වූ ගිතෙල් (තල) තෙල්, මී පැණි, උක් පැණි ආදිය සිතෙන් ස්පර්ශ කරන්නහුට ද කායදුශ්චරිතය” වේයයි දත යුතුය. සැකෙවින් වනාහී මෙහි දොරටු සයෙහි (දුසිරිත් මෙසේ කිව හැක) කාය සුචරිතය ඉක්මවා යාම කාය දුශ්චරිතය යි, වචී සුචරිතය ඉක්මවා යාම වාග් දුශ්චරිතයයි, මනෝ සුචරිතය ඉක්මවා යාම මනෝ දුශ්චරිතයයි. මෙසේ දුශ්චරිතයන් තුනක් වේ.
මේ භික්ෂුව වනාහී තමාගේ භාවනා ස්මෘතියෙහි පිහිටියේ මේ සුචරිතයන්හි මනාව හැසිරෙයි. කෙසේද යත් = ඇස නමැති දොරටුවෙහි ප්‍රිය අරමුණක් යොමු වූ කල්හි කාය වාක් අංගයන් කම්පනයට පත් නො කර රූපාරම්මණයෙහි විදර්ශනාව පිහිටුවන තැනැත්තාට මනෝ සුචරිතය ඇති වේ. විදර්ශනාව සමග එකට යෙදුණ සිතෙන් මෙය ක්ෂය වන සුලුය, වැනසෙන සුලුය යනුවෙන් කියන තැනැත්තාට වාග් සුචරිතය ඇති වේ. මෙය පහස නොවිඳිය යුතු භාණ්ඩයක්ය (හෙවත් ස්පර්ශ නොකළ යුතු දෙයක්ය) යනුවෙන් සිතා එය ස්පර්ශ නොකරන තැනැත්තාට කාය සුචරිතය ඇති වේ. සෙසු දොරටුවලදී ද මේ පිළිවෙළම වේ. මෙසේ මේ විස්තරයෙන් අටළොස් වැදෑරුම් සුචරිතයෝ ම ගනු ලැබෙත්. සැකෙවින් වනාහී මෙහිදී ද චක්ෂු ආදී දොරටු සයෙහි දී කයෙහි සංවරය කාය සුචරිතයයි ද. වචනයෙහි සංවරය වාග් සුචරිතයයි ද, මනසෙහි සංවරය මනෝ සුචරිතයයි ද වශයෙන් සුචරිතයන් තුනක් ම වේ. මේ ආකාරයෙන් ඉන්‍ද්‍රිය සංවරය සුචරිතයන් තුනක් සම්පූර්ණ කරන්නේ යයි දත යුතුය. මෙපමණකින් සීලය විසින් රකින ලද ඉන්‍ද්‍රිය සංවර සීලය කියන ලදි.
**කාය දුච්චරිතං පහාය** = යන ආදියෙහි ත්‍රිවිධ වූ කාය දුශ්චරිතය ද. චතුර්විධ වූ වාග් දුශ්චරිතය ද, ත්‍රිවිධ වූ මනෝ දුශ්චරිතය ද අදහස් කරන ලදී. එහි අනෙක් පාර්ශ්වය වශයෙන් කාය සුචරිත ආදිය දත යුතුය. මෙපමණෙකින් කාය සංවරයෙන් ද, වාක් සංවරයෙන්ද ප්‍රාතිමෝක්ෂ සීලය යුක්ත වේ. මනෝ සංවරයෙන් ත්‍රිවිධ ශීලය යනුවෙන් චතුපාරිශුද්ධි ශීලය කියන ලද්දේ වෙයි. මෙම සම්පූර්ණ සූත්‍රයෙහි ම සුචරිතය මුල් කරගත් ලෝකෝත්තරත්වය මිශ්‍රවූ සතිපට්ඨානයන් දැක්වේ. බෝධ්‍යංග සිතට මුල් වූ සතිපට්ඨානයන් පූර්ව භාගයන් වේ. සතිපට්ඨානය මුල් කොටගත් එම බෝධ්‍යංගයන් පූර්වභාගයන්ද වේ. විද්‍යාවෙන් ලැබෙන විමුක්තිය මුල් කොටගත් ලෝකෝත්තර තත්ත්වයන් ද කියන ලද්දේ යයි දත යුතුය. සත්වැන්න පහසු අරුත් ඇත්තේමය.
අටවැන්නෙහි - **පච්චත්තං** = තමා විසින් ම **යොනිසො මනසිකාරා** = නුවණින් මෙනෙහි කිරීමෙන් **ආරබ්භමානොව** = ක්‍රියාත්මක වෙමින් ම. **සුවිමුත්තං** = කර්ම ස්ථානයෙන් ලබාගත් විමුක්තිය නිසා මනාව නිදහස් වූ **අට්ඨිකත්‍වා** = ප්‍රයෝජනයක් ඇති කොට, ප්‍රයෝජනවත් වී යනුවෙන් කියන ලද්දේ වෙයි.
නව වැන්නෙහි - **සනාඤ්ඤත්‍රා තථාගතස්ස පාතුභාවා** = තථාගතයන් වහන්සේගේ පහළ වීම හැර අන් කලෙක්හි නො උපදිත් යන අරුතයි.
දස වැන්නෙහි - **නා ඤ්ඤත්‍ර සුගත විනයා** = සුගතයන් වහන්සේගේ අවවාදයෙන් තොරව නො උපදිත් යනුයි.
2. ගිලාන වර්ගය
දෙවන වර්ගයේ පළමු වැන්නෙහි - **චත්තාරො ඉරියාපථෙ කප්පෙන්ති** = යම් අයගේ සතර ඉරියවූ වේ ද, ඒ අය හේතු කොට ගෙන ම මෙය කියන ලදී. **සීලං නිස්සාය** – චතුපාරිශුද්ධි ශීලය ඇසුරු කොට **සත්ත බොජ්ඣඞ්ගා** = විදර්ශනා මාර්ගය සහිත වූ බෝධ්‍යංගයන් දෙවැන්න හා තෙවැන්න පහසු අරුත් ඇත්තේමය.
සිවු වැන්නෙහි - **තථා පහීනොච ආයස්මතො මහා කස්සපස්ස සො ආබාධො අහොසී** = මේ බෝධ්‍යංග භාවනාව මනාව ශ්‍රවණය කරන්නා වූ තෙරුන් වහන්සේට “පැවිදි වූ දිනයෙන් සත්වන දිනයෙහි සත්‍යයන් අවබෝධ කරන්නාවූ තමාහට මේ බෝධ්‍යංගයන් පහළ විය” යනුවෙන් සිහිපත් විය. ඉක්බිති “ශාස්තෲන් වහන්සේගේ ශාසනය ඒකාන්ත වශයෙන් නෛර්යාණික යයි” සිතන්නාවූ උන්වහන්සේගේ රුධිරය ප්‍රසන්න විය. උපාදා රූපය පිරිසිදු විය. පියුම් පතෙක වැටුණ දිය බිඳක් මෙන් සිරුරෙන් රෝගය ඉවත්ව ගියේය.
එහෙයින් **“තථා පහීනොච ආයමතො මහා කස්සපස්ස සො ආබාධො අහෝසී”** යනුවෙන් කියන ලදී. පස්වැන්නෙහි ද, සයවැන්නෙහිද මේ පිළිවෙළම වේ. මේ සූත්‍ර තුනෙහිදීම පර්වත පාදයන්හි මල් පිපුණ විෂ සහිත වෘක්ෂයන්ගෙන් හමන වාතය ස්පර්ශ වීමෙන් මිනිසුන් හට වැළදුණ සිරුර මඩින සීතල සහ උණ රෝගය (යන ආබාධය) ගැන කියන ලදැයි දත යුතුය. සෙසු සූත්‍ර සියලු තන්හි පහසු අරුත් ඇත්තේමය.
3. උදායි වර්ගය
තෙවන වර්ගයේ පළමුවැන්නෙහි - **කිත්තාවතා නුඛො භන්තෙ බොජ්ඣඞ්ගාති වූච්චන්ති** = “ස්වාමීනී, අවබෝධ කරන්නා වූ අංගයන් කොපමණ නම් ඇතැයි කියන ලද්දේදැයි” විචාරයි. **බොධාය සංවත්තන්ති** = අවබෝධ කරගැනීම පිණිස පවතිත්. මේ සූත්‍රයෙහිදී මිශ්‍ර වූ බෝධ්‍යංගයන් කියන ලදී. දෙවැන්නෙහිදී ධර්මය බෙදා වෙන් කිරීම කියන ලදී.
තෙවැන්නෙහි - **කාමරාගට්ඨානීයානං** = කාමරාගයට හේතු වූ අරමුණු පිළිබඳව, ක්‍රෝධයට හේතුවන කරුණුවලදීද මේ පිළිවෙළම වේ. මෙම සම්පූර්ණ සූත්‍රයම අරමුණු කරණ කොට ගෙන ම කියන ලදී. පළමුවන වර්ගයෙහි දෙවන සූත්‍රයෙහි කියන ලද බෙදා දැක්වීම ද මෙහිදී දක්නට ලැබේමය. සිවු වැන්නෙහිදී මිශ්‍ර වූ බෝධ්‍යංගයන් කියන ලදී. පස්වැන්නෙහි - **අපරිහානියෙ ධම්මෙ** = පිරිහීම් ඇති නොකරවන ස්වභාව ධර්මයන්.
සය වැන්නෙහි - **එතදවොච** = මේ පිරිස අතරෙහි සබඳතා පැවැත්වීමෙහි දක්ෂවූ උදායි ස්ථවිර නමැති භික්ෂුවක් හුන්නේය. හේ තෙමේ භාග්‍යවතුන් වහන්සේ විසින් තමාට දෝෂාරෝපණ සහිතව කරන ලද දේශනාවක් බව දැන තමාගෙන් ප්‍රශ්න අසන්නේ යයි සිතා දේශනාවෙහි සම්බන්ධතාවය ගැටීමකට ලක් කරන්නෙමියි (සිතා) ප්‍රශ්න කරන්නේ මෙසේ කීය. **විපුලං** යන ආදී සියල්ල මනාව වර්ධනය කරගත් සිත සඳහා කියන ලදී. මනාව වර්ධනය කරගත් පිරිසිදු සිහිය නමැති සම්බෝධ්‍යංගය විපුල වූයේද, උසස් බවට පත්වූයේ ද, අප්‍රමාණ (ඉතා උතුම්) වූයේ ද ක්‍රෝධ සිත් රහිත වූයේ ද වෙයි. ඒ වනාහී උසස් වූ බැවින් විපුල යයි ද, උතුම් තත්ත්වයට පත්වූ බැවින් **මහග්ගත** යයි ද, වැඩි දියුණු කරගත් උත්තම ස්වභාවයක් ඇති බැවින් **අප්පමාණ** යයිද, නීවරණ දුරු වීමෙන් ව්‍යාපාද රහිත වූ බැවින් අබ්‍යාපජ්ඣ යයි ද යෙදේ. **තණ්හාය පහාණා කම්මං පහීයති** = තෘෂ්ණාව මුල් කොට ගත් යම් කර්මයක් උපදීද එය තෘෂ්ණාවගේ ප්‍රහීන වීමෙන් සන්සිඳේ. **කම්මස්ස පහාණ දුක්ඛං **- කර්මය මුල් කරගත් යම් කිසි සාංසාරික දුකක් උපදින්නේ ද එය කර්මයේ ප්‍රහාණය වීමෙන් සන්සිඳේ. **තණ්හක්‍ඛයාදයො** = තෘෂ්ණාව යන ආදියේම ක්ෂය වීමයි. අර්ථ වශයෙන් වනාහී මේ පද විසින් නිර්වාණය පිළිබඳව කියන ලද්දේයයි දත යුතුයි. සත්වැන්න පහසු අරුත් ඇත්තේමය.
අට වැන්නෙහි - **නිබ්බෙධ භාගියං** = විනිවිද දකින දැනුම ඇති අයගෙන් කෙනෙක් **සති සම්බොජ්ඣඞ්ග භාවිතෙන** = දියුණු කරන ලද යහපත් සිත නමැති සම්බොධ්‍යංගයෙන් සති සම්බෝධ්‍යංගය භාවිත කොට සිටි බැවින් මෙසේ මෙහි මාර්ග බෝධ්‍යාංගයෝ මිශ්‍රව පවතිත්. ඒ බෝධ්‍යංගයන් විසින් වර්ධනය කොට පැවති සිත ලෝකෝත්තර ලෙසම උපන්නක් වෙයි. එය ද මාර්ගය ආශ්‍රිතවූවක්කොට මිශ්‍රවූවක්ම යයි කිවයුතු වන්නේය.
නව වැන්නෙහි - **සඤ්ඤොජන විනිබද්ධා** = එකට බැඳුණ සංයෝජනයන් **අජ්ඣොසානා** = අවසන් කොට ග්‍රහණය කර ගැනීමෙන්
දස වැන්නෙහි - **අබහුකතො** = නො කරන ලද බුහුමන් ඇත්තේ. **උක්කුජ්ජාව කුජ්ජං** = මෙහි “උක්කුජ්ජ” යනුවෙන් හට ගැන්ම කියනු ලැබේ. “අවකුජ්ජ” යනුවෙන් අවසානය කියනු ලැබේ. හට ගැන්මය, අවසානය යන වශයෙන් පරිවර්තනය වෙමින් විමසා බලන්නේ යයි දක්වයි. **ධම්මොච මෙ අභි සමෙතො** = ඒකරාශී වූ විදර්ශනා ධර්මය ඇත්තේ, **මග්ගො** = විදර්ශනා මාර්ගයයි. යම් හෙයකින් තෙරුන් වහන්සේ එසමයෙහි සෝවාන් වී සිටියාහු නම් මත්තෙහි මාර්ග තුන සඳහා ද, ඉදින් අනාගාමී වී සිටියාහු නම් අර්හත් මාර්ගය සඳහා ද මේ විදර්ශනාව දත යුතුය. **තථා තථා විහරන්තං **= ඒ ඒ ආකාරයෙන් වාසය කරන්නා වූ **තථත්තාය** = ඒසේ වීම සඳහා **ඛීණජාති** = (ඉපදීම නැති කරන ලදී) යන මේ ආදියෙන් “තථත්තාය” යන්න අදහස් කරන ලදී. එසේ වීම යන අදහස දැක්වේ. නුවණින් සලකා බැලීම පිණිස පමුණුවනු ලැබේය යන්න මෙහි අදහස වේ. එය දක්වමින් මෙසේ කීහ. සෙසු සියල්ල පහසු අරුත් ඇත්තේමය.
4. නීවරණ වර්ගය
සිටුවන වර්ගයේ තෙවැන්නෙහි - **න ච පභස්සරං** = බැබලීමක් නැති. **පභඞ්ගුච** = බිඳෙන ස්වභාවය. **අයො** = කළු පැහැති ලෝහය හැර, මෙහි දී ඉතිරි ලෝහ වර්ග සතර කියන ලදී. **සජ්ඣුං** යනු = රිදී **චිත්තස්ස** = චාතුර්භූමික කුසල චිත්තයාගේ ත්‍රෛභූමික චිත්තයාගේ ද ක්ලේශයෝ වෙත්. ලෝකෝත්තර සිතේ කෙලෙස් තත්ත්වය කෙසේ ද යත් - කෙලෙස් ඉපදීමට ඉඩක් නොදේද, එම හේතුවෙන් මේවා ලෞකික තැනැත්තාට ද, ලෝකෝත්තර තැනැත්තාට ද කෙලෙස් නම් වේ. **පභඞ්ගුච** = අරමුණු සුණු විසුණු බවට පත්වීම නිසා සිදු වන බිඳෙන බව **අනාවරණ** = කුසල් දහම් ආවරණය නොකරත්ය යන අදහසින් “අනාවරණ” නම් වේ. **චෙතසො අනුපක්කිලෙසා** = චාතුර්භූමික චිත්තයාගේ කෙලෙස් නැති අවස්ථාව
සත්වැන්නෙහි **පඤ්ඤාය දුබ්බලී කරණා** = ප්‍රඥාවේ මන්දභාවය සිදු කරන්නෝ නීවරණයන්ගේ නිරන්තර හට ගැන්මක් ඇති කල්හි ඒ අතරතුරෙහි උපදින ප්‍රඥාව දුබල වේ, අඩු වේ. හීන වේ.
අට වැන්නෙහි - **පඤ්චස්ස නීවරණා තස්මිං සමයෙ න හොන්ති සත්ත බොජ්ඣඞ්ගා තස්මිං සමයෙ භාවනා පාරිපූරං ගච්ඡන්ති** = හිතකර ධර්මය ශ්‍රවණය කරන්නා වූ ආර්ය ශ්‍රාවකයන් වහන්සේට වනාහී පඤ්ච නීවරණ දුරු වෙයි. හෙතෙම ඒ හේතුවෙහි ම පිහිටා උත්තම තත්ත්වය (මාර්ග ඵල) උපදවා ගැනීමට සමත් වෙයි. මෙසේ ඔහුගේ බෝධ්‍යංග ධර්මයන් සත භාවනාවෙහි පරිපූර්ණත්වයට යයි. එසේ කළ නොහැකි වුවහොත් එතැන් පටන් රාත්‍රි ස්ථාන දිවා ස්ථානවලට පැමිණියේ ඒ ප්‍රීතියම අත් නොහරිමින් පංචනීවරණයන් යටපත් කොට උත්තම තත්ත්වය (මාර්ග ඵල) උපදවා ගනියි. එසේ කිරීමෙහි නො හැකිවන තැනැත්තා පවා දින සතක් දක්වා එම ප්‍රීතියම අත් නොහරිමින් නීවරණයන් යටපත් කොට උත්තම තත්ත්වය උපදවා ගනියි යන මේ කරුණ සඳහා මෙය කියන ලදී. යම් යම් ක්‍රියාවන්හි යෙදීමේ ආශාවන් ආදිය (කම්මාරාමතාදිය) ඉදිරිපත් වී ධර්ම ශ්‍රවණය කිරීම් වශයෙන් ප්‍රීති ප්‍රමෝද පක්ෂයෙන් එක්වරක් ලබා ගන්නා ලද බෝධ්‍යංගයන් නසා දමයි. එබඳු වූ, ගැලපෙන ඍතු ආදිය ලබා නැවත උපදින්නාහු ද ඒ සමයෙහි භාවනා පරිපූර්ණත්වයට යන්නාහුම යයි කියනු ලැබේ.
නව වැන්නෙහි - **අඡ්ඣරුහා** = ඉහලට නගින අය **කච්ඡකො** = ඇට සැකිල්ලක් ඇත්තේ. **කපිත්‍ථනො** = වානරයන්ගේ පියවුරු වැනි ගෙඩි ඇතැයි කියනු ලබන “පුලිල” ගස.
දස වැන්නෙහි - **අන්‍ධකාරණා** = අන්‍ධ භාවය ඇති කරන්නාහු. **අචක්‍ඛුකරණා** = ප්‍රඥාව නමැති ඇස නැති කරන්නාහු **පඤ්ඤා නිරොධියා** = ප්‍රඥාව නැතිවීමෙන් **විඝාත පක්‍ඛියා** = දුක නමැති කොටසට අයත් **අනිබ්බාණ සංවත්තනිකා** = නිවණට නො පමුණුවන්නාහු. සෙසු කොටස සියලු තන්හි පැහැදිලි වන්නේමය. මෙම මුළු වර්ගයෙහිදීම මිශ්‍ර වූ බෝධ්‍යංගයෝම කියන ලද්දාහුය.
5. චක්කවත්ති වර්ගය
පස්වන වර්ගයේ පළමු වැන්නෙහි - **තිස්සො විධා** = මාන්න කොටස් තුන. හෙවත් මාන්නය ම වේ. ඒ ඒ අයුරින් විධාන කරන බැවින් මාන්නයම “විධා” යයි කියනු ලැබේ.
දෙවැන්නෙහි - **රඤ්ඤො භික්ඛවෙ චක්කවත්තිස්ස** = මෙහි තමාගේ ශ්‍රී සම්පත්තියෙන් සතුටු කරවයි යන අදහසින් “රාජා” නම් වෙයි. ඒ රජතුමා හට “ඔබට චක්‍ර රත්නය පහළ වේවා” යන කියමනෙන්ද, පුණ්‍යානුභාවයෙන් පහළ වූ වචනයෙන් “චක්‍ර රත්නය පහළ වන්නේය” යන කියමන අනුවද “චක්‍රවර්ති” නම් වෙයි. ඒ චක්‍රවර්ති රජුගේ යන අදහසින් “චක්කවත්තිස්ස” යයි යෙදේ. **පාතුභාවා** = පහළ වීමෙන් **සත්තන්නං** = සංඛ්‍යා සීමාවකි. **රතනානං** = වෙන් කරන ලද අර්ථ දැක්වීමකි. මෙහි වචනාර්ථය වූ කලී රතිය (ආශාව) උපදවන්නේය යන අරුතින් “රතනං” යනුයි තව ද?
හෙලබසින් මෙහි අරුත මෙසේ වේ.
චක්‍ර රත්නය පහළ වූ කල පටන් වෙනත් පූජනීය ස්ථානයක් නම් ඇති නො වේ. සියල්ලෝම ගඳ මල් ආදියෙන් එයටම පිදීම ද, වැඳීම ද කරන්නාහ. මෙසේ විසිතුරු කරන ලද්දේය යන අරුතින් “රතන” නම් වෙයි. චක්‍ර රත්නයට මෙපමණ නම් ධනයක් මිල වන්නේ යයි අගය කිරීමක් නැත. මෙසේ මහත් වටිනා කමක් ඇතැයි යන අරුතින් ද “රතන” නම් වේ. චක්‍ර රත්තය ලොව පවත්නා අන්‍ය වූ රත්නයන් හා අසදෘශ්‍ය, අතුල්‍යය යන අරුතින් ද “රතන” නම් වේ. යම් හෙයකින් වනාහී යම් කල්පයෙක බුදුවරු නො උපදිත් ද, ඒ සමයෙහි ම චක්‍රවර්ති රජවරු ද, පසේ බුදුවරු ද ඉතා කළාතුරකින් කිසි විටෙන උපදිත්. එහෙයින් දුර්ලභ දර්ශනයක්ය යන අර්ථයෙන් ද “රතන” නම් වේ. ඒ (රත්නය වූ) මෙය උත්පත්තිය, රූපය, කුලය, ඓශ්චර්යය යන ආදියෙන් උසස් වූ උදාර පුද්ගලයකුට ම පහළ වන්නේ ය, අන් කෙනකු හට පහළ නොවන්නේ ය යනුවෙන් උත්තමයකුගේ පරිභෝග කිරීම පිණිසය යන අර්ථයෙන්ද “රතන” නම් වේ. “චක්‍රරත්නය” යම් සේද සෙස්ස ද එසේම වේ. එබැවින්
යයි කියන ලදී. (මෙහි අරුත යට සඳහන් කර ඇත)
**පාතු භාවො හොති** = ඉපදීම සිදුවෙයි. එහි පිළිවෙළ මෙසේය. චක්‍රවර්ති රජකුගේ පහළ වීමෙන් සත් රුවනකගේ පහළ වීම සිදුවේ යයි කීම යුතු නොවේ. පහළ වූ චක්‍රය පවත්වා ගෙන හෙතෙම “චක්‍රවර්ති” නම් වන්නේ යයි කීම යුතු වේ. කවර හෙයකින් චක්‍රවර්ති නියමය අපේක්ෂාවෙන් යයි කියනු ලැබේ ද යත් - යමකු වනාහී නියමය වශයෙන් (ආඥා) චක්‍රය පවත්වන්නේ ද, ඔහු පිළිසිඳුණ දින පටන් චක්‍රවර්ති කෙනෙකු පහළ වූයේ යයි කිව යුතු වේ. චක්‍රවර්ති යන නම ලැබූ පුද්ගලයාගේ උපත සිදු විය යන මුල් වචනයේ සිටම (චක්‍රවර්තිය යන) මෙය (ව්‍යවහාර කිරීම) සුදුසු වන්නේමය. “චක්‍රවර්ති” යන මේ නම ලැබූ යම් අයකු වෙත් නම් ඔහුගේ පිළිසිඳීම් සංඛ්‍යාත වූ පහළ වීමය යන මෙය මෙහි අර්ථයයි. ඔහුගේ පහළ වීමෙන් රත්නයෝ (ද) පහළ වෙත්. පහළ වූ ඒ රත්නයන් සමග හෙතෙම වර්ධනය වූ පුණ්‍ය සම්භාරය රැස් කිරීමෙහි යෙදෙයි, එකල්හි ලෝකයාට. ඒවායෙහි පහළ වීම නිසා (ඒ පිළිබඳ) සිතක් උපදී. මෙය බොහෝ වචනවලින් ද යුක්ත වේ. (හෙවත් මේ පිළිබඳව බොහෝ සේ කථා කරනු ලැබේ) යම් කලෙක්හි වනාහී ලෝකයට ඒවා (රත්නයන්) පහළ වුණ බවට සංඥාවක් උපදී ද, ඒ කල්හි මෙයම (චක්‍රරත්නයම) පළමු වැන්න වේ. පසුව ඉතිරි රත්නයන් සය පහළ වේයයි වචන රැසකින් ද එය කියන ලදී. මෙය පහළ වීම යන අර්ථයාගේ (පාතු භාවස්ස යන පදයේ) විවිධ අර්ථයන්ගෙන් ද යුක්ත වේමය. හුදෙක් පහළ වීම (පාතු භාවං) යන්න පමණක් නොවේ. පහළ වීමේ ස්වභාවය සිදු කරයි යන අරුතින් ද පාතුභාව නම් වේ. මෙය “පාතුභාව” යන්නේ අර්ථ භේදයයි. යම් හෙයකින් යම්බඳු වූ ඒ පුණ්‍ය සම්භාරයක් ප්‍රතිසන්ධි වශයෙන් චක්‍රවර්ති රජුන් පහළ කරවයි ද, එහෙයින් චක්‍රවර්ති රජකුගේ පහළ වීමෙන් හුදෙක් චක්‍රවර්ති රජකු පමණක් නොව මේ රත්නයන් සත ද පහළ වේය යන මෙය මෙහි අර්ථයයි. යම් සේ වනාහි ඒ පුණ්‍ය සම්භාරය රජුගේ ඉපදීමට හේතු වේද, එසේම රත්නයන්ගේ ද ඒ ආකාරයෙන් ඉපදීමට හේතු වේය යනුවෙන් මෙසේ යෙදේ. **රඤ්ඤො භික්‍ඛවෙ චක්කවත්තිස්ස පාතුභාවා සත්තන්නං රතනානං පාතු භාවො හොති**
දැන් ඒ රත්නයන්ගේ ස්වරූප වශයෙන් දැකීම සඳහා **“කතමෙසං සතතන්නං චක්ක රතනස්ස”** යන ආදිය කීය. එහි චක්ක රතනස්ස යන ආදියෙහි ලුහුඬු අදහස මෙසේය. දෙදහසක් දිවයින් පිරිවර කොට ඇති සතර මහා ද්වීපයනට ශ්‍රී සම්පත්තිය ගෙන දීමට සමත් වූ චක්‍ර රත්නයේ පහළ වීම සිදු වේ. එසේම පෙරවරුයෙහිම සාගරය කෙළවර කොට ඇති පෘථිවිය පුරා යාමට සමත් වූ ආකාශගාමී හස්ති රත්නයේ (පහළ වීම) ද, එබඳුම අශ්ව රත්නයේ ද, අංග සතරින් යුක්ත වූ අඳුරෙහි වුව යොදුනක් පමණ වූ දුරෙහි අඳුර නසා ආලෝකය දැක්වීමට සමත් වූ මාණික්‍ය රත්නයේද, සය වැදෑරුම් දොස්වලින් ඉවත්ව මනාප ලෙස හැසිරෙන ස්ත්‍රී රත්නයේද, යොදුනක් පමණ පෙදෙසෙහි පොළව තුළට ගියාවූ නිධානයන් දැක්මට සමත් වූ ගෘහපති රත්නයේ ද, අග මෙහෙසියගේ කුසෙහි ඉපිද සකල රාජ්‍යයම පාලනයෙහි සමර්ථ වූ ජ්‍යෙෂ්ඨ පුත්‍රයා නම වූ පරිණායක (නායකයා) රත්නයේ ද පහළ වීම සිදු වේ. මෙය මෙහි සංක්‍ෂේප හැඳින්වීම යි. විස්තර වශයෙන් වනාහී එම චක්‍ර රත්න ආදියේ පහළ වීමෙහි පිළිවෙළ මහා සුදර්ශන ආදී සූත්‍රයන්හි දැක්වේ. මෙහි අර්ථය ද ඒවායේ වර්ණනාව පිණිස වර්ණනා කරන ලද්දේමය.
**සති සම්බොජ්ඣඞ්ග රතනස්ස** යන ආදියෙහි වනාහී සමාන වූ කථාව මෙසේ දැන ගත යුතුය. යම් සේ වනාහී චක්‍රවර්ති රජකුගේ චක්‍රරත්නය හැම රත්නයකටම පෙරටු වන්නේ වේද, එසේම සති සම්බෝධ්‍යංගය නමැති රත්නය සියලු චාතුර්භූමික ධර්මයන්හට පෙරටු වෙයි. පෙරටු වන්නේය යන අරුතින් (සති සම්බොජ්ඣඞ්ගය) චක්‍රවර්ති රජහුගේ චක්‍ර රත්නය හා සමාන වෙයි. චක්‍රවර්ති රජුගේ රත්නයන් අතුරෙහි විශාල ශරීරයකින් යුක්ත වූ, ඉතා උස් වූ, විපුල වූ, මහත් වූ හස්තිරත්නය (නම් වූ රත්නය) ක් වෙයි. ධම්ම විචය සම්බොජ්ඣඞ්ගය නම් වූ රත්නය මහත්වූ ධර්ම කායයෙන් යුක්ත වූයේ උස් වූ, විපුල වූ, මහත් වූ ධර්ම කායයෙන් යුක්ත වූයේ උස් වූ, විපුල වූ, මහත් වූ හස්ති රත්නය හා සමාන වෙයි. චක්‍රවර්ති රජුගේ අශ්ව රත්නය ශීඝ්‍ර වූයේ, ඉක්මන් ක්‍රියාකාරීවූයේ, වේගවත් වූයේ වෙයි. විරිය සම්බොජ්ඣඞ්ගය නමැති රත්නය ද ශීඝ්‍ර වූයේ, ඉක්මන් ක්‍රියාකාරී, වේගවත් වූයේ වෙයි. මේ ශීඝ්‍ර, ඉක්මන් ක්‍රියාකාරී, වේගවත් ස්වභාවයෙන් විරිය සම්බොඡ්ඣඞ්ගය අශ්ව රත්නය හා සමාන වෙයි. චක්‍රවර්ති රජුගේ මාණික්‍ය රත්නය අන්ධකාරය නසයි, ආලෝකය දක්වයි. උතුම් වූ, ධර්මකායයෙන් උසස් වූ පීති සම්බොජ්ඣඞ්ගය නමැති රත්නය ද ඒකාන්ත කුසලතාවයෙන් ක්ලේශාන්ධකාරය නසයි. සහජ හේතූන්ගේ වශයෙන් ඥානාලෝකය දක්වන්නේය යන මෙම අන්ධකාර නාශක හා ආලෝක දර්ශක ස්වභාවයෙන් පීති සම්බොජ්ඣඞ්ගය නමැති රත්නය චක්‍රවර්ති රජුගේ මාණික්‍ය රත්නය හා සමාන වෙයි.
චක්‍රවර්ති රජුගේ ස්ත්‍රී රත්නය කාය චිත්ත විඩාව සන්සිඳුවයි. ඩාහය සමනය කරයි. පස්සද්ධි සම්බොජ්ඣඞ්ගය නමැති රත්නය ද කාය චිත්ත විඩාව සන්සිඳුවයි, ඩාහය සමනය කරවයි යන කරුණු නිසා (චක්‍රවර්තිහුගේ) ස්ත්‍රී රත්නය හා සමාන වෙයි. චක්‍රවර්ති රජුගේ ගහපති රත්නය කැමති කැමති මොහොතෙහි ධනය දීමෙන් සිත් තැවුල සිඳ දමා සිත එකඟ කරයි. සමාධි සම්බොජ්ඣඞ්ගය නමැති රත්නය ද කැමැත්තේ ප්‍රකාරය ආදී වශයෙන් සිතේ එකඟ බව සපයයි. සිත් තැවුල සිඳ දමා සිත එකඟ කරවයි. (ඒ නිසා) ගෘහපති රත්නය හා සමාන වෙයි. චක්‍රවර්තිහුගේ පරිණායක රත්නය ද සියළු තන්හිම කටයුතු සම්පාදනය කිරීමෙන් (චක්‍රවර්තිහුගේ) වෙහෙස බව අඩු කරවයි. මෙම උපෙක්ඛා සම්බොජ්ඣඞ්ගය නමැති රත්නය ද මැලි බවෙන් හා නො සන්සුන් බවෙන් සිතුවිලි මුදවා මධ්‍යස්ථ ස්වභාවයෙහි පිහිටන්නාවූ ද, වෙහෙස බව අඩු කරන්නාවූ ද සම්බොජ්ඣඞ්ගය) පරිණායක රත්නය හා සමාන වෙයි. මෙසේ මේ සූත්‍රයෙහි චාතුර්භූමික වූ, සියලු කරුණු එක්රැස් කරන්නාවූ ධර්ම කොට්ඨාශයක් කියන ලද්දේ යයි දත යුතු වේ.
සිවු වැන්නෙහි - **එළමුගො** = මුඛයෙන් වචන පිට කිරිමට හැකි වනුයේ නමුදු දෝසයන් නිසා ගොලු වූ අසම්පූර්ණ වචන ඇත්තෝ. සෙස්ස සියළු තන්හි පහසුවෙන්නේමය.
6. බොජ්ඣඞ්ග වර්ගය
සයවන වර්ගයේ පළමුවැන්නෙහි - **අයමාහාරො අනුප්පන්නස්සවා සති සම්බොජ්ඣඞ්ගස්ස උප්පාදාය** යන මේ ආදියෙහි මෙය පෙර පිළිවෙළින් වෙනස් වේ. හුදෙක් සති සම්බොජ්ඣඞ්ගාදීන්ගේ ම කියන ලද ආකාර ඇති මේ කරුණු උත්පාදන පිණිස ද, උපන් කරුණුවල වර්ධනයෙහි සම්පූර්ණ වීම පිණිස ද හේතු නොවේ. අන් කොටස් ද මෙසේ දත යුතුය.
අන්‍ය වූ ධර්ම සතරක්ද සති සම්බොජ්ඣඞ්ගයේ උත්පාදනය පිණිස පවතී. සිහිය හා නුවණ (සති සම්පජඤ්ඤය) මුළාවූ සිහි ඇති පුද්ගලයන් දුරු කිරීම, එළඹ සිටි සිහිය ඇති පුද්ගලයන් ඇසුරු කිරීම, (සති සම්බොජ්ඣඞ්ගයෙහි) තදින් ඇලී සිටීම යන මේ ධර්ම සතර වේ. අභික්කන්ත ආදී ස්ථාන සතෙහි පවත්නා සිහි නුවණින් ද, ඉවත දැමු බත් වෙත පැමිණෙන කවුඩන් වැනි මුළා වූ සිහි ඇති පුද්ගලයන් වර්ජනය කිරීමෙන් ද තිස්ස දත්ත ස්ථවිර, අභය ස්ථවිර ආදීන් වැනි එළඹ සිටි සිහිය ඇති පුද්ගලයන් ඇසුරු කිරීමෙන් ද, සිහිය ඉපදවීම පිණිස නැමී යොමු වූ සිතින් ද සති සම්බොජ්ඣඞ්ගයේ භාවනාව අර්හත් මාර්ගයෙන් සම්පූර්ණ වේ.
ධම්මවිචය සම්බොජ්ඣඞ්ගයේ උත්පාදනය පිණිස ධර්මයන් සතක් පවතී. (ඒවා මෙසේය) : විමසා දැන ගන්නා බව, නියම තත්ත්වයන් පැහැදිලි කර ගැනීම, ඉන්‍ද්‍රිය ස්වභාවය සකසා ගැනීම, අඥාන පුද්ගලයන් ඈත් කිරීම, ප්‍රඥාවන්ත පුද්ගලයන් ඇසුරු කිරීම, ගැඹුරු නුවණින් සෙවිය යුතු කරුණු නුවණින් විමසා බැලීම, එය කෙරෙහි තදින් යොමු වීම යන ධර්මයන් සතය. එහි, පරිපුච්ඡකතා (විමසා දැන ගන්නා බව) යනු ස්කන්ධ, ධාතු, ආයතන, ඉන්‍ද්‍රිය ශක්ති, බෝධ්‍යඞ්ග, මාර්ගාංග, ධ්‍යාන, සමථ, විදර්ශනා යන ආදීන්ගේ අර්ථයන් ඇසුරු කොට පවත්නා විමසා දැන ගැනීමේ බහුල අවශ්‍යතාවයයි.
“වත්‍ථු විසද කිරියා” (නියම තත්ත්වයන් පැහැදිලි කර ගැනීම) යනු ආධ්‍යාත්මික හා බාහිර වස්තූන්ගේ තත්ත්වයන් පැහැදිලි කර ගැනීමයි. යම් කලෙක්හි ඔහුගේ කෙස්, නිය, ලොම් දීර්ඝ වෙයි ද, ශරීරය බොහෝ දෝෂ සහිත ද, ඩහදිය මල ආදිය තැවරුනේ ද එකල්හි ශාරීරික කොටස කිලිටි වේ. අපිරිසිදු වේ. යම් කලෙක චීවරය දිරාපත් වූයේ, කිලිටි වූයේ, දුගඳ වූයේ වෙයි ද, සෙනසුන කුණුකසලින් යුතු වේද එකල්හි බාහිර වස්තු දූෂිත වේ, අපිරිසිදු වේ ද එහෙයින් කෙස් කැපීම් ආදියෙන් ද, වමනය කරවීම් උදර විරේචනයන් යන ආදියෙන් සිරුරේ සැහැල්ලු බව ඇති කිරීමෙන් ද, ඇඟ ඉලීම්, දිය නෑම්වලින් ද ශරීරයේ කොටස් පිරිසිදු කිරීම කළ යුතුය. සිවුරු රෙදි ආදිය පිරිසිදු කිරීම්, සේදීම්, වර්ණ ගැන්වීම් (පඬු පෙවීම්) මගින්ද, (ගෙබිමෙහි ගොම හෝ) පිරිබඩ ගෑම් ආදිය මගින් ද බාහිර වස්තූන් පිරිසිදු කළ යුතුය. ශාරීරික වූ ද, බාහිර වූ ද මෙම කොටස්හි අපිරිසිදු බව ඇති වන කල්හි චිත්ත චෛතසිකයන් වෙත යොමු වන නුවණ ද අපිරිසිදු වෙයි. (කෙසේදයත්) පහන් බඳුනේ තිරයට දැමූ අපිරිසිදු තෙල්වලින් උපන් පහන් සිළුවෙහි ආලෝකය මෙනි. ශාරීරික වූ ද, බාහිර වූ ද වස්තූන් පිරිසිදු වූ කල්හි චිත්ත චෛතසිකයන් වෙත යොමුවන නුවණ ද පිරිසිදු වෙයි. (කෙසේද යත්) පහන් බඳුනේ තිරයට දැමු පිරිසිදු තෙල්වලින් උපන් පහන් සිළුවෙහි ආලෝකය මෙනි. එසේ හෙයින් මෙසේ කියන ලදී. (කෙසේදයත්) වස්තූන් පිරිසිදු කිරීම ධම්මවිචය සම්බොජ්ඣඞ්ගයේ උත්පාදනය පිණිස පවතී යනුයි.
ඉන්‍ද්‍රිය ස්වභාවය ඇති කිරීම යනු ශ්‍රද්ධාදී ඉන්‍ද්‍රියයන්ගේ සමබව ඇති කිරීමයි. ඉදින් ඔහුගේ ශ්‍රද්ධා ඉන්‍ද්‍රියය බලවත් වේද, අනෙක් ඉන්‍ද්‍රියයන් බලයෙන් මඳවේ. එයින් වීර්යය නම් ඉන්‍ද්‍රියයට උත්සාහ කිරීමේ කාර්යය ද, සමාධි නම් ඉන්‍ද්‍රියයට චංචල නොවී සිටීමේ කාර්යය ද, පඤ්ඤා නම් ඉන්‍ද්‍රියයට දර්ශනය කිරීමේ (අවබෝධ කර ගැනීමේ) කාර්යය ද කරන්නට නො හැකි වේ. එහෙයින් එය ධර්ම ස්වභාවය ප්‍රත්‍යවේක්ෂා කිරීමෙන් හෝ යම් සේ එය මෙනෙහි කිරීමෙන් බලවත් වේ ද, එසේම මෙනෙහි නො කිරීමෙන් දුබල කළ යුතුයි. මෙහිදී “වක්කලී ථෙර” වස්තුව ද නිදසුන් වේ. ඉදින් වීර්යය නම් ඉන්‍ද්‍රියය බලවත් වේද, එවිට ශ්‍රද්ධාව නම් ඉන්‍ද්‍රියය ස්ථාවර කිරීමට නොහැකි වෙයි. අනිකුත් ඉන්‍ද්‍රියයන්හි සිදුවන වෙනස් කම් ද මෙසේ වේ. එබැවින් එය සන්සුන් වීම මුල් කරගත් භාවනාවෙන් දුබල කළ යුතුය. එහිදී සෝණ ස්ථවිර කථා වස්තුව දැක්විය යුතුය. මෙසේ සෙසු තන්හි ද එක් ඉන්‍ද්‍රියයක්හුගේ බලවත් වීම ඇති කල්හි අන් ඉන්‍ද්‍රියයන් අතර තම කාර්යයන්හි අසමත් වීමක් ඇතැයි දත යුතුය.
විශේෂයෙන් මෙහිදී ශ්‍රද්ධා ප්‍රඥා භාවයන්ගේ ද, සමාධි වීර්යයන්ගේද සමභාවය වේනම් පැසසුම් ලබයි. බලවත් ශ්‍රද්ධාව ඇති තැනැත්තා වනාහී මඳ නුවණැත්තේ ද, අනුවණ ලෙස පැහැදෙන්නේ ද වෙයි, නො පැහැදිය යුතු තන්හි පැහැදෙයි. බලවත් ප්‍රඥාව ඇති තැනැත්තා වනාහී මඳ සැදැහැ ඇත්තේ කපටියකුගේ තත්ත්වය භජනය කරයි. ඖෂධයෙන්ම හටගත් රෝගයක් මෙන් පිළියම් නොකළ හැකි වෙයි. සිතුවිලි උපන් පමණකින් ම කුසලය සිදුවේයයි අතිධාවනයෙහි යෙදී දන්දීම් ආදිය නොකරන්නේ නිරයෙහි උපදී. ශ්‍රද්ධා ප්‍රඥා දෙකෙහිම සමභාවය නිසා පැහැදිය යුතු තන්හිම පැහැදෙයි. බලවත් සමාධිය වනාහි මඳ වූ වීර්යය ඇති කරයි. සමාධිගත වූවහුගේ (සිත) කුසීත පක්ෂයට පැමිණීමේ හේතුවෙන් කුසීත බව විසින් (වීර්යය) යටපත් කෙරේ. බලවත් වීර්යය මඳ වූ සමාධිය ඇති කරයි. වීර්යය හා එක් වූ සමාධිය වනාහී කුසීත භාවයෙහි වැටීමට ඉඩ නො ලබයි. සමාධිය හා එක්වූ වීර්යය උද්ධච්ච භාවයෙහි වැටීමට ඉඩ නොලබයි. එහෙයින් ඒ දෙක සම කළ යුතුයි. ඒ දෙකෙහි සමතාවයෙන් ධ්‍යානය ඇති වෙයි.
තව ද සමාධියේ බලවත් වීමේදී ශ්‍රද්ධාව පිහිටයි. මෙසේ විශ්වාස කරන, කල්පනා කරන තැනැත්තා සමාධියට පැමිණෙන්නේ ය. සමාධි ප්‍රඥා ඇති කරගත් විට වනාහී සමාධියෙහි යෙදුණ තැනැත්තහුගේ සිතේ එකඟ බව බලවත්ව පිහිටයි. මෙසේ හෙතෙම ධ්‍යානයට පැමිණේ. විදර්ශනාවෙහි යෙදුණ තැනැත්තහුගේ ප්‍රඥාව බලවත්ව පිහිටයි. මෙසේ වීමෙන් හෙතෙම යථා ස්වභාවය අවබෝධ කර ගැනීමට පැමිණෙයි. දෙකෙහිම සමතාවයෙන් සමාධිය ඇති වන්නේමය. සතිය (සිහිය) වනාහී සියලු තන්හි බලවත්ව පිහිටයි. සතිය වනාහී උද්ධච්ච බව නම් කොටසෙහි වූ ශ්‍රද්ධා, වීර්ය. ප්‍රඥා ආදිය උද්ධච්චයේ සිට සිදුවන “උද්ධච්ච පතනයෙන්” ද, කුසීත බව නම් කොටසෙහි වූ සමාධියට සිදුවිය හැකි පතනය වූ “කුසීත පතනයෙන්” ද සිහිය ආරක්ෂා කරයි. එහෙයින් එය (සතිය) සියලු ව්‍යංජනයන්හි යෙදිය හැකි ලුණු වෙසෙසක් මෙන් ද, සියලු රාජ්‍ය කටයුතුවලදී සියල්ලම කළහැකි ඇමතිවරයකු මෙන්ද සියලු තන්හිම කැමති විය යුතුය. එබැවින් මෙසේ කියන ලදී : “සිහිය වනාහී හැමටම අවශ්‍ය දෙයකැයි භාග්‍යවතුන් වහන්සේ විසින් කියන ලදී. කුමක් හෙයින් (එසේ කියන ලද්දේ) ද? සිත වනාහී සිහිය (සිහිකල්පනාව) පිළිසරණ කොට ඇත්තේය. ආරක්ෂාව පිළිබඳව සිහි ඇතිව විසීම ද “සති” ය වේ. සතියෙන් තොරව සිතේ උසස් වීම හා පහත් වීම නො සිදුවේ යයි ද කියවේ” (මේ නිසා එසේ කියන ලදී)
ප්‍රඥා රහිත පුද්ගලයා දුරු කිරීම නම් ස්කන්ධාදී භේදයන් පිළිබඳව පිරිහුණු ප්‍රඥාව ඇති මෝඩ පුද්ගලයන් දුරින් ම දුරු කිරීමයි. ප්‍රඥාවන්ත පුද්ගලයන් ඇසුරු කිරීම නම් ප්‍රඥාවන්ත ලක්ෂණයන් සහිත, ඇතිවීම හා නැතිවීම පිළිබඳව වූ නුවණින් යුත් පුද්ගලයන් ඇසුරු කිරීමයි. ගැඹුරු ඤාණ චරියාවන් ප්‍රත්‍යවේක්ෂා කිරීම නම් ගැඹුරු වූ ස්කන්ධාදීන්හි පැවති ගැඹුරු නුවණෙහි ප්‍රභේද නුවණින් සලකා බැලීමයි. එයට තදින් යොමු වූ බව (තදධිමුත්තතා) යනු සිටීම් හිඳීම් ආදියෙහි ධම්මවිචය සම්බොජ්ඣඞ්ගය උපදවා ගැණීම පිණිස යොමුවූ, නැමුණා වූ සිතුවිලි ඇති බවයි. එසේ සිතුවිලි උපන්නහුට වනාහී අර්හත් මාර්ගයෙන් භාවනාව සම්පූර්ණ වන්නේ වෙයි.
විරිය සම්බොජ්ඣඞ්ගයේ උත්පාදනය පිණිස එකොළොස් වැදෑරුම් දහමක් පවතී. (එනම්) අපාය බිය පිළිබඳව නුවණින් සලකා බැලීම. ආනිසංස දකින බව, ගමන්මඟ පිළිබඳව නුවණින් සලකා බැලීම, පිඬු සිඟා ගැනීම කෙරෙහි ගෞරව දැක්වීම. දායාදයේ උසස් බව නුවණින් සලකා බැලීම, ශාස්තෲන් වහන්සේගේ උසස් බව නුවණින් සලකා බැලීම, ජාති මහන්තත්වය නුවණින් සලකා බැලීම, බ්‍රහ්මචාරී භාවයේ උසස් බව නුවණින් සලකා බැලීම, අලස පුද්ගලයන් ඈත් කිරිම, ඇරඹූ වීර්යය ඇති පුද්ගලයන් ඇසුරු කිරීම, (විරිය. සම්බොජ්ඣඞ්ගය කෙරෙහි) තදින් යොමු වීම යන එකොළොසයි.
එහි (විස්තර මෙසේය) නිරයන්හි පස් වැදෑරුම් බැඳීම්, ක්‍රියා කිරීම්වල පටන් මහ දුක් විදින කල්හිදු, තිරිසන් යෝනියෙහි (ඉපිද) දැල්, උගුල්, කෙමිණ ආදියේ පහරින් පීඩා ලබා ගැල් ඇදීම් ආදිය කරන කල්හිදු, ප්‍රේත භවයෙහි ඉපිද බොහෝ අවුරුදු දහස් ගණන් ද, එක් බුද්ධාන්තරයක් ද ආදී වශයෙන් සා පිපාසාවලින් දුක් විඳි කල්හි දු, කාල කඤ්ජික අසුර නිකායයන්හි ඉපිද සැට රියන්, අසු රියන් ආදී ප්‍රමාණයන්ගෙන් යුතුව ඇට හා සම් පමණක් ඇතිව වාතය අව්ව ආදියෙන් දුක් අනුභව කරන කල්හිදු විරිය සම්බොජ්ඣඞ්ගය ඉපදවීමට නො හැක්කේය. “මහණ ඔබට මෙය (සුදුසු) කාලයම වෙයි” මෙසේ අපාය බිය නුවණින් සලකා බලන්නහුට ද විරිය සම්බොජ්ඣඞ්ගය උපදී.
කුසීතයා හට නවලෝකෝත්තර ධර්මය ලබා ගැනීමට නො හැක්කේය. පටන් ගත් වීර්යය ආනිසංසයයි. මෙසේ ආනිසංස දකින්නාහට ද (සම්බොජ්ඣඞ්ගය) උපදී, සියලුම බුදුවරුන් පසේ බුදුවරුන් හා මහා ශ්‍රාවකයන් විසින් ම ගත් මග ඔවුන් විසින් ද ගත යුත්තේය. ඒ මඟෙහි ද කුසීතයාහට යාමට නොහැකි වන්නේය යනුවෙන් මෙසේ යායුතු මඟ නුවණින් සලකා බලන්නහුට ද විරිය සම්බොජ්ඣඞ්ගය උපදී.
යමකු ඔහුට පිණ්ඩපාත ආදියෙන් උවටැන් කෙරෙත්ද, මනුෂ්‍යයෝ නෑයෝ නො වෙති, දාස කම්කරුවෝ ද නො වෙති. ඔවුහු නිසා ජීවත් වන්නෝ ද නොවෙමුයි (සිතන්නෝ නමුදු) ඔව්හු ප්‍රණීතවූ පිණ්ඩපාතාදිය දෙති. තමාගේ ක්‍රියාවන්ගේ මහත් වූ ප්‍රතිඵලය මතුවට බලාපොරොත්තුවෙන් (දානාදිය) දෙති. “මේ තෙමේ මේ (ආහාරාදී) ප්‍රත්‍යයන් පරිභෝග කොට ශරීර ශක්තිය වැඩි කර ගෙන සුවසේ වාසය කරනු ඇතැයි” යනුවෙන් නො සලකා ශාස්තෲන් වහන්සේ විසිනුදු ඔබගේ (ආහාරදී) ප්‍රත්‍යයෝ අනුදන්නා ලදහ. “මේ තෙමේ මේ දේවල් පරිභෝග කරමින්ම මහණ දම්කොට සසර දුකින් මිදෙන්නේය”යි උන්වහන්සේ විසින් ප්‍රත්‍යයෝ අනු දන්නා ලදහ. දැන් ඒ ඔබ කුසීතව වෙසෙමින් ඒ පිණ්ඩපාතයට ගෞරව නො කරන්නෙහිය. පටන් ගත් විර්යය ඇත්තහුට ම පිණ්ඩපාතයට ගරු කිරීමේ ගුණය පවතී යයි යනුවෙන් මෙසේ පිණ්ඩපාතයට ගරු කිරීම පිළිබඳව නුවණින් සලකා බලන්නහුට “මහා විත්ත” තෙරුන් හට මෙන් විරිය සම්බොජ්ඣඞ්ගය උපදී.
ඒ තෙරණුවෝ වනාහී කස්සක නම් ලෙණෙහි වාසය කරති. ඒ තෙරුන්ගේම ගොදුරු ගමෙහි එක් මහෝපාසිකාවක් තෙරුන් පුතකු මෙන් සලකා පෝෂණය කරයි. ඕ තොමෝ එක් දිනක් අරණය යන්නී දියණියට “දුවණියනි, අසුවල් තැන පැරණි සහල් ද, අසුවල් තැන කිරි ද, අසුවල් තැන ගිතෙල් ද, අසුවල් තැන පැණි ද ඇත. ඔබේ සොයුරු මිත්ත නම් ආර්යයන් වහන්සේ පැමිණි කල්හි බත් පිස කිරි, ගිතෙල් හා පැණි ද සමඟ දෙන්න, ඔබ ද බුදින්න, මම වනාහී ඊයේ පිසූ හීල් බත් කැඳ සමග අනුභව කෙළෙමි” යයි කීවාය. “මැණියනි, දහවල (ඔබ) කුමක් බුදින්නෙහි ද? “පලා කොල දමා සුන් සහලින් ඇඹුල් කැඳක් පිස තබන දරුව” යයි කීවාය.
තෙරණුවෝ සිවුර පොරවා පාත්‍රය ගණිත්ම ඒ හඬ අසා තමාට මෙසේ අවවාද කර ගත්හ. “මහ උවැසිය වනාහී කැඳ සමග හීල් බත් කා දහවල ද පලා කොල දැමූ ඇඹුල් කැඳ අනුභව කරයි. ඔබ සඳහා පැරණි සහල් ආදිය ඇතැයි කියයි. ඒ වෙනුවෙන් මෝ තොමෝ කෙත් හෝ වස්තුව හෝ ආහාර හෝ ආපසු බලාපොරොත්තු නොවෙයි. (දිව්‍ය, මනුෂ්‍ය, නිර්වාණ යන) ත්‍රිවිධ සම්පත් ප්‍රාර්ථනා කරමින් දෙන්නීය. ඇයට ඒ සම්පත් ලබා දීමට ඔබට හැකි වන්නේය. මේ පිණ්ඩපාතය රාග දෝස මෝහ යන අකුසලයන් සහිතව හිඳිමින් ගැනීමට නොහැක්කේ යයි” කියා පාත්‍රය පැසෙහි බහා (සිවුරෙහි ගැටය මුදා නැවතී කස්සක ලෙණටම ගොස් යහන යට පාත්‍රය ද, සිවුර එල්ලන ලීය මත සිවුර ද තබා “අර්හත්වයට නොපැමිණ නොනික්මෙමි” යි වීර්යය ස්ථිර ලෙස පිහිටුවා වැඩ හුන්හ. දිගු කලක් අප්‍රමාදීව විසූ භික්ෂූන් වහන්සේ විදර්ශනා වඩා පෙරවරුයෙහිම රහත් බවට පැමිණ පිපෙන්නාවූ පියුමක් සේ කෙලෙස් රහිත වූ සේක් මඳ සිනහවෙන් යුක්තවම නික්මුණහ. ලෙන් දොර රුකෙහි වසනා දේවතාවා
(මෙහි අරුත සිංහල ගීයෙන්)
කෙලෙස් මල දුරු කළ - එහෙයින් දනට නිසි වූ,
මහා පුරුසාණනි, - නමස්කාරය ඔබට වේවා.
යනුවෙන් උදන් අනා “ස්වාමීනි, පිඬු පිණිස පිවිසෙන ඔබ වැනි රහතුන් වහන්සේලාට දන් දී මැහැලි ස්ත්‍රීහු දුකින් නිදහස් වෙති” යි කීය. තෙරණුවෝ නැගිට දොර විවර කොට කාලය බලන්නාහු පෙරයැම යයි දැන පා සිවුරු ගෙන ගමට පිවිසියහ.
දැරිය ද බත් සපයා මගේ සොයුරු දැන් එති යි. දැන් එති යි දොර දෙස බලමින් හුන්නාය. ඕ තොමෝ තෙරුන් නිවසේ දොර අසලට සපැමිණි කල්හි පාත්‍රය පුරවා අතෙහි තැබුවාය. තෙරණුවෝ සුවපත් වේවායි (පින්) අනුමෝදනා කොට වැඩියහ. ඇය ද උන්වහන්සේ දෙස බලමින්ම සිටියාය. එදින තෙරණුවන්ගේ සමේ වර්ණය අතිශයින් පරිශුද්ධ වූයේයහ. ඉන්‍ද්‍රියයන් ප්‍රසන්නතර විය. මුඛය බැම්මෙන් මිදුණ ඉදුණ තල් ගෙඩියක් මෙන් බෙහෙවින් බැබලිණ.
මහ උවැසිය අරණින් අවුත් “දරුව, ඔබේ සොයුරා පැමිණියේදැ”යි ඇසීය. ඇය ඒ සියලු පුවත් දැන්වූවාය. උවැසිය “අද මාගේ පුත්‍රයාගේ පැවිදි කිස මස්තක ප්‍රාප්ත වීය”යි දැන දරුව, ඔබේ සොයුරා බුදු සස්නෙහි ඇලී සතුටින් කල් ගෙවයි. උකටලී නොවෙයි යනුවෙන් කීවාය.
ශාස්තෲන් වහන්සේගේ මේ දායාදය මහත් වන්නේමය. කෙතෙක්දයත් සප්ත ආර්ය ධනය නම් වූ එය කුසීතයකු විසින් ලබා ගැනීමට නොහැකි පමණට මහත්වන්නේය. යම් සේ මවුපියෝ මොහු අපගේ දරුවෙක් නොවේයයි කියා, වැරදිමඟට යොමු වූ දරුවා බැහැර කරත්ද, ඒ දරුවා ඔවුන්ගේ ඇවෑමෙන් දායාද නො ලබයි. මෙසේ කුසීතයාද ආර්ය ධනය නමැති මේ දායාදය නො ලබයි. පටන් ගත් වීර්යය ඇති තැනැත්තාටම එය ලැබෙන්නේය යනුවෙන් නුවණින් සලකා බලන්නාහුටම මහත් වූ දායාදය ලැබෙයි.
ඔබේ ශාස්තෲහු ගෞරවණීය වන්නාහ. ශාස්තෲන් වහන්සේ මවුකුස පිළිසිඳින කල්හි ද, අබිනික්මන් කරන කල්හිද, සම්බුද්ධත්වයට පත්වන කල්හි ද, දම්සක් පැවතුම, යමාමහ පෙළහර දැක්වීම, දෙව්ලොවින් බැසීම, ආයු සංස්කාරය අත්හැරීම යන අවස්ථාවන් හිදීද, පිරිනිවන් පානා කල්හිද දස දහසක් ලෝකධාතු කම්පාවිය. මෙබඳු වූ ශාස්තෲන් වහන්සේගේ සසුනෙහි පැවිදි වී කුසීතයකු වීම යුතු නොවන්නේ වේදැයි යනුවෙන් මෙසේ ශාස්තෲන් වහන්සේගේ ගෞරවණීයත්වය නුවණින් සලකා බලන්නාහුට ද (සප්තාර්ය ධනය) උපදින්නේය.
ජාතියෙන් ද ඔබ දැන් ලාමක ජාතිකයෙක් නොවේ, අසම්භින්න වූ මහා සම්මත පරපුරෙන් පැමිණි ඔක්කාක රාජවංශයෙහි උපන්නෙහිය. සුදොවුන් මහරජුගේද, මහාමයා දේවියගේද මුණුබුරුවූ රාහුල භද්‍රයන්ගේ කනිටු වූ ඔබ වනාහී මෙබඳු වූ පහත් අයකු වී කුසීතව විසීම සුදුසු නොවේයයි මෙසේ ජාති මහන්තත්වය නුවණින් සලකා බලන්නහුට ද (ආර්ය ධනය) උපදී.
සැරියුත් මුගලන් මහ රහත්හුද, අසූමහ සව්වෝද වීර්යයෙන්ම ලෝකෝත්තර ධර්මය අවබෝධ කළහ. ඔබ වනාහී මේ සබ්‍රහ්මචාරීන්ගේ මාර්ගය පිළිපදින්නෙහි ද. නොපිළිපදින්නෙහිද යනුවෙන් මෙසේ සබ්‍රහ්මචාරීන් වහන්සේලාගේ මහන්තත්වය නුවණින් සලකන්න හුට ද (ආර්ය ධනය) උපදී.
කුසල පුරවා සිටි පිඹුරකු සේ විසුරුවා හළ කායික චෛතසික වීර්යය ඇති කුසීත පුද්ගලයන් දුරු කරන්නාහුටද, පටන්ගත් වීර්යය ඇති, මමත්වය හීන කළ පුද්ගලයන් ඇසුරු කරන්නහුට ද, හිදීම් සිටීම් ආදියෙහි වීර්යය ඉපදවීම පිණිස නැමී යොමුවූ සිත් ඇත්තහුට ද (ආර්ය ධනය) උපදී. මෙසේ උපන් ඔහුට වනාහී අර්හත් මාර්ගයෙන් භාවනා පරිපූර්ණත්වය සිදු වේ.
පීති සම්බොජ්ඣඞ්ගය ඉපදීම පිණිස එකොළොස් වැදෑරුම් ධර්ම කෙනෙක් පවතී. ඒවානම් :- බුද්ධානුස්සති, ධම්මානුස්සති, සංඝානුස්සති, සීලානුස්සති, චාගානුස්සති, දෙවතානුස්සති, උපසමානුස්සති, රළු පුද්ගලයන් බැහැර කිරීම නම් වූ **ලුඛ පුග්ගල පරිවජ්ජනතා,** මෘදු පුද්ගලයන් ඇසුරු කිරීම නම් වූ **සිනිද්ධ පුග්ගල සෙවනතා**, පැහැදීම ඇති කරවන සූත්‍රාන්ත ධර්මයන් මෙනෙහි කිරීම නම් වූ **පසාදනීය සුත්තන්ත පච්චවෙක්‍ඛණතා,** ඒ කෙරෙහි තදින් යොමු වීම නම් වූ **තදධිමුත්තතා** යන ඒකාදශ ධර්මයන්ය.
බුද්ධ ගුණයන් සිහි කරන්නහුට පවා එහි යෙදී සිටින තුරු මුලු සිරුර පුරා පැතිරෙමින් පීති සම්බොජ්ඣඞ්ගය උපදී. ධර්ම හා සංඝ ගුණයන් සිහි කරන්නහුට ද, දිගු කලක් කඩ නොකොට රකින ලද චතුපාරිශුද්ධි ශීලය සිහි නුවණින් සලකන්නහුට ද, දසසිල් පන්සිල් නුවණින් සලකා බලන ගිහියාටද, දුර්භික්ෂ භය ආදිය ඇති කාලයන්හි සබ්‍රහ්මචාරීන් වහන්සේලාට ප්‍රණීත ආහාර දන් දී මෙනම් දෙයක් දුන්නෙමිය ත්‍යාගය සිහිපත් කරන්නහුට ද, මෙබදු කලෙක්හි සිල්වතුන් හට දුන් දානයක් සිහිපත් කරන්නාවූ ගිහියනට ද, යම් ගුණයන්ගෙන් යුක්තව දේවත්වයට පැමිණියාහු වෙත් ද, තමා කෙරෙහි එම ස්වභාවයන් ඇති බව සිහිපත් කරන්නහට ද, සමාපත්ති බලයෙන් යටපත් කළ කෙළෙස් වර්ෂා හැටක් හෝ හැත්තෑවක් වුව ද මතු නොවී පවතී යයි සිහිපත් කරන්නහුට ද, චෛත්‍ය දර්ශන බෝධි දර්ශන ස්ථවිර දර්ශන ආදීන්හි සකසා ක්‍රියා නො කිරීමෙන් ඔහු තුළ බුද්ධාදී රත්නයන්හි ප්‍රසාද ස්නේහ නැති බැවින් ඔහු කොටලු පිටෙක්හී දුවිලි වැනි රළු අයකු වන බැවින් එබඳු පුද්ගලයන් දුරු කරන්නහුට ද, බුදුන් වහන්සේ ආදී උතුමන් කෙරෙහි ප්‍රසාද බහුල වූ මෘදු සිත් ඇති ශාන්ත පුද්ගලයන් ඇසුරු කරන්නහුටද, රත්නත්‍රයෙහි ගුණ දක්වන ප්‍රසාදය දනවන සූත්‍රාන්තයන් සිහි කරන්නහුට ද, හිදීම් සිටීම් ආදියෙහි දී ප්‍රිතිය ඉපිදවීම පිණිස නැමුණ යොමු වූණ සිත් ඇත්තහුට ද “පීති සම්බොජ්ඣඞ්ගය” උපදී. මෙසේ එම බොජ්ඣඞ්ගය උපන්නහුට වනාහී අර්හත් මාර්ගයෙන් භාවනා පරිපූර්ණත්වය සිදු වේ.
පස්සද්ධි සම්බොජ්ඣඞ්ගය ඉපදීම පිණිස සත්වැදෑරුම් ධර්ම කෙනෙක් පවතී. ඒවානම් :- ප්‍රණීත භෝජන වැළඳීම, ඍතු අනුව ලැබෙන සුඛයන් විඳගැනීම, ඉරියවු මගින් ලැබෙන සුඛයන් විඳ ගැනීම, මධ්‍යස්ථ වීර්යයෙහි යෙදීම, කෝපවන ස්වභාවය ඇති පුද්ගලයන්ගෙන් ඉවත් වීම, සන්සුන් ඉරියවූ ඇති පුද්ගලයන් ඇසුරු කිරීම, ඒ (පස්සද්ධි සම්බොජ්ඣඞ්ගය) කෙරෙහි තදින් යොමු වී සිටීම යන සප්ත ධර්මයන්ය.
ප්‍රණීත වූ සිනිඳු වූ යෝග්‍ය වූ භෝජන අනුභව කරන්නහුට ද, ශීත හා උෂ්ණ ඍතුවලදිත්, ශීත හා උෂ්ණ ස්ථානවලදීත් යෝග්‍යවූ ඍතු හා ස්ථාන ඇසුරු කරන්නාහට ද, ඉරියවු පැවැත්වීමෙහි දී එයට යෝග්‍යවූ ඍතුව ඇසුරු කරන්නා හට ද, පස්සද්ධිය (හෙවත් ශාන්ත ස්වභාවය) උපදී. මහා පුරුෂ වර්ගයකට අයත් කෙනෙක් නම් හෙතෙම සියළුම සෘතු හා ඉරියව් ඉවසා දැරිය හැක්කෙක් වෙයි. ඔහු සදහා මෙය කියන ලද්දේ නොවේ. යමකුහට යෝග්‍ය පැවතුම් හා අයෝග්‍ය පැවතුම් වේද අයෝග්‍ය ඍතු ඉරියව් අත්හැර යෝග්‍ය ඍතු ඉරියව්හි යෙදෙන ඔහුට ද (පස්සද්ධිය) උපදී. තමාටද අන්‍යයන්හට ද කර්මය හිමි බව මෙනෙහි කිරීම මධ්‍යස්ථ වීර්යයෙහි යෙදීම යයි කියනු ලැබේ. මෙම මධ්‍යස්ථ වීර්යයෙහි යෙදීමෙන් (හෙවත් මජ්ඣත්තප්පයොගයෙන්) පස්සද්ධිය සම්බොජ්ඣඞ්ගය උපදී. යමෙක් ගල් මුගුරු ආදියෙන් අන්‍යයන් පෙළමින් හැසිරෙත් ද එබඳු පරහිංසක පුද්ගලයන් බැහැර කරන්නාවූ පරානුකිපෙක ශාන්ත පුද්ගලයන් ඇසුරු කරන්නා හටද, ඉඳීම් සිටීම් ආදියෙහි දී ශාන්ත භාවය උපදවීම සඳහා නැමී යොමුවූ සිත් ඇත්තාහට ද පස්සද්ධිය සම්බොජ්ඣඞ්ගය උපදී. මෙසේ එම බොජ්ඣඞ්ගය උපන්නහුට වනාහී අර්හත් මාර්ගයෙන් භාවනා පරිපූර්ණත්වය සිදු වේ.
සමාධි සම්බොජ්ඣඞ්ගය ඉපදීම පිණිස එකොළොස් වැදෑරුම් ධර්ම කෙනෙක් පවතී. ඒවානම් : ප්‍රතිෂ්ඨා සහ අරමුණු පිරිසිදු කර ගැනීම, ඉන්‍ද්‍රිය සම බව ඇතිකර ගැනීම, අරමුණෙහි දක්ෂ බව, නියම කල්හි සිතට පැසසුම් කර ගැනීම, නියම කල්හි සිතට නිග්‍රහ කර ගැනීම, නියම කල්හි සිත ගැන සතුටු වීම. නියම කල්හි මධ්‍යස්ථ වීම, නොසන්සුන් පුද්ගලයන් දුරු කිරීම, සන්සුන් පුද්ගලයන් ඇසුරු කිරීම, මෙම බෝධ්‍යාංගය කෙරෙහි තදින් යොමු වී සිටීම (යන ඒකාදස ධර්මයන්) ය.
එහි ප්‍රතිෂ්ඨා (සහ අරමුණු) පිරිසිදු කර ගැනීම හා ඉන්‍ද්‍රිය සමබව ඇති කර ගැනීම කියන ලද පිළිවෙළ අනුවම දත යුතුය. අරමුණෙහි දක්ෂබව යනු භාවනා අරමුණු නිමිත්ත අවබෝධ කර ගැනීමේ දක්ෂතාවයයි. නියම කල්හි සිතට පැසසුම් කර ගැනීම යනු යම් කලෙක ඉතා ලිහිල් ඉතා තද ආදි (ගුණ) යෙන් සිත සැගවුණෝ වේද එකල්හි ධම්මවිචය, විරිය, පීති යන සම්බොජ්ඣඞ්ගයන්ගේ හට ගැන්මෙන් එම සිතට ලබා දෙන පැසසුමයි. නියම කල්හි සිතට නිග්‍රහ කරගැනීම යනු යම් කලෙක්හි අධිකව පටන්ගත් වීර්යය ඇතිබව ආදියෙන් සිත උඩඟු වූයේ වේද, එකල්හි පස්සද්ධි, සමාධි, උපෙක්‍ඛා යන සම්බොජ්ඣඞ්ගයන්ගේ හටගැන්මෙන් එම සිතට ලබාදෙන නිග්‍රහයයි. නියම කල්හි සිත ගැන සතුටු වීම යනු යම් කලෙක්හි සිත ප්‍රඥාවන්ත ලෙස හැසිරවීමෙහි අඩු බව නිසා හෝ සන්සිඳීම නමැති සුවයෙහි ඉවත් වීමෙන් හෝ නීරස වේද එකල්හි සංවේග වස්තු අට මෙනෙහි කිරීමෛන් සංවේග උපදවයි. අෂ්ට සංවේග වස්තු යනු ඉපදීම, ජරාවට පත් වීම, ව්‍යාධිය, මරණය. සතර අපාදුක, අතීතයෙහි පැවැත්මට සිදුවීමෙන් වූ දුක. අනාගතයෙහි පැවැත්මට සිදුවීමෙන් ඇතිවිය හැකි දුක, යන මේවායින් රත්නත්‍රයේ ගුණ සිහි කිරීමෙන්ද ප්‍රසාදය උපදී. මෙය නියම කල්හි සිත ගැන සතුටු වීම යයි කියනු ලැබේ.
නියම කල්හි මධ්‍යස්ථ වීම යනු යම් කලෙක්හි යහපත් ප්‍රතිපත්තියකට පැමිණ නොහැකුලුණු බව, උඩඟු නොවූ බව, ආස්වාද රහිත බව, අරමුණෙහි සමව පැවැත්ම, සන්සුන් මඟට පිළිපන් සිත යන මේ අංගයන්ගෙන් යුක්ත වේද, එකල්හි ඔහු ප්‍රශංසා, නිග්‍රහ සන්තෝෂ යන ආදියෙහි ක්‍රියාත්මක බවකට නො පැමිණේ ද. සමව පවතින අසුන් යෙදූ රථයෙහි රියැදුරු මෙන් වේද මෙය නියම කල්හි මධ්‍යස්ථ වීම යයි කියනු ලැබේ. නොසන්සුන් පුද්ගලයන් දුරු කිරීම යනු උපචාරයට හෝ ධ්‍යානයට හෝ නොපැමිණි අවූල් වූ සිත් ඇති පුද්ගලයන් දුරින් දුරු කිරීමයි. සන්සුන් පුද්ගලයන් ඇසුරු කිරීම යනු උපචාරයෙන් හෝ ධ්‍යානයෙන් හෝ සන්සුන් වූ සිත් ඇත්තවුන් සේවනය කිරීමයි. (ඇසුරු කිරීමයි) පයිරුපාසනය කිරීමයි. ඒ කෙරෙහි තදින් යොමු වී සිටීම යනු හිඳීම්, සිටීම් ආදියෙහිදී සමාධිය උපදවා ගැනීම සඳහාම නැමුණ. යොමුවූණ, සිත් ඇති බවයි. මෙසේ පිළිපැදීමෙන් මේ සමාධි සම්බොජ්ඣඞ්ගය උපදී. මෙසේ එම බෝධ්‍යඞ්ගය උපන්නාහුට වනාහී අර්හත් මාර්ගයෙන් භාවනා පරිපූර්ණත්වය සිදු වේ.
උපෙක්‍ඛා සම්බොජ්ඣඞ්ගය ඉපදීම පිණිස පස්වැදෑරුම් ධර්මයක් පවතී. ඒවා නම් :- සත්ත්වයන් පිළිබඳ මධ්‍යස්ථතාවය, සංස්කාරයන් පිළිබඳ මධ්‍යස්ථතාවය, සත්ත්වයන් හා සංස්කාරයන් පිළිබඳ මමායනය සහිත පුද්ගලයන්ගෙන් ඇත්වීම, සත්ත්වයන් හා සංස්කාරයන් පිළිබඳ මධ්‍යස්ථ වන පුද්ගලයන් ඇසුරු කිරීම, එම බොඡ්ඣඞ්ගය කෙරෙහි තදින් යොමු වී සිටීම (යන පඤ්චධර්මයන්) ය. එහිදී දෙඅයුරකින් සත්ත්වයන් පිළිබඳ මධ්‍යස්ථතාවය උපදවයි. ඔබ තමාගේම කර්මයෙන් පැමිණ තමාගේම කර්මයෙන් යන්නෙහිය. මේ තෙමේ ද තමාගේ කර්මයෙන් පැමිණ තමාගේම කර්මයෙන් යන්නේය. ඔබ කුමක් නම් පිළිගන්නෙහිද? මෙසේ කර්මය හිමි බව මෙනෙහි කිරීමෙන් ද පරමාර්ථ වශයෙන් සත්ත්වයෙක් නැත්තේමය. ඒ අනුව ඔබ කවරෙකු පිළිබඳව මමායනය කරන්නෙහිද යනුවෙන් මෙසේ සත්ත්වයෙක් නැත්තේයයි මෙනෙහි කිරීමෙන් (ද යනුවෙන් මෙසේ දෙ අයුරකින් මෙනෙහි කිරීමෙන් සත්ත්වයන් පිළිබඳ මධ්‍යස්ථතාවය උපදවයි) යන දෙ අයුරකින් සංස්කාරයන් පිළිබඳ මධ්‍යස්ථතාවය උපදවයි. මේ සිවුර අනු පිළිවෙළින් වර්ණයේ වෙනස් වීමට ද, දිරා යන බවටද පැමිණ පා පිසින රෙදි කැබැල්ලක් බවට පත්වී කෙවිටි කොණින් ඉවත දැමිය යුතු බවට පත් වේ. ඉදින් එයට හිමිකරුවෙක් වන්නේ නම් එයට මෙසේ විනාස වීමට නොදෙන්නේය යනුවෙන් මෙසේ අස්වාමීක බව මෙනෙහි කිරීමෙන් ද, මෙය දිගුකල් නො පවතී, තාවකාලික වේ යනුවෙන් මෙසේ තාවකාලික බව මෙනෙහි කිරීමෙන් ද සංස්කාරයන් පිළිබඳ මධ්‍යස්ථතාවය උපදවන්නේ වේ. සිවුරෙහි තත්ත්වය යම් අයුරකින් වේද පාත්‍ර ආදියෙහි ද තත්ත්වය එසේ වේයයි යෝජනා කළ යුතුය.
සත්ත්වයන් හා සංස්කාරයන් පිළිබඳ මමායනය සහිත පුද්ගලයන් ගෙන් ඈත් වීම යන මෙහි යම් ගිහි පුද්ගලයෙක් තමාගේ දූ පුතුන් කෙරෙහි ද, යම් පැවිදි අයෙක් නම් තමාගේ අන්තේවාසික සමාන උපාධ්‍යාය යන ආදීන් කෙරෙහි ද මමත්වය ඇති කර ගනියි. සියතින්ම ඔවුන්ගේ කෙස් කැපීම්, පිරිසිදු කිරීම්, සිවුරු සේදීම්, වර්ණ ගැන්වීම්, පාත්‍ර රත් කොට පිරිසිදු කිරීම් ආදිය කරයි. මොහොතක් හෝ නොදක්නේ නම් අසුවල් සාමණේර නම කොහිද, අසුවල් දරුවා කොහිද යනුවෙන් බියපත් මුවකු මෙන් ඇත මෑත බලයි. අනෙකකු විසින් ඔහුගේ කෙස් කැපීම් ආදිය සඳහා මොහොතකට පමණ අසුවලා මට ලබා දෙනු මැනවයි ඉල්ලනු ලබන්නේ නමුදු, අපි ඔහු ලවා අපගේ කටයුතු කරවා නොගනිමු, ඔබ ඔහු රැගෙන වෙහෙස කරවන්නහු යයි කියා එම බාලයා භාර නොදෙයි. මෙය සත්ත්ව මමත්වය නම් වේ. යමෙක් සිවුරු, පාත්‍ර, කුඩා තැටි, සැරයටි ආදිය තමාගේ යයි සලකයි. අනෙකුට අතින් ස්පර්ශ කිරිමට පවා නොදෙයි. තාවකාලිකව ඉල්ලනු ලබන්නේ නමුදු “අපිදු මෙය ධනයක් මෙන් සලකමින් පරිභෝග නොකර සිටිමු. ඔබට කෙසේ නම් දෙන්නෙමුදැයි” කියයි. මෙය සංස්කාර මමත්වය නම් වේ. යමෙක් වනාහි ඒ වස්තූන් දෙකෙහිම මධ්‍යස්ථ වූයේ උදාසීන වූයේ වෙයි ද, මෙය සත්ත්ව සංස්කාර මධ්‍යස්ථ බව නම් වෙයි. මෙසේ වන්නාවූ මෙය උපෙක්‍ඛා සම්බොජ්ඣඞ්ගය නම් වෙයි. මෙබඳු සත්ත්ව සංස්කාර මමත්වය සහිත පුද්ගලයා දුරුකරන්නහුට ද, සත්ත්ව සංස්කාර මධ්‍යස්ථතාවය සහිත පුද්ගලයා ඇසුරු කරන්නාහට ද. සිටීම් හිඳීම් ආදියෙහිදී ඒ බොජ්ඣඞ්ගය ඉපදවීම පිණිස නැමුණු, යොමු වුණු සිතට ද උපෙක්‍ඛා බොජ්ඣඞ්ගය උපදී. මෙසේ ඒ (බෝධ්‍යංගය) උපදවා ගත් ඔහුට අර්හත් මාර්ගයෙන් භාවනා පරිපූර්ණත්වය සිදු වේ.
**අසුභ නිමිත්තා** = ඉදිමුණ මළ සිරුරු ආදී වෙනස්කම් ඇතිවූ අසුභ අරමුණු ධර්මයෝ. යෝනිසො මනසිකාර **බහුලීකාරො** = මෙහිදී යෝනිසෝ මනසිකාර යනු උපාය මනසිකාරය, පථමනසිකාරය (මාර්ග මනසිකාරය) උත්පාදක මනසිකාරය (යන තුන) යි. වැලිදු කාමච්ඡන්‍දයේ ප්‍රහාණය පිණිස සය වැදෑරුම් ධර්මයක් වේ. එනම් : අසුබ නිමිති පුරුදු වීම, අසුභ භාවනාවෙහි යෙදීම, ඉන්‍ද්‍රියයන්හි වැසූ දොරටු ඇති බව, භෝජනයෙහි පමණ දන්නා බව, කළණ මිතුරන් ඇති බව, සුදුසු කථාවන් ඇති බව යනුයි.
දස විධ වූ අසුබ නිමිති ඉගෙනගන්නා තැනැත්තාගේ ද කාමච්ඡන්දය ප්‍රහීන වේ. (ඒ අසුබ නිමිති) වඩන්නහුගේ ද, ඉන්‍ද්‍රියයන්හි වැසූ දොරටු ඇත්තහුගේ ද, අහර පිඬු සතරක හෝ පහත ඉඩක් ඉතිරිව ඇති කල්හි ජලය පානය කොට යැපීම් ස්වභාවය ඇතිකර ගැනීමෙන් ආහාරයෙහි පමණ දන්නා තැනැත්තහුගේ ද (කාමච්ඡන්‍දය ප්‍රහීන) වේ. එසේ හෙයින් කියන ලදී.
(එය හෙල බසින්)
අසුබ කමටහන්හි යෙදුණ තිස්ස තෙරුන් වැනි අසුභ භාවනාවන්හි ඇලුණ කල්‍යාණ මිත්‍රයන් ඇසුරු කරන්නහුගේද කාමච්ඡන්‍දය ප්‍රහීන වේ. හිඳීම් සිටීම් ආදියෙහිදී දස අසුබ නිමිති හා ගැළපෙන කථාවෙනුදු කාමච්ඡන්‍දය ප්‍රහීන වේ. ඒ නිසා “කාමච්ඡන්‍දයාගේ ප්‍රහීනය පිණිස සයවැදෑරුම් ධර්මයක් වේ” යයි කියන ලදී. මේ සය වැදෑරුම් ධර්මයන් නිසා ප්‍රහීන වූ කාමච්ඡන්‍ද ඇත්තහුට අර්හත් මාර්ගයෙන් අනාගතය නො උපදනේ වෙයි.
**මෙත්තාචෙතො විමුත්ති** යන මෙහි **“මෙත්තා”** යි කී කල්හි ධ්‍යානය ද, උපචාරය (හෙවත් මුලික කරුණු) ද පවතියි **“චෙතො විමුත්ති”** යනු ධ්‍යානය මය. නුවණින් මෙනෙහි කිරීම පෙර කියන ලද ලක්ෂණ ඇත්තේම වේ. තව ද මේ සය වැදෑරුම් ධර්මයෝ ව්‍යාපාදයේ ප්‍රහාණය පිණිස පවතිත්. එනම් - මෙත්තා නිමිත්ත පුරුදු වීම, මෛත්‍රී භාවනාවෙහි යෙදීම, කර්මය හිමිකොට ඇති බව නුවණින් මෙනෙහි කිරීම, නුවණින් සලකා බැලීමේ බහුලතාවය, කල්‍යාණ මිත්‍රයන් ඇති බව, යෝග්‍ය කථා ඇති බව යන සයයි.
පෙනෙන හා නොපෙනෙන දිසාවන්හි පැතිර සිටින සුලු වශයෙන් මෛත්‍රීය වඩන්නවුන්ගේ ද ව්‍යාපාදය ප්‍රහීන වෙයි. එසේම සීමා ඇතිව හෝ නැතිව දිසාවන්හි පැතිරවීම් වශයෙන් මෛත්‍රීය වඩන්නහුගේ ද (ව්‍යාපාදය ප්‍රහීන) වෙයි. ඔබ මොහුට කිපියේ කුමක් කරන්නෙහිද? මොහුගේ සිල් ආදිය නැසීමට හැකි වන්නෙහිද? ඔබ තමාගේ කර්මයෙන් පැමිණ තමාගේ කර්මයෙන්ම යන්නෙහි නොවේද? අන්හට ක්‍රෝධ කිරීම නම් වූ එය පහවූ ගිනිදැල් ඇති ගිනි අඟුරෙන් තැවුණ යකඩ කූරු, අසුචි ආදිය ගෙන අනුනට පහර දීමට කැමති වීම හා සමාන වේ. මේ තෙමේ ද ඔබට ක්‍රෝධවූයේ කුමක් කරන්නේ ද ඔබේ සිල් ආදිය නැසීමට හැක්කේද? මේ තෙමේ තමාගේ කර්මයෙන් පැමිණ තමාගේ කර්මයෙන්ම යන්නේ ය. තැනක නො පිහිටා කරන පහර දීමක් මෙන් ද, උඩු සුළඟට දැමූ දුවිලි මිටක් මෙන් ද ඔහුගේ ක්‍රෝධය ඔහුගේම මස්තකයෙහි පතිත වන්නේයයි යනුවෙන් මෙසේ තමාට හා අනුනට කර්මය හිමිව පවත්නා බව මෙනෙහි කරන්නහුගේ ද, ඒ දෙදෙනාම කර්මය හිමි බව මෙනෙහි කොට නුවණින් සලකා බැලීමෙහි යෙදී සිටියාවූ අස්සගුත්ත තෙරුන් වැනි මෛත්‍රී භාවනාවෙහි ඇලුණ කළ්‍යාණ මිත්‍රයන් ඇසුරු කරන්නහුගේ ද ව්‍යාපාදය ප්‍රහීන වේ. එබැවින් ව්‍යාපාදයේ ප්‍රහාණය පිණිස සය විධ ධර්මයක් වේ යයි කියන ලදී. මේ ධර්මයන් සයෙන් ව්‍යාපාදය ප්‍රහීන වූවහුට අනාගාමී මාර්ගයෙන් අනාගතය නො උපදනේ වෙයි.
**අත්‍ථි භික්‍ඛවෙ අරති** යන ආදිය කියන ලද අරුත් ඇත්තේම වෙයි. තව ද අලස නිදිමත බව (ථීන මිද්ධ) ප්‍රහාණය පිණිස ධර්ම සයක් පවතී. එනම් : අධික භෝජනයෙහි (යථා තත්ත්වය ගැන) නිමිති ගැනීම, ඉරියවු මාරු කිරීමේ ස්වභාවය, ආලෝක සංඥාවන් මෙනෙහි කිරීම, එලිමහන් තන්හි වාසය, කල්‍යාණ මිත්‍රයන් ඇති බව, යෝග්‍ය වූ කථා (යන සය) යි.
ආහාර හත්‍ථකය, භූත්තවමිතකය. තත්‍ර වට්ටකය, අලං සාටකය, කාක මාසකය (යනුවෙන් හැඳින්වෙන අධික) ආහාර මාත්‍රයක් වළඳා රාත්‍රි ස්ථාන දිවා ස්ථානයන්හි හිඳිමින් මහණ දම් කරන්නහුට හාත්පස මැඩගෙන එන මහ ඇතකු මෙන් ථීන මිද්ධ (අලස හා නිදිමත බව) පැමිණෙයි. අහර පිඬු හතරක පහක ඉඩක් ඉතිරිකොට පැන් බී යැපෙන ස්වභාවය ඇති භික්ෂුවට එසේ නො වන්නේ ය යනුවෙන් මෙසේ අධික භෝජනයෙහි නිමිත්ත (යථා ස්වභාවය) සිතට ගන්නා තැනැත්තාට ද ථීනමිද්ධය ප්‍රහීන වේ. යම් ඉරියවුවෙක්හිදී ථීන මිද්ධය පැමිණේ නම් ඒ ඉරියවුවෙන් වෙනත් ඉරියවුවකට මාරුවන තැනැත්තාට ද, රාත්‍රියෙහි සඳ එළිය පහන් එළිය හා තරු එළිය ද දහවල හිරු එළියද පිළිබඳව මෙනෙහි කරන තැනැත්තාහට ද, එළිමහනෙහි වෙසෙන්නා හට ද, මහා කාශ්‍යප තෙරුන් වැනි ථීනමිද්ධය ප්‍රහීන කළ කල්‍යාණ මිත්‍රයන් ඇසුරු කරන තැනැත්තා හට ද ථිනමිද්ධය ප්‍රහීන වෙයි. හිදීම් සිටීම් ආදියෙහි දී ධුතාංග ආශ්‍රිත සුදුසු කථාවෙන් ද ථීනමිද්ධය ප්‍රහීන වේ. ඒ නිසා ථීන මිද්ධය ප්‍රහීන කිරීම පිණිස ධර්ම සයක් පවතී යයි කියන ලදී. මෙම ධර්ම සයෙන් ථීන මිද්ධය ප්‍රහීන කළ තැනැත්තහුගේ අර්හත් මාර්ගය නිසා අනාගතයක් නො උපදනේ වෙයි.
**අත්‍ථි භික්‍ඛවෙ චෙතසො වූපසමො** යන ආදිය කියන ලද අරුත් ඇත්තේමය. උද්ධච්ච කුක්කුච්චයේ (උඩඟුකමෙහි සහ කුකුසේ) ප්‍රහාණය පිණිස ධර්මයන් සයක් පවතී. එනම් බහුශ්‍රැත බව, ප්‍රශ්නකාරී බව, විනයෙහි ප්‍රායෝගික දැනුම ඇති බව, වැඩිහිටි ඇසුර ලබන බව, කල්‍යාණ මිත්‍රයන් ඇති බව, යෝග්‍ය වූ කථා ඇති බව යන සයයි.
බහුශ්‍රැත භාවය වශයෙන්ද, නිකායයන්ගෙන් එකක් හෝ තුනක් හෝ සතරක් හෝ පහක් හෝ පාලිවශයෙන් ද අර්ථවශයෙන් ද ඉගෙන ගන්නා තැනැත්තාගේ උද්ධච්ච කුක්කුච්චය ප්‍රහීන වේ. කැපවූ ද අකැප වූ ද කරුණු පිළිබඳව ප්‍රශ්න කිරීම් බහුල තැනැත්තාගේ ද, විනය ශික්ෂාවන්හි අනුගත වීමට පුරුදු වී ඇති බැවින් ඒ පිළිබඳ ප්‍රායෝගික දැනුම ඇති තැනැත්තාගේ ද, වැඩිමහලු තෙරුන් වෙත එළඹෙන තැනැත්තාගේ ද, උපාලි තෙරුන් වැනි විනයධර කල්‍යාණ මිත්‍රයන් ඇසුරු කරන තැනැත්තා ගේ ද උද්ධච්ච කුක්කුච්චය ප්‍රහීන වේ. හිඳීම් සිටීම් ආදියෙහිදී කැප අකැප කරුණු ආශ්‍රිත වූ යෝග්‍ය කථාවෙන් ද එය ප්‍රහීන වේ. ඒ නිසා උද්ධච්ච කුක්කුච්චයේ ප්‍රහානය පිණිස ධර්ම සයක් පවතී යයි කියන ලදී. මේ ධර්ම සයෙන් උද්ධච්ච කුක්කුච්චය ප්‍රහීන වන කල්හි අර්හත් මාර්ගයෙන් උද්ධච්චයේ ද, අනාගාමී මාර්ගයෙන් කුක්කුච්චයේ ද අනාගතයේ නො ඉපදීම සිදු වේ.
**කුසලා කුසලා ධම්මා** යන ආදිය ද කියන ලද අරුත් ඇත්තේමය. වැලිදු විචිකිච්ඡාවෙහි (සැකයෙහි) ප්‍රහාණය පිණිස ධර්ම සයක් පවතී. එනම් :- බහුශ්‍රැත බව, ප්‍රශ්නකාරී බව, විනයේ ප්‍රායෝගික දැනුම ඇතිබව, සිතේ එකඟතාවයේ බහුල බව, කල්‍යාණ මිත්‍රයන් ඇතිබව, යෝග්‍ය කථා ඇති බව යනුයි.
බහුශ්‍රැත භාවය වශයෙන් ද නිකායයන්ගෙන් එකක් හෝ තුනක් හෝ සතරක් හෝ පහක් හෝ පාලිවශයෙන් ද අර්ථ වශයෙන් ද ඉගෙන ගන්නා තැනැත්තා ගේ විචිකිච්ඡාව ප්‍රහීන වෙයි. තෙරුවන් අරභයා බහුලව ප්‍රශ්න අසන තැනැත්තාගේ ද, විනය ශික්ෂාවනට අනුගත වූවහුගේ ද තිසරණයෙහි විශ්වාසයෙන් හටගත් ශ්‍රද්ධාව නම්වූ සිතේ එකඟ බව බහුලව ඇති තැනැත්තාගේ ද අධික ශ්‍රද්ධාවෙහි පිහිටි වක්කලී තෙරුන් වැනි කල්‍යාණ මිත්‍රයන් ඇසුරු කරන්නහුගේ ද විචිකිච්ඡාව ප්‍රහීන වෙයි. හිඳීම් සිටීම් ආදියෙහිදී තෙරුවන්ගේ ගුණ ආශ්‍රිත වූ යෝග්‍ය කථාවෙන් ද විචිකිච්ඡාව ප්‍රහීන වෙයි. ඒ නිසා විචිකිච්ඡාවේ ප්‍රහාණය පිණිස ධර්ම සයක් පවතීයයි කියන ලදී. මේ ධර්ම සයෙන් විචිකිච්ඡාව ප්‍රහීන වූ කල්හි සෝවාන් මාර්ගයෙන් අනාගතයේ නො ඉපදීම සිදු වේ. මෙසේ භාග්‍යවතුන් වහන්සේ මේ සූත්‍රයෙහිදී දේශනාව තුන් අයුරකින් පෙරලා දක්වා රහත් බවෙන් කුළු ගැන්වීය. දේශනාවගේ කෙළවර පන්සියයක් භික්ෂූහු රහත් බවට පැමිණියහ.
දෙවැන්නෙහි - **සම්බහුලා** = විනයෙහි එන පිළිවෙළ අනුව “සම්බහුලා” (බොහෝ දෙනෙක්) යන්නෙන් තිදෙනෙක් කියනු ලැබෙති. ඉන්පසු සංඝයා (සමූහය) පිළිබඳව කියනු ලැබේ. සූත්‍රයන්හි එන පිළිවෙළ අනුව තිදෙනා බැගින් ගෙන ඉන් වැඩිවූ විට “සම්බහුලා” යි හැඳින්වෙන බව දත යුතුය. **පිණ්ඩාය පවිසිංසු** = පිණ්ඩපාතය සඳහා පිවිසුන ඔව්හු වනාහී තවමත් පිටත් නොවීමු යයි ද, පිටත් වන්නෙමු යයිද කියා නික්මුණ බැවින් “පවිසිංසු” (පිවිසුණහ) යයි කියන ලදී. කුමක් මෙන්ද යත්:- ගමට යන්නෙමි යි නික්මුණ පුරුෂයා යා යුතු ගමට යාමට පෙරදී වුව ද “මේ නම ඇති තැනැත්තා කොහිදැයි ඔහු පිටත්වූ ගමේ අයගෙන් යමකු ඇසු කල්හි ගමට ගියේ යයි කියන්නේමය. (මෙ පරිද්දෙන් දත යුතුය) **පරිබ්බාජකානං ආරාමො** = දෙව්රමට නුදුරෙහි අන්‍යතීර්ථක පරිබ්‍රාජකයන්ගේ ආරාමයක් ඇත. ඒ සඳහා මෙය කියන ලදී. **සමණො ආවුසො** = ඇවැත්නි, ඔබගේ ශාස්තෲ වූ ශ්‍රමණ ගෞතමයන් වහන්සේ.
**මයම්පි ඛො ආවුසො සාවකානං එව ධම්මං දෙසෙම** = තීර්ථකයන්ගේ දහමෙහි “නීවරණ පස බැහැර කළ යුතුය, බෝධ්‍යාංග සත වැඩිය යුතුය” යනුවෙන් මෙසේ නො දැක්වේ. ඔව්හු ආරාමයට ගොස් පිරිස් කෙළවර සිට අන් යමක් බලන්නාක්හු මෙන් අනුන් විසින් කරන ලද්දක්හු මෙන් වී භාග්‍යවතුන් වහන්සේගේ ධර්ම දේශනය අසත්. ඉක්බිති ශ්‍රමණ ගෞතමයන් වහන්සේ මෙය බැහැර කරන්න, මෙය වඩන්න යයි කියන්නෝය යනුවෙන් සලකා තමාගේ ආරාමයට ගොස් ආරාමය මැද අසුනක් පණවා උපස්ථායක උපස්ථායිකාවන් පිරිවරා හිස ඔසවා කය නමා තමා ස්වයම්භූඥානයෙන් අවබෝධ කළ ආකාරයක් දක්වන්නාහු “පංචනීවරණ නම් බැහැර කළ යුතුය, සප්ත බෝධ්‍යංගයන් නම් වැඩිය යුතුයයි” කියත්.
**ඉධ නො ආවුසො කො විසෙසා** මෙහි **ඉධ** යනු මෙම පැනවීමෙහි යන අරුතයි. **කොවිසෙසො** යනු කවර නම් අධික බවක්ද යන අරුතයි. **කො අධිප්පායසො** = කවර නම් අධික වූ වීර්යයක්ද, **කිං නානා කාරණං** = කවර විවිධත්වයක්ද **ධම්මදෙසනාය වා ධම්ම දෙසනං** = යම් හෙයකින් ශ්‍රමණ ගෞතමයන්ගේ ධර්ම දේශනාව සමග අපගේ ධර්ම දේශනාව හෝ අපගේ ධර්ම දේශනාව සමග ශ්‍රමණ ගෞතමයන්ගේ ධර්ම දේශනාව අරභයා නොයෙක් කරුණු කියන්නේ වේද, ඒ කුමක් නම් වේදැයි කියත්. දෙවන පදයෙහිද මේ පිළිවෙළම වේ.
**නෙව අභිනන්‍දිංසු** = මෙය මෙසේම යයි නො පිළිගත්හ. **නපටික්කොසිංසු** = මෙය මෙසේ නොවේය යනුවෙන් ප්‍රතික්ෂේප නො කළහ. කිමෙක්ද? ඔබ හැකියාව ඇතිවම මෙසේ කළාහුද? නැතහොත් හැකියාව නැත්තහුදැයි ඇසීය.) හැකියාව ඇත්තෙමු (යි කීහ) නැත ඇවැත්නි, යුෂ්මත්හු ඔබගේ සමයෙහි නීවරණයන් බැහැර කළ යුතුය යන කියමනක් නැත, සප්ත බෝධ්‍යංගයන් වැඩිය යුතුය යන කියමනක් නැත යන කරුණු කීමට නො හැකිවන්නාහුය. අපට මේ අලුත් පුවතකි, අපි මෙය ශාස්තෲන් වහන්සේට කියන්නෙමු. එවිට අපට ශාස්තෲන් වහන්සේ මිහිරි ධර්මයක් දේශනා කරන්නාහයි යනුවෙන් සිත් පහළ විය.
**පරියායො** = කාරණය **නචෙව සම්පායිස්සන්ති** = සම්පාදනය කොට කියන්නට නොහැකි වන්නේය. **උත්තරිඤ්ච විඝාතං** = සම්පාදනය කොට (සකස් කොට) කීමට නොහැකි අයට වනාහී දුක උපදී. **යථා තං භික්‍ඛවෙ අවිසයස්මිං** = මෙහි **තං** යනු නිපාත මාත්‍රයකි. **යථා** = කාරණය සඳහා වූ වචනයයි. යම් හෙයකින් විෂය නොවන කරුණක් පිළිබඳව ප්‍රශ්නයක් අසන ලද්දේ ද යන අර්ථයයි. **සදෙවකෙ** = දෙවියන් සහිත යන අරුතින් සදේවකේ යි සෑදේ. (සහ දෙවෙහි සදෙවකෙ) මරුන් සහිත (සමාරක) යන ආදියෙහි ද මේ පිළිවෙළම වේ. මෙසේ ලෝකයෙහි කරුණු තුනක් බහා තබා කරුණු දෙකක් උපදියි. ඒ කරුණු පසෙන්ම සත්ත්ව ලෝකයම මැඩගෙන සිටිමින් සදෙවක ආදී බෙදීම් ඇති මේ ලෝකයෙහි දෙවියකු ලෙස හෝ මිනිසකු ලෙස විමසා නො බලමියි දක්වයි. **ඉතොවා පන සුත්‍වා** = මාගේ මෙම සස්නෙන් හෝ අසා, තථාගත නොවන වෙනත් අයෙක් හෝ තථාගත ශ්‍රාවකයෙක් හෝ මෙම සස්නෙන් අසා ගෙන සතුටු වන්නේය, ප්‍රීතියට පත්වන්නේය. සතුටු වීමෙන් තොර වන්නේ නැතැයි දක්වයි.
දැන් තමන්ගේ එම ප්‍රශ්නයන්ගේ විස්තර ප්‍රකාශනයෙන් සිත් සතුටු කිරීම දක්වමින්. **කතමොච භික්‍ඛවෙ පරියායො** ආදිය වදාළහ. එහි **අජ්ඣත්තං කාමච්ඡන්‍දො** යනු තමාගේ පඤ්චස්කන්‍ධයන් අරබයා උපන් ආශාවයි. (ඡන්‍ද රාගයයි) **උද්දෙසං ගච්ඡති** = ගණනය කිරීමට යයි. **අජ්ඣත්තං බ්‍යාපාදො** = තමාගේ අත්පා ආදියෙහි උපන් වේදනාව **බහිද්ධා බ්‍යාපාදො** = ඔවුන් කෙරෙහි උපන් අන් අයගේ කෝපය **අජ්ඣත්තං ධම්මෙසු විචිකිච්ඡා** = තමාගේ (පංච) ස්කන්ධයන්හි සැකය**. බහිද්ධා ධම්මෙසු විචිකිච්ඡා** = බාහිර අට තැන්හි මහත් වූ සැකය. **අජ්ඣත්තික ධම්මෙසු සති** = තමාගේ අභ්‍යන්තර සංස්කාරයන් පරීක්ෂා කරන්නහුට උපන් සිහිය **බහිද්ධා ධම්මෙසු සති** = බාහිර සංස්කාරයන් පරීක්ෂා කරන්නහුට උපන් සිහිය. ධම්ම විචය සම්බොජ්ඣඞ්ගයේ ද මේ පිළිවෙළම වේ.
**කායිකං** = සක්මන අධිෂ්ඨාන කරන්නහුගේ උපන් වීර්යය **චෙතසිකං** = යම්තාක් මාගේ සිත කෙලෙස් විසින් දැඩිව ග්‍රහණය නොකරනු ලැබ විමුක්තියට පත්වන්නේ ද. ඒ තාක් මම මේ පළඟ නොබිඳින්නෙමි (අත් නොහරින්නෙමි) යි මෙසේ කායික ක්‍රියාවලින් තොරව උපන්නාවූ වීර්යය. **කාය පස්සද්ධි** = ස්කන්ධ තුනක තාපය නිවී යාම **චිත්ත පස්සද්ධි** = විඤ්ඤාණ ස්කන්ධයාගේ තාපය නිවී යාම උපෙක්‍ඛාසම්බොජ්ඣඞ්ගයෙහි විනිශ්චය සති සම්බොජ්ඣඞ්ගයට සමාන වේ.
මේ සූත්‍රයෙහි බොජ්ඣඞ්ගයන් මිශ්‍රව කියන ලදී. මෙම අධ්‍යාත්ම ධර්මයන්හි සිහිය. විමර්ශනය උපේක්ෂාව (සති, විචය, උපෙක්‍ඛා) යන මේවා තමාගේ ස්කන්ධයන් අරමුණු කොට ඇති බැවින් යථා පරිදි පවත්නා කායික වීර්යය සේ ලෞකිකම වේ. අවිතර්ක ද, අවිචාර ද වන්නාවූ ප්‍රීතිය හා සමාධිය කෙසේ හෝ රූපාවචර වේ. අරූපාවචර තත්ත්වය තුළ වනාහී සම්බොජ්ඣඞ්ගයන් නො ලැබේ. එය ලෝකෝත්තරම වේ. යම්කිසි ස්ථවිරවරු බ්‍රහ්ම විහාර විදර්ශනා පාදක කොට ඇති ධ්‍යානාදීන්හි බොජ්ඣඞ්ගයන් මතු කර ගණිත් ද ඔවුන්ගේ අදහස් අනුව රූපාවචර ද අරූපාවචර ද වේ. බොජ්ඣඞ්ගයෙහිදී වනාහී අරූපාවචරයෙහි ප්‍රීතිය ඒකාන්තයෙන් නොලැබේ යයි ද සෙසු සය මිශ්‍ර වූයේම පවතී යයිද කිව යුතුය. දේශනාවගේ කෙළවර ඇතැම් භික්ෂු කෙනෙක් සෝවාන්වුහ, ඇතැමෙක් සකෘදාගාමී වූහ. ඇතැමෙක් අනාගාමී වූහ. ඇතැමෙක් රහත්වුහ.
තුන්වැන්නෙහි - **සතිඤ්ච ඛ්වාහං භික්‍ඛවෙ සබ්බත්‍ථිකං වදාමි** - ලුණු දමා රසවත් කිරීම මෙන් සියලු තන්හි කැමති විය යුතුදෙය කියමි යන අරුතයි. යම්සේ වනාහී ලුණු දමා රසවත් කිරීම සියලුම ව්‍යඤ්ජනයන්හිදී සිදු කෙරේද, එසේම සියලු කටයුතු කරන ඇමතිවරයෙක් යුද්ධ කාර්යය ද, මන්ත්‍රීකාර්යයද, දොරටුපාල කාර්යය ද යන සියලු කටයුතු සිදු කරයි. එසේම නොසන්සුන් වූ සිතට නිග්‍රහ කිරීම ද, අලස බවට පත්වූ සිතට ධෛර්යය ලබා දීම ද යන මේ සියල්ල සිහියෙන් ම සිදු කරයි. සිහියෙන් තොරව මෙය ඉටු කිරීමට නො හැක්කේය. එබැවින් මෙසේ කීය. මේ සූත්‍රයෙහි විදර්ශනා පූර්වභාග වූ සම්බොජ්ඣඞ්ගයම කියන ලදී.
සිවුවැන්නෙහි - **මෙත්තා සහගතෙන චෙතසා** යන ආදී සියල්ල සියලු ආකාරයෙන්ම විශුද්ධි මාර්ගයෙහි විස්තර කරන ලද්දේමය. **මයම්පි ඛො ආවුසො සාවකානං එවං ධම්මං දෙසෙම** මෙය ද ඔව්හු පෙර පිළිවෙළින් ම ශාස්තෲන් වහන්සේගේ ධර්ම දේශනය අසා ප්‍රකාශ කරත්. තීර්ථකයන්ගේ සමයෙහි වනාහී පඤ්චනීවරණයන් ප්‍රහාණය කිරීමක් හෝ මෛත්‍රී ආදී බ්‍රහ්ම විහරණ වැඩීමක් හෝ නොමැත්තේය. **කිංගතිකා හොති** = කවර නම් සමෘද්ධ වීමක් සිදුවේද? **කිම්පරමා** = කුමක් උතුම් වේද? **කිම්ඵලා** = කුමන ආනිසංසයක් වේද? **කිම්පරියොසානා** = කවර නම් අවසානයක් වේද? **මෙත්තා සහගතං** = මෛත්‍රීයෙන් යුක්ත වූයේ, සම්බන්ධවූයේ, එක්ව යෙදුණේ වෙයි. සියලු තන්හි මේ පිළිවෙළ වේ. “විවෙක නිස්සත” (විවේකය ආශ්‍රිතවූ) ආදිය සඳහා අරුත් කියන ලද්දේය.
**අප්පටිකූලං** = සත්ත්වයන් පිළිබඳ පිළිකුල් නොවීම, සංස්කාරයන් පිළිබඳ පිළිකුල් නොවීම යනුවෙන් පිළිකුල් නොවීම යන්න දෙවැදෑරුම් වේ. එහිදී, පිළිකුල් නොවූ, සිතට ප්‍රිය උපදවන වස්තූන් කෙරෙහි යන අර්ථයයි. **පටික්කූල සඤ්ඤී** = අනිෂ්ට සංඥා ඇති මේ තැනැත්තා අසුභ සංඥා පතුරවමින් හෝ අනිත්‍යය මෙනෙහි කරමින් හෝ කෙසේ නම් මෙසේ වාසය කරන්නේද? පටිසම්භිදායෙහි මෙසේ කියන ලදී. “පිළිකුල් නොවන දෙයෙහි කෙසේනම් ප්‍රතිකූල සංඥා ඇතිව වාසය කරයිද? සිතට ප්‍රිය දෙයෙහි අසුභ සංඥාව කෙසේ පතුරවයි ද? අනිත්‍ය වශයෙන් කෙසේනම් සලකා බලයිද?” යනුයි. පිළිකුල් වන දෙයෙහි (පිළිකුල් නොවී කෙසේ වාසය කෙරේද යත්) පියකරු නොවන වස්තූන් කෙරෙහි මෛත්‍රීය පැතිරවීම හෝ (පඨවි ආදී) ධාතුන් වශයෙන් මෙනෙහි කිරීම හෝ කරමින් (අප්පටිකූල සඤ්ඤාදී) පිළිකුල් නොකරන සංඥාව ඇතිව වාසය කරන්නේ නම් වේ. මෙසේද කීය. “පිළිකුල් වන දෙයෙහි පිළිකුල් නොවන සංඥා ඇතිව කෙසේ වාසය කරයිද? පියකරු නොවන වස්තුවෙහි මෛත්‍රීයෙන් අදහස් පතුරවයි. (පඨවි ආදි) ධාතූන් වශයෙන් සලකා බලයි” යනුවෙනි. ඒ දෙකම මිශ්‍ර වූ පදයන්හිදී ද මෙම පිළිවෙළම වේ. පිළිකුල් නොවන දෙය පිළිකුල් වන කල්හි එය අසුබය යන පැතිරවීම හෝ අනිත්‍යයයි මෙනෙහි කිරීම හෝ කරමින් පිළිකුල් සංඥාව ඇත්තේ වාසය කරයි. පිළිකුල් වන දෙය පිළිකුල් නොවන කල්හි එසේම මෛත්‍රීය පැතිරවීම හෝ ධාතූන් මෙනෙහි කිරීම හෝ කරමින් පිළිකුල් නොවේ යන සංඥා ඇත්තේ වාසය කරන්නේ නම් වෙයි. ඇසින් රූප දැක සිත ප්‍රසන්න නොවේයයි යන ආදී පිළිවෙළින් කියන ලද අංග සයකින් යුත් උපේක්ෂාව පවත්වමින් පිළිකුළ හෝ අපිළිකුළ යන දෙකම බැහැර කොට සිහි ඇතිව මනා දැනුම ඇතිව එහි උපේක්ෂා සහගතව වාසය කෙරේයයි දත යුතුය.
මෙපමණකින් මෛත්‍රීයෙන් ධ්‍යාන තුනක් සතරක් උපදවා එයම පාදක කොට විදර්ශනා වඩා රහත් බවට පැමිණි මේ භික්ෂුවට විදර්ශනාව සමග මාර්ග බෝධ්‍යංගයන්ගේ ආර්ය සෘද්ධිය ද දක්වන ලද බැවින් දේශනාව විග්‍රහ කළයුතු වන්නේ ය. මෙම මෛත්‍රී ධ්‍යානය පාදක කොට සංස්කාරයන් විමසා බලන්නාවූ යමෙක් (වේද, හේ) රහත් බවට පැමිණීමට නො හැක්කේ වෙයි. එසේ වනුයේ ඔහුට යම් හෙයකින් පරම මෛත්‍රිය නොවේද. එහෙයිනි. යමක් උතුම් වේද, එය දැක්විය යුතුය. එහෙයින් එය දැක්වීම පිණිස මේ දේශනාව අරඹන ලදී. ඉන් පසුව ද **සබ්බසො වා පන රූප සඤ්ඤානං සමතික්කමා** (හැම අයුරින්ම රූප සංඥාවන් ඉක්මවා යාම) යන ආදියෙහි ද මේ පිළිවෙළින්ම නැවත දේශනාවගේ ආරම්භය දත යුතුය.
**සුභ පරිමං** = යහපත් අවසානය, යහපත් කෙළවරක් ඇති, යහපත් පටන් ගැන්මක් ඇති. **ඉධපඤ්ඤස්ස** = මෙහිම ප්‍රඥාව වන්නේය, මෙය ලෝකය නො ඉක්මවයි, මෙහි ප්‍රඥාව එම ලෞකික ප්‍රඥාවට අයත්ය යන අර්ථයයි. **උත්තරි විමුත්තිං අප්පටි විජ්ඣතො** = ලෝකෝත්තර ධර්මය අවබෝධ නොකළ තැනැත්තහුට අවබෝධ කරවීමට යමකුට හැකි වේ නම් ඔහුට අර්හත්වය දක්වාම වන මෛත්‍රීය ඇත්තේය යන අර්ථයයි. කරුණා ආදියෙහි ද පිළිවෙළම වේ.
කුමක් හෙයින් මෙම මෛත්‍රී ආදියේ ශුභ ප්‍රමුඛ ලක්ෂණාදිය භාග්‍යවතුන් වහන්සේ විසින් කියන ලද්දේද යත් එකනෙකට අවිරුද්ධ බැවින් එකිනෙකට අවිරුද්ධ බැවින් එකිනෙකට ආධාරකාරී වන බැවිනි. මෛත්‍රී විහරණයෙන් යුත් අයට වනාහී සත්ත්වයෝ පිළිකුල් සහගත නොවෙත්. තවද පිළිකුල් නොවන නිල් ආදී පිරිසිදු වර්ණයන්හි සිත අරමුණු කර ගන්නා වූ ඔහුට අපහසුතාවයන් අඩුවන පරිද්දෙන් සිත මෛත්‍රීයට ඇතුල් වෙයි. මෙසේ මෛත්‍රීය සුබවූ මෝක්ෂයට හේතු වෙයි. එයින් වෙනස් දෙයක් නොවේ. එබැවින් **සුභපරම** යයි කියන ලදී.
කරුණාවන්තව වාසය කරන්නාවූ ද, උෂ්ණත්වයෙන් පෙළීම් ආදී රූප නිමිති ඇති සත්ත්වයන්ගේ දුක බලන්නාවූ ද, කාරුණික පැවතුම් ඇති කරන්නාවූ ද තැනැත්තාට රූපයෙහි ආදීනව අවබෝධ වෙයි. රූපයෙහි ආදීනව අවබෝධ කරගත් පඨවි කසිණ ආදී සතරෙහි යම් එකක් මතු කොට රූපයෙන් නිදහස් වූ ආකාශයෙහි සිත එක් තැන් කරන්නහුට සුලු වෑයමකින්ම සිත එහි අභ්‍යන්තරගත වෙයි. මෙසේ කරුණාව ආකාසානඤ්චායතනයට හේතු වෙයි. ඉන් බාහිර වූ යමක් නැත. එහෙයින් **ආකාසානඤ්චායතන පරමා** (ආකාසානඤ්චායතනය පරම කොට ඇති) යයි කියන ලදී.
මෘදු විහරණ ඇත්තාවූ ද එම ප්‍රමෝදකරණයෙන් උපන් ප්‍රමෝදය ඇත්තවුන්ගේ විඤ්ඤාණය බලන්නාවූ ද මෘදු භාවයෙන් යුත් පැවතුම් ඇති කරන්නාවූ ද, තැනැත්තාට විඤ්ඤාණයෙන් ග්‍රහණය කර ගැනීමට පුරුදු වූ සිතක් වෙයි. අනුක්‍රමයෙන් අවබෝධ වූ ආකාසානඤ්චායතනය ඉක්මවා ආකාසයට නිමිත්ත ගෝචර වූ විඤ්ඤාණයෙහි සිත එක්තැන් කරන්නහුට සුලු වෑයමකින්ම සිත එහි අභ්‍යන්තර ගත වෙයි. මෙසේ මෘදු බව (මුදිතාව) විඤ්ඤාණඤ්චායතනයට හේතු වෙයි. ඉන් බාහිරවූ යමක් නැත. එහෙයින් විඤ්ඤාණඤ්චායතන පරමා (= විඤ්ඤාණඤ්චායතනය පරම කොට ඇති) යයි කියන ලදී.
උපේක්ෂා සහගතව වාසය කරන්නහුට වනාහී සත්ත්වයෝ සුවපත් හෝ වෙත්වා, දුකින් හෝ මිදෙත්වා, ලැබුණ සැපතින් හෝ වෙන් නො වෙත්වා යනුවෙන් සිතුවිල්ලක් නැත. එසේ නොමැති බැවින් සැපය දුකය යන ආදී පරමාර්ථ ග්‍රහණයට වෙනස් සිදුවීමක් වූ අවිද්‍යාමාන දෙයක් ග්‍රහණය කිරීමෙන් මිදුණ සිතක් ඇත්තේ වේ. ඉක්බිති පරමාර්ථ ග්‍රහණයට වෙනස් බැවින් අතිශයින් විවේකී සිත් ඇත්තාවූ ද, පරමාර්ථ වශයෙන් අවිද්‍යමාන දෙයක් ග්‍රහණය කිරීමෙන් මිදුණ සිත් ඇත්තාවූ ද. පිළිවෙළින් අවබෝධ කළ විඤ්ඤාණඤ්චායතනය ඉක්මවා ස්වභාවයෙන් අවිද්‍යාමාන පරමාර්ථ ඇත්තාවූ ද විඤ්ඤාණයාගේ පැවැත්මක් නැති කල්හි සිත එක්තැන් කරන්නාවූ ඔහුගේ සිත වැඩි අපහසුතාවයකින් තොරවම තැන්පත් වේ. මෙසේ උපේක්ෂාව ආකිඤ්චඤ්ඤායතනයට හේතු වෙයි. ඉන් බාහිරවූ යමක් නොවේ. එහෙයින් “ආකිඤ්චඤ්ඤායතන පරමා” (ආකිඤ්චඤ්ඤායතනය පරම කොට ඇති) යයි කියන ලදී. දේශනාවගේ කෙළවර පන්සියයක් භික්ෂූහු රහත් බවට පත්වූහ.
පස්වැන්නෙහි - **පගෙව** = පළමුවම කාමරාග **පරයුට්ඨිතෙන** = කාම රාගය විසින් ග්‍රහණය කරනු ලැබු **කාමරාග පරෙතනෙ** = කාමරාගයට අනුගත වූ **නිස්සරණං** කාමරාගයාගෙන් තුන් වැදෑරුම්ව නිදහස් වීම, එනම් විෂ්කම්භන නිස්සරණය (යටපත් කොට නිදහස් වීම) තදඞ්ග නිස්සරණය (තාවකාලික නිදහස් විම, සමුච්ඡෙද නිස්සරණ (කෙලෙස් සම්පූර්ණයෙන්ම වනසා දමා නිදහස් වීම) යනුයි. එහි අසුභයෙහි ප්‍රථම ධ්‍යානය විෂ්කම්භන නිස්සරණය නම් වේ. විදර්ශනාව තදංගනිස්සරණය නම් වේ. අර්හත් මාර්ගය සමුච්ඡෙද නිස්සරණ නම් වේ. (ඒ) ත්‍රිවිධ නිස්සරණය ද නොදනි යන අරුතයි. **අත්තත්‍ථම්පි** = යන ආදියෙහි රහත් බව නම් වූ තම අර්ථය අතතත්‍ථ (තමයහපත) නම් වේ. ප්‍රත්‍ය දායකයන්ගේ යහපත “පරත්‍ථ (පරාර්ථය) නම් වේ. එම දෙ ආකාරයම **“උභයත්‍ථ”** නම් වේ. මේ ක්‍රමයෙන් හැම අවස්ථාවෙහිම අර්ථය දත යුතුය.
මෙය විශේෂත්වය වෙයි. **බ්‍යාපාදස්ස නිස්සරණං** යන ආදියෙහි වික්ඛම්භන නිස්සරණය ද, සමුච්ඡෙද නිස්සරණය ද යන නිස්සරණ දෙක අදහස් වේ. ව්‍යාපාදය මෛත්‍රීයෙන් යුත් ප්‍රථම ධ්‍යානයෙන් විෂ්කම්භන (යටපත් කිරීම්) වශයෙන් නිස්සරණය (ඉවත්කිරීම) සිදු කෙරේ. අනාගාමී මාර්ගයෙන් එය සමුච්ඡෙද වශයෙන් (සම්පූර්ණයෙන්) නිස්සරණය කෙරේ. ථීන මිද්ධය ආලෝක සංඥාව මගින් විෂ්කම්භන වශයෙන් නිස්සරණය කෙරේ. උද්ධච්චය අර්හත් මාර්ගයෙන් ද, කුක්කුච්චය අනාගාමී මාර්ගයෙන් ද සමුච්ඡේද වශයෙන් නිස්සරණය කෙරේ. විචිකිච්ඡාව ධර්මානුගත වීමෙන් විෂ්කම්භන වශයෙන් නිස්සරණය වේ. එය ප්‍රථම මාර්ගයෙන් සමුච්ඡෙද වශයෙන් නිස්සරණය වේ.
**සෙය්‍යථාපි බ්‍රාහ්මණ උදපත්තො සාංසට්ඨො ලාඛායවා** ආදී උපමාවන් මෙහිදී කියන ලද්දේ ද, ඒවා අතරෙහි උදපත්තො යනු ජලයෙන් පිරුණ භාජනයයි. **සංසට්ඨො** = වර්ණ භෙදකාරී (කුලභේදකාරී) වශයෙන් මිශ්‍ර වූ **උක්කටඨිතො** = අධික ලෙස රත්කළ **උස්සදකජාතො** = උෂ්ණය හටගත් **සෙවාල පණක පරියොනද්ධො** = තල ඇට ප්‍රමාණයේ භේද ඇති නිල් පැහැතිවූ ද, කහ පැහැති වූ ද දිය සෙවෙල්වලින් ජලය මතු පිට වසාගෙන පැතුරුණ සෙවල් පැලෑටියෙන් ආවරණය වූ, **වාතෙරිතො** = වාතයෙන් චලනය වූ, කම්පිත වූ **ආවිලො** = ප්‍රසන්න නොවන **ලුළිතො** = නොසන්සුන් **කලලීභුතො** = මඩ බවට හැරුණ **අන්‍ධකාරෙ නික්ඛිත්තො** = ගබඩා කාමර වැනි ආලෝකය රහිත ස්ථානයෙක තබන ලද මේ සූත්‍රයෙහි දී භාග්‍යවතුන් වහන්සේ දේශනාව භවත්‍රය හා මිශ්‍ර කොට දක්වා අර්හත්වය කුළු ගැන්වීමෙන් නිමවා වදාළ සේක. බ්‍රාහ්මණ තෙමේ වනාහී (ති) සරණ මාත්‍රයෙහි පිහිටියේය.
සය වැන්නෙහි - **අඤ්ඤාණය අදස්සනාය** = නොදැනුවත් බව සඳහා, දැක්මක් නැතිබව සඳහා **තග්ඝභගව නීවරණ** = භාග්‍යවතුන් වහන්ස, ඒකාන්තයෙන්ම (ඒවා) නීවරණයෝය **කාය කිලමථො** = ශාරීරික විඩාව**. චිත්ත කිලමථො** = චෛතසික විඩාව **සොපි මෙ පටිප්පස්සද්ධො** = ශාස්තෲන් වහන්සේගේ සමීපයෙහි සිසිල් වූ ඍතුවට ගැළපෙන, තැනකට පිවිස හුන්නාවූ ඔහුගේ කායික විඩාව සන්සිඳුණේය. එය සන්සිඳුණ කල්හි ඒ අනුවම චෛතසික විඩාවද සන්සිඳුණේය. වැලිදු මාර්ගයෙන්ම ඔහුගේ ඒ මේ (කාය චිත්ත යන පීඩාවන්) දෙකම සන්සිඳුණේ යයි දත යුතුය.
7. ආනාපාන වර්ගය
සත්වැන්න ආදියෙහි - **අට්ඨික සඤ්ඤා** = අට්ඨිකං අට්ඨිකං යනුවෙන් (භාවනා) වඩන්නහුට උපන් සංඥාවයි. ඒ මෙය වඩන්නහුට යම්තාක්කල් නිමිත්ත නො උපදීද, ඒතාක් කල් සිවිය ද, සම (වෙත්ව) එළඹ සිටී. නිමිත්ත උපන් කල්හි වනාහි සිවිය සම ආදිය (එකට) එළඹ සිටී. සක්ගෙඩි පැහැති සුදු ඇට සැකිල්ලය යනුවෙන්ම එළඹේ, හෙවත් වැටහේ. ඇතුගේ කඳමතට නැගගත් දැහැමි තිස්ස රජුදෙස බලන සාමණේරයන්ගේ ද, ඉදිරි මඟෙහි සිනහසෙන ස්ත්‍රිය දෙස බලන තිස්ස තෙරුන්ගේ ද වැනි කථාවස්තු විශුද්ධි මාර්ගයෙහි දී විස්තර කරන ලද්දේය. **සතිවා උපාදිසෙසෙති** = ග්‍රහණය කර (ගැනීමෙන් පසු) ඉතිරි කොටසක් පවත්නා කල්හි
**පුළවක සඤ්ඤා** = පුළවං පුළවං (පණුවෙකි, පණුවෙකි) යනුවෙන් භාවනා වඩන්නහුට උපන් සංඥාව විනීලක (ඉතා නිල්පැහැගත් මළ සිරුර) යන සංඥා ආදියෙහිද මේ පිළිවෙළම වේ. මෙහි විනිශ්චය කර ගැනීමේ කථාව වනාහී භාවනා පිළිවෙළ සමග විශුද්ධි මාර්ගයෙහි දී කියන ලදී, මෛත්‍රී ආදිය තුන්වන සතරවන ධ්‍යාන වශයෙන් දත යුතුය. උපේක්ෂාව සතරවන ධ්‍යානය වශයෙන්ම දත යුතුය.
8. නිරොධ වර්ගය
**අසුභ සඤ්ඤා** = අසුභයෙහි ප්‍රථම ධ්‍යාන සංඥාව වේ. **මරණ සඤ්ඤා** = ඒකාන්තයෙන් මරණයට පත්විය යුතුය, මගේ ජීවිතය මරණය හා බැඳී පවතී යයි නිතර සිහි කරන තැනැත්තහුට උපන් සංඥාව ආහාරෙ **පටික්කූල සඤ්ඤා** = බත් පිට්ටු ආදිය ගිලිනවුන්හටම ඇතිවන පිළිකුල් සංඥාව **සබ්බලොකෙ අනභිරත සඤ්ඤා** = මුළු ලොවෙහිම නොඇලෙන බව උපදවන්නහුට උපදින සංඥාව. **පහාණසඤ්ඤා විරාග සඤ්ඤා** = මේ දෙකම භාවනාවෙහි පූර්ව භාගයට අයත් වේ. **නිරෝධ සඤ්ඤා** = අට්ඨික සඤ්ඤා ආදී මෙම කමටහන් විස්ස මිශ්‍රව ම දක්වන ලද්දේය. ඒවායේ නවයෙක්හි ධ්‍යානයන් වේ. එකොළොසක් ධ්‍යානයන්හි පූර්ව කෘත්‍යයන් වේ. මෙහි සෙසු විනිශ්චය කථාවන් විශුද්ධි මාර්ගයෙහි දැක්වේමය. ගංගා පෙය්‍යාල ආදිය (කෙටි කිරීම්) මාර්ග සංයුත්තයෙහි කියන ලද පිළිවෙලින්ම දතයුත්තේය.
3. සතිපට්ඨාන සංයුක්තය
1. අම්බපාලි වර්ගය
සතිපට්ඨාන සංයුත්තයේ පළමු වැන්නෙහි - **අම්බපාලිවනෙ** = රූපය නිසා ජීවත් වන (වෛශ්‍යා ස්ත්‍රියක වන) අම්බපාලි නම් වූ තැනැත්තිය විසින් රෝපණය කරන ලද අඹවනයෙහි එය ඇයගේ උයන විය. ඕ තොමෝ ශාස්තෲන් වහන්සේගේ ධර්ම දේශනය අසා ප්‍රසන්න සිත් ඇතිව එහි විහාරයක් කරවා තථාගතයන් වහන්සේට පවරා දුන්නාය. ඒ සඳහා මෙය කියන ලදී. **එකායනායං** = එකායනො + අ = එකායනො එහි “එකායනො” යනු එකම මාර්ගයයි. එහි “මග්ග” යන්නට
යන ගාථාවෙහි දැක්වෙන පද ව්‍යවහාර වේ. (එම ගාථාවෙහි දැක්වෙනුයේ “මග්ග” යන්නට යෙදෙන පර්යාය පදයන් ය) “මාර්ගය” යන එය මෙහිදී අයන යන නමින් කියන ලද්දේය. එහෙයින් **එකායනො අයං භික්‍ඛවෙ මග්ගො** = මහණෙනි, මෙය එකම මාර්ගයයි. “මග්ගො” යනුවෙන් දෙකට බෙදුණු මඟක් නොවේය යන අරුත දැක්විය යුතුය. කවර අරුතකින් “මග්ග” නම් වේද? නිවන සොයා යාම යන අරුතින්. නිවන සෙවිය යුතුය යන අරුතින් නිවන අරමුණු කර ගත් අය විසින් (මග්ග යන පදය යොදනු ලැබේ)
**සත්තානං විසුද්ධියා** = රාගාදී කෙලෙස්වලින් ද, අභිජ්ඣා විසම ලෝභ (දැඩි සහ නපුරු ලෝභකම්) ආදී කෙලෙස්වලින් ද කිලිටි වූ සත්ත්වයන්ගේ පිරිසිදු වීම සඳහා. **සොක පරිද්දවානං සමතික්කමාය** = ශෝක කිරීමේ ද, වැළපීමේ ද ඉක්මවා යාම, දුරු කිරීම පිණිසය යන අරුතයි. **දුක්ඛ දොමනස්සානං අත්‍ථඞ්ගමාය** = කායික දුඃඛයේ ද, චෛතසික දෝමනස්සයේ ද යන මේ දෙකේ නැති වීම පිණිස, නිරුද්ධ වීම පිණිස යන අරුතයි. **ඤායස්ස අධිගමාය** = “ඤායො” යනුවෙන් ආර්ය අෂ්ටාංගික මාර්ගය කියනු ලැබේ. එම මාර්ගයාගේ අවබෝධය පිණිස පැමිණීම සඳහා යයි කියන ලද්දේ වෙයි. භාවිත කරනු ලබන සතිපට්ඨාන මාර්ගය වූ මෙම ලෞකික වූ පූර්ව භාගය ලොකෝත්තර මාර්ගයාගේ අවබෝධය පිණිස පවතී. එහෙයින් “ඤායස්ස අධි ගමාය” (ආර්ය අෂ්ටාංගික මාර්ගයාගේ අවබෝධය සඳහා) යයි කියන ලදී. **නිබ්බාණස්ස සච්ඡි කිරියාය** = තෘෂ්ණාව නම් වූ වාණය (ලෝභකම) නැති බැවින් “නිබ්බාණ” (නිවන) යයි ලබන ලද නම් ඇති අමෘතය අවබෝධ කර ගැනීම සඳහා හෙවත් තමාටම ප්‍රත්‍යක්ෂ කර ගැනීම සඳහා යයි කියන ලද්දේ වෙයි. මෙම මාර්ගය අවබෝධ කිරීම සිදු කරයි. එහෙයින් “නිබ්බාණස්ස සච්ඡි කිරියාය” (නිවන අවබෝධ කර ගැනීම සඳහා) යයි කියන ලදි.
මෙසේ භාග්‍යවතුන් වහන්සේ විසින් පද සතකින් ඒකායන මාර්ගයේ වර්ණනාව කියන ලදී. එය කෙසේ භික්ෂූන්ගේ උත්සාහය ඇති කිරීම පිණිස පවතී ද යනු වර්ණනාව අසා ඒ භික්ෂූන් මෙසේ පිළිපදිනු ඇතැයි අදහස් කළහ. (භික්ෂූන් මෙසේ සිතනු ඇත යනුයි) මේ මාර්ගය හෘදයේ සන්තාපයට හේතු වූ ශෝකය ද. ප්‍රලාප සහිත වචන කීමට හේතු වූ වැලපීම ද, කායික අසහනයට හේතු වූ දුක ද, චෛතසික අසහනයට හේතු වූ දෝමනස්සය ද යන උපද්‍රවයන් සතර දුරු කළ යුතුය. විශුද්ධියය, සත්‍ය මාර්ගයය, නිර්වාණයය යන උත්තම තත්ත්වයන් තුන ලබා දෙන්නේය. උත්සාහවත් වී මේ දේශනාව උගත යුතුය. පුරුදු පුහුණු කළ යුතුය. ධාරණය කළ යුතුය යන මේ මාර්ගය වැඩිය යුතුය - මෙසේ අදහස් කර ගනු ඇතැයි සිතා ඒ භික්ෂූන්ගේ උත්සාහය ඇති කරවීම පිණිස කම්බිලි වෙළඳුන් තම කම්බිලි වර්ණනා කරන අයුරින් වර්ණනා කළහ.
**යදිදං** යනු නිපාතයකි. යම් බඳු වූ මේ අය යන මෙය මෙහි අර්ථයයි. **චත්තාරො** = සංඛ්‍යා සීමාවකි. මෙයට අඩු නොවේ, මෙයට වැඩි ද නොවේ යනුවෙන් සතර සතිපට්ඨාන සීමාව (චත්තාරො) වචනයෙන් දැක්වේ. **සතිපට්ඨානා** = සිහියට අරමුණු වූ සතිපට්ඨානයන් තුන තුන් අයුරෙන් පිළිපන් ශ්‍රාවකයන් තුළ ශාස්තෲන් වහන්සේගේ අනුශාසනාව වන ක්‍රෝධයට අනුකූල වීම ඉක්මවා සිටිය යුතුය යන්න ද සති (හෙවත් සිහිය) නම් වේ. මහණෙනි, සතර සතිපට්ඨානයන්ගේ ඇති වීම ද, නැති වීම ද. දේශනා කරමි. -පෙ- මහණෙනි, කයෙහි හට ගැන්ම නම් කුමක් ද? ආහාරය හේතුවෙන් කය හටගනියි යන ආදියෙහි සිහිය හැසිරවීම සතිපට්ඨානය වේ යයි කියන ලදී. එසේ කය පිහිටුවීම සතිය (සිහිය) නොවේ, සිහිය පිහිටුවීම ම සතිය වේ යන ආදියෙහිදී ද එසේ අදහස් වේ. එහි අර්ථය නම් : එහි පිහිටයි. යන අරුතින් “පට්ඨාන” නම් වේ. කුමක් පිහිටයිද “සතිය” (පිහිට) යි. සිහියෙන් පිහිටුවීම **සතිපට්ඨාන** යයි. (සතියා පට්ඨානං සතිපට්ඨානං) ඇතුන් සිටින තැන = **හත්‍ථිට්ඨාන,** අශ්වයන් සිටින තැන - **අස්සට්ඨාන** ආදිය මෙනි.
යම් උත්තමයෙක් **සතිපට්ඨාන** තුන පිළිපදීද, පිළිපදින්නාවූ ඒ උත්තම සමුහයාට සතර (සතිපට්ඨානයන්) ම එකම මාර්ගයකැයි කියන ලදී. මෙසේ ද ඇති කල්හි සති යන වචනයේ ගැලපීමෙන් එම ගැලපීමම දේශනාව වෙයි.
[need trans]
[need trans]
**කතමෙ චත්තාරො** = කීමට කැමැත්තෙන් කෙරෙන ප්‍රශ්න කිරීම. **කායෙ කායානුපස්සී** = කය අනුව නුවණින් විමසා බලනසුලු වූ. කය අනුව විමසා බලන්නා වූ මේ භික්ෂුව වනාහී මෙම කය අනිත්‍යය අනුව විමසා බැලීම් ආදී සප්ත විධ අනුපස්සනාවන්ගේ (විමසා බැලීම්හි) වශයෙන් අනිත්‍ය වශයෙන් විමසා බලයි, නිත්‍යවූවක් වශයෙන් නොබලයි, දුඃඛවශයෙන් විමසා බලයි, සැපක් වශයෙන් නොබලයි, අනාත්ම වශයෙන් විමසා බලයි. ආත්ම වශයෙන් නොබලයි, (කය කෙරෙහි) කල කිරෙයි, සතුටට පත් නොවෙයි. (කය කෙරෙහි) නො ඇලෙයි, ආශා නොකරයි. (කයෙහි) පැවැත්ම නිරුද්ධ කරයි, හට ගැනීමක් නොකරවයි. අත්හරියි, අල්වා නොගනියි, හෙ තෙම ඒ (කය) අනිත්‍ය වශයෙන් විමසා බලනුයේ සැප සහිතය යන සංඥාව අත් හරියි, අනාත්ම වශයෙන් විමසා බලනුයේ ආත්මයක් ඇත යන සංඥාව අත්හරියි, කල කිරීමට පත්වනුයේ ආශාව අත් හරියි. ඇලීමෙන් තොර වනුයේ ආශාව අත්හරියි, නිරුද්ධ වනුයේ හට ගැන්ම අත්හරියි) අත්හැර දමනුයේ අල්වා ගැනීම නොකරයි යන ආදී වශයෙන් දත යුතුය.
**විහරති** = (යෑම් ඊම් ආදී) ඉරියවු පවත්වයි. **ආතාපී** = ත්‍රිවිධ භවයන්හිදී කෙලෙස් තවන්නේය යන අරුතින් ආතාප නම් වේ. මෙය වීර්යයට නමකි. ඔහුට “ආතාපය” (කෙලෙස් තවන වීර්යය) ඇත යන අදහසින් “ආතාපී” නම් වේ. **සම්පජානො** = විමර්ශන ඥාන සංඛ්‍යාත නුවණින් යුක්ත වූ. **සතිමා** = කය පරිග්‍රහණය කිරීම පිළිබඳ සිහියෙන් යුක්ත වූ මෙය වනාහී යම්සේ සිහියෙන් යුතුව අරමුණ පරිග්‍රහණය කොට ප්‍රඥාවෙන් විමසා බලයි ද, එහෙයින් සතිය (සිහිය) විරහිත තැනැත්තා හට “අනුපස්සනාව” (විමසා බලන ප්‍රඥාව) නැත. ඒ නිසාම “මහණෙනි, සතිය (සිහිය) යනු “හරුබස්ස” (හෙවත් සියල්ලම අඩංගු තැන) යයි මම කියමි” යනුවෙන් කියන ලදී. එහෙයින් මෙහිදී “කය පිළිබඳව විමසා බලමින් වාසය කරයි” යන මෙයින්ම **කායානුපස්සනා** (කය පිළිබඳව නුවණින් විමසා බැලීම) නම් වූ සතිපට්ඨානය කියන ලද්දේ වෙයි. තව ද යම් හෙයකින් කෙලෙස් තවන වීර්යය නැත්තේද, ඔහුගේ සසර අවසානය කෙටිකර ගැනීම අනතුරු දායක වෙයි. (හෙවත්) නිසිසේ සිදු නොවෙයි. මනා දැනුමක් නැති තැනැත්තා පිළිවෙළ ග්‍රහණය කර ගැනීමෙහි ද, අපිළිවෙළ බැහැර කිරීමෙහිද මුළාවට පත්වෙයි. (වරදවා ගනියි) මුළා වූ සිහිය ඇති තැනැත්තා අපිළිවෙළ බැහැර කිරීමෙහි ද, පිළිවෙළ ග්‍රහණය කර ගැනීමෙහි ද අසමත් වෙයි. ඒ නිසා ඔහුට ඒ කර්මස්ථානය සමෘද්ධ නොවේ. ඔවුන්ගේ දැන ගැනීම සඳහා “ආතාපි සම්පජානො සතිමා” යන මෙය කියන ලද්දේ යයි දත යුතු වේ.
මෙතෙකින් කායානුපස්සනා සතිපට්ඨානයෙහි යෙදිම නම් වූ අංගය ඔහුට දක්වා, දැන් (මෙතැන් සිට) (කායානුපස්සනා සතිපට්ඨානය) ඉවත් කිරීමේ අංගය දක්වනු පිණිස **විනෙය්‍ය ලොකෙ අභිජ්ඣා දොමනස්සං** යනුවෙන් කියන ලදී. එහි **විනෙය්‍ය** යනු කොටස් වශයෙන් හෝ තාවකාලික වශයෙන් යටපත් කොට යන අරුතයි. **ලොකෙ** = එම ශරීරයෙහිම මෙහිදී කැඩී බිඳී යන්නේය යන අර්ථයෙන් ශරීරය ලෝකය ලෙස අදහස් වේ. යම් සේ වනාහී **අභිජ්ඣා දොමනස්සය** (දැඩි ලෝභය හා දොම්නස) ප්‍රහීන වනුයේ කය පිළිබඳව පමණක් නොවේ ද, වේදනා ආදිය පිළිබඳව ද අභිජ්ඣා දොමනස්සය ප්‍රහීන වන්නේය. එබැවින් උපාදානස්කන්ධ පසම “ලෝකය” යයි විභඞ්ගයෙහිදි කියන ලදී. ලෝකය යන ව්‍යවහාරයට පැමිණි බැවින් හෝ ඒ ධර්මයන්ගේ අරුත් මතු කර ගැනීම් වශයෙන් හෝ මෙය කියන ලදී. කුමක් කියන ලද්දේද යත් - ලෝකය නම් කුමක්ද? තමාගේ ශරීරයම ලෝකය නම් වෙයි. මෙයම මෙහි අර්ථය වේ. එම ලෝකයෙහි අභිජ්ඣා දොමනස්සය හික්මවා ගත යුතුය. (පාලනය කර ගත යුතුය) යනුවෙන් මෙසේ සම්බන්ධය දැක්විය යුතු
වේ. **වෙදනාසු** = මෙහි වේදනාව නම් ලෞකිකම වේ. සිත ද ලෞකික වේ. ස්වභාවයන්ද (ධර්මයන්ද) එසේය. යම් හෙයකින් වනාහී වේදනාව නුවණින් විමසා බැලිය යුතු වේද, එසේ වේදනාව නුවණින් විමසා බලන තැනැත්තා මොහු වේදනාව නුවණින් විමසා බලන තැනැත්තා යයි දත යුත්තේය. චිත්ත ධර්මයන්හි පිළිවෙළ මෙය වේ. කෙසේ නම් වේදනාව නුවණින් විමසා බැලිය යුතු වේද? සුඛ වින්දනයන් දුක් වශයෙනුත්, දුක් යනු ඇනෙන දෙයක් (උලක්) වශයෙනුත්, දුක හෝ සැප නොවන තත්ත්වය අනිත්‍ය වශයෙනුත් නුවණින් බැලිය යුතු වේ. එබැවින් මෙසේ කීය.
(සිංහලෙන් මෙසේ කිව හැක)
මේ සියලුම සිතුවිලි දුක් ලෙසින් දැකිය යුත්තේය. මෙසේ කියන ලද්දේ වෙයි. “විඳගනු ලබන්නාවූ යමක් වේද, ඒ සියල්ලම දුක් සහිත වේයයි කියමි” යනුවෙනි. “සැපය යනු දුකක්මය” යනුවෙන් ද නුවණින් බැලිය යුතුය. මෙසේ කියන ලද්දේ වෙයි. ඇවැත් විශාඛයෙනි. සුවය වනාහී වේදනා වශයෙන් ම සිටී. සුඛයේ විපරිණාමය දුකක්ම වේ යන ආදී වශයෙන් සියල්ල විස්තර කළ යුතුය. තව ද අනිත්‍ය ආදි සත නුවණින් මෙනෙහි කර බැලීම් වශයෙන් ද විමසිය යුතුය.
චිත්ත ධර්මයන්හිදී (චිත්ත ස්වභාවයන්හිදී) සිත වූ කලී අරමුණු පිළිබඳ අධිපති බව, උත්පත්තිය සමග ඇතිවීම, කර්මය විපාකය ක්‍රියාව ආදි විවිධ භේදයන්ගේද, අනිත්‍යතා ආදී ලෙසින් නුවණින් විමසා බලන්නවුන්ගේ ද, රාගය සහිත වූවන්ගේ ද යන ආදී භේදයන්ගේ වශයෙන් ද විමසා බැලිය යුතුය. ධර්මයන් වූ කලී ස්වලක්ෂණ හා සමාන ලක්ෂණයන්ගේ ද, ශූන්‍ය ධර්මයාගේ අනිත්‍යතා ආදී සත නුවණින් බලන්නවුන්ගේ ද. අධ්‍යාත්මය කාමච්ඡන්‍ද සහිතය යන ආදී ප්‍රභේදයන්ගේ ද වශයෙන් නුවණින් විමසා බැලිය යුතුය. සෙස්ස (පෙර) කියන ලද පිළිවෙළ අනුවම වේ. මෙය වනාහී මෙහි සංක්‍ෂෙපයයි. විස්තරය දීඝ හා මජ්ඣිම අට්ඨකථාවන්හි සතිපට්ඨාන වර්ණනාවන්හි දී කියන ලද පිළිවෙළ අනුවම දත යුත්තේය.
දෙවැන්නෙහි - **සතො **= කය ආදිය පිළිබඳව නුවණින් විමසා බැලීමේ සිහියෙන් යුක්තවූයේ. **සම්පජානො** = සිවු වැදෑරුම් විමර්ශන ඥානයෙන් යුක්ත වූයේ. **අභික්කන්තෙ** - **පටික්කන්තෙ** = මෙහි අභික්කන්ත නම් ගමන් කිරිමයි. පටික්කන්ත නම් ආපසු යාමයි. ඒ දෙකම සිවු ඉරියවුහිදී ලැබේ. ගමනෙහිදී වනාහී පෙර පසින් කය ඉදිරියට ගෙනයන්නේ (අභික්කමති) පෙරට යන්නේ නම් වෙයි. (කය) පසුපසට ගෙන යන්නේ (පටික්කමති) ආපසු යන්නේ නම් වෙයි. (කය) නැවතී ගෙන පවා සිටගෙන සිටිමින්ම කය පෙරට යොමු කරනුයේ (අභික්කමති) ඉදිරියට යන්නේ නම් වෙයි. පසු පසට යොමු කරනුයේ (පටික්කමති) පසු පසට යන්නේ නම් වෙයි. හිඳගෙන හුන් අය පිළිබඳවද හුන්නේම අසුනෙහි පෙරට යොමු වූයේ (අභික්කමති) “පෙරට යයි” නම් වේ. වැතිර ගැනීමෙහිදී ද මේ පිළිවෙළම වේ.
**සම්පජානකාරී හොති** = මනා සිහි නුවණින් සියලු කටයුතු කරන්නාවූ, නොහොත් මනා සිහිනුවණ ඇත්තහුගේම කාර්යයන් හේ වනාහී පෙරට ඇවිදීම් ආදියෙහිදී පවා සිහි නුවණින් ය කරන්නේම වෙයි. කිසි විටෙකත් සිහි නුවණින් තොරවූයේ නොවේ.
එහිදී සාත්‍ථක සම්පජඤ්ඤ (ප්‍රයෝජනවත් සිහිනුවණ), සප්පාය සම්පජඤ්ඤ (ගැළපෙන සිහි නුවණ), ගොචර සම්පජඤ්ඤ (අරමුණු පිළිබඳ සිහි නුවණ), අසම්මොහ සම්පජඤ්ඤ (මුලා නොවන සිහි නුවණ) යනුවෙන් “සම්පජඤ්ඤය” (සිහිනුවණ) සිවු වැදෑරුම් වේ. ඒ කරුණෙහිදී ඉදිරියට යාමේ සිතක් උපන් කල්හි සිතුන අයුරින්ම නොගොස් එහි යාමෙන් මට ප්‍රයෝජනයක් වේද නොවේදැයි අර්ථානර්ථ පරීක්ෂා කොට බලා අර්ථවත් දෙය ග්‍රහණය කර ගැනීම “සාත්‍ථක සම්පජඤ්ඤ” නම් වෙයි. එහි ද අත්‍ථො යනු චෛත්‍ය දර්ශන කොට බුදුන් වහන්සේ අරමුණු කර ගැනීම ද, සංඝයා දර්ශනය කිරීමෙන් සංඝයා අරමුණු කර ගැනීම වන ප්‍රීතිය උපදවා එයම ක්ෂය කිරීමෙන් නුවණින් විමසා බලමින් රහත් බවට පැමිණේ මහා විහාරයෙහි දකුණු දොරටුවෙහි සිට මහසෑය බලමින් තිස්දහසක් භික්ෂූහු රහත් බවට පැමිණියහ. එසේම බටහිර දොරටුවෙහිද, උතුරු දොරටුවෙහි ද, නැගෙනහිර දොරටුවෙහි ද සිට මහසෑය බලමින් රහත් බවට පැමිණියහ. එසේම ප්‍රශ්න මණ්ඩපය පිහිටි තැන ද, අභය වැව ඉවුරෙහි ද, ථූපාරාමය දොරටුවෙහි ද, නුවර දකුණු දොරටුවෙහි ද, අනුරාධ වැව ඉවුරෙහි ද එසේම රහත් බවට පැමිණියහ.
මහා අරියවංස ධර්මය දේශනා කරන තෙරුන් වහන්සේ මෙසේ කීහ. “ඔබ කුමක් කියන්නහු ද, මහ සෑය වටේ ගර්භය වටා ඇති වේදිකාවෙහි යට කොටසෙහි පටන් පැහැදිලි ලෙස පෙනෙන ස්ථානය තෙක් වූ යම් යම් තැන්හි දෙපා සමව තබා ගැනීමට හැකි වේද, ඒ ඒ තැන්හි, එක් පියවරක් පමණක් තැබිය හැකි තැන්හි සිට තිස් දහසක් බැගින් භික්ෂූන් රහත් බවට පැමිණුනාහයි කිව හැක්කේය.” යනුයි. තවත් මහ තෙර නමක් මෙසේ කීහ. “වැලි විසුරුණු මහ සෑ මලුවෙහි බොහෝ භික්ෂූහු රහත් බවට පැමිණියහ” තෙරවරුන් දැක උන්වහන්සේලාගේ අවවාදයෙහි පිහිටා අසුභය දැක, එහි ප්‍රථම ධ්‍යානය උපදවා එයට ක්ෂය කිරීම් වශයෙන් නුවණින් විමසා බලමින් රහත් බවට පැමිණේ. එහෙයින් ඔවුන්ගේ දර්ශනය ඵල සහිතය. ආමිෂයේ හේතුවෙන් බඹසර හැසිරීමට අනුග්‍රහ පිණිස පිළිපන් බැවින් ආමිෂයෙන් ද වර්ධනය වීම ප්‍රයෝජනවත් යයි ඇතැමෙක් කියති.
ඒ ඒ කාලයෙහි යහපත් වූ ද අයහපත් වූ ද දෙය සොයා ගෙන යහපත් දේ හිමිකර ගැනීම යහපත් දේ පිළිබඳ විමසුම් නුවණ ඇති වීමයි. කෙසේද යත් - චෛත්‍ය දර්ශනය වූ කලී ප්‍රයෝජනවත්ය. ඉදින් චෛත්‍යයට මහාපූජාව පිණිස දස දොළොස් යොදුන් අතරතුර පිරිස් එක්රැස් වෙත් ද, තමාගේ ධනයට අනුරූප වන සේ ස්ත්‍රීහු ද පුරුෂයෝ ද අලංකාරවත් ලෙස සැරසුණාහු සිතුවම් කළ රූප මෙන් සැරි සරත්. එහිදී ද තමාට ප්‍රිය වූ අරමුණෙහි ලෝභය ද, අප්‍රිය වූ අරමුණෙහි අප්‍රසන්න බවද, මනාව නුවණින් නොබැලීමෙන් මෝහය ද උපදී. කාය සංසර්ගය නම් ඇවතට පැමිණේ. ජීවිතයේ බ්‍රහ්ම චර්යාවට අනතුරක් ද වේ. ඒ බැවින් ඒ ස්ථානය අයහපත් වේ. කියන ලද ආකාරයේ අනතුරක් නැති තැන්හි යහපත් වේ. සංඝ දර්ශනයද ප්‍රයෝජනවත් වේ. ඉදින් ඇතුළු ගමෙහි මහ මඬුවක් කරවා මුළු රැයෙහිම ධර්ම ශ්‍රවණය කරන්නාවූ මිනිසුන් අතරෙහි පෙර කියන ලද ආකාරයෙන් ම ජනතා රැස්වීම ද (බඹසරට) අන්තරාවක් ද වේ. මෙසේ ඒ ස්ථානය අයහපත් වේ. අනතුර නැති කල්හි යහපත් වේ. මහ පිරිස පිරිවරා ගත් තෙරවරුන්ගේ දර්ශනයෙහි මේ පිළිවෙළම වේ.
අශුභ දර්ශනය ද ප්‍රයෝජනවත්ය. එහි අරුත පැහැදිලිව දැක්වීමට මේ කථාව ඉදිරිපත් කෙරේ. එක්තරා තරුණ භික්ෂුවක් හෙරණ නමක්ද රැගෙන දැහැටි සොයනු පිණිස ගියේය. හෙරණ තෙමේ මාර්ගයෙන් ඉවත් වී පෙරටුව යන්නේ අසුභ දෙයක් දැක ප්‍රථම ධ්‍යානය උපදවා එයම පාදක කොට සංස්කාරයන් නුවණින් විමසා බලන්නේ ඵල තුන අවබෝධ කොට මත්තෙහි වූ මාර්ගය සඳහා කමටහන් දරාගෙන සිටියේය. තරුණ භික්ෂුව ඔහු නො දක්නේ සාමණේරයෙනි යි යනුවෙන් හඩ ගෑවේය. හෙතෙම “මා පැවිදි වූ දින අන් දිනයෙක්හි උසස් ඥානය (රහත් බව) උපදවා ගනිමි”යි සිතා කිම්ද ස්වාමීනි, යි පිළිවදන් දුන්නේය. “එන්න” යයි කියනු ලැබූ එක් වචනයකින් ම පැමිණ “ස්වාමීනි. මේ මගින් ගොස් මා සිටි ස්ථානයෙහි මොහොතක් පෙරදිගට මුහුණ ලා බලන්න”ය කීය. ඒ (භික්ෂු) තෙම එසේ කොට පෙරකී හෙරණුන් පැමිණි උතුම් තත්ත්වයටම (අනාගාමි ඵලයට) පැමිණියේය. මෙසේ එකම අසුභය පුද්ගලයන් දෙදෙනකුගේ ප්‍රයෝජනය සඳහා ඇතිවිය. පුද්ගලයාට ස්ත්‍රිය අසුබය, අහිතකරය, ස්ත්‍රියට ද පුරුෂයා අසුබය සම පැවතුම් ඇති වීමට සුදුසු වන්නේය. මෙසේ සුදුසු දේ ග්‍රහණය කර ගැනීමද සුදුසු දැනුම ඇති වීම ද කරුණු ඵල සහිත වන්නේමය.
මෙසේ ග්‍රහණය කර ගන්නා ලද ඵල සහිත වූ සුදුසු දෙයෙහි වනාහී තිස් අටක් වූ කමටහන් අතුරෙහි තමාගේ සිතට රුචිවන්නාවූ කර්මස්ථානයන් වන අරමුණු උගෙන ගෙන පිඬු පිණිස හැසිරීමෙහිදී කර්මස්ථානාරම්මණයන් (සිතින්) රැගෙන ගමන් කිරිම ගෝචර සම්පජඤ්ඤ (දැනුවත් බව ඇතිවම ගොදුරු ගමෙහි හැසිරීම) නම් වේ.
එහි පැහැදිලි බව සඳහා මේ සතර දැන ගත යුතුය. මෙහි ඇතැම් භික්ෂු නමක් (කමටහන) රැගෙන යයි. ආපසු නොගෙනෙයි. තවත් භික්ෂු නමක් (කමටහන) ගෙනෙයි. එහෙත් ගෙන නොයයි. තවද භික්ෂු නමක් (කමටහන) රැගෙන නොයන්නේද නො ගෙනෙන්නේද වෙයි. තවත් ඇතැම් භික්ෂු නමක් (කමටහන) ගෙන යන්නේද ගෙන එන්නේද වෙයි.
එහි යම් භික්ෂු නමක් දිවා කාලය සක්මනින්ද, හිඳ ගැනීමෙන් ද ආවරණය කළ යුතු වූ ධර්මයන්ගෙන් සිත පිරිසිදු කොට එසේ රාත්‍රියෙහි ප්‍රථම යාමය ගත කොට, මධ්‍යම යාමයෙහි සයනය කොට, පශ්චිම යාමයෙහි ද හිඳගෙන සිටීමෙන් හා සක්මනින් කල්යවා උදෑසනම චෛත්‍ය මළුව, බෝධි මළුව (ආදියෙහි) වතාවත් සිදු කොට, බෝරුකට ජලය ඉස, පරිභෝග කළයුතු වූ පැන් ගෙනැවිත් තබා ආචාර්ය උපාධ්‍යායයන් වහන්සේ සඳහා වුවත් ආදිය ඉටු කර වාසය කරයි. හේ තෙමේ වනාහී ශාරීරික කාර්යයන් කොට සෙනසුනට පැමිණ පර්යංකයන් දෙක තුනක් උණුසුම් කරවා (දෙතුන් පලක හිඳ) කමටහන් හි යෙදී, පිඬු පිණිස හැසිරෙන කල්හි නැගී සිට කමටහන් පිළිබඳ සිහියෙන් ම පා සිවුරු ගෙන සෙනසුනෙන් නික්මී කමටහන් මෙනෙහි කරමින් චෛත්‍යාංගනයට ගොස් ඉදින් බුද්ධානුස්මෘති කර්මස්ථානය සිතෙහි පවතී නම් එය අත් නොහැරම චෛත්‍යාංගනයට පිවිසෙයි. ඉදින් අන් කමටහනක් (සිතෙහි) පවතී ද, පිය ගැට පෙළ මුල සිට, අතින් ගත් භාණ්ඩයක් මෙන් එය තබා බුදුන් අරමුණු කොට වූ ප්‍රීතිය (සිතින්) ගෙන චෛත්‍ය මළුවට නැඟ මහ සෑය තෙවරක් පැදකුණු කොට අටතැනෙක්හිදී වැඳිය යුතු වෙයි. චෛත්‍යය වැඳ බෝ මළුවට පැමිණියාවූ ද ඔහු විසින් භාග්‍යවත් බුදුන් වහන්සේගේ ඉදිරියෙහිදී මෙන් ගරු බුහුමන් දක්වා බෝධිය වැඳිය යුතු වේ. හෙතෙමේ මෙසේ චෛත්‍යය ද බෝධිය ද වැඳ, තැන්පත් කළ තැනකට ගොස් තැන්පත් කළ භාණ්ඩය අතින් හැර ගන්නකු මෙන් ඉවත් කරන ලද කමටහන හැරගෙන ගම අසලදී කමටහන පිළිබඳ සිහියෙන් ම සිවුර පොරවා පිඬු පිණිස ගමට පිවිසෙයි.
ඉක්බිති මනුෂ්‍යයෝ ඒ තෙරුන් දැක “අපගේ ආර්යයන් වහන්සේ පැමිණියහ” යි පෙර ගමන් කොට, පාත්‍රය ගෙන අසුන් හලෙහි හෝ ගෙය තුළ හෝ හිඳුවා කැඳ දී යම්තාක් කල්හි අහර කිස නිමවයි ද එකල්හි පාද ධෝවනය කොට පිස දමා ඉදිරියෙහි හිඳගෙන ප්‍රශ්න විචාරති. එසේ නැතහොත් දහම් අසනු රිසිවෙත්. (මිනිසුන්) කථා නොකරන්නෝ වුව ද ජනතාවට සංග්‍රහ කිරීම පිණිස ධාර්මික කථාවක් නම්, කළ යුතුම යයි අටුවාචාරීහු කියති. ධාර්මික කථා වනාහී පිළිබඳ සිහියෙන් ම අහර වළඳා අනුමෝදනාව සිදු කොට, නවතින්නාවූ මිනිසුන් විසින් ද පසු ගමන් කරනු ලබන්නේ ගමින් නික්මී එහිදී ඔවුන් නවත්වා මඟට පිවිසේ.
ඉක්බිති ඒ තෙරුන්හට පෙරටුව නික්ම ගමෙන් බැහැරදී කරන ලද බත්කිස ඇති සාමණේර තරුණ භික්ෂූහු (එතුමන්) දැක පෙර ගමන් කොට එතුමන්ගේ පා සිවුරු ගණිති. පැරණි භික්ෂූහු වනාහි (මේ නම්) අපගේ උපාධ්‍යාය ආචාර්යවරයාණෝ නො වෙති’යි මුහුණ බලා වතාවත් කරති. එකතු වී කොටස් වෙන්කර ගෙන ම (වතාවත්) කරති. ඔව්හු තෙරුන්ගෙන් (මෙසේ) විමසත් “ස්වාමීනි, මේ මනුෂ්‍යයෝ ඔබට කවුරු වෙත් ද? මවු පසින් හෝ පිය පසින් සම්බන්ධ වූවෝ ද?” “කුමක් දැක මෙසේ විමසන්නහු දැයි” ඇසීය.”මොව්හු ඔබ කෙරෙහි ආදරය ඇත්තාහු බුහුමන් කරති. (එහෙයින් විමසීමු)” යනුවෙන් කීහ) “ඇවැත්නි, මවු පසින් විසිනුදු සිදු කිරීමට දුෂ්කර වූ යමක් වේද එය (ද) මේ මනුෂ්‍යයෝ අපහට ඉටු කරත්. අපගේ පා සිවුරු පවා මේ මිනිසුන් හට අයත්මය. මේ අයගේ බලයෙන් (මාහට) බියෙහිදී බියක් නො දැනේ. සාගින්නෙහිදී සාගිනි නොදැනේ. අපි බිය ඇතිවන කල්හි බියක් ද, සාගිනි ඇතිවන කල්හි සාගින්න ද නො දන්නෝ වෙමු. අපට උපකාරී වන මෙබඳු (වෙනත්) අය නම් නැත්තාහුම යයි ඔවුන්ගේ ගුණයන් කියමින් යයි. “(කමටහන්) රැගෙන යයි. ආපසු නො ගෙනෙයි. (හරති න පච්චාහරති”) යනුවෙන් මෙය කියනු ලැබේ.
පෙර කියන ලද අයුරින් ක්‍රියා කරන්නා වූ යමකුට වනාහී උදෑසන ම කර්මජ තේජස (හෙවත් කුස ගින්න) දැල්වේද, හේ තමාට සුදුසු දේ අත්හැර, තමාට නුසුදුසු දෙය ගනියි ද, එවිට ඔහුගේ ශරීරයෙන් ඩහදිය වැගිරේ. කමටහන නියම මඟට නො එළඹේ. හෙතෙම උදෑසන ම පා සිවුරු ගෙන ඉක්මනින් චෛත්‍යය වැඳ, ගවයන් ගවහලෙන් ගමට පිවිස කැඳ ලබාගෙන ආසන සාලාවට ගොස් පානය කරයිද, ඉක්බිති දෙතුන් වරක් ගිලින විටම ඔහුගේ කුස ගින්න නුසුදුසු දෙය අත්හැර සුදුසු දෙය ගනියි. කළගෙඩි සියයකින් ජලස්නානය කළාක් මෙන්, තේජෝ ධාතුවෙන් හටගත් ගින්න (හෙවත් කුසගින්න) නිවීමට පත් වී කමටහන පිළිබඳ සිහියෙන් කැඳ වළඳා පාත්‍රය ද, මුඛය ද ධෝවනය කොට අහර වේල් අතරතුරෙහි (හෙවත් දහවල වැළදීමට පෙර) කමටහන් මෙනෙහි කොට වෙනත් තැනෙක පිඬු පිණිස හැසිර කමටහන් පිළිබඳ සිහියෙන් අහර වළඳා එතැන් පටන් එකනෙක ඊතලය පසු පසින් යාබදව දිවෙන අන් ඊතල මෙන් (හෙවත් අතරක් නැති සේ අනුගාමීව පවත්නා) කමටහන් ගෙණ ම පැමිණෙයි “රැගෙන එයි, රැගෙන නොයයි (ආහරති න හරති)” යනුවෙන් මෙය කියනු ලැබේ. කැඳ වළඳා විදසුන් අරඹා බුදුසස්නෙහි රහත් බවට පැමිණි මෙබඳු වූ ම භික්ෂූහු ගණනය කළහැකි ප්‍රමාණය ඉක්මවූවාහුමය. සිංහල ද්වීපයෙහි ම ඒ ඒ ගම්වල ආසන සාලාවන්හි යම් අසුනක හිඳ කැඳ වළඳා රහත් බවට පැමිණි භික්ෂූහු නොවෙත් ද, එබඳු අසුනක් නම් නැත්තේමය.
යම් භික්ෂුවක් වනාහී වැරදි විහරණ ඇත්තේ වීර්යය අත්හළේ ද, සියළු වතාවත් බිඳ දමා, පස්වැදෑරුම් වූ චෛතසික බන්ධනයන්හි බැඳුණ සිත් ඇතිව වාසය කරමින්, කමටහන් නම් දෙයක් ඇතැයි යන සංඥාවක් ද නො කොට ගමට පිඬු පිණිස පැමිණ අනුපිළිවෙළින් තොරව ගිහියන් ඇසුරු කරමින් හැසිරීමද, වැළඳීම ද සිදු කොට හරසුන් වූයේ නික්ම යයි. (කමටහන්) “රැගෙන නොයයි. රැගෙන නොඑයි.” (නොවරති. නාහරති) යනුවෙන් මෙය කියනු ලැබේ.
යමෙක් වනාහී “රැගෙන යයි ද, ආපසු රැගෙන එයි ද (හරතිච පච්චාහරතිච)” යනුවෙන් කියනු ලැබුයේ නම් ඔහු ගොසින් ආපසු පැමිණෙන පැවැත්මක් ඇති අයකු වශයෙන් දත යුතුය. යහපත කැමතිවන කුල පුත්‍රයෝ වූ කලී සසුනෙහි පැවිදි වී දසයක්, විස්සක්, තිසක්, සතළිසක්, පනසක්, සියයක් ආදී වශයෙන් එක්ව වසන්නාහු (මෙබඳු) කතිකාවතක් කොට වාසය කරත්. (කෙබඳු කතිකාවතක්ද යත්) “ඇවැත්නි, යුෂ්මත්හු ණය ගැතියෝ නොවන්නහුය, බියට පත් වූවෝ නොවන්නහුය, ජීවත් වීම සඳහා පැවිදි වූවෝ නොවන්නාහුය, දුකින් මිදෙනු කැමැත්තෝ ම පැවිදි වූවෝ වන්නාහුය. එබැවින් ගමන් කිරීමෙහිදී උපන් කෙලෙස් ගමනෙහිදීම බැහැර කරන්න. සිටීමෙහිදී ද, හිඳීමෙහිදීද, සයනයෙහිදී ද උපන් කෙලෙස් සිටීමෙහිදී ද, හිඳීමෙහි දී ද, සයනයෙහි දී ද බැහැර කරන්න” (යන කතිකාවතයි) ඔව්හු මෙසේ කතිකාවතක් කොට පිඬු පිණිස හැසිරීමෙහි යන්නාහු අඩ උසභගයක් ද, උසභයක් ද. අඩගවුවක් ද, ගවුවක් ද යන දුර ප්‍රමාණයන් අතරෙහි ඇති ගල්වල සලකුණින් කමටහන් මෙනෙහි කරමින් ම යති. (උසභයක් යනු යෂ්ටි 20 ක දුරක් යයි පාලි භාෂා ශබ්ද කෝෂ කර්තෘ ආර්.සී. චිල්ඩර්ස් මහතා කියයි. රියන් 140 ක දුරකැයි පොල්වත්තේ බුද්ධදත්ත නාහිමියෝ පවසති) ඉදින් කවරකුට හෝ ගමනෙහිදී කෙලෙස් උපදීද, එහිදීම එය බැහැර කරයි. එසේ කළ නොහැකි තැනැත්තේ නවතියි. එවිට ඔහුට පසුව පැමිණෙන තැනැත්තේ ද නවතියි. හෙතෙම මේ භික්ෂුව ඔබට උපන් අදහස දනියි, ඔබට එය නුසුදුසුය” යනුවෙන් තමා හටම චෝදනා කොට ගෙන විදර්ශනා වඩා එහිදීම ආර්ය භූමියට ඇතුල් වේ. එසේ කළ නොහැකි තැනැත්තේ හිඳගන්නේ වෙයි. මෙයට පිළිවෙළ වේ. ආර්ය භූමියට පිවිසීමට නොහැකි වන තැනැත්තේ ද ඒ කෙලෙස් යටපත් කොට කමටහන් මෙනෙහි කරමින්ම යයි කමටහනින් තොර වූ සිතින් පයක් නොම ඔසවයි. පයක් ඔසවන්නේ නම් ආළින්දයෙහි වාසය කළාවූ මහා ඵුස්සදේව නම් තෙරුන් මෙන් ආපසු හැරී පෙර තැනටම එයි.
හේ තෙමේ වනාහී එකුන් විසි වසක් කල්ම “ගත පච්චාගතික වත” (හෙවත් ගොසින් ආපසු පැමිණීමේ පිළිවෙත) පුරමින් ම වාසය කෙළේය. අතරමඟ වපුරමින් ද, මඩිමින් ද, කර්මාන්ත කරමින්ද සිටින මනුෂ්‍යයෝ එසේ යන්නා වූ තෙරුන් දැක “මේ තෙරණුවෝ නැවත නැවත නැවතී යති, කිම, මං මුළාවූයේ ද, නැතහොත් කිසියම් රැවටීමක්ද”යි සාකච්ඡා කරත්. හේ තෙමේ එය සැලකිල්ලට නොගෙන කමටහනෙහි යෙදුණ සිතින් ම මහණ දම් කරනුයේ විසි වසක් අතරතුර රහත් බවට පැමිණියේය. උන්වහන්සේ රහත් වූ දිනයෙහි සක්මන් මලුව කෙළවර අධිගෘහිත දේවතාවා ඇඟිලිවලින් ආලෝකය දල්වා සිටියේය. සතර වරම් දිව්‍ය රාජයෝ ද, ශක්‍ර දේවේන්ද්‍රයා ද, සහම්පති බ්‍රහ්ම රාජයා ද උපස්ථානයට පැමිණියාහුය. එම ආලෝකය දැක වනවාසී මහා තිස්ස ස්ථවිර තෙමේ පසු දිනයෙහි උන් වහන්සේගෙන් “රාත්‍රි කාලයෙහි ආයුෂ්මතුන්ගේ සමීපයෙහි ආලෝකයක් විය. එය කුමක්ද? යනුවෙන් විචාළේය. ස්ථවිර තෙමේ වික්ෂිප්ත කරනුයේ “ආලෝකය නම් පහන් එළිය ද, මැණික් එළිය ද? යන මේ ආදී වශයෙන් ඇසීය. එවිට “ඔබ කරුණ සඟවන්නේ දැ”යි අසා පෙරැත්ත කරනු ලැබීය. (පසුව) එය පිළිගෙන එසේ යයි කීය.
කාළවල්ලි මඩුවෙහි වාසය කළ මහානාග ස්ථවිර තෙමේ ද එසේම විය. ඒ ස්ථවිර තෙමේ වනාහී “ගත පච්චාගතික වත” පුරන්නේ පළමු කොටම කෙළෙස් තැවීම නම් වූ වීර්යයෙන් බුදුන් පුදන්නෙමියි සත් වසක් ස්ථානීය සක්මන ම අධිෂ්ඨාන කොට විසීය. නැවත සොළොස්වසක් “ගත පච්චාගතික වත” සම්පූර්ණ කොට රහත් බවට පැමිණියේය.
හේ තෙමේ කමටහන හා බැඳුණ සිතින්ම පය ඔසවන්නේ කමටහනින් වෙන් වූ සිතින් පය එසවූණ හොත් නැවත ආපසු හැරෙමින් ගම අසලට ගොස් ගව දෙනක් ද, පැවිද්දෙක් ද යනුවෙන් සැක කළ හැකි තැනෙක්හි ආවරණය වූ තැනෙක්හි සිට සිවුරු පොරවා දිය කඩිත්තකින් ගත් ජලයෙන් පාත්‍රය සෝදා ජලයෙන් මුඛය පුරවා ගනියි. කුමක් හෙයින් ද යත් - මා හට ආහාර දීමට හෝ වැඳීමට හෝ පැමිණෙන මිනිසුන් හට ඔබට දීර්ඝායු වේවායි යන වචන මාත්‍රයෙන් හෝ කමටහනෙහි අවුල් වීමක් නොවනු පිණිසය. ස්වාමීනි, අද කුමන දිනය ද යනුවෙන් හෝ භික්ෂු සංඛ්‍යාව පිළිබඳව හෝ ප්‍රශ්නයක් අසනු ලැබුවේ නමුදු දිය බොමින් සිටින්නකු සේ කථා නොකර සිටියි. දිනය ආදිය පිළිබඳව ප්‍රශ්න අසන්නන් නොවෙත් නම් (පිඬු පිණිස) නික්මෙන වේලාවෙහි ගම් දොරටුවෙහිදී (මුඛයෙහි තිබූ ජලය) කාරා කෙළ ගසා පිටත් වෙයි.
කළම්බතිත්‍ථ නම් විහාරයෙහි වස් එළඹුණ භික්ෂූහු පනස් නම ද එසේම වූහ. ඒ භික්ෂූහු ඇසල පුන් පොහෝ දිනයේ “රහත් බවට නො පැමිණ ඔවුනොවූන් හට කතා බස් නොකරන්නෙමු” යි යනුවෙන් කතිකාවතක් ඇති කර ගත්හ. ගමට පිඬු පිණිස යන්නෝ නමුදු මුඛයෙහි ජලය තබා ගෙනම ගියහ. දිනය ආදිය විමසු කල්හි පෙර කියන ලද පරිද්දෙන්ම හැසුරුණහ. එහි වූ මනුෂ්‍යයෝ කෙළ ගැසීම් දැක “අද එක් නමක් පැමිණියේය. අද දෙනමක් පැමිණියහ”, ආදී වශයෙන් දැන ගත්හ. ඔව්හු මෙසේ ද සිතූහ. “මේ භික්ෂූහු අප සමග ද කථා නොකරති, ඔවුනොවුන් හා ද කථා නො කරති. ඒ කුමක් නිසා විය යුතු ද? ඔවුනොවුන් හා කථා නොකරත් නම් ඒකාන්තයෙන් ම විවාද හටගත්තේ වන්නේය. යමු, අපි ඔවුනොවුන් සමා කරවා දෙමු යයි කීහ. සියල්ලෝම විහාරයට ගොස් භික්ෂූන් පනස් දෙනා අතරෙහි එක් තැනෙක දෙනමක් සිටිනු නොදුටුවහ. ඉක්බිති ඔවුන් අතරෙහි ඇස් ඇති යම් කිසි පුරුෂයෙක් (නැණවතෙක්) වේ ද, හෙතෙමේ “පින්වත්නි. කලහකරුවන්ගේ ස්ථානයක් නම් මෙසේ නොවන්නේය, චෛත්‍ය මළුව ද, බෝ මළුව ද සුමටය. මුස්නයන් මනාව තබා ඇත. බීමට ගන්නා වූ ද, වෙනත් පාවිච්චියට ගන්නාවූ ද ජලය සුදුසු පරිදි තැන්පත් කොට තිබේ.” යනුවෙන් කීය. ඔව්හු එ තැනින්ම නැවතුණහ. ඒ භික්ෂූහු ද තෙමසක් තුළ ම රහත් බවට පත්ව මහා පවාරණයෙන් විසුද්ධි පවාරණය කළහ.
මෙසේ කාළ වල්ලි මඩුවෙහි වසන මහානාග තෙරුන් මෙන් ද, කළම්බ තිත්‍ථ විහාරයෙහි වස් එළඹි භික්ෂූන් මෙන් ද කමටහනෙහි යෙදුනාවූ ම සිතින් පය ඔසවමින් ගම අසලට පැමිණ මුඛයෙහි ජලය තබාගෙන වීථීන් ගැන සලකා බලා යම්වීථියෙක්හි සුරාවෙහි ගිජු කලහකාරීන් සහ නපුරු ඇත් අස් ආදීන් තැන් ද ඒ වීථියට පිවිසේ. එහි ද පිඬු පිණිස හැසිරෙනුයේ ඉක්මනින් වේගයෙන් නොයයි. වේගයෙන් පිඬු සිඟා යාමෙහි ධුතාංගය නමින් කිසිවක් නැත්තේය. සම මට්ටම් නොවන බිම් කඩකට පැමිණි ජල ගැලක් මෙන් නිසලව යයි. ගෙ පිළිවෙළින් යන්නේ ද දෙනු කැමැත්තහු හෝ නොදෙනු කැමැත්තහු ගැන සලකා බැලීම සඳහා එයට සුදුසු කාලයක් බලපොරොත්තු වෙමින් (සිට) අහර ගෙන ඇතුළු ගමෙහිදී හෝ පිට ගමෙහිදී හෝ විහාරයට පැමිණ හෝ පහසුකම් සහිත සුදුසු තැනෙක හිඳ කමටහන් මෙනෙහි කරමින් ආහාරයෙහි පිළිකුල් සංඥාව පිහිටුවා කැඩීම්, බිඳීම්, තුවාලවල ආලේපනයන්, කුණු වූ මස් යන ආදියට සමාන උපමාවශයෙන් නුවණින් සලකා බලමින් ක්‍රීඩා පිණිස නොවේ, මානය පිණිස නොවේ. අලංකාරය පිණිස නොවේ. රූමත් වීම පිණිස නොවේ -පෙ- යන ආදී අංග අටකින් යුක්ත වූ ආහාරය වළඳයි. ආහාර වැළදුයේ දියකිය (පැන්බීම, සේදීම ආදිය) කොට මොහොතක් කල් ආහාර ක්ලාන්තය සන්සිඳුවා පෙරවරුව යම් සේ වීද, එන්සේ පස්වරුවෙහි ද, පෙර යමෙහි ද, පසු යමෙහි ද කමටහන් ම මෙනෙහි කරයි. මෙයට “ගෙන යන්නේ වෙයි, ආපසු ගෙන එන්නේ ද වෙයි. (හරතිච පච්චාහරතිච)” යනුවෙන් කියනු ලැබේ.
ගෙනයාම්, ගෙන ඊම් යයි හැඳින්වෙන මෙම “ගත පච්චාගතික” නම් වූ වත පුරමින් යම් සේ (නිර්වාණාවබෝධයට) හේතු සම්පන්න වේද, (හෙතෙමේ) රහත් බවට මුල් වියේදී ම පැමිණේ. මුල් වියෙහි දී නොපැමිණේ නම් මැදි වියේදී පැමිණේ. මරණ කාලයෙහි නො පැමිණේ නම් පසුව දිව්‍ය පුත්‍රයෙක් වී පැමිණේ. දිව්‍ය පුත්‍රයෙක් වී නොපැමිණේ නම් අබුද්ධෝත්පාද කාලයෙහි උපන්නේ පසේ බුදුබව අවබෝධ කර ගනියි. පසේ බුදු බව අවබෝධ කර නොගනී නම් පසුව බුදුන් හමුවෙහිදී බාහිය දාරුචීරිය තෙරුන් මෙන් වහා අවබෝධ කරගන්නෙක් හෝ, සැරියුත් තෙරුන් මෙන් මහා ප්‍රාඥ හෝ, මහ මුගලන් තෙරුන් මෙන් මහත් ඍද්ධි ඇත්තේ හෝ, මහා කාශ්‍යප තෙරුන් මෙන් ධුතාංගවාදී හෝ, අනුරුද්ධ තෙරුන් මෙන් දිවැස් ඇත්තේ හෝ, උපාලි තෙරුන් මෙන් විනයධර හෝ, පුරාණ මන්තානිපුත්ත තෙරුන් මෙන් ධර්ම කථික හෝ, රේවත තෙරුන් මෙන් ආරණ්‍යක හෝ, ආනන්ද තෙරුන් මෙන් බහුශ්‍රැත හෝ, බුද්ධ පුත්‍ර රාහුල තෙරුන් මෙන් ශික්ෂාකාමී හෝ වෙයි. මෙසේ මේ චතුෂ්කයෙහි යමෙක් “ගෙනයාම හා ගෙනඒම (හරතිච පච්චාහරතිච)” කරයි ද, ඔහුගේ අරමුණු පිළිබඳ නුවණ මුදුන් පැමිණියේ වෙයි.
අභික්කම (පෙරට යාම) යන ආදියෙහි වනාහී “අසම්මුය්හනං” යනු මුලානොවීම පිළිබඳ විමසුම් නුවණයි. එය මෙසේ දත යුතුය. මෙහිදී පෙරට යන්නාවූ හෝ ආපසු එන්නා වූ භික්ෂූහු පෙරට යාම් ආදියෙහිදී ආත්මය පෙරට යයි යනුවෙන් සහ ආත්මය විසින් පෙරට යාම ඇති කරන ලද්දේය යනුවෙන් හෝ මම පෙරට යමි යනුවෙන් සහ මා විසින් පෙරට යාම ඇති කරන ලද්දේය යනුවෙන් හෝ (සිතා) මුලාවට පත්වෙති. එසේ මුලාවට පත් නොවන භික්ෂුව පෙරට යමියි යනුවෙන් සිතක් උපදවනා කල්හි, ඒ සිත සමගම සිතෙහි වායෝ ධාතුවෙන් උපදින්නාවූ ඇඟවීම පහල වෙයි. මෙසේ සිත ක්‍රියා කරවන වායෝ ධාතුවේ පැතිරීම වශයෙන් කය යනුවෙන් සම්මත මෙම ඇට සැකිල්ල පෙරට යයි. මෙසේ පෙරට යන ඔහුට එක් එක් පියවර එසවීමේදී පඨවි ධාතුව ද, ආපෝ ධාතුවද යන ධාතු දෙක ප්‍රමාණයෙන් අඩු වෙයි. අල්ප වෙයි. ඉතිරි ධාතු දෙක ප්‍රමාණයෙන් වැඩි වෙයි, බලවත් වෙයි. එසේම ගමන් කිරීම් පාදඔසවා මාරු කිරීම් ආදියෙහි දී ද, ඒවා අක්‍රියව තැබීමෙහිදී ද තේජෝ ධාතුව හා වායෝ ධාතුව ප්‍රමාණයෙන් අඩු වෙයි, අල්ප වෙයි. ඉතිරි ධාතු දෙක ප්‍රමාණයෙන් වැඩි වෙයි, බලවත් වෙයි. තැන්පත්ව කටයුතුවලින් ඉවත්ව සිටීමෙහිදීද එසේ වේ.
(පාද) එසවීමේ දී පවතින්නාවූ රූපා රූප ධර්මයෝ ගමන් කිරීමට නො පැමිණෙත්. එසේම ගමන් කිරීමට නො පැමිණෙන්නා වූ රූපා රූප ධර්මයෝ පියවර මාරු කිරීමට ද, පියවර මාරු කිරීමෙහි පවත්නා රූපා රූප ධර්මයෝ (ක්‍රියාවන්) අත්හැර දැමීමටද, ක්‍රියාවන් අත්හැර දැමීමෙහි පවත්නා රූපා රූප ධර්මයෝ ක්‍රියාවන් බහා තැබීමටද, ක්‍රියාවන් වැළැක්වීමට ද, නොපැමිණෙත්. ඒ ඒ තන්හිදීම පුරුකෙන් පුරුක, සන්ධියෙන් සන්ධිය හා සීමාවෙන් සීමාව බැඳී රත්කළ හිස් කබලෙක්හි බහාලු තල ඇටවල තට තට හඬින් මෙන් බිඳී යති. එහිදී කවර නම් කෙනෙක් පෙරට යෙත් ද? කවර නම් අයකුගේ පෙරට යාමක් සිදු වේද? පරමාර්ථ වශයෙන් වනාහී ඒ ඒ කොටසෙහි රූපය සමග ධාතූන්ගේම ගමන. ධාතූන්ගේ සිටීම, ධාතූන්ගේ ස්ථාන ගත වීම හා ධාතූන්ගේ වැතිර ගැනීම සිදු වේ.
මෙයම හල පැදියෙන් :
(එක් සිතක් උපදින විට තවත් සිතක් නිරුද්ධ වේ. අඛණ්ඩව බැඳී ඇති ගඟෙහි දිය පහර සේ චිත්ත පරම්පරාව පවතී)
මෙසේ අභික්කම (පෙරට යාම) ආදියෙහි “අස්මමුය්හනං” (මුලා නො වීම) යනු මුලා නොවීම පිළිබඳ විමසුම් නුවණ නම් වේ.
මෙසේ නිමා වූයේ **අභික්කන්තෙ පටික්කන්තෙ සම්පජාන කාරී හොති** යන පදයන්ගේ අර්ථයයි.
**ආලොකිතෙ විලොකිතෙ** යන මෙහි වනාහි “ආලොකිතං” යනු ඉදිරියෙන් බැලීමයි. “විලොකිතං” යනු අනු දිසාවන් බැලීමයි. මෙයින් වෙනස්ව යට, උඩ, පසුපස යන දිශාවන්ගෙන් බැලීම් වශයෙන් “ඔලොකිත” (බැලුවාවූ) උලෙලා කිත (උඩ බැලුවා වූ). අවලෝකිත (පසුපස හෝ පහල බැලුවාවූ,) යනුවෙන් ද යෙදේ. ඒවා මෙහිදී නොගන්නා ලදී. අවස්ථාවට යෝග්‍ය ආකාරයෙන් (ආලෝකිත) විලෝකිත යන) මේ වචන දෙක ගන්නා ලදී. මේ ප්‍රමුඛතාවයෙන් ඒ සියලුම වචන ගන්නා ලද්දේම වෙයි.
එහිදී “බලන්නෙමි”යි යන්න සිතෙහි පහළ වූ කල්හි සිතුණ අයුරින් ම නොබලා අර්ථය සම්පූර්ණයෙන්ම ග්‍රහණය කිරීම සාර්ථක අවබෝධයයි. ආයුෂ්මත් නන්ද තෙරුන් කාය සාක්ෂි වශයෙන් ගෙන එය දත යුතු වේ. භාග්‍යවතුන් වහන්සේ විසින් මෙසේ කියන ලදී.
මහණෙනි, ඉදින් නන්දහට නැගෙනහිර දෙස බැලිය යුතු වේද, සිතින් සියල්ල එක් අරමුණක පිහිටුවා නන්ද තෙමේ නැගෙනහිර දෙස බලයි. මෙසේ නැගෙනහිර දෙස බලයි. මෙසේ නැගෙනහිර දෙස බලන්නාවූ තමාහට දැඩි ලෝභය හා දොම්නස් සහගත පාපී අකුශල ධර්මයෝ ඇති නොවෙත් යයි දැන ගනියි. මෙසේ එහි අවබෝධය ඇති වෙයි. ඉදින් මහණෙනි නන්දහට බටහිර දෙස ද, උතුරු දෙස ද, දකුණු දෙස ද, උඩද, යට ද, අනු දිසාවන් ද, බැලිය යුතු වන්නේ ද එවිට සියල්ල සිතින් එක්තැන් කොට නන්ද තෙමේ අනුදිසාවන් බලයි. මෙසේ අනුදිසාවන් බලන්නාවූ තමාහට දැඩි ලෝභය හා දොම්නස් සහගත පාපී අකුශල ධර්මයෝ ඇති නොවෙත් යයි යන දැනගැනීම නන්ද තෙරුන් හට ඇතිවන්නේ වෙයි.
තව ද මෙහිදීත් පෙර කියන ලද චෛත්‍ය දර්ශන ආදී වශයෙන් ම සාර්ථකත්වය ද යෝග්‍යතාවයද දත යුතුය. නුවණයි. එහෙයින් ස්කන්ධ, ධාතු ආයතන, කර්මස්ථාන ආදිය දරන්නවූන් විසින් හෝ තමාගේ කමටහන් වශයෙන් ම කසිණ ආදී කමටහන් දරන්නවුන් විසින් හෝ කමටහන් පිළිබඳ කල්පනාවෙන් ම බැලීම් හා විමසා බැලීම් කළ යුතු වේ.
අභ්‍යන්තරයෙහි “තමා” යනුවෙන් බලන්නාවූ හෝ විමසා බලන්නා වූ කිසිවෙක් හෝ නැත. බලන්නෙමියි යන සිත උපදනා කල්හි ඒ සිත සමගම සිතේ උපදින වායෝධාතුමය ඇඟවීම උපදවමින් බැලීමේ ක්‍රියාව ඇති වේ. මෙසේ සිත ක්‍රියා කරවන වායෝ ධාතුවේ පැතිරීම වශයෙන් පහළ ඇසිපිය යටට ගිලා බසී. ඉහළ ඇසිපිය උඩට යයි. කිසිවෙක් යන්ත්‍රයකින් විවර කරන්නේ නොවෙයි. එයින් චක්‍ඛු විඤ්ඤාණය, දැකීමේ ක්‍රියා සාධනය උපදී. මෙසේ දැන ගැනීමම මෙහි අසම්මොහ සම්පජඤ්ඤ (මුලා නොවී මනාව දැන ගැනීම) නම් වේ.
තවද මුලික විශේෂ දැනුම තුළ ආගන්තුක, තාවකාලික යන ස්වභාව වශයෙන් ද මෙහිදී මුලාවට පත් නොවන ප්‍රඥාව හැදින ගත යුතු වේ. මූල පරිඤ්ඤාවසෙන (මූලිකා විශේෂ දැනුම වනාහී -
භවාංගය, ආවර්ජනය, දර්ශනය, සම්පටිච්ඡනය, සන්තීරණය, වොත්‍ථපනය, ජවනය යනුවෙන් සතක් වේ.
එහි භවාංගය තෙමේ උපදින භවයේ අංගය (හෙවත් ගුණය හෝ ලක්ෂණය) පිළිබඳ කටයුතු සිදු කරයි, විමසා බලා ක්‍රියා කිරීමේ විත්තන ශක්තිය (හෙවත් ආවජ්ජන කිච්චය) කාර්යය සිදු කරයි. එය (හෙවත් ආවජ්ජන කිච්චය) සිදු කරයි. එය නිරුද්ධ වීමෙන් චක්‍ඛු විඤ්ඤාණය දර්ශනය කිරීමේ කාර්යය සිදු කරයි. එය (හෙවත් චක්‍ඛු විඤ්ඤාණය) නිරුද්ධ වීමෙන් එහි විපාකය පිළිබඳ චිත්තන ශක්තිය (දර්ශනය වූ දෙය) භාර ගැනීමේ ක්‍රියාව සිදු කරයි. එය හෙවත් විපාකය පිළිබඳ චිත්තන ශක්තිය) නිරුද්ධ වීමෙන් විපාකය පිළිබඳ චිත්තන විඥාන ශක්තිය තීරණය කිරීමේ ක්‍රියාව සිදු කරයි. එය (හෙවත් විපාකය පිළිබඳ චිත්තන විඥාන ශක්තිය) නිරුද්ධ වීමෙන් ක්‍රියාව පිළිබඳ චිත්තන විඥාන ශක්තිය නිශ්චය කිරීම සිදු කරයි. එය (හෙවත් ක්‍රියාව පිළිබඳ චිත්තන විඥාන ශක්තිය) නිරුද්ධ වීමෙන් ජවන (චිත්ත) යෙහිදීම මෝතොමෝ ස්ත්‍රියක්ය, මේ තෙමේ පුරුෂයෙක්ය යනුවෙන් ඇලීම් වශයෙන් හෝ ප්‍රතික්ෂේප කිරීම් වශයෙන් හෝ මුලාවීම් වශයෙන් හෝ (රාග, දෝස, මෝහ වශයෙන්) බැලීමක් දැකීමක් සිදු නොවේ. දෙවන ජවන (චිත්ත) යෙහි ද, සත්වන ජවන (චිත්ත) යෙහි ද මොවුන් කෙරෙහි යුද්ධ භූමියෙහි උඩ යට වශයෙන් බෙදී වැටුණ යුද්ධ භටයන් කෙරෙහි මෙන් මෝ ස්ත්‍රියක්ය. මේ පුරුෂයෙක්ය යනුවෙන් ඇලීම් ආදී වශයෙන් බැලීම් දැකීම් සිදු වේ. මෙසේ එහිදී මූලික දැනුම වශයෙන් මුලාවට පත් නොවන ප්‍රඥාව දත යුතුය.
ඇස නමැති දොරටුවෙහි රූපයක් ගැටුණ කල්හි භාවාංගය චලනය වීමේ සිට එහි ක්‍රියාවන් සිද්ධ වීම් වශයෙන් ආවර්ජනය කිරීම් ආදිය ඇති වී නැති වූ පසු අවසානයෙහි පමණ (චිත්ත) ය උපදී. එය කලින් උපන් ආවර්ජන ආදියට නිවාස වූ ඇස නමැති දොරටුවෙහි ආගන්තුක පුරුෂයකු මෙන් වේ. යම් සේ අනුන්ගේ නිවසෙක යමක් ඉල්ලා ගැනීමට පැමිණි ඒ ආගන්තුක පුරුෂයාට ගෘහපති තෙමේ “කවරකු හෝ නිහඬව සිටී කල්හි අණ කිරීම සුදුසු නොවේ” යයි සිතයි ද එසේම ආවර්ජන ආදියට නිවාස ස්ථාන වූ ඇස නමැති දොරටුවෙහි ආවර්ජන ආදිය නොඇලෙන කල්හි, ඒ පිළිබඳව ද්වේෂයක් නො උපදින කල්හි සහ මුලාවට පත් නොවන කල්හි ඇලීම, ද්වේෂ කිරීම හා මුලාවට පත්වීම නුසුදුසු යයි යනුවෙන් මෙසේ ආගන්තුක ස්වභාවයෙන් මුලාවට පත් නොවීම පිළිබඳ ප්‍රඥාව මෙය වන්නේයයි දත යුතුය.
ඇස නමැති දොරටුවෙහිදී නිශ්චය කර ගැනීමෙන් අවසන් වන යම් බඳු වූ මේ සිතුවිලි උපදීද. ඒවා එකට එක්ව යෙදුන ස්වභාවයන් සමග ඒ ඒ තන්හිම බිඳී යයි. ඔවුනොවුන් දැකීමක් සිදු නොවේ. ඉතිරි ඒවා තාවකාලික වේ. යම් සේ එක් නිවසෙක සියළු මිනිසුන් මළ කල්හි, ඉතිරි වූ එකම තැනැත්තා එකෙණෙහිම මරණ ස්වභාවයට පත් වේනම් සුදුසු නොවේ. නැවුම් ගී ගැයීම් ආදියෙහි ඇල්ම නොමළ අය තුළ) ඇති වේ. මෙසේම එකම දොරටුවෙහි එකට එක්ව යෙදුණ ආවර්ජන ආදිය ඒ ඒ තන්හිම මළකල්හි ඉතිරි වූ ආවර්ජනයේද මරණය එකෙණෙහිම සිදුවේ නම් ජවන (චිත්ත) යේ ද ඇලීම, ද්වේශය හා මුලාවට පත් වීම වශයෙන් ඇල්ම ඇතිවීම සුදුසු නොවේය යන ප්‍රඥාව ඇති වේ. මෙසේ තාවකාලික ස්වභාවයක් වශයෙන් මුලාවට පත් නොවීම පිළිබඳ ප්‍රඥාව මෙය වන්නේයයි දත යුතුයි.
තව ද ස්කන්ධ, ආයතන, ධාතු ප්‍රත්‍ය. ප්‍රත්‍යවේක්ෂණ (යන ආදී) වශයෙන්ද මෙය දැන ගත යුතුය. මෙහිදී ඇස ද රූපය ද රූපස්කන්ධයයි. දර්ශනය වීම විඥාන ස්කන්ධයයි. එය හා එක්වූ වින්දනය වේදනා ස්කන්ධයයි. සංඥාව සංඥා ස්කන්ධයයි. ස්පර්ශය ආදී සංස්කාරයන් සංස්කාර ස්කන්ධ යයි. මෙසේ මේ ස්කන්ධ පහේ එක්වීමෙහි බැලීම හා විශේෂයෙන් බැලීම දක්නට ඇත. එහිදී කවර අයෙක් බලන්නේ වෙයි ද? (ආලොකෙති) කවරෙක් විශේෂයෙන් බලයිද? (විලෝකෙති) එසේ ඇස නිසා ඇස නමැති ආයතනය ද, රූපය නිසා රූපය නමැති ආයතනය ද, දැකීම නිසා මන නමැති ආයතනය ද, වින්දනය ආදී එකට එක්ව යෙදුන ධර්මයන් නිසා ධර්මය නමැති ආයතනය ද යන මේ ආයතන සතරේ එක් වීම දැකිය හැක. විශේෂයෙන් දැකිය හැක. එහි කවර නම් අයෙක් බලයි ද, කවරෙක් විශේෂයෙන් බලයිද යත් - ඒ අයුරින් “ඇස” පෙනීමේ ශක්තිය (චක්‍ඛුධාතු) “රූපය” රූපයේ මූල ස්වභාවය (රූප ධාතු) ද, “දර්ශනය වීම” රූපය හැඳිනීමේ සිත ද ඒවා හා එක් වූ “වින්දන ආදී ධර්මයෝ” ධර්මයන් අරමුණු කරගත් ඉන්‍ද්‍රිය ශක්තීන් ද දකිත්. මෙසේ මේ ධාතූන් සතරේ එක් වීම මනාව පැහැදිලිව දක්නට ඇත. එහි කවරෙක් බලන්නේ වෙයි ද? කවරෙක් විශේෂයෙන් බලන්නේ වෙයි ද? ඇස (රූපයන්ගේ) ආශ්‍රයට හේතු වෙයි. රූපය අරමුණු ගැනීමට හේතු වෙයි. අතරක් නැති බව, ආසන්නවම පවත්නා බව, ආනන්ත රූප ඇති බව, ආශ්‍රය පවතින බව යන මේවායින් බැහැර නොවීම ආවර්ජනයට හේතු වෙයි. ආලෝකය උපනිශ්‍රයට හේතු වෙයි. වේදනා ආදිය උත්පත්තිය සමග එන කරුණු වලට හේතු වේ. මෙසේ මේ හේතූන්ගේ එකට එකතු වීමෙහි බැලීමක්, තදින් විමසා බැලීමක් පෙනෙයි. එහිදී කවරෙක් බලයි ද? කවරෙක් වෙසෙසින් බලයිද? මෙසේ ස්කන්ධ ආයතන ධාතු ප්‍රත්‍ය ප්‍රත්‍යවේක්ෂණ (යන ආදී) වශයෙන් ද මුලාවට පත් නොවීම පිළිබඳ ප්‍රඥාව මෙය වන්නේ යයි දත යුතුයි.
**සම්මිඤ්ජිතෙ පසාරිතෙ** = සන්ධි ස්ථානයන්ගේ නැමීමෙහි සහ දිග හැරීමෙනි. එහිදී සිත අනුවම නැමීම් දිගහැරීම් නො කොට අත්පාවල නැමීම් දිගහැරීම් හේතුවෙන් සිදුවන අර්ථයන් හා අනර්ථයන් පරීක්ෂා කොට අර්ථයන් ග්‍රහණය කිරීම සාර්ථක විමසුම් නුවණයි. අත්පා වැඩි කලක් නමා හෝ දිග හැර සිටි තැනැත්තහුට වරින් වර වේදනා හට ගනී. සිත එකඟ වීමක් නො ලබයි. කමටහන බිඳ වැටෙයි. විශේෂඥානය (මාර්ග ඵල) අවබෝධ කර නොගනියි. සුදුසු කල්හි (අත්පා) නමන තැනැත්තහුට ද, සුදුසු කල්හි (අත්පා) දිගහරින තැනැත්තා හට ද ඒ වේදනා නූපදී. සිත එකඟ වේ. කමටහන දියුණුවට යයි. විශේෂඥානය අවබෝධ කර ගනියි යනුවෙන් මෙසේ අර්ථානර්ථ පරීක්ෂා කිරීම දත යුතුයි.
ප්‍රයෝජනයක් ඇති කල්හි ද සුදුස්ස හා නුසුදුස්ස පරීක්ෂා කොට සුදුසු දෙය ග්‍රහණය කිරීම සප්පාය සම්පජඤ්ඤය (සුදුසු දෙය විමසා බැලීමේ නුවණ) යි. මෙය එහි පිළිවෙළයි - (රුවන්වැලි මහ සෑ මලුවෙහි ලාබාල භික්ෂූහු හැදෑරීම කරත්. ඔවුන්ගේ පිටු පසෙහි ලාබාල භික්ෂූණීහු දහම් අසත්. එහිදී එක් ලාබාල භික්ෂුවක් අතක් දිග හරිනුයේ කායික ස්පර්ශයට (කාය සංසග්ගයට) පැමිණ ඒ කරුණින්ම ගිහි බවට පත් විය. තවත් භික්ෂුවක් පාදය දිග හරිනුයේ පාදය ගින්නෙහි පිහිටියේය. ඇටය දක්වා පාදය දැවී ගියේය. තව ද භික්ෂුවක් තුඹසකට පා දිගු කළේය. හෙතෙමේ සර්පයකු විසින් දෂ්ට කරන ලදී. වෙනත් භික්ෂුවක් සිදුරු කුටියේ ලීයක පය තැබුවේය. කළු නාගයෙක් (මණිසප්ප) ඔහුට දෂ්ට කළේය. එහෙයින් මෙබඳු නොගැලපෙන තැන්හි අත්පා දිගු නොකොට සුදුසු තන්හි අත්පා දිගු කළ යුතුයි. මෙය මෙහි “සප්පාය සම්පජඤ්ඤය (හෙවත් සුදුසු දෙය විමසා බැලීමේ නුවණ) යි.
ගෝචර සම්පජඤ්ඤය (හෙවත් සුදුසු තැන විමසා බැලීමේ නුවණ) වනාහී මහාථෙර වස්තුවෙන් දැක්විය යුත්තේය. මහා ස්ථවිර තෙමේ දහවල් හිඳින තැන (හෙවත් දිවාට්ඨානයෙහි) හුන්නේ අතවැසියන් සමග කථා කරමින් ඉක්මනින් අත දමා නැවත තිබුණ ලෙසම තබා සැණෙකින් (නැවත) හැකුලුවේය “ස්වාමීනි, කුමක් නිසා අත වහා හකුලුවා නැවත තිබුණ ලෙසම තබා සැණෙකින් හැකුලුවේදැයි” අතවැසියෝ ප්‍රශ්න කළහ. “ඇවැත්නි. මම යම් අවස්ථාවෙක පටන් කමටහන මෙනෙහි කිරීම අරඹන ලද්දේ ද, එතැන් සිට මා විසින් කමටහන මුදා අත නොහකුලන ලදී. දැන් වනාහී ඔබ සමග කථා කරන මා විසින් කමටහන මුදවා අත නවන ලදී. එබැවින් නැවත (අත) පෙර තිබූ සේ තබා නැවූයෙමි”යි කීය. “යහපති හිමියනි, භික්ෂූන් නම් මෙබඳු විය යුතුය”යි කීහ. මෙසේ මෙහි ද කමටහනෙන් ඉවත් නොවීමම ගෝචර සම්පජඤ්ඤය (හෙවත් සුදුසු තැන විමසා බැලීමේ නුවණ) යයි දත යුතුය.
අභ්‍යන්තරයෙහි තමාය හෙවත් ආත්මයය නමින් (අත්පා) හකුලුවන්නාවූ හෝ දිගහරින්නාවූ කිසිවෙක් නැත. කියන ලද ආකාර ඇති සිතේ ක්‍රියාවන් වායෝ ධාතුවේ පැතිරීමෙන් නූල් ඇදීමක් මෙන් ද, දැවමුවා යන්ත්‍රයකදී අත් පා ඇදීමක් මෙන් ද නැමීම හා දිග හැරීම සිදුවේයයි දැන ගැනීම වනාහී මෙහි මුලාවට පත් නොවූ ප්‍රඥාව (හෙවත් අසම්මෝහ සම්පජඤ්ඤ) යයි දත යුතුය.
**සඞ්ඝාටි පත්ත චීවර ධාරණො** = මෙහිදී දෙපට සිවුරු හැඳීම් පෙරවීම් වශයෙන් ද පාත්‍රය දානය පිළිගැනීමේ ආදී වශයෙන් ද පරිභෝග කිරීම ධාරණ නම් වේ. එහි දෙපට සිවුර දැරීමෙහි දී වනාහී සිවුර හැඳ පෙරවා පිඬුපිණිස හැසිරෙන්නහුගේ ආමිෂ ලාභය සීතල නැති කිරීම පිණිස යන ආදී පිළිවෙළින් භාග්‍යවතුන් වහන්සේ විසින් දේශනා කරන ලද ආකාරයම අර්ථය හෙවත් “අත්‍ථ” නම් වේ. ඒ අයුරින් “සාර්ථක සම්පජඤ්ඤය”(හෙවත් අර්ථවත් විමර්ශනඥානය) දත යුතුය.
උෂ්ණගතිය ප්‍රකෘති ස්වභාවය කොට ඇති දුබලයාට සියුම් වූ සිවුර සුදුසු වේ. සීත ගතිය වැඩි තැනැත්තාහට ඝන වූ දෙපට සිවුර සුදුසු වේ. මේ පිළිවෙළ මාරු වී නම් සුදුසු නොවේ. කවරකුට වුවද දිරූ සිවුර සුදුසු නොවේමය. දුබල සිවුරු ආදිය දීමෙන් ඔහුට එය පීඩාකාරී වේ. පට දුහුල් ආදී විවිධ වූ ලෝබ උපදවන්නාවූ සිවුරු දීම ද එසේමය. ආරණ්‍යයෙහි හුදෙකලා වාසය ද එසේම අනතුරු සහිතය. ජීවිතයට අනතුරු වීම ද සිදු වේ. මෙයට වෙනස් අයුරින් සිදුවන නිමිත්ත කර්මාදී මිථ්‍යා ආජීව වශයෙන් උපන් යමක් වේද එය පරිභෝග කරන ඔහුගේ අකුසල් දහම් වැඩේ නම් සහ කුසල් දහම් පිරිහේ නම් එය සුදුසු නොවේ. මෙයට වෙනස් වේ නම් සුදුසු දෙය පිළිබඳව ඇතිවන ප්‍රඥාව) ද, කමටහන් දරාගෙන සිටීම් වශයෙන් ම වන ගෝචර සම්පජඤ්ඤය (හෙවත් අරමුණු පිළිබඳ විමර්ශන ඥානය) යයි දත යුතුය.
අභ්‍යන්තරයෙහි තමාය හෙවත් ආත්මයය යන නමින් සිවුර පොරවන්නාවූ කිසිවෙක් හෝ නැත. කියන ලද විස්තර සහිත සිතේ ක්‍රියාවෙන් වායෝධාතුවේ පැතිරීමෙන් සිවුර පෙරවීම සිදු වේ. එහිදී සිවුර අචේතනික වේ. කය ද අචේතනිකයි. තමා විසින් කය පොරවන ලද්දේයයි සිවුර නො දනියි. මම සිවුර විසින් පොරවනු ලැබුවෙමියි ශරීරය ද නො දනියි. (මූල) ධාතූහුම (මූල) ධාතූ සමුහයක් ආවරණය කරති. (කෙසේදයත්) රෙදි පටකින් ශරීරය පොතක ස්වරූපයෙන් වසා තැබීමක් මෙනි. එහෙයින් සොඳුරු සිවුරක් ලැබීමෙන් සොම්නස් නොවිය යුතුයි. සොදුරු නොවන සිවුරක් ලැබීමෙන් දොම්නස් නොවිය යුතුයි. ඇතැම් කෙනෙක් නාගයන් වසන තුඹස්, චෛත්‍ය, වෘක්ෂ ආදිය වෙත මල්ගඳ දුම්, වස්ත්‍ර ආදියෙන් සංග්‍රහ කරත්. ඇතැම් කෙනෙක් අසුචි, මුත්‍ර, මඩ, දඬු, ආයුධ ප්‍රහාර ආදියෙන් නිග්‍රහ කරත්. ඒ ක්‍රියාව හේතු කොට ගෙන තුඹස්, වෘක්ෂ ආදීහු සොම්නස් හෝ දොම්නස් නොවෙත්. මෙසේම සොඳුරු සිවුරක් ලබා සොම්නස් නොවිය යුතුය. සොඳුරු නොවන සිවුරක් ලබා දොම්නස් නො විය යුතුය. මෙසේ පැවැත්ම නුවණින් සලකා බැලීම් වශයෙන් මෙහිදී මුලාවට පත්නොවන විමසීම් නුවණ (හෙවත් අසම්මොහ සම්පජඤ්ඤය) මේයයි දත යුතුය.
පාත්‍රය දැරීමෙහිදී ද පාත්‍රය වහාම නොගෙන “මෙය රැගෙන පිඬු පිණිස හැසිරෙමින් ආහාර ලබා ගන්නෙමි”යි යනුවෙන් මෙසේ පාත්‍රය ගැනීමේ හේතුවෙන් ලබාගත යුතු ප්‍රයෝජනය වශයෙන් අර්ථවත්වන විමසීම් නුවණ (හෙවත් සාත්‍ථක සම්පජඤ්ඤය) මේ යයි දත යුතුය. කෘශවූ දුර්වල ශරීර ඇති අයකුට බරවූ පාත්‍රයක් සුදුසු නොවේ. යම් කිසිවකුගේ (පාත්‍ර පසුම්බියෙහි) ගැට සතරක් පහක් කැඩී ගියේ ද, සේදීමට අපහසු වේද එයද සුදුසු නොවේමය. සේදීමට අපහසු වූ පාත්‍රය ද නොසුදුසුය. එය සෝදන්නාවූ ඔහුට පළිබෝධයක් සිදු වේ. මැණික් පැහැති පාත්‍රයක් නම් එය ද ලෝභ උපදවන්නක් වේ. සිවුරෙහි යටකී තත්ත්වයන් වේනම් එය ද නුසුදුසුය. නිමිති කීම් ආදී වශයෙන් ලබන ලද දෙයක් වේ නම් එය පරිභෝග කරන්නහුට ද අකුසල් දහම් වැඩේ, කුසල් දහම් පිරිහේ. මෙය ඒකාන්තයෙන් නුසුදුසු වන්නේමය. මෙහි විපරීත පැත්ත (සිදු වේ නම් එය) සුදුසු වේ. ඒ හේතුවෙන් මෙහි සුදුසු දෙය පිළිබඳ විමසීම් නුවණ (හෙවත් සප්පාය සම්පජඤ්ඤය) මේ යයි දත යුතුය. කමටහන බැහැර නොකිරීම් වශයෙන් අරමුණු පිළිබඳ විමර්ශන ඥානය (හෙවත් ගෝචර සමපජඤ්ඤය) මේ යයි දතයුතුය.
අභ්‍යන්තරයෙහි තමාය හෙවත් ආත්මය ය යන නමින් පාත්‍රය ගන්නාවූ කෙනෙක් නැත. පෙර කියන ලද ආකාර ඇති සිතේ ක්‍රියාවෙන් වායෝ ධාතුවේ පැතිරීමෙන් ම පාත්‍රය ගැනීම නම් කාර්යය සිදු වේ. එහි පාත්‍රය ද අචේතනිකය, අත් ද අචේතනිකය මම අන් අයගේ අත් විසින් ගන්නා ලදුයෙමි”යි පාත්‍රය නො දනියි. “පාත්‍රය අප විසින් ගන්නා ලද්දේ යයි” අත් ද නොදනියි. ධාතූහුම ධාතූන් සමුහයක් ගණිති. (කුමක් මෙන් ද යත්) - අඬුවක් විසින් ගිනි පැහැය සහිත පාත්‍රයක් ගනු ලැබීමෙහිදී මෙනි. මෙසේ පැවැත්ම නුවණින් සලකා බැලීම් වශයෙන් (හෙවත් අසම්මොහ සම්පජඤ්ඤ වශයෙන්) මෙහිදී මුලාවට පත් නොවන විමසීම් නුවණ මේ යයි දත යුතුය.
තව ද සිඳුණ අත් පාවල ඇති තුවාල වලින් වැගිරෙන සැරව, ලේ, පණුවන් සහිත, නිල මැස්සන් පිරිවරා ගත්, අසරණයන් සඳහා වූ සාලාවෙක්හි අසරණ මිනිසුන් දැක කරුණාවන්ත මනුෂ්‍යයෝ ඔවුන්හට තුවාල වසන රෙදි කැබලිද, බෙහෙත් බඳුන් ආදිය ද සහිත බෙහෙත් ලබා දෙති. රෙදි කැබලි වුවද ඇතැම් ඒවා සිනිඳු ලෙස ද, ඇතැම් ඒවා රළු ලෙස ද පවතී. ඔව්හු එහිදී සතුටු හෝ නොසතුටු නොවෙති. තුවාල වැසීමෙහිදී පමණක් රෙදි කැබලිවලින් ද, බෙහෙත් ලබා ගැනීමෙහිදී පමණක් බෙහෙත් බඳුනෙන් ද ඔවූන්පට ප්‍රයෝජන තිබේ. මෙසේම යම් භික්ෂුවක් සිවුර තුවාල වසනා රෙදිකඩ මෙන් ද, පාත්‍රය බෙහෙත් බඳුන මෙන් ද පාත්‍රයෙහි ලැබී ඇති ආහාරය බඳුනෙහි බෙහෙත් මෙන් ද සලකන්නේ නම් එය දෙපට සිවුරු පාත්‍ර, සිවුරු යන මේවා දැරීමේදී මුලාවට පත් නොවන විමසීම් නුවණින් උතුම් විමසීම් නුවණ යයි දත යුතුය.
අසිත ආදියෙහි - **අසිතෙ** = පිණ්ඩපාත ආහාරයෙහි. **පීතෙ **= කැඳ ආදී පානයන්හි. **ඛායිතෙ** = පිටි කැවිලි ආදී කන දෙයෙහි **සායිතෙ** = මී පැණි හා එවැනි දෙයෙහි එහි “නෙවදවාය” (හෙවත් කෙළි පිණිස නොවේ) යන ආදී පිළිවෙළින් කියන ලද අට වැදෑරුම් වූ අර්ථය “අත්‍ථ” නම් වේ. ඒ අයුරින් සාත්‍ථක සම්පජඤ්ඤය (හෙවත් අර්ථවත් විමර්ශන ඥානය) දත යුතුය.
රළු, ප්‍රණීත, තීත්ත, මිහිරි ආදී යම් ආහාරයකින් යමකුට අපහසුවක් වේද ඒ ආහාරය ඔහුට සුදුසු නොවේ. නිමිති කීම් ආදී වශයෙන් ලැබුණ යම් දෙයක් වළඳන්නේ ද ඔහුගේ අකුසල් දහම් වැඩේ, කුසල් දහම් පිරිහේ. එය ඒකාන්තයෙන් නුසුදුසු වන්නේමය. එහි ප්‍රතිවිරුද්ධ තත්ත්වය සුදුසු වේ. ඒ අයුරින් මෙහි “සප්පාය සම්පජඤ්ඤය” (හෙවත් අරමුණු පිළිබද විමර්ශන ඥානය) ද දත යුතුය.
අභ්‍යන්තරයෙහි තමාය හෙවත් ආත්මයය යන නමින් ආහාර වළඳන්නාවූ කෙනෙක් නැත. පෙර කියන ලද ආකාර ඇති සිතේ ක්‍රියාවෙන් වායෝ ධාතුවේ පැතිරීමෙන්ම (ආහාර) පිඬු කිරීම ද, පිඬුව එසවීම ද, මුව විවර කිරීමද සිදු වේ. වෙනත් කිසිවෙක් යතුරකින් හෝ යන්ත්‍රයකින් හනුවේ ඇට විවර නො කරයි. සිතේ ක්‍රියාවෙන් මෙහෙයවුන වායෝ ධාතුවේ පැතිරීමෙන්ම අහර පිඬුව මුඛයෙහි තැබීම ද, උඩපැත්තේ දත්වල මෝල් ගසේ ක්‍රියාව ද, යට දත්වල වංගෙඩියක ක්‍රියාව ද, දිවෙන් අතක ක්‍රියාව ද සිදුවන්නේය. මෙසේ එහිදී දිව අගින් තුනී කෙළ ද, දිවමුලින් ඝනවූ කෙළද එයට මිශ්‍ර වෙයි. එය යට දත් නමැති වංගෙඩියෙහි දිව නමැති අතින් මිශ්‍ර කරනු ලැබ කෙළ නමැති දියෙන් තෙමනු ලැබුයේ උඩු දත් නමැති මොහොලින් කුඩු කරන ලද්දේ වෙයි. කුඩා හැන්දකින් හෝ ලොකු හැන්දකින් ඇතුළට යවන්නාවූ කිසිවෙක් නැත. වායෝ ධාතුවෙන්ම (ඇතුළට) පිවිසෙයි. ඇතුළට පිවිසි ආහාර සිදුරු ගුදිරියක් තනා දරා ගන්නාවූ කිසිවෙක් හෝ නැත. වායෝ ධාතු වශයෙන්ම එහි නවතී. නැවතුන නැවතුන ආහාර උදුනක් තනා පිසින්නා වූ කිසිවෙක් හෝ නැත. තේජෝ ධාතුව විසින්ම පිසිනු ලැබේ. පැසුණ පැසුණ ආහාර ලීයකින් හෝ කෝටුවකින් හෝ බැහැරට යවන්නා වූ කිසිවෙක් හෝ නැත. වායෝධාතුවම එය බැහැර කරයි. මෙසේ වායෝ ධාතුව එම ආහාර ගෙන එම ද, ගමන් කරවීම ද, දරාගෙන සිටීමද, පෙරලවීම ද, කුඩු කිරීම ද, වියලවීමද, බැහැර කරවීම ද සිදු කරයි. පඨවිධාතුව ද එම ආහාර දරාගෙන සිටීම ද, පෙරල වීමද, කුඩු කිරීම ද වියල වීම ද සිදු කරයි. ආපෝ ධාතුව එම ආහාර පොඟවයි, තෙල්ගතිය පාලනය ද කරයි. තේජෝ ධාතුව ඇතුළට පිවිසි එම ආහාර පැසවයි. ආකාස ධාතුව එම ආහාරයට මාර්ගය තනා දෙයි. විඤ්ඤාණ ධාතුව ඒ ඒ තන්හි මනාලෙස ප්‍රායෝගික කිරීමට පමුණුවා බැඳ තබා කැටි කර ගනියි. මේ ආකාරයෙන් පවත්නා තත්ත්වය නුවණින් සලකා බැලීම් වශයෙන් මෙහිදී මුලාවට පත් නොවන විමසීම් නුවණ (අසම්මොහ සම්පජඤ්ඤය) මෙසේ දත යුතුය.
තවද ගමනින්, පරීක්ෂා කිරීමෙන්, පරිභෝග කිරීමෙන්, චිත්ත ස්වභාවයෙන්, තැන්පත් වීමෙන්, නොමේරූ ස්වභාවයෙන්, මේරූ ස්වභාවයෙන්, ප්‍රතිඵලයෙන්, විපාකයෙන්, ආලේපනයෙන් යන මේ දස වැදෑරුම් පිළිකුල් බව නුවණින් සලකා බැලීම් වශයෙන් ද මෙහිදී මුලාවට පත් නොවන විමසීම් නුවණ (අසම්මොහ සම්පජඤ්ඤය) මේ යයි දත යුතුය. මෙහි විස්තර වර්ණනාව විශුද්ධි මාර්ගයේ “ආහාරෙ පටික්කූල සඤ්ඤා නිද්දෙස” යෙන් (ආහාරයෙහි පිළිකුල් සංඥාව දැක්වීම නමැති කොටසින් ගත යුතුය.)
**උච්චාර පස්සාව කම්මෙ** = මල මුත්‍ර පිට කිරීමේ කාර්යයෙහි දී එහිදී (අවශ්‍යතාවය) පැමිණි කල්හි මලමුත්‍ර කාර්යය නොකරන්නහුගේ මුලු සිරුරින් ම ඩහදිය වැගිරේ ඇස් කැරකේ, සිත එකඟ නොවේ. අන් රෝග ද උපදී. (අවශ්‍යවිට මල මුත්‍ර බැහැර කිරීමේ කාර්යය) කරන්නහුට ඒ සියල්ල සිදු නොවේ,” යන මෙය මෙහි අර්ථයයි. ඒ අයුරින් සාර්ථක ලෙස පවත්වන විමසීම් නුවණ (හෙවත් සාත්‍ථක සම්පජඤ්ඤය) මේයයි දත යුතුය.
නොගැලපෙන තන්හි මලමුත්‍ර පහ කරන්නහුට වනාහී ඇවැත් සිදු වේ, අප කීර්තිය වැඩේ, ජීවිතයට අනතුරු ද සිදුවේ. සුදුසු තන්හි එය කරන්නහුට ඒ කිසිවක් සිදු නොවේ. යන මෙය මෙහි අදහසයි. ඒ අයුරින් “සප්පාය සම්පජඤ්ඤය” (හෙවත් සුදුසු දේ පිළිබඳ විමසීම් නුවණ) ද, කමටහන බැහැර නොකිරීම් වශයෙන්” ගෝචර සම්පජඤ්ඤය” (හෙවත් අරමුණු පිළිබඳ විමසීම් නුවණ) ද යනු මේ මේයයි දත යුතුය.
[need trans]
ගත ආදියෙහි - **ගතෙ** = ගමන් කිරීමෙහි **ඨිතෙ** = නැවතී සිටීමෙනි. **නිසින්නෙ** = හිඳ ගැනීමෙහි. **සුත්තෙ** = සයනයෙහි. **ජාගරිතෙ** = අවදිව සිටීමෙහි. **හාසිතෙ** = කථා කිරීමෙහි **තුණ්හී භාවෙ** = නිහඬව සිටීමෙහි මෙහිදී යමෙක් කාලයක් ගමන් කොට හෝ සක්මන් කොට හෝ පසු කාලයෙහි සිටිමින් මෙසේ කල්පනා කරයි. “සක්මන් කරන කල්හි පැවති රූප අරූප ධර්ම මෙහි දී නිරුද්ධ වෙයි. (හෙවත් නැති වෙයි) මෙය ගමනෙහිදී සිහි නුවණ පවත්වා ගැනීම නම් වේ.
යමෙක් සජ්ඣායනා කරමින් හෝ කලක් සිට පසු කලෙක හිඳගෙන මෙසේ කල්පනා කරයි. “සිටගෙන සිටි කල්හි පැවති රූප අරූප ධර්ම මෙහිදී නැති වෙයි.” මෙය සිටගෙන සිටීමෙහි සිහි නුවණ පවත්වා ගැනීම නම් වේ.
යමෙක් සජ්ඣායනා ආදිය සිදු කිරීම් වශයෙන් කලක් හිඳගෙන හුන්නේ පසු කලෙක සිට ගත්තේ මෙසේ කල්පනා කරයි. “හිඳගෙන හුන් කල්හි පැවති රූප අරූප ධර්ම මෙහිදී නැති වෙයි.” මෙය හිඳගෙන හිඳීමෙහි සිහි නුවණ පවත්වා ගැනීම නම් වේ.
යමෙක් හිඳගෙන සජ්ඣායනා කරමින් හෝ කමටහන් මෙනෙහි කරමින් හෝ සිට නින්දට වැටී පසුව නැඟිට මෙසේ කල්පනා කරයි. “නිදන කල්හි පැවති රූපා රූප ධර්ම මෙහිදී නැති වෙයි” මෙය නින්දෙහි දී ද, පිබිද සිටීමෙහිදී ද සිහි නුවණ පවත්වා ගැනීම නම් වේ. ක්‍රියාකාරී සිත් නො පැවැත්ම නින්ද නම් වේ. (ක්‍රියාකාරී සිත්) පැවැත්ම අවදිව සිටීම නම් වේ.
යමෙක් කථා කරමින් මේ ශබ්දය වනාහී තොල්, දත්, දිව හා තල්ල හේතු කොට ගෙන ද, සිතෙහි එයට යෝග්‍ය පෙළඹවීමක් හේතු කොට ගෙන ද උපදී යයි සිහි ඇතිවම මනාව දනිමින්ම කියයි ද, හේ තෙමේ බොහෝ කලක් සජ්ඣායනා කොට හෝ ධර්මය දේශනා කොට හෝ කමටහන් මාරු කරමින් පවත්වා හෝ ප්‍රශ්න විසඳා පසු කලෙක නිහඬ වී සිට “කථා කළ කාලයෙහි උපන් රූප අරූප ධර්ම මෙහිදී නැති වෙයි.” යනුවෙන් කල්පනා කරයි. මෙය කථා කිරීමෙහි දී සිහි නුවණ පවත්වා ගැනීම නම් වේ.
යමෙක් නිහඬව සිටිමින් කාලයක් ධර්මය දේශනා කොට හෝ කමටහන් මෙනෙහි කොට හෝ පසු කලෙක “නිහඬව සිටි කාලයෙහි පැවති රූප අරූප ධර්ම මෙහිදී නැතිවෙයි” යනුවෙන් කල්පනා කරයි. උපාදා රූප පවත්නා කල්හි “කථා කරයි” යන නමින් ද උපාදා රූප නැති කල්හි නිහඬ වෙයි යන නමින් ද දැක්වේ. මෙය නිහඬ බවෙහිදී සිහිනුවණ පවත්වා ගැනීම නම් වේ. එසේම මුලාවට පත් නොවන සිහි කල්පනාව ද වෙයි. ඒ අනුසාරයෙන්ම “සිහිනුවණ පවත්වා ගැනීම” (හෙවත් සම්පජානකාරිතා) ද දත යුතුය. මේ සූත්‍රයෙහි දී සතිපට්ඨානය මිශ්‍ර වූ සිහිකල්පනාව පුර්ව භාගය කියන ලදී.
තුන් වැන්නෙහි - **එවමෙවපනිධෙකච්චෙ** = ඒ භික්ෂුව වනාහී කමටහන් කියවා එහි මෙහි ඇවිදියි. කායික විවේකය නොපිළිපදී. ඒ නිසා භාග්‍යවතුන් වහන්සේ ඔහුට නිග්‍රහ කරමින් මෙසේ වදාළහ. **තස්මා **= යම් හෙයකින් සැකෙවින් දේශනාවක් ඉල්වූයේ ද, එහෙයිනි. **දිට්ඨි** = කර්මය හිමිකොට ඇති දෘෂ්ටිය.
සිවු වැන්නෙහි - **ධම්ම විනයො** = ධර්මය විනය යන මේ දෙක ශාස්තෲ ශාසනයේම නම් වේ. **සමාදපෙතබ්බා**, (අන් අයකු ලවා) ලබවා ගත යුතුයි. **එකොදීභූතා** = ක්ෂණික ලෙස ලබාගන්නා සමාධියකින් සිත එකඟ කර ගත්තාවූ **සමාහිතා එකග්ග චිත්තා **= ධ්‍යානයට පෙර මූලික කාර්යයන් වශයෙන් මනාව තැන්පත් කළාවූ ද, එකඟ බවට පත් කර ගත්තාවූ ද සිත්. මේ සූත්‍රයෙහිදී නවක භික්ෂූන් විසින් ද රහතුන් වහන්සේලා විසින්ද භාවිත කරන ලද සතිපට්ඨාන මුල් කොටස් (සෝවාන්, සකෘදාගාමී, අනාගාමි යන මාර්ග සහ ඵලවලටද, අර්හත් මාර්ගයටද පැමිණි) ශෛක්ෂ්‍යයන් සත් දෙනා විසින් මිශ්‍රව භාවිත කරනු ලැබේ.
සය වැන්නෙහි - **සකුණග්ඝී** = පක්ෂීන් නසයි යන අරුතින් සකුණාග්ඝී නම් වේ. මෙය උකුස්සාට තවත් වචනයකි. සහසා **අජ්ඣප්පත්තා** = ලෝභය නම් අපරාධයෙන් පැමිණි. **අලක්ඛිකා** = භාග්‍යය නැති අප්ප **පුඤ්ඤා** = පින් පිරිහුණ **සචච්ඡමයං** (සචෙ + අඡ්ඡ මයං) ඉදින් අද අපි **නඞ්ගල කට්ඨරකණං** = නගුලෙන් කෘෂි කටයුතු කිරීම. “කට්ඨං” යනු ඛෙත්තට්ඨාන හෙවත් කුඹුර කරන තැන යන අරුතයි. **ලෙඩ්ඩුට්ඨානං** = බිඳෙන තැන. **අච්චමානා** = කියන්නාහු තමාගේ ශක්තිය පිළිබඳව යහපත් වැනුම් කියන්නාහු යන අරුතයි. **මහන්තං. ලෙඩ්ඩුං අභිරුහිත්‍වා** = මේ දෙසින් උකුස්සා එන විට මේ දෙසින් නික්මෙමි, මෙදෙසින් පැමිණෙන කල්හි මෙ දෙසින් නික්මෙමි යනුවෙන් සලකා, උදුනක සලකුණින් පිහිටි ගල් තුනෙහි එක් ගලක් මතට නැග සිටියේය. **සන්‍ධාය** = ඊතලයක් ගලපනු මෙන් ගලපා. මනාව තබා බහු **අගතො ඛො ම්‍යායං** = මා සඳහා මේ දුරස්තර වූ ස්ථානයට පැමිණියේය, සුලු දුරක් ඉතිරිව ඇත, දැන් මා අල්වා ගන්නේයයි දැන දැවමුවා පක්ෂියකුමෙන් ඒ ගල් අතරෙහිම පෙරලී. **පච්චුපාදි** = පිළිපන්නේ පිවිසියේ යන අර්ථයයි. **උරං පච්චතාළෙසී** = එක පහරින්ම කැට කුරුල්ලාගේ හිස සිඳ ඌ අල්වා ගනිමියි වේගයෙන් ආ බැවින් වේගය දරා ගැනීමට නො හැක්කේ ඒ ගලෙහිම ළය වැදුණේය. එකෙණෙහිම ඔහුගේ හෘදය මාංසය පැලී ගියේය. ඉක්බිති කැට කුරුල්ලා නියම ලෙසම සතුරා පිටු දැක්කෙමියි තුටු පහටු වූයේ එම සතුට ඔහුගේ හදවතෙහි ද ඔබ මොබ විහිද ගියේය.
සත්වැන්නෙහි - **දුග්ගා** = යාමට අපහසු වූ **චාරී** = සංචාරය **ලෙපං ඔඩ්ඩෙන්ති** = නුගරුක්වල කිරි ආදිය යොදා ආලේප කරත්. එය වඳුරන්ගේ ඉරණම් ගමන යන තැන යයි සලකා වෘක්ෂ ශාඛා ආදියෙහි තබත් **පඤ්චොඩ්ඩිතො** = පස් පොලකින් කත් ලීය ඇතුල් කොට ගතයුතු කල් පසුම්බි මෙන් බැඳ එල්වන ලද්දේ. **ථුනං සෙති** = කෙඳිරි ගාමින් නිදයි.
අටවැන්නෙහි - **සුදො** = බත් සකස් කරන්නා (අරක් කැමියා) **නානච්චයෙහි** = නොයෙක් දෝෂයන්ගෙන්, නොයෙක් ආකාරයන්ගෙන් යන අර්ථයයි. නානච්චයෙහි යනු ද (නානාචයෙහි යන) මෙම පාඨයම වේ. **අම්බිලග්ගෙහි** = ඇඹුල් සහිත කොටසින් සියලුතන්හි මේ පිළිවෙළම වේ. **අභිහරති** = ගැනීම සඳහා අත විහිදුවයි. **බහුං ගණ්හාති** = එකවරම අල්වා ගැනීමෙන් වැඩි කොටසක් ගන්නා තැනැත්තා ද, නැවත නැවත ගන්නා වූ තැනැත්තා ද විශාල වූ ප්‍රමාණයක් ගන්නේම වෙයි. **අභිහාරානං** = සියයක් හෝ දහසක් ඉවත් කොට ගෙන එන ලද අස්වැන්න පිළිබඳ **උපක්කිලෙසා** = (කාමච්ඡන්‍ද, ව්‍යාපාද, ථීන මිද්ධ, උද්ධච්ච කුක්කුච්ච, විචිකිච්ඡා යන) නීවරණ පස **නිමිත්තං න උග්ගණ්හාති** = මාගේ මෙම කමටහන අනුපිළිවෙළ සමග හෝ (මාර්ග චිත්තයට ආසන්නවම පෙරටුව පැවති සිත වන) ගෝත්‍රභූ චිත්තය සමග හෝ ගැටී සිටියේ යයි නොදනියි. තමාගේ සිතට නිමිත්තක් ගැනීමට නොහැකි වෙයි. මේ සූත්‍රයෙහිදී විදර්ශනාවෙහි පූර්වභාගය පිළිබඳ සතිපට්ඨානයම කියන ලදී.
නවවැන්නෙහි - **බෙලුව ගාමකෙ** = වේසාලිය අසල මෙම නම ඇති එක්තරා දොරටු ගමක් ඇත. එහි **යථාමිත්තං **යන ආදියෙහි **මිත්තා** = මිත්‍රයන්ම **සන්‍දිට්ඨා** = ඒ ඒ තන්හි එකතු වී දැකීමෙන් පමණක් මිතුරු බව පවත්වා ගන්නා දෘෂ්ට මිත්‍රයෝ. ඉතා බලවත් නොවන මිත්‍රයෝ. **සම්භත්තා** = මනා ආහාර දෙන ස්නේහවන්ත වූ බලවත් මිත්‍රයෝ යම් අයට යම් තැනෙක්හි මෙබඳු භික්ෂූහු වෙත් ද එබඳු වූ යුෂ්මත්හු ඒ ඒ තන්හි වස් එළඹෙන්නාහු යන අරුතයි. එහෙයින් මෙසේ කීහ. ඒ තෙරවරුන්ගේ පහසු විහරණය පිණිස ඒ අයහට බේලුව ගමෙහි සෙනසුන ප්‍රමාණවත් නො වේ. ආහාරද හිගය. මුළු වේසාලියෙහිම බොහෝ සෙනසුන් ඇත. ආහාරද සුලභය. එබැවින් මෙසේ කීය.
එසේ නම් කුමක් හෙයින් සුවසේ යවයි කියා නොයැවීද යත් - ඔවුන් හට අනුකම්පා වෙති. උන් වහන්සේට මෙසේ සිත් විය. “දසමසක කාලයක් සිට පිරිනිවන් පාන්නෙමි. ඉදින් මේ පිරිස දුරට යන්නාහු නම් පිරිනිවෙන කල්හි මා දැකීමට නොහැකි වෙති,” යනුවෙනි. ඉක්බිති ඒ පිරිසට මෙසේ සිතීමට ඉඩ ඇති විය හැක. කෙසේද යත් - ශාස්තෲන් වහන්සේ පිරිනිවෙන සේක්. යයි අපහට සිතුවිලි මාත්‍ර සලකුණක් හෝ නො දුන්හ. ඉදින් දන්නෙමු නම් මෙසේ දුරෙක නොවසන්නෙමුයි විපිළිසර වන්නෝය. වේසාලිය අවට වෙෙසන්නාහු වනාහී මාසයකට අටවරක් පැමිණ දහම් අසන්නාහ. බුදුන් වහන්සේගේ අවවාද ලබා ගන්නාහයි පිටත් නො කළහ.
**ඛරො** = කර්කශ **ආබාධො** = අසමාන වූ රෝගයක් **බාළ්හා** = බලවත් **මාරණාන්තිකා** = මරණය කෙළවර කොට ඇති මරණයේ සමීපයට පැමිණවීමෙහි සමත් **සතො සම්පජඤ්ඤය අධිවාසෙති** = සිහිය මනාව පිහිටුවා නුවණින් පිරිසිඳ ඉවසුවේය. **අවිහඤ්ඤමානො** = වේදනාවට අනුව පැවතීම වශයෙන් මතු මත්තෙහි පවතින පෙරලියක් නොකරමින් පීඩනයට පත් නො වෙමින් ද, දුකට පත් නොවෙමින් ද ඉවසුවේය. **අනාමනෙතත්‍වා** = නො දන්වා **අනපලොකෙත්‍වා** = අණ නොකොට, අවවාද අනුශාසනා නොදී යයි කියන ලද්දේ වෙයි. **විරියෙන** = (සෝවාන් ආදී) මාර්ගයකට පැමිණිමට පෙර කරන වීර්යයෙන් ද, ඵල සමාපත්ති සදහා කරන **වීර්යයෙන් ද** = **පටිපණමෙත්‍වා** = මැඩ පවත්වා **ජීවිත සංඛාරං** = මෙහිදී ජීවිතයට ජීවිත සංඛාරයයි. යමකින් ජීවිතය සංස්කරණය කරනු ලැබේ ද, සිඳෙන බිඳෙන දෙය ගලපා තබනු ලැබේ ද එය ඵල සමාපත්ති ධර්මය ද ජීවිත සංස්කාරය ද වේ. එය මෙහිදී අදහස් කෙරේ. **අධිට්ඨාය** = අධිෂ්ඨාන කොට, පවත්නා කල්හි ජීවිතය පවත්වා ගැනීමෙහි සමත් වූ ඵලසමාපත්තියට සමවැදුනේය යන මෙය මෙහි කෙටි අදහසයි.
කිම? භාග්‍යවතුන් වහන්සේ මින් පෙර ඵල සමාපත්තියට සම වැදුණාහු නොවෙත් ද? සමවැදුණහ. ඒ වනාහී ක්ෂණික සමාපත්තියකි. ක්ෂණික සමාපත්තිය ද සමාපත්තිය තුළදීම වේදනාව යටපත් කරයි. සමාපත්තියෙන් නැඟී සිටි විටම පොල්ලකින් ගැසීමෙන් හෝ කැට කැබිලිත්තකින් ගැසීමෙන් හෝ කැඩී විසුරුණු දිය සෙවෙල් ඇති ජලය මෙන් නැවත සිරුර පුරා වේදනාව පැතිරේ. රූප සප්තකය ද, අරූප සප්තකය ද නිරවුල් කොට පැහැදිලි කොට මහා විදර්ශනා වශයෙන් සමවැදුණ යම්බඳුවූ සමාපත්තියක් වේද, එය රූප සප්තකය ද, අරූප සප්තකයද නිරවූල් කොට, පැහැදිලි කොට මනාව යටපත් කරයි. කෙසේද යත් - යම්සේ පුරුෂයකු පොකුණකට බැස අත්වලින් ද පාවලින් ද මනාව ඉවත් කරන ලද දිය සෙවෙල් ඇත්තේ කලකදී දියට බසී ද, මේ අයුරින්ම එයින් නැගී සිටි තැනැත්තාට කලකදී වේදනාව උපදී. මෙසේ භාග්‍යවතුන් වහන්සේ එදින මහබෝමැඩෙහි ලබාගත් විදර්ශනාව පිහිටුවමින් මෙන් රූප සප්තකය ද අරූප සප්තකය ද නිරවුල් හා පැහැදිලි කොට තුදුස් අයුරකින් පවත්වා මහා විදර්ශනාවෙන් වේදනාව යටපත් කොට එය දසමසක් තුළ නො උපදීවායි (ඉටා) සමාපත්තියට සමවැදුණහ. සමවතින් යටපත් කළ වේදනාව දසමස තුළ ඇති නොවූයේය.
**ගිලානා වුට්ඨිතො** = ගිලන් වී නැවත (ඉන්) නැගී සිටියහ. **මධුරක ජාතො විය** = හටගත් බර බවක් ඇත්තේ, හටගත් තද බවක් ඇත්තේ, උලක තබන ලද්දාක් වැනි **න පක්‍ඛායන්ති** = නොයෙක් කරුණු නිසා ප්‍රකාශ නොකරත්. නොවැටහෙත් **ධම්මාපි මං නප්පටිභන්ති** = සතිපට්ඨාන ධර්මයන් මා හට ප්‍රකට නොවේයැයි දැක්වේ. තෙරුන් හට බුද්ධ ධර්මය මනාව ප්‍රගුණ වී ඇත. **නඋදාහරති** - අවසන් අවවාදය නො දෙන්නේ ය යන්න සඳහා කියයි.
**අනන්තරං අබාහිරං** = ධර්මය වශයෙන් හෝ පුද්ගල වශයෙන් හෝ යන දෙකම (සැලකිල්ලට භාජනය) නොකොට මෙ පමණ ධර්මයක් අනුන්හට දේශනා නොකරන්නෙමියි සිතන්නේ ධර්මය අභ්‍යන්තර වූවක් කරන්නේ නම් වෙයි. මෙපමණ (ධර්මය) ක් අන් අයට දෙසන්නෙමි යි සිතන තැනැත්තා ධර්මය බාහිරවූවක් කරන්නේ නම් වෙයි. බාහිර පුද්ගලයකුට දේශනා කරමියි. සිතන තැනැත්තා (දහම් අසන) පුද්ගලයා අභ්‍යන්තරගත වුවකු කරන්නේ නම් වෙයි. මේ තැනැත්තාට දේශනා නො කරමියි සිතන තැනැත්තා ඒ පුද්ගලයා (ධර්මයෙන්) බාහිර අයකු (බවට පත්) කරයි. මෙසේ නොකොට දේශනා කරන ලද්දේය යන අර්ථය වේ. **ආචරියමුට්ඨි** = යම් සේ බාහිර අය තුළ ගුරුමුෂ්ටිය නම් යමක් වේද, තරුණ කාලයෙහි කවරකුට හෝ නො කියන පසු කාලයෙහි මරණ මංචකයෙහි හොත්තාවූ අය ප්‍රියමනාප අතවැසියාට එය කියත්. මෙසේ තථාගතයන් වහන්සේට මහලු කල අවසානයෙහි කියන්නෙමියි මුෂ්ටී කර පරිහරණය කොට තබන ලද කිසිවක් නැතැයි දැක්වේ.
**අහං භික්‍ඛු සංඝං** = මම ම භික්ෂු සංඝයා පරිහරණය කරන්නෙමියි යනුවෙන් හෝ **මමුද්දෙසි කො** = මම ම අරමුණට ගත යුත්තා වෙමි යන අර්ථයෙන් (මම) උද්දෙසො අස්සා යන පද වලින් “මමුද්දෙසිකො” යි සැදේ. මා උදෙසාම, මා පිළිබඳව ම භික්ෂු සංඝයා බලාපොරොත්තු තබත්වා, මාගේ ඇවෑමෙන් පසු යමක් සිදු නොවේ නම් නොවේවා, සිදුවේනම් සිදු වේවා යන අර්ථයයි. **න එවං හොති** = බෝධි පර්යංකයෙහි දීම ඊර්ෂ්‍යාව මසුරු බව ආදිය පහ වූ බැවින් මෙසේ නොවේ. **සකිං** = ඒ කුමක්ද කවරෙක්ද? **ආසීතිකො** = අසුවස් ඇත්තේ පශ්චිම වයස පැමිණි බව දැක්වීම සඳහා කියන ලදී. **වෙළු මිස්ස කෙන** = බාහුබන්‍ධන චක්‍රබන්‍ධන ආදියෙන් (හෙවත් ගැලක බාහු චක්‍ර ආදිය උණපතුරු තබා බැඳීමෙන්) ප්‍රතිසංස්කරණය කිරිමෙන් (යන කරුණ පිණිස) වෙත්‍ථ මිස්සකෙන යි යෙදේ. **මඤ්ඤෙයාපෙති** = උණ පතුරු තබා වෙලු දිරාගිය ගැලක් යයි සිතිය යුතුය. අර්හත් ඵලය නමැති වෙළුමෙන් ඉරියවු සතර පවත්වා ගැනීමට හැකියාව තථාගතයන් වහන්සේට තිබේයයි දැක්වේ.
දැන් (මීළඟට) ඒ බව ප්‍රකාශ කරමින් **යස්මිං ආනන්‍ද සමයෙ** යන ආදිය කීහ. එහි **සබ්බනිමිත්තානං** = රූප නිමිති ආදීන්ගේ **එකච්චානං වෙදනානං** = ලෞකික වින්දනයන්ගේ **තස්මා තිහානන්‍දා** = යම් හෙයකින් මෙම ඵල සමාපත්ති විහරණයෙන් පහසුවක් වේ නම්. ඒ හේතුවෙන් ඔබ ද ඒ සඳහා මෙසේ වාසය කරන්න යයි දැක්වේ. **අත්තදීපා** = මහ සමුදුරට ගියවුන්හට දිවයිනක් මෙන් ද තමා හට ප්‍රදීපයක් මෙන් ද පිහිට කොට වාසය කරන්න. **අත්තසරණා** = තමාම පිහිට කොට ගන්න අනුන් පිහිට කොට නොගන්න “ධමම දීප, ධමම සරණ” යන පදයන්හි ද මේ පිළිවෙළ ම වේ. මෙහි ද “ධම්මො” යනු නවලොවුතුරු දහම යයි දත යුතුය. **තමතග්ගෙමෙතෙ** = (තම තග්ගෙයනු) තම අග්ගෙ (යන පද දෙකයි) මැද “ත” කාරය පද දෙකේ සන්ධිය වශයෙන් කියවේ. මොව්හු ශ්‍රේෂ්ඨතමයෝය යනුවෙන් මෙය කියන ලද්දේ වෙයි. ආනන්දයෙනි, මෙසේ සියලු අන්ධකාර ප්‍රවාහයන් සිඳ ඉතා උතුම් ශ්‍රේෂ්ඨ තැනෙක මාගේ භික්ෂූහු සිටින්නාහ. **යෙ කෙචි සික්ඛා කාමා** = සතර සතිපට්ඨානයෙහි යෙදෙන ඒ සියළුම භික්ෂූහු උතුම් තත්ත්වයෙක වෙසෙත් යයි අර්හත්වය මුදුන්පත් කිරීමෙන් දේශනාව කළහ.
දසවැන්නෙහි - **තෙනුපසඞ්කමී** = එම ආශ්‍රමයෙහි කමටහන්හි යෙදෙන භික්ෂූණීහු සිටිති. ඒ භික්ෂූණීන් උනන්දු කරවා කමටහන් කියන්නෙමි යි කියා එහි පැමිණියහ. **උළාරං පුබ්බෙනාපරං විසෙසං** = පූර්වයෙහි වූ විශේෂත්වයේ (හෙවත් ඥානයේ) සිට පසුව එනා උසස් විශේෂත්වය (ඥානය) වෙත. එහිදී මහා භූතයන් ග්‍රහණය කර (හෙවත් තමාගේ පාලනයට) ගැනීම පූර්ව විශේෂයයි. උපාදා රූපයන් ග්‍රහණය කර ගැනීම අතර විශේෂය නම් වේ. එසේම සියලු රූපයන් ග්‍රහණය කර ගැනීම පූර්ව විශේෂයයි. රූප රහිත දෙය (අරූප) ග්‍රහණය කර ගැනීම අපර විශේෂයයි. රූප හා අරූප ග්‍රහණය කර ගැනීම පූර්ව විශේෂයයි. ප්‍රත්‍යයන් ග්‍රහණය කර ගැනීම අතර විශේෂයයි. තිලකුණු වෙත යොමු වීම අතර විශේෂය නම් වේ. මෙසේ පූර්ව විශේෂයෙන් අපර විශේෂය වෙන් කොට දැන ගනියි යන අර්ථය වේ.
**කායාරම්මණො** = යම් බඳු වූ කයක් පිළිබඳව විමසා බලයි ද එය ම අරමුණු කොට කෙලෙස්වලින් දැවීම සිදු වේ. **බහිද්ධාවා චිත්තං වික්‍ඛිපති** = බාහිරව වෙනත් අරමුණෙක්හිදී සිතුවිලි වික්ෂිප්ත බවට පත් වේ. **කිස්මිචිදෙව පසාදනීයෙ නිමිත්තෙ චිත්තං පණිදහිතබ්බං** = මෙසේ කෙලෙස්වලින් දාහයට පත්වීමක් ද, මැලි බවක් ද, බාහිර හේතූන් නිසා වික්ෂිප්ත භාවයක් ද උපන්කල්හි කෙලෙස්වල ඇලීමෙන් නොහැසිරිය යුතුයි. පැහැදීම ඇති කරන, පැහැදීම ගෙන එන බුද්ධාදී කිසියම් එක්තරා අරමුණක කමටහන් සිත තබා ගත යුතුය. **චිත්තං සමාධියති** = අරමුණ මනාව ගනියි, එය මනාව තබා ගනියි. **පටිසංහරාමි** = පැහැදීම ඇති කරවන ස්ථානයෙන් (අරමුණින්) වෙනස් වෙමි. එම මුල් කමටහනට අභිමුඛවම එය කරමි (වඩමි) යන අරුතයි. **සො පටි සංහරති චෙච** = මුල් කමටහනට අභිමුඛව ද යවයි. **නච විතක්කෙති, නච විචාරෙති** = කෙළෙස් සිතුවිලිවලින් හා ඒ පිළිබඳ සලකා බැලීමෙන් (කිලේස විතක්ක විචාරයෙන්) තොර වෙමි. (අවිතක්කසවිචාරො) **අජ්ඣත්තං සතිමා සුඛමස්මි** = අරමුණු පිළිබඳ අධ්‍යාත්මයෙහි පැවති සිහියෙන් සිහි ඇත්තේ ද, සුවපත් වූයේ ද වෙමියි දැන ගනියි.
**එවං ඛො ආනන්‍ද, පණිධාය භාවනා හොති** ආනන්‍ද, මෙසේ භාවනාව නවතා තැබීමෙන් එහි අරමුණ පසුව) සිදුවේ. යම් සේ වනාහී මහත් උක්ගස් බරක් ඔසවා ගෙන (උක්ගස් මඩින) යන්ත්‍ර ශාලාවට ගෙන යන්නාවූ පුරුෂයකුට තමා වෙහෙසට පත්වන පත්වන කල්හි (උක්බර) බිම තබා උක් දණ්ඩක් සපා නැවත (උක්බර) ඔසවා ගෙන ගම යන්නට සිදු වෙයි ද, එසේම රහත් බවට පැමිණීම පිණිස කමටහන් ඉගෙනගත් මේ භික්ෂුවට ද කායික ප්‍රදාහයන් උපන් කල්හි ඒ කමටහන තබා, බුදු ගුණ ආදිය සිහි කිරීමෙන් සිත පහදවා, කළ යුතු දෙය කොට භාවනාව කරගෙන යාමට සිදු වේ. එහෙයින් පණිධාය භාවනා (හෙවත් භාවනාව තබා) යයි කියන ලදී. ඒ පුරුෂයා එම උක්ගස්බර යන්ත්‍ර ශාලාවට ගෙන ගොස් මිරිකා ලබන රස පානය අනුභව කිරීම මෙන් කමටහන මුදුන් පත් කොට ගෙන රහත් බවට පත්වූ මේ භික්ෂුව පල සමවත් සුව අනුභව කිරීම දත යුතුය.
**බහිද්ධා** = මුල් කමටහන අත්හැර ඉන් බැහැර අන් අරමුණෙක්හි **අප්පණිධාය** = (බැහැරක) නොතබා **අථපච්ඡා පුරෙ අසංඛිත්තං විමුත්තං අප්පණිහිතන්ති පජානාති** = මෙහිදී කමටහන් වශයෙන් හෝ, ශරීර වශයෙන් හෝ, දේශනා වශයෙන් හෝ අර්ථය දත යුතු වේ.
එහි කමටහන ගැන සැලකීමේදී වනාහී කමටහන් පිහිටීම “පුරෙ” නම් වේ. රහත් බව “පච්ඡා” නම් වේ. එහි යම් භික්ෂුවක් මුල් කමටහන ගෙන ක්ලේශ දාහයකට හෝ මැලි බවට හෝ බාහිර වික්ෂිප්ත භාවයකට හෝ මතුවීම සඳහා අවස්ථාවක් නොදෙමින්, මනාව භික්මුණ ගොනුන් යොදා ගැල මෙහෙයවන්නාක් මෙන් ද, සතරැස් සිදුරෙක මනාව සැකසූ සතරැස් ඝටිකාවක් බහාලන්නාක් මෙන් ද විදර්ශනා පිහිටුවා සිටගෙන නොසිටිමින්, වැතිර නොගෙන රහත් බවට පැමිණෙයි. හේ තෙමේ පෙර කියන ලද කමටහන්හි යෙදී සිටීමේ ද පසුව කියන ලද රහත් භාවයේද යන වශයෙන් පසුව හා පෙර, සකස් නොකළ ස්වභාවය ඇති (හෙවත් අසංඛත වූ) නිදහස් වූ (විමුත්ත වූ) ආශාවන් හි නොපිහිටි තත්ත්වයට පැමිණි බව (නිවනට) පැමිණි බව දන්නේ වෙයි.
සිරුරෙහි පා ඇඟිලිවල අග පුරුක් “පෙර” (හෙවත් පුරෙ) නම් වේ. හිස් කබලේ ඇටය පසු (හෙවත් පච්ඡා) නම් වේ. එහිදී යම් භික්ෂුවක් පා ඇඟිලිවල අග පුරුක්හි ඇට කෙරෙහි මනාව සලකා බලා, බෙදා දෙන අයකු විසින් යවකරල් මිටි වෙන් කරන්නාක් මෙන් වර්ණ, සලකුණු, පිහිටි දිසාව, තිබෙන ඉඩ ප්‍රමාණය (යන ආදිය) වෙන් කිරීම් වශයෙන් සිරුරේ ඇට පරීක්ෂා කරමින් ක්ලේශ ප්‍රදාහ ආදීන්ගේ අතරතුර උත්පත්තිය වළක්වා හිස් කබල් ඇටය දක්වා භාවනාව පමුණුවයි ද, හේ තෙමේ “පුරෙ” යයි නම් කෙරුණ පා ඇඟිලි පුරුක්වල ද, “පච්ඡා” යයි නම් කෙරුණ හිස් කබල් ඇටයේ ද යන වශයෙන් පසුව හා පෙර සකස් නොකළ ස්වභාවය ඇති (අසංඛත) නිදහස් වූ (විමුත්ත) ආශාවන්හි නො පිහිටි තත්ත්වයට පැමිණි බව (නිවනට පැමිණි බව) දන්නේ වෙයි.
දේශනාවෙහි ද දෙතිස් ආකාර දක්වන දේශනාවෙහි කෙස් “පුරෙ” නම් වේ. මොලය “පච්ඡා” නම් වේ. එහිදී යම් භික්ෂුවක් කෙස් පිළිබඳව මනාව සලකා බලා වර්ණ, සලකුණු, පිහිටි දිසාව, තිබෙන ඉඩ ප්‍රමාණය (යන ආදිය) වශයෙන් කෙස් වැනි දේ පරීක්ෂා කරමින් ක්ලේශ ප්‍රදාහ ආදීන්ගේ අතරතුර උත්පත්තිය වළක්වා මොළය දක්වා භාවනාව පමුණුවයි ද. හේ තෙමේ “පුරෙ” යයි නම් කෙරුණ කෙස්වල ද, “පච්ඡා” යයි නම් කෙරුණ මොළයේ ද යන වශයෙන් පසුව හා පෙර සකස් නොකළ ස්වභාවය ඇති, නිදහස් වූ, ආශාවන්හි නො පිහිටි තත්ත්වයට තමා පැමිණි බව (නිවනට පැමිණි බව) දන්නේ වෙයි.
**එවං ඛො ආනන්‍ද අප්පණිධාය භාවනා හොති** - ආනන්‍ද, මෙසේ නොහැර ම භාවනාව සිදුවෙයි. මේ භික්ෂුව අරභයා මෙසේ කිව යුතු වේ. යම් සේ උක් සකුරු බරක් ලැබී තමාගේ ගමට ගෙන යන්නාවූ ද අතර මගදී (බිම) නොතබාම (හෙවත් අත් නොහැරම) උකුළ මත තබා ගත් එම උක්සකුරු කැබලි ආදී කෑ යුතු දේ කරන්නාවූ ද පුරුෂයා තමාගේ ගමටම පැමිණේ ද, එසේම රහත් බවට පැමිණීම සඳහා ආරම්භ කළ භාවනාව ඇති භික්ෂුවගේ කාය පරිදාහ ආදියේ මතුවීම වළකා කමටහන් භාවනාව පවතී. එහෙයින් “ඉවත් නොකළ භාවනාව (හෙවත් අප්පණිධාය භාවනා) යයි කියන ලදී. උක් සකුරු බර තමාගේ ගමට ගෙන ගොස් ඒ පුරුෂයා නෑයන් සමග එය පරිභෝග කිරීම මෙන් කමටහන මුදුන්පත් කොට රහත් බවට පැමිණි මේ භික්ෂුවගේ පල සමවත් සුවය විඳීම ද දත යුතුය. මේ සූත්‍රයෙහිදී (මාර්ග ඥානයට පෙර පහළ වන) පූර්වභාග විදර්ශනාව කියන ලදී. සෙස්ස සියලු තන්හි පහසු වන්නේමය.
2. නාලන්ද වර්ගය
දෙවන වර්ගයේ දෙවැන්නෙහි - **නාළන්‍දායං** = මේ නම ඇති නගරයෙහි ඒ නගරයෙහි. ඒ නගරය ගොදුරු ගම කොට **පාවාරිකම්බවනෙ** = උතුරුසළු විකුණන සිටුහුගේ අඹවනයෙහි. එය ඔහුගේ උයන විය. හේ තෙමේ භාග්‍යවතුන් වහන්සේගේ දම් දෙසුම අසා පැහැදුණෝ ඒ උයනෙහි කුටි, ලෙන්, මණ්ඩප ආදියෙන් යුත් විහාරයක් කරවා භාග්‍යවතුන් වහන්සේට පවරා දුන්නේය. ජීවක අඹවනය මෙන් ඒ විහාරය පාවාරික අඹවනය යනුවෙන් ව්‍යවහාරයට පත් විය. ඒ පාවාරික අඹවනයෙහි වාසය කරයි යන අරුතයි.
**එවං පසන්නෙ** = මෙසේ පිරුණ ශ්‍රද්ධාව ඇත්තේ මෙසේ අදහමි යන අර්ථයයි. **භීයො භිඤ්ඤතරො** = බොහෝ දැනුම ඇත්තේ, වඩා දැනුම ඇත්තේ, නොහොත් උත්තරීතර නුවණ ඇත්තේ යන අර්ථයයි. **සම්බෝධියං** = සර්වඥතා ඥානයෙහි නොහොත් අර්හත් මාර්ග ඥානයෙහි. අර්හත් මාර්ගයෙන්ම බුදු ගුණ නිරවශේෂයෙන් ගනු ලැබුයේ වෙයි. දෙ අග සවුවෝ ද අර්හත් මාර්ගයෙන්ම ශ්‍රාවක පාරමිතාඥානය ලබා ගනිත්. පසේ බුදුවරු ප්‍රත්‍යෙක බුද්ධ ඥානය ද, (ලොව්තුරා) බුදුවරු සර්වඥතා ඥානයද, සියලු බුදු ගුණයන් ද ලබා ගනිත්. උන් වහන්සේලාට ඒ සියල්ල අර්හත් මාර්ගඥානය සම්බෝධි නම් වේ. එබැවින් භාග්‍යවතුන් වහන්සේ වඩා උත්තරීතර කෙනෙක් නැත. එම නිසා භාග්‍යවතුන් වහන්සේ මෙසේ වදාළහ. “සම්බෝධියෙහි දී අතිශය විශිෂ්ට ඥානයක් ලැබීය” යනුයි.
**උළාරා** = ශ්‍රේෂ්ඨ වූ, මේ උළාරයන ශබ්දය උසස් වූ කෑ යුතු දෙය කති යන ආදී තන්හි මිහිරි යන අර්ථයෙහි යෙදේ. වච්ඡායන තෙමේ භාග්‍යවත් ශ්‍රමණ ගෞතමයන් වහන්සේට උළාර වූ ප්‍රශංසාවෙන් ප්‍රශංසා කරයි යන ආදී තන්හි “උළාර” යන්න ශ්‍රේෂ්ඨය යන අර්ථයෙහි යෙදේ. ප්‍රමාණ කළ නොහැකි තරම් පැතුරුණ ආලෝකයක් යන ආදියෙහිදී පැතිරීම යන අර්ථයෙහි යෙදේ. එබැවින් උළාර යනුවෙන් ශ්‍රේෂ්ඨ යයි කියවේ. **ආසභී** = උත්තමයකුගේ වචන මෙන් වෙනස් නොවන. කම්පා නොවන **එකංසො ගහිතො** = පාරම්පරිකව අසන්නට ලැබුණ නිසා හෝ, ගුරු පරපුරින් ලැබුණ නිසා හෝ, මෙසේ වූයේ ල යනුවෙන් අසන්නට ලැබුණ නිසා හෝ, ග්‍රාන්‍ථාගතව ලැබුණ නිසා හෝ, පිළිවෙළ අනුව සිතා බැලීමෙන් හෝ, (තමා තුළ ඇති) දෘෂ්ටිය අනුව අවබෝධ කර ගැනීමෙන් හෝ, තර්කයේ හේතුවෙන් හෝ, න්‍යාය හේතුවෙන් හෝ නො කියා ප්‍රත්‍යක්ෂ ඥානයෙන් අවබෝධ කොට ගෙන මෙන් ඒකාන්ත වශයෙන් ගන්නා ලද්දේ තීරණය වූ. කියන ලද්දාවූ කථාවමය යන අර්ථයයි. **සීහනාදො** = ශ්‍රේෂ්ඨ නාදය කෙළි පිණිස නොවන්නා වූ ද, බියට පත් නොවන්නා වූ ද සිංහයකු විසින් මෙන් උතුම් නාදයක් කරන ලදී යන අර්ථයයි.
**කින්නු තෙ සාරිපුත්ත** = මේ දේශනාව කුමක් හෙයින් ආරම්භ කෙළේ ද? පිළිපැදීම් පහදා දීම සඳහාය. ඇතැම් එක් අයෙක් සිංහ නාදය පවත්වා තමාගේ ඒ සිංහ නාදයෙහි පිළිපැදීමට නොහැකි වේ. නොගැටීම නො ඉවසයි. ඇලෙන ලාටුවක වැටුණ වඳුරකු මෙන් වෙයි. යම් සේ ගින්නෙන් පිසිනු ලැබූ අපිරිසිදු ලෝහය දැවී අඟුරු වේද, එසේම දැවුණ අඟුරු මෙන් වෙයි. එක් අයෙක් සිංහ නාදය අනුව පිළිපැදීම පහදා දෙන්නේ එසේ කිරීමට හැකි වෙයි. නො ගැටීම ඉවසයි. ගිනි පිඹිනු ලබන පිරිසිදු රිදීමෙන් වඩ වඩාත් ශෝභමාන වෙයි. එවැනි වූ මේ තෙරුන් වහන්සේ පිළිපැදීමෙහි හැකියාව ඇත්තෙකැයි දැන ඒ කරුණ නිසා භාග්‍යවතුන් වහන්සේ ඒ තෙරුන් හට සිංහනාදයෙහි යෙදීමට ඉඩ දීම සඳහා මේ දේශනාව ආරම්භ කළහ.
එහි **සබ්බෙතෙ** = ඒ සියලු දෙනාම ඒ ස්ත්‍රීන් විසින් **එවංසීලා **= මාර්ග සීලයෙන්, ඵල සීලයෙන් ලෞකික ලෝකෝත්තර සීලයෙන් යන මෙසේ සිල් ඇති **එවං ධම්මා** = මෙහිදී සමාධි පාර්ශ්වීය ධර්මයෝ අදහස් කරන ලද්දාහ. මාර්ග සමාධිය, ඵල සමාධිය, ලෞකික ලෝකෝත්තර සමාධි යන මේ සමාධීන්ය යන අර්ථයයි. **එවං පඤ්ඤා **= මාර්ග ප්‍රඥාව ආදී වශයෙන් මෙසේ දැක්වෙන ප්‍රඥාව **එවං විහාරිනො** = මෙහිදී වනාහී පෙර දී සමාධි පාර්ශ්වීය ධර්මයන් කියන ලද බැවින් එම විහරණය පෙර කියන ලද්දක් ම වෙයි. කුමක් හෙයින් පෙර කියන දෙයම නැවත කියයි ද යත් තෙරණුවන් විසින් මෙය පෙර කියන ලද්දේමය. මෙය වනාහී නිරෝධ සමාපත්තිය පැහැදිලි කිරීම සඳහා කියන ලදී. එබැවින් භාග්‍යවත්හු නිරෝධ සමාපත්තියෙන් වාසය කරන්නෝ වූහයි යන මෙය මෙහි අර්ථය යයි දැක්විය යුතුයි.
**එවං විමුත්තා** = මෙහි දී යටපත් කිරීමෙන් ලබන මිදීම (වික්‍ඛම්භන විමුත්ති), තාවකාලික මිදීම (සමුච්ඡේද විමුත්ති), සන්සිඳීම් වශයෙන් ලබන මිදීම (පටිප්පස්සද්ධි විමුත්ති), සසරින් ගැලවීමෙන් ලබන මිදීම (නිස්සරණ විමුත්ති) යන පංචවිධ විමුක්තිය අදහස් වේ. එහිදී සමාපත්ති අට තමා විසින් යටපත් කරන ලද නීවරණ ආදියෙන් මිදුණ බැවින් යටපත් කිරීමෙන් ලබන මිදී ම (වික්‍ඛම්භන විමුත්ති) යන ගණයට වැටේ. අනිත්‍යයයි නුවණින් සලකා බැලෙන අනුපස්සනාවන් සත, ඒවා එකිනෙකට සාපේක්ෂකව පටහැණි වීම් වශයෙන් නිදහස් බැවින් තාවකාලික මිදීම (තදඞ්ග විමුත්ති) යන ගණයට වැටේ. ආර්ය මාර්ග සතර පටහැණිව පවත්නා කෙලෙස්වලින් මිදුණ බැවින් සිඳ දැමීමෙන් ලබන මිදීම (සමුච්ඡෙද විමුත්ති) යන ගණයට වැටේ. ශ්‍රමණ භාවයේ සෝවාන් ආදී ඵල සතර මාර්ගයන්ගේ බලයෙන් ක්ලේශයන්ගේ සන්සිඳීමේ ස්වභාවයෙහි උපන් බැවින් සන්සිඳීමෙන් ලබන මිදීම (පටිප්පස්සද්ධි විමුත්ති) යන ගණයට වැටේ. නිවන කෙළෙස්වලින් ඉවත්ව ඇති බැවින්, පහ වූ බැවින්, දුරස්තරව සිටින බැවින් “සසරින් ගැලවීමෙන් ලබන මිදීම” (නිස්සරණ විමුත්ති) යන ගණයට වැටේ. මෙසේ මෙම පංචවිධ විමුක්තීන්ගේ වශයෙන් මෙසේ මිදුනාහයි යනුවෙන් මෙහි අර්ථය දත යුත්තේය.
**කිම්පන තෙ සාරිපුත්ත යෙ තෙ භවිස්සන්ති** = අතීතයෙහි වූ දේ නිරුද්ධ විය. නොපවතින ස්වභාවයට පත් විය. පහන් දැල්ලක් මෙන් නිවී ගියේය. [need trans]
අනාගත බුදුවරුද ජාත නොවූහ. නො උපන්නෝය. අනුත්පන්නයහ. ඔබ කෙසේ නම් උන්වහන්සේලා ගැන දන්නෙහිද? උන්වහන්සේලා පිළිබඳ දැනීම පා සලකුණු නැති අහසෙහි පියවර සලකුණක් දැක්වීම මෙන් වෙයි. දැන් මා සමග එකම විහාරයෙහි වාසය කරන්නෙහිය, එක්ව පිඬු පිණිස හැසිරෙන්නෙහිය, දහම් දෙසන කල්හි දකුණු පස හිඳින්නෙහිය. කිම ඔබ විසින් මාගේ ගුණ තමාගේ තමාගේ සිතින් පිරිසිඳ දන්නා ලද්දේද? ඒවා අනුගමනය කරන්නේදැයි යනුවෙන් මෙසේ ප්‍රශ්න කළහ. ප්‍රශ්න කරනු ලැබූ කල්හි තෙරණුවෝ “ස්වාමීනි, එය එසේ නොවේ” හෙවත් **නොහෙතං භන්තෙ** යනුවෙන් එය ප්‍රතික්ෂේප කරති.
තෙරණුවන් හට ද දන්නා දෙයක් ඇත, නො දන්නා දෙයක් ඇත. කිම ඒ තෙරණුවෝ දන්නා දෙය ප්‍රතික්ෂේප කරත් ද, නැතහොත් නො දන්නා දෙය ප්‍රතික්ෂේප කරත් ද? දන්නා දෙයක් ප්‍රතික්ෂේප නො කරති. නො දන්නා දෙයම ප්‍රතික්ෂේප කරති. තෙරණුවෝ වනාහී පිළිපැදීම ඇරඹුණ කල්හිම මෙම පිළිපැදීම ශ්‍රාවක පාරමී ඥානයෙහි පවතින්නක් නොවේයයි අවබෝධ කළහ. හේ තෙමේ මේ පිළිපැදීම තමාගේ ශ්‍රාවක පාරමී ඥානයෙහි නොපවතී යයි ප්‍රතික්ෂේප නොකොට තමා නොදන්නා සර්වඥතාඥානය එය නැත ස්වාමීනි (නො හෙතං භන්තෙ) යි කියා ප්‍රතික්ෂේප කරයි. ඒ නිසා අතීත අනාගත වර්තමාන බුදුන් වහන්සේලාගේ ශීල සමාධි ප්‍රඥා යන විමුක්තිය ඇති කිරීමට සමත් වූ සර්වඥතා ඥානය මාහට නැතැයි යන මෙය ද භාග්‍යවතුන් වහන්සේ මා හට දන්වන සේක.
**එත්‍ථ** = අතීත ආදී වශයෙන් බෙදා දැක්වූ මේ බුදුන් වහන්සේලා කෙරෙහි **අථ කිඤ්චරහි** = එසේ නම් මෙවන් නුවණක් නැති කල්හි ඔබ විසින් කුමක් නිසා මෙය කියන ලද දැයි කියයි. **ධම්මන්‍වයො** = ප්‍රත්‍යක්ෂ ලෙස දැනගත් ඥානයේ පිළිපැදීම අනුගමනය කොට උපන් අනුමාන ඥානය. භාග්‍යවතුන් වහන්ස. පිළිවෙළ ග්‍රහණය කර ගැනීම යයි දන්නා ලද ශ්‍රාවක ඥානයෙහි පිහිටා සිටම මේ ආකාරයෙන් දැන ගනිමියි කියයි. තෙරණුවන්ගේ පිළිවෙළ ග්‍රහණය කර ගැණීම අප්‍රමාණ විය, සීමා රහිත වේද, එසේම පිළිවෙළ ග්‍රහණය කරගත් ධර්මසේනාපති (සැරියුත් මහ) තෙරුන්ගේ ද ඥානය සීමා රහිත වේ. ඒ නිසා ශාස්තෲන් වහන්සේ මෙසේ අනුත්තරය හ යි හේ තෙමේ දනියි. තෙරුන් වහන්සේගේ පිළිවෙළ ග්‍රහණය කර ගැනීමේ ස්වභාවය සර්වඥතා ඥානයේ ස්වභාවයමය.
මෙවිට එම පිළිවෙළ ග්‍රහණය කර ගැනීම පැහැදිලි කරනු පිණිස උපමාවක් දක්වන්නේ **සෙය්‍යථාපි භන්තෙ** (ස්වාමීනි, කෙසේද යත්) යන ආදිය කීය. එහිදී යම් හෙයකින් මධ්‍ය දේශයේ නගරයේ බාහිර ආධාරක සහිත ප්‍රාකාර ස්ථිර හෝ වේවා, නොහොත් දුර්වල හෝ වේවා, හැම අයුරින්ම සම හෝ රණසඞ්ක නොවේ. එහෙයින් එය නොසලකා **පච්චන්තිමං නගරං** = (ප්‍රත්‍යන්ත දේශයෙහි වූ නගරයය) යි කීය. **දළ්හුද්දාපං දළ්හ පාකාර තොරණං** = ස්ථිර වූ ප්‍රාකාරය සහ ස්ථිර වූ බාහිර බැම්ම. **එකද්වාරං** = (එක් දොරටුවක්) යි කුමක් නිසා කීයේද යත් බොහෝ දොරටු ඇති නගරයක පණ්ඩිත දොරටු පාලයෝ බොහෝ දෙනෙක් සිටිය යුතුය. එක දොරටුවක් පමණක් නම් එක් පණ්ඩිත දොරටු පාලයෙක් සෑහේ. ප්‍රඥාවෙන් තෙරුන් වහන්සේට සම වූ අන් අයෙක් නැත. එහෙයින් තමාගේ පාණ්ඩිත්‍යයට උපමා කරනු පිණිස එකම දොරටුපාලයකු දැක්වීම පිණිස “එකද්වාරං” යි කීය.
**පණ්ඩිතො** = පණ්ඩිත භාවයෙන් යුක්ත වූයේ **ව්‍යත්තො** = පාණ්ඩිත්‍යයෙන් යුක්ත වූ පිරිසුදු නුවණක් ඇති තැනැත්තා **මෙධාවී** = “පදවි ලැබීමට හේතු වූ ප්‍රඥාව” නමැති නුවණින් යුක්ත වූයේ. **අනුපරියාය පථ** = අනුපරියායන (හෙවත් වටේට පිහිටි) යන නම ඇති ප්‍රාකාර මාර්ගය. **පාකාර සන්‍ධිං** = ගඩොල් දෙකක් ඉවත් වූ තැන **පාකාර විවරං** = ප්‍රාකාරයේ කැඩුණ තැනක්. **චෙතසො උපක්කිලෙසෙ** = පංච නීවරණයෝ සිත අපිරිසිදු කරති, කිලිටි කරති, තැවීම (පීඩාවට පත් කිරීම) සිදු කරති. වෙහෙසවති, එහෙයින් “චෛතසා උපක්කිලෙසා” (සිතේ කිලිටි වීම් යයි කියත්. **පඤ්ඤාය දුබ්බලී කරණා** = උපදින නීවරණ නූපන් ප්‍රඥාවට ඉපදීමට (ඉඩ) නො වේ. ඒ නිසා පඤ්ඤාය දුබ්බලී කරණ (හෙවත් ප්‍රඥාවගේ දුර්වල කිරීම) යයි කියත්. සුපතිට්ඨිත චිත්තා = සතර සතිපට්ඨානයන්හි පිහිටුවන ලද සිත් (බවට පත්) වී. **සත්ත බොජ්ඣඞ්ගෙ යථා භූතං** = යථා ස්වභාවයෙන්ම දියුණු කොට **අනුත්තරං සම්මා සම්බොධිං** = අර්හත් සර්වඥතාඥානය අවබෝධ කළහයි දැක්වේ.
තව ද මෙහි “සතිපට්ඨාන” යනු විදර්ශනාවයි. බොජ්ඣඞ්ග නම් මාර්ගයයි. **අනුත්තරං සම්මාසම්බොධි** නම් අර්හත්වයයි. සතිපට්ඨානය හෝ විදර්ශනාව බෝධ්‍යංගයන් හා මිශ්‍ර වූයේ වෙයි. සම්මා සම්බොධි යනු අර්හත්භාවයම වන්නේ ය. දීඝ භාණක මහා සීව තෙරණුවෝ මෙසේ කීහ. සතිපට්ඨානයෙහි විදර්ශනාව ගෙන බොජ්ඣඞ්ගයෙහි මාර්ගය ද, සර්වඥතාඥානය ද ග්‍රහණය කළ කල්හි ප්‍රශ්නය සොඳුරු වන්නේ ය. මෙසේ ගන්නා ලද්දේ නම් නොවේ. මෙසේ තෙරණුවෝ සර්වඥ බුදුවරයන් වහන්සේලාගේ නීවරණ ප්‍රහාණය කිරීමෙහිදී සතිපට්ඨාන භාවනාවෙහි ද, සම්බුද්ධත්වයෙහි ද මැද බිඳුණ රන් රිදී මෙන් විවිධ ස්වභාවයක් ඇතැයි දක්වයි.
මෙතැන් සිට උපමාවන් සංසන්දනය කළ යුතුය. ආයුෂ්මත් ශාරිපුත්‍රයන් වහන්සේ ප්‍රත්‍යන්ත නගරය දැක්විය, ප්‍රාකාරය දැක්වීය, හාත්පස මාර්ගය දැක්වීය, පණ්ඩිත දොරටු පාලයා දැක්වීය. නගරයට පිවිසෙන මාර්ගයෙහි උත්තම ප්‍රාණීන් දැක්වීය. දොරටු පාලයාට ඒ ප්‍රාණීන්ගේ ප්‍රකට භාවය දැක්වීය. එහිදී කුමක් නම් කවර දෙයක් හා සමාන වේද යත් - නිවන නගරයට සම විය, සීලය ප්‍රාකාරයට සමවිය. ලජ්ජාව හාත්පස මාර්ගයට සම විය. ආර්ය මාර්ගය දොරටුවට සම විය. දම් සෙනෙවි සැරියුත් හිමියෝ පණ්ඩිත දොරටු පාලයාට සමවූහ. අතීත අනාගත වර්තමාන බුදුවරු නගරයට පිවිසෙන හා නගරයෙන් නික්මෙන උසස් ප්‍රාණීන් මෙන් වූහ. දොරටු පාලයාට ඒ ප්‍රාණීන්ගේ ප්‍රකට භාවය සිදුවූවාක් මෙන් ආයුෂ්මත් සැරියුත් තෙරණුවන් හට සීල සමථ ආදියෙන් අතීතානාගත වර්තමාන බුදුන් වහන්සේලාගේ ප්‍රකට භාවය දැනී ගියේය. මෙපමණකින් ම තෙරුන් වහන්සේ විසින් භාග්‍යවතුන් වහන්සේට “මම මෙසේ ශ්‍රාවක පාරමී ඥානයෙහි සිට ධර්මයට අනුගතවූ පිළිවෙළ ග්‍රහණය කර ගැනීමෙන් දත යුතු දේ දැන ගතිමි”යි තමාගේ සිංහ නාදයේ යෙදීමේ පිළිවෙළ පවසන ලද්දේය.
**තස්මා **= ස්වාමීනි, යම් හෙයකින් අතීත අනාගත වර්තමාන අර්හත් සම්මා සම්බුදුන් වහන්සේලා කෙරෙහි පරසිත් දන්නා නුවණ මාහට නැත්තේ ද, එසේ වුවද ධර්ම විනිශ්චය දන්නා ලැබේ යයි (මා පිළිබඳව) කියන්නෙහිය. එහෙයිනි. **අභික්‍ඛණං භාසෙය්‍යාසි** = නැවත නැවත කියන්න. පෙරවරුවෙහිදී මට කියන ලද්දේ යයි පස්වරුවෙහිදී ආභ්‍යන්තරික කරුණු ආදිය පිළිබඳ ව නො කියා නො සිටින්න. අද මට දේසනා කරන ලද්දේයයි යනුවෙන් හෝ පසු දින ආදියෙහි දී (නැවත) දේසනා නොකර නොසිටින්නය යන අර්ථයයි. **සා පහීයිස්සති** = ඥාන ශක්තියෙන් යුක්තව සැරියුත් තෙරණුවන් වැනි ශ්‍රාවකයෙක් පවා බුදුන් වහන්සේලාගේ සිත තුළ ඇති තත්ත්වයන් දැන ගැනීමට නො හැකිවන්නේ ය. තථාගතයන් වහන්සේලා මෙසේ මිනිය නොහැක්කාහායි සිතන්නවුන් තුළ තථාගතයන් කෙරෙහි යම්බඳු සැකයක් හෝ විමතියක් හෝ පහළ වේ නම් එය සංසිඳෙන්නේ ය.
තෙවැන්නෙහි - **මගධෙසු** = මෙම නම ඇති ජනපදයෙහි. **නාළක ගාමකො** = රජගහට නුදුරෙහි තම පවුලට අයත් වූ මේ නම ඇති ගමෙහි. **චුන්‍දො සමණුද්දෙසො** = මේ ස්ථවිර තෙමේ දම් සෙනෙවි සැරියුත් මහ තෙරුන්ගේ කණිටු සොයුරාය. භික්ෂූහු ඔහුට උපසපන් වීමට පෙර කාලයෙහි “චුන්‍දසමණුදෙස” (හෙවත් චුන්ද සාමණේර) යයි නිතර ව්‍යවහාරයට පුරුදු වී සිට ස්ථවිර භාවයට පත් වූ කාලයෙහි ද පෙර සේම ව්‍යවහාර කළහ. ඒ නිසා **“චුන්‍දො සමණු ද්දෙසො**” යයි කියන ලදී. **උපට්ඨකො හොති** = මුව දොවන පැන්, දැහැටි කූරු ආදිය දීමෙන් ද, ආරාමය ඇමදීමෙන් ද, පිට සේදීම් පිරිමැදීම් ආදිය කිරීමෙන් ද, පා සිවුරු ගැනීමෙන් ද උවටැන් කරන්නේ වෙයි. **පරිනිබ්බායී**. අනුපධි ශේෂ නිර්වාණ ධාතුවෙන් (හෙවත් කිසිවක් ඉතිරි නො කොට, පිරිනිවියේය. කවර කලෙක දී ද යත් භාග්‍යවතුන් වහන්සේගේ පරිනිර්වාණ වර්ෂයේදීමය.
මෙය එහි අනු පිළිවෙළ කථාවයි. භාග්‍යවතුන් වහන්සේ වනාහී වැස නිමවන ලද වස් ඇත්තාහු බේළුව නම් ගමින් නික්ම සැවැත් නුවරට යන්නෙමියි පැමිණි මගින් ම ආපසු හැරී යන්නාහු අනුපිළිවෙළින් සැවැත් නුවරට පැමිණ දෙව්රමට පිවිසියහ. දම් සෙනෙවි සැරියුත් තෙරණුවෝ භාග්‍යවතුන් වහන්සේට වතාවක් දක්වා දහවල් වසන තැනට පැමිණියහ. උන්වහන්සේ, එහි අතවැසියන් වත් දක්වා ඉවත්ව ගිය කල්හි දිවාස්ථානය හැමද සම්කඩ අතුරා පා සෝදා පර්යංකයක්ව හිඳ පල සම වතට පිවිසියහ. ඉක්බිති පිළිවෙළින් එම සමවතින් නැඟීසිටි තෙරුන් වහන්සේට “ප්‍රථමයෙන් පිරිනිවෙන්නෝ බුදුවරුද නැතහොත් අග්‍ර ශ්‍රාවකයෝ ද” යන මෙම සිතුවිල්ල උපන්නේ ය. එවිට, පළමුව අග්‍රශ්‍රාවකයන් (පිරිනිවෙන) බව දැන තමාගේ ආයු සංස්කාරය බැලූහ. “මාගේ ආයු සංස්කාරය දින සතක් පමණක්ම පවතින්නේ යයි” දැන. කොහිදී පිරිනිවෙන්නෙම්දැයි සිතූහ.
ඉන් පසු රාහුල තෙරණුවෝ තව්තිසාවෙහිදී ද, අඤ්ඤා කොණඩඤ්ඤ තෙරණුවෝ ඡද්දන්ත නම් විල අසලදීද පිරිනිවියහ, මම කොහිදී පිරිනිවෙන්නෙම්දැයි නැවත නැවත සිතනුවෝ මෑණියන් පිළිබඳව සංවේග ඉපදවූහ.
මාගේ මෑණියෝ රහතුන් පස් නමකටම මව වූ නමුදු බුද්ධ, ධම්ම හා සංඝයා කෙරෙහි පැහැදීම් රහිත ය, ඇයට (මඟ පල සඳහා) හේතු සම්පත් ඇත් ද නැත්දැයි බලා සෝවාන් මාර්ගයට හේතු සම්පත් ඇතැයි දැක කවරකුගේ දේශනාවෙන් ධර්මාවබෝධය වන්නේදැයි බලනුවෝ මාගේම දම් දෙසුමෙන් වන්නේය. අන් අයකුගේ දේශනාවකින් නොවේය යනුවෙන් දැක ඉදින් මම උත්සාහවත් නොවන්නෙම් නම් සැරියුත් තෙරණුවෝ වෙනත් ජනයාට ද අවශ්‍ය වෙති. උන්වහන්සේ සමචිත්ත සූත්‍රාන්ත දේශනාව පැවැත්වූ දිනයෙහි කෝටි සිය දහසක් දේවතාවෝ රහත් බවට පැමිණියහ, (සෝවාන් ආදී) මාර්ග තුන අවබෝධ කරගත් දේවතාවන්ගේ ගණනක් නැත. අන් තැන්හිදී ද ධර්මාවබෝධය ලැබූ බොහෝ දෙනා වෙති. තෙරුන් වහන්සේ කෙරෙහි සිත පහදවා පවුල් අසූ දහසක්ම ස්වර්ගයෙහි උපන්හ. (එබඳ) උන් වහන්සේ දැන් තම මවගේ මිසදිටු දැක්ම පමණක් වුව ඉවත් කිරීමට නො හැකි වූහයි (බොහෝ දෙනා) කියන්නාහ.
එහෙයින් මෑණියන් මිථ්‍යා දර්ශනයෙන් මුදවා උපන් කුටියෙහි දීම පිරිනිවෙන්නෙමියි සනිටුහන් කොට අදම භාග්‍යවතුන් වහන්සේ අනු දක්වා ගෙන නික්මෙන්නෙමියි (සිතා) චුන්ද තෙරුන් ඇමතූහ. ඇවැත් චුන්දයෙනි. අපගේ පන්සියයක් වන භික්ෂු පිරිසට “ඇවැත්නි. පා සිවුරු ගන්න, දම් සෙනෙවි (සැරියුත් තෙමේ නාළක නම් ගමට යනු කැමැත්තේ යයි” සංඥාවක් දෙන්නයයි කීහ. චුන්ද ස්ථවිර තෙමේ එසේ කළේය.
භික්ෂූහු සෙනසුන සකසා තබා පා සිවුරු ගෙන සැරියුත් තෙරුන් වහන්සේ ගේ සමීපයට ගියහ. තෙරණුවෝ සෙනසුන සකසා තබා දහවල් වසන තැන හැම ද දිවාස්ථාන දොරටුවෙහි සිට දිවාස්ථානය බලා දැන් මේ අවසාන දර්ශනයයි, නැවත පැමිණීමක් නැතැයි භික්ෂූන් පන්සියය පිරිවරණ ලදුයේ භාග්‍යවතුන් වහන්සේ වෙත පැමිණ වැඳ මෙසේ කීහ. :- ස්වාමීනි, භාග්‍යවතුන් වහන්ස මාහට අනුදන්නා සේක්වා. සුගතයන් වහන්ස අනු දන්නා සේක්වා. මගේ පරිනිර්වාණ කාලය එළඹියේය, මාගේ ආයු සංස්කාරය අත්හැර දමන ලද්දේය. යම් හෙයකින්. පිරිනිවෙන්නේ යයි කියනු ලැබූ කල්හි බුදුවරුන් මරණය වර්ණනා කරත් යයි ද, පිරිනිවන් නොපාන්නේ යයි කියනු ලැබූ කල්හි උන්වහන්සේලා පැවැත්මෙහි ගුණ කියත් යයි ද මිථ්‍යා දෘෂ්ටිකයෝ දොස් පවරත්. ඒ නිසා බුදුහු ඒ දෙකම නොකියත්. එබැවින් භාග්‍යවතුන් වහන්සේ ශාරිපුත්‍රය, කොතැන්හිදී පිරිනිවෙන්නෙහි දැයි අසා ස්වාමීනි. මගධයෙහි නාළක නම් ගමෙහි මා උපන් ස්ථානය ඇත. මම එහිදී පිරිනිවන් පාන්නෙමියි කී කල්හි, ශාරිපුත්‍රයෙනි. ඔබ ඒ කාර්යය සඳහා කල් දනුව. දැන් මතු වනාහී ඔබගේ කණිටු සොහොයුරන් හට ඔබ වැනි භික්ෂුවකගේ දර්ශනය දුර්ලභ වන්නේය. ඔවුන් හට දහම් දෙසන්නැයි කීය.
තෙරණුවෝ ශාස්තෲන් වහන්සේ මාගේ සෘද්ධි ප්‍රාතිහාර්ය පෙරටු කොට ඇති ධර්ම දේශනාව ඇසීමට බලාපොරොත්තු වන්නාහයි දැන භාග්‍යවතුන් වහන්සේ වැඳ තල් ගසක පමණ අහසට නැඟී පහළට බැස දසබලධාරීන් වහන්සේගේ පා වැඳ, මේ පිළිවෙළින් තල් රුක් සතක් පමණවූ ඉහළට බොහෝ වූ සිය ගණන් ප්‍රාතිහාර්යයන් දක්වමින් ධර්ම දේශනාව ආරම්භ කළහ. පෙනෙන්නාවූ කයින් යුතුව ද දේශනා කරති. ඉහළම සිට හෝ පහළම සිට දේශනා කරති. ශරීරයෙන් අඩක් පෙනෙන සේ සිට ද දේශනා කරති. නොපෙනෙන ශරීරයෙන් යුතුවද දේශනා කරති. වරෙක සඳුගේ රූපාකාරය දක්වති. වරෙක සූර්යයාගේ රූපාකාරය දක්වති. වරෙක පර්වතයෙක ආකාරයද, වරෙක සමුද්‍රයේ ආකාරයද දක්වති. වරෙක සක්විති රජකු සේ වෙති. වරෙක වෛශ්‍රවණ මහරජු සේද. වරෙක සක් දෙව් රජුසේ ද, වරෙකද මහා බ්‍රහ්ම භාර්යයන් දක්වමින් ධර්ම දේශනා කළහ. මුළු නුවරම රැස් විය. එවිට තෙරණුවෝ අහසින් බැස දසබලධාරීන් වහන්සේගේ පා වැඳ සිටියහ.
ඉක්බිති එම තෙරණුවන් හට ශාස්තෲන් වහන්සේ මෙසේ කීහ. ශාරිපුත්‍රයෙනි. මේ කිනම් ධර්ම කොට්ඨාශයක් ද? ස්වාමීනි. සීහ නිකීළිත නම් වේ. එය ශාරිපුත්‍රයෙනි, සීහ නිකීළිතය. එසේය ශාරිපුත්‍රය, සීහනිකීලිත නම් වෙයි.
තෙරණුවෝ ලතු පැහැති අත් විහිදුවා ශාස්තෲන් වහන්සේගේ රන්වන් ඉදිබු පිටක හැඩය ඇති පාදයෙහි වළලු කර අල්වා ගෙන “ස්වාමීනි, මා විසින් මේ පා වැඳීම සඳහා කල්ප අසංඛෙය්‍ය සිය දහසකට අධික කාලයක් පාරමිතා පුරන ලදී. මාගේ ඒ අපේක්ෂාව මුදුන් පත් විය. දැන් මෙතැන් පටන් ප්‍රතිසන්ධි වශයෙන් එක් තැනෙක නැවත එකට එකතු වීමක් නැත්තේය. මේ විශ්වාසය බිඳී ගියේය. බොහෝ වූ සිය දහස් ගණන් බුදුවරුන් පිවිසියාවූ, ජරා රහිත වූ, මරණ රහිත වූ, ආරක්‍ෂිත වූ, සුවදායී වූ, සිසිල් වූ, නිර්භය වූ නිවන් පුරයට යන්නෙමි. ඉදින් මාගේ කායික වූ හෝ වාචසික වූ හෝ යම් කිසිවක් රුචි නො කරන්නාහු නම් භාග්‍යවතුන් වහන්සේ එයට සමාව දෙන සේක්වා. මට යාම සඳහා කාලය එළඹසිටී” යයි සැල කළහ. ශාරිපුත්‍රය, ඔබට සමාව දෙමි. ඔබ කෙරෙහි කායිකව හෝ වාචසිකව මට රුචි නො වන කිසිවක් නැත්තේම ය, ශාරිපුත්‍රයෙනි, එබඳු වූ ඔබට දැන් කාලය පැමිණ තිබේ. එය සිහි කරන්නැයි වදාළහ.
මෙසේ භාග්‍යවතුන් වහන්සේ විසින් අනුදන් විමට ආයුෂ්මත් ශාරිපුත්‍රයන් වහන්සේ බුදු පා වැඳ නැගී සිටි විටම, මහමෙර, සක්වළ ගල, හිමවත ආදී පර්වතයන් උසුලා ගෙන සිටින්නෙම් නමුදු අද දින මේ ගුණ රාශිය උසුලා ගෙන සිටීමට නොහැක්කේ වෙමියි කියන්නාක් සේ එක්වරම රාව නංවමින් මහා පෘථිවිය ජලස්කන්‍ධ සීමාව තෙක් කම්පා වී ගියේය. අහසෙහි දිව බෙර ගුගුළේය. මහ මේ කුළු නැගී පොකුරු වැසි පතිත විය.
ශාස්තෲන් වහන්සේ දම්සෙනෙවි තෙරණුවන් හට පසුගමන් යමියි ධර්මාසනයෙන් නැඟී ගඳ කිළිය අභියසට ගොස් මිණි පලකය මත වැඩ සිටියහ.
තෙරුන් වහන්සේ තුන්වරක් පැදකුණු කොට සිවු තැනෙක්හි හෙම වැඳ භාග්‍යවතුන් වහන්ස, මෙයින් කල්ප අසංඛෙය්‍ය සිය දහසකට පෙර අනෝමදස්සි සර්වඥ පාද මූලයෙහි වැතිරී ඔබ වහන්සේගේ දැක ගැන්ම පැතුවෙමි. මාගේ ඒ පැතුම ඉටු විය. ඔබ වහන්සේ දක්නා ලද්දෙහිය. එදා ඔබ වහන්සේගේ පළමු දැක්මයි. දැන් මේ අවසන් දැක්මයි. නැවත ඔබ වහන්සේ දැක්මක් නැත්තේ යයි කියා බබලන දසැඟිලි එකතු කොට ඇඳිලි බැඳ අභිමුඛව බලමින්ම පෙනෙන තෙක් දුර පසු පසට ගොස් වැඳ පිටත් වූහ. නැවතත් එය දරා ගැනීමට නො හැක්කේ මහ පොළව ජලතට සීමාව තෙක් කම්පිත විය.
භාග්‍යවතුන් වහන්සේ තමන් පිරිවරා සිටි භික්ෂූන් හට “මහණෙනි. ඔබගේ දෙටු සොහොයුරාණන් හට පසුගමන් යන්නැයි” කීහ. ඒ කෙණෙහි සිවු පිරිසම සම්මා සම්බුදුන් වහන්සේ දෙවුරමෙහි තනි කොට හැර පියා ඉතිරි නොවීම නික්මුණහ.
සැවැත් නුවර වාසීහු ද සැරියුත් තෙරුන් වහන්සේ සම්මා සම්බුදු රජාණන් වහන්සේගෙන් අවසර ගෙන පිරිනිවෙනු රිසියෙන් නික්මුණහයිද, උන් වහන්සේ දැක ගන්නෙමුයයිද කියමින් නගරයෙහි දොරටු ඉඩ නැති කරමින් පිට වී ගඳමල් ආදිය ගත් අත් ඇතිව හිස කෙස් විසුරුවා ගෙන දැන් ඉතින් අපි මහ පැණැතියාණෝ කොතැන සිටිත් ද, දම් සෙනෙවියාණන් වහන්සේ කොතැන සිටිත් දැයි අසමින් කවරකුගේ සමීපයට යන්නෙමුද? කවරකු වෙත ශාස්තෲන් වහන්සේ තබා තෙරණුවෝ ගිය සේක් ද? යන ආදී වශයෙන් වැළපෙමින් හඬමින් තෙරුන් වහන්සේ අනුව ගියහ.
තෙරුන් වහන්සේ (තමන්) මහා ප්‍රඥාවන්ත භාවයෙහි පිහිටි බැවින් මේ මඟ හැමටම නො ඉක්ම විය හැක්කකැයි මහජනයාට අවවාද දී, ඇවැත්නි, ඔබ ද නවතින්න, දසබල ධාරීන් වහන්සේ කෙරෙහි ප්‍රමාද භාවයකට නො පැමිණෙන්නැයි භික්ෂු සංඝයා ද නවත්වා තමාගේ පිරිස සමග පිටත් ව ගියහ. පෙර දී ආර්යයන් වහන්සේ ආපසු එන ගමන් ගියහයි ද, දැන් මේ ගමන නැවත ආපසු පැමිණීම සඳහා නොවේ යයි ද කියා වැළපෙමින් ඒ මනුෂ්‍යයෝ තෙරණුවන් අනුව ගියාහුය. ඇවැත්නි. ඔබ ද අප්‍රමාදී වන්න. සංස්කාරයෝ නම් මෙසේ වන්නාහයි කියා ඒ පිරිස නැවැත්වූහ.
ඉක්බිති ආයුෂ්මත් ශාරිපුත්‍රයන් වහන්සේ සියලු තැන්හි ම එක් රැය බැගින් නැවතීමෙන් අතරමඟ සත් දිනක් මිනිසුන්ට සංග්‍රහ කරමින් සවස් වේලෙහි නාළක නම් ගමට පැමිණ ගම්දොර නුග රුක්මුල නැවතුණහ. එහිදී උපරේවත නම් වූ සැරියුත් තෙරුන්ගේ බෑණනු කෙනෙක් පිට ගමට යනුයේ තෙරණුවන් දැක සමීපයට එළඹ වැඳ සිටියේය. නිවසේ ඔබගේ මිත්තණියෝ වෙසෙත් දැයි තෙරණුවෝ ඔහුගෙන් ඇසූහ. එසේය ස්වාමීනියි කීය. යන්න අප මෙහි පැමිණි බව දන්වන්න යි කීහ. පැමිණියේ කුමක් නිසාදැයි ඇසූකල්හි අද එක දිනයකට ඇතුළු ගමෙහි වාසය සිදු වෙයි. උපන් කුටිය පිළියෙල කරන්න. පන්සියයක් භික්ෂූන් හට විසීමට තැනක් උවමනා බව ද සලකන්න යි කීහ.
හෙතෙම ගොස් මිත්තණියනි, මගේ මාමා පැමිණියේ යයි කීය. දැනට කොහි වෙසෙද්දැයි ඇසීය. ගම් දොරටු වෙහි යයි කීය. තනිව ද නොහොත් අන් කිසිවකුත් සිටිති දැයි ඇසීය. පන්සියයක් භික්ෂූහු වෙතියි කීය. කුමක් නිසා පැමිණියේදැයි ඇසීය. හෙතෙමේ ඒ පුවත දැන්වීය. බැමිණිය මෙපමණ පිරිසකට කුමක් නිසා වාසස්ථාන පිළියෙළ කරවන්නේද? තරුණ කල පැවිදි වී මහලු කල ගිහිවනු කැමැත්තේ වතැයි සිතන්නී උපන් කුටිය පිළියෙළ කරවා පන්සියයක් දෙනාට නවාතැන් කරවා දඬු පහන් (පන්දම්) දල්වා තෙරුන්හට (පණිවූඩ) යැවුවාය.
තෙරණුවෝ භික්ෂූන් සමග ප්‍රාසාදයට නැඟී උපන් කුටියට පිවිස හිඳ ගත්හ. හිඳගෙනම ඔබගේ නවාතැනට යන්න යයි භික්ෂූන් පිටත් කළහ. ඒ පිරිස ගිය විටම තෙරුන් වහන්සේගේ දරුණු ආබාධය හටගත්තේය. ලෝහිත පක්‍ඛන්‍දිකා රෝගය (ලේ අතීසාරය) මාරාන්තික වේදනා ඇති කරයි. එක් බඳුනක් ගෙන එයි. එක් බඳුනක් පිට කරයි. බැමිණිය මගේ පුතාගේ තත්ත්වය මාගේ සිතට නොගැලපේ යයි කියා තමාගේ කුටියේ දොරටුව අසලම සිටියාය.
සිවුවරම් මහ රජහු දම්සෙනෙවි තෙරණුවන් කොහි වෙසෙත් දැයි බලන්නාහු නාළකනම් ගමෙහි උපන් කුටියෙහි පිරිනිවන් සයනයෙහි වැතුරුණහයි දැන අවසාන දර්ශනය සඳහා යන්නෙමු යයි පැමිණ වැඳ සිටියහ. ඔබ කවරහුදැයි ඇසූහ. ස්වාමීනි සිවු මහරජහු යයි කීහ. කුමක් නිසා පැමිණියහුද? ගිලාන උපස්ථායකයෝ වන්නෙමු යයි කීහ. (එසේ) වේවා. (එහෙත්) ගිලානෝපස්ථායකයෙක් සිටී. ඔබ යන්නයි පිටත් කළේය. ඒ පිරිස ගිය පසු ඒ පිළිවෙළින් ම සක්දෙව් රජ පැමිණියේය. ඔහු ගිය පසු මහා බ්‍රහ්මයෝ ද පැමිණියහ. තෙරණුවෝ ඒ පිරිස් ද පෙරසේම ආපසු යැවූහ.
බැමිණිය දෙව්වරුන්ගේ පැමිණීම ද පිට වී යාම ද දැක මේ කවරහු නම් මාගේ පුත්‍රයාට වැඳ වැඳ යන්නෝ දැයි සිතා තෙරුන්ගේ කුටියෙහි දොරටුව අසලට ගොස් දරුව චුන්ද පුවත් කෙසේදැයි විචාළාය. හෙතෙමේ ඒ පුවත කියා ස්වාමීනි මහා උපාසිකාව පැමිණියා යැයි සැරියුත් තෙරුන් හට කීය. තෙරණුවෝ කුමක් හෙයින් නොකල්හි පැමිණියහුදැයි ඇසූහ. ඕ තොමෝ දරුව. ඔබ දකිනු පිණිස යයි කියා දරුව පළමු කොට කවුරු පැමිණියහුදැයි ඇසීය. උපාසිකාවනි, සතරවරම් රජහු යයි කීහ. දරුව, ඔබ සිවු මහ රජුනටත් වඩා උසස් දැයි විචාළාය. උපාසිකාවනි, මොහු ආරාමයෙක කම්කරුවන් මෙන් අපගේ ශාස්තෲන් ගේ පිළිසිඳ ගැනීමෙහි පටන් කඩුගත් අත් ඇත්තෝම උන්වහන්සේ ආරක්ෂා කළහයි කීහ. දරුව, ඔවුන් ගිය පසු පැමිණියේ කවරෙක් දැයි ඇසීය. සක්දෙව් රජහුය දරුව ඔබ දෙව් රජහුට ද වඩා උසස් ද? උපාසිකාවනි, මේ (ශක්‍ර තෙමේ බඩු ඔසවා ගෙන යන සාමණේර කෙනකු මෙන් අපගේ ශාස්තෲන් වහන්සේ තව්තිසාවෙන් බසින කල්හි පා සිවුරු ගෙන බැස්සේයයි කීහ. දරුව ඔහු ගිය පසු බබලමින් පැමිණියෝ කවරහු දැයි විචාළ උපාසිකාවනි, ඔබගේ භාග්‍යවත්වූ ද, ශාස්තෲවූ ද මහා බ්‍රහ්මයා නම් මේ තෙමේය. දරුව ඔබ මාගේ භාග්‍යවත් වූ මහා බ්‍රහ්මයාට ද වඩා උතුම් දැයි ඇසුවාය. එසේය උපාසිකාවනි, අපගේ ශාස්තෲන් උපන් දිනයෙහි මහා බ්‍රහ්මයෝ සිවුදෙන මහා පුරුෂයාණන් රන් දැලකින් පිළිගත්හයි කීහ.
ඉක්බිති මාගේ පුත්‍රයාට මෙවන් ආනුභාවයක් වේ නම් මගේ පුත්‍රයාගේ ශාස්තෲවූ භාග්‍යවතුන් වහන්සේගේ ආනුභාවය කෙබඳු නම් වන්නේ දැයි සිතන්නාවූ බැමිණියට වහාම පස් වණක් ප්‍රීතිය ඉපදී එය මුලු සිරුර පුරා පැතිරී ගියේය. තෙරුන්වහන්සේ මාගේ මෑණියන් හට ප්‍රීති සොම්නස් උපන්නේ යයි ද, දැන් ධර්ම දේශනාව සඳහා මේ කාලය සුදුසු යයිද සිතා මහ උවැසියනි, කුමක් සිතන්නෙහිදැයි ඇසූහ. ඕ තොමෝ දරුව, මාගේ පුතුගේ ගුණ මෙබඳුනම් ඔහුගේ ශාස්තෲවරයාගේ ගුණ කෙබඳුවන්නේ දැයි යන මෙය සිතුවෙමියි කීවාය.
තෙරුන් වහන්සේ “මහා උපාසිකාවනි. ශාස්තෲන් වහන්සේ උපන් කෙනෙහි ද, මහබිනික්මනෙහිදී ද, සම්බුද්ධත්වයට පැමිණීමෙහිදීද, දම්සක් පැවතුම්හිදී ද දස දහසක් ලෝකධාතුව කම්පා විය. සීලයෙන්. සමාධියෙන්, ප්‍රඥාවෙන්, විමුක්තියෙන්, විමුක්තිඥාන දර්ශනයෙන් යන මේ කරුණුවලින් උන් වහන්සේට සම වූවෙක් නම් නැත්තේ යයි කියා ඉතිපි සෝ භගවා යනු විස්තර කොට, බුදුගුණ අඩංගු වූ ධර්ම දේශනාවක් කළහ.
බැමිණිය ප්‍රිය වූ පුත්‍රයාගේ ධර්ම දේශනාවසානයෙහි සෝවාන් ඵලයෙහි පිහිටා පුතාට මෙසේ කීවාය. “දරුව, උපතිස්ස, කුමක් නිසා මෙසේ කෙළෙහිද? මෙබඳුවූ අමෘතයක් මෙපමණ කලක් තුළ කුමක් නිසා මට ලබා නොදුන්නෙහිද?
තෙරුන්වහන්සේ මාගේ මෑණියන් වන රූපසාරි බැමිණියට මා පෝෂණය කිරීම සඳහා වූ මිළ මෙ පමණකින් සෑහේ යයි සිතා “යන්න මහ උවැසියනි” යයි බැමිණිය යවා චුන්ද, වේලාව කුමක් දැයි” ඇසූහ. “ස්වාමීනි, උදෑසනෙහි මුල් අවස්ථාව යයි කීය. “භික්ෂු සංඝයා රැස් කරවන්නැයි” කීහ. “ස්වාමීනි භික්ෂු සංඝයා රැස්වූහයි” කීය. “චුන්ද මා ඔසවා හිඳුවන්නැයි” කීහ. ඔසවා හිඳවීය.
තෙරුන්වහන්සේ භික්ෂූන් ඇමතූහ. ඇවැත්නි, මා සමඟ සිවු සාළිස් වසක් හැසිරෙන්නාවූ ඔබට මාගේ කායික වූ හෝ මානසිකවූ යමක් රුචි නොවේ නම් එයට සමාවන්නැයි කීහ. ස්වාමීනි, මෙපමණ කලක් සෙවනැල්ලක් මෙන් ඔබ වහන්සේ අත්නොහැර හැසිරෙන අපට රුචි නොවන දෙයක් නම් නැත්තේමය. ඔබවහන්සේ වනාහී අපට සමා වුව මැනවයි භික්ෂූහු කීහ. ඉක්බිති තෙරුන් ශාස්තෲන් වහන්සේ මෙන් අනුලෝම ප්‍රතිලෝම වශයෙන් නව අනුපූර්ව සමාපත්තීන් හට සමවැදී නැවත ප්‍රථම ධ්‍යානය ආදි කොට සතරවන ධ්‍යානය දක්වා සමවැදුනහ. එයින් නැඟී අනතුරුව මහ පොළව දැඩි සේ නාද කරවමින් නිරුපධිශේෂ නිර්වාණ ධාතුවෙන් පිරිනිවන් පෑ සේක.
උපාසිකා තොමෝ කුමක් නම්වීද? මගේ පුතා කිසිවක් කථා නොකරන්නේ යයි සිතා නැගී සිට පාදය මතු පිට පිරිමදින්නී පිරිනිවි බව දැන මහ හඬ දෙමින් පා අසල වැටී පුතා අපි මින් පෙර ඔබේ ගුණ නොදැන සිටියෙමු. දැන් වනාහී ඔබ මුල් කොට බොහෝ වූ සිය ගණන්, දහස් ගණන්, සිය දහස් ගණන් භික්ෂූන් මේ නිවසෙහි හිඳුවා අහර වැළඳ වීමට නො ලදිමු, සිවුරු හැඳවීමට නොලදිමු, විහාර සිය ගණන්, දහස් ගණන් කරවීමට නොලදිමු ආදී වශයෙන් අරුණ නැගෙන තුරු වැළපුනාය. අරුණ නැඟි කල්හිම රන්කරුවන් කැඳවා රන් ගබඩාව විවර කරවා රන් කළ මහ තරාදියෙන් කිරා කූටාගාර පන්සියයක් ද, පහන් මල් කණු පන්සියයක් ද තනවන්නැයි කියා යැවූවාය.
සක්දෙව් රජ තෙමේ ද විස්කම් දෙව්පුතු අමතා දරුව, දම් සෙනෙවියාණන් වහන්සේ පිරිනිවියහ. කූටාගාර පන්සියයක් ද, පහන් මල් කණු පන්සියයක් ද මවන්නැයි කීය. මෙසේ මහා උපාසිකාව විසින් කරවන ලද්දාවූ ද. විස්කම් දෙව්පුතු විසින් නිර්මිත කරන ලද්දාවූ ද (කූටාගාර සහ පහන් මල් කණු) සැරසිලි දෙදහසක් විය. නැවත (දැව) අරටුමය මහා මණ්ඩපයක් කරවා මණ්ඩපය මැද මහා කූටාගාරය තබා සෙසු කුටාගාර පිරිවර ලෙස තබා පුණ්‍ය කර්මය (සාධු ක්‍රීඩාව) ඇරඹූහ. දෙවියන් අතරෙහි මිනිස්සු ද, මිනිසුන් අතරෙහි දෙවියෝ ද වූහ.
තෙරුන් වහන්සේගේ “රේවතී” නම් වූ එක් උපස්ථායිකාවක් මම තෙරුන් වහන්සේට පූජා කරන්නෙමියි රන්මල්වලින් කළගෙඩි තුනක් කරවීය. තෙරුන් වහන්සේට පූජා කරන්නෙමියි සක්දෙව් රජ තෙමේ කෝටි දෙක හමාරක් වූ නාටිකාංගනාවන් විසින් පිරිවරන ලදුයේ (පොළවට) බැස්සේය. සදෙව් බස්නේ යයි (කියා) මහ ජනයා ආපසු පසු පසට යොමු වූහ. එහිදී (පෙර කී) ඒ උපාසිකාව ද පසු පසට යන්නී බර වැඩි බැවින් පැත්තකට ඉවත් වීමට නො හැකි වූවා මිනිසුන් අතර වැටුණාය. මනුෂ්‍යයෝ ඒ බව නොදකිමින් ඇය මැඩ ගෙන ම ගියහ. ඕ තොමෝ එහිම කලුරිය කොට තවුතිසාවෙහි රන් විමනෙක්හි උපන්නාය. උපන් කෙණෙහිම ඇයට රන් කඳක් වැනි තුන් ගවු ප්‍රමාණ වූ ආත්ම භාවයක් ඇති විය. ගැල් සැටක් පිරෙන තරම් අලංකාරයන්ගෙන් සැරසුණාය. අප්සරාවෝ දහසක් පිරිවරවූහ. ඉන් පසු මුලු සිරුරම පෙනෙන දිව්‍යමය වූ කැඩපතකුත් ඇයගේ ඉදිරියෙහි තැබවූහ.
ඕ තොමෝ තමාගේ ශ්‍රී සම්පත්තිය දැක නම් සම්පත උදාරාය, මා විසින් කුමන නම් කර්මයක් කරන ලද්දේ දැයි සිතන්නී මා විසින් සැරියුත් තෙරුන් වහන්සේ පිරිනිවන් පෑ ස්ථානයේදී රන් මල් කුඹු තුනකින් පුජා කරන ලදී. මහ ජනයා මා පාගා ගෙන ගියහ. ඒ මම එහිදී කලුරිය කොට මෙහි ඉපදුනෙමි. තෙරුන් වහන්සේ නිසා දැන් ලැබී ඇති පුණ්‍ය ඵලය මිනිසුන් හට කියන්නෙමි යි විමානය සමඟම (පොළවට) බැස්සාය.
මහජනයා දුරින්ම එන ඇය දැක හිරු දෙකක් උදා වීදැයි බලන්නාහු විමානය පැමිණෙන කල්හි කූටාගාර සලකුණ පෙනෙයි, මෙය සුර්යයෙක් නොවේ, මෙය එක්තරා විමානයකැයි කීහ. ඒ විමානය ද එවිට ම පැමිණ තෙරුන් වහන්සේගේ දර සෑය මතුයේ අහසෙහි නැවතුණේය. දෙව්දුව විමානය අහසෙහිම තබා පොළවට බැස්සාය. මහජනයා උත්තමාවියනි, ඔබතුමිය කවරක්හු දැයි විමසූහ. දෙව් දූ තොමෝ ඔබ මා නො දන්නාහුද? රේවතී නම් වූ මම රන් මල් කුඹු තුනකින් තෙරුන් වහන්සේට පූජා කොට මිනිසුන් විසින් පාගනු ලැබ කලුරිය කොට තව්තිසාවෙහි උපනිමි මාගේ ශ්‍රී සම්පත්තිය බලන්න. ඔබ ද දැන් දන් දෙන්න. පින් කරන්න. යනුවෙන් කුසල් කිරීමෙහි වර්ණනාව කියා තෙරුන් වහන්සේගේ චිතකය පැදකුණු කොට වැඳ තමාගේ දේවස්ථානයටම ගියාය.
මහජනයා ද සත්දිනක් සාධු ක්‍රීඩා පුණ්‍ය කර්මය කොට චිතකය සකල සුගන්ධයෙන්ද යුක්ත කොට සැකසූහ. චිතකය රත්නයන් නවානුවකින් යුක්ත විය. තෙරුන් වහන්සේගේ සිරුර චිතකයට නංවා සැවැන්නමුල් මිටිවලින් ගිනි දැල්වූහ. ආදාහනයෙහිදී මුළු රැයේම ධර්ම ශ්‍රවණය පැවතුණේය. අනුරුද්ධ තෙරණුවෝ සියලු සුවඳින් යුත් ජලයෙන් තෙරුන්ගේ චිතකය නිවූහ. චුන්ද තෙරණුවෝ ධාතුන් පෙරහන් කඩෙහි බහා දැන් මා මෙහි ම සිටීමට නො හැක්කේයහ. මාගේ දෙටු සොයුරු දම් සෙනෙවි සැරියුත් තෙරුන් වහන්සේගේ පිරිනිවි බව සම්මා සම්බුද්ධයන් වහන්සේට දන්වන්නෙමි යි ධාතු බහාගත් පෙරහන්කඩය ද. තෙරණුවන්ගේ පා සිවුරු ද ගෙන සැවැත් නුවර ගියහ. එක් තැනෙක දෙරැයක් නො නැවතී හැම තැන් හිම එක් රැය බැගින් නැවතීමෙන් පසු සැවැත් නුවරට පැමිණියහ. මේ අදහස් දැක්වීමට **අථඛො චුන්‍දො සමණුද්දෙසො** යන ආදිය කියන ලදී.
එහි - **යෙනායස්මා ආනන්‍දො** = තමාගේ උපාධ්‍යාය වූ ධර්ම භාණ්ඩාගාරික වූ ආයුෂ්මත් ආනන්ද ස්ථවිරයන් යම් තැනෙක්හිද එහි පැමිණියේය. කුමක් නම් නිසා මේ තෙමේ ඍජුවම ශාස්තෲන් වහන්සේ වෙත නොගොස් තෙරුන් ගේ සමීපයට ගියේද යත් - ශාස්තෲන් කෙරෙහි ද තෙරුන් කෙරෙහි ද ගෞරවයෙන් දෙවුරම් මහ වෙහෙරහි පොකුණේ නගා ගොඩට පැමිණ මනාව හැඳ පොරවා ගත් ඔහුට මෙසේ කල්පනා විය - බුදුන් වහන්සේලා නම් මහගලකින් තැනු කුඩයක් මෙන් ගාම්භීරයහ. ගිනි පර්වත සිංහව්‍යාඝ්‍ර මත් ඇතුන් ආදීන් මෙන් ළංවිය නො හැක්කාහ. මා විසින් ඍජුවම ශාස්තෲන් වහන්සේගේ සමීපයට ගොස් කථා කිරීමට නොහැක්කේය. කවරකුගේ සමීපයට යා යුත්තේ දැයි යනුවෙන් සිතීය. ඉක්බිති මෙසේ සිහි විය. මාගේ උපාධ්‍යාය වූ ධර්ම භාණ්ඩාගාරිකයන් වහන්සේ දෙටු සොයුරු තෙරුන් වහන්සේගේ උතුම් සහායකයෙකි. උන්වහන්සේ සමීපයට ගොස් එතුමන් රැගෙන ශාස්තෲන් සමීපයට පැමිණෙන්නෙමි ය. ශාස්තෲන් කෙරෙහි ද, තෙරණුවන් කෙරෙහි ද ගෞරවයෙන් පැමිණියේය
**ඉදමස්ස පත්තචීවරං **= මෙය උන්වහන්සේගේ පරිභෝග කළ පාත්‍රයයි. මෙය ධාතූන් තබාගත් පෙරහන් කඩයි. මෙසේ එකක් එකක් පාසා කීවේය. පාළියෙහි (නොහොත් පෙළෙහි) වනාහී මෙය උන්වහන්සේගේ පා සිවුරුය යන මෙපමණක්ම කියන ලදී. **කථා පාභතං** = කථාවෙහි මූලයයි. මුල යනු පඬුර (හෙවත් මුදළ) යයි කියනු ලැබේ. එබැවින් මෙසේ ද කීහ.
එය හෙල ගීයෙන් මෙසේ සිටී :-
කුඩා ගිනිපුළිඟුවට පිඹීමෙන් එය මහ ගින්නක් කර ගන්නාක් මෙන් විචක්ෂණ ඥානවන්තයා සුළු මුදලකින් වුවද දියුණුවට පත් වන්නේය.
**භගවන්තං දස්සනාය** = භාග්‍යවතුන් වහන්සේ දකිනු පිණිස. කිම මොහු විසින් භාග්‍යවතුන් වහන්සේ පෙර නොදක්නා ලද්දාහු ද යත් - නො දක්නා ලද්දාහු නොවෙති. මේ ආයුෂ්මත් තෙමේ දිවා කාලයෙහි නව වාරයක් ද රාත්‍රි කාලයෙහි නව වාරයක් ද වශයෙන් එක්දිනක් තුළ අටළොස් වරක් උවටැන් පිණිසම යයි දිනකට සිය වරක් හෝ දහස් වරක් හෝ යනු කැමැත්තේ වුව ද නිකරුණේ නො යන්නේ ය. ප්‍රශ්න ඇසීම සඳහා එක් වරක් ලබා ගෙන ම යයි. හේ තෙමේ එදින එම කථා පුවත රැගෙන යනු කැමැත්තේ මෙසේ කීය. මේ උන් වහන්සේගේ පා සිවුරුය යනුවෙනි. (ආනන්ද) ස්ථවිර තෙමේද මේ උන්වහන්සේගේ පා සිවුරුය. මේ ධාතු සහිත පෙරහනය යනුවෙන් වෙන් වශයෙන් දක්වා සැලකර සිටියේය.
ශාස්තෲන් වහන්සේ අත්ල විහිදුවා ධාතු පෙරහන ගෙන අත්ල මත තබා භික්ෂූන් ඇමතූහ. මහණෙනි, යම් ඒ භික්ෂු නමක් පෙර දිනයෙක්හි බොහෝ වූ සිය ගණන් ප්‍රාතිහාර්යයන් සිදුකොට පිරිනිවීමට අනුමැතිය ලබාගත්තේ ද, දැන් ඔහුගේ සක්ගෙඩි පැහැයට සම වූ (හෙවත් සුදු පැහැති වූ) ධාතූන් පමණක් ම පෙනෙයි. මහණෙනි, මේ භික්ෂුව කල්ප අසංඛෙය්‍ය සිය දහසකට අධික කාලයක් පුරන ලද පාරමිතා ඇත්තේය. මේ භික්ෂුව මා විසින් පවත්වන ලද දම්සක් දෙසුම එසේ ම පැවැත්වීය. තමාගේ ජීවිතය සසුනට දෙවන තැන ලා සැලකුවේය, ශ්‍රමණයන් රාශියක් පිරිවරාගෙන වාසය කළේය, මා හැර දස දහසක් සක්වල ප්‍රඥාවෙන් අසමාන විය, මහා ප්‍රඥාවන්තයෙක් විය. පැතුරුණ ප්‍රඥාව ඇත්තේ විය, ප්‍රීති විය හැකි ප්‍රඥාව ඇත්තේ විය, වේගවත් ප්‍රඥාව ඇත්තේ විය, තීක්ෂණ ප්‍රඥාව ඇත්තේ විය. විනිවිද දකින ප්‍රඥාව ඇත්තේ විය, සුලු දෙයින් සතුටු වන්නේ විය, මේ භික්ෂුව අතිශය විවේක ඇත්තේ. පාපයට චෝදනා කරන්නේ, පාපයට ගර්හා කරන්නේ විය. මේ භික්ෂුව ආත්ම පන්සියයක් තුළ ලබන ලද මහා සම්පත්තීන් හැර දමා පැවිදි වූයේය, මාගේ සසුනෙහි මහ පොළව සමාන ඉවසීම ඇත්තේ විය. සිඳුණ අං ඇති වෘෂභයකු වැනි (පරහිංසාවෙන් තොර අයෙක්) විය. සැඩොල් පුතකු වැනි නිරහංකාර සිත් ඇත්තෙක් විය. මහණෙනි, මහා ප්‍රඥාවන්ත විය හැකි ප්‍රඥාව ඇති, වේගවත් ප්‍රඥාව ඇති, තීක්ෂණ ප්‍රඥාව ඇති, විනිවිද දකින ප්‍රඥාව ඇති. සුලු දෙයින් සතුටු වන. අතිශයින් විවේකීව සිටි, ගෘහවාසීන් හා නො ඇලුණ, ඇරඹූ වීර්ය ඇති, පාපයට චෝදනා කරන, මේ භික්ෂුවගේ ධාතූන් බලන්න මහණෙනි. පාපයට ගැරහුවාවූ භික්ෂුවගේ මේ ධාතුන් බලන්න යයි කීහ.
සිංහල පද්‍යයෙන් :
පාලි ගාථාවගේ අරුත් අනු පිළිවෙළින් :
1. යම් ඒ උත්තමයෙක් මනරම් කම්සුව අත්හැර ජාතීන් පන්සියයකදීම පැවිදිවූයේද, රාගයෙන් තොර වූ, ඉන්‍ද්‍රියයන් දමනය කළාවූ, පිරිනිවියාවූ, ඒ ශාරිපුත්‍රයන් වහන්සේට වන්දනා කරන්න.
2. ඒ ශාරිපුත්‍රයන් වහන්සේ ඉවසීමේ බලයෙන් මහපොළව හා සමවූහ, කෝප නොවුනාහ, සිතට වසඟ වී නො පැවතුණහ. අනුකම්පා සහගතවූහ, කාරුණික වූහ, නිවීගියහ. (එවන් ගුණ ඇති) පිරිනිවියාවූ ශාරිපුත්‍රයන් වහන්සේට වන්දනා කරන්න.
3. නගරයට පැමිණි සැඩොල් පුතකු යම්සේ හිස අත්තබා නිරහංකාරව හැසිරේද මේ ශාරිපුත්‍රයන් වහන්සේ ද එසේම හැසුරුණහ. (එබඳු වූ) පිරිනිවියාවූ ශාරිපුත්‍රයන් වහන්සේට වන්දනා කරන්න.
4. යම් සේ බිඳුණ අං ඇති වෘෂභයකු නගරයෙහි අනුන් හට හිංසා නො කරමින් හැසිරේ ද, මේ ශාරිපුත්‍ර ස්ථවිර තෙමේත් එසේ හැසුරුණේය. පිරිනිවියාවූ (ඒ) ශාරිපුත්‍රයන් වහන්සේට වන්දනා කරන්න.
මෙසේ භාග්‍යවතුන් වහන්සේ ගාථා පන්සියයකින් තෙරණුවන්ගේ වර්ණනාව වදාළහ යම් යම් ආකාරයෙන් භාග්‍යවතුන් වහන්සේ තෙරණුවන්ගේ වර්ණනාව වදාළ සේක් ද. ඒ ඒ අයුරින් අනඳ තෙරුන්හට එය දරා ගෙන සිටීමට නොහැකි වූයේය. බළල් මුවට හසු වූ කුකුළකු මෙන් වෙවූලන්නේ විය. එහෙයින් **අපි මෙ භන්තෙ මධුරකජාතො විය කායො** යනුවෙන් කීය. සියල්ල විස්තර කළ යුතු වන්නේය.
එහි **මධුරක ජාතො** යන මේ ආදීන්ගේ අර්ථය කියන ලද්දේමය. මෙහි **ධම්මා** යනුවෙන් උපදෙස් දීම, ප්‍රශ්න කිරීම යන කරුණු අදහස් කරන ලදී. ඔහුට වනාහී උපදෙස් දීම, ප්‍රශ්න කිරීම යන කරුණු නොගත් කල්හි ගැනීමට ද, ගන්නා ලද කල්හි සජ්ඣායනා කිරීමට ද සිත නොපවතී. ඉක්බිති ශාස්තෲන් වහන්සේ පස් පෑ දිස්නා නෙත් විවර කොට තෙරුන් දෙස බලනුයේ ඔහු අස්වසන්නෙමි යි (සිත) අස් වසනුවෝ **කිංනු තො ආනන්‍ද සාරිපුත්තො **යන ආදිය වදාළහ.
එහි **සීලක්‍ඛන්‍ධං** = ලෞකික ලෝකෝත්තර සීලය සමාධි ප්‍රඥා ආදියෙහි ද මේ පිළිවෙළම වේ. විමුක්තිය නම් ලෝකෝත්තරම වේ. විමුක්ති ඥාන දර්ශනය හා ප්‍රත්‍යවේක්ෂණ ඥානය ලෞකික වේ. **ඔවාදකො** = අවවාද දෙන තැනැත්තා අරමුණු කොටගත් ගත් වස්තූන්හි නන් අයුරින් අවවාද දෙන සුලු වූයේ. **විඤ්ඤාපකො** = ධර්ම කථාවන් කරන කල්හි අර්ථය ද කාරණය ද දැනුම් දීම කරන තැනැත්තා **සන්‍දස්සකො **= ස්කන්ධ ධාතු ආයතන වශයෙන් ඒ ඒ ධර්මයන් දක්වන තැනැත්තා. සමාදප කො = මේ මේ දෙය ගනුවයි මෙසේ ගැණීම කරවන තැනැත්තා **සමුත්තෙජකො** = බලවත් උත්සාහයක් දරන තැනැත්තා **සම්‍යහංසකො** = ලැබී ඇති ගුණයන්ගෙන් සතුටට පත් කරවන්නා, බැබලීමට පත් කරවන්නා
**අකීලාසු ධම්ම දෙසනාය** = ධර්ම දේශනය ආරම්භ කොට මාගේ හිස හෝ පපුව හෝ කුස හෝ පිට හෝ රිදෙන්නේ යයි යන පසුබට වන කරුණුවලින් තොරවූයේ ධෛර්යවන්ත හා විශාරද වූයේ සිංහයකුගේ වේගයෙන් ඉදිරිපත් වෙයි. **අනුග්ගාහකො සබ්‍රහ්මචාරීනං **= යන මේ පදයන්ගේ අර්ථය ඛන්‍ධක වග්ගයෙහි විස්තර කරන ලදී. **ධම්මොජං ධම්මභොගං** = මෙහි පද දෙකෙන් ම භෝගයම කියන ලදී. **ධම්මානුග්ගහං** = ධර්මයෙන් අනුග්‍රහ කිරීමයි.
ශාස්තෲන් වහන්සේ මේ භික්ෂුව බෙහෙවින් වෙහෙසට පත් වන්නේ යයි (සිතා) නැවත ඔහු අස්වන්නේ **නනු තං ආනන්‍ද මයා** යන ආදිය දෙසූහ.
එහි **පියෙහි මනාපෙහි** = මවුපිය සොයුරු සොයුරි ආදීන්ගෙන් **නානාභාවො = මරණයෙන් විනාභාවො = **ඉපදීමෙන්, භවයෙන් **අඤ්ඤථාභාවො තං කතෙත්‍ථ ආනන්‍ද ලබ්භා යන්තං** = කවර වූ හෝ යම් ආකාරයකින් සියලුම ප්‍රියවූ, මන වඩන්නාවු දෙයෙහි අභාවය, ඒවායින් වෙන් වීම, වෙනස් වීම, ඒ හෙයින් දස පාරමී සපුරා හෝ, සම්බුද්ධත්වයට පැමිණ හෝ දම්සක් පවත්වා හෝ, යමා මහ පෙළහර දක්වා හෝ, දෙව්ලොව සිට පොළවට බැසීම සිදු කොට හෝ **යන්තං ජාතං භූතං සඞ්ඛතං පලොක ධම්මං තං** = තථාගතයන් වහන්සේගේ ශරීරය වුව ද, **මා පලුජ්ජති නෙතං ඨානං විජ්ජති** = හඬන්නහු විසින් හෝ වැළපෙන්නහු විසින් හෝ ඒ කරුණු ලැබීමට නො හැක්කේ ය. **සො පලුජ්ජෙය්‍ය** එය (හෙවත් හෙතෙම) බිඳෙන්නේය.
**එවමෙව ඛො** = මෙහි භික්ෂු සංඝයා යොදුන් සියයක් උස් වූ මහ දඹරුක වැනිය. සැරියුත් තෙරණුවෝ එහි දකුණු දෙසට විහිදුණ යොදුන් පනසක් වූ මහ කඳ වැනිය. ඒ මහ කඳ බිඳුණ පසු එතැන් පටන් අනු පිළිවෙළින් වැඩී මල් පල ආදියෙන් ඒ තැන පිරවීමට සමත් වෙනත් කඳක් ද නොමැති වීම සේ තෙරුන් වහන්සේ පිරිනිවියහ. සොළසක් වූ ප්‍රඥාවන් මුදුන් පත් කර ගත්, දකුණු පස අසුනෙහි හිඳ ගැනීමට සමත්, සැරියුත් තෙරණුවන්හට සමාන වූ අන්‍ය වූ භික්ෂූන් වහන්සේ කෙනෙකු නැතිවීම එකී (දකුණු දිසාවෙන් එම රුක නටුවාක් මෙන් භික්ෂු සංඝයාද නටුවාහුම යයි දත යුත්තේය. **තස්මා **= යම් හෙයකින්, හේතුවකින් හටගත්තාවූ විනාශ වන ස්වභාවය ඇත්තාවූ ඒ සියල්ල වැනසුණේ නොවේයයි කියා (ආපසු) ලබා ගැනීමට නොහැක්කේද, එහෙයිනි.
සිවු වැන්නෙහි - **අචිර පරිනිබ්බුතෙසු සාරිපුත්ත - මොග්ගල්ලානෙසු** = දෙ අග සවුවන් පිරිනිවී දිගුකල් යාමට පෙර ඒ දෙදෙනා වහන්සේගෙන් දම් සෙනෙවි සැරියුත් තෙරණුවෝ ඉල්මස පුන් පොහෝ දින පිරිනිවියහ. මහ මුගලන් තෙරණුවෝ එයින් අඩ මසක් ඉක්මවා අව පසළොස්වක් පොහෝ දින පිරිනිවියහ. ශාස්තෲන් වහන්සේ දෙඅගසවුවන් පිරිනිවි කල්හි මහ බික් සඟන පිරිවරණ ලදුයේ මහාමණ්ඩල ප්‍රදේශයෙහි චාරිකාවේ යෙදෙන්නාහු අනු පිළිවෙළින් “උක්කවෙල” නම් නගරයට පිවිස එහි පිඬු පිණිස හැසිර ගඟ ඉස්මත්තෙහි රිදීපටක පැහැය ගත් වැලි තලායෙහි නැවතුණහ. එහෙයින් “අචිර පරිනිබ්බුතෙසු සාරිපුත්ත මොග්ගල්ලානෙසු” (සැරියුත් මුගලන් තෙරවරුන් පිරිනිවී දිගුකල් යාමට පෙර) යයි කියන ලදී. **යෙ මහන්තතරා ඛන්‍ධා තෙ පලු ජ්ජෙය්‍යුං** = මෙහිදී ද යොදුන් සියයක් උස් වූ මහදඹ රුක මෙන් භික්ෂු සංඝයා දැක්වේ. දෙ අගසවුවෝ ඒ වෘක්ෂයේ දකුණෙන් ද උතුරෙන් ද විහිදුණ යොදුන් පනසක් බැගින් වූ මහ කඳන් දෙක මෙන් වෙති. සෙස්ස පෙර පිළිවෙළින් ම යෙදිය යුතුය. පස් වැන්නෙහි **දිට්ඨි** = කර්මය නිමිති කොට ඇති බව යන දෘෂ්ටිය.
සයවැන්නෙහි **මච්ඛු ධෙය්‍ය ස්ස පාරං** = ත්‍රෛභූමික ලෝක පැවැත්මේ පරතෙරවූ නිර්වාණය.
අට වැන්නෙහි - **කායෙවා භන්තෙ භික්‍ඛු** = ඒ කාලයෙහි “භික්‍ඛු” යන්නක් නොවීය. එසේ වූ කල්හි ද යමකු සතිපට්ඨානයන් වඩයි ද, හේ තෙමේ කෙලෙස් බිඳීමෙන් භික්ෂුවරයෙක් (භින්‍දනෙන භික්‍ඛු) වන්නේ යයි දක්වමින් මෙසේ කීය. **එකායනං** = එකම මාර්ගය **ජාතිඛයන්ත දස්සී** = ජාතියෙහි ක්ෂය වීම සිදුවෙයි යනු ද, කෙළවර වීම සිදුවෙයි යනු ද නිවනයි. එය දකියි යන අර්ථයයි. **මග්ගං පජානාති** = ඒකායන යයි කියනු ලබන, එකම මාර්ගය වූ මාර්ගය දනියි. පූර්වභාග සතිපට්ඨාන මාර්ගය ඒකායන මාර්ගය යයි කියනු ලැබේ. එය දන්නේය යන අර්ථයයි.
නව වැන්නෙහි - **සුම්හෙසු** = මේ නම ඇති ජනපදයෙහි **මෙදකථාලිකා** = මෙසේ ස්ත්‍රී ලිංග වශයෙන් ලැබුණ නාමයකි. (මෙද ථාලිකා යන්නෙහි පදගතාර්ථය නම් මේදය බහා ඇති සැලිය යන්නයි) **මමං රක්‍ඛ අහං තං රක්‍ඛිස්සාමි** = මෙය ඔහුගේ විශ්වාසය වෙයි. මනාව ඔසවා තබන ලද උණ ගස නොගන්නාවූ ද, අතවැසියා යොමු කරන කරන දිසාවට නොයන්නාවූ ද, හැම විටම උණගසේ අග නො බලන්නාවූ ද ඇදුරු තෙමේ අතවැසියා නො රකී. මෙසේ රකිනු නො ලබන අතවැසියා ඇදවැටී සුණු විසුණු වෙයි. උණගස මනාව අල්වාගන්නාවූ ඔහු (අතවැසියා) විසින් යොමු කෙරෙන කෙරෙන දිසාවට යන්නාවූ හැම විටම උණ ගසේ අග බලන්නාවූ හේ (ඇදුරු) තෙමේ අතවැසියා ආරක්ෂා කරයි. එහි මෙහි පැන මුවකුමෙන් ක්‍රීඩා කරන අතවැසියා ද ඇදුරා නොරකියි. මෙසේ ඇති කල්හි ඇදුරාගේ ගෙළෙහි වළක් වැනි තැනෙහි හෝ නළලෙහි හෝ උණගසේ තියුණු කෙළවර තබන ලද්දේ නම් එය තැබූ තැන බිඳී යන්නේය. පවත්නා ආකාරය අනුව උණගස නමන්නේ ද, එය නො නැමී බිඳී යන්නේ වෙයි. එවිට එකතු කොට ධාතු ප්‍රත්‍ථම්භය ගෙන්වා ගෙන සිහිය මනාව පිහිටුවා නිසලව හිඳිනා අතවැසියා ඇඳුරා රකියි.
**ත්‍වං ආචරිය අත්තානං රක්‍ඛ අහං අත්තානං රක්‍ඛිස්සාමි** = මෙහි අදහස මෙසේ වේ. අතවැසියා විසින් යොමු කෙරෙන කෙරෙන දිසාවට යන්නාවූ ද, හැම විටම උණගසේ කෙළවර බලන්නාවූ ද, උණ ගස මනාව ගන්නාවූ ද ඇදුරු තෙමේ තමා රැකගන්නේ වෙයි. අතවැසියා රකින්නේ නොවේ. තමා ම රැකගන්නේ වෙයි, අතවැසියා රකින්නේ නොවේ. ශරීරය එකසේ යොමු කොට ධාතූපම්භය ගෙන සිහිය මනාව පිහිටුවා නිසලව හිඳින්නා වූ අතවැසියා තමා ම රකියි, ඇදුරා නොරකියි.
**යො තත්‍ථ ඤා යො** = තෙල් සැලිය සඳහා යමක් කීයේ ද, එය එහි පිළිවෙළයි, එය උපායයි, එය කාරණ යයි, යන අරුතයි. **සතිපට්ඨානං සෙවිතබ්බං** = සිවු වැදෑරුම් වූ සතිපට්ඨානය සේවනය කළ යුතුයි. **සෙවනාය** = කමටහන් සේවනය කිරීම සඳහා **එවං ඛො භික්‍ඛවෙ අත්තානං රක්‍ඛන්තො පරං රක්‍ඛති** = යම් භික්ෂුවක් කාමරාග ආදිය හැර දමා රාත්‍රි ස්ථාන දිවාස්ථානයන්හි මුල් කමටහන සේවනය කරන්නේ නම් රහත් බවට පැමිණේ. එවිට බාහිර පුද්ගලයෙක් ඔහු දැක මේ භික්ෂුව යහපත්ය. මනාව පිළිපන්නේ වෙයි යනුවෙන් ඔහු කෙරෙහි සිත පහදවා ස්වර්ගයට යන්නේ වෙයි. ඒ භික්‍ෂු තෙමේ තමා රකිමින් අනුන්ද රකින්නේ නම් වෙයි.
**ඛන්තියා** = ඉවසීමෙන් **අවිහිංසාය** = පූර්ව භාගය සහිත වූ කරුණාවෙන් **මෙත්ත චිත්තකාය** = පූර්ව භාගය සහිත වූ මෛත්‍රීයෙන් **අනුද්දයතාය** = පූර්ව භාග සහිත වූ කරුණවෙන්, මෘදු තාවයෙන් යන අර්ථයයි. **පරං රක්‍ඛන්තො අන්තාතතානං රක්ඛති** = මෙහි දී මේ භික්ෂුවක් රාත්‍රි ස්ථාන දිවා ස්ථානයනට ගියේ බ්‍රහ්ම විහරණ තුනෙන් හිදී ධ්‍යාන තුනක් සතරක් උපදවා ධ්‍යාන පාදක කොට සංස්කාරයන් විමර්ශනය කරමින් විදසුන් වඩා රහත් බවට පැමිණේ ද, මේ තෙමේ අනුන් රකිමින් තමා ද රකින්නේ නම් වේයයි දත යුතුයි.
දස වැන්නෙහි - **ජනපද කළ්‍යාණී** = ජනපදයෙහි යහපත් වූ, උතුම් වූ, සය වැදෑරුම් ශරීර දෝෂයන්ගෙන් තොර වූ, පංච කල්‍යාණයෙන් යුක්ත වූ තැනැත්තිය. ඕ තොමෝ වනාහී යම් හෙයකින් ඉතා උස් නොවන, ඉතා මිටි නොවන ඉතා කෘශ නොවන, ඉතා ස්ථුල නොවන, ඉතා කළු නොවන, මනුෂ්‍යවර්ණය ඉක්මවන තරම් ඉතා සුදු නොවන දිව්‍ය වර්ණයට නොපැමිණි යන තත්ත්වයෙන් යුක්ත වේද, ඒ අනුව ශරීර දෝෂයන් සයෙන් තොර වේ. ඡවි කල්‍යාණ, මාංස කළ්‍යාණ, නහාරු කළ්‍යාණ, අට්ඨි කළ්‍යාණ, වයො කළ්‍යාණයන්ගෙන් යුක්ත වන්නී නම් වේ. ඇයට බාහිරින් ආලෝක කිරීමක් නැත. තමාගේ ශරීරාලෝකයෙන් ම දොළොස් රියන් තැන්හි ආලෝක කෙරෙයි. සම පුවඟු මල් වැනි වෙයි, නොහොත් රත්‍රන් පැහැ වැනි වෙයි. මෙය මැයගේ ඡවි කල්‍යාණ ස්වභාවයයි. මැයගේ අත් පා සතර ද, මුව කෙළවර ද ලතු පිරියම් කරන ලද්දාක් මෙන් වෙයි. මැයගේ මාංස කළ්‍යාණය රතු පබළු වලට ද, රතු කම්බිලිවලට ද සම වෙයි. නිය පොතු විස්ස පේශීන්ගෙන් වෙන් නොවූ තැන්හි ලතු රසය පිරුණ සේ වෙයි. පේශීන්ගෙන් වෙන් වූ තැන්හි කිරි දහරවලට සමාන වේ. මෙය මැයගේ නහර කළ්‍යාණයයි දත් දෙතිස අතරක් නැතිසේ එකිනෙක ස්පර්ශ වී පිරිසිදු කළ දියමන්ති පේලි මෙන් බබළයි. මෙය මැයගේ අට්ඨි කළ්‍යාණයයි. එක්සිය විසිවයස් වන විට වුවද සොළොස් වස් පමණ පෙනෙන්නී වෙයි. සුදු කෙස් ඇති නොවේ. මෙය මැයගේ වයස් කල්‍යාණයයි.
**පරම පාසාවිනී** = මෙහි ප්‍රසවයම පාසාවනම් වෙයි. පවත්වන්නී යන අර්ථයයි. උතුම් ලෙසම පවත්වාගෙන යාම යනුවෙන් “පරම පාසාවො” යයි සිද්ධ වේ. එය මැයට ඇත්තේය යන අදහසින් පරම පාසාවීනී” නම් වේ. නැටුමෙහි ද, ගීතයෙහි ද උතුම් පැවැත්ම හා උසස් ක්‍රියාව උතුම් වන්නේමය. නැටුමක් නටයි, ගීයක් හෝ ගයයි යනුවෙන් කියන ලද්දේ වෙයි. සෙස්ස සියලු තැන්හි පහසු අරුත් ඇත්තේමය. මේ දෙකෙහිම පූර්ව භාග විදර්ශනාව කියන ලදී.
3. සීලට්ඨිති වර්ගය
තුන්වන වර්ගයේ පළමු වැනෙහි - **සීලානි** = (පාතිමොක්‍ඛ සංවර, ඉන්‍ද්‍රිය සංවර, ආජීව පාරිසුද්ධි, පච්චය සන්නිස්සිත යන) චතුපාරි සුද්ධි සීලයන් **උම්මග්ගො** = ප්‍රඥා වේ මාර්ගය ප්‍රඥාව ගවේෂණය කිරීම.
තුන්වැන්නෙහි - **පරිහානං හොති** = පුද්ගල වශයෙන් පිරිහීම සිදු වෙයි. යමකු බුදුන් ජීවමාන කල්හිදු සතර සතිපට්ඨානයන් නොවඩන්නේ ද, ඔහුට සද්ධර්මය අතුරුදන් වූවාක් මෙන් වෙයි. දෙව්දත් ආදීනට මෙනි. මෙසේ මේ සූත්‍රයෙහිදී ඒ පුද්ගලයාගේම ධර්මාන්තර්ධානය කියන ලදී. සතර පස්වන කොටස්හි සියල්ල පහසු වන්නේය.
සය වැන්නෙහි - **පදෙසං භාවිතත්තා** = කොටසක් දියුණු කරන ලදී. මාර්ග සතර ද, ඵල තුනක් ද උපදවන්නහු විසින් සතිපට්ඨාන කොටසක් වඩන ලද්දේ නම් වෙයි.
සත් වැන්නෙහි - **සමත්තං භාවිතත්තා** = සියල්ල වඩන ලදී. අර්හත් ඵලය උපදවන්නහු විසින් සියලු සතිපට්ඨානයන් වඩන ලද්දේ නම් වෙයි.
අට වැන්නෙහි - **මහාභිඤ්ඤාණං** = අභිඥා සය වශයෙන් කියන ලදී. **සහස්සලොකං අභිජානාමි** = නිත්‍ය විහරණය දැක්වීම වශයෙන්ම මෙය කියන ලදී. තෙරුන් වහන්සේ වනාහී උදෑසනම නැඟිට මුව දොවා සෙනසුනෙහි හුන්නේ අතීතයෙහි කල්ප දස දහසක් ද, අනාගතයෙහි කල්ප දස දහසක් ද සිහි කරයි. වර්තමානයෙහි ද සක්වල දහසක් සිතින් විමසා බලන උන්වහන්සේගේ මෙම ස්වභාවය නො කඩවා පවත්වයි. මෙසේ දිව ඇසින් ලෝක දහසක් පිළිබඳව දැන ගණියි. මෙය උන්වහන්සේගේ නිත්‍ය විහරණයයි. සෙස සියලු තන්හි පහසු අරුත් ඇත්තේමය.
4. අනනුස්සුත වර්ගය
සිවුවන වර්ගයේ පස්වැන්නෙහි - **විදිතා වෙදනා** = යම් කිසි වින්දනයක් විමසා බලා රහත් බවට පැමිණියේ ද, ඒ තාක් ඔහුට වින්දනය උපදී. වින්දනය (ඔහු කරා) එළඹේ, වින්දනය නිමාවට පත් වන්නේ ද වෙයි. ග්‍රහණය කරගත් වස්තූන් පිළිබඳ වූ අරමුණු කෙරෙහි යම්තාක් වින්දනය පවතී ද ඒ තාක් වින්දනය උපදී, වින්දනය එළඹේ, වින්දනය නිමාවට පත්වන්නේද වෙයි. විතර්ක ආදියෙහිදී ද මේ පිළිවෙළට වේ. සෙස්ස සියලු තන්හි පහසු අරුත් ඇත්තේ වෙයි.
5. අමත වර්ගය
පස්වන වර්ගයේ දෙවැන්නෙහි - **ආහාර සමුද්දයා කාය සමුද්දයො** - ආහාරයේ හේතුවෙන් කය හටගනී. සෙසු තන්හි ද මේ පිළිවෙළම වේ. **මනසිකාර සමුදයා** = මෙහිදී නුවණින් මෙනෙහි කිරීමේ (යොනිසො මනසිකාර) හේතුවෙන් බොජ්ඣඞ්ග ධර්මයන්ගේ හට ගැනීමද නුවණින් මෙනෙහි කිරීමේ හේතුවෙන් නීවරණ ධර්මයන්ගේ හට ගැනීම ද සිදුවෙයි. යනුවෙන් මෙසේ මේ සූත්‍රයෙහි අරමුණු පිළිබඳව සිහිය පැවැත්වීම් (ආරම්මණ සතිපට්ඨාන) ගැන කියන ලදී.
සිවු වැන්නෙහි - පිරිසිදු කොට හට ගැනීම (සමුදය) ගැන කියනු ලැබීමේදී අවබෝධ කරගන්නවුන්ගේ අදහසින් කියන ලදී.
සය වැන්නෙහි - **පාතිමොක්‍ඛ සංවර සංවුතො** = සතර (සංවර) සීලයන්ගේ ප්‍රධාන සීලය දක්වමින් මෙසේ කීය. ත්‍රිපිටක චූළනාග ස්ථවිර තෙමේ “ප්‍රාතිමෝක්ෂ සංවරය පමණක්ම සීලයයයි ද, (ඉන්‍ද්‍රිය සංවර, ආජීව පාරිසුද්ධි, පච්චය සන්නිස්සිත යන) ඉතිරි තුන “සීල” යනුවෙන් කියන ලද තැනක් නම් නැත්තේ යයි ද කීය. එසේ කියා (ඒ තුන සීලයන්ය යන බව) අනුමත නොකරමින්ම (මෙසේ) කීය. ඉන්‍ද්‍රිය සංවරය යනු දොරටු සය රැක ගැනීම පමණක්මය, ආජීව පාරිසුද්ධිය යනු ධාර්මිකවම සිවු පසය උපදවා ගැනීම පමණක්මය. ප්‍රත්‍ය සන්නිශ්‍රිතය යනු ලැබුණ ප්‍රත්‍යයන්හි ප්‍රයෝජනය මේ යයි නුවණින් සලකා බලා පරිභෝග කිරීම පමණක්මය. වෙනත් සීලයන් හා සමාන බවකින් තොරව ප්‍රාතිමෝක්ෂ සංවරයම පමණක් සීලය වෙයි. යමකුගේ ඒ සීලය බිඳුනේ නම් හිස සිඳුනාක් වැනි මේ පුරුෂයා සෙසු අත් පා රැකගනු ඇතැයි කිව යුත්තේ නොවේ. යමකුගේ හිස නීරෝගීව පවතී ද, නො සිඳුණ හිස ඇති මේ පුරුෂයා සෙසු දෙය ද ප්‍රකෘති තත්ත්වයට පත් කොට ජීවිතය ආරක්ෂා කර ගැනීමට ද සමත් වේ. ඒ නිසා ප්‍රාතිමෝක්ෂ සංවරයම සීලය වෙයි. එබැවින් ප්‍රාතිමෝක්ෂ සංවරයෙන් සංවර කරන ලද්දේය යන අදහසින් “පාතිමොක්‍ඛ සංවර සංවුතො” යයි කියනු ලැබේ. (සීලයට) පැමිණියේය, (සීලයෙන්) යුක්ත වූයේය” යන අර්ථය වේ.
ආචාර **ගොචර සමපන්නො ** = හැසිරීමෙන් ද, පුරුදු කාර්යයන්හි යෙදීමෙන් ද සමෘද්ධ වූයේ. **අණුමත්තෙසු** = ඉතා සුලු ප්‍රමාණයන්හි වජ්ජෙසු = අකුසල් දහම්හි **භය දස්සාවී** = බිය දකින්නේ **සමාදාය** = මනාව රැගෙන = **සික්‍ඛස්සු සික්‍ඛා පදෙසු** = ශික්ෂා පදයන් හි ඒ ඒ ශික්ෂා පදය සමාදන් වී, යම් කිසි ශික්ෂාපදයන්හි ශික්ෂා කොට්ඨාශයන්හි ශික්ෂණය ලැබිය යුතු වේ. කායික වූ හෝ වාචසික වූ ඒ සියල්ල සමාදන් වී හික්මෙනු යන මෙය මෙහි සංක්ෂේප හැඳින්වීමයි. විස්තරය වනාහී විශුද්ධි මාර්ගයෙහි කියන ලදී. මෙසේ මේ සූත්‍රයෙහි දී ප්‍රාතිමෝක්ෂ සංවර සීලයට කියන ලදී.
සත්වැන්නෙහි - කාය සුචරිත වචී සුචරිතයන් ප්‍රාතිමෝක්ෂ සංවර සීලයයි. මනෝ සුචරිතය ඉතිරි සිල් තුනයි. මෙසේ චතුපාරිශුද්ධි ශීලය කියන ලද්දේ වෙයි. මේ පිළිවෙළින් “පපඤ්ච සුත්ත” යෙහි නවවැදෑරුම් කුශල කර්ම පථයන්හි අවසන් පථ තුන “සීලය” වේයයි දත යුතුය. සෙස පහසුවන්නේමය.
4. ඉන්ද්‍රිය සංයුක්තය
1. සුද්ධික වර්ගය
ඉන්‍ද්‍රිය සංයුත්තයේ පළමුවැන්නෙහි - **සද්ධින්‍ද්‍රියං සතින්‍ද්‍රියං පඤ්ඤින්‍ද්‍රියං** = මේ තුන චාතුර්භූමික කුසල විපාකයන්හිදී ද, ක්‍රියාවන්හිදී ද ලැබේ. **විරිය ඉන්‍ද්‍රිය, සමාධි ඉන්‍ද්‍රිය** යන මේවා චාතුර්භූමික කුසල්හිදී ද, අකුසල විපාකයෙහිදී ද, ක්‍රියාවෙහිදීද යන සියලු තැන්හිදී ලැබේ. මෙසේ මේ සූත්‍රය චාතුර්භූමික වූ සියල්ල සංග්‍රහ කෙරෙන ධර්ම කොට්ඨාශයක් වශයෙන් කියන ලද්දේයයි දත යුතුය.
සත්වැන්නෙහි - **සද්ධින්‍ද්‍රියං නප්පජානන්ති** = සමුදය සත්‍යය වශයෙන් ද, මෙසේම නිරෝධය නිරෝධ සත්‍යය වශයෙන් ද, ප්‍රතිපදාව මාර්ග සත්‍යය වශයෙන් ද නො දනියි. සෙස්සෙහි ද මේ පිළිවෙළ ම වේ.
ශුක්ල පක්ෂයෙහි වනාහී නිශ්චය වශයෙන් ම මෙනෙහි කිරීමේ හේතුවෙන් ශ්‍රද්ධා ඉන්‍ද්‍රියයේ හටගැන්ම සිදුවෙයි. උත්සාහ කිරීම් වශයෙන් මෙනෙහි කිරීමේ හේතුවෙන් වීර්ය ඉන්‍ද්‍රියයේ හට ගැන්ම සිදු වෙයි. වටහා ගැනීම් වශයෙන් මෙනෙහි කිරීමේ හේතුවෙන් සති ඉන්‍ද්‍රියයේ හට ගැනීම සිදු වෙයි. වික්ෂිප්ත නොවීම් වශයෙන් මෙනෙහි කිරිමේ හේතුවෙන් සමාධි ඉන්‍ද්‍රියයේ හට ගැනීම සිදු වෙයි. දර්ශන වශයෙන් මෙනෙහි කිරීමේ හේතුවෙන් ප්‍රඥා ඉන්‍ද්‍රියයේ හට ගැනීම සිදු වෙයි. එසේ ම ඡන්ද වශයෙන් මෙනෙහි කිරීමේ හේතුවෙන් ශ්‍රද්ධා ඉන්‍ද්‍රියයේ හට ගැනීම සිදුවෙයි. ඡන්‍ද වශයෙන් මෙනෙහි කිරීමේ හේතුවෙන් විරිය සති සමාධි පඤ්ඤා ඉන්‍ද්‍රියයන්ගේ හට ගැනීම සිදු වෙයි. මනසිකාර වශයෙන් මෙනෙහි කිරීමේ හේතුවෙන් විරිය සති සමාධි පඤ්ඤා ඉන්‍ද්‍රියයන්ගේ හට ගැනීම සිදු වෙයි යනුවෙන් මේ අයුරින් ද අර්ථ දැක්විය යුතු වේ. පිළිවෙළින් මේ සූත්‍ර සතෙහිදී චතුරාර්ය සත්‍යය ම කියන ලදී.
අට වැන්නෙහි - කතඤ්ච භික්ඛවෙ සද්ධින්‍ද්‍රියං දට්ඨබ්බං චතුසු **සොතාපත්තියඞ්ගෙසු** = මේ ඉන්‍ද්‍රියයන්ගේ විෂයයෙහි ජ්‍යෙෂ්ඨ භාවය දැක්වීම සඳහා කියන ලදී. යම් සේ වනාහී සිටු පුතුන් සිවු දෙනකු ද, රජු ද යන වශයෙන් මිතුරන් පස් දෙනකු නැකැත් කෙළියෙහි යෙදෙමුයි වීථියට බට කල්හි එක් සිටු පුතකුගේ නිවසට ගිය විට ඉතිරි සිවු දෙනා නිහඬව සිටිත් ද, එකල්හි ගෘහ ස්වාමියා ද මේ අයට කන බොන දේ දෙන්න, සුවඳ මල් සැරසිලි ආදිය දෙන්න යනුවෙන් නිවැසියන් හට විධාන කරයි. දෙවැන්නාගේ ද තෙවැන්නාගේ ද, සිවුවැන්නාගේ ද නිවාසවලට ගිය කල්හි ඉතිරි සිවු දෙනා නිහඬව සිටිත් ගෘහ ස්වාමියා ද මේ අයට කන බොන දේ දෙන්න, සුවඳ මල් සැරසිලි ආදිය දෙන්න යනුවෙන් නිවැසියන් හට විධාන කරයි. ඉක්බිති හැමට අධිපති රජතුමා පසුව මාලිගයට ගිය විට තම නිවසෙහිදීම මේ අයට කන බොන දේ දෙන්න, සුවඳමල් සැරසිලි ආදිය දෙන්න යනුවෙන් නිවැසියන් හට විධාන කරයි.
මෙසේම ශ්‍රද්ධාව පංචම කොට ඇති ඉන්‍ද්‍රියයන් ඔවුනොවුන් එක්ව වීථියට බසින කලෙක්හි මෙන්, එක් අරමුණක් උපදනා කල්හි දු, යම්සේ පළමු වැන්නාගේ ගෙහි දී ඉතිරි සිවු දෙනා නිහඬව හිඳිත් ද, එකල්හි ගෘහ ස්වාමියා ම විධාන කරයි ද, මෙසේ සෝවාන් අංගයට පැමිණිමේ නිශ්චිත ලක්‍ෂණ සහිත වූ සද්ධින්‍ද්‍රියම ජ්‍යෙෂ්ඨ වෙයි, පූර්වාංගම වෙයි. සෙස්ස එයට අනුව පවතී. යම්සේ දෙවැන්නාගේ නිවසෙහිදී ඉතිරි සිවු දෙනා නිහඬව හිඳිත්ද, එකල්හි ගෘහ ස්වාමියාම විධාන දෙයි. මෙසේ කෙලෙස් තවන වීර්යයට පැමිණියේ දැඩි උත්සාහ සහිත ලක්ෂණ ඇති විරියින්‍ද්‍රියයම ජ්‍යෙෂ්ඨ වෙයි. පූර්වාංගම වෙයි: සෙස්ස එයට අනුව පවතී. යම්සේ තුන් වැන්නාගේ නිවසෙහිදී සෙස්සන් නිහඬව සිටිත් ද, එකල්හි ගෘහස්වාමියාම විධාන දෙයි. මෙසේ සතිපට්ඨානයට පැමිණියේ වැටහීම් ලක්ෂණ සහිත සතින්‍ද්‍රියයම ජ්‍යෙෂ්ඨ වෙයි: පුර්වාංගම වෙයි: සෙස්ස එයට අනුව පවතී. යම් සේ සිවු වැන්නාගේ නිවසෙහිදී ඉතිරි සිවු දෙනා නිහඬව හිදිත් ද, එකල්හි ගෘහ ස්වාමියාම විධාන දෙයි. මෙසේ ධ්‍යානය මුල් කොට ඇති විමෝක්ෂයට පැමිණියේ චංචල නොවීමේ ලක්‍ෂණ සහිත සමාධි ඉන්‍ද්‍රියයම ජ්‍යෙෂ්ඨ වෙයි : පුර්වාංගම වෙයි. සෙස්ස එයට අනුව පවතී. හැමට පසුව රජ ගෙදරට ගියවිට යම්සේ ඉතිරි සතර දෙනා නිහඬව සිටිත් ද, එකල්හි රජතුමා ම නිවසෙහි විධාන දෙයි. මෙසේ ආර්ය සත්‍යයනට පැමිණියේ විශේෂ දැනීම් ලක්ෂණ සහිත ප්‍රඥා ඉන්‍ද්‍රියයම ජ්‍යෙෂ්ඨ වෙයි, පූර්වාංගම වෙයි, සෙස්ස එයට අනුව පවතී.
නව වැන්නෙහි - **සති නෙපක්කෙන** = මෙහි බුද්ධිමත් බව (නිපක භාවය) නෙපක්ක නම් වේ. මෙය ප්‍රඥාවට නමකි. කුමක් හෙයින් වනාහී සතිය (සිහිය) බෙදා දැක්වීමේදී ප්‍රඥාව යයි කියන ලද්දේද යත් - සිහියෙහි බලවත් බව දැක්වීම පිණිසය. බලවත් සිහියම මෙහිදී අදහස් වේ. එය ද ප්‍රඥාව මුල් කොට ගත් බලවත් ස්වභාවයක් වේ. ප්‍රඥාවෙන් වෙන් වූවක් නොවේ. ප්‍රඥාව මුල් කොට ගත් සිහිය දක්වමින් මෙසේ කීය. **චිර කතං** = දිගු කලක් තුළ කරන ලද දන්දීම හෝ සිල් රැකීම හෝ පොහෝ දින පෙහෙවස් රැකීම හෝ වේ. **චිරභාසිතං** = අසවල් තැනෙහිදී මා විසින් අසවල් නම් දෙය කියන ලද්දේ යයි යනුවෙන් මෙසේ දිගු කලක් තුළ කියන ලද දෙය **වොස්සග්ගාරම්මණං කරිත්‍ථා** = නිවන අරමුණු කොට **උදයත්‍ථ ගාමිණියා** = උදාවීමට ද අස්තවීමට ද යන්නා වූ ඇති වීම හා නැතිවීම යන ස්වභාවයන් ග්‍රහණය කර ගැනීම පිණිසය යන අර්ථයයි. මේ සූත්‍රයෙහිදී ශ්‍රද්ධා සති ප්‍රඥා එක් වූ සමාධි ඉන්‍ද්‍රියය ඉපදවූ ලෝකෝත්තර ස්වභාවයම කියන ලදී. දස වැන්නෙහි ද මෙම දහම් බෙදීමම පවතී.
2. මුදුතර වර්ගය
දෙවන වර්ගයේ පළමු වැන්නෙහි - **සම්මප්පධානෙ ආරබ්භ** - යහපත් වීර්යයන් හේතු කොට ගෙන යහපත් වීර්යය වඩන්නේ යන අර්ථයයි. සති ඉන්‍ද්‍රියයෙහි ද මේ පිළිවෙළ ම වේ.
දෙවැන්නෙහි - **තතො** = විදර්ශනාව මාර්ග ඵල වශයෙන් මිශ්‍රවූයේ යයි දත යුතුය. සියලු අයුරින්ම පරිපූර්ණ (සද්ධා, විරිය, සති, සමාධි, පඤ්ඤා යන) ඉන්‍ද්‍රියයන් පස අර්හත් මාර්ගයේ විදර්ශනා ඉන්‍ද්‍රියයන් නම් වේ. **තතො මුදු තරෙහි** = ඒ අතුරින් මාර්ගයේ විදර්ශනා ඉන්‍ද්‍රියයන්ගෙන් වඩාත් ලිහිල් වනුයේ අනාගාමි මාර්ගයේ විදර්ශනා ඉන්‍ද්‍රියයන් නම් වේ. එයටද වඩා ලිහිල් වනුයේ සකෘදාගාමි මාර්ගයේ විදර්ශනා ඉන්‍ද්‍රියන්ය. සෝවාන් මාර්ගයේ විදර්ශනා ඉන්‍ද්‍රියයන් එයටද වඩා ලිහිල් වේ. ධර්මානුසාරී මාර්ගයේ විදර්ශනා ඉන්‍ද්‍රියයන් එයටද වඩා ලිහිල් වේ.
එසේ ම හැම අයුරින්ම පරිපූර්ණ වූ ඉන්‍ද්‍රියයන් පස නම් අර්හත් මාර්ග ඵල ඉන්‍ද්‍රියයන් වේ. අනාගාමී, සකෘදාගාමී, සෝවාන් මාර්ග ඉන්‍ද්‍රියයන් එයට ද වඩා ලිහිල් වේ. ධර්මානුසාරී මාර්ගයේ ඉන්‍ද්‍රියය එයට ද වඩා ලිහිල් වේ. හැම අයුරින් ම පරිපූර්ණ වූ ඉන්‍ද්‍රියයන් පස නම් අර්හත් ඵලයේ ඉන්‍ද්‍රියයන් වේ. අනාගාමි ඵලයේ ඉන්‍ද්‍රියයන් එයට වඩා ලිහිල් වේ. සකෘදාගාමි ඵලයේ ඉන්‍ද්‍රියය එයටත් වඩා ලිහිල් වේ. සෝවාන් ඵලයේ ඉන්‍ද්‍රියයන් එයට ද වඩා ලිහිල් වේ.
ධර්මානුසාරී ශ්‍රද්ධානුසාරී යන දෙදෙනා ද සෝවාන් මාර්ගයෙහි පිහිටි පුද්ගලයෝය. මාර්ගස්ථ පුද්ගලයන් වශයෙන් ඔවුන් හට වෙනත් වෙනත් ස්වභාවයන් ඇතිබව දතයුතුය. ශ්‍රද්ධානුසාරී පුද්ගලයා වනාහී පැමිණෙන ආකාරයෙන් ද, මාර්ගය වශයෙන් ද උපදෙස් ලබනුයේ ප්‍රශ්න කරනුයේ අනුපිළිවෙළින් මාර්ගයට පැමිණෙයි. ධර්මානුසාරී පුද්ගලයා ශ්‍රවණය කිරීම් එකකින් හෝ දෙකකින් මාර්ගයට පැමිණෙයි. මෙසේ ඔවුන්ගේ මාර්ගයට පැමිණීමෙහි වෙනස්කමක් ඇති බව දත යුතු වේ.
ධර්මානුසාරී පුද්ගලයාට වනාහී මාර්ගය තියුණු වේ. සූර ලෙස නුවණ මතු වෙයි. සංස්කාරයන්ගෙන් තොරව, වෙහෙසීමෙන් තොරව තියුණු කඩු තලයකින් කෙසෙල් කඳක් කපන්නා සේ කෙලෙස් හිඳ දමයි. ඔහුට මෙන් ශ්‍රද්ධානුසාරී පුද්ගලයාට මාර්ගය තියුණු නොවේ. සූර ලෙස නුවණ මතු නොවේ. සංස්කාරයන්ගෙන් යුතුව, වෙහෙසීමෙන් යුතුව. බෙහෙවින් ගෙවීගිය කඩු තලයකින් කෙසෙල් කඳක් කපන්නා සේ (අපහසුවෙන්) කෙලෙස් නසයි. කෙලෙස් ක්ෂය වීමේ දී වනාහී ඔවුන් ගේ වෙනස් බවක් නැත්තේය. ඉතිරිව ඇති කෙලෙස් ක්ෂය වේ.
තුන් වැන්නෙහි - **තතො** = ඵල වශයෙන් මිශ්‍රයයි දත යුතුය. සියලු අයුරින් පරිපූර්ණ වූ (සති ආදී) ඉන්‍ද්‍රියයන් පස අර්හත් ඵල ඉන්‍ද්‍රියයන් නම් වේ. අර්හත් ඵලයෙන් යුක්තවූ පුද්ගලයා අර්හත් (අරහා) නම් වේ. එයට වඩා ලිහිල් වූයේ අනාගාමී ඵල ඉන්‍ද්‍රියයන් නම් වේ -පෙ- එයටත් වඩා ලිහිල් වූයේ සෝවාන් ඵල ඉන්‍ද්‍රියයන් නම් වේ. සෝවාන් ඵලයෙන් යුක්ත වූ පුද්ගලයා සෝවාන් තැනැත්තා (සොතාපන්න) නම් වේ. ඉන්‍ද්‍රියයන්ගේ වෙනස ඵලයන්ගේ වෙනස් වෙයි. ඉන්‍ද්‍රියයන්ගේ නානාගති ස්වභාවයෙන් ද, ඵලයන්ගේ නානා ගති ස්වභාවයෙන් ද පුද්ගලයන්ගේ නානාගති ස්වභාවය ඇති වේ.
සිවු වැන්නෙහි - **පරිපූරං පරිපූරකාරී ආරාධෙති** - අර්හත් මාර්ගය සම්පූර්ණ කරන තැනැත්තා අර්හත් ඵලය ලබා ගනියි. **පදෙසං පදෙස කාරී** = ඉතිරි මාර්ග කොටස් තුන සම්පූර්ණ කරන තැනැත්තා ඒ ඵල කොටස් තුනම ලබා ගනියි. මෙසේ මේ සූත්‍ර සතරෙහිදීම මිශ්‍ර වශයෙන් (සති ශ්‍රද්ධා ආදී) ඉන්‍ද්‍රියයන් කියන ලදී.
පස් වැන්නෙහි - **තතො මුදු තරෙහි** = විදර්ශනා වශයෙන් මිශ්‍ර වී ඇති තත්ත්වයන් මෙහිදී දත යුතුයි. පරිපූර්ණ වූ (සති ආදී) ඉන්‍ද්‍රියයන් පස අර්හත් මාර්ගයෙහි විදර්ශනා ඉන්‍ද්‍රියයන් වේ. (අනාගාමී භාවයේ තත්ත්වයන් පහෙන් එකක් වන) අන්තරා පරිනිබ්බායී තත්ත්වයට පත් පුද්ගලයාගේ විදර්ශනා ඉන්‍ද්‍රියයන් එයට වඩා ලිහිල් වේ. උපහච්ච පරිනිබ්බායී තත්ත්වයට පත් පුද්ගලයාගේ විදර්ශනා ඉන්‍ද්‍රියයන් ඊට වඩා ලිහිල් වේ. අසංඛාර පරිනිබ්බායී තත්ත්වයට පත් පුද්ගලයාගේ විදර්ශනා ඉන්‍ද්‍රියය එයට ද වඩා ලිහිල් වේ. සසංඛාර පරිනිබ්බායී තත්ත්වයට පත් පුද්ගලයාගේ විදර්ශනා ඉන්‍ද්‍රියයන් ඊටත් වඩා ලිහිල් වේ. උද්ධංසොත අකණිටඨගාමී පුද්ගලයාගේ විදර්ශනා ඉන්‍ද්‍රියයන් ඊට ද වඩා ලිහිල් වන්නේ වෙයි.
මේ තැන්හිදී අර්හත් මාර්ගයෙහි ම සිට (පෙර කී) මිශ්‍රණ පස බැහැර කළ යුතුය. අර්හත් මාර්ගයේ විදර්ශනා ඉන්‍ද්‍රියයන් හට වඩා පළමු වන අන්තරා පරිනිබ්බායී පුද්ගලයාගේ විදර්ශනා ඉන්‍ද්‍රියයන් ලිහිල් වේ. දෙවන අන්තරා පරිනිබ්බායී පුද්ගලයාගේ විදර්ශනා ඉන්‍ද්‍රියයන් ඊට වඩා ලිහිල් වේ. තෙවන අත්තරා පරිනිබ්බායී පුද්ගලයාගේ විදර්ශනා ඉන්‍ද්‍රියයන් එයට ද වඩා ලිහිල් වේ. උපහච්ච පරිනිබ්බායී පුද්ගලයාගේ විදර්ශනා ඉන්‍ද්‍රියයන් ඊටත් වඩා ලිහිල් වේ. උද්ධං සොත අකණිටඨගාමී පුද්ගලයාගේ විදර්ශනා ඉන්‍ද්‍රියයන් ඊට ද වඩා ලිහිල් වේ. අසංඛාර පරිනිබ්බායී පුද්ගලයාගේ ද, ද, සසංඛාර පරිනිබ්බායී පුද්ගලයාගේ ද විදර්ශනා ඉන්‍ද්‍රියයන් යෝජනා පසකට අයත් වේ.
එනම් : ඉතිරි යෝජනා මිශ්‍රණයන් තුන මෙසේයි :- සකෘදාගාමී මාර්ගයේ ඉන්‍ද්‍රියයන් හට වඩා සෝවාන් මාර්ගයේ ඉන්‍ද්‍රියයන් මුදුතර වේ. සෝවාන් මාර්ගයේ ඉන්‍ද්‍රියයන් ලිහිල් වේ. සෝවාන් මාර්ගයේ ම ඉන්‍ද්‍රියයන් හට වඩා ධම්මානුසාරී මාර්ගයේ ඉන්‍ද්‍රියයන් ද, එයටත් වඩා සද්ධානුසාරී මාර්ග ඉන්‍ද්‍රියයන් ද ලිහිල් වේ. සය වන සත්වන කොටස් පෙර කියන ලද පරිදිම වේ. මේ සූත්‍ර තුනෙහිදී ම පූර්ව භාග විදර්ශනා ඉන්‍ද්‍රියයන් ම කියන ලදී.
අට වැන්නෙහි - **තතො මුදුතරෙහි** = මාර්ග ඵල වශයෙන් ම ශක්තියේ අඩු වීමක් දත යුතුයි. එය පෙළෙහි කියන ලද්දේ ය. **බාහිරො** = මෙම අටවැදෑරුම් පුද්ගලයන්ගෙන් බාහිර වූ තැනැත්තා **පුථුජ්ජන පක්ඛෙ ඨිතො** = පෘථග්ජන කොටසෙහි සිටි තැනැත්තා (පුහුදුන් තැනැත්තා) මේ සූත්‍රයෙහිදී ලෝකෝත්තර ඉන්‍ද්‍රියයන් (පිළිබඳව ම කියන ලදී.)
නවවැන්නෙහි - **ඉන්‍ද්‍රිය සම්පන්නො** - පරිපූර්ණ වූ ඉන්‍ද්‍රියයන් ඇති තැනැත්තා, දස වැන්න පහසු අරුත් ඇත්තේය. මේ සූත්‍ර දෙකේදීම මිශ්‍ර වූ ඉන්‍ද්‍රියයන්ම කියන ලදී.
3. ඡළින්ද්‍රිය වර්ගය
තුන් වන වර්ගයේ දෙවැන්නෙහි - **ඉත්‍ථින්‍ද්‍රියං** යන මේ ආදියෙහි දී ස්ත්‍රී භාවයෙහි ප්‍රධානත්වය අර්ථවත් කෙරේය යන අදහසින් ඉත්‍ථින්‍ද්‍රියං යනු යෙදේ. පුරුෂ භාවයෙහි ප්‍රධානත්වය අර්ථවත් කෙරේය යන අදහසින් **පුරිසින්‍ද්‍රියං** යනු යෙදේ. ජීවිතයෙහි ප්‍රධානත්වය අර්ථවත් කෙරේය යන අදහසින් ජීවිත ජීවිතින්‍ද්‍රිය යයි යෙදේ. මේ සූත්‍රය අර්ථයන් මතු කර දැක්වීම සඳහා වේ. සංඝයා මධ්‍යයෙහි දී කෙතෙක් නම් (සති ආදී) ඉන්‍ද්‍රියයන් පවතීදැයි යන කථාව උපන්නේ ය. ඉක්බිති භාග්‍යවතුන් වහන්සේ පැවැත්ම පිළිබඳ ඉන්‍ද්‍රියයන් දක්වන්නාහු තීණිමානි භික්‍ඛවෙ යන ආදිය වදාළහ.
තුන්වැන්නෙහි - **අනඤ්ඤාතඤ්ඤස්සා මීතින්‍ද්‍රියං** = කෙළවර නොපෙනෙන සසරෙහි නො දැන සිටි දහමක් දැන ගන්නෙමියි පිළිපන් තැනැත්තහු හට සෝවාන් මාර්ග ක්ෂණයෙහි උපන් ඉන්‍ද්‍රිය. **අඤ්ඤින්‍ද්‍රියං** = දැන් ගන්නා ලද එම ධර්මයන්ගේ ම දැනීම් ආකාරයෙන් සෝවාන් ඵලය ආදී ස්ථාන සයෙහි උපන් ඉන්‍ද්‍රිය. **අඤ්ඤාතා වින්‍ද්‍රියං** = වඩා හොඳින් දැන ගත් අර්හත් ඵල ධර්මයන්හි උපන් ඉන්‍ද්‍රිය ඒ ඒ තැන්හි ඒ ඒ අයුරින් උපන් ඥානයටම මෙය තවත් වදනක් වේ. මේ සූත්‍රය ද අර්ථයන් මතුකර දැක්වීමක් වේ. සංඝයා මධ්‍යයෙහිදී කෙතෙක් නම් ලෝකෝත්තර ඉන්‍ද්‍රියයන් පවතීදැයි යන කථාව උපන්නේ ය. ඉක්බිති භාග්‍යවතුන් වහන්සේ ඒවා දක්වන්නාහු **තීණිමානි භික්‍ඛවෙ ඉන්‍ද්‍රියානි** යන ආදිය වදාළහ.
සිවු වැන්නෙහි - **තතො මුදුතරෙහි** = විදර්ශනාවෙන් අඩුවීමක්, ලිහිල්වීමක් වේ යයි දත යුතුය. (සති ආදී) සියලු ඉන්‍ද්‍රියයන් පහම අර්හත් මාර්ගයේ විදර්ශනා ඉන්‍ද්‍රියයන් නම් වේ. අන්තරා පරිනිබ්බායී පුද්ගලයාගේ විදර්ශනා ඉන්‍ද්‍රියයන් එයට (හෙවත් අර්හත් මාර්ගයේ විදර්ශනා ඉන්‍ද්‍රියයනට) වඩා ලිහිල් වේ. -පෙ- උද්ධං සෝත අකණිටඨගාමී පුද්ගලයාගේ විදර්ශනා ඉන්‍ද්‍රියයන් එයට ද වඩා ලිහිල් වන්නේ වේ. මෙහිදීද පෙර සේම අර්හත් මාර්ගයෙහි පිහිටා ඉවත් කළයුතු පහ බැහැර කළ යුතු වේ.
යම් සේ වනාහී පෙර පරිද්දෙන් ම සකෘදාගාමී මාර්ගයෙහි පිහිටා ඉවත් කළ යුතු තුනක් වේ. මෙසේ මෙහිදී බැහැර කළයුතු පහක් වේ. සකෘදාගාමි මාර්ගයේ විදර්ශනා ඉන්‍ද්‍රියයනට වඩා සෝවාන් මාර්ගයේ විදර්ශනා ඉන්‍ද්‍රියයනට වඩා සෝවාන් මාර්ගයේ විදර්ශනා ඉන්‍ද්‍රියයන් ලිහිල් වේ. සෝවාන් මාර්ගයේ එම විදර්ශනා ඉන්‍ද්‍රියයන් හට වඩා ඒකබීජී ආදී පුද්ගලයන්ගේ මාර්ගයේ විදර්ශනා ඉන්‍ද්‍රියයන් ලිහිල් වේ.
මෙහි ඒකබීජී ආදීන් කෙරෙහි වන තත්ත්වය මෙසේ වේ. යමෙක් සෝවාන් වී එකම ආත්ම භාවයක් ඉපදී රහත් බවට පැමිණේ ද මේ තත්ත්වය ඒක බීජී වේ. මෙසේ ද කියන ලදී. ඒක බීජී පුද්ගලයා නම් කවරෙක්දයත් - මෙලොව යම් පුද්ගලයෙක් සංයෝජන තුනක් ක්ෂය කිරීමෙන් දුගතියට නොවැටීමෙහි නියත වූ, නිර්වාණාවබෝධය නියත වූ සෝවාන් ඵලයට පැමිණේ ද හේ තෙමේ එකම මනුෂ්‍ය භවයක ඉපදී දුක අවසන් කරයි. මෙම පුද්ගලයා ඒකබීජි යයි කියනු ලැබේ.
යමෙක් වනාහී භවයන් දෙකක් තුනක් හැසිරී හෙවත් ඉපදී දුක් කෙළවර කරයි ද මේ තැනැත්තා “කෝලංකෝල” නම් වේ. මෙසේ ද කියන ලදී - කෝ ලං කෝල පුද්ගලයා නම් කවරෙක්ද යත් - මෙලොව යම් කිසි පුද්ගලයෙක් සංයෝජන තුනක් ක්ෂය කිරීමෙන් දුගතියට නොවැටීමෙහි නියත වූ, නිර්වාණාවබෝධය නියත වූ සෝවාන් ඵලයට පැමිණේ ද හේ තෙමේ කුලයක් හෙවත් ආත්ම දෙකක හෝ තුනක ඉපදී දුක අවසන් කරයි. මේ පුද්ගලයා “කෝලං කෝල” යයි කියනු ලැබේ. එහි දී කුලයන් යනු ඉපදීම් හෙවත් භවයන් යයි දත යුතුය. දෙකක් හෝ තුනක් යන මෙය ද මෙහි දී දේශනා මාත්‍රයක් පමණක් වේ. සය වන භවය දක්වා සැරිසරන තැනැත්තා කෝලංකෝල පුද්ගලයා ම වේ.
යමකුට සත් වරක් පමණක් උත්පත්තිය සිදු වේද? අටවන භවයක නො උපදිනේ වේ ද මේ තැනැත්තා **“සත්තක්‍ඛත්තුංපරම”** නම් වේ. මෙසේ ද කියන ලදී. සත්තක්ඛත්තු පරම පුද්ගලයා නම් කවරෙක් ද යත් - මෙලොව යම් පුද්ගලයෙක් සංයෝජන තුනක් ක්ෂය කිරීමෙන් දුගතියට නොවැටීමෙහි නියත වූ, නිර්වාණාවබෝධය නියත වූ සෝවාන් ඵලයට පැමිණේ ද හේ තෙමේ සත්වරක් දෙව්ලොව ද, මිනිස් ලොව ද හැසිරී දුක අවසන් කරයි. මෙම පුද්ගලයා “සත්තක්ඛත්තුං පරම” යයි කියනු ලැබේ.
භාග්‍යවතුන් වහන්සේ විසින් ම භාවිතයට ගන්නා ලද නම් වශයෙන්ම ද මෙම නාමයන් ඒවායේ සීමාවන් වේ. මෙ පමණ තැන් ගිය තැනැත්තේ ඒකබීජී නම් වේ. මෙ පමණ තැන් ගිය තැනැත්තේ කෝලංකෝල නම් වේ, මෙ පමණ තැන් ගිය තැනැත්තේ සත්තක්ඛත්තුං පරම නම් වේ, යනුවෙන් භාග්‍යවතුන් වහන්සේ විසින් මේ පුද්ගලයන්ගේ නම් භාවිතයට ගන්නා ලදී. මේ තැනැත්තා ඒකබිජිය, මේ තැනැත්තා කෝලං කෝලය. මේ තැනැත්තා සත්තක්ඛත්තුං පරම ය යනුවෙන් නියත භාවයක් නම් නැත.
මේ පුද්ගලයන් හට මෙ පමණ ප්‍රභේද කවරෙක් නම් නියම කරත් ද යත් - ඇතැම් තෙරවරු එය පූර්ව හේතූන්ගේ නියමයක් යයි කියති. ඇතැම් තෙරවරු ප්‍රථම මාර්ගය හේතු වේ යයි කියත්. ඇතැම් තෙරවරු (සකෘදාගාමී, අනාගාමී, අර්හත් යන) ඉහල මාර්ග තුන එයට හේතු වේ යයි කියත්. එහිදී පූර්ව හේතූන්ගේ නියමයක්ය යන මතය ප්‍රථම මාර්ගයට හේතුකාරක වූයේ නම් වෙයි. ඉන් ඉහල මාර්ග තුන හේතුවකින් උපන්නේය යන කියමනට පැමිණේ, ඉහල මාර්ග තුන නියමයන් කරන්නේය යන මතයෙහිදී පළමු මාර්ගය නො ඉපදී තිබියදීම ඉහල මාර්ග තුන උපන්නේය යන අදහසට පැමිණෙයි. මාර්ග තුනේ විදර්ශනාව නියමයන් කරන්නේය යන අදහස සුදුසු වේ. ඉදින් ඉහල මාර්ග තුනේ විදර්ශනාව බලවත් වේද (එකල්හි) “ඒක බීජී “ නම් වේ. ඉන් අඩු තත්ත්වයේ දී “කෝලංකෝල” නම් වේ. ඉනුත් අඩු තත්ත්වයේදී “සත්තක් ඛත්තුං පරම” නම් වේ.
ඇතැම් සෝවාන් පුද්ගලයෙක් පැවැත්ම පිළිබඳ අදහස් ඇත්තේ වෙයි. පැවැත්මෙහි කැමති වෙයි. නැවත නැවත සසරෙහිම සැරිසරයි. ඒ බව දක්නට ඇත. අනේපිඬු සිටුවරයා, විශාඛා උවැසිය, චුල්ල රථ මහාරථ දිව්‍ය පුත්‍රයෝ, අනේක වර්ණ දිව්‍ය පුත්‍රයා, සක් දෙව් රජ, නාග දත්ත දිව්‍ය පුත්‍රයා යන මේ අය සසරේ පැවැත්මෙහි අදහස් ඇත්තාහු, පැවැත්මෙහි කැමතිවූවාහු මුල පටන්ම සදෙව් ලොව නිමකොට අකණිටා බඹලොවට පැමිණ සිට පිරිනිවීමට පැමිණෙත්. මෙහිදී මේ අය ගණනයට නොගන්නා ලදහ. යමකු මනුෂ්‍ය භවයන්හිම සත්වරක් හැසිර රහත් බවට පැමිණෙත් ද, දෙව්ලොව උපන් යමකු දිව්‍ය ලෝකයන්හිම නැවත නැවත සත්වරක් හැසිර රහත් බවට පැමිණෙත් ද මේ අය ද මෙහිදී ගණනයට නොගන්නා ලදහ. කලක් මිනිස් ලොව ද, කලක් දෙව්ලොව ද හැසිර රහත් බවට පැමිණෙන පුද්ගලයාම මෙහිදී ගණනයට ගනු ලැබේ. එහෙයින් සත්තක්ඛත්තුං පරමො (සත්වරක් පමණක්) යන මෙය මෙහිදී අවස්ථා අටෙන් බැහැරව ධ්‍යාන නො ලබා විදර්ශනා වඩන්නහුට නමක් ලෙස (සුක්‍ඛ විපස්සක පුද්ගලයාට නමක් ලෙස) කියන ලද්දේ යයි දත යුතුය.
ධර්මානුසාරී ශ්‍රද්ධානුසාරී යන මෙහිදී මෙම සාසනයෙහි ලෝකෝත්තර උපදවන තැනැත්තාට ධුරයන් (හෙවත් මාර්ග) දෙකක්, අපේක්ෂාවන් දෙකක් වේ. එනම් ශ්‍රද්ධා ධුරය හා ප්‍රඥා ධුරයයි. එය සද්ධාභිනිවෙසය (ශ්‍රද්ධා අපේක්ෂාව) හා පඤ්ඤාභි නිවෙසය (ප්‍රඥා අපේක්ෂාව) යයිද දැක්වේ. එහිදී යම් භික්ෂු කෙනෙක් ඉදින් ශ්‍රද්ධාවෙන් ලෝකෝත්තර මාර්ගය ඉපදවීමට හැක්කේ නම් එය උපදවන්නෙමි යි ශ්‍රද්ධාව ධුරය කොට සෝවාන් මාර්ගය උපදවයි. හෙතෙමේ මාර්ග ක්ෂණයෙහිදී ශ්‍රද්ධානුසාරී නම් වෙයි. ඵලයට පැමිණෙන ක්ෂණයෙහි ශ්‍රද්ධා විමුක්ත නම් වී “ඒක බීජී, කෝ ලං කෝල” සත්තක්ඛත්තුං පරම” යන ත්‍රිවිධ ස්වභාවයනට අයත් වේ. මෙහිදී එක් එක් පුද්ගලයා දුක්‍ඛා පටිපදා ආදී වශයෙන් සිවු වැදෑරුම් ස්වභාවයට පැමිණෙන්නේය යන තත්ත්වය මත ශ්‍රද්ධා ධුරයෙන් (මාර්ගයෙන්) යුත් පුද්ගලයෝ දොළොස් දෙනෙක් වෙති (හෙවත් බෙදීම් දොළසක් වේ)
යමකු වනාහී ඉදින් ප්‍රඥාවෙන් ලෝකෝත්තර මාර්ගය උපදවීමට හැක්කකු නම් එය උපදවන්නෙමියි ප්‍රඥාව ධුරය (හෙවත් මාර්ගය) කොට සෝවාන් මාර්ගය උපදවයි ද, හේ තෙමේ මාර්ගක්ෂණයෙහිදී ධර්මානුසාරී නම් වෙයි. ඵලක්ෂණයෙහිදී ප්‍රඥා විමුක්ත නම් වී “ඒක බීජී” ආදී කොටස්වලින් යුතුව කොටස් (හෙවත් ප්‍රභේද) දොළසක්ම වේ. මෙසේ මාර්ගයෙහි පිහිටි දෙදෙනෙක් ඵල ක්ෂණයෙහි සෝවාන් වූ සූ විස්සක් බවට පත් වෙති. (හෙවත් බෙදීම් සූවිස්සක් වේ.)
ත්‍රිපිටක තිස්ස නම් ස්ථවිර තෙමේ වනාහී තුන්පිටකය පිරිසිදුව හදාරා නිම කරන්නෙමියි ඉටා පරතෙරට ගියේය. එක්තරා කෙළෙඹියෙක් ඒ භික්ෂුවට සිවු පසයෙන් උපස්ථාන කළේය. ස්ථවිර තෙමේ පෙරලා පැමිණෙන කාලයෙහි යම් උපාසක, ස්වාමීනි, කොහි (යන්නෙහි) ද? අපගේ ආචාර්ය උපාධ්‍යායයන් වෙතටය. ස්වාමීනි, මට යාමට හැකි නොවේද. ඔබ වහන්සේ නිසා මවිසින් සසුනෙහි ගුණ හඳුනා ගන්නා ලදී. ඔබවහන්සේ නැති කල්හි කෙබඳු නම් භික්ෂූන් වහන්සේ කෙනකු වෙත පැමිණෙම්ද? ඉක්බිති ඔහුට ස්ථවිර තෙමේ (මෙසේ) කීය. යම් භික්ෂුවක් සූවිසි සෝතාපන්නයන් ද, දොළසක් වන සකෘදාගාමීන් ද, අටසාළිස් අනාගාමීන් ද. දොළසක් වන රහතුන් ද හඳුන්වා දී දහම් දෙසීමට හැකිවන්නේ වේ ද එවැනි භික්ෂුවකට උවටැන් කිරීම සුදුසු වේ. මෙසේ මේ සූත්‍රයෙහි විදර්ශනාවන් කියන ලදී.
පස් වැන්නෙහි - ඇස ද, ඇස නමැති දොරටුවෙහි උපන් ධර්මයන්ගේ ආධිපත්‍යයේ ප්‍රධානත්වයෙන් යුත් එම ඉන්‍ද්‍රියය ද යන අදහසින් **චක්‍ඛුන්‍ද්‍රිය** නම් වේ. සොත ඉන්‍ද්‍රියය ආදියෙහි ද මේ පිළිවෙළම වේ. සෙස්ස සියලු තැන්හි පහසු වේ. මේ වර්ගයෙහි පළමු වන සූත්‍රය ද, සය වැන්න ආදී සූත්‍ර පහ ද චතුස්සත්‍යය වශයෙන් කියන ලද්දේ වෙයි.
4. සුඛින්ද්‍රිය වර්ගය
සිවු වන වර්ගයේ පළමුවැන්නෙහි - සුඛය ද, ඒ සමග උපන් ධර්මයන්ගේ ආධිපත්‍යයේ ප්‍රධානත්වයෙන් යුත් එම ඉන්‍ද්‍රියය ද යන අදහසින් **සුබින්‍ද්‍රිය** නම් වේ. දුක්ඛින්‍ද්‍රිය, දොමනස්ස ඉන්‍ද්‍රිය යන මේවා කාමාවචරම වේ. සෝමනස්ස ඉන්‍ද්‍රිය හැර සෙසු රූපාවචර ඉන්‍ද්‍රිය ත්‍රෛභූමික වේ. උපේක්ෂා ඉන්‍ද්‍රියය චාතුර්භූමික වේ. දෙවැන්න ආදිකොට ඇති සතර චතුස්සත්‍යය වශයෙන් ම කියන ලදී.
සය වැන්නෙහි - **කායිකං** = ශරීරයේ ඉන්‍ද්‍රිය වින්දන ශක්තිය හේතුකොට ඇති **සුඛං** මෙය මෙහි ස්වභාවය දැක්වීමකි. **සාතං** යනු එයට තවත් වචනයකි. මධුර යනු එහි අරුත යයි කියන ලද්දේ වෙයි. **කාය සම්ඵස්සජං** = කයෙහි ස්පර්ශ වීමෙන් උපන් සුවය. “සාතං” යන්න කියන ලද පිළිවෙළින් ම අවබෝධ කළ යුතු වේ. **වෙදයිතං** මෙය මේ පිළිබඳ සියලු වින්දනයනට සමාන ලෙස යෙදේ. අන්‍ය වූ ධර්මයන්ගෙන් විශේෂිත කොට ඇති ස්වභාවය දැක්වීමකි. මේ පිළිවෙළින් සෙසු තැන්හි දී ද අර්ථය දත යුතුය. **කායිකං වා චෙතසිකං වා** = මෙහිදී වනාහී ඇස ආදීකොට ඇති සෙසු සතර (කණ, නැහැය, දිව, කය) කය පිළිබඳ ඉන්‍ද්‍රිය වින්දන ශක්තියෙහි පිහිටුවා උපදවීම් වශයෙන් කායිකයයි කියන ලදී. කායික ඉන්‍ද්‍රිය වින්දන ශක්තිය අදුක්‍ඛමසුඛ (දුක් නැති සැපයද නැති වන්නක්) නම් නොවේ.
නව වැන්නෙහි - **වින්නං කට්ඨානං** = ගිනි දඬු දෙකේ. **සඞ්ඝට්ටන සමොධානා** = එකට ගැටීමෙන් ද, එකට එකතු කිරීමෙන් ද වශයෙන්, **උසමා** = උෂ්ණවත් **තෙජො** = ගින්නෙහි දුම මෙහි දී යට ඇති ගිනි දඬුව මෙන් ස්පර්ශය ද, ගැටීම මෙන් ස්පර්ශය හා ගැටීම ද, ගින්න මෙන් වින්දනය ද දැක්විය යුතුය. වස්තු අරමුණ උඩගිනි දඬුව මෙන් වුව ද, ස්පර්ශය යට ගිනි දඬුව මෙන් වුව ද දැක්විය හැකිය.
දස වැන්නෙහි - යම් සේ ධර්මාරම්මණ වශයෙන් පිළිවෙළින් කියන ලද්දේ ද, එසේම මෙහිදීද මෙම ඉන්‍ද්‍රිය විභංගයෙහි (ඉන්‍ද්‍රියයන් බෙදා දැක්වීමෙහි) සූත්‍ර හය මෙන් දේශනා කරන ලද බැවින් (මෙය) උප්පටිපාටික සූත්‍රාන්තය නමැයි දත යුතුය. එහි **නිමිත්තං** යන ආදී සියල්ල “පච්චය” යන්නට යෙදු වෙනත් වචනයන්මය. **දුක්‍ඛින්‍ද්‍රියඤ්ච පජානාති** = දුඃඛ සත්‍යය වශයෙන්ම දන්නේය. **දුක්‍ඛින්‍ද්‍රිය සමුදයං** = කටුවකින් විදිනු ලැබූ අයකුට හෝ මකුණකු විසින් දෂ්ට කරනු ලැබූ අයකුට හෝ ඇතිරිල්ලෙහි නැමීම් රැල්ලෙහි (අපහසු) ස්පර්ශය ලැබු අයකුට හෝ දුක් සහිත විඤ්ඤාණයක් උපදීද, එය මෙහි (දුකෙහි) හටගැන්ම යයි දන්නේය.
බාහිර වශයෙන් **දොමනස්සින්‍ද්‍රිය සමුදයං** යන ආදියෙහි ද ඒවායේ හේතු වශයෙන් ම සමුදය (හටගැන්ම) දත යුතුය. පා සිවුරු ආදී බාහිර සංස්කාරයන්ගේ හෝ සද්ධි විහාරිකයන්ගේ (එක්ව වසන්නවුන්ගේ) හෝ වැනසී යාමකින් දෝමනස්ස ඉන්‍ද්‍රියය උපදී, යයි දන්නේය. ඒ අයගේ විනාශය එම දෝමනස්සයන්ගේ හට ගැන්ම යයි දත්ය. මනා වූ ආහාරයක් වළඳා උතුම් සයනයෙක වැදහොත් අයකුගේ අත් පා සම්බාහනයේ ස්පර්ශයෙන් ද, විජිනිපතින් සැලෙන පවනෙහි ස්පර්ශයෙන් ද සුඛ ඉන්‍ද්‍රියය උපදී. ඒ ස්පර්ශය එම සුඛ ඉන්‍ද්‍රියයේ හට ගැන්ම යයි දන්නේය. මධ්‍යස්ථ ආකාරයෙන් උපේක්ෂා ඉන්‍ද්‍රියය උපදී. සප්ත සංස්කාරයන්හි මධ්‍යස්ථ ආකාරය වන එය එම උපේක්ෂා ඉන්‍ද්‍රියයේ හට ගැන්ම යයි දන්නේය.
**කත්‍ථචුප්පන්නං දුක්‍ඛින්‍ද්‍රියං අපරිසෙසං නිරුජ්ඣති ඉධ භික්ඛවෙ භික්‍ඛු විවිච්චෙව කාමෙහි** = මේ ආදියෙහි වනාහී මෙම එකම විනිශ්චය කථාව වෙයි. දුඃඛ ඉන්‍ද්‍රියය ප්‍රථම ධ්‍යානයේ උපචාර ක්ෂණයෙහි දී ම (මුලික කොටසේදීම) නිරුද්ධ වෙයි, (ප්‍රහීන වේ.) මෙසේ පවත්නා කල්හි වුවද ඒවායේ අතිශය නිරෝධය (සම්පූර්ණ නිරෝධය) සිදුවන බැවින් මෙම නිරෝධය ද ධ්‍යානයන් හිඳීම සිදු වේයයි කියන ලදී. සම්පූර්ණ නිරෝධය (අතිශය නිරෝධය) යනු නිරුද්ධ වන දෙය ප්‍රථමධ්‍යාන ආදිය හමුවෙහි නිරුද්ධ වීමය. උපචාර ක්ෂණයේදී සම්පූර්ණ නිරෝධයක් සිදු නොවේ. විවිධ ලෙස මෙනෙහි කර බැලීමෙහිදී, ප්‍රථම ධ්‍යාන උපචාරයේදී (හෙවත් ප්‍රථම ධ්‍යානයේ මූලික අවස්ථාවේදී නිරුද්ධ වූ දුඃබ ඉන්‍ද්‍රියයේ නැවත උත්පත්තියක් මැසි මදුරු දෂ්ටයෙන්, වාත ආදී ස්පර්ශයෙන් හෝ විසමවූ තාපයෙන් සිදුවන්නේය යන බව අවබෝධ වේ.
ධ්‍යානයේ මුල් අවස්ථාවන්හිදී නිරෝධය සිදු නොවේ. ප්‍රතිපක්ෂයක් විසින් දුබල නො කරනු ලබන බැවින් ධ්‍යානය තුළදීම ප්‍රීතිය පැතිර සිටීමෙන් සකල ශරීරය සුවයෙන් වෙලී යයි. එසේ වුව ද නිරුද්ධ විය යුත්ත මනාව නිරුද්ධ වේ. දුඃඛයේ ප්‍රතිපක්ෂය විසින් දුක දුබල කරන ලද බැවින් සුවයෙන් වෙළුණ තැනැත්තා තුළින් දුඃඛ ඉන්‍ද්‍රියය පහසුවෙන් නිරුද්ධ වේ. විවිධ මෙනෙහි කිරීම් ඇති ද්විතීය ධ්‍යානයේ උපචාරයේදී ප්‍රහීන වූ දෝමනස්ස ඉන්‍ද්‍රිය ඇති තැනැත්තා හට ඒ හේතුව නිසා විතර්ක විචාර හේතු එය (දෝමනස්ස ඉන්‍ද්‍රියය) උපදී. විතර්ක විචාර නැති කල්හි එය නො උපදීමය. යම් තැනෙක එය උපදීද, යම් තැනෙක විතර්ක විචාර ස්වභාවයෙහිදී සමාධියේ මුලික අවස්ථා උපදීද, ද්විතීය ධ්‍යානයේ උපචාරයෙහි දී විතර්ක විචාරයන් උපදීද, ද්විතීය ධ්‍යානයෙහිදී ඒවා ප්‍රහීන වීමේ හේතුවෙන් ඒවායේ නො උපදී. එසේම තුන් වන ධ්‍යානයේ උපචාර හීන වූ තැනැත්තහුට වුවද සුඛ ඉන්‍ද්‍රියයේ ප්‍රීතියෙන් හටගත් සොඳුරු රූපත් ශරීරය ඇත්තහුට සේම සුඛ ඉන්‍ද්‍රියය උපදී තෙවන ධ්‍යානයෙහිදී එසේ නොවේ. තෙවන ධ්‍යානයෙහි දී වනාහී සුඛයට හේතු වූ ප්‍රීතිය සියලු අයුරින්ම නිරුද්ධ වේ. එසේම සිවුවන ධ්‍යානයේ උපචාරයේදී ප්‍රහීතා වූ සෝමනස්ස ඉන්‍ද්‍රියයේ ආසන්න භාවයේ හේතුවෙන් ද, ධ්‍යානයට පැමිණි තැනැත්තාගේ උපේක්ෂාවේ අභාවය නිසා ද, ඒවා මනාව ඉක්මනොයන බැවින්ද එය උපදී. සිවුවන ධ්‍යානයේදී එසේ නොවේ. එහෙයින් **එත්‍ථචුප්පන්නං දුක්ඛින්‍ද්‍රියං අපරිසෙසං නිරුජ්ඣති** යනුවෙන් ඒ ඒ තැන්හි ශේෂ නො කොට ගන්නා ලදී.
යමක් වනාහී මෙහිදී **තථත්තාය චිත්තං උපසංහරති** යයි කියන ලද්දේ ද එහිදී ධ්‍යාන නො ලබා සිටියෙක් වූයේ නම් (ධ්‍යානය) උත්පාදනය සඳහා සිත එක්තැන් කරයි. ලබා සිටියෙක් වූයේ නම් ධ්‍යානයට සම වැදීම සඳහා සිත එක් තැන් කරයි. මෙසේ අර්ථය දත යුතුයි. මේ අයුරින් මේ සූත්‍ර දෙකෙහිදීම විමසා බැලීමේ අවස්ථාවන්ම කියන ලදී.
5. ජරා වර්ගය
පස්වැන්නේ පළමුවැන්නෙහි - **පච්ඡාතපකෙ** = ප්‍රාසාදයෙහි ඡායාවෙන් පෙරදිග පෙදෙස වැසී ඇති බැවින් ප්‍රාසාදයේ බටහිර දෙසෙහි අව්ව පවතී. ඒ ස්ථානයෙහි පණන ලද උත්තම බුද්ධාසනයෙහි වැඩ හුන්නේය යන අර්ථයයි. **පිට්ඨිං ඔතාපයමානො** = සම්මා සම්බුදුන් වහන්සේගේ වුවද උපාදාන හේතුවෙන් ඇතිවූ ශරීරයේ උෂ්ණ කාලයෙහි උෂ්ණය ඇති වෙයි, ශීත කාලයෙහි සීතල ඇති වෙයි. මෙය ද හිම වැටෙන ශීත කාලයයි. එහෙයින් මහ සිවුර (සඟල සිවුර) පහළට ගෙන සූර්ය රශ්මියෙන් පිට තවමින් වැඩ හුන්නේය.
කිම බුදු රැස් මැඩගෙන ඇතුළට පිවිසීමට හිරු රැසට හැකිවේදයත් :- නො හැක්කේය. එසේ ඇති කල්හි කුමක් නම් තවන්නේද? රශ්මියෙහි තේජසයි. තථාගතයන් වැඩ සිටි මධ්‍යස්ථානයෙහි හාත්පස විසුරුණු ඡායාව තුළ පිහිටි රුක්මුල වැඩ හුන් උන්වහන්සේගේ සිරුර සුර්ය රශ්මිය ස්පර්ශ නොකරයි. තේජස සියලු දිසාවන්හි ම පැතිරෙයි. ගිනිදැල්වලින් වටවූයේ මෙන් වෙයි. මෙසේ බුදුරැස් මැඩ ගෙන ඇතුළට පිවිසීමට හිරු රැස්වලට නො හැකිවන කල්හි වුව ද ශාස්තෲන් වහන්සේ සූර්ය තේජස තවමින් වැඩ හුන්නාහ යි දත යුතුය.
**අනොමච්ඡන්තො** = පිටට සත්කාර කිරීම් වශයෙන් පිරිමදිමින් **අච්ඡරියං භන්තෙ** = භාග්‍යවතුන් වහන්සේගේ පිටෙන් සඟල සිවුර පහත් කොට වැඩ සිටි සේක් උන්වහන්සේගේ දෙ උර හිස් අතරෙහි රන් කවයක් වැනි කෙස්ගසක් පමණැති රැලි වළක් දැක (අනඳ) තෙරණුවෝ මෙබඳුවූ සිරුරෙහි පවා ජරාවට පත්වීම් පෙනෙන්නට තිබේ යයි හටගත් සංවේග ඇත්තේ ජරාවට ගරහමින් මෙසේ කීහ. මෙය ගර්හා කිරීමේ ආශ්චර්යය නම් වෙයි.
**න චෙවදානි භන්තෙ භගවතො තාව පරිසුද්ධො** = යම් සේ ප්‍රකෘතියෙන් සමේ වර්ණය පිරිසිදු වේද, දැන් එසේ නොවේ යයි දක්වන්නේ මෙසේ කීය. තථාගතයන් වහන්සේට වනාහී තරුණ කාලයෙහි සිය ගණන් උල් ගසා සුමටව සැකසු ගව සමක් මෙන් රැලිවලින් තොර සිරුරක් වෙයි. එම සිරුරෙහි තැබූ අත ලිස්සා යයි, එක තැන රඳා නො සිටියි. තෙල් පිස දමන මෘදු පියාපතක් මෙන් වෙයි (ලිස්සා යයි) මහලු කල අන් අයගේ නහර වැල් මතු වෙයි. ලොකු කුඩා සන්‍ධි ස්ථාන ද ලිහිල් වෙයි. මාංස පේශි ඇටවලින් මිදී ලිහිල් බවට පැමිණ ඒ ඒ තැන්හි එල්බ පවතී. බුදුන් වහන්සේලාගේ වනාහී එසේ නොවේ. අන් අයහට ප්‍රකට නොවන ලක්‍ෂණ ද, බුදුන් වහන්සේගේ අසලම නොවේ. අන් අයහට ප්‍රකට නොවන ලක්‍ෂණ ද, බුදුන් වහන්සේගේ අසලම හැසිරෙන බැවින් අනඳ තෙරුන් හටම ප්‍රකට වෙයි. එබැවින් මෙසේ කීය.
**සිථිලානි ගත්තානි** = අන් අයගේ මුහුණෙහිද, උරහිස් අතරෙහි ද යන ඒ ඒ තැන්හි රැලි පවතී. ශාස්තෲන් වහන්සේගේ වනාහී එසේ නැත. (ආනන්ද) ස්ථවිර තෙමේ ද දෙ උරහිස් අතරෙහි රැලිවළක් දැක මෙසේ කීය. **ගත්තානි වලිජාතානි** = මෙය ද තමාට පෙනුණ අයුරින්ම කීය. ශාස්තෲන් වහන්සේට වනාහී අන් අයට මෙන් රැලි නැත්තේය. **පුරතො පබ්භාරොච කායො** ශාස්තෲන් වහන්සේ බ්‍රහ්මයාගේ මෙන් ඍජු ශරීරයක් ඇති සේක. දිව්‍ය නගරයෙහි ඔසවන ලද රන් තොරණක් මෙන් උන්වහන්සේගේ කය ඍජු වන්නේමය. උස් වූ බැවින් මහලු කල්හි ශරීරය පෙරට නැමී සිටියි. ඒ බව අන් අයහට පැහැදිලිව නොපෙනේ. සමීපයෙහි හැසිරෙන බැවින් (අනඳ) තෙරුන් හටම පැහැදිලිව පෙනේ. එබැවින් මෙසේ කීය. **දිස්සතිච ඉන්‍ද්‍රියානං අඤ්ඤථත්තං** = ඉන්‍ද්‍රියයන් නම් ඇසින් දැකිය යුතු කොටස් පමණක්ම නොවේ. යම් හෙයකින් ස්වභාවයෙන් සම පිරිසිදු වර්ණයකින් යුතු වූයේ ද, දැන් එසේ පිරිසිදු නොවේ. දෙ උරහිස් අතරෙහි රැලි පෙනෙයි. බ්‍රහ්මයාගේ මෙන් ඍජු වූ කය පෙරට නැමී ඇත. මේ කරුණින් ම ඇස් ආදී ඉන්‍ද්‍රියයන්ගේ ද වෙනස්වීම් සිදුවිය යුතුය යන්න තර්කානුකූලව ගැනීමෙන් මෙසේ කීය. **ධී තං ජම්මි ජරේ අත්‍ථු **= නීච වූ ජරාවෙනි, ඔබට නින්දාවේවා, නින්දාව ඔබ වෙත පැමිණේවා = **බිම්බං** = ආත්ම භාවය.
දෙවැන්නෙහි - **ගොචර විසයං** = හුරු පුරුදු විෂයය හෝ ස්ථානය හෝ කරුණ **අඤ්ඤමඤ්ඤස්ස** = ඇස කණට හෝ කණ ඇසට හෝ වශයෙන් එකක් එකට නො ගැලපෙන අනිකකට අගෝචර විෂයයක් වන විට එකිනෙක සම්බන්ධතාවයන් ඇති නොවේ. ඉදින් නිල්පැහැ ආදී වෙනස්කම් ඇති රූප අරමුණු එකට කැටි කොට “මෙය කුමක්දැයි කියන්න, පැහැදිලි කර දෙන්න මේ ආරම්මණයා කුමක් නම් වේද?” ආදී වශයෙන් කියමින් යමකු එය කණ නමැති ඉන්‍ද්‍රියය වෙත යොමු කරන්නේ ද, එසේ කළ කල්හි චක්‍ඛු විඤ්ඤාණය තෙමේ තමා මුඛයකින් තොර වූයේ නමුදු තමාගේ ධර්මතාවය, ස්වභාවය අනුව මෙසේ කියන්නේ ය. කෙසේද යත් : “එම්බල ඥානහීන මුග්ධය, ඥානහීන මුග්ධය, අවුරුදු සීයක් හෝ අවූරුදු දාහක් හෝ ඒ ඒ තැන්හි දුවමින් මගෙන් තොර වෙනත් කොතැනකදී මේ පිළිබඳ දැනුමක් ලබන්නෙහිද? එය ගෙනෙව, චක්ෂු ප්‍රසාදය (පෙනීම නම් ඉන්‍ද්‍රිය ශක්තිය) වෙත යොමු කරව, මම මේ අරමුණ නිල් පැහැති ද, කහ පැහැති ද යන බව දනිමි. මෙය වෙනත් අයකුගේ විෂයයක් නොවේ. මෙය මගේම විෂයය”යි යනුවෙනි. (කන් ආදී) සෙසු (ඉන්‍ද්‍රිය) දොරටු කෙරෙහි ද මේ පිළිවෙළම වේ. මෙසේම අන්‍යවූ ඉන්‍ද්‍රියකට ගෝචරවන විෂයයක් වෙනත් ඉන්‍ද්‍රියයකට ගෝචර වන්නේ නොවේ.
**කිං පටිසරණං** = මේ අයට කුමන පිළිසරණක් දැයි විචාරයි. **මනො පටිසරණං **= ජවන් සිත පිළිසරණ වෙයි. **මනොච නෙසං** = මනස නමැති දොරටුවෙහි පවතින ජවන් සිත ම මේ ඉන්‍ද්‍රියයන්ගේ ගෝචර විෂයය සිතෙහි ඇලීම ආදී වශයෙන් සම්බන්ධ කර ගනී. චක්ෂුර් විඥානය වනාහී රූප දර්ශන මාත්‍රයම පමණි. මෙහි ඇලීමක් හෝ කිපීමක් හෝ මුලා වීමක් හෝ (වෙන වෙනම) නැත. එකම ඉන්‍ද්‍රිය වාරයෙහි ජවන් සිත ඇලෙන්නේ හෝ කිපෙන්නේ හෝ මුලා වීමක් හෝ (වෙන වෙනම) නැත. එකම ඉන්‍ද්‍රිය ද්වාරයෙහි ජවන් සිත ඇලෙන්නේ හෝ කිපෙන්නේ හෝ මුලාවට පැමිණෙන්නේ හෝ වෙයි. සෝත විඤ්ඤාණ ආදියෙහි ද මේ පිළිවෙළ ම වේ.
එහි මේ උපමාව යෙදේ. අයබදු රැස් කරන දුර්වල රාජ සේවකයෝ පස් දෙනෙක් රජුට සේවය කොට පවුල් පහක් ඇති එක්තරා ගමක පීඩනයෙන් හා අපහසුතාවයෙන් යුතුව සුළු අයබදු ප්‍රමාණයක් ලබා ගැනීමේ අවසරය ලැබූහ. ඔවුන් හට එහිදී මත්ස්‍ය භාගය, මාංස භාගය, යොත් කහවණුව අඩ කහවණුව, මාස කහවණුව, අට කහවණුව, සොළොස් කහවණුව, සිවුසැට කහවණුව යන මේ ප්‍රමාණයන්ගෙන් දඬුවම් ද පමුණුවති.
රජතුමා ද සතවත්‍ථුක (සියයේ ඉඩම් බද්ද), පඤ්ච සත වත්‍ථුක (පන්සියයේ ඉඩම් බද්ද), සහස්ස වත්‍ථුක (දහසේ ඉඩම් බද්ද) යන විශාල අයබදු ගනියි. එහිදී පවුල් පහේ ගම මෙන් ඉන්‍ද්‍රිය ශක්තීන් පහ දැක්විය යුතුය. දුර්වල අයබදු නිලධාරීන් මෙන් විඤ්ඤාණයන් පහ ද, රජුමෙන් ජවන් සිත ද, දුර්වල බදු නිලධාරීන්ගේ සුලු අයබදු ප්‍රමාණය මෙන් චක්‍ඛු විඤ්ඤාණ ආදියේ රූප දර්ශන ආදිය ද දැක්විය යුතුය. මේවායෙහි සිත් ඇලවීම් ආදිය නැත. රජුගේ විශාල බදු අය කිරීම මෙන් (චක්‍ඛු ආදී) එම ඉඳුරන්ගේ දොරටුවල ජවන් සිතේ ඇලීම් ආදිය දත යුතුය. මෙසේ මෙහිදී “මනො” යනුවෙන් කුසලා කුසල ජවන් සිත කියන ලදී.
**සතිපටි සරණං** = මාර්ගය පිළිබඳ සිහියට පිළිසරණ වීම. ජවන් සිත වනාහී මග්ගසති පටිසරණ යයි, (හෙවත් මාර්ගය පිළිබඳ සිහියට පිළිසරණ වීමයි) **විමුත්ති** = ඵලයෙන් ලබන විමුක්තිය. **නිබ්බාණං** = ඵලයෙන් ලබන විමුක්තියෙන් නිවනට ලැබෙන පිළිසරණ. **නාසක්‍ඛි පඤ්ඤස්ස පරියන්තං ගහෙතුං** = ප්‍රශ්නයේ කොටස් කළ ප්‍රමාණය ගැනීමට නොහැකි විය. පිළිසරණ නැති ස්වභාවයට පිළිසරණක් විචාළේය. මෙය නිවන නම් වේ. අප්පටිසරණ නම් කිසියම් පිළිසරණක් නැත යන්නයි. **නිබ්බාණොගධං** = නිර්වාණයේ අභ්‍යන්තරය නිවන තුළට පිවිසි. **බ්‍රහ්ම චරියං** = මාර්ග බ්‍රහ්ම චර්යාව **නිබ්බාන පරායණං** = නිවන කරා යන ගමනක් වන්නේ ය. ඉන් වෙනතකට නොයයි යන අරුතයි. නිවන කෙළවර හෙවත් අවසානය වන්නේ ය. **නිබ්බාණ පරියොසානං**
**මුලජාතා පතිට්ඨිතා** = මාර්ගයෙන් පැමිණි ශ්‍රද්ධාව කියනු ලැබේ. **ඉමම්හි චෙ භික්‍ඛවෙ සමයෙ** = කුමක් සඳහා කීයේද යත් - ධ්‍යාන අනාගාමී බව එසමයෙහි බ්‍රාහ්මණයාහට ප්‍රථම මාර්ගයෙන් අකුසල් සිත් පහ ප්‍රහීන විය. ප්‍රථම ධ්‍යානයෙන් නීවරණ පහ ප්‍රහීන වේ. ධ්‍යාන අනාගාමී තත්ත්වයෙහි සිටියා වූ හේ තෙමේ නොපිරිහුණු ධ්‍යාන ඇත්තේ කලුරිය කොට එහිම පිරිනිවෙන්නේ ය. ඉදින් අඹුදරුවනට අනුශාසනා කරන, කර්මාන්ත විධාන කරන අයකුගේ ධ්‍යානය නැසෙන්නේද - ධ්‍යානය නට කල්හි ගති ස්වභාවය දිගට පවතින්නේ නොවේ. ධ්‍යානය නො නැසුණ කල්හි ගති ස්වභාවය දිගට පවතින්නේ වේ. මෙය ධ්‍යාන අනාගාමී බව සඳහාම කීය.
තුන් වැන්නෙහි - **අඤ්ජන වනෙ** = අඳුවන් (කළු පැහැති) මල් ද ගස් ද රෝපණය කරන ලද වනයෙහි. **යංභික්‍ඛවෙ සද්ධින්‍ද්‍රියං තං සද්ධා බලං** = එය සිතේ ස්ථිර භාවයට අයත් ලක්ෂණයෙහි අධිපතිය යන අරුතින් “සද්ධින්‍ද්‍රිය” නම් වේ. අශ්‍රද්ධාවෙහිදී කම්පනයට පත් නොවීමෙන් ශ්‍රද්ධා බලය දැක්වේ. අන් අයගේ ධෛර්යවත් බව, වැටහීමේ ශක්තිය, අකම්ප්‍ය බව, දැනුම යන ලක්ෂණයන්හි අධිපති බව යන අරුතින් ඉන්‍ද්‍රිය භාවය යයි දත යුතුය. කුසීත බව, සිහි මුළාව, වික්ෂිප්ත බව, අවිද්‍යාව යන ආදියෙහි කම්පනයට පත් නොවීමෙන් ඇති වන්නේ බලභාවය යයි දත යුතුයි. **අයමෙවඛො** = එම නදියෙහි එකම දිය පහර මෙන් ශ්‍රද්ධා, වීර්ය, සති, සමාධි, ප්‍රඥා යන වශයෙන් මේවායේ ගලාගෙන යාමේ පැවැත්ම දත යුතුය. ආධිපත්‍යය අකමිප්‍ය බව යන අර්ථයන්ගෙන් දිය පහරවල් දෙකක් මෙන් ද, ඉන්‍ද්‍රිය බලවශයෙන් නොයෙක් කරුණු ද දත යුතුය.
සිවු වැන්නෙහි - **අමතොගධං** = නිවනෙහි අභ්‍යනතරය **අමත පරායණං** = නිවන සමෘද්ධ වීම. **අමත පරියොසානං** - නිවන සම්පූර්ණ වීම. **සාධු සාධු** = තෙරුන්ගේ විස්තර කිරීම. ප්‍රශංසාවට ලක්කරමින් සාධුකාර දෙයි.
පස්වැන්නෙහි - **තදන්‍වයා** = එය (හෝ ඔහු) අනුවයන්නේ, අනුව පවත්නේ යන අරුතයි. “පුබබකොට්ඨක” ආදිකොට ඇති සූත්‍ර සයෙහි පිළිවෙළින් ඉන්‍ද්‍රියය සයම කියන ලදී.
දස වැන්නෙහි - **ඉමෙ ඛො තෙ ධම්මා **= මතුයෙහි විදර්ශනා සහිත වන මාර්ග තුන **යෙ මෙ පුබ්බෙ සුතාව අහෙසුං** = මා හට පෙර දී අර්හත් ඵල ඉන්‍ද්‍රියය වූයේ යයි කියන බවක් අසා ඇත්තාහුද? **කායෙනචඵුසිත්‍වා** කයින්ද ස්පර්ශ කොට ලබාගෙන = **පඤ්ඤයච අති විජ්ඣ පස්සාමි** = සිහියෙන් යුතුව සලකා බැලීමේ ප්‍රඥාවෙන් විනිවිද දකින්නෙමියි. **යා හිස්ස හන්තෙ සද්ධා** - මේ කවර නම් ශ්‍රද්ධාවක්ද? ඉන්‍ද්‍රිය සතරකින් යුතු වූ ශ්‍රද්ධාව යට කියන ලද්දේමය. මෙය වනාහී පච්චවෙක්ඛණ සද්ධා (නුවණින් සලකා බැලීමේ ශ්‍රද්ධාවයි.) සම්පයුත්ත සද්ධා නම් මිශ්‍රව පවතී. ප්‍රත්‍යවේක්ෂණ ශ්‍රද්ධාව ලෞකිකම වේ. සෙසු සියල්ල පහසු අරුත් ඇත්තේමය.
6. සූකරඛත වර්ගය
සය වන වර්ගයේ පළමුවැන්නෙහි - **සුරියෙන** = ශූර භාවයෙන් **බොධාය** = අවබෝධය සඳහා.
දෙවැන්නෙහි - **මල්ලකෙසු** = මෙ නම් ජනපදයෙහි මේ සූත්‍රයෙහිදී ඉන්‍ද්‍රියයන් සතර මිශ්‍රව දක්වන ලදී. ආර්ය ඥානය ලෝකෝත්තර වේ. එය ද ඉන්‍ද්‍රියයන් සතර හා මිශ්‍ර කොට, මිශ්‍ර වුවක් යයි බෙදා දැක්වීමට සුදුසු වේ.
තුන්වැන්නෙහි - **නහෙව ඛො කායෙන ඵුසිත්‍වා විහරති** = කයෙන් ස්පර්ශ කොට ලබා ගෙන වාසය නො කරයි. ස්පර්ශ කිරීමට ලබා ගැනීමට නො හැකි වෙයි. **පඤ්ඤායච අතිවිජ්ඣ පස්සති** = ප්‍රඥාවන්ත ලෙස සලකා බැලීමෙන් මතු අර්හත් ඵල ඉන්‍ද්‍රියය ඇතැයි දැන ගනියි. අර්හත්ඵලය තුළ ඵුස්සිත්‍වා විහරති යනු ප්‍රතිලාභ ලබා වාසය කරයි (යන අදහසයි) **පඤ්ඤාය** = ප්‍රත්‍යවේක්ෂා ප්‍රඥාවෙන් (නුවණින් සලකා බැලීමෙන්) අර්හත් ඵල ඉන්‍ද්‍රියය ඇතිවන්නේ යයි දැන ගනියි. **නකුහිඤ්චි කිස්මිඤ්චි** = මේ වචන දෙකම එකනෙකට යෙදිය හැකි වෙනත් වචනයන් වේ. (හෙවත් පර්යාය වචනයන් වේ) කිසියම් හෝ භවයෙක්හි නො උපදිත් යන අර්ථයයි. මේ සූත්‍රයෙහිදී ලෝකෝත්තර වූ ඉන්‍ද්‍රියයන් පහ ද, ලොව ඇසුරු කොට පවත්නා ලෞකික වූ ඉන්‍ද්‍රියයන් සය ද කියන ලද්දේය.
සිවු වැන්නෙහි - **යානි කානිචි පදානි බොධාය සංවත්තන්ති** = යම් කිසි ධර්ම පද ද, යම් කිසි ධර්ම කොටස් ද වේ නම් ඒවා අවබෝධය සඳහා පවතී. පස්වැන්න පහසු වේ.
සය වැන්නෙහි - **චිත්තං රක්‍ඛති ආසවෙසුච සාසවෙසුච ධම්මෙසු** (කාමාවචර ආදී ත්‍රෛභූමක ධර්මයන් නිමිති කොට කෙලෙස් ඉපදීම වළක්වමින්, කෙලෙස්වලින් ද, කෙලෙස් සහිත ස්වභාවයන් වලින් සිත ආරක්ෂා කරන්නේ නම් වෙයි. සත්වැන්න පහසු වන්නේය.
අට වැන්නෙහි - **සූකර ඛතායං** = ඌරන් විසින් සාදන ලද ලෙණෙහි. එක් බුද්ධාන්තර කාලයක් තුළ, පොළව වැඩෙමින් පවතින අතරතුර කාශ්‍යප බුද්ධ කාලයෙහි එම ලෙණ පොළව තුළට ඇතුල් විය. ඉක්බිති දිනක් එක්තරා ඌරෙක් ඌ විසු ආවරණ ස්ථානයේ කෙළවර ආසන්නයේ පස් සෑරුවේය. වැසි වට පසු පස් සේදී ගොස් ආවරණ ස්ථානයේ කෙළවර විවෘත වූයේය. වනයෙහි හැසිරෙන එක්තරා තැනැත්තෙක් එය දැක පෙර සිල්වතුන් විසින් පරිභෝග කරන ලද ස්ථානයක් විය යුතුයයි සිතා එය පිළිසරකර කරන්නෙමියි හාත්පසින් පස් ඉවත් කොට ලෙණ සෝදා කුටියෙහි රැකවරණ සිදු කොට දොර ජනෙල් යොදා, සුදු පිරියමින් ද, සිතුවමින්ද මනාව නිමවා රිදී පටකට සමවන සේ වැලි ඉස විහාර ස්ථානයක් කොට ඇඳ පුටු පනවා භාග්‍යවතුන් වහන්සේගේ වාසය සඳහා පුද කළේය. ලෙණ ගම්භීර විය. පහළට බැස ඉහළට නැගිය යුතුය. ඒ සඳහා මෙය කියන ලදී. **පරමනිපච්චකාරං** = භාවනපුංසක පදයකි. යම් සේ ඉතා යටහත්ව පවතීයයි කියන ලද්දේ වෙයි ද, එසේ පවතිමින් **අනුත්තරං යොගක්‍ඛෙමං** = රහත් බව **සප්පතිසො** = ජ්‍යෙෂ්ඨයකු සහිත සෙස්ස සියලු තැන්හි පහසු වේ.
7. සම්බොධි වර්ගය
සත්වන වර්ගයෙහි - ඵල සත, පූර්වභාගයෙන්, ඒවායේ පහළ ඵල දෙක ආදි කොට මිශ්‍රව කියන ලදී. මෙහි ද, මින් පසු ද සෙසු සියල්ල පහසු අරුත් ඇත්තේය.
5. සම්මප්පධාන සංයුක්තය
සම්මප්පධාන සංයුත්තයේ සියලු සූත්‍රයන්හිම පුර්වභාග විදර්ශනාවන් කියන ලදි.
6. බල සංයුක්තය
බල සංයුත්තයෙහි - බලයන්, ශක්තීන් මිශ්‍රව කියන ලදී. සෙස්ස සියලු කල්හි පහසු වේ.
7. ඉද්ධිපාද සංයුක්තය
1. චාපාල වර්ගය
ඉද්ධිපාද සංයුත්තයේ පළමු වැන්නෙහි - ඡන්‍දය (කැමැත්ත) නිසා පවත්වනු ලබන සමාධිය. **ඡන්‍දසමාධි** නම් වේ. ප්‍රධාන වූ සංස්කාරයෝ (යන අදහස සඳහා) **පධාන සඞ්ඛාරා** (යයි යෙදේ) **සමන්නාගතං** = ඒ ධර්මයන්ගෙන් යුක්ත වූයේ. සෘද්ධිය සඳහා මුල්වූයේ හෝ ඍද්ධිය ලැබූ පසුබිමය හෝ යනුවෙන් **ඉද්ධිපාද** නම් වේ. සෙස්සෙහි ද මේ පිළිවෙළම වේ. මෙය මෙහි සංක්‍ෂේපයයි. විස්තරය වනාහී ඉද්ධිපාද විභංගයෙහි දක්වන ලදී. විශුද්ධි මාර්ගයෙහි මෙයට අර්ථ දක්වන ලදී. එසේම මග්ග, බොජ්ඣඞ්ග, සතිපට්ඨාන යන සංයුත්තයන්හි ද, මෙහි ද එක් පරිච්ඡේදයක්ම වේ.
පස් වැන්නෙහි - **ඉද්ධිපාද පදෙසං** = මාර්ග තුන ද ඵල තුන ද වේ.
සය වැන්නෙහි - **සමත්තං ඉද්ධිං** = අර්හත් ඵලය ද වේ. මුල පටන් සූත්‍ර නවයෙහි නිවන මුල්කර ගෙන ම ඍද්ධිපාදයන් කියන ලදී.
දස වැන්නෙහි - **නිසීදනං** = සම්කඩ අදහස් කරන ලදී. **උදෙන චෙතියං** = උදෙන නම් යක්ෂයාගේ චෛත්‍ය ස්ථානයෙහි කරන ලද විහාරය යයි කියනු ලැබේ. ගොතම ආදියෙහි ද මේ පිළිවෙළම වේ. **භාවිතා **= වර්ධනය කරන ලදී. **බහුලීකථා** = නැවත නැවත කරන ලදී. **යානීකතා** = යොතෙන් බැඳි යානයක් මෙන් කරන ලදී. **වත්‍ථුකථා** = ස්ථානය යන අර්ථයෙන් ස්ථානය මෙන් කරන ලදී. **අනුට්ඨිතා** = අධිෂ්ඨාන කරන ලද (හෝ ස්ථිර වාසයට පැමිණි) **පරිචිතා** = හැම අයුරින්ම රැස් කළ, වර්ධනය කළ **සුසමාරද්ධා** = මනාව ආරම්භ කරන ලදී.
මෙසේ අනියමින් කියා නැවත නියම ලෙස දක්වන්නේ **තථාගතස්සඛො** යන ආදිය කීය. මෙහිදී **කප්පං** යනු ආයුෂ කාලයයි. (හෙවත් ආයුෂ ප්‍රමාණයයි. ඒ කාලයෙහි මිනිසුන්හට යම් ආයු ප්‍රමාණයක් වී ද එය සම්පූර්ණ කරමින් වසන්නේ ය. **කප්පාව සෙසංවා** වාසය කරන ලද අවුරුදු සියය ඉක්මවා ගත කළ කාලය. එය සුළු හෝ වැඩි ප්‍රමාණයක් විය හැක. මහා සීව ස්ථවිර තෙමේ මෙසේ කීය. බුදුවරුන්ගේ වනාහී අනවශ්‍ය තැන්හි හඬ නැගීමක් නැත. බේළුව ගමෙහිදී උපන් මාරාන්තික වේදනාව දසමසක් යටපත් කළහ. මෙසේ නැවත නැවත ඒ සමවතට සමවැදී දසමස බැගින් යටපත් කරමින් මේ භද්‍ර කල්පයම වැඩ සිටිය හැකි වන්නේය.
කුමක් නිසා නො සිටියෝ ද යත්- උපාදාන හේතූන්ගෙන් හටගත් සිරුර කැඩීම් බැඳීම් (අබලන්වීම්) ආදියෙන් මැඩ පවත්වනු ලබයි. බුදුවරු වනාහී අබලන් වීමට නො පැමිණ අවසන් වයස් කොටසේදී, බහුජනතාව ප්‍රිය මනාප කාලයෙහිදීම පිරිනිවෙත්. බුද්ධානුගාමිකයන් වහන්සේලා ද, මහාශ්‍රවකයන් වහන්සේලා පිරිනිවි කල්හි තථාගතයන් වහන්සේ හුදෙකලා කණුවක් මෙන් පැවතිය යුතු වන්නාහ. බාල සාමණේරවරුන් පිරිවරා ගෙන සිටීමෙන් “අහෝ ! බුදුන්ගේ පිරිස (ක සැටි)” යයි පහත් කොට සලකනු ලැබීමට පත්විය හැක. එහෙයින් වැඩ නොසිටියහ. මෙසේ කියන ලද කල්හි ද උන්වහන්සේ ආයුකල්පයම වැඩ සිටීමට රුචි නොවන සේකැයි යන මේ කරුණ අටුවාවෙහි දැක්වේ.
**යථා තං මාරෙන පරියුට්ඨිත චිත්තො** = මෙහි “තං” යනු නිපාත මාත්‍රයකි. යම් සේ මාරයා විසින් මැඩ පවත්වන ලද, යටපත් ලද සිත් ඇති අන් කිසියම් පුහුදුන් අයෙක් නම් අවබෝධ කර ගැනීමට නො හැකි වන්නේ ය. එසේම (මෙහි ඇත්තේ) අවබෝධ කර ගැනීමට නො හැකි වූයේය යන අදහසයි. යමකුගේ දොළසක්වන සියලුම විපර්යාසයන් හැම අයුරින්ම ප්‍රහීන නො වීද, මාරයා ඔහුගේ සිත යටපත් කර ගනියි. තෙරණුවන්ගේ ද ප්‍රහීන නොවූ විපල්ලාසයන් සතරක් වේ. එ බැවින් මාරයා උන්වහන්සේගේ සිත මැඩ පැවැත්වීය. සිත යටපත් කරන්නා වූ හේ තෙමේ කුමක් කරන්නේද යත් - භයානක අරමුණක් දක්වයි, ශබ්ද අරමුණක් හෝ අස්වයි. එහෙයින් සත්ත්වයෝ එය දැක හෝ අසා හෝ සිහිය අවුල් කරගෙන අයාගත් මුව ඇතිව සිටිත් ඔවුන්ගේ මුඛයෙන් ඇතුළට අත යවා හදවත මර්දනය කරයි. ඔව්හු විසංඥාවී සිටිත්. මේ (මාර) තෙමේ තෙරුන්ගේ මුඛයෙන් අත ඇතුළට යැවීමට හැකිවන්නේ ද යත් - බියකරු අරමුණු පවා දැක්වීය. එය දැක ස්ථවිර තෙමේ නිමිත්තෙහි අරමුණ නො ගත්තේය. එය දැන ගත්තාහු නමුදු භාග්‍යවතුන් වහන්සේ කුමක් හෙයින් තුන් වරක් දක්වා ආමන්ත්‍රණය කළසේක්ද යත් - ස්වාමීනි, භාග්‍යවතුන් වහන්ස, ඉදිරියෙන් සිටිනු මැනව යි අයැද සිටි කල්හි මෙය ඔබගේ ම දෝෂයකි, මෙය ඔබගේම අපරාධයකි යනුවෙන් දොස් පැවරීමෙන් ශෝකය තුනී කරනු පිණිසය.
**මාරො පාපිමා** = මෙහි සත්ත්වයන් අනර්ථයෙහි යොදවමින් මරයි යනුවෙන් “මාර” නම් වේ. “පාපිමා” යනු ඔහුටම තවත් වචනයකි. ඔහු පාපී ස්වභාවයෙන් යුක්ත වන බැවින් “පාපිමා” යයි කියනු ලැබේ. කණ්හ, අන්තක, නමුචි, පමත්තබන්‍ධු යන මේවාද ඔහුගේම නාමයන්මය. **භාසිතා බො පනෙසා** = මේ තෙමේ වනාහී භාග්‍යවතුන් වහන්සේ සම්බෝධියට පත්වීමෙන් අටවන සතියෙහි බෝ මැඩටම පැමිණ භාග්‍යවතුන් වහන්ස, යම් අරුතක් සඳහා ඔබ විසින් පාරමිතා පුරන ලද්දේ ද, ඒ අදහස සම්පූර්ණ වූයේය. සර්වඥතාඥානය අවබෝධ කරගන්නා ලදී. ඔබට ලෝක චාරිකාවෙන් කුමන ඵලයක් දැයි කියා, ස්වාමීනි, භාග්‍යවතුන් වහන්ස, සුගතයන් වහන්සේ අදම පිරිනිවෙන සේක්වා යි යාච්ඤා කළේය. භාග්‍යවතුන් වහන්සේ ද ඔහුට **නතාවහං** (දැන්ම නොවේ) යන ආදිය කියා ප්‍රතික්ෂේප කළහ. ඒ සඳහා **භාසිතා ඛො පනෙසා භන්තෙ** (ස්වාමීනි, මෙය කියන ලද්දේය) යන ආදිය කීය.
එහි **වියත්තා** = මාර්ග වශයෙන් ව්‍යක්ත වූ (දක්ෂවූ) එසේම **විනීතා** = (භික්මුනා වූ) එසේම විසාරදා = (දක්ෂවූ) (යන විශේෂණ ද දැක්වේ. **බහුස්සුතා** = ත්‍රිපිටකය වශයෙන් මේ අය වෙත බොහෝ ඇසූ දේ ඇත යනුවෙන් “බහු ස්සුතා” නම් වේ. ඒ ධර්මයම දරන්නේය යනුවෙන් **ධම්මධරා** නම් වේ. නැතහොත් ධර්මය ඉගෙන මේ බහුශ්‍රැත භාවයෙන් ද, සත්‍යාවබෝධයේ බහුශ්‍රැත භාවයෙන්ද, ප්‍රතිවේධ ධර්මයන් ධාරණය කිරීමේ ස්වභාවයෙන් ද **‘ධම්මධරා’** යනුවෙන් මෙසේ මෙහි අර්ථය දත යුතුය. **ධම්මානුධම්ම පටිපන්නා** = ආර්ය ධර්මයේ ශික්ෂා පදවලට හා ප්‍රතිපත්තිවලට අනුව පවත්නා විදර්ශනා ධර්මයට පිළිපන්නාවූ **සාමීචි පටිපන්නා** = සුදුසු ප්‍රතිපදාවට පිළිපන්නාවූ **අනුධම්මචාරිනො** = ධර්මානුකූලව හැසිරෙන ස්වභාවය ඇති. **සකං ආචරිය කං** = තමාගේ ආචාර්ය මත වාදය **ආචික්‍ඛිස්සන්ති** = මේ ආදී සියල්ල එකිනෙකට සමානාර්ථවත් වචනයන්ය. **සහ ධම්මෙන** = හේතු සහිතවූ, කරුණු සහිතවූ වචනයෙන් **සප්පටිහාරියං** = නිවනට යාම දක්වා අරමුණු කොට දහම් දෙසත්
**බ්‍රහ්මචරියං** = ත්‍රිවිධ ශික්ෂාවන්හි සංග්‍රහ කළ සම්පූර්ණ ශාසන බ්‍රහ්ම චර්යාව **ඉද්ධං** = ධ්‍යානාදී වශයෙන් සමෘද්ධ වූ **ථිතං** අභි වෘද්ධියට පැමිණි, හැම පෙළම පිපී ගියාක් වැනි, අභිඥා සම්පත්ති වශයෙන් **විත්‍ථාරිකං** = පිහිටීම් වශයෙන් ඒ ඒ දිශාභාගයන්හි පැතුරුණාවූ **බාහු ඡඤ්ඤං** = මහජනතාවට අවබෝධ වීම් වශයෙන් බොහෝ දෙනා විසින් දන්නා ලද්දාවූ, අවබෝධ කරන ලද්දාවූ **පුථු භූතං** = හැම අයුරින්ම පුළුල් බවට පත්වූ කෙසේද යත් -**යාව දෙව මනුස්සෙහි සුප්පකාසිතං** = ඥානවන්ත වූ යම් පමණ දෙවියෝ ද, මනුෂ්‍යයෝ ද වෙත් නම් ඒ සියල්ලන් විසින් මනාව ප්‍රකාශ කරන ලද්දේය යන අර්ථයයි.
**අප්පොස්සුක්කො** = අපායට රුචි වූ පාපී මාරය, ඔබ (මගේ බුද්ධත්වයෙන්): අටවන සතියෙහි පටන් “ස්වාමීනි, භාග්‍යවතුන් වහන්සේ දැන් පිරිනිවෙන සේක්වා, සුගතයන් වහන්සේ පිරිනිවෙන සේක්වා” යනුවෙන් හඬ නංවමින් ඇවිද්දෙහිය. දැන් අද පටන් උත්සාහ ගැනීම නවතන්න. පිරිනිවීම සඳහා මට පෙළඹවීම් නොකරන්න, යනුවෙන් වදාරති.
**සතො සම්පජානො ආයු සඞ්ඛාරං ඔස්සජි** = මනාව සිහිය පිහිටුවා නුවණින් පිරිසිඳ ආයු සංස්කාරය ඉවත් කළහ. අත් හළහ. එහිදී භාග්‍යවතුන් වහන්සේ, අතින් මැටිගුලියක් ඉවත් කරන්නාක් මෙන් ආයු සංස්කාරය ඉවත් කළාහු නොවෙති. තුන් මාසයක්ම පල සමවතට සමවැදී ඉන්පසු සමවතට සම නොවදිමියි යන සිත උපදවා ගත්හ. ඒ සඳහා ඔස්සජී” යයි කියන ලදී. **“උස්සජී”** යයි ද පාඨයක් වේ. **මහා භූමිචාලො** = මහා භූමි කම්පාවක් එදින වනාහී දස දහසක් ලෝකධාතූහු කම්පාවූහ. **භිංසනකො** = බිය උපදවන්නාවූ **දෙව දුන්‍දුභියොච ඵලිංසු** = දිව බෙර පුපුරා ගියේය. මේඝය මහ හඬින් ගර්ජනා කළේය. නොකල්හි විදුලි කෙටීම් ඇති විය. ක්ෂණික වර්ෂා පතිත වීයයි කියනු ලැබේ.
**උදානං උදානෙසි**. කුමක් නිසා උදන් ඇනූ සේක්ද යත් - මාරයා විසින් භාග්‍යවතුන් වහන්සේ පසු පසින් ලුහු බඳිමින් ගොස් ස්වාමීනි, පිරිනිවෙන සේක්වා, ස්වාමීනී පිරිනිවෙන සේක්වා යනුවෙන් කියන ලද කියමනේ උවදුරට බියෙන් ආයුසංස්කාරය අත්හළහයි කවරකු හෝ කියත් නම් ඔහුට ඒ සඳහා ඉඩක් නොලැබේවායි සිතා බියට පත් තැනැත්තාට උදානයක් නම් නැතැයි (දක්වනු පිණිස) ප්‍රීතිවේගය මුදාහරින උදානයක් පළ කළේය.
එහි සියලු බලුකැණහිල් ආදීන්ගේ ද පෙනුමෙන් සමානත්වයක් නැත්තේය යන්නක් තුලං යන්නෙන් හැඟේ. ඒ කුමක්දයත් - කාමාවචර කර්මයයි. සමානවූවක් නැත. එයට සමානවූ අනික් ලෞකික කර්මයක් නැතැයි යනුවෙන් අතුලං යි යෙදේ. ඒ කුමක්දයත් - උසස් බවට පත්වූ කර්මයයි. නැතහොත් කාමාවචර ද, රූපාවචර ද සමාන වේ. අරූපාවචරය අසමාන වේ. අල්ප විපාකය සමාන වේ. බහු විපාකය අසමාන වේ. **සම්භවං** = ඔවුන්ගේ භවයට හේතු වූ අහර පිඬු කිරීම හා රැස් කිරීම යන අරුත යි. **භව සඞ්ඛාරං** = පුනර්භවයේ හේතුව වූ සංස්කාරය **අවස්සජි** = විසුරුවා හළේය. **මුනි** = බුදු වූ මුනිවරයා **අජ්ඣත්තරතො** = ස්වකීය අධ්‍යාත්මයෙහි ඇලුනේ. **සමාහිතො** = උපචාර හා අර්පණා වශයෙන් සන්සුන් වූයේ. **අභින්‍දිකවචමිවා** = යුද්ධ සන්නාහයන්ගෙන් බිඳ දැම්මේය. **අත්තසමගවං** = තමා තුළ උපන් කෙලෙස් මෙය ද කියන ලද්දේ වෙයි විපාක සහිතය යන අර්ථයෙන් ද, භවය සකස් කිරීම යන අර්ථයෙන් ද “භවසඞ්ඛාර” යයි නමක් ලබා ඇත්තේ ද වෙයි. තුල අතුල ලෙස ගැනෙන ලෞකික කාර්යයන් ද අත් හළේය. සංග්‍රාමය කෙළවර මහා යෝධයකු සන්නාහයක් අත්හරින්නාක් මෙන්, තමා තුළ හටගෙන ඇති කෙළෙස් ද අධ්‍යාත්මයෙහි ඇලී සන්සුන් වී බිඳ හළේය.
එසේ නැතහොත් (මෙසේද අරුත් දැක්විය හැක්කේය) **තුලං** = තුලනය කරනුයේ තීරණය කරනුයේ **අතුලඤ්ච සම්භවං** = නිවන ද භවය ද **භවසඞ්ඛාරං** = භවය සමග යන කර්මය. **අවස්සජිමුනි** = පංචස්කන්ධයන් අනිත්‍යය. පංචස්කන්ධයන්ගේ නිරුද්ධ වීම නම් වූ නිවන නිත්‍යය යන ආදී පිළිවෙළින් සසඳන්නාවූ බුදුන් වහන්සේ භවයෙහි ආදීනවය ද, නිවනෙහි අනුසස් ද දැක ස්කන්ධයන්ගේ මුල හේතුවවූ එම භව සංස්කාරය කර්මයන් ක්ෂය කිරීම දක්වා පවත්නේ ය යනුවෙන් කියන ලද කර්මය ක්ෂය කරන්නා වූ ආර්ය මාර්ගයෙන් කර්මය අත් හළහ. කෙසේද යත් **අජ්ඣත්ත රතො සමාහිතො අභින්‍දි කච්ච මිවත්ත සම්භවං** = උන්වහන්සේ වනාහී විදර්ශනා වශයෙන් අධ්‍යාත්මයෙහි ඇලුනාහුද, සමථ වශයෙන් සන්සුන් වූවාහු ද වෙති. මෙසේ පූර්ව භාගයෙහි පටන් සමථ විදර්ශනා බලයෙන් ආත්මභාවය ආවරණය කරගෙන සිටි සන්නාහයක් මෙන් වූ ද, තමා තුළ හටගත් බැවින් “අත්ත සම්භව” යන නම ලැබුවාවූ ද සියලු කෙලෙස් බිඳ හෙලූහ. කෙලෙස් නැති බැවින් ද, කර්මය පිළිසිඳ නොගන්නා බැවින්ද අවසිට්ඨ (ඉතිරි) යන නම ඇති වේ. මෙසේ කෙලෙස් ප්‍රහාණයෙන් කර්මය අත්හළහ. ප්‍රහීන වූ කෙලෙස් ඇති තැනැත්තා හට බියක් නම් නැත. එහෙයින් නො බියවම ආයු සංස්කාරය හළහ. නිර්භීත බව දැක්වීම පිණිස ද උදන් ඇනූ සේකැයි දත යුතුයි.
2. පාසාදකම්පන වර්ගය
දෙවන වර්ගයේ පළමුවැන්නෙහි - **නච අතිලීනො** යන ආදිය බැහැරින් දර්ශනය වෙයි. මේ සූත්‍රයෙහිදී අභිඥා සය පාදක කොට ඇති ඍද්ධිපාදයන් කියන ලදී. දෙවැන්නෙහිද එසේමය.
තුන්වැන්නෙහි **ඡන්‍දං** = කරනු කැමැත්ත “ඡන්‍ද” නම් වේ. **නිස්සාය** = ආශ්‍රය කොට, නායකයා කොට යන අර්ථයයි. **පධාන සඞ්ඛාරා** = ප්‍රධාන වූ සංස්කාරයෝ කාර්යයන් සතර සිදු කිරීමට හේතු වන මනාවූ වීර්යයට මෙය පර්යාය වචනයකි. **ඉති අයඤ්ච ඡන්‍දො** යන ආදියෙහි “ඡන්‍දය” නම් ඡන්දයෙන් ද භාවනා සංස්කාරයගෙන් ද යුක්ත වූ ඡන්‍ද සමාධියයි. භාවනා සංස්කාරයන් ද ඡන්‍දයෙන් හා සමාධියෙන් ද යුක්ත වේ. එහෙයින් මේ සියලු ධර්මයන් එකතු කොට **අයං වුච්චති භික්‍ඛවෙ ඡන්‍ද සමාධි පධාන සඞ්ඛාර සමන්නාගතො ඉද්ධිපාදො** (මහණෙනි මෙය ඡන්‍ද සමාධිය, භාවනා සංස්කාරය යන මේවායින් යුක්ත වූ ඉද්ධි පාදය වේ) යයි කියන ලදී. ඉද්ධිපාද විභඞ්ගයෙහිදී වනාහී වේදනා ස්කන්ධය යන ආදී පිළිවෙළින් මේ ධර්මයන්ගෙන් යුක්ත වූ සෙසු අරූපී ධර්ම ඉද්ධිපාද යයි කියන ලදී.
තව ද මේවායින් ධර්මයන් තුනක් ඍද්ධීන් හෝ ඍද්ධිපාදයන් වේ. ඒ කෙසේද යත් - ඡන්‍දය (කැමැත්ත) වඩන්නහුට ඡන්‍දය ඍද්ධි නම් වෙයි. සමාධි භාවනා සංස්කාරයන් “ඡන්‍දිද්ධි පාද” නම් වේ. සමාධිය වඩන්නහුට සමාධිය “ඉද්ධි” නම් වෙයි. ඡන්ද භාවනා සංස්කාරයන් සමාධි ඉන්‍ද්‍රියයට පාද (හේතු හෝ අත්තිවාරම) නම් වේ. භාවනා සංස්කාරයන් වඩන්නහුට භාවනා සංස්කාරයන් “ඉද්ධි” නම් වේ. ඡන්ද සමාධි භාවනා සංස්කාර ඉන්‍ද්‍රියයන් පාද (හේතු හෝ අත්තිවාරම්) නම් වේ. එකට එක්ව යෙදුන ධර්මයන්හි එකක් සමෘද්ධ වන කල්හි සෙස්ස ද සමෘද්ධ වේමය.
තව ද ඒ ඒ ධර්මයන්ගේ (ධ්‍යාන සමාපත්තීන්හි) පූර්ව භාව වශයෙන් ද මේවායේ ඍද්ධිපාද භාවය දත යුතුය. ප්‍රථම ධ්‍යානය “ඍද්ධි” නම් වේ. ප්‍රථම ධ්‍යානයේ පූර්ව භාගයෙහි, මූලික කාර්යයන්ගෙන් යුක්ත වූ ඡන්ද ආදිය “සෘද්ධිපාද” නම් වේ. මේ පිළිවෙළින් “නේවසඤඤා නාසඤ්ඤායතනය” දක්වා, ඍද්ධි විධ ඥානය ආදි කොට දිව්‍ය චක්ෂුර් ඥානය දක්වා, සෝවාන් මාර්ගය ආදි කොට අර්හත් මාර්ගය දක්වා පිළිවෙළ ගෙන යා යුතු වේ. සෙසු ඍද්ධිපාදයන්හිද මේ පිළිවෙළම වේ.
ඍද්ධිපාදය සමෘද්ධ නොවීයයි ඇතැමෙක් කියති. මෙහිදී ඔවුන්ගේ වාද මර්දනය පිණිස අභිධර්මයෙහි “උත්තර චුළවාරෝ යන නම එයි.
ඉද්ධිපාද සතරක් වේ. එනම් ඡන්‍දිද්ධිපාද, චිත්තතිද්ධිපාද, විරියිද්ධිපාද, වීමංසිද්ධිපාද යනුයි. එහි ඡන්‍දිද්ධිපාද නම් කුමක්ද යත් - මෙහි භික්ෂුවක් යම්කිසි කලෙක්හි නෛර්යාණිකවූ, නිවනට පමුණුවන්නාවූ, ලෝකෝත්තර ධ්‍යානයක් වඩන්නේ ද වැරදි දෘෂ්ටීන් ප්‍රහාණය කිරීම පිණිස ප්‍රථම භූමියට පැමිණීමෙන් කාමයන්ගෙන් වෙන්ව -පෙ- දුක සේ පිරිය යුතු ප්‍රතිපදාවක් සහිත වූ, වෙහෙසවී ලබා ගතයුතු අභිඥා සහිත වූ ප්‍රථම ධ්‍යානයට පැමිණ වාසය කරයි. එකල්හි කැමති බැවින් “ඡන්‍ද” යයි ද, ක්‍රියා කිරීමට කැමති බැවින් “කුසල” යයි ද නම් ඇති ධම්ම ච්ඡන්‍ධ වන මෙය “ඡන්‍දිද්ධි පාද” නම් වේ. අන් ධර්මයන් ඡන්‍දිද්ධි පාදය සමග එක්ව යෙදී ඇත.
මේවා වනාහී ලෝකෝත්තර වශයෙන්ම එන ධර්මයන්ය.
එහි (මෙය එයි) - රට්ඨපාල ස්ථවිර තෙමේ ඡන්‍ද ධුරය වඩා ලෝකෝත්තර ධර්මය ඉපදවීය. සෝණ ස්ථවිර තෙමේ විරිය ධුරය ද, සම්භූත ස්ථවිර තෙමේ චිත්ත ධුරය ද, ආයුෂ්මත් මෝඝරාජ තෙමේ වීමංස ධුරය ද වඩා ලෝකෝත්තර ධර්මය ඉපදවූහ. එහි දී යම් සේ අමාත්‍ය පුත්‍රයන් සිවු දෙනකු තනතුරු පතා රජුන් ඇසුරු කොට වසන කල්හි එක් අයෙක් (රජුට) උපස්ථාන කිරිමෙහි (රාජසේවයෙහි) කැමතිවූයේ රජුගේ අදහස ද කැමැත්ත ද දැන දිවා රෑ උපස්ථාන කරනුයේ රජු සතුටු කොට තනතුරට පත්වූයේය. ඡන්ද ධුරයෙන් ලොවුතුරු දහම උපදවා ගන්නා පුද්ගලයා මෙසේ යයි දත යුතුය.
එක් අයෙක් දිනපතා උපස්ථානයට (රාජ සේවයට) නො හැක්කෙමි, වැඩක් ඇති කල්හි පරාක්‍රමයෙන් සතුටු කර වන්නෙමි යි කියා, පසල් දනවුවක් කෝප වූ කල්හි රජු විසින් එහි යවන ලද්දේ පරාක්‍රමයෙන් යුතුව සතුරන් මර්දනය කොට පැමිණියේය. විරිය ධුරයෙන් ලොවුතුරු දහම උපදවා ගන්නා පුද්ගලයා මෙසේ යයි දත යුතුය. එක් අයෙක් දිනපතා රාජ සේවය ද, උරහිසෙන් ආයුධ ඊතල ආදිය දරා ගෙන සිටීම ද බරක් යයි සිතා මන්ත්‍රණ බලයෙන් රජු සතුටු කරවන්නෙමියි සිතා රාජ්‍යපාලන විද්‍යාවෙන් කරන ලද කටයුතු ඇත්තේ මන්ත්‍රණ සංවිධානයෙන් රජු සතුටු කොට පැමිණියේය. චිත්ත ධුරයෙන් ලොවුතුරු දහම උපදවා ගන්නා පුද්ගලයා මෙසේ යයි දත යුතුය.
අනික් තැනැත්තා මේ රාජ්‍ය සේවය ආදියෙන් කවර ඵලයක් ද? රජවරු වනාහී උසස් කුලවතුන් හට තනතුරු දෙත්. එබඳු අයට දෙමින් මට ද දෙන්නේ යයි සිතා ජාති සම්පත්තිය නිසාම තනතුරකට පැමිණියේය. සුපිරිසිදු විමංසනය නිසා විමංසා ධුරයෙන් ලොවුතුරු දහම උපදවා ගන්නා පුද්ගලයා මෙසේයයි දත යුතුය. මෙසේ මේ සූත්‍රයෙහිදී නිවන පාදක කොටගත් සෘද්ධිය කියන ලදී.
සිවු වැන්නෙහි - **උද්ධතා** = උද්ධච්ච බව (නොසන්සුන් බව) ස්වභාවය කොට ගත් චංචල වන සිත් ඇති නොසන්සුන් වීම නිසා කොඩි ගස මත වාතයෙන් සැලෙන ධජයක් මෙන් එක් අරමුණක් කෙරෙහි සිත චලනය වෙයි. **උන්නලානි** = ඉහළට යොමු වූ බටගස් මතුවූ හිස් අහංකාරය යයි කියන ලද්දේ වෙයි. **චපලා** = පා සිවුරුවලින් සැරසීම් ආදී චපල බවින් යුතු වූ **මුඛරා** මුඛයේ රළු බව. රළු වචනයන් යයි කියන ලද්දේ වෙයි. **විකිණ්ණවාචා ** = අසංයත වචන ඇති දවස පුරාම නිරර්ථක වචන කියන්නාවූ **මුට්ඨස්සතිනො** = මුළා වූ සිහි ඇති. **අසම්‍යජානා** = ප්‍රඥාව රහිත වූ **විබ්භන්ත චිත්තා** = පහ කරන ලද සිත් ඇති. (සිතින් ඉවත් කළ) සමාධිය නැති වීම නිසා ලැබුණ අවසරයෙන් නොසන්සුන් වීම හේතු කොට ගෙන. **පාකතින්‍ද්‍රියා** = අසංවර වූ ඉන්‍ද්‍රියයන් **ඉද්ධාභිසංඛාරං** = ආපෝ කසිණයට සමවැදී, ඉන් නැඟී ප්‍රාසාදය පිහිටි බිම් කොටස ජලය වේවායි අධිෂ්ඨාන කොට දිය මත පිහිටියාවූ ප්‍රාසාදයෙන් අහසට පැන නැඟී ඇඟිල්ලෙන් පහර ගැසීය. **ගම්භීර නෙමො** = ගැඹුරු ආවාටය. ගැඹුරු භූමි භාගයෙහි ඇතුළට පිවිසියේය යන අර්ථයයි. **සුනිඛාතො** = මනාව වළ දමන ලදුව යහපත් ලෙස තබන ලදී. මෙහිදී අභිඥා පාදක ඍද්ධිය කියන ලදී.
පස් වැන්නෙහි - **ඡන්‍ද පහාණත්‍ථං** = තණ්හා ඡන්‍දය කිරීම පිණිස මෙහිදී නිවන පාදක කොටගත් ඍද්ධිය කියන ලදී.
නව වැන්නෙහි - **යො භික්‍ඛවෙ මග්ගො** = අභිඥා පාදක කොටගත් සතරවන ධ්‍යානය අදහස් කරන ලදී.
දස වැන්නෙහි - **කොසජ්ජසහගතො** = මෙහි භික්ෂුව ඡන්‍දය උපදවා කමටහන මෙනෙහි කරමින් හිඳියි. ඉක්බිති ඔහුගේ සිතට මැලි බවක් ඇතුල් වෙයි. හෙතෙම මැලිබවක් මා තුළ ඇතුල් වීයයි දැන අපායට බියෙන් සිතට තර්ජනය කොට නැවත ඡන්‍දය උපදවා කමටහන මෙනෙහි කරයි. ඉක්බිති ඔහු වෙතට නැවත මැලි බව ඇතුල් වේ. හෙතෙම නැවත ද අපායට බියෙන් සිතට තර්ජනය කොට ඡන්‍දය උපදවා කමටහන මෙනෙහි කරන්නේ වෙයි. මෙසේ ඔහු කුසීත බවෙන් ගැවසී ගත් බැවින් ඡන්‍දය කොසජ්ජ සහගත (කුසීත බව හා බැඳුනේ) නම් වෙයි. **කොසජ්ජ සම්පයුත්තො** = එයටම (හෙවත් කොසජ්ජ සහගත යන්නටම) වෙනත් පර්යාය යෙදුමකි.
**උද්ධච්ච සහගතො** = මෙහි දී භික්ෂුව ඡන්‍දය උපදවා කමටහන මෙනෙහි කරමින් හිඳියි. එවිට ඔහුගේ සිත (උද්ධච්චයෙහි) නොසන්සුන් බවෙහි වැටේ. හෙතෙමේ බුද්ධ ධම්ම සංඝ ගුණයන් සිහිකොට සිත සතුටු කරවා ප්‍රීතිමත් කරවා කළයුතු දෙය කොට නැවත ඡන්‍දය උපදවා කමටහන මෙනෙහි කරයි. නැවත ඔහුගේ සිත නොසන්සුන් බවෙහි ඇතුල් වෙයි. හේ තෙමේ නැවත බුද්ධ ධම්ම සංඝ ගුණයන් සිහිපත් කොට සිත සතුටු කරවා, ප්‍රීතිමත් කරවා ඡන්‍දය උපදවා කමටහන මෙනෙහි කරන්නේ වෙයි. මෙසේ ඔහු නොසන්සුන් බවෙන් ගැවසී ගත් බැවින් ඡන්‍දය උද්ධච්ච සහගත (නොසන්සුන් බව හා බැඳුනේ) නම් වෙයි.
**ථීන මිද්ධ සහගතො** = මෙහි භික්ෂුව ඡන්‍දය උපදවා කමටහන මෙනෙහි කරමින් හිඳියි. ඉක්බිති ඔහුට නිදිමත ඇතිවෙයි. හේ තෙමේ මට (ථීන මිද්ධය) මැලි බව හා නිදිමත උපන්නේ යයි දැන ජලයෙන් මුහුණ පිස දමා කන් ඇද ප්‍රගුණව ඇති ධර්මය සජ්ඣායනා කොට දහවල්හි ගන්නා ලද ආලෝක සංඥාව මෙනෙහි කොට ථීන මිද්ධය පහ කොට නැවත ඡන්‍දය උපදවා කමටහන මෙනෙහි කරයි. ඉක්බිති ඔහුට නැවත ථින මිද්ධය උපදියි. හෙතෙමේ කියන ලද පිළිවෙළින්ම නැවතත් ථීන මිද්ධය පහකොට ඡන්‍දය උපදවා කමටහන මෙනෙහි කරන්නේ වෙයි. මෙසේ ඔහු ථින මිද්ධයෙන් ගැවසී ගත් බැවින් ඡන්‍දය ථීන මිද්ධ සහගත (මැලිබව හා නිදිමත සහිත) නම් වෙයි.
**අනු වික්‍ඛිත්තො** = මෙහි භික්ෂුව ඡන්‍දය උපදවා කමටහන මෙනෙහි කරමින් හිඳියි. ඉක්බිති කාමගුණයුත් අරමුණු ඔහුගේ සිත් අවුල් කරයි. හෙතෙමේ මාගේ සිත බාහිර හේතූන් විසින් අවුල් කරන ලද්දේ යයි දැන අනමතග්ග, දෙවදූත, වෙලාම, අනාගත භය යන ආදී සූත්‍රයන් සිහි කරමින් සූත්‍ර දණ්ඩනයෙන් සිතට තර්ජනය කොට, කළයුතු දෙය කොට ඡන්‍දය උපදවා කමටහන මෙනෙහි කරන්නේ වෙයි. මෙසේ ඔහු කාම විතර්කය ගැවසී ගත් බැවින් ඡන්‍දය බාහිර පංචකාම ගුණයන් නිමිති කොට කැළඹීමට කම්පනයට පත් වෙයි.
**යථා පුරෙ තථා පච්ඡා** = කර්මස්ථාන වශයෙන් ද, දේශනා වශයෙන් ද පෙර පසු බව දත යුතුය. කෙසේද යත් කමටහනෙහි දී වනාහී කමටහනට ඇතුල් වීම “පුරෙ” (හෙවත් පෙර) නම් වෙයි. අර්හත් භාවය “පච්ඡා” (හෙවත් පසුව) නම් වෙයි. එහිදී යම් භික්ෂුවක් මුල් කමටහනෙහි ප්‍රවේශ වී අධික මැලිබව ආදී ස්ථාන සතර වෙත සිත ඇතුල් වීම වළක්වා, නපුරු ගවයන් යොදා (ගැල) හසුරුවනු මෙන් ද, ස්ථාන සතරෙන් එක් තැනක් හෝ නොගැටෙන සේ චතුරස්‍රයකට රවූම් බෝලයක් ඇතුල් කරනු මෙන් ද සංස්කාරයන් විමසාබලා රහත් බවට පැමිණේ ද මෙම ක්‍රියාව ද පෙර යම් සේ විසුයේ ද පසුව ද එසේම වාසය කරයි යන්නට සමාන නම් වේ. මෙය කමටහන් වශයෙන් පෙර පසු බවක් සහිත වේ. දේශනා වශයෙන් කෙස් (කෙසා) යනු පෙර (පුරෙ) නම් වේ. මොළය (මත්‍ථලුඞ්ග) යනු පසු (පච්ඡා) නම් වේ. එහි යම් භික්ෂුවක් කෙස්වලින් භාවනාවට ඇතුල් වී වර්ණ සටහන් ආදී වශයෙන් කෙස් ආදිය පරීක්ෂා කරනුයේ ස්ථාන සතරෙහි නොගැටෙමින් මොළය දක්වා භාවනාව පවත්වයි. මේ පිළිවෙළ ද පෙර යම් සේ විසුයේ ද පසුව ද එසේම වාසය කරයි (යන්නට සමාන) නම් වේ. මෙසේ දේශනා වශයෙන් පෙර පසු බව දත යුතුය. **යථා පච්ඡා තථා පුරෙ** = මෙය පෙර දැක්වූ පිළිවෙළටම යොදන වෙනත් පර්යාය යෙදුමකි.
**යථා අධො තථා උද්ධං** = මෙය ශරීරය වශයෙන් දත යුතුය. එහෙයින් මෙසේ කීය. (කෙසේදයත්) - පතුලෙන් උඩ මුදුන් කෙස්වලින් පහළ දෙතිස් ආකාර වශයෙන් හෝ පා ඇඟිලිවල අග පුරුක් ඇටවල සිට හිස් කබල තෙක් ද, හිස් කබලේ සිට පා ඇඟිලිවල අග පුරුක්හි ඇට තෙක් ද යනුවෙන් ඇට වශයෙන් හෝ සිවු තැන්හි එක් තැනක හෝ නො ගැටෙමින් භාවනාව පවත්වයි. මෙය “ඉහළ යම් සේද පහළ ද එසේය” නොහොත් පහළ යම්සේද ඉහළද එසේය යන අයුරින් පවතී නම් වේ.
**යෙහි ආකාරෙහි** යම් කොටස්වලින් **යෙහි ලිඞ්ගෙහි** = යම් සලකුණු වලින් **යෙහි නිමිත්තෙහි** = යම් වටහා ගැනීම්වලින් **ආලොක සඤ්ඤා සුග්ගහිතා හොති** = යම් භික්ෂුවක් අංගනයෙහි හිඳ ආලෝක සංඥාව මෙනෙහි කරයිද, වරෙක නෙත් පියා ගනියි ද, වරෙක නෙත් ඇර ගනියි ද ඔහු යම් විටෙක නෙත් වසා සිටියදීද නෙත් හැර බලන්නකුට මෙන් එක සමානවම වැටහේ. එකල්හි ආලෝක සංඥාව උපන්නේ නම් වෙයි. **දිවා සඤ්ඤො** යනු එයට ම නමකි. එය ද වනාහි රාත්‍රියෙහි උපදිනුයේ මනාව ගන්නා ලද්දේ නම් වෙයි. ස්**වාධිට්ඨිතා** යනු ද එයටම පර්යාය වචනයකි. මනාව තැන්පත් කළ, මනාව තබන ලද යන අරුත් සඳහා “ස්වාධිට්ඨිතා” යයි කියනු ලැබේ. එය අර්ථ වශයෙන් (මෙසේ වේ) මනාව ගන්නා ලද යම් ආලෝකයකින් මැලි බව හා අලස බව පහකොට ඡන්‍දය උපදවා කමටහන මෙනෙහි කරයිද, ඔහුට දහවල ද ආලෝක සංඥාව මනාව ගන්නා ලද්දේම වේ. රාත්‍රියෙහි හෝ දහවල හෝ වේවා යම් ආලෝකයකින් මැලි බව හා අලස බව පහකොට කමටහන මෙනෙහි කරයි. එහිදී ථින මිද්ධය පහ කිරීමෙන් ආලෝකයෙහි උපන් සංඥාව වන ආලෝක සංඥාව මනාව ගන්නා ලද්දේ නම් වෙයි. වීර්ය ආදියෙහි ද මේ පිළිවෙළම වේ. මේ සූත්‍රයෙහිදී ෂඩ් අභිඥා පාදක ඍද්ධිය කියන ලදී.
3. අයොගුළ වර්ගය
තුන්වන වර්ගයේ දෙවැන්නෙහි - සතර මහා භූතයන්ගෙන් සැදුණා වූ, මෙසේ පිරුණ බවෙන් හා ගෞරවණීය භාවයෙන් යුතු වූ, **අභිජානාති** - උත්සාහ කරයි. **පහොති** = හැකි වෙයි. මෙය තෙවළා බුදු වදනෙහි අසම්භින්නව එන පදයකි. **කායම්පි චිත්ත සමොදහති** = කය රැගෙන සිතෙහි ආරෝපණය කරයි. සිත ඇසුරු කරයි. සිතෙහි ගමන අනුව යවයි. සිත නම් උසස් බවට යොමු වූ සිතයි. චිත්ත භාවයේ සිතේ ස්වාභාවික ගමන ලුහුඬු වෙයි. **චිත්තම්පි කායෙ සමොදහති.** සිත රැගෙන කයෙහි ආරෝපණය කරයි, කය ඇසුරු කරයි. කයෙහි ගමන අනුව යවයි. කය නම් මවුපිය පරපුරෙන් ආ කයයි. කාය ගති ගමන මෝහ සහිත වෙයි. **සුඛ සඤ්ඤඤ්ච ලහු සඤ්ඤඤ්ච** = අභිඥා සිත සමග උපන් සංඥාවයි. එය වනාහී ශාන්ත සුඛයෙන් යුක්ත බැවින් “සුඛ සඤ්ඤා” නම් වෙයි. කෙළෙස් පිළිබඳ මෝහයේ අභාවය “ලහු සඤ්ඤා” නම් වෙයි.
**අයොගුළො දිවස සන්තත්තො ලහුතරො චෙව හොති** - එය වනාහී දෙතුන් දෙනකුන් විසින් ඔසවා කම්හල් උදුනෙහි බහාලන ලද්දේ දවසක්ම පැසෙමින් දිගු වේලාවක් පැවති උණුසුමෙන් ද, වාතයෙන් ද වායුව හා එක්වූයේ ද, උණුසුම් සහිත වූයේ ද, තේජස් සහගත වූයේ ද වී. මෙසේ ලඝු බවට පත් වෙයි. යම් සේ කම්හල්කාර තෙමේ විශාල අඩුවකින් එය ගෙන එක තැනම පෙරළයි ද, ඔසවයි ද බැහැරට ගනීද මෙසේ (කිරීමේදී) මෘදු වෙයි. කර්මාන්තයෙහි යෙදිය හැකි වෙයි. හේතෙමේ එය කඩ කඩ කොට සිඳියි. කුළුගෙඩියෙන් ගසමින් දික් සතරැස් ආදී වශයෙන් වෙනස් කරයි. මේ සූත්‍රයෙහිදී විකුර්වණ සෘද්ධිය (ඍද්ධියෙන් මවා පෑම) කියන ලදි.
තුන් වැන්නෙහි - නිවන පාදක කොට ගත් සෘද්ධිය කියන ලදී. සතර වැන්නෙහිද එසේමය. තව ද ඵල දෙක මුල් කොට ඉහත දී මිශ්‍ර වූ ඍද්ධිපාදයන් කියන ලදී. (සූත්‍ර) හතේදීම ඵලයන්හි පූර්වභාගයන් ගැන කියන ලදී. සත්වැන්න ආදි කොට ඇති සතර යට කියන ලද පිළිවෙළින්ම වේ.
එකොළොස් වන දොළොස්වන සූත්‍රයන්හි අභිඥාසය කියන ලදී. සෙස්ස සියලු තැන්හි පහසු වේ.
8. අනුරුද්ධ සංයුක්තය
1. රහොගත වර්ගය
අනුරුද්ධ සංයුත්තයේ පළමු වැන්නෙහි - **ආරද්ධ** = පිරිපුන් මෙහිදී සැකෙවින් ස්ථාන තිස් හයකදී, රහත් බවට පමුණුවා (ලියහැකි) විදර්ශනාව කියන ලදී. දෙවැන්නෙහි - ස්ථාන දොළසකදී රහත් බවට පමුණුවා (ලිය හැකි) විදර්ශනාව කියන ලදී.
තුන් වැන්නෙහි **මහාභිඤ්ඤත්තං** = අභිඥාවන් (විශිෂ්ට දැනීම්) නැතිබව. **හීනංධම්මං** = යන මේ ආදියෙහි දී මෙහි පෙළෙහි අර්ථය දත යුතුය.
කවර ධර්මයන් ලාමක නම් වේද? අකුසල් සිත් දොළස උපදවන මේ ධර්මයන් ලාමක නම් වේ. කවර ධර්මයන් මධ්‍යම නම් වේද? ත්‍රිවිධ භූමින්හි විපාක දෙන, ත්‍රිවිධ භූමින්හි ක්‍රියාවන් ප්‍රකට වන මෙම සියලුම රූප ධර්මයන් මධ්‍යම නම් වේ. කවර ධර්මයන් උසස් (ප්‍රණීත) නම් වේද? මාර්ග සතර ද, ශ්‍රමණ භාවයේ ඵල සතර ද, නිවන ද යන මේ ධර්මයෙන් උසස් (ප්‍රණීත) නම් වේ.
සතර වැන්නෙහි **කණ්ටකීවනෙ** = මහා කරඳ ගස් වනයෙහි.
සය වැන්නෙහි - **සහස්ස ලොකං** = මෙයින් තෙරුන් වහන්සේගේ නිරන්තර විහරණය දක්වන ලදී. තෙරුන් වහන්සේ වනාහී උදෑසන ම මුව දොවා අතීතයෙහිද අනාගතයෙහි ද කල්ප දහසක් සිහි කරයි. වර්තමානයෙහි එක් සිහි කිරීමකින්ම දස දහසක් සක්වළ දර්ශන පථයට පැමිණෙයි. සත්වැන්න පහසු වේ.
අට වැන්නෙහි - **සලළාගාරෙ** = සලළ නම් රුක්වලින් තැනූ පන්සලෙහි. නැතහොත් දොරටුවෙහි සලළ රුකක් පිහිටි බැවින් (සලළාගාර යන) මේනම ඇති වූ ගෘහයෙහි. මේ සූත්‍රයෙහිදී විදර්ශනාව ද, විදර්ශනාව වඩන පුද්ගලයා (පිළිබඳව) ද කියන ලද්දේ වෙයි.
නව වැන්නෙහි - **ආසභිං වාචං** = තමාගේ රහත් බව දක්වන උතුම් කියමන සෙස්ස සියලු තැන්හි පහසුවන්නේය.
2. සහස්ස වර්ගය
දෙවන වර්ගයෙහි - **ඨානඤ්ච ඨානතො** = යන ආදියෙහි තෙරුන් වහන්සේ දසබල ඤාණය අවබෝධ කර ගනියි (යන අදහස එයි.) ශ්‍රාවකයන් හට මෙය කෙසේ සිදු වේදයත් - එක් අංශයකින් සිදු වෙයි. සර්වඥ බුදුන් වහන්සේලාට වනාහී මෙය සියල්ලම ඇතුල්වන හැම අංශයකින්ම සම්පූර්ණ වේ.
9. ඣාන සංයුක්තය
ඣාන සංයුත්තය පහසු අරුත් ඇත්තේය.
10. ආනාපාන සංයුක්තය
1. එකධම්ම වර්ගය
ආනාපාන සංයුත්තයේ පළමු වැන්නෙහි - **එක ධම්මො** = එකම ධර්මයයි. මෙහිදී කිවයුතු සෙසු යමක් වේ නම් ඒ සියල්ල හැම අයුරින්ම විශුද්ධි මාර්ගයෙහි ආනාපාන සති කර්මස්ථාන නිර්දේශයෙහි කියන ලද්දේමය.
සය වැන්නෙහි - **භාවෙථ නො** = වඩන්නහු නොවෙත්ද? **කාමච්ඡන්‍දො** = පංච කාම ගුණයන්හි ඇලීම **අජ්ඣත්තික බහිද්ධාච මෙ ධම්මෙසු** = ආධ්‍යාත්මික හා බාහිර වූ දොළොස් වැදෑරුම් ආයතන ධර්මයන්හි **පටිඝසඤඤා සුප්පටි විනීතා** ක්‍රෝධය හා එක්ව යෙදුණ සංඥාවන් මනාව බැහැර කරන ලදී. සම්පූර්ණයෙන් විනාශ කරන ලදී යන අර්ථයයි. මෙයින් තමාගේ අනාගාමී මාර්ගය කියයි. දැන් අර්හත් මාර්ගයේ විදර්ශනාව දක්වමින් **සො සතොව අස්සසිස්සාමි** = (හේ තෙමේ “සිහි ඇතිවම ආශ්වාස කරන්නෙමි” යි) යන ආදිය කීය.
සත්වැන්නෙහි - **ඉඤ්ජිත්තතං වා එන්‍දිත්තංවා** = මේ දෙකෙන්ම චලනය වීම ම කියන ලදී.
අට වැන්නෙහි - **නෙව මෙ කායොපි කිලමති, **න **අක්‍ඛීනිපි විභඤ්ඤන්ති** = ධාතු කර්මස්ථානයෙහි දී වනාහී කමටහන වඩන තැනැත්තාගේ කය ක්ලාන්ත වේ. යන්ත්‍රයෙක බහා මඩිනා ආකාරයකට පැමිණියාක් මෙන් වෙයි. කසිණ කමටහනෙහිදී කමටහන වඩන තැනැත්තාගේ ඇස් චලනය වෙයි, වෙහෙසට පත් වෙයි, පිටතට පැමිණ වැටෙන ආකාරයකට පැමිණියාක් මෙන් වෙයි. මෙම කමටහනෙහිදී වනාහී කමටහන වඩන තැනැත්තාගේ කය වෙහෙසට පත් නොවේ, ඇස් විඩාවට පත් නොවේ. එබැවින් මෙසේ කීය.
**සබ්බසො රූප සඤ්ඤානං** යන ආදිය කුමක් නිසා කියන ලද්දේ ද? කිම ආනාපානයෙහිදී කසිණය (අරමුණ) ඉවත් කිරීමක් (දක්නට) ලැබේද? යත් ලැබේමය. ත්‍රිපිටක චූලාභය ස්ථවිර තෙමේ වනාහී මෙසේ කීය. යම් හෙයකින් ආනාපානයට නිමිත්ත වූ දෙය තාරකා රූප, මුතු බෝල ආදියට සමාන වී පෙනෙන්නේ ද, ඒ හේතුවෙන් එහිදී කසිණය ඉවත් කිරීමක් දක්නට ලැබෙන්නේය. ත්‍රිපිටක චූළ නාග ස්ථවිර තෙමේ එසේ නොවේයයි කීය. ස්වාමීනි, ආර්ය සෘද්ධි ආදී ප්‍රභේද ඇති මෙය කුමක් හෙයින් ගන්නා ලද්දේද? ආනිසංස දැකීම පිණිසය. ආර්ය වූ ඍද්ධිය හෝ රූපාවචර ධ්‍යානයන් සතර හෝ අරූප සමාපත්ති සතර හෝ නිරෝධ සමාපත්තිය හෝ ප්‍රාර්ථනා කරන්නාවූ භික්ෂුව විසින් මේ ආනාපාන සති සමාධිය මනා කොට මෙනෙහි කළ යුත්තේය. යම් සේ වනාහී නගරයක් ගත් කල්හි එහි සිවු දෙසෙහි හට ගන්නා වූ යම් භාණ්ඩයක් වේද එය දොරටු සතරෙන් නගරයටම පිවිසෙයි. ජනපදයක් ගන්නා ලද්දේ වුව ද එය ද නගරයෙහි ආනිසංසයම වේ. අනාපානසති සමාධි භාවනාවෙහි ආනිසංසය ද එසේමය. මෙය ආර්ය ඍද්ධි ආදී ප්‍රභේද සහිත වන්නේය. හැම අයුරින්ම ආනාපාන සති සමාධිය වැඩු කල්හි මේ සියල්ල යෝගියා හට ලැබෙන්නේය යන ආනිසංසය දැක්වීම පිණිස (මෙය) කියන ලදී. **සුඛඤ්ච** යන මෙහි **සො** යනු කුමක් හෙයින් නො කියන ලද්දේ ද යත් - **භික්‍ඛු** යන්න මෙහිදී ඉදිරිපත් නොවූ බැවින් (නොකියන ලද්දේ) ය.
නව වැන්නෙහි - **වෙසාලියං** = මෙම නම ඇති ස්ත්‍රී ලිංගික නාමයක් වශයෙන් ව්‍යවහාරයට පැමිණි නගරයෙහි. ඒ නගරය වනාහී තුන්වරක්ම ප්‍රාකාර වළල්ල වර්ධනය කිරීමෙන් විශාල වී ඇති බැවින් “වේසාලි” යයි කියනු ලැබේ. මේ නගරයද සම්මා සම්බුදු රජාණන් වහන්සේ සර්වඥභාවයට පැමිණි කල්හිම සියලු අයුරින් විශාලත්වයට පැමිණියේ යයි දත යුතුය. මෙසේ ගොදුරු ගම පෙන්වා වාසය කරන ස්ථානය (මේ අයුරින්) කීය. **මහාවනෙ කූටාගාර සාලායං** = එහි “වනය” නම් ඉබේ හට ගත්තාවූ, (අන් අය විසින්) රෝපණය නොකරන ලද්දාවූ, වෙන් වී ඇති මහ වනයයි. කපිලවස්තු පුරය අසලින් මහවනය හිමවත සමග ඒකාබද්ධ කොටසක් බවට පත් වී (පසෙකින්) මහ සමුදුර දක්වා සීමා වී පැවතියේය. මෙය එවැන්නක් නොවේ. වෙන්ව පිහිටියාවූ විශාල වූ වනය යන අදහසින් “මහාවන” යයි යෙදේ. “කූටාගාරසාලා” යනු මහවනය ඇසුරු කොට කරන ලද ආරාමයෙහි කූටාගාරය (මුදුනක් සහිත ගෙය) පියස්සෙන් යුතුව කරන ලද, සර්ව ප්‍රකාරයෙන් සම්පූර්ණ වූ, භාග්‍යවත් බුදුන් වහන්සේ ගේ ගන්ධ කුටිය යයි දත යුත්තේය.
**අනෙක පරියායෙන අසුභ තථං කථෙති** = බොහෝ කරුණුවලින් අසුභ වූ ආකාරයන් දක්වමින් පැවති ශරීරය අවසන් කළ යුතුය යන කථාව කියයි. කෙසේද යත්: කයෙහි කෙස්, ලොම්, නිය, දත් -පෙ- මුත්‍ර යන මේවා ඇතැයි කියයි. කුමක් කියන ලද්දේ වේද? මහණෙනි, බඹයක් පමණ වූ මේ ශරීරයෙහි මහත් ආදරයකින් සොයා බලන්නේ නමුදු කිසිවෙක් හෝ කිසියම් මුතු හෝ මැණික් හෝ වෛරෝඩි හෝ අගිල් හෝ සඳුන් හෝ කොකුම් හෝ කපුරු හෝ සුවඳ කුඩු හෝ ස්වල්පවූ පිරිසිදු දෙයක් හෝ නො දකිති. එහෙත් ඉතා දුගඳ වූ පිළිකුල් වූ දැකීමට අප්‍රියවූ කෙසේ, නිය, ලොම් ආදී විවිධ අපිරිසිදු දෙයම දකිති. එබැවින් මෙහි කැමැත්තක් හෝ ඇලීමක් හෝ නොකළ යුතුය. හිස් මුදුනෙහි උපන් “කෙස්” නම් වූ යමක් වේද ඒවාද අසුබ අපිරිසිදු පිළිකුල් සහිතම වේ. ඒවායේ එම අසුබ, අපිරිසිදු, පිළිකුල් බව වර්ණයෙන් ද, සලකුණින් ද, ගඳින් ද, පිහිටීමෙන් ද, අවකාශයෙන් ද යන පස් ආකාරයෙන් දත යුතුය. මෙසේ “ලොම්” ආදිය පිළිබඳව ද සංක්ෂේප හැඳින්වීම මෙසේ වේ. විස්තරය වනාහී විශුද්ධි මාර්ගයෙහි කියන ලද පිළිවෙළින්ම දත යුතුය. මෙසේ භාග්‍යවතුන් වහන්සේ එක් එක් කොට්ඨාශයෙහි පහ පහ බැගින් වූ විවිධ ආකාරයෙන් අසුබය පිළිබඳ කථාව කියන සේක.
**අසුභාය වණ්ණාජ භාසති** = ඉදිමුම් ආදී වශයෙන් අසුභ වූ මළසිරුර අත්හැර දමා පද බෙදිය යුතු තැන්හිදී ඒ ඒ (පද) බෙදමින් විස්තර කරමින් අසුබයෙහි වර්ණනාව කරයි. **අසුභ භාවනාය වණ්ණං භාසති** = කෙස් ආදියෙහි හෝ ඉදිමුණ මළ සිරුරු ආදියෙහි හෝ ආධ්‍යාත්මික බාහිර වස්තූන්හි අසුබවූ ආකාරය ගෙන පවතින්නාවූ සිතේ භාවනා කර්මය වැඩෙන්නේය. ඔහුට අසුභ භාවනාවෙහි ආනිසංසය දක්වමින් වර්ණනා කරයි, ගුණය විස්තර කරයි. කෙසේද යත්:- මහණෙනි, අසුභ භාවනාවෙහි නියුතු වූ භික්ෂුව කෙස් ආදී වස්තූන්හි හෝ ඉදිමුණ මළ සිරුරු ආදියෙහි හෝ පංචාංග රහිත වූ ද, පංචාංග සහිත වූ ද, තුන් ආකාරයකින් යහපත් වූ ද, දසවිධ ලක්ෂණයෙන් යුක්තවූ ද ප්‍රථම ධ්‍යානය උපදවා ගනියි. හේ තෙමේ ප්‍රථම ධ්‍යාන සංඛ්‍යාත වූ එම චිත්ත මංජුසාව හේතුකොට ගෙන විදර්ශනා වඩා උතුම් වූ රහත් බවට පැමිණෙන්නේය.
**ඉච්ඡාමහං භික්‍ඛවෙ අඩ්ඪමාසං පටිසල්ලීයිතුං** = මහණෙනි, මම එක් අඩමසක් විවේකයෙන් විසීමට, වෙන්ව විසීමට, හුදෙකලා වී විසීමට කැමැත්තෙමි යන අර්ථයයි. **නම්හිකෙනච් උපසඞ්කමිතබ්බො අඤ්ඤත්‍ර එකෙන පිණ්ඩපාත නීහාරකෙන** = යමකු තමා ඉටු කිරීමට බැඳී සිටින පොරොන්දුව ඉටු නොකොට මා සඳහා සැදැහැවත් කුලයන්හි පිළියෙළ කරන ලද පිණ්ඩපාතය ගෙනැවිත් මා හට ලබා දෙන්නේ ද, පිණ්ඩපාතය ගෙන එන එම එකම භික්ෂුව හැර වෙනත් අන් කිසි භික්ෂුවක් හෝ ගිහියකු හෝ නොපැමිණිය යුතුය.
කුමක් නිසා මෙසේ වදාළෝද යත් - පෙර කලෙක පන්සියයක් මුව වැද්දෝ දඩු හා දැල් ආදියෙන් වනය වට කොට තුටු පහටු වී එක තැනක සිට දිවි ඇති තෙක් මුවන් හා පක්‍ෂීන් ඝාතනය කිරීමෙන් ජීවිකාව සිදුකොට නිරයෙහි උපන්හ. ඔව්හු එම නිරයෙහි පැසී පෙර කරන ලද කිසියම් වූ කුශල කර්මයකින් මිනිස් ලොව උපන්හ. යහපත් ඇසුරක් හේතු කොට ගෙන ඒ සියල්ලෝම භාග්‍යවතුන් වහන්සේ සමීපයෙහි පැවිද්ද ද, උපසම්පදාව ද ලැබූහ. ඔවුන්ගේ එම මුල් අකුසල කර්මයෙන් විපාක නොදී ඉතිරිවූ, භවයෙන් භවය පැමිණි කර්ම චේතනාවන් එම අඩ මස ඇතුළත තමන්ගේම ක්‍රියාවන් මගින් ද, අනුන්ගේ ක්‍රියාවන් මගින් ද ජීවිත වැනසී යාමට අවස්ථා ඇති වී තිබේ. භාග්‍යවතුන් වහන්සේ එය දුටු සේක. කර්ම විපාකය නම් කිසිවකු විසින් හෝ වැළැක්වීමට නොහැක්කේය. ඒ භික්ෂූන් අතරෙහි වූ කලී පෘථග්ජනයෝ ද, සෝවාන් සකෘදාගාමී, අනාගාමි අර්හත් යන ඵල ලාභීහු ද වෙති. එහි ක්ෂීණාශ්‍රවයෝ පිළි සිඳීම් රහිත වෙති. ඉතිරි ආර්ය ශ්‍රාවකයෝ නැවත උපදින තැන නියත වී ඇත්තාහුය. පුහුදුන් අයගේ උත්පත්ති භවයන් නියත නැත.
ඉක්බිති භාග්‍යවතුන් වහන්සේ මෙසේ සිතූහ. කෙසේද යත්, “මොව්හු මේ ආත්ම භාවයෙහි ආශාව නිසා මරණ බියෙන් බියපත් වූවාහු මතු භවයට යන ගමන පිරිසිදු කර ගැනීමට නො හැකිවන්නාහුය. එබැවින් ඔවුන් හට භව ආශාව ප්‍රහීන වනු පිණිස අසුබ බව පිළිබඳ කථාව කියමි. එය අසා ආත්ම භාවයෙහි ආශාව පහවීමෙන් භව ගමන පිරිසිදු කොට ස්වර්ගයෙහි පිළිසිඳ ගන්නාහුය. මෙසේ ඔවූන්හට මා වෙත පැවිදි වීම අර්ථවත් වන්නේය.” යනුයි. ඉක්බිති ඔවුන් හට අනුග්‍රහ පිණිස අසුබ බව පිළිබඳ කථාව වදාළහ. එයද කමටහන් පිළිබඳ අරමුණින් මිස මරණය පිළිබඳව වර්ණනා කිරීමේ අදහසින් නොවේ. දේශනා කිරීමෙන් පසු උන්වහන්සේට මෙසේ අදහස් විය. කෙසේද යත් : “ඉදින් අඩ මසකදී භික්ෂූහු මා දකිත් ද, (අතර කාලයෙහිදී) පැමිණ අද එක් භික්ෂු නමක් මිය ගියේය. අද දෙනමක් ද -පෙ- අද දස නමක්ද මිය ගියහ ආදී වශයෙන් දැනුම් දෙති. මා විසින් හෝ අන් අයකු විසින් හෝ මෙම කර්ම විපාකය වැළැක්විය නොහැක්කේය. මම එය අසා වුවද කුමක් කරන්නෙම් ද? අනර්ථකාරී වූ ව්‍යසනයක් ශ්‍රවණය කිරීමෙන් කුමක් සිදුවේද? ඒ නිසා මම භික්ෂූන්හට නො පෙනෙන තැනක් වෙත යා යුතු වෙමි” යනුයි. එබැවින් මෙසේ වදාළහ. “මහණෙනි. මම අඩමසක් විවේකීව විසීමට කැමැත්තෙමි, පිණ්ඩපාතය ගෙන එන්නාවූ එක් අයකු හැර වෙනත් කිසිවකු පැමිණිය යුතු නොවේ.”
අනුන්ගෙන් එල්ල වන දෝෂාරෝපණ දුරු කිරීම පිණිස මෙසේ කියා හුදෙකලාවූහයි අන් අය කීහ. “මම සර්වඥ වෙමි, මම සද්ධර්ම වර චක්‍රවර්ති වෙමි” යි තමා හඳුන්වා ගනිමින් මුන්වහන්සේ තමාගේ ශ්‍රාවකයන් එකිනෙකා ඝාතනය වන කල්හි එය වැළැක්වීමට නොහැක්කේ වෙයි. වෙනත් කුමක් නම් හැකි වන්නේ දැයි කියමින් බාහිර අය භාග්‍යවතුන් වහන්සේට අපවාද කියත්. එහිදී උගත් පුද්ගලයෝ මෙසේ කියති. “භාග්‍යවතුන් වහන්සේ විවේකීව හිඳිනා සේක් මේ පුවත නොදනිති, උන්වහන්සේට දැනුම් දෙන්නාවූ වෙනත් කිසිවෙක්ද නැත, ඉදින් දනිත් නම් ඒකාන්තයෙන් එය වළක්වන්නාහ” මේ කැමති වීම පමණක්ම (හෙවත් ඉචඡා මාත්‍රයම) මෙහි මුල්ම කාරණයයි. **නාස්සුධා** මෙහි **අස්සුධා** යනු පද පූරණ මාත්‍රයෙහි හෝ අවධාරණ මාත්‍රයෙහි නිපාතයකි. කිසිවෙක් භාග්‍යවතුන් වහන්සේ වෙත නො එළඹෙත් ම ය.
නොයෙක් වර්ණ සටහන් ආදී කරුණුවලින් ලාමක බවක් සිදු විය හැක්කේය. අනේකාකාර වොකාරො නොයෙක් අයුරින් ගැවසීගත්, නොයෙක් කරුණු මිශ්‍ර වූයේයයි කියන ලදී. ඒ කවරෙක්ද? අසුභ භාවනාවෙහි යෙදී සිටින තැනැත්තා. එය **අනෙකාකාර ආකාරං අසුභ භාවනානුයොග මනුයුත්තා විහරන්ති** = යොදන ලදුව, වඩාත් දැඩිසේ යොදන ලදුව වාසය කරත්. **අට්ඨීයමානා** = එම ශරීරයෙන් දුකට පත්වූවෝ වෙත්. **හරායමානා** = ලජ්ජාවෙමින් **ජිගුච්ඡමානා** = පිළිකුළ උපදවමින් **සත්‍ථහාරකං පරියෙසන්ති** = දිවි තොර කරවන ආයුධයක් පරීක්ෂා කරත්. හුදෙක් ආයුධය පිරික්සා තමාම තමා ජීවිතයෙන් තොර කරත්. මුවවසුරු පිඩක් සේ අගයෙන් තොර දුසිල්ශ්‍රමණයකු කරා එළඹ ඇවැත්නි, අප ජීවිතයෙන් තොර කරනු යහපතැයි කියත් ද. මෙහිදීද ආර්යයන් වහන්සේ පාණාතිපාතය නොමකළහ. සමාදන් ද නොවූහ. එකඟ ද නොවූහ. පුහුදුන් අය වනාහී සියල්ලම කළහ.
**පතිසල්ලානා වුට්ඨිතො** = එම පන්සියයක් භික්ෂූන්ගේ ජීවිත කාලය ක්ෂය වීමට පැමිණි බව දැන එම ඒකී භාවයෙන් නැඟී සිටි සේක් දන්නාහු නමුදු නො දන්නාක්හු මෙන් කථාව ආරම්භ කිරීම පිණිස ආයුෂ්මත් ආනන්ද ස්ථවිරයන් ඇමතූහ. **කිං නුඛො ආනන්‍ද, තනුභූතො විය භික්‍ඛු සංඝො** = ආනන්දයෙනි, මින්පෙර බොහෝ භික්ෂූහු එකතු වී උපස්ථානය පිණිස පැමිණෙති. උදෙසීම, ප්‍රශ්න කිරීම කරගණිති. ආරාමය එකම පහනක් මෙන් දිස්වෙයි. දැන් අඩමසක් පමණ ඇවෑමෙන් පසු තුනී වූවාක් මෙනි. භික්ෂු සංඝයා අඩුවූයේ, මඳ වූයේ, අල්පවූයේ, විරල වූයේ මෙනි. කරුණ කුමක්ද? භික්ෂූහු බැහැර ගියාහුද? (යනුවෙන් විචාළහ)
ඉක්බිති ආයුෂ්මත් ආනන්ද ස්ථවිර තෙමේ ඒ භික්ෂූන්ගේ ජීවිතක්‍ෂය වීම කර්ම විපාකයෙන් සිදුවූයේ යයි නො සලකමින් අසුබ කමටහනට අනුගත වීමේ හේතුවෙන් සිදුවූයේ යයි සලකා **තථාහි පන භන්තෙ භගවා** = (ස්වාමීනි, භාග්‍යවතුන් වහන්ස, එසේමය) යන ආදිය කියා භික්ෂූන්ගේ රහත් භාවයට පැමිණීම සඳහා අන් කමටහනක් ඉල්වනුයේ **සාධු භන්තෙ භගවා** යන ආදිය කීය. එහි අර්ථය නම් ස්වාමීනි, යම් කරුණකින් භික්ෂු සංඝයා රහත් බැව්හි පිහිටන්නාහු ද, භාග්‍යවතුන් වහන්සේ එබඳු අන් කරුණක් දේශනා කරන සේක්වා (යි ඉල්ලා සිටියේය) මහ සමුදුරට බසින තොටුපොළ වල් බොහෝ ඇත්තාක් මෙන් නිවනට පැමිණීම සඳහා දස අනුස්සති, දස කසිණ, චතු ධාතු වවත්‍ථාන, බ්‍රහ්මවිහාර, ආනාපාන සති ආදී ප්‍රභේද ඇති අන්‍යවූ බොහෝ කමටහන් ඇත. භාග්‍යවතුන් වහන්සේ ඒවායින් භික්ෂූන් සනසවා වෙනත් කමටහනක් උගන්වන සේක්වා යන අදහසයි.
ඉක්බිති භාග්‍යවතුන් වහන්සේ එසේ කරනු කැමති වූ සේක් තෙරුන් උනන්දු කරවන්නාහු **තෙනහානන්‍ද** යන ආදිය දෙසූහ. එහි - **වෙසාලිං උපනිස්සාය** = වේසාලිය ඇසුරු කොට ඒ අවටින් ගවුවක් ප්‍රමාණයෙහි ද, අඩ යොදුනක් ප්‍රමාණයෙහිද යම් පමණ (භික්ෂූන්) වෙසෙත් ද ඒ හැම දෙන රැස් කරවන්නැයි යන අර්ථයයි. **සබ්බෙ උපට්ඨාන සාලායං සන්නිපාතෙත්‍වා** = තමා ම යා යුතු තැනට තමාම ගොස් අන් තැන්හි බාල භික්ෂූන් යවා මොහොතකින්ම සියලු භික්ෂූන් උපස්ථාන ශාලාවෙහි රැස් කරවා. **යස්සදානි භන්තෙ භගවා කාලං මඤ්ඤති** = මෙහි අදහස මෙසේ වේ : භාග්‍යවතුන් වහන්ස, භික්ෂු සංඝයා රැස්වුහ. දැන් භික්ෂූන් හට ධර්ම කථාව දේශනා කිරීමට කැමතිවන ඔබ වහන්සේ ඒ සඳහා කල් දන්නා සේක්වා යි ඇරයුම් කළේය.
**අථඛො භගවා භික්‍ඛු ආමනෙතසි අයම්පි ඛො භික්‍ඛවෙ** = ආමන්ත්‍රණය කොට භික්ෂූන්ගේ රහත් බවට පැමිණීම පිණිස පෙර කියන ලද අසුබ කමටහනින් වෙනස්වූ පිළිවෙළක් කියන්නාහු **ආනාපාන සති සමාධි** යන ආදිය කීහ. එහි **ආනාපාන සති සමාධි** = ආශ්වාස ප්‍රශ්වාසය ග්‍රහණය කරගත් සිහිය සමග යෙදුණ සමාධිය හෝ ආශ්වාස ප්‍රශ්වාසය පිළිබඳ සිහිකල්පනාව තුළ පිහිටුවා ගත් සමාධිය ආනාපාන සති සමාධියයි. **භාවිතො** = උපදවන ලද්දේ හෝ වර්ධනය කරන ලද්දේ. **බහුලීකතො** - නැවත නැවත කරන ලද්දේ **සන්තො චෙව පණිතොච** = ශාන්ත වූයේ ද, ප්‍රණීත වූයේද වෙයි. මේ ස්ථාන දෙකෙහිම වචනයෙන් නියම තත්ත්වය දත යුතුයි. කුමක් කියන ලද්දේදයත් - යම් සේ මේ අසුබ කමටහන හුදෙක් අවබෝධ කිරීම් වශයෙන් ශාන්ත හා ප්‍රණීත වේද එසේම ඕළාරික (පහත්) අරමුණු ඇති බව ද, උපන් කෙණෙහි ලැබෙන අරමුණු ඇති බව ද යන කරුණු අරමුණු වශයෙන් ශාන්ත ද ප්‍රණීත ද නොවේ. මෙසේ කිසියම් පිළිවෙළකින් ශාන්ත නො වන්නේ හෝ ප්‍රණීත නොවන්නේ හෝ නොවේ. තවද අරමුණෙහි ශාන්ත භාවය හේතුවෙන් ද ශාන්ත වූයේ වෙයි, නිවුනේ වෙයි. අවබෝධ කර ගැනීම නම් වූ අංගයෙහි ශාන්ත භාවය හේතුවෙන් ද, අරමුණෙහි ප්‍රණීත භාවය හේතුවෙන් ද ප්‍රණීතවූයේ ද, ප්‍රණීතභාවය සඳහා තෘප්තියට පත් නොවූයේ ද වෙයි. එහෙයින් “සන්තො” (ශාන්තවූ) යනු ද, “පණීතො” (ප්‍රණීතවූ) යනු ද කියන ලදී.
**අසෙචනකොච සුඛොච විහාරො** = මෙහිදී වනාහී මෙයටවත් කිරීමක් (බැහැරින් මිශ්‍රකිරීමක්) නැත යන අරුතින් අසෙචනකො (රසවත්ව ඇත) අනාසිත්තකො, අබ්බොකිණ්ණො, පාටියෙකො, ආවෙණිකො යන පද යෙදේ. මෙහි මූලික කටයුතු හෝ කලින් කළයුතු ක්‍රියාවන් හෝ නැත. ශාන්ත භාවය ආදී සිත එක්තැන් කිරීම ආදි කොට ඇති තමාගේ ස්වභාවයෙන් ශාන්තවූයේ ද, ප්‍රණීතවූයේ ද වෙයි, යන අර්ථයයි. ඇතැමෙක් “අසෙචනක” යන පදය සඳහා වත් කිරීමක් නැත්තේ යයි ද, ඕජෝ ගුණ යුක්ත වූයේයයි ද, ස්වභාවයෙන්ම මිහිරි යයි ද යනුවෙන් අරුත් දක්වති. මෙසේ වත් කිරීම සිදුනොකළ යුතු (බැහැරින් එකතු නොකළ යුතු) ගත්ගත් කෙනෙහි කායික හා චෛතසික සුවය ලැබීම පිණිස පැවැත්මෙන් සුව විහරණය සිදුවේයයි දත යුතුය.
**උප්පන්නුප්පන්නෙ** = යටපත් නො කරන ලද **පාපකෙ** = ලාමක බැව්හි **අකුසලෙ ධම්මෙ** = අදක්ෂ බව නිසා හටගත් තත්ත්වයන්හි. **ඨානසො අන්තරධාපෙති** = ක්ෂණයකින්ම අතුරුදන් කරයි, යටපත් කරයි. **වූපසමෙති** = මනාව සන්සිඳුවයි. තියුණු අවබෝධයක් සහිත බැවින් අනුපිළිවෙළින් ආර්ය මාර්ගය වර්ධනය කර ගත්තේ (ක්ලේශයන්) සිඳදමයි, යටපත් කරයි යනුවෙන් ද කියන ලදී. **ගිම්හානං පචඡිමෙ මාසෙ** = ඇසළ මාසයෙහි. **ඌහතං රජො ජල්ලං** = අඩමස තුළ වාතයෙන් හා අවුවෙන් වියළී ගියාවූ ද, ගව මහිෂ ආදීන්ගේ පා පහරින් බිඳී ගියාවූද පොළවෙහි බිඳීමෙන් උඩට නැගුණ යන අදහසින් “ඌහත” යයි යෙදේ. අහසෙහි නැගුණ රජස් දුවිලි. (යන අදහසයි) මහා **අකාල මෙඝො** = මුලු අහස වසාගෙන පැතිරී නැගී සිටින්නාවූ ද, ඇසළ මස පුර පස මුලු අසමසම වැසි වස්වන්නාවූ ද වළාකුළ එය වනාහී වැසි කාලය නො පැමිණි කල්හි ඇතිවූවක් බැවින් අකාල මේඝය යයි මෙහිදී අදහස් කරන ලදී. **ඨානසො අන්තර ධාපෙති වූප සමෙති** = ක්ෂණයකින් ම නො පෙනෙන බවට පමුණුවයි, පොළවෙහි වැතිරිමට සලස්වයි. **එවමෙව ඛො** = මෙය උපමා නිදර්ශනයයි. ඉන් පසු (පෙර) කියන ලද පිළිවෙළම වේ.
දස වැන්නෙහි - **කිම්බිලායං** = මේ නම ඇති නගරයෙහි. **එතදවොච** = මේ දේශනාව ගැළපීමක් සහිතව නො කරන ලද්දේයයි තෙරණුවෝ සිතූහ. පිළිවෙළට ගැලපීමක් ඇති කරන්නෙමියි සිතා දේශනා අනු පිළිවෙළ ගැළපීමක් ඇති කීහ. **කායඤ්ඤතරං** “පඨවිකාය (පෘථුවිධාතුමය ශරීරය) ආදී කායයන්හි එක්තරා කයක් පිළිබඳව කියමි, වායො කාය (වායො ධාතුමය ශරීරය) පිළිබඳව කියමි” යන අදහසයි. තවද ඇස නමැති ආයතනය -පෙ- පිඬු සහිත ආහාර යන පස්විසි රූප කොටස් “රූපකාය” නම් වේ. ඒවා අතරෙහි ආනාපානය ස්පර්ශායතනයෙහි සංගෘහිතව ඇති බැවින් “කායඤ්ඤතර” (එක්තරා ශරීරයක් හෙවත් ශරීරයට අයත් එක්තරා කොටසක්) නම් වෙයි. ඒ හේතුවෙන් ද මෙසේ කීය. **තස්මාතිහ** = යම් හෙයකින් සිවු වැදෑරුම් කාර්යයන්හි එකක් වන වායු කායය කොටස් විසි පහ තුළ හෝ, රූපකායයෙහි එක්තරා කොටසක් වන ආනාපානය විමසා බලයි ද, එහෙයින් **කායෙ කායානු පස්සී** (ශරීරයෙහි ශරීරය අනුව බලමින්) යන අදහස (ලැබෙ) යි. සියලු තැන්හිම අර්ථය මෙසේ යයි දත යුතුය. **වෙදනාඤ්ඤතරං** = වේදනාවන් තුනෙහි එක්තරා එකක් වන සුඛවේදනාව සඳහා මෙය කියන ලදී.
**සාධුකං මනසිකාරං** = පීතිපටිසංවෙදී භාවය ආදී වශයෙන් උපන් සොඳුරු සිහි කිරීමයි. මනසිකාරය (මෙනෙහි කිරීම) සුඛ වින්දනයක් වේද? නොවේමය. මෙය වනාහී දේශනා මාතෘකාවක් පමණි. යම් සේ වනාහී අනිත්‍ය සංඥා භාවනාවෙහි යෙදුණේය යන මෙහි සංඥා නාමයෙන් සංඥාවේ කියන ලද්දේද? මෙසේ මෙහි ද මනසිකාර නාමයෙන් ධ්‍යාන වින්දනය කියන ලද්දේයයි දත යුතුය. මේ සතරෙහි පළමු පදයෙහි ප්‍රීති යන මාතෘකාවෙන් වේදනාව කියන ලදී. දෙවන පදයෙහි සුවය යයි ස්වරූපයෙන්ම කියන ලදී. **චිත්ත සංඛාර** පද දෙකෙහි සංඥාව ද, වේදනාවද යන මේ චෛතසික ධර්ම සිත තුළින්ම ලබන ලදී. චිත්ත සංඛාරය යන වචනයෙන් විතර්ක විචාර (දෙක) හැර, සිත මුල් කරගත් සියළුම ධර්ම සංගෘහිත වේ. එම වචනයෙන් වේදනාව කියන ලදී. ඒ සියල්ල මනසිකාර යන නමින් සංගෘහිත කොට මෙහි **සාධුකං මනසිකාරං** (මනාලෙස මෙනෙහි කිරීම) යයි කීය.
මෙසේ ඇති කල්හි දු යම් හෙයිකින් මේ වේදනාව අරමුණක් නොවන්නේ ද, එහෙයින් වේදනා අනුපස්සනාව නොයෙදෙන්නේ වෙයි. මහා සතිපට්ඨාන ආදියෙහිද ඒ ඒ සුඛය ආදී වස්තූන් අරමුණු කොට වේදනාව විඳිනු ලැබේ. එම වේදනා පැවැත්ම දැඩිසේ අල්වාගෙන මම විඳ ගනිමියි යන කීම ව්‍යවහාර මාත්‍රයක් පමණක් වේ. ඒ සඳහා **සුඛ වෙදනං වෙදිය මානො සුඛං වෙදනං වෙදියාමි.** සුඛ (වින්දනයක් විඳිමින්, සුඛ වින්දනයක් විඳිමිය) යන ආදිය කියන ලදී. තව ද “පීති පටිසංවෙදී” (ප්‍රීතිය විඳගන්නා තැනැත්තා) යන ආදියේ අර්ථ වර්ණනා මෙහිදී ආරක්ෂාවරණයක් ලෙස කියන ලද්දේ වෙයි. මෙය විශුද්ධි මාර්ගයෙහි දෙ ආකාරයකින් කියන ලදි.
පීති පටිසංවේදී බව අරමුණු වශයෙන් ද, මුළා නොවීම් වශයෙන් ද යන දෙ අයුරකින් සිදු වේ. ප්‍රීති පටිසංවේදී බව අරමුණු වශයෙන් කෙසේ සිදු වේද යත් :- ප්‍රීති සහිත වූ ධ්‍යාන දෙකට සමවදින කල්හි ඒ සමාපත්ති ක්ෂණයෙහිදීම ධ්‍යාන ප්‍රතිලාභයෙන් ආරම්මණ වශයෙන් අරමුණු විඳ ගැනීම නිසා ප්‍රීති පටිසංවේදී බව ඇති වේ. මුළාවට පත් නොවීමෙන් කෙසේ ප්‍රීති පටිසංවේදී බව සිදු වේද යත් :- ප්‍රීති සහිතවූ ධ්‍යාන දෙකට සමවැදී, ඉන් නැඟී ධ්‍යානය හා යෙදුණ ප්‍රීතිය ක්ෂය වේ. අඩු වේ. ඒ හේතුවෙන් එය විමසා බලන කල්හි ඔහුගේ විදර්ශනා ක්ෂණයෙහි දී (එහි) ලක්ෂණ අවබෝධ වීමෙන් අසම්මොහය හෙවත් මුළාවෙන් තොර වීම සිදු වේ. පටිසම්භිදාවෙහිද, මෙය කියන ලද්දේය. දීර්ඝ ලෙස ආශ්වාස කිරීම් වශයෙන් සිතේ ඒකාග්‍රතාවය කැළඹීමට පත් නොවුන බව දැන ගැනීමෙන් සිහිය එළඹ සිටියේ වෙයි. ඒ සිහියෙන්, ඒ නුවණින් එම ප්‍රීතිය විඳගන්නා ලද්දේ වෙයි. මේ පිළිවෙළින් ම අනික් පදයන් ද අර්ථවශයෙන් දැනගත යුත්තේය.
මෙසේ මේ අයුරකින් ධ්‍යාන ලබා ගැනීමෙන් අරමුණු වශයෙන් ප්‍රීති, සුඛ, චිත්ත යන සංස්කාරයන් විඳගන්නා ලද්දේ වෙයි. මෙසේ ධ්‍යානයන් හා එක්ව යෙදුන වේදනා සංඛ්‍යාත මෙනෙහි කිරීම්වල ප්‍රතිලාභවූ අරමුණුවලින් වේදනාව විඳගන්නා ලද්දේ වෙයි. එහෙයින් **වෙදනාසු වෙදනානුපස්සී භික්‍ඛු තස්මිං සමයෙ විහරති** (එසමයෙහි භික්ෂුව වේදනාවන්හි වේදනාවන් අනුව බලන්නාවූ අයෙක් වී වාසය කළේය) යනුවෙන් මනාව කියන ලද්දේ විය.
**නාහං ආනන්‍ද මුට්ඨස්සතිස්ස අසම්පජානස්ස** මෙහි අදහස මෙසේය. යම් හෙයකින් “චිත්ත පටිසංවෙදී අස්ස සිස්සාමි” (සිත මනාව පිහිටුවා ගනිමින් ආශ්වාස කරන්නෙමියි) යන ආදි පිළිවෙළින් සිහිය පවත්වන භික්ෂුව ආශ්වාස ප්‍රශ්වාස නිමිත්ත අරමුණු කර ගනියි ද, ඔහුගේ සිත පිළිබඳ අරමුණෙහි සිහිය ද, මනා සිහි කල්පනාව ද පිහිටුවා පවතිනුයේත් වෙයි ද, මෙය “චිත්තෙ චිත්තානුපස්සී” (සිතෙහි, සිත අනුව මෙනෙහි කිරීම) නම් වෙයි. මුළා වූ සිහි ඇති. සිහි කල්පනාව අඩු තැනැත්තා හට ආනාපානසති භාවනාව නො පිහිටයි. එහෙයින් අරමුණු වශයෙන් සිත පිළිබඳව අවබෝධ කරගෙන සිතේ පැවැත්ම අනුව මෙනෙහි කර භාවනා කරන භික්ෂුව එහි වාසය කරයි. (හෙවත් ආනාපානසති භාවනාවෙහි යෙදෙයි)
**සො යන්තං හොති අභිජ්ඣා දොමනස්සානං පහානං තං පඤ්ඤාය දිස්වා සාධුකං අජ්ඣුපෙක්‍ඛිතා හොති.** මෙහිදී දැඩි ලෝභය කාමච්ඡන්‍ද නීවරණයම වෙයි. දොමනස්ස වශයෙන් ව්‍යාපාද නීවරණය දක්වන ලදී. මේ සතර විදර්ශනා වශයෙන් කියන ලදී. ධම්මානුපස්සනාව ද නීවරණ කොටස් වශයෙන් පස් වැදෑරුම් වේ. එහිදීද මේ නීවරණ දෙක මුල් වේ. මෙසේ ධම්මානුපස්සනාවෙහි මුල දක්වනු පිණිස **අභිජ්ඣා දොමනස්සානං **යයි කීය. **පහාණං** = අනිච්චානුපස්සනාවෙන් (අනිත්‍යය අනුව නුවණින් සලකා බැලීමෙන්) නිත්‍යය යන සංඥාව දුරු කෙරේයයි යනුවෙන් මෙසේ පහාණක ඤාණය (අත්හැරීම පිළිබඳ නුවණ) අදහස් කරන ලදී. **තං පඤ්ඤාය දිස්වා** = තං (හෙවත් එය) නම් අනිත්‍ය භාවයයි. විරාගය, නිරෝධය, අත්හැරීම පිළිබඳ නුවණය ආදී වශයෙන් කියන ලද්දේ පහාණ ඤාණය (හෙවත් අත්හර දැමීම පිළිබඳ නුවණ) යි. අපරාය (අනිකක් සඳහා) යනුවෙන් “විදර්ශනා ප්‍රඥාව සඳහා” යන්න අදහස් වේ. “ත” යන්න ද “අපරාය” යන්න සඳහාම යෙදේ. මෙසේ විදර්ශනා පිළිවෙළ දැක්වේ. **අජ්ඣුපෙක්‍ඛිතා** හොති (මධ්‍යස්ථ වෙයි) යනු යමක් සමථයට එළඹියේ ද (එය) මධ්‍යස්ථ වෙයි. යමක් එකඟ බවට එළඹියේ නම් (එය ද) මධ්‍යස්ථ වෙයි. දෙ අයුරින් මධ්‍යස්ථ නම් වෙයි. එහි එකට උපන්නේ මධ්‍යස්ථ වෙයි. අරමුණේ මධ්‍යස්ථ බවක් වෙයි. මෙහිදී අරමුණේ මධ්‍යස්ථ බව අදහස් කරන ලදී. **තස්මාතිහානන්‍ද** යම් හෙයකින් අනිත්‍යය අනුව නුවණින් මෙනෙහි කරමින් ආශ්වාස කරමියි යන ආදී පිළිවෙළින් පිළිවෙත් පවත්වන භික්ෂුව හුදෙක් දැඩි ලෝභය මුල් කරගත් නීවරණ ආදී ධර්මයන් ප්‍රහාණය කිරීමේ නුවණ ද ප්‍රඥාවෙන් දැක මධ්‍යස්ථ වන්නේ වේද, ඒ හේතුවෙන් ධර්මය අනුව නුවණින් මෙනෙහි කරන්නාවූ භික්ෂුව එම මධ්‍යස්ථ භාවය තුළ වාසය කරන්නේ යයි දත යුතුවේ.
**එවමෙව ඛො** = මෙහිදී සතර මහා මාර්ගයන් මෙන් ආයතන සය දැකිය යුත්තේය. එහි පස් පිඬු මෙන් ආයතන සයෙහි කෙලෙස් දැකිය යුතුය. සිවු දිගින් එන ගැල්මෙන් අරමුණු සතරෙක්හි පැවති සතර සතිපට්ඨානයන් දැකිය යුතුය. කායානුපස්සනා (කය අනුව නුවණින් මෙනෙහි කිරීම) ආදියෙන් පාපී අකුසල ධර්මයන් නැසීම එක් රිය සකකින් හෝ පස් පිඬුවක් වැනසී යාම මෙන් දත යුතුය.
2. ආනන්ද වර්ගය
දෙවන වර්ගයේ පළමුවැන්නෙහි - **එවං ඛ්‍යාකරෙය්‍යාථ** = කුමක් හෙයින් තමාගේ සමාපත්ති විහරණය කියයිද? දෝෂාරෝපණය බැහැර කරනු පිණිසය. ඉදින් ඔවුන් නොදන්නෙමුයයි කියත් නම්, ඉක්බිති ඔවුන්හට තීර්ථකයෝ “අපගේ ශාස්තෲවරයා අසවල් සමාපත්තියෙන් තුන් මසක් ගත කෙළේය. යන බව ඔබ නොදන්නහුද? එසේ ඇති කල්හි කුමක් හෙයින් ඔහු ගැන කියමින් යන්නහුදැයි දොස් පවරති.
එයින් මිදීම සඳහා මෙසේ කීය. දීර්ඝ වූ ආශ්වාසයක්ය යන ආදී වශයෙන් සිහියෙන් යුතුව ආශ්වාස කිරීමෙන් තොරව මෙම ස්වභාවය කියන ලද්දේ හෝ නො කියන ලද්දේ කුමක් හෙයින්ද යත් - එය ඒකාන්ත සත්‍ය ස්වභාවයක් බැවිනි. අන් අයගේ වනාහී ආශ්වාසය හෝ ප්‍රශ්වාසය ප්‍රකටව පෙනෙයි. භාග්‍යවතුන් වහන්සේගේ මේ දෙකම ප්‍රකටව පෙනෙයි. නිතර එළඹ සිටි සිහිය ඇති බැවින් එසේ වේය යන්න ඒකාන්ත සත්‍යයකි. එබැවින් එය නො කියන ලදී. තව ද හික්මෙමියි නො කියා කුමක් හෙයින් ආශ්වාස කරමියි යන මෙය පමණක් කියන ලද්දේද යත් - හික්මවිය යුතු තත්ත්වයක් හට පැමිණි) ශෛක්ෂ්‍යයෝ සත්දෙනා හික්මවිය යුතු ශෛක්ෂ්‍යයෝ නම් වෙත්. ක්ෂීණාශ්‍රවයෝ (රහත් ඵල ලාභීහු) හික්මවිය යුතු නොවන අශෛක්ෂ්‍යයෝ නම් වෙත්. තථාගතයන් වහන්සේලා ද හික්ම විය යුතු නොවන අශෛක්ෂ්‍යයෝ නම් වෙති. උන්වහන්සේලාට හික්මවිය යුතු කාර්යයක් නැති බැවින් හික්මවිය යුතු නොවන බව නො කියන ලදී. දෙවැන්න පහසු වේමය.
තුන් වැන්නෙහි - **පවිචින්ති** = අනිත්‍ය ආදී වශයෙන් විමසා බලයි. ඉතිරි පද දෙක මෙයටම යෙදෙන වෙනත් වචනයන්ය. **නිරාමිසා** = කෙලෙස් රහිත කායික චෛතසික විඩාව සන්සිඳීමෙන් කය ද සිත ද සන්සුන් වෙයි. **සමාධියති** = මනා කොට පිහිටුවයි. ධ්‍යානගත සිත මෙන් වෙයි. **අජ්ඣුපෙක්‍ඛිතා හොති** = උපත සමග පැමිණි මධ්‍යස්ථ භාවයෙන් මධ්‍යස්ථ වෙයි.
මෙසේ තුදුස් ආකාරයකින් ශරීරය ග්‍රහණය කරගත් භික්ෂුවගේ එම ශරීරයෙහි පවත්නා සිහිය සති සම්බොජ්ඣඞ්ගයයි. (නිවනට උපකාරීවන පිරිසිදු සිහියයි) එම සිහියෙන් යුක්තවූ ඤාණය ධම්මවිචය සම්බොජ්ඣඞ්ගයයි. (නිවනට උපකාරීවන ධර්මය විමසා බැලීමයි) එය හා යෙදුනා වූ ම කායික චෛතසික වීර්යය විරිය සම්බොජ්ඣඞ්ගයයි. (නිවනට උපකාරීවන වීර්යයයි) ප්‍රීතිය, සන්සුන් බව, සිතෙහි එකඟ බව යන මේවා “ප්‍රීති. පස්සද්ධි, සමාධි” යන සම්බොජ්ඣඞ්ගයන් වේ. මේ බොජ්ඣඞ්ග සයෙහි පසුබට නොවීම හා ඒවා ඉක්මවා නො යාම නම් වූ මධ්‍යස්ථ භාවය උපෙක්ඛා සම්බොජ්ඣඞ්ගය නම් වෙයි. යම්සේ රිය බැඳි අශ්වයෝ සමව ගමන් කරත් ද, එවිට මේ අශ්වයා පසුබට වන්නේයයි කෙවිටෙන් ඇනීමක් හෝ මේ අශ්වයා වේගයෙන් දුවන්නේයයි පස්සට ඇදීමක් හෝ සිදු කිරීමට රියැදුරාට සිදු නොවේ. හුදෙක් දුවමින් සිටින ආකාරය පමණක් ම වෙයි. මේ අයුරින් මේ බොජ්ඣඞ්ග සයේ පසුබට නොවීම හා ඉක්මවා නොයාම නම් වූ මධ්‍යස්ථ භාවය උපෙක්ඛා සම්බොජ්ඣඞ්ගය නම් වෙයි. මෙපමණකින් කුමක් නම් කියන ලද්දේ ද යත් - එක් චිත්ත ක්ෂණයක් තුළ සලකා බැලෙන විදර්ශනාවන් බොජ්ඣඞ්ගය නම් වේයයි කියන ලදී.
**විවෙක නිස්සිතං** = යන ආදිය පෙර කියන ලද අර්ථ ඇත්තේය. මෙහිදී වනාහී සොළොස් වාරයක් ආනාපාන සතිය මිශ්‍රාවශයෙන් කියන ලදී. ආනාපානය මුල් කරගත් සතිපට්ඨානයන් පූර්වභාගයන් වේ. ආනාපාන සතිය මුල් වූ එම පූර්වභාගයෝ බොජ්ඣඞ්ගයන් සම්පූර්ණ කරන්නාවූ සතිපට්ඨානයෝය. එම බොජ්ඣඞ්ග පූර්ව භාගයෝ ද දැනුම නිසා ලබන විමුක්තිය සම්පූර්ණ කරන්නාවූ (විජ්ජා විමුත්ති පුරකා) බොජ්ඣඞ්ගයෝය, නැතහොත් හට ගන්නා ලද ලෝකෝත්තර දැනුම නිසා ලබන විමුක්තීහු ආර්ය ඵලයන් හා එක් වූ විද්‍යාවෝය. සිවුවන (අර්හත්) මාර්ගය හා එක්ව යෙදුණාවූ තැනැත්තෝ විමුක්ති ඵලයන් හා එක්ව යෙදුනාහ. සිවුවන, පස්වන, සයවන කොටස් ද මේ හා සමාන වූ පරිච්ඡේදයන්ය. සෙස්ස සියලු තැන්හි පහසු වේමය.
11. සොතාපත්ති සංයුක්තය
1. වෙළුද්වාර වර්ගය
සොතාපත්ති සංයුත්තයේ පළමුවැන්නෙහි **කිඤ්චාපි** අනුග්‍රහ සහ ගැරහීම් කිරීමෙහි නිපාතයකි. සතර මහ දිවයින්හි අධිපති බවට පැමිණි රාජ්‍යත්‍වයට අනුග්‍රහ කරන්නාවූ ද, සතර අපායන් දුරුනොකළ බවට ගර්හා කරන්නාවූ ද ශාස්තෲන් වහන්සේ **කිඤ්චාපි භික්‍ඛවෙ රාජා චක්කවත්ති** = යන ආදිය වදාළහ. **චතුන්නං දීපානං** = දෙදහසක් දිවයින් පිරිවරකොට ඇති සතර මහ දිවයින්හි. **ඉස්සරියාධි පච්චං** = ස්වාමීත්වය “ඉස්සරිය” නම් වෙයි. අධිපති භාවය “අධිපතිච්ච” නම් වෙයි. ඉස්සරිය, අධිපච්ච යන මෙහි රජයෙහි සිදීම හා බිඳීම සිදු නොවේය යන්න “ඉස්සරියාධිපච්ච” නම් වෙයි. **කාරෙත්‍වා** = මෙවැනි රාජ්‍යයක් පවත්වා **කිඤ්චාපි භික්‍ඛවෙ අරිය සාවකො** යන ආදිය වදාළහ. එරහි **නත්තකානි** = අවසන් වීම් නැති යන අදහසයි. තෙළෙස් වරක් හෝ පලුදු වූ රෙදිපටක් දස කොටසක්ව ඉරීගිය තැන් පටන් “නන්තකං” යන නම ලබයි.
**අවෙච්චප්පසාදෙන** = ස්ථිරවූ පැහැදීමෙන්. ඒ මේ පැහැදීම වනාහී එක් අයුරකින් හෝ නන් අයුරින් ඇති වේ. නියම මාර්ගයෙන් පැමිණි ඒ පැහැදීම යම් වස්තූන් කෙරෙහි පෙර පසු නොවී (හෙවත් එක්වරම) වර්ධනය වේද, ඒ අයුරින් බුදුන් වහන්සේ කෙරෙහි අචල ශ්‍රද්ධාවෙන් යන ආදී පිළිවෙළින් තුන් ආකාරයකින් කියන ලදී. යම් හෙයකින් එකම ආකාරයක් වේ නම් එය පහත් තත්ත්වයක් වෙයි. ආර්ය ශ්‍රාවකයාගේ වනාහී බුදුන් වහන්සේ කෙරෙහිම පමණක් පවතින ප්‍රසාදය ද, ප්‍රේමයද, ගෞරවය ද මහත් වන්නේ නම් ධර්මය කෙරෙහි හෝ සංඝයා කෙරෙහි හෝ ප්‍රසාදය ද, ප්‍රේමය ද, ගෞරවය ද මහත් නො වේ. ධර්මය කෙරෙහිම පමණක් ප්‍රසාදය ආදිය) මහත්ව පවතී නම් බුදුන් කෙරෙහි හෝ සංඝයා කෙරෙහි එය මහත් නොවේ. සංඝයා කෙරෙහිම පමණක් එය මහත්ව පවතී නම් බුදුන් කෙරෙහි හෝ ධර්මය කෙරෙහි එය මහත් නොවේ. (අචල ශ්‍රද්ධාවෙහිදී) මෙවැන්නක් නැත්තේය. **ඉතිපිසො භගවා** යන ආදිය විශුද්ධි මාර්ගයෙහි විස්තර කරන ලද්දේය.
**අරිය කන්තෙහි** = ආර්යයන් හට ප්‍රියවූ ද, මනාප වූ ද අයුරින්, වෙනත් භාවයකට ගියාවූ හෝ ආර්යයෝ පන්සිල් නම් කඩනොකරති. මෙසේ ඔවුන් (ආර්යයන්) හට ප්‍රිය වූ එම පන්සිල් සඳහාම කියන ලදී. **අඛණ්ඩෙහි** යනුවෙන් පෙර කී කරුණට සමාන යයි කියන ලදී. (බඳුනක) මුව ගැටියෙහි එක් තැනක් කැඩුණේ නම් **“ඛණ්ඩ”** යයි කියනු ලැබේ. මැද කැඩෙන්නේ නම් **“ජිද්ද”** යයි ද, එක් පෙදෙසක් කැඩුණේ නම් විවිධ වර්ණ සහිත ගව දෙනක සේ පෙනෙන බැවින් **“සබල”** යයි ද, විවිධ තැන්හි බින්දු අයුරින් විවිධාකාර ලෙස කැඩුනේ නම් **“කම්මාස”** යයි ද කියනු ලැබේ. මෙසේම පිළිවෙළින් මුල හෝ අග හෝ කැඩුණ සීලය “ඛණ්ඩ” නම් වේ, මැද කැඩුණ සීලය “ඡිදද” නම් වේ, යම් කිසි තැනෙක දෙපොළක් හෝ තුන් පොළක් පිළිවෙළින් කැඩුණා සීලය “සබල” නම් වේ. තැනින් තැන කැඩුණා සීලය “කම්මාස” නම් වේ. එම දෝෂ නැති වීමෙන් “අඛණ්ඩ සීල” නම් වේ යන ආදී වශයෙන් දත යුතුය. **භුජිස්සෙහි** = වහල් බවෙන් නිදහස් කර ගන්නා තැනැත්තා විසින් **විඤ්ඤප්පසත්‍ථෙහි **= බුද්ධාදී ප්‍රාඥයන් විසින් පසසනු ලැබූ අය විසින් **අපරාමට්ඨෙහි** = ඔබ විසින් මෙය කරන ලදී. මෙය විතර්ක කරන ලදී යනුවෙන් මෙසේ දැඩි සිතින් කීමට නොහැකි අය විසින් **සමාධි සංවත්තනිකෙහි** = අර්පණ සමාධිය හෝ උපචාර සමාධිය පැවැත්වීමට අසමත් අය විසින්.
දෙවැන්නෙහි - **සද්ධා** යන පදයෙන් බුදුන් කෙරෙහි ප්‍රසාදය ගන්නා ලදී. **සීලං** යන පදයෙන් ආර්යයන් හට ප්‍රියමනාප වූ සීලය ගන්නා ලදී. **පසාදො** යන පදයෙන් සංඝයා කෙරෙහි ප්‍රසාදය ගන්නා ලදී. **ධම්මදස්සනං** යන පදයෙන් ධර්මය කෙරෙහි වන ප්‍රසාදය ගන්නා ලදී. මෙසේ සෝවාන් අංග සතර කියන ලදී. **කාලෙපච්චෙන්ති** = සුදුසු කාලයෙහි පැමිණෙති. **බ්‍රහ්මචරියොගධං සුඛං** = බඹසරට ඇතුළත්ව සිටින්නහුට එමගින් තම සිරුර වෙත ලැබෙන උපරිම සැපත පිළිබඳ සුවය. යමෙක් මේ ගාථාවෙන් පැහැදීමට පත් වූයේ වෙයිද, හේ තෙමේ තෝරාගත් ප්‍රසාදය ඇත්තෙක් වෙයි. ත්‍රිපිටක චූළාභය ස්ථවිර තෙමේ මෙයට “මාර්ග ප්‍රසාදය” යයි කීය. ත්‍රිපිටක චූළ නාග ස්ථවිර තෙමේ පැමිණි මාර්ගයේ ප්‍රත්‍යවේක්ෂණ ප්‍රසාදය” (නුවණින් සලකා බැලීමේ ප්‍රසාදය) යයි කීය. මේ තෙරවරු දෙදෙනම පණ්ඩිතයෝ ද, බහුශ්‍රැතයෝ ද වෙති. දෙදෙනාගේම යහපත් වූ කියමන නම් මෙය මිශ්‍ර වූ ප්‍රසාදයක් බවයි.
තුන් වැන්නෙහි - **තස්මා** = යම් හෙයකින් සෝවාන් අංග සතරෙහි දක්නට ලැබේ, එහෙයිනි. **විජ්ජාභාගියෙ **= විද්‍යාව නම් කොටසට අයත්. **සබ්බ සඞ්ඛාරෙසු** = සියලු ත්‍රෛභූමක සංස්කාරයන්හි, මෙසේ මෙහි ඉහළ මාර්ග තුනේ විදර්ශනාව කියන ලදි. **විඝාතං** = දුක සිවුවැන්න පහසු වේ.
පස් වැන්නෙහි - **සොතාපත්තියඞ්ගං** = සෝවාන් මාර්ගයෙහි මුල් කොටස ලැබීම නම් වූ අංගය, බුදුන් කෙරෙහි වන නොසැලෙන පැහැදීම් ආදී ගුණයන් සෝවාන් මාර්ගයේ අංගයන් නම් වේ. ඒවා “සොතාපත්තියඞ්ග” යයි (ව්‍යවහාරයට) පැමිණියේය. එහි වචන දෙකෙහිම අර්ථය මෙසේය. සත් පුරුෂයන් සේවනය කරන්නාවූ, භජනය කරන්නාවූ, ඇසුරු කරන්නාවූ, දහම් අසන්නාවූ, නුවණින් මෙනෙහි කරන්නාවූ, ධර්මානුධර්ම පුර්වභාග ප්‍රතිපදාව පිළිපදින්නාවූ පුද්ගලයා සෝතාපත්තිභාවය ලබා ගන්නේය යන අදහසින් සත්පුරුෂ ආශ්‍රය යන ආදිය සෝතාපත්ති භාවයේ අංගයක් බැවින් සෝතාපත්ති මග්ගං යන්න යෙදේ. අනික් අංගය ප්‍රථම මාර්ගය නම් වූ සෝවාන් මාර්ගයේ අංගයක් වේ යයි ද යන අදහසින් “සෝතාපත්තියඞ්ග” වේ. අවබෝධ කරගන්නා ලද සෝතාපත්ති මාර්ගයාගේ මාර්ගාංගයක්ය යනුවෙන්ද “සෝතාපත්තියඞ්ග” නම් වේ.
සය වැන්නෙහි - **සාධුකෙ පටිවසන්ති** = තමාගේ “සාධුක” නම් වූ ගොදුරු ගමෙහි වෙසෙත් ඔවුන් අතරෙහි ඉසිදත්ත තෙමේ සකෘදාගාමී අයෙකි, පෙර සෝවාන් වී බිරිඳ සමග සතුටින් විසූ අයෙකි. **මග්ගෙ පුරිසං ඨපෙසුං** = ඔවුන්ගේ මේ දොරටුවෙන් භාග්‍යවතුන් වහන්සේගේ ගමන් මග පිහිටියේය. එහෙයින් භාග්‍යවතුන් වහන්සේ කාලයෙහි ද, අකාලයෙහි ද අපගේ සූත්‍රයන් හෝ ප්‍රමත්තයන් වෙත පැමිණෙත් නම් නැවත දක්නට නොලබන්නෙමුයි මාර්ග මධ්‍යයෙහි පුරුෂයෙකු නැවැත්වූහ.
**අනුබන්‍ධිංසු** = නුදුරෙහිම පිටුපසින් ලුහු බැන්දාහු භාග්‍යවතුන් වහන්සේ ගැල් යන මාර්ගයෙහි මැද අඩිපාරෙන් වැඩියහ. අන් අය දෙපසෙහි පසු පසින් ගියහ. **මග්ගා ඔක්කම්ම** = කිසිවකු සමග ගමන් කරන්නාවූ බුදුන් වහන්සේලාට වනාහී සිටියාවූ කිසිවකු සමඟ හෝ, දිවා කාලයෙහි හිඳගෙන හුන් කිසිවකු සමග හෝ පිළිසඳර කතා කිරීමට කරුණු යෙදේ. එබැවින් භාග්‍යවතුන් වහන්සේ මෙසේ සිතූහ. මේ අය සමග ගමන් කරන මට පිළිසඳර කතා කිරීම යුතු නොවේ. සිටගෙන සිටින්නවුන් සමග ද කතා කිරීම යුතු නොවේ. මේ අය මගේ සසුනෙහි හිමිකරුවෝය, ලැබූ මාර්ග ඵල ඇත්තෝය. මේ අය සමග හිඳගෙන ම දිවා කාලයෙහි පිළිසඳර කතා කරන්නෙමියි මාර්ගයෙන් ඉවත් වී එක්තරා රුක් මුලකට පැමිණියහ.
**පඤ්ඤත්තෙ ආසනෙ නිසීදි**. ඔව්හු හිරුරැස් වළකන කුඩ ද, සැරයටි හා පාදයන්හි ගල්වන තෙල් ද, අෂ්ටවිධ පානවර්ග ද, සැහැල්ලු පා පළඟ ද ගෙන්වා ගෙන ගියහ. රැගෙන ආ පළඟ පනවා පිළිගැන්වූහ. ශාස්තෲන් වහන්සේ එහි වැඩ හිඳ ගත්හ. **එකමන්තං නිසීදිංසු** = සෙසු කුඩ ආදිය භික්ෂූ සංඝයාට දෙන්න යයි කියා තුමූ ද භාග්‍යවතුන් වහන්සේ වැඳ එකත් පසෙක හිඳගත්හ.
**සාවත්‍ථියා කොසලෙසු චාරිකං පක්කමිස්සති **ආදී සියල්ල මධ්‍යම ප්‍රදේශය වශයෙන් ම කියන ලදී. කුමක් හෙයින් නියති භාවයක් වේද යත් භාග්‍යවතුන් වහන්සේගේ, චාරිකාවන්හි යෙදීම ද, අරුණෝදයද නියතයකි. මධ්‍යම දේශයෙහි අරුණ නගියි යන්න ද නියත බැවින් මධ්‍යම දේශය වශයෙන්ම කියන ලදී. ආසනෙන **නො භගවා භවිස්සති** = මෙහිදී හුදෙක් ආසන්න භාවය නිසා ම පමණක් ඔවුන් හට සොම්නස ඇති නොවේ. මෙවිට දන් දීමට ද, සුවඳමල් ආදියෙන් පූජා කිරීමට ද, ප්‍රශ්න ඇසීමට ද ලබන්නෙමු යයි යනුවෙන් ඔවුන් හට සොම්නස උපදී.
**තස්මා තිහ ගහපතයො සම්බාධො ඝරාවාසො** = ගෘහපතිවරුනි, යම් හෙයකින් ඔබට මා ඈත්වූ කල්හි සොම්නස් ද ඇතිවන්නේය. එහෙයින් ද ගෘහවාසය සම්බාධ සහිතය. ගෘහවාසයෙහි දෝෂයෙන් ඔබට මෙසේ වන්නේය යන මේ කරුණ දැන ගත යුත්තේය. ඉදින් ගෘහවාසය අත්හැර පැවිදිවන්නහු නම් එකල්හි මා සමගම යන්නාවූ ද, එන්නාවූ ද ඔබට එය (සම්බාධ) සිදු නොවන්නේය යන මේ අදහස දක්වමින් මෙසේ කීහ. එහි ඇලීම් සහිතය, කරදර සහිතය යන අරුතින් බාධා සහිත බව දත යුතුය. මහ මැදුරක වසන්නහුට වුවද ඇලීම් සහිතය, කරදර සහිතය යන අරුතින් ගෘහවාසය බාධා සහිතමය. **රජා පථො** = රාග, ද්වේෂ, මෝහ යන ක්ලේශයන් පැමිණෙන මාර්ගය, පැමිණෙන ස්ථානය යන අර්ථ ඇත්තේය. **අබ්භොකාසො පබ්බජ්ජා** = පැවිද්ද වනාහී කෙලෙස් රහිතය, පළිබෝධ රහිතය යන අරුතින් අභ්‍යවකාශය මෙනි. සිවුරියන් කුටියක පළඟින් පළඟ ගැටී හුන්නාවූ ද භික්ෂූන් දෙනමකගේ පැවිද්ද ඇලීම් රහිතය, පළිබෝධ රහිතය යන යන අර්ථයෙන් අබ්භොකාස (අභ්‍යවකාශ) යයි නම් වෙයි**. අලඤ්චපන වො ගහපතයො අපපමාදාය **= මෙ වැනි බාධා ඇති ගෘහවාසයෙහි වසන්නාවූ ඔබට අප්‍රමාදවම සිදු කිරිමට සුදුසුවූ යමක් ඇත යන අර්ථයයි.
**එකං පුරතො එකං පච්ඡතො නිසීදාපෙම** = ඒ දෙදෙනා ද සර්වාලංකාරයෙන් සැරසී ඒ නාගයන් දෙදෙනා අතරෙහි ඒ ස්ත්‍රීන් මෙසේ හිඳුවා රජුගේ නාගයා මැදෙහි තබා දෙපසෙහි යති. ඒ නිසා මෙසේ කීහ. **නාගොපිරක්‍ඛිතබ්බො** = යම්සේ කිසියම් බැහැර කිරීමක් සිදු නොකරයි ද එසේ ආරක්ෂා කළ යුතුවෙයි. **තාපි භගිණියො** = යම් සේ වරදකට නොපැමිණෙත් ද, එසේවන අයුරින් ආරක්ෂා කළ යුතු වෙත්. **අත්තාපි** මඳ සිනහ, සිනහ, කියුම් බැලුම් ආදිය නොකරන්නවුන් විසින් තමා ද රැකිය යුතු වෙයි. එසේ කරන තැනැත්තා “මොහු ස්වාමි ද්‍රෝහියෙක්ය” යනුවෙන් නිග්‍රහ කරනු ලැබිය යුත්තෙක් වෙයි. **තස්මාතිහගහපතයො** = රජවරු වනාහී යම් සේ නිතර රාජභාණ්ඩ වැරදි දෙයෙහි යොදවත් ද, ඒ නිසා ද **සම්බාධො ඝරාවාසො රජාපෙථො** (කෙලෙස් මඟට යොමුවන ගෘහ වාසය බාධක සහිතය) යනුවෙන් කියන ලදී. යම්සේ වනාහී පාංසු කූලික භික්ෂුව මෙසේ **පටිච්ඡාපෙන්තො නත්‍ථි** (හෙවත් සඟවන්නෙක් නොවේ) නම් වේද, එසේ හෙයින් පැවිද්දනම් අභ්‍යවකාශය වැනියහයි කියන ලදී. සියලු තැන්හිම මෙසේ වේ. **අලඤ්ච පන වො ගහපතයො අප්පමාදාය** = අප්‍රමාදවම කටයුතු කරන්න යයි දක්වයි.
**මුත්තචාගො** = පතුරුවන ලද පරිත්‍යාගය ඇත්තේ **පයතපාණී** = පැමිණි අයගේ දානය සඳහා සේදු අත් ඇත්තේ **වොස්සග්ගරතො** = වොස්සග්ග යයි කියනු ලබන ත්‍යාග කිරීමෙහි ඇලුණේ **යාචයොගො** = ඉල්ලීම සුදුසු වන්නාවූ දාන **සංවිභාගරතො** = දානයෙහි දී අල්පමාත්‍ර වූ හෝ කිසිවක් ලැබුණේ නම් එය ද බෙදීමෙහි කැමති වන්නාවූ, **අප්පටි විභත්තං** = මෙය අපට ය, මෙය භික්ෂූන්හටය යනුවෙන් මෙසේ නොබෙදෙන ලද සියල්ල දිය යුතු වී සිටියේය යන අර්ථයයි.
සත්වැන්නෙහි - **වෙළුද්වාරං** = ගම් දොරටුවෙහි පරපුරෙන් පැමිණි උණ ගසක් ඇති බැවින් මෙසේ ලැබුණාවූ නාමයක් ඇති ගම **අත්තූපනායික** = තමා වෙත පැමිණිය යුතු **සම්ථප්ප ලාප භාසෙන** = නිෂ්ඵල වචන කථා කිරීමෙන් නිරර්ථකවූ අනුවණ වචනවලින් යන අරුතයි.
අටවැන්නෙහි - **ඤාතිකෙ** = එක් විලක් ඇසුරු කොට සුලු පියා හා මහ පියා යන දෙදෙනකුගේ පුතුන්ගේ ගම් දෙකක් විය. ඒවායින් එක් ගමෙක **ගික්‍ජකාවසථ** = ප්‍රිය උපදවන, ආශාව ඇති කරවන වාසස්ථානයෙහි. **ඕරම්භාගියානං** = මගපලවලින් පහළ තත්ත්වයෙහි සිටියවුන්හට කාමභවයෙහිම පිළිසිඳ ගැනීම් කරන්නවුන්ගේ යන අර්ථයයි. **“ඞ්රං”** යනුවෙන් ලබන ලද නම්වලින් හෝ මාර්ග තුනෙන් බැහැර කළයුතු වේය යනුවෙන් හෝ “ඔරම්භාගියානි” යයි කියනු ලැබේ. එහි කාමච්ඡන්දය, ව්‍යාපාදය යන මේ දෙක සමාපත්තියෙන් හෝ වික්ෂිප්ත නොවන මාර්ගයෙන් හෝ මුළුමනින්ම නැතිවූයේ නොවේ. ඉපදීම් වශයෙන් ඉහළ තත්ත්වයෙහි වූ රූප, අරූප භවයකට හෝ යාමට නො දෙත් සක්කාය දිට්ඨි ආදී තුන එහි උපන් අය ද ගෙන්වා නැවත මෙහි ම උපදවත් යයි යනුවෙන් සියල්ලම “ඔරම්භාගිය” ම වේ. **අනාවත්ති ධම්මො** = පිළිසිඳීම් වශයෙන් මෙලොවට නොපැමිණෙන ස්වභාවය ඇති
**රාග දොස මොහානං තනුත්තා** = මෙහිදී කිසි කලෙක උත්පත්තියෙන් ද, නැඟී සිටීමේ මන්ද භාවයෙන් ද යන මේ දෙ අයුරින් තුනී වූ ස්වභාවය දත යුතුය. සකෘදාගාමී අයට වනාහී පුහුදුන් අයට මෙන් නිතර පවත්නා රාගාදිය නො උපදී. කිසි විටෙක කලාතුරකින් උපදී. උපදින්නේ වුවද පුහුදුන් අයට මෙන් බලවත්ව බහුල ලෙස නො උපදී. මැසි පියාපතක් මෙන් තුනී ලෙස උපදී. දීඝ භාණක ත්‍රිපිටක මහාසීව ස්ථවිර තෙමේ මෙසේ කීය. “යම් හෙයකින් සකෘදාගාමී අයට දූ පුත්හු වෙත් ද, අන්තඃපුර කාන්තාවෝ වෙත්ද එහෙයින් කෙලෙස් දැඩි වේ” මෙය භවය වශයෙන් කියන ලදී.” සෝවාන් වූ පුද්ගලයාට වනාහී භවයන් සතක් නිමවා තබා අටවන භවයකදී භවය ගෙවී යාමක් නැත. (සත්වන භවයෙන් හෝ ඉන් පෙර සසර නිම වන බවයි) සකෘදාගාමී පුද්ගලයාට භවයන් දෙකක් නිමවා තබා පසු භවයන් පහකදී භවය ගෙවී යාමක් නැත. (භවයන් දෙකක් අතරතුරදී සසර නිමවන බවයි. අනාගාමී පුද්ගලයාට රූපාරූප භවය හැර කාම භාවයකදී භවය ගෙවී යාමක් නැත. (නැවත මෙළොව නො උපදින බවයි) ක්ෂිණාශ්‍රවයා හට අන්‍ය වූ කිසියම් භවයකදී භවය ගෙවී යාමක් නැත” (පවත්නා භවය පමණි) යනුවෙන් අටුවාවෙහි කියන ලද බැවින් එය (මහාසීව තෙරුන් ගේ මතය) ප්‍රතික්ෂේප වෙයි.
**ඉමං ලොකං** = මෙම කාමාවචර ලෝකය සඳහා කියන ලදී. මෙහි අදහස මෙසේය. ඉදින් මිනිස් ලොවෙහි දී සකෘදාගාමී ඵලයට පැමිණි පුද්ගලයා දෙව්ලොව ඉපිද රහත් බව අවබෝධ කර ගනියි ද, මෙම කුසලතාවය ලබාගත නොහැකි පුද්ගලයා වනාහී අවශ්‍යයෙන්ම මිනිස් ලොවට පැමිණ (රහත් බව) අවබෝධ කරගනියි. දෙව්ලොවදී සකෘදාගාමී ඵලයට පැමිණි පුද්ගලයාද ඉදින් මිනිස් ලොව ඉපිද රහත් බව අවබෝධ කර ගනියි ද, මෙම කුසලතාවය ලබාගත නොහැකි පුද්ගලයා වනාහී අවශ්‍යයෙන්ම දෙව්ලොවට ගොස් (රහත් බව) අවබෝධ කරගනියි.
පහත් තත්ත්වයකට වැටෙන්නා වූ විනිපාත ධර්මයක් (අභව්‍ය ස්ථානයකට වැටීමක්) නැත යන අදහසින් **අවිනිපාත ධම්මො** යයි කියනු ලැබේ. සතර අපායෙහි නොවැටෙන ස්වභාවය ඇතැයි යන අර්ථයයි. **නියතො** ධර්ම නියාමයෙන් (නියම වශයෙන් සිදු වන්නක් බැවින්) “නියත” නම් වේ. **සම්බොධි පරායණො** = (සකෘදාගාමී සිට) ඉහළ මාර්ග තුන නම් වූ සම්බෝධියට යොමු වූ මාර්ගය මොහුට පිළිසරණක් පිණිස අවශ්‍යයෙන්ම පැමිණිය යුතුය යන අදහසින් “සම්බොධි පරායණො” යයි කියන ලදී. **විහෙසා වෙසා** ආනන්‍දයෙනි, ඒ ඒ අයගේ ඥාන ගතිය අනුව උපදිනා සහ ඥානයට සුදුසු පරලොව බලන්නාවූ තථාගතයන්හට මෙය කායික වෙහෙසක් වන්නේය යනුවෙන් දක්වයි. බුදුවරුන් හට වූ කලී සිතට වෙහෙසක් නම් නැත්තේය.
**ධම්මාදාසං** = ධර්මය නම් වූ කැඩපත ගෙන යම්බඳු වූ ධර්මය නමැති කැඩපතකින් යුක්තවූයේ ද ඛීණාපාය දුග්ගති විනිපාතො = මෙය “අපාය” යන ආදියටම පර්යාය වචන වශයෙන් කියන ලදී. නිරය ආදිය වනාහී වර්ධනය නම් වූ අය පක්ෂයෙන් පහ වී ඇති බැවින් “අපාය” යයි ද දුකෙහි ස්වභාවය පිහිටි තැන යන අදහසින් “දුග්ගති” යයි ද, වැරදි ක්‍රියාවන් හි යෙදුණ අය මෙහි පතනය වෙතියි යන අදහසින් “විනිපාත” යයි ද කියනු ලැබේ. නවවැන්න පහසු වෙයි.
දස වැන්නෙහි - **පරො පඤ්ඤාසා** = අමතර පනහක් **සාධික නවුති** = අමතර අනුවක් **ජාතිරෙකානි** = හයක් වැඩි ඒ ගම වනාහී කිසිසේත් අතිශයින් විශාල වුවක් නොවීය. මෙහි ආර්ය ශ්‍රාවකයෝ බොහෝ වූහ. එහි අහිවාතක රෝගයෙන් එකවරම විසිහතර ලක්ෂයක් ප්‍රාණීහු මිය ගියහ. ඔවුන් අතරෙහි ආර්ය ශ්‍රාවකයෝ මෙ පමණවූහ. සෙස්ස සියලු තැන්හි පහසු වේ.
2. රාජකාරාම වර්ගය
දෙවන වර්ගයේ පළමුවැන්නෙහි - **රාජකාරාමෙ** රජු විසින් කරවන ලද බැවින් මෙසේ ලැබුණ නම ඇති ආරාමයෙහි. කවර නම් රජ කෙනෙකුන් විසින් ද යත් - පසේනදී කෝසල රජු විසිනි. බුද්ධත්වයට පැමිණි මුල් කාලයෙහිම කීර්තියෙන් හා ලාභයෙන් අග පැමිණි ශාස්තෲන් වහන්සේ දැක තීර්ථකයෝ මෙසේ සිතූහ. “ශ්‍රමණ ගෞතම තෙමේ ලාභයෙන් ද කීර්තියෙන්ද අගතැන් පත්විය. මේ වනාහී අන් කිසි සීලයක් හෝ සමාධියක් හෝ නිසා සිදු වූ ලාභයෙන් අග්‍රප්‍රාප්ත වීමක් නොවේ. උස් බිම් කඩක් වූ ඒ ස්ථානය නිසා සිදුවූවකි. ඉදින් අපි ද දෙව්රම සමීපයෙහි ආරාමයක් කිරීමට හැකි වන්නෙමු නම් ලාභයෙන් කීර්තියෙන් අගතැන් පත් වන්නෝ වෙමු” යනුයි. ඔව්හු තම තමන්ගේ උපස්ථායකයන්හට පවරා කහවණු ලක්ෂයක් පමණ ලබා ගෙන ඒවා රැගෙන රජු සමීපයට ගියහ. රජතෙමේ මේ කිම්දැයි ඇසීය. අපි දෙව්රම සමීපයෙහි තීර්ථකාරාමයක් කරවමු, ඉදින් ශ්‍රමණ ගෞතමයෝ හෝ ශ්‍රමණ ගෞතමයන්ගේ ශ්‍රාවකයෝ හෝ පැමිණ වළක්වන්නාහු නම් වැළැක්වීමට ඉඩ නො දෙන්නැයි කියා අත්ලස් දුන්හ. රජ තෙමේ අල්ලස ගෙන “යන්න, එය කරවන්න” යයි කීය.
ඔව්හු ගොස් තම උපස්ථායකයන් ලවා ද්‍රව්‍ය සම්භාරයන් ගෙන්වා ගෙන කණු නැංවීම් ආදිය කරවන්නාහු උස්හඬ මහහඬ සහිත එකම කලබලයක් කළහ. ශාස්තෲන් වහන්සේ ගඳ කිළියෙන් නික්ම ඉදිරියෙහි සිට ආනන්දයෙනි, එම උස් හා මහ හඬ කවරේද? මසුන් මරණ කෙවූලන් යයි සිතමි. එය එසේ දැයි විමසූහ. “ස්වාමීනි. ජේතවනය සමීපයෙහි තිර්ථකයෝ තීර්ථකාරාමයක් කරවති”යි කීය. “ආනන්දය, මේ සස්නෙහි විරුද්ධවාදීහු භික්ෂු සංඝයාගේ විහරණයට අපහසු දෙයක් කරන්නෝය. රජුට දන්වා ඉවත් කරවන්න” යයි කීහ.
ස්ථවිර තෙමේ භික්ෂ සංඝයා සමග ගොස් රජ මැදුරේ දොරටුවෙහි සිටියේය. “දේවයන්වහන්ස. තෙරුන් වහන්සේ වැඩියහ”යි (රාජ පුරුෂයෝ) රජුට දැන්වූහ. රජතෙමේ තමා අල්ලස් ගත් බැවින් පිටතට නො පැමිණියේය. තෙරුන් වහන්සේ ගොස් ශාස්තෲන් වහන්සේට දැන්වූහ. ශාස්තෲන් වහන්සේ සැරියුත් මුගලන් තෙරවරුන් යැවුහ. රජතෙමේ උන්වහන්සේලාට (තමා) දැකීමට (තමා) දැකීමට (අවසරයක් ද) නොදුන්නේය. උන්වහන්සේලා පැමිණ ශාස්තෲන් වහන්සේට “ස්වාමීනි, රජ තෙමේ පිටතට නික්මුණේ නැතැයි” දැන්වූහ. ශාස්තෲන් වහන්සේ එකෙණෙහිම “තමාගේ රාජ්‍යයෙහි සිට කලුරිය කිරීමට (රජුට) නො ලැබෙන්නේ යයි” වදාළහ.
දෙවන දිනයෙහි (ශාස්තෲන් වහන්සේ) තමාම භික්ෂු සංඝයා පිරිවරා ගෙන ගොස් (රජ මැදුරේ) දොරටුවෙහි වැඩ සිටි සේක. රජතෙමේ ශාස්තෲන් වහන්සේ වැඩි සේකැයි අසා නික්ම, (උන්වහන්සේලා) මැදුරට වැඩමවා පර්යංකයෙහි වඩා හිඳුවා කැඳසහිත ආහාර පිළිගැන්වීය. ශාස්තෲන් වහන්සේ කැඳසහිත ආහාර වැළඳූසේක්, අහරවළදා නිමවන තුරු ශාස්තෲන් සමීපයෙහි හිඳින්නෙමියි පැමිණ හිඳගත් රජුට, මහරජ, ඔබ විසින් මෙබඳු දෙයක් කරන ලද්දේ යයි නො වදාරා කරුණකින්ම එය හඟවන්නෙමියි සිතා මෙම අතීත කරුණ ගෙන හැර දැක්වූහ. මහරජ, පැවිද්දන් ඔවුනොවුන් ගැටුම්හි යෙදවීම නොසුදුසුය. අතීතයෙහි ද ඍෂීන් අතර ඔවුනොවුන්ගේ ගැටුම් ඇති කරවා රජ කෙනෙක් රට ද සමග මුහුදට බිලි වීයයි වදාළහ. භාග්‍යවතුන් වහන්ස, කවර කලෙකදැයි රජතෙමේ ඇසීය.
මහරජ අතීතයෙහි “භරු” නම් රටෙහි “භරූ” නම් රජකු රජය කරවන කල්හි පන්සියයක් බැගින් වූ සෘෂිවරු කණ්ඩායම් දෙකක් පර්වත පාදයෙන් නික්ම ලුණු ඇඹුල් සේවනය සඳහා “භරු” නගරයට ගොස් පළමුව පැමිණි සෘෂි පිරිස නගරයට නොදුරෙහි වූ රුක් දෙකකින් එක් රුක් මුලක හිඳ ගත්හ. පසුව පැමිණි පිරිස ද එක් රුක් මුලෙක හිඳ ගත්හ. ඔව්හු සිත් වූ පරිදි කල් ගෙවා පර්වතයට ම ගියහ. නැවත පැමිණෙන්නාවූ ද ඔව්හු තමාගේ රුක් මුලෙහි ම හිඳ ගනිති. කලක් ගිය පසු එක් රුකක් වියලී ගියේය. එය වියලුණ කල්හි පැමිණි තවුසෝ “මේ රුක විශාලය, අපට ද ඔවුන්හට ද සෑහේ යයි (කියා) අන් පිරිසගේ රුක්මුල එක් පසෙක හිඳ ගත්හ. අන් පිරිස පසුව පැමිණ රුක් මුලට නො පිවිස බැහැරින් සිටම ඔබලා කුමක් හෙයින් මෙහි හිඳිනෙහුදැ”යි ඇසූහ. “ඇදුරෙනි, අපගේ රුක වියලී ගොසින්ය, මේ රුක විශාලය, ඔබ ද පැමිණෙන්න ඔබට ද (මෙහි ඉඩ) සෑහේ” යයි කීහ. ඔව්හු “අපි නොඑන්නෙමු. ඔබ පිට වී යනු”යි කීහ. (විවාද) කථාව වැඩි වී ඔබ තම කැමැත්තෙන් නික්ම නොයන්නහු දැයි කියා (එහි හුන් පිරිස) අත් ආදියෙන් ගෙන බැහැරට පළවා හැරියහ.
ඔව්හු “එසේ වේවා, ඔවුන්හට උගන්වන්නෙමු”ය (කියා) ඍද්ධියෙන් ස්වර්ණමය චක්‍රයන් දෙකක් ද, රජතමය වූ අක්ෂ දණ්ඩක් (හරස් අලවංගුවක්) ද මවා එය පදවමින් රජ මැදුරු දොරටුවට ගියහ. “තවුසන් දෙදෙනකු මෙබඳු ත්‍යාගයක් ගෙන පැමිණ සිටිත්” යයි රජුට දැන්වූහ. රජ තෙමේ සතුටු වී ඔවුන් කැඳවන්නයයි කීය. කැඳවා, ඔබ විසින් අගනා කාර්යයක් කරන ලද්දේ වෙයි. ඔබට මා විසින් කළයුතු යමක් වේදැයි ඇසීය. එසේය මහරජ, අප හිඳිනා තැන එක් රුක් මුලක් ඇත. එය වෙනත් සෘෂීන් විසින් ගන්නා ලදී. අපට එය ලබා දෙනු මැනවයි කීහ. රජතෙමේ මිනිසුන් යවා තවුසන් බැහැර කරවීය.
ඔව්හු පිට වී සිට කුමක් නම් දී (රුක්මුල) ලබා ගත්තාහු දැයි බලන්නාහු මෙනම් දෙයක් යයි දැක අපිත් අනෙක් අල්ලසක් දී නැවත ගන්නෙමු යයි සෘද්ධියෙන් රුවන් මුවා රිය මැදිරියක් මවාගෙන ගියහ. රජ තෙමේ දැක සතුටුවූයේ ස්වාමීනි, (මා විසින්) කුමක් කළයුතු දැයි විමසීය. මහරජ අපගේ රුක්මුලෙහි අන්‍ය වූ සෘෂීහු පිරිසක් හිඳිති. අපට ඒ රුක්මුල ලබා දෙන්න යයි කීහ.
රජතෙමේ මිනිසුන් යවා ඔවුන් බැහැර කරවීය. තවූසෝ එකිනෙකා කළහ කොට අප විසින් නුසුදුසු දෙයක් කරන ලද්දේයයි පසුතැවිල්ලට පත් වී පර්වත පාදයටම ගියහ. ඉක්බිති දෙව්වරු මේ රජු කණ්ඩායම් දෙකෙන්ම අල්ලස් ගෙන ඔවුනොවුන් කලහ කරවී යයි කෝපයට පත් වී මහ සයුර උඩට මතු කරවා ඒ රජුගේ රාජ්‍යය යොදුන් දහසක පමණ තැන් සමුද්‍රය බවට පත් කළහ.
භරු නම් ඒ රජ තෙමේ ඍෂීන් හට අනතුරු කොට රටද සමග විනාශයට පත්වූයේ යයි මා විසින් අසන ලදී.
මෙසේ භාග්‍යවතුන් වහන්සේ විසින් මෙම අතීත සිද්ධිය දක්වනු ලැබූ කල්හි යම් හෙයකින් බුදුන් වහන්සේලාගේ කථා විශ්වාස කළයුතු වන්නේ වේද, එබැවින් රජ තෙමේ තමාගේ ක්‍රියාව සලකාබලා මා විසින් පරීක්ෂා නොකොට නො කළ යුතු දෙයක් කරන ලදී. යවු, සගයෙනි, තීර්ථකයන් ඉවත් කරවනු යයි කියා ඉවත් කරවා “මා විසින් කරවන ලද විහාරයක් නම් නැත්තේ යයි සිතා ඒ ස්ථානයෙහි ම විහාරයක් කරවන්නෙමියි ඔවුන්හට උපකරණ රැසක් ද දී විහාරයක් කරවීය. ඒ සඳහා මෙය කියන ලදී.
දෙවැන්නෙහි - **උදය ගාමිණිං** = තමාගේ කාලයෙහි වර්ධනයට පත්වූ ගමේ ප්‍රධානියා **මරණං ආගමෙය්‍යාසි** මරණය කැමති වන්නෙහිය යනුයි. තෙවැන්න පහසු වේ.
සිවු වැන්නෙහි - **සබ්බ දුග්ගති භයං සමතික්කන්තො** = මිනිසුන්හට ඇතිවන දුර්භාග්‍යය ඉවත් කරන ලදී.
පස් වැන්නෙහි - **සිබ දුග්ගති විනිපාත භයං සමතික්කන්තො** = මිනිසුන් හට ඇතිවන දුර්භාග්‍යය සමග සතර අපායයන්ද දුරු කරන ලදී.
සය වැන්නෙහි - **මිත්තා** = ඔවුනොවුන්ගේ ගෘහයෙහි සම්පත් භුක්ති විදීම් වශයෙන් සිටින වචනයට සීමිත වූ මිත්‍රයෝ **අමච්චා** = තමා වෙතට කැඳවීමට කරන කතාව. තමා වෙතින් ඉවතට යැවීමට කරන කථාව. ඉරියවු පැවැත්වීම ආදියෙහි එක්ව පවත්නා කටයුතු **ඥාති** = නැදි මයිලන්ගේ පිරිසට අයත්වූවෝ **සාලොහිතා** = සමාන ලේ ඇති සොයුරු, සොයුරි මයිලණු ආදීහු.
සත්වැන්නෙහි - **අඤ්ඤථත්තං** = (අන්‍ය වූ ස්වභාවය) නම් ප්‍රසාදය පිළිබඳ අන්‍ය වූ ස්වභාවය, ස්වභාවයන්හි අන්‍ය වූ ස්වභාවය, ගති පිළිබඳ අන්‍ය වූ ස්වභාවය, ලක්ෂණ පිළිබඳ අන්‍ය වූ ස්වභාවය, වෙනස්වීම පිළිබඳ අන්‍ය වූ ස්වභාවය යනුවෙන් විවිධ වේ. එහි මහා භූතයන්හි ස්වභාවයන් පිළිබඳ වෙනස් වූ ස්වභාවයක් අදහස් කරන ලදී. පෘථිවිධාතුව රත්රන් ආදියෙන් ඝනව පිහිටයි. පෘථිවිධාතුව දිය වී ගොස් ජලය බවට හැරෙයි. මෙහිදී පූර්ව ධාතුව දිය වී ගොස් ජලය බවට හැරෙයි. මෙහිදී පූර්ව ස්වභාවය ඉවත් වෙයි. (පෙර තිබු) ස්වභාවයෙහි අන්‍ය වූ ස්වභාවයක් පෙනෙයි. ලක්ෂණය ඉවත් නො වෙයි. රළු ලෙස පවත්වා ලක්ෂණ පවතී. උක්පැණි ආදී ස්වභාවයෙන් ආපෝධාතුව යුෂ ආකාරයෙන් සිටියි. එය වියලී ඝන වූ පෘථිවි ධාතු ස්වභාවයට පැමිණීමෙහිදී මුල් ස්වභාවය ඉවත් වෙයි. එහිදී ස්වභාවයේ අන්‍ය වූ ස්වභාවය පෙනෙයි. ලක්ෂණය ඉවත් නොවෙයි. බැඳී පැවතීමේ ලක්ෂණ ම ඇති වේ. **තත්‍රිදං අඤ්ඤථත්තං** = මෙහිදී වනාහී ගති පිළිබඳ වෙනස් වීමක් අදහස් කෙරේ. එය ආර්ය ශ්‍රාවකයාහට ඇත්තේ නැත. ප්‍රසාදය පිළිබඳ වෙනස් ස්වභාවයක්ද නැත්තේමය. මෙහිදී ප්‍රසාද ඵලය ප්‍රකාශ කිරීම පිණිස ගති වෙනස්වීම ම දක්වන ලදී. සෙස්ස සියළු තැන්හි පහසු වේ.
3. සරකානි වර්ගය
තුන්වන වග්ගයේ පළමු වැන්නෙහි **ඉද්ධං **= තෙල් මී පැණි, උක් පැණි ආදියෙන් සමෘද්ධ වූ **ථීතං** = අත් සහ හිස අලංකාර කිරීම වශයෙන් යෙදූ මල් ඇති **ආකීණ්ණ මනුස්සං** = අතරක් නැතිව බොහෝ වූ මිනිසුන් ඇති **සම්බාධ බ්‍යුහං** = බ්‍යු හා යනුවෙන් කැඩී බිඳී ඇත්තාවූ ද, ගියමගෙහිම ආපසු ඒමට සිදු වන්නාවූ ද මාර්ගය ගැන කියනු ලැබේ. එවැනි අපහසු මාර්ග මෙහි බහුලව ඇතැයි යන අදහසින් “සම්බාධ බ්‍යුහ” යයි යෙදේ. මෙයින්ද නගරයේ පවත්නා අධික ජනාවාස බවම දැක්වේ. **විබ්භන්තෙන** = ඒ මේ දෙස ඇවිදිමින් නොසන්සුන් ලෙස හැසිරෙන පුද්ගලයා විසින් දෙවැන්න පහසු වේ.
තුන් වැන්නෙහි - **භගවාව එතං ජානෙය්‍ය එතහි ධම්මෙහි සමන්නාගතංවා අසමන්නාගතංවා** = මෙය වනාහී ත්‍රිවිධ ධර්මයන්ගෙන් යුක්තවූ පුද්ගලයාගේ සෝවාන් වූ බව ද, චතුර්විධ ධර්මයන්ගෙන් යුක්ත වූ පුද්ගලයාගේ සෝවාන් වූ බව ද ඒ භාග්‍යවතුන් වහන්සේ ම දැන ගැනීමට හැකි වන සේකැයි යන අදහසින් කීය.
**කොචිදෙව ධම්ම සමුප්පාදො උප්පජ්ජෙය්‍ය** = කිසියම් කරුණක් උපදින්නේ නම්, **එකතො අස්ස භගවා එකතො භික්‍ඛු සඞ්ඝො** = යම් කරුණක් උපන් කල්හි භික්ෂු සංඝයා විවිධ මත දරන්නන් වුව ද භාග්‍යවතුන් වහන්සේ එක්මතයක් දේශනා කරන්නාහු වෙති. (එවිට) භික්ෂූ සංඝයා ද එක මතයකට පැමිණ, එකක්ම ප්‍රකාශ කරන්නාහු, එක්වූවාහුය යන අරුත වෙයි. **තෙනෙවාහං** = මා යම් මතයක් දරන බව ඔබ කියන්නහුද මම එයම දරන්නෙමි. රත්නත්‍රය කෙරෙහි ආර්ය ශ්‍රාවකයාගේ ප්‍රසාදයෙහි වෙනස් වීමක් නැත්තේය. එසේ කල්හි කුමක් හෙයින් මෙසේ කීවෝද යත් - භාග්‍යවතුන් වහන්සේගේ සර්වඥභාවය නිසා උන් වහන්සේට මෙසේ සිහි වේ. භික්ෂු සංඝයා තමාගේ අසර්වඥ භාවය නිසා නො දැනම එසේ කියති. ශාස්තෲන් වහන්සේට වනාහී නොදැනුවත් බවක් නම් නැත. එබැවින් මෙසේ කීහ. **අඤ්ඤත්‍ර කල්‍යාණා අඤ්ඤත්‍ර කුසලා** = යහපත් දෙයම කුසලයම යයි ද කියමි. යහපත් දෙයින් කුසලය වෙන් නොවූයේය යන අදහසයි. තව ද මෙය මෙනෙහි නො කිරීමේ දෝෂය ද වන්නේය.
සිවු වැන්නෙහි - **ඉධ මහානාම එකච්චො පුග්ගලො** = මේ හුදෙක් බඳුන් ම නොවේ. අපායෙන් මිදුණ තැනැත්තා මේ පුද්ගලයෝ ද මිදුණාහු යයි දැක්වීම පිණිස මෙය අරඹන ලදී. **මත්තසො නිජ්ඣා ඛමන්ති** = ප්‍රමාණය අනුවම බැලීමට කැමති වෙති. මෙයින් ධර්මයෙහි හැසිරෙන මාර්ගස්ථ පුද්ගලයා දැක්වේ. **අගන්තා නිරයං** = මාර්ගස්ථ පුද්ගලයා වනාහී අපායෙන් නිදහස් වූයේ යයි හෝ මිදෙන්නේ යයි හෝ කීමට යෝග්‍ය වේද? යෝග්‍ය නොවේ. “යමකින් මිදෙන්නේ නම් එයින් “යන්නෝ”(ගත්තා) නම් නොවෙති” යනුවෙන් නො යන්නෝ (අගන්තා) අදහස් වේ. “නො යයි” යන අර්ථයයි. **සද්ධා මත්තං පෙම මත්තං** = මෙයින් ශ්‍රද්ධානුසාරී මාර්ගස්ථ පුද්ගලයා දැක්වේ. **මහාසාලා** = ආසන්නයෙහිම පිහිටි මහාසාර වෘක්ෂයන් සතර දක්වමින් මෙසේ කීය. **මරණ කාලෙ සික්‍ඛං සමාදියී =** මරණය සිදුවන සමයෙහි ත්‍රිවිධ ශික්ෂාවන්හි සම්පූර්ණත්වයට පත්වූයේ යයි දැක්වේ.
පස්වැන්නෙහි - **දුක්ඛෙත්තං** = සම මට්ටමක් නැති කෙත **දුබ්භූමිං** = ලුණු නිසා වැනසුණ නිසරු වූ බිම. **ඛණ්ඩානි** = බිඳී ගියාවූ **පූතීනි** = දියෙන් තෙමී කුණු වූ බවට පැමිණියාහු **වාතාතප හතානි** = වාතයෙන් ද, හිරු රැසින්ද වැනසී ගිය බැවින් ඕජස් රහිත බවට ගියා වූ, **අසාරාදානි** = නොගන්නා ලද හරය ඇති. **අසුඛ සයිතානි** = කොටු ආදියෙහි බහා මනාව නොතබන ලද්දාවූ **සුඛසයිතානි** = තබන ලද ස්ථානයෙන් මාස සතරක් තුළම නොසෙල්වුනා වූ.
සය වැන්නෙහි - **ඨානසො වෙදනා පටිප්පස්සම්භෙය්‍ය** = ක්ෂණයකින් වේදනාව සන්සිඳෙන්නේය. **මිච්ඡා ඤාණෙන** = වැරදි ලෙස මෙනෙහි කිරීමෙන්. **මිච්ඡා විමුත්තියා** = නෛර්යාණික නොවන විමුක්තියෙන් **තස්මා සද්ධඤ්ච සීලඤ්ච** = ගාථාවන් කියන ලද අර්ථ ඇත්තේමය. **යත්‍රහිනාමා **= යමෙක් වනාහී.
සත්වැන්නෙහි - **සම්පරායිකං මරණ භයං** = පරලොව හේතු කොට ගෙන ඇතිවන මරණ බිය. **ගිහී සාමීචිකානි** = ගිහියන් හට සුදුසු දේ. සෙස්ස සියලු තැන්හි පහසු වේ.
4. පුඤ්ඤාභිසන්ද වර්ගය
සිවුවන වර්ගයේ පළමු වැන්නෙහි - **පුඤ්ඤාභි සන්‍දා කුසලාභිසන්‍දා** = පින් නමැති ගංගාවෝ, කුසල් නමැති ගංගාවෝ **සුඛස්සාහාරා** = සුවයට ඇති හේතූන්.
සිවු වැන්නෙහි - **දෙව පදානි** = දෙවිවරුන්ගේ නුවණින් හෝ දෙවියකුගේ නුවණින් යටපත් කරන ලද පද ඇති **විසුද්ධියා** = පිරිසිදු බව සඳහා මේ සූත්‍රයෙහිදී සතර ආර්ය ඵලයන්හි පිහිටි පුද්ගලයෝ පිරිසිදුය යන අර්ථයෙන් දෙවියෝ නම් වෙති.
අටවැන්නෙහි - **පාරං ගන්ත්‍වා** = පාරං යනුවෙන් නිවන කියනු ලැබේ. එයට පැමිණි යන අරුතයි. **ආසවානං ඛයාය සංවත්තන්ති** = පළමුව නිවනට පැමිණ පසුව නො පවතිත් යයි ද (නිවනට) යමින්ම පවතිත් යයිද මෙසේ දේශනා කරන ලදී.
දස වැන්නෙහි - **දිවා පවිවෙකාය රත්තියා පටි සල්ලානාය** = දහවල්හි විවේකය සඳහා ද, රාත්‍රියෙහි භාවනාව සඳහා ද වේ. **ධම්මා න පාතුභවන්ති** = සමථ විදර්ශනා ධර්මයෝ නො උපදිත්. සෙස්ස සියලු තැන්හි පහසු වේ.
5. සගාථකපුඤ්ඤාභිසන්ද වර්ගය
පස්වන වග්ගයේ පළමුවැන්නෙහි - **අසංඛෙය්‍යො** = මිණුම් ප්‍රමාණය වශයෙන් අසංඛ්‍ය වූ, යොදුන් වශයෙන් ද මෙයට සංඛ්‍යාවන් තිබේ. **බහුභෙරවං** = සප්‍රාණික වූ ද, අප්‍රාණික වූද භයානක ආරම්මණයන්ගේ වශයෙන් “බහුභෙරවං” යයි යෙදේ. **පුථු** = බොහෝ වූ **සවන්ති** = ගලා බස්නා **උපයන්ති** = සමීපයට යති.
දෙවැන්නෙහි - **යත්‍ථිමා මහානදියො සංසන්‍දන්ති සමෙන්ති** = (ඉවුරු ආදී) යමක් බිඳුන කල්හි මේ මහා ගංගාවෝ එකතු වෙත් ද, අතරක් නැතිව පවතිත් ද යන අරුතයි.
තෙවැන්නෙහි - **පුඤ්ඤකාමො** = පින් බලාපොරොත්තු වන තැනැත්තා. **කුසලෙ පතිට්ඨිතො** = මාර්ග කුශලයෙහි පිහිටියේ. **භාවෙති මග්ගං අමතස්ස පත්තියා** = නිවනට පැමිණීම පිණිස රහත් මඟ වඩයි. **ධම්ම සාරාධිගමො** = ධම්ම සාර යනුවෙන් ආර්ය ඵලය වූ ධර්මයෙහි සාරය කියනු ලැබේ. එය අවබෝධ වේය යන අදහසින් ධම්ම සාරාධිගම යයි යෙදේ. අවබෝධ කර ගත් (මාර්ග) ඵල ඇත්තේ යන අදහසයි. ඛ**යෙරතො** = කෙලෙස් ක්ෂය කිරීමෙහි ඇලුණේ.
සිවු වැන්නෙහි - **අචෙථා මහද්ධනො** = සත්වැදැරුම් ආර්ය ධනයෙන් ආඪ්‍යවූයේ ද, මහත් ධනය ඇත්තේ ද වෙයි. එයින්ම හටගත් සම්පත් නිසා **“මහා භොග”** නම් වේ. සෙස්ස සියළු තැන්හි පහසු වේ.
6. සප්පඤ්ඤ වර්ගය
සයවන වග්ගයේ දෙවැන්නෙහි අදහස මෙසේ වේ. සෝවාන් වූ භික්ෂුව මෙතෙකින් අවසානයට නොපැමිණ එම ඉන්‍ද්‍රිය ශක්තීන් ද, බෝධ්‍යංගයන් ද ගලපා විදර්ශනා වඩා සකෘදාගාමී මාර්ගයට පැමිණෙයි. සකෘදාගාමී වූ භික්ෂුව අනාගාමී මාර්ගයටද, අනාගාමී වූ භික්ෂුව අර්හත් මාර්ගයට ද පැමිණේ. මේ අදහස සඳහා භාග්‍යවතුන් වහන්සේ විසින් මේ සූත්‍රයෙහිදී සස්නෙහි අනුපිළිවෙළ ද ප්‍රවේණිය ද දේශනා කරන ලදී.
තුන් වැන්නෙහි - **ධම්ම දින්නො** = සත් දෙනාගෙන් එක් අයෙකි. බුද්ධ කාලයෙහි ධම්ම දින්න උපාසකය, විසාඛ උපාසකය, උග්ග නම් ගෘහපතිය, චිත්ත නම් ගෘහපතිය, හත්‍ථක ආලවකය, චුල්ල අනාථ පිණ්ඩිකය, මහා අනාථ පිණ්ඩිකය යන මේ සත් දෙනා උපාසකවරුන් පන්සියය බැගින් පිරිවර ඇත්තෝ වූහ. මේ (ධම්ම දින්න උපාසක) තෙමේ ඒ සත් දෙනා අතරෙහි එක් අයෙකි.
**ගම්භීරා** = ධර්ම ගම්භීරතාවයෙන් යුත් “සලල සූත්‍ර” ආදිය **ගිභීරත්‍ථා** = අර්ථ ගම්භීරතාවයෙන් යුත් “චේතනා සූත්‍ර” ආදිය **ලොකුත්තරා** = ලෝකෝත්තර අර්ථ දක්වන “අසංඛත සංයුත්ත” ආදිය **සුඤ්ඤතා පටිසංයුත්තා** = = ශුන්‍යතාවයන් සත දක්වන්නාවූ “ඛජ්ජනික සූත්‍රය” ආදිය **උප සම්හච්ඡ විහරිස්සාම** = ලබාගෙන වාසය කරන්නෙමු. **එවංහි වො ධම්මදින්න සික්‍ඛිතබ්බං** = මෙසේ චන්‍දොපම ප්‍රතිපදාව, රථ විනීත ප්‍රතිපදාව, මොනෙය්‍ය ප්‍රතිපදාව හා මහා අරියවංස ප්‍රතිපදාව (යන මේවා) පුරන්නාවූ ඔබ විසින් මෙසේ පුහුණු කළ යුතුය. මෙසේ ශාස්තෲන් වහන්සේ මේ උවසුවන් හට ලොකු වගකීමක් භාර කළහ. කුමක් හෙයින් මොහු තමාගේ තත්ත්වයෙහි සිට අවවාද නො ඉල්වූවෝ ද? විශේෂත්වයකින් තොරව සියලුම බර දැරීමට සමර්ථ වුවන් මෙන් ස්වාමීනි, අපට අවවාද දෙන සේක්වායි ඉල්ලා සිටියහ. එහෙයින් ශාස්තෲන් වහන්සේ ඔවුන් හට ලොකු වගකීමක් ආරෝපණය කරමින් මෙසේ වදාළහ. **නඛොනෙතං** = මෙය සිදු නො වේ. මෙහි “න” කාරය වනාහී ව්‍යඤ්ජන සන්‍ධි මාත්‍රයක් පමණක් යයි දත යුතුය. **තස්මා** = යම් හෙයකින් දැන් තමාගේ තත්ත්වයෙහි සිට අවවාද ඉල්ලන්නහුද, ඒ හේතුවෙනි.
සිවු වැන්නෙහි - **නඛො නෙතං** = මෙය අප වෙත වූවක් නොවේ. **සප්පඤ්ඤො උපාසකො** = සෝවාන් වූයේ යයි අදහස් කරන ලදී. **අස්සාස නියෙහි ධම්මෙහි** = ආශ්වාසය ඇතිකරන්නාවූ කරුණුවලින් **අස්ස සතායස්මා** = ආයුෂ්මත් තෙමේ ආශ්වාස කෙරේවා **මාරිසො** = මරණය හා බැඳුනාවූ **මරණ ධම්මො** = මැරෙන ස්වභාවය **අධිමොචෙහි** = තබන්න. **අධිමොචිතං** = තබන ලද **එවං විමුත්ත චිත්තස්ස** = මෙසේ අර්හත් ඵල විමුක්තියෙන් මිදුනා වූ සිතට **යදිදං විමුත්ති යා විමුත්තිං** = යම් බඳු වූ මේ විමුක්තිය පිළිබඳව විමුක්තියේ විවිධත්වය කිවයුතු වන්නේ ද එහෙත් එය එසේ වේ යයි නො කියමි. භික්ෂු සංඝයාගේ වනාහී චෛත්‍ය මලු, බෝධිමලු ආදියේ වතාවත් ද, අසූවක්වූ ඛන්‍ධක වතාවත් ද යන ආගමණීය ගුණයන්හි ප්‍රමාණයක් නම් නැත්තේය. උපාසක හා භික්ෂු යන දෙපිරිස අතර අවබෝධ කළා වූ මාර්ගයෙහි හෝ ඵලයෙහි හෝ විවිධත්වයක් නැත.
නව වැන්නෙහි - **පඤ්ඤාපටිලාභාය සංවත්තති** = මෙහි ශෛක්ෂ්‍යයෝ සත් දෙනා ප්‍රඥාව ලබා ගන්නේ නම් වෙති. ක්ෂීණාශ්‍රව තෙමේ ලබාගන්නා ලද ප්‍රඥාව ඇත්තේ නම් වේයයි දත යුතුය. මින් බැහැර වූ **පඤ්ඤාවූඩ්ඨියා** යන ආදියෙහි ද මේ පිළිවෙළ ම වේ. සෙස්ස සියලු තැන්හි පහසු වේ.
7. මහාපඤ්ඤ වර්ගය
සත්වැන්නෙහි - **මහාපඤ්ඤතාය සංවත්තන්ති** යන මේ ආදියෙහි දී උතුම් වූ අර්ථයන් සම්පූර්ණයෙන් ග්‍රහණය කරගනියි යන අදහසින් **මහා පඤ්ඤා** නම් වේය යනුවෙන් පටිසම්භිදාවෙහි කියන ලද පිළිවෙළින්ම සියලු පදයන්හි අර්ථ දැන ගත යුතුය. සෙස්ස සියලු තැන්හි පහසු වේ.
12. සච්ච සංයුක්තය
1. සමාධි වර්ගය
සච්ච සංයුත්තයේ පළමු වැන්නෙහි - **සමාධිං භික්‍ඛවෙ** = ඒ භික්ෂූහු සිතේ එකඟතාවය කෙරෙන් පිරිහෙත් එකල්හි ශාස්තෲන් වහන්සේ මේ භික්ෂූහු මෙසේ (පිළිපදිත හොත්) සිතේ එකඟ බව ලැබ කමටහන් වඩා උතුම් නිවනට පැමිණෙන්නාහුයයි (දැන) ඒ භික්ෂූන් හට මෙම දේශනාව දෙසීම ආරම්භ කළහ. **තස්මා තිහ භික්ඛවෙ ඉදං දුක්‍ඛන්ති යොගො කරණීයො **= මෙහිදී තත්වූ පරිද්දෙන් කරුණු වෙන්කර පෙන්වීම (පිළිබඳව) දත යුතුය. මෙසේ ද කියන ලද්දේ වෙයි - “මහණෙනි, යම්සේ සන්සුන් වූ සිත් ඇති භික්ෂුව ආර්ය සත්‍යයන් සතර තැන් වූ පරිදි දිනියිද, එසේ සන්සුන් වූ සිත් ඇති ඔබ විසින් ද චතුරාර්ය සත්‍යයන් තත් වූ පරිදි දැනගනු පිණිස මෙය දුකය යනුවෙන් භාවනාවෙහි යෙදීම කළ යුතුය. යම් හෙයකින් චතුස් සත්‍යයන් (පිළිබඳ දැනුම) තථාගතයන් වහන්සේ හටම පහළ වූයෙන් උන්වහන්සේට ම එය ප්‍රකට වේද, යම්සේ තථාගතයන් වහන්සේ විසින් මනාව බෙදා දක්වන ලද්දේ ද, යම් සේ (ඒ පිළිබඳව) අප්‍රමාණ වූ වර්ණනාවන් කරන ලද්දේද, අප්‍රමාණ වූ පදවලින් විස්තර කරන ලද්දේද, යම් හෙයකින් ඒ චතුස්සත්‍යයන් අවබෝධ නො කළ බැවින් සසර වර්ධනය වෙයිද, එය අවබෝධ කරගත් කල පටන් සසර වර්ධනය නොවෙයිද, එහෙයින් මෙසේ අපගේ සසර නො වැඩෙන්නේ යයි (දැන) ඔබ විසින් මෙය දුකයයි භාවනා කළ යුතුය”
දෙවැන්න කායික විවේකය අඩු අයට කායික විවේකය ලබා ගැනීම සඳහා කියන ලදී.
තුන් වැන්නෙහි - **අභිසමයාය** = අවබෝධය පිණිස. **සමණාවා බ්‍රාහ්මණාවා** = මෙහිදී ධර්මයෙහි හැසිරෙන්නෝ අදහස් කරනු ලැබෙති. සතර වැන්නෙහි ද පස් වැන්නෙහි ද එසේමය. ඒ ඒ කියමනෙන් අවබෝධ කර ගන්නවුන්ගේ අදහසින් මේවා කියන ලදී.
සය වැන්නෙහි - **අභිසම්බුද්ධං පකාසෙසු** “මම අභිසම්බුද්ධ වෙමි”යි මෙසේ තමන් වහන්සේ “අභිසම්බුද්ධ” යයි ප්‍රකාශ කළහ. මේ සූත්‍රයෙහි දී සර්වඥ බුදුන් වහන්සේලා ද ශ්‍රමණ ගණයා ලෙස ගන්නා ලදහ.
දස වැන්නෙහි - **අනෙක විහිතං** = නානාවිධ වූ **තිරච්ඡාන කථං** = සසරින් නිදහස් නොවීමට හේතුවන කථාව ස්වර්ග මෝක්ෂ මාර්ගයන් වෙනුවට තිරිසන් මාර්ග කථාව. **රාජ කථං** යන ආදියෙහි මහා සම්මත, මන්‍ධාතු, ධම්මාසෝක යන රජුන් අරභයා මහානුභාව ඇතැයි යන ආදී පිළිවෙලින් පැවති කථාව “රාජ කථා” නම් වේ. චොර කථා ආදියෙහි ද මේ පිළිවෙළම වේ. ඒ අතරෙහි අසවල් රජ තෙමේ රූප සම්පන්නය. දැක්මට ප්‍රියය යන ආදී පිළිවෙළින් කෙරෙන ලෞකික කථාවම තිරච්ඡාන කථා නම් වෙයි. මෙවන් මහානුභාව සම්පන්න හේ තෙමේ පවා දුබල වී නැති වී ගියේය යනුවෙන් පවත්නා කථාව කමටහන් බවෙහි පිහිටයි. සොරුන් අතරෙහිද මූලිකයා මෙසේ මහානුභාව ඇත්තෙකි. ඔවුන්ගේ කර්මය හේතු කොට ගෙන මෙසේ වූහයි යන ලෞකික කථාවම තිරච්ඡාන (තිරිසන්) කථා නම් වෙයි. යුද්ධ ආදියෙහි දී අසවලා විසින් අසවලා මෙසේ මරා දමන ලද්දේය. මෙසේ විදින ලද්දේය යනාදී කථාද කාමාස්වාද වශයෙන් කෙරෙන කථා තිරිසන් කථා නම් වෙයි. ඔව්හු ද අභාවයට පත්වූහ යනුවෙන් පවත්නා කථා හැම තැන්හිම කමටහනක් ම වෙයි. තව ද අන්න (ආහාර) ආදියෙහිදී මෙසේ වර්ණවත්, සුවඳවත්, රස පහස යුත් අහරක් කෑවෙමු, අනුභව කෙළෙමු, පීවෙමු යයි කාමාස්වාද වශයෙන් කීමට සුදුසු නොවේ. අතීතයෙහි මෙසේ වර්ණ ආදියෙන් යුක්ත වූ ආහාරපාන, වස්ත්‍ර, යාන, සයන, මල්දම්, සුවඳ විලවුන් සිල්වතුන්හට දුන්නෙමු, චෛත්‍යයන් වෙත පූජා කෙළෙමු, යයි යහපත් අරුත් ඇති කොට ඒවා සත්‍ය නම්, එසේ කීම සුදුසුය.
**ඤාති කථා** = අපගේ නෑයෝ සූරය, දක්ෂය යනුවෙන් හෝ, පෙර අපි මෙසේ විසිතුරු යානාවලින් චාරිකා කෙළෙමු යයි කියා හෝ ආස්වාදනීය වශයෙන් කීම සුදුසු නොවේ. අපගේ එම නෑයෝ පවා වැනසී ගියාහුයයි කියා හෝ පෙර අපි මෙවැනි යානාවන් සංඝයාට දුන්නෙමු යයි හෝ යහපත් අරුත් ඇති කොට කිවයුතු වේ. **ගාම කථා** = මේ ආදියෙහිදී අසවල් ගමෙහි වැසියෝ යහපත් ලෙස වෙසෙති, අයහපත් ලෙස වෙසෙති, ඔව්හු සුභික්ෂයහ, දුර්භික්ෂයහ යන ආදී වශයෙන් හෝ අසවල් ගමෙහි වැසියෝ සූරයෝය, දක්ෂයෝය යනුවෙන් මෙසේ ආස්වාදනීය වශයෙන් කීම සුදුසු නොවේ. ඔව්හු ශ්‍රද්ධාවන්තයෝය, පැහැදී සිටින්නාහුය යනුවෙන් හෝ ක්ෂය වීමට විනාශයට පත්වූහ යනුවෙන් හෝ එය සත්‍ය නම් කීම සුදුසුය. **නිගම නගර ජනපද** කථාවන්හිද මේ පිළිවෙළම වේ.
**ඉත්‍ථි කථා** = (ස්ත්‍රීන් පිළිබඳ කථා) ආදියෙහි ද වර්ණ සලකුණු ආදිය හේතු කොට ගෙන ආස්වාදනීය වශයෙන් කීමට නොවටනේය. ශ්‍රද්ධාවන්තය, පැහැදීමෙන් යුක්තය, අභාවයට පත්වූහ යනුවෙන් මෙසේ කීමට හැකිනම් සුදුසු වේ. **සූරකථා** = නන්‍දිමිත්‍ර නම් යෝධයා සූරයෙක් වූයේ යයි රස විඳීම් වශයෙන් කීම සුදුසු නොවේ. ශ්‍රද්ධාවන්ත, පැහැදුන අයෙක් විය, ඔහු නැති වී ගියේය යනුවෙන් මෙසේ කීම සුදුසු වේ. සූර කථා යයි ද පාඨයෙක් වේ. ඒ **සුරකථා** ව ද මෙසේ වේ. සුරාපානය කළ අය රතිය උපදවන්නෝ යයි රස විඳීම් වශයෙන් කීම සුදුසු නොවේ. විපාක වශයෙන් එය උමතු බව සඳහා පවතියි යන ආදී වශයෙන් කීම සුදුසු වේ. **විසිඛා කථා** = අසවල් වීථියෙහි වැසියෝ මනාව ජීවත් වෙතියි හෝ අසවල් වීථියෙහි වැසියෝ දක්ෂ වූ, සමත්කම් ඇති අය යයි හෝ රස විඳිම් වශයෙන් කීමට නොවටනේය. ශ්‍රද්ධාවන්තයෝය, පැහැදුණ අයය. අභාවයට පත්වූහ යනුවෙන් මෙසේ කීමට වටනේය. **කුම්භට්ඨාන කථා** = දිය තොටු පොළවල්හි කථායයි කියනු ලැබේ. දිය ගෙනෙන දාසීන්ගේ කථායයිද කියනු ලැබේ. අසවල් ප්‍රාසාදයෙහි වෙසෙන තැනැත්තිය නැටීමට ද ගැයීමට ද දක්ෂයයි ආස්වාද වශයෙන් කීම සුදුසු නොවේ. ශ්‍රද්ධාවන්ත පැහැදුන තැනැත්තියක්ය ආදී වශයෙන් ම කීම සුදුසු වේ.
**පුබ්බපෙත කථා** = අතීතයෙහි වූ ඥාතීන් පිළිබඳ කථා එහිදී වර්තමාන ඥාතී කථාවන් හා සමාන කොට විනිශ්චය කෙරේ. **නානත්ත කථා** = පෙර පසු කථාවන්ගෙන් වෙනස් වූ විවිධ ස්වභාවයේ වෙනත් නිෂ්ප්‍රයෝජන කථා. **ලොකක්‍ඛායිකා** = මෙලොව කුමකින් නිර්මිත වූයේ ද, අසවල් දෙයින් නිර්මිත වූයේය, ඇට සුදු බැවින් කවුඩා සුදුය, ලේ රතු බැවින් කොක්කු රතුය යන මේ ආදී වශයෙන් කෙරෙන කථා සියල්ල ලෞකික වූ ද, පරලොවක් නැත යන අදහසින් කෙරෙන්නාවූ ද පිළිසඳර කථාවය. **සමුද්දක්‍ඛායිකා** කුමක් හෙයින් සමුද්ද නම් වීද? සගර නම් දෙවියා විසින් ලද්දේයයි හස්ත මුද්‍රාවෙන් දැන්වූ බැවින් “සමුද්ද” නම් විය. මේ ආදී නිරර්ථක කථා “සමුද්දක්‍ඛායික කථා” නම් වේ. මෙය පවත්නා දෙය (භව්‍ය) වේ. මෙය නොපවත්නා දෙය (අභව්‍ය) වේ යන ආදී ඒ ඒ නිරර්ථක කරුණු කියා පවත්වන කථාව **ඉති භවා භව** කථා නම් වේ. මෙහි ද “භව” යනු ශාස්වත (සදාකාලික පැවැත්ම) යි. “අභව” යනු උච්ඡේදය (නැවත නො ඉපදීම) යි. භව යනු වුඩ්ඪි (වර්ධනය) යි, **අභව** යනු හානියයි. භව යනු කම් සුවයයි, අභව යනු සිරුරට දුක් දීමයි. මෙසේ සය වැදෑරුම් වූ මෙම “ඉති භවාභව” (භව සහ අභව යනු මෙසේය) කථාව සමග දෙතිස් තිරිසන් කථා පවතී. සෙස්ස සියලු තැන්හි පහසු වේ.
2. ධම්මචක්කප්පවත්තන වර්ගය
දෙවන වර්ගයේ පළමු වැන්නෙහි - **බාරාණසියං** = මෙම නම ඇති නගරයෙහි. **ඉසිපතනෙ මිගදායෙ** = ඍෂින්ගේ පහළට බැසීම, ඉහළට නැගීම යනුවෙන් මෙසේ ලැබූ නම ඇත්තාවූ ද, මුවන් හට අභය දානය වශයෙන් දෙන ලද බැවින් මිගදාය නම්වූ ද ආරාමයෙහි. මෙහිදී උපනුපන් සර්වඥයන් වහන්සේලා ඍෂීන් බිමට බස්නා මෙහිදී දම්සක් පැවත්වීම සඳහා හිඳ ගනිත්ය යන අර්ථය වේ. සත් දිනයෙක නිරෝධ සමාපත්තියෙන් නැගී සිට අනවතප්ත විලෙහිදී කරන ලද මුව දෙවීම් ආදී කටයුතු ඇත්තාහු අහසින් අවුත් බිමට බැසීම් වශයෙන් මෙහි පතනය වෙත් යයි ද, පොහෝ දිනවල හා පොහොය නැති දිනවල ද රැස් වෙත් යයි ද, ගන්‍ධ මාදන (පර්වත) යට ආපසු යන සෘෂිවරු එතැනින්ම අහසට නගිත් යයිද මෙසේ සෘෂින්ගේ බිමට බැසීම් අහසට නැගීම් සිදුවන තැන වශයෙන් ඒ ස්ථානය ඉසිපතනය යයි කියනු ලැබේ.
**ආමන්තෙසි** = දීපංකර සර්වඥ පාද මූලයෙහිදී කරන ලද ප්‍රාර්ථනාවෙහි පටන් පාරමිතා පුරමින් අනුපිළිවෙළින් පැමිණ අවසාන භවයෙහිදී කරන ලද අබිනික්මන් ඇත්තාහු අනු පිළිවෙළින් බෝ මැඩට පැමිණ එහි අපරාජිත පර්යංකය මත හුන් සේක් මාර බල බිඳ ප්‍රථම යාමයෙහි පෙර විසු කඳ පිළිවෙළ සිහිකොට මධ්‍යම යාමයෙහි දිවැස් පිරිසිදු කොට, පශ්චිම යාමයේ අවසානයෙහි දස දහසක් ලෝක ධාතුව මහත් සේ නාද කරවමින් සර්වඥභාවයට පැමිණ සති සතක් බෝ මැඩ අසල කල් යවා දහම් දෙසීම සඳහා මහා බ්‍රහ්මයා විසින් ආරාධනා කරන ලද සේක් බුදු ඇසින් ලොව බලා ලෝකයට අනුග්‍රහ කිරීමේ අදහසින් බරණැසට ගොස් පස්වග තවුසන් දැනුවත් කරවා දම්සක් පවත්වනු කැමැත්තාහු (ඒ තවුසන් හට) ආමන්ත්‍රණය කළහ.
**ද්වෙමෙ භික්‍ඛවෙ අන්තා** = “මහණෙනි, මෙම ලාමක වූ කොටස් දෙකක් පවතී” මේ කියමන ප්‍රකාශ කිරීම සමග ම එම ප්‍රකාශයේ මහ හඬ යටින් අවීචියෙහි පටන් උඩින් භවාග්‍රය දක්වා විහිදී දස දහසක් ලෝක ධාතුවෙහි පැතිරී සිටියේය. එවිටම අටළොස් කෙළක් බ්‍රහ්මයෝ පැමිණියහ. අවර දිගින් හිරු බැස යයි පෙර දිගින් ආසාළ්හ නැකතින් යුතුව පුන්සඳ නැග එයි. එකල්හි භාග්‍යවතුන් වහන්සේ මේ දම්සක් පැවතුම් සුතුර අරඹන්නාහු “ද්වෙ මෙ භික්ඛවෙ අන්තා (මහණෙනි, මේ අන්ත දෙකක් පවතී)” යන ආදිය වදාළහ.
එහි **පබ්බජිතෙන** = ගිහි සංයෝජන බිඳ පැවිදි බිමට පැමිණි තැනැත්තා විසින් **න සෙවිතබ්බා** = භාවිත නො කළ යුතු **යොචායං කාමෙසු කාම සුඛල්ලිකානු යොගො** = වස්තු කාමයන්හි ක්ලේශ කාමයෙන් යුතුව කාමසුඛයෙහි යෙදීම නම් වූ මෙය **හීනො** = ලාමක වූ **ගම්මො** = ගම්වැසියන් හට අයත් **පොථුජ්ජනිකො** = මෝඩ, නුවණ අඩු මිනිසුන් විසින් පුරුදු කරන ලද්දාවූ **අනරියො** = පිරිසිදු නොවූ, උතුම් නොවූ, උතුමන් හට අයත් නොවූ **අනත්‍ථ සංහිතො** = යහපත සඳහා නොයෙදුණා වූ යන අරුත වේ. **අත්තකිලමථානු යොගො **= තමාට පීඩාව ඇති කිරිම සඳහා යෙදුනාවූ තමාගේ දුක සඳහා හේතු වන යන අර්ථයයි. **දුක්ඛො** = කටු උල් යෙදු ලෑලි මත නිදා ගැනීම් ආදියෙන් සිදු වන්නාවූ ද, මරණ ආදියෙන් සිදු වන්නාවූ ද (ශරීරයට) දුක් ගෙන දීම්.
ප්‍රඥාව නමැති ඇස ඇති කරයි යන අදහසින් චක්‍ඛුකරණී යයි කියනු ලැබේ. දෙවන පාදය එයටම වෙනත් වචනයකි. **උපසමාය** = කෙලෙස් සන්සිඳීම පිණිස **අභිඤ්ඤාය** = සත්‍ය සතර පිළිබඳ මනා දැන ගැනීම පිණිස **සම්බොධාය** = ඒ සත්‍යයන් සතරේම මනා අවබෝධය පිණිස **නිබ්බාණාය** = නිර්වාණය ප්‍රත්‍යක්ෂ කර ගැනීම සඳහා සෙසු යමක් මෙහි කිව යුතු වන්නේ ද එය යට ඒ ඒ තැන්හි කියන ලද්දේමය. (චතුරාර්ය) සත්‍ය කථාවන් ද හැම අයුරින් ම විශුද්ධි මාර්ගයෙහි විස්තර කරන ලදී.
**තිපරි වට්ටං** = සත්‍යඥාන කෘත්‍යඥාන, කෘතඥාන නම් වූ පරිවෘත්තයන් තුන වශයෙන් යන අදහසින් “තිපරිවට්ටං” යි කියන ලදී. මෙහිදී වනාහී මෙය දුඃඛ ආර්ය සත්‍යය, මෙය දුඃඛ සමුදයය ආදී වශයෙන් මෙසේ සත්‍යයන් සතර පිළිබඳව තත් වූ පරිදි වූ ඥානය සත්‍යඥානය නම් වෙයි. ඒ සත්‍යයන්හිම පවතින, බැහැර කළ යුතුයයි අවබෝධ කරගත් දෙය බැහැර කළ යුතුය. මෙසේ කළ යුතු කාර්යය දැන ගැනීමේ නුවණ කෘතඥාන නම් වෙයි. ප්‍රහීන කළ යුතුයයි අවබෝධ කරගත් දෙය ප්‍රහීන කළපසු, එසේ කළ බව දැන ගන්නා ඥානය කෘතඥාන නම් වෙයි.
**ද්වා දසා කාරං** = ඒ එක් එක් සත්‍යයෙහි තුනක් තුනක් බැගින් වූ ආකාරයන්ගේ වශයෙන් සත්‍ය සතර (තිපරිවට්ට වශයෙන්) දොළොස් ආකාර වේ. **ඤාණ දස්සනං** මෙම තිපරිවට්ට වූ දොළොස් ආකාරයන්ගේ වශයෙන් උපන් නුවණ නම් වූ දර්ශනයයි. **ධම්ම චක්‍ඛුං** මාර්ග තුනකින් ද, ඵල තුනකින්ද වෙන්ව වුවද “ධමම චක්‍ඛු” පවතී. මෙහිදී පළමු මාර්ගය (සෝවාන්) ම අදහස් වේ.
**ධම්මචක්කෙ** = සත්‍යාවබෝධ ඥානයෙහි ද, දේශනා ඥානයෙහිද (යන අදහසයි) බෝධි පර්යංකයෙහි වැඩහුන් තථාගතයන් වහන්සේ සත්‍යයන් සතර පිළිබඳව උපන් දොළොස් ආකාර වූ සත්‍යාවබෝධ ඥානය ද, ඉසිපතනයෙහි වැඩ හුන් තථාගතයන් වහන්සේගේ දොළොස් ආකාර වූ (චතුරාර්ය) සත්‍ය දේශනාව සඳහා පවත්වන ලද දේශනා ඥානය ද ධම්මචක්ක නම් වේ. මේ දෙකම දස බලධාරී බුදුන් වහන්සේගේ හදවතෙහි (සිතෙහි) පැවති ඥානය ම වේ. භාග්‍යවතුන් වහන්සේ විසින් මෙම දේශනාවෙන් ප්‍රකාශ කරනු ලබන්නාවූ එම ධර්ම චක්‍ර සූත්‍ර දේශනාව පවත්වන ලද්දේ වෙයි. යම් තාක් අඤ්ඤා කොණ්ඩඤ්ඤ තෙරහු යම්තාක් අටළොස් කෙළක් බ්‍රහ්මයන් සමග සෝවාන් ඵලයෙහි පිහිටත් ද, ඒතාක් භාග්‍යවතුන් වහන්සේ ඒ මේ ධර්ම චක්‍ර (දේශන) ය පවත්වන්නාහයි කිවයුතු වේ. සෝවාන් ඵලයෙහි පිහිටි කල්හිම දේශනය පවත්වන ලද්දේ වේ යයි (පවත්තිතං) කියනු ලැබේ. ඒ සඳහා **පවත්තිතෙච පනභගවතා ධම්ම චක්කෙ භුම්මා දෙවා සද්දමනුස්සාවෙසුං** (භාග්‍යවතුන් වහන්සේ විසින් දම්සක් දෙසුම පවත්වනු ලැබූ කල්හි භූම්‍යස්ථ දෙවිවරු ශබ්දය ඇසෙන්නට සැලැස්වූහ) යන ආදිය කියන ලදී.
එහි - **භූම්මා** = බිම වෙසෙන දෙවිවරු **සද්දමනුස්සාවෙසුං** = එක් වරම සාධුකාර දී, **එතං භගවතා** යන ආදිය කියමින් ඇසීමට සැලැස්වූහ. **ඔභාසො** = සර්වඥතා ඥානයේ ආලෝකය එම ආලෝකය එදින දෙවිවරුන්ගේ දේවානුභාවය ඉක්මවා බැබළුණේය. **අඤ්ඤාස වතභො කොණ්ඩඤ්ඤො** යන මේ උදානයේ ද ප්‍රකාශිත වූ ඝෝෂාව දස දහසක් ලෝක ධාතුව පුරා පැතිර සිටියේය.
නව වැන්නෙහි - **අපරිමාණ වණ්ණා** අප්‍රමාණ වූ අකුරු **බ්‍යඤ්ජනානි** = ඒවාටම වෙනත් වචනයකි. බ්‍යංජන නම් වර්ණයන්ගේ ම එක් කොටසකි. **සඞ්කාසනා** = විභක්තීහුය. එක් එක් සත්‍යය හැම අයුරින්ම විස්තර කරනු ලබන කල්හි වර්ණ (අකුරු) ආදීන්ගේ කෙළවරක් නම් නැත්තේය. එහෙයින් මෙසේ කීය.
දස වැන්නෙහි - ස්වභාවය අත්නොහැර පැවතීම යන අරුතින් **තථං** යි යෙදේ. “දුක්ඛං “ යනු දුකම යයි කියන ලදී. සත්‍ය ස්වභාවයේ හිස් නොවන බව සඳහා **අවිතථං** යි යෙදේ. දුක් නැත්තෝය යන අදහසින් “අදුක්ඛං” නම් වේ. අන්‍ය වූ ස්වභාවයකට නොපැමිණීම යන අදහසින් **අනඤ්ඤථං** යි යෙදේ. දුක ය, දුක ඉපදීමය යන ස්වභාවයකට නො පැමිණේ යන අදහසයි. සමුදය ආදියෙහි ද මේ පිළිවෙළම වේ.
3. කොටිගාම වර්ගය
තුන්වන වර්ගයේ පළමු වැන්නෙහි - **අනනුබොධා** = අවබෝධ නොකිරීමෙන් **අප්පටිවෙධා** = අවබෝධ කර නො ගැනීමෙන්.
දෙවැන්නෙහි [missing trans]
සත්වැන්නෙහි - **තස්මා අරියානං සච්චානි** = යම් හෙයකින් සත්‍යයන් හා අසත්‍යයන් වෙනස් වෙත්ද, එහෙයින් ආර්යයන්ගේ සත්‍යයන් යයි කියනු ලැබේ. අසත්‍යයන් ද, වෙනස් වන (ස්ථිර නො වන) ස්වභාවයන් ද ආර්ය සත්‍ය වශයෙන් ආර්යයෝ නොපිළිගනිත්.
අටවැන්නෙහි - **තථාගතො අරියො තස්මා අරිය සච්චානි** = යම් හෙයකින් ආර්ය වූ තථාගතයන් වහන්සේ විසින් අවබෝධ කර ගන්නා ලද බැවින් ද, දේශනා කරන ලද බැවින් ද ඒවා ආර්යයන් සතු වේ. එහෙයින් ආර්යයන්ගේ සත්‍යයන් වන බැවින් ආර්ය සත්‍යයන්ය යන අර්ථ ඇත්තේ වේ.
දස වැන්නෙහි - **සහජනියෙ** = ජනතාවගෙන් ගැවසුණ නගරයෙහි, **යො භික්‍ඛවෙ දුක්‍ඛඤ්ච පස්සති දුක්ඛ සමුදයම්පි සො පස්සති **යන මේ ආදිය එකවර අවබෝධ කර ගැනීම් වශයෙන් කියන ලදී. මේ සූත්‍රයෙහි දී වනාහී එක්වර අවබෝධ කර ගැනීමම කියන ලද්දේ වෙයි.
4. සීසපාවන වර්ගය
සතරවන වර්ගයේ පළමු වැන්නෙහි - **යදිදං උපරි** මේවා ඉදිරියෙහි දී (ලැබෙයි නෙහොත් හමුවෙයි) **සිංසපාවනෙ** = සිංසපා (හෙවත් ඇට්ටේරිය) ගස් ඇති වනයෙහි.
දෙවැන්නෙහි - **අනභිසමෙච්ච** = නුවණින් එක්තැන් කොට නොගෙන අවබෝධ කොට නොගෙන යන අර්ථයයි.
තුන්වැන්නෙහි - **අස්මා ලොකා පරං ලොකං **(මනුෂ්‍යයෝ) මේ මිනිස් ලොවින් මත්තෙහි නිරයට ද, තිරිසන් යෝනියට ද, ප්‍රේත ලෝකයට ද, මිනිස් ලොවට ද, දෙව්ලොවට ද යන්නාහුය. නැවත නැවත සසරෙහිම උපදින්නාහුය යන අර්ථයයි.
පස්වැන්නෙහි - **එවඤ්චෙ තං භික්‍ඛවෙ අස්ස** මහණෙනි, ඉදින් මෙය මෙසේ සිදු වන්නේ නම් යනුයි. නිරතුරුව ශක්තිය පිළිබඳ සිහියෙන් යුතුව කථා කරන්නහුට දුක් දොම්නස් සමගම මේ සත්‍යාවබෝධය සිදු වන්නේ නම් යන අර්ථයයි.
නවවැන්නෙහි - **මුඛං ඔලොකෙන්ති** = අදහස දෙස බලත් මෙහිදී අදහස (අජ්ඣාසය) යන්න මුඛය යයි අදහස් කෙරේ.
දසවැන්නෙහි - **සිලායවුපො** = ගල්ටැඹක් **සොළසකුක්කුකො** = සොළොස් රියනක් “සොළස කුක්කු” යි ද පාඨයක් වේ. **හෙට්ඨානෙමඞ්ගමා** = යට පිහිටි ආවාටයට පිවිසියාහු **අට්ඨ කුක්කුඋපරි නෙ මස්ස** = රියන් අටක් වූ ආවාටයේ මතුයෙහි උඩට මතු වී සිටියාහු වන්නෝය. **භුසා** = බලවත්වූ සෙස්ස සියලු තැන්හි පහසු වේ.
5. පපාත වර්ගය
පස්වන වර්ගයේ පළමුවැන්නෙහි - **සුමාගාධාය පොක්‍ඛරණීයා** = මෙම නම ඇති පොකුණෙහි ලොක **චින්තං චින්තෙන්තො** = සඳ හිරු සාදන ලද්දේ කවරකු විසින්ද (නොහොත් කුමකින්ද) මහ පොළව සාදන ලද්දේ කවරකු විසින් ද (නොහොත් කුමකින්ද) මහ සමුදුර සාදන ලද්දේ කවරකු විසින්ද (නොහොත් කුමකින්ද) සත්ත්වයෝ කවරකු විසින් පහළ කරනු ලැබුවාහුද (නොහොත් කුමන හේතුවකින්ද) පර්වත සාදන ලද්දේ කවරකු විසින් ද? (නොහොත් කුමකින්ද) අඹ තල් පොල් ආදිය සාදන ලද්දේ කවරකු විසින්ද (නොහොත් කුමකින්ද) ලෝකය පිළිබඳ මෙබඳු සිතුවිලි සිතමින් හුන්නේය.
**විචෙකො** = සිතුවිලි වලින් තොරවූයේ හෝ අවුල් වූ සිත් ඇත්තේ **භුතං යෙව අද්දසා** “ඒ පුරුෂයා ඇත් අස් ආදීන් මතට නගින කල්හි අහසට නැගී නෙළුම් අලවල හා දඬුවල සිදුරුවලින් පිවිසෙන අයුරක් පෙනේවා”යි ඒ අසුරයෝ පෙර ලා අධිෂ්ඨාන කළහ. ඒ සඳහා ශාස්තෲන් වහන්සේ “භූතං යෙව අද්දසා” යන ආදිය වදාළහ. **දෙවානං යෙව මොහය මානා** = දෙවියන්ගේ සිත මුලා කරවන්නාහු **තස්මා **= ලෝකයේ නිර්මාණය ආදිය පිළිබඳව සිතන පුද්ගලයා ඒ නිසා උමතු වූවෙක් හෝ වෙයි.
දෙවැන්නෙහි - **පටිභාණ කූටො** = එක්තරා මහත් වූ පර්වතයක් වැනි වූ මායිම් ගලක් වෙයි. තුන්වැන්නෙහි - **අනිට්ඨ රූපං** යනු ප්‍රිය නොවන ස්වභාවයයි.
සිවුවැන්නෙහි - **හෙට්ඨි මං ඝරං අකරිත්‍වා** = කණු, බිත්ති, අත්තිවාරම් උස් කිරීම් ආදියෙන් ගෘහයෙහි යට කොටස සකස් කොට.
පස්වැන්නෙහි - **සන්‍ථාගාරෙ** - ශිල්ප ඉගෙන ගන්නා ශාලාවෙහි **උපාසනං කරොන්තෙ** = ඊතල ඈතට විදීමේ ශිල්පය පුහුණුවන්නන් **අසතං අති පාතෙන්තෙ** = ඊතල ඈතට විදිනාවුන් **පොඞ්ඛානු පොඞ්ඛං** = එක් ඊතලයක් විද එහි පසු කෙළවරට (දෙවන ඊයක්) විදියි ද, දෙවන ඊතලයේ පසු කෙළවරට නැවත තවත් ඊයක් ද, නැවත එහි ද පසු කෙළවරට තවත් ඊයක් ද යනුවෙන් මෙසේ විදින්නවුන් දුටුවේය. **යත්‍රහිනාම** = යම් අය විසින් **දුරභිසම්භව තරං** = වඩා දුෂ්කර වූ **සත්තධා භින්නස්ස වාළස්ස කොටියා කොටිං පටි විජ්ඣෙය්‍ය** = එක් අස් ලොමක් සතට පලා ඉන් එකක් ගෙන බටු ගෙඩියක් මැදින් බැඳ පැලූ තවත් ලොම් තීරුවක් ඊතලයේ අග කෙළවරහි බැඳ උසභයෙක (රියන් 140ක) දුර සිට ඊතලයෙහි බඳින ලද කෙළවරින් බටු ගෙඩිය බඳින ලද ලොම් ගස් කෙළවරට විදින්නේය යන අර්ථයයි. **තස්මා** = යම් හෙයකින් මෙසේ අවබෝධ කිරීමට අපහසු චතුරාර්ය සත්‍යයන් අවබෝධ කරන ලද්දේද, එහෙයිනි.
සත්වැන්නෙහි - **අඤ්ඤමඤ්ඤඛාදිකා** = එකිනෙකා කා දැමීම **දුබ්බල ඛාදිකා** = බලවත් මත්ස්‍ය ආදීන් විසින් දුර්වල මත්ස්‍ය ආදීන් කෑම.
අටවැන්නෙහි - **මහා පඨවි** = සක්වළ අතරෙහි ඇති මහ පොළව **අධිච්ච මිදං සන්තෙ** = අහඹුවෙන් ලැබුණ එම විය දඬුව ඉදින් දිරාපත් නොවන්නේ ද සමුද්‍රයෙහි ජලය නොවියලෙන්නේද, ඒ කැසුබුවා නො මැරෙන්නේ ද එසේවුව ද එය කලාතුරකින් සිදු වන්නේය යන අර්ථයයි.
මෙසේ **අධිච්ච මිදං භික්‍ඛවෙ** යන මෙහිදී මහාසීව ස්ථවිර තෙමේ වියදඬු සතරක් දක්වයි. පෙරදිග සක්වළ මුව විටෙහි සිටි පුරුෂයකු දක්වයි. පෙරදිග සක්වළ මුව විටෙහි සිටි පුරුෂයකු විසින් (මුහුදට) දමන ලද විය දඬුවක සිදුරෙන් ඒ අන්ධ කැසුබුවාගේ ගෙල ඇතුල් වීම මෙන්ම මිනිස් බව ලැබීම ද අපහසුය. දකුණු සක්වළ මුව විටෙහි සිටි පුරුෂයකු විසින් දමන ලද විය දඬුවක් පාවෙමින් තිබුණ පළමු විය දඬුවෙහි සිදුර මත සිදුර සිටින සේ පිහිටා ඒ සිදුරෙන් අහඹුයෙන් කැසුබු ගෙල ඇතුල්වුවහොත් මෙන් තථාගතයන් වහන්සේ කෙනකුගේ පහළ වීම ද කලාතුරකින් සිදු වන්නකි. අපරදිග සක්වළ මුව විටෙහි සිටි පුරුෂයකු විසින් දමන ලද විය දඬුවක් පෙර තිබූ විය දඬු යුගලය මතට පැමිණ සිදුරමත සිදුර සිදුර සිටින සේ පිහිටිය හොත් ඒ සිදුරෙන් කැසුබු ගෙල අහඹුවෙන් හෝ ඇතුල් වේද, එමෙන්ම තථාගතයන් වහන්සේ විසින් අවබෝධ කරන ලද ධර්ම විනය මනාව පවත්නා කාලයක් වීම ද ඉතා කලාතුරකින් සිදු වන්නකි. උතුරු දිග සක්වළ මුව විටෙහි සිටි පුරුෂයකු විසින් දමන ලද විය දඬුවක් කැරකෙමින් තිබු පෙර වියදඬු තුන මතට පැමිණ සිදුරු මත සිදුර සිටින සේ පිහිටියහොත් ඒ සිදුරෙන් කැසුබු ගෙල අහඹුයෙන් ඇතුල්වේද එමෙන්ම චතුරාර්ය සත්‍යය අවබෝධය ද ඉතාම කලාතුරකින් සිදුවන්නක් බව දත යුතුය. නවවැන්න ආදිය අභිසමය සංයුත්තයෙහි කියන ලද පිළිවෙළින්ම වේ.
6. අභිසමය වර්ගය
අභිසමය වග්ගය නිදාන වග්ගයෙහි අභිසමය සංයුත්තයෙහි විස්තර කරන ලද්දේමය.
7. ආමකධඤ්ඤපෙය්‍යාල වර්ගය
ආමක ධඤ්ඤ පෙය්‍යාලයෙහි - **අරියෙන ඤාණචක්‍ඛුනා** = විදර්ශනාව ආදි කොට ඇති ලෞකික ලෝකෝත්තර නුවණ නමැති ඇසින්
**සුරාමේරය මජ්ජ පමාදට්ඨානා පටිවිරතා** = මෙහි දී “සුරා” යනු පිටිවලින් තැනූ සුරා. බත්වලින් තැනූ සුරා, කැවුම් ආදී කැවිලිවලින් තැනූ සුරා, අනියමින් ලැබුණ දෙයක් යොදා තැනූ සුරා, බොහෝ ද්‍රව්‍යයන් යොදා තැනූ සුරා යනුවෙන් පංචවිධ වේ. “මෙරය” නම් මල්වලින් තනන මද්‍ය හා ගෙඩි වර්ගවලින් තනන මද්‍ය යනුවෙන් කියන ලද යම්කිසි ආසවයක් (පැසවූ දෙයක්) වේ. “මජ්ජං” යනු සුරා හා ආසව යන මේ දෙකම ද නොවන එහෙත් මත් බව ඇති කරවන දේවල්ය. යම් චේතනාවකින් එය පානය කරත්ද ඒ ක්‍රියාව ප්‍රමාදයට කරුණු වන බැවින් “පමාදට්ඨාන” නම් වේ. එයින් වෙන්වූවාහු යනු මෙහි අරුතයි.
**මත්තෙය්‍ය** = මවට හිතවත් වූ. මව කෙරෙහි මනාව පිළිපන්න වූ යන අර්ථයයි. “පෙත්තෙය්‍ය” යන ආදී තැන්හි පියාට හිතවත් යනු **පෙත්තෙය්‍ය** නම් වේ.
ශ්‍රමණයන් වහන්සේට හිතවත් අය (යන අදහස දෙන වචනය) **සාමඤ්ඤා** වේ. බ්‍රාහ්මණයන් හට හිතවත් අය (යන අදහස දෙන වචනය) **බ්‍රහ්මඤ්ඤා** වේ. ඒ ඒ අය කෙරෙහි මනාව පිළිපදින්නන්හටම මෙය තවත් වචනයක් වේ.
**කුලෙ ජෙට්ඨාපචායිනො** = පවුලේ ජ්‍යෙෂ්ඨයාට ගරු සත්කාර කරන, ඔහු කෙරෙහි යටත්ව හැසිරෙන යන අර්ථයයි.
8. දුතිය ආමකධඤ්ඤපෙය්‍යාල
**බීජගාම භූතගාම සමාරම්භ** = මුල්වලින් පැලවන දෙය, කඳෙන් පැලවන දෙය, පුරුකෙන් පැලවන දෙය, මුදුනෙන් පැලවන දෙය, ඇටවලින් පැලවන දෙය යන පස්වැදෑරුම් වූ පැලවන දේවල්හිද, යම් කිසි නිල් තණ, වෘක්ෂ ආදියෙහි ද රෝපණය වීමේ සිටම කැඩීම්, දැවීම් ආදියෙන් වෙනසකට පත් කිරීමෙන් තොරවූ යන අරුතයි.
**විකාල භෝජනා** = කල් ඉකුත් වූ පසු ආහාර වැළඳීම. මධ්‍යාහ්නය ඉක්ම ගිය තැන් පටන් (පසු දින) අහර වැළඳිය යුතු කාලය දක්වා යන අදහස වේ.
**මාලාදිසුමාලා** = යම් කිසි මලක් **ගන්‍ධං** = යම්කිසි සුවඳ වර්ගයක් **විලෙපනං** = සම පාට කිරීමයි. එහි දී පැළඳීමක් බැවින් “ධාරෙන්ති” (දරන්නෝය) නම් ද, අඩුතැන් පිරවීමක් බැවින් “මණ්ඩෙන්ති “ (සරසන්නෝය නම් ද, සුවඳ ගැල්වීම් වශයෙන් හා සම වර්ණ ගැන්වීම් වශයෙන් දරාගැනීමක් බැවින් “විභූසෙන්ති” (පළඳිත්) නම් ද වේ. මහජනයා යම් බඳු දුසිල් සිතුවිල්ලකින් පෙර කී මල් දැරීම් ආදිය සිදු කරත් ද, (භික්ෂූහු) ඉන් ඉවත් වූවාහු යන අදහසයි.
9. තතිය ආමකධඤ්ඤ පෙය්‍යාල වර්ගය
සසුනට නොසුදුසු බැවින් විකාර චිත්‍ර ආදිය දැකීම “විසූක දස්සන” යයි තමාම නැටීම හෝ නැටවීම ආදී වශයෙන් නැටීම් ද, ගී ගැයීම් ද, වාදනය කිරීම් ද ප්‍රියජනක වූ මොණර නැටුම් ආදී වශයෙන් ද පවත්වනු ලබන නැටුම් ආදියේ විසුළු සහිත වූ දර්ශනයන්ය යන අදහසින් **නච්චගීත වාදිත විසූක දස්සනා** (යි යෙදේ) තමාම නැටුම් හි යෙදීම හෝ අනුන් නැටුම්හි යෙදවීම හෝ (අනුන් විසින්) යොදවනු ලැබූ නැටුම් දැකීම හෝ භික්ෂූන් හට ද, භික්ෂූණීන් හට ද සුදුසු නොවේ.
**උච්චා සයනං** = යනු කැප නො වන ඇතිරිලි සහිත. ප්‍රමාණය ඉක්මවූ පහසුකම් සහිත ආසනය කියනු ලැබේ. (භික්ෂූහු) එයින් වෙන් වූවාහු යන අර්ථයයි.
**ජාත රූපං** = රන් **රජතං** කහවණු - ලොහ මාසකය, ඡතු මාසකය යනුවෙන් යම් කහවණුවක් ව්‍යවහාරයට යෙත් ද, ඒ දෙවර්ගයම පිළිගැනීමෙන් (භික්ෂූහු) වැළකුණාහුය. ඒවා අතට) නොගණිත්, අනුන් ලවා ද නොගන්වත්. තමා වෙත තබන ලද්දේ වුවද නො පිළි ගණිත් යන අදහසයි.
**ආමක ධඤ්ඤ පටිග්ගහණා** ඇල් වී, වී, යව (බාර්ලි) ගොධුම (තිරිඟු) කඩල (තණ හාල්) වරක (මෙනේරි), කුද්‍රෑසක (කුරහන්) යන ආදී වශයෙන් වර්ග සතක් වන නො පිසූ ධාන්‍ය පිළිගැනීමෙන් භික්ෂූහු වැළකී සිටිති. හුදෙක් ඒවා පිළිගැනීම පමණක් නොව, ඇල්මෙන් යුතුව ඒවා ස්පර්ශ කිරීම ද භික්ෂූන්හට සුදුසු නොවේමය.
**ආමක මංස පටිග්ගහණා** = තමන් උදෙසා හෝ තම අනුමතිය ඇතිව හෝ සැකසූ අමු මස් මාලු පිළිගැනීමම භික්ෂූන් හට නො සුදුසුය. ඇල්මෙන් යුතුව ඒවා අතපත ගෑම ද නො සුදුසුය.
**ඉත්‍ථි කුමාරික පටිග්ගහණා** මෙහි ඉත්‍ථි යනු පුරුෂයන්හට අයත් කාන්තාවෝය. අන් කාන්තාවෝ කුමාරිකාවෝ නම් වෙති. ඒ කාන්තාවන් පිළිගැනීම ද, ඇල්මෙන් ස්පර්ෂ කිරීම භික්ෂූට කැප නොවේමය.
**දාසි දාස පටිග්ගහණා** දැසි දසුන් වශයෙන් ඔවුන් පිළිගැනීම නො සුදුසුය. කැපකරුවකු හෝ ආරාමිකයකු දෙමි යයි කී කල්හි වනාහී (පිළිගැනීම) සුදුසු වේ.
10. චතුත්ථ ආමකධඤ්ඤපෙය්‍යාල වර්ගය
**අජෙළකාදීසු** = කෙත්වතු පිළිබඳව කැපය අකැපය යන පිළිවෙළ විනයට අනුව විමසා බැලිය යුතුය. එහි “ඛෙත්තං” නම් වී වැනි ධාන්‍ය වැවෙන බිමයි. “වත්‍ථු” නම් මුං වැනි ධාන්‍ය වැවෙන බිමයි. යම් තැනෙක ඒ දෙවර්ගයම වැවේ ද එය ද ඛෙත්ත වත්‍ථු (කෙත්වත්) නම් මාතෘකාවෙන් මෙහිදී වැව් විල් ආදිය ද එක් කොට සැලකිල්ලට ගන්නා ලදී.
**කය වික්කය** = මිලයට ගැනීමෙන් හා විකිණීමෙන් **දුතෙය්‍යං** යනුවෙන් ගිහියන්ගේ පණිවුඩ හෝ හසුන්පත් රැගෙන ඒ ඒ තැන්හි යන දූත ක්‍රියාව ගැන කියනු ලැබේ. **පහෙණගමනං** යනුවෙන් ගෙයින් ගෙට පණිවුඩ යවන කෙටි ගමන් කියනු ලැබේ. **අනුයොගො** නම් පෙර කී කාර්යයන් දෙකම සිදු කිරීමයි. එහෙයින් දුතෙය්‍ය, පහෙණ ගමනයන්හි යෙදීමය යන මෙය මෙහි අර්ථය යයි දත යුතුය.
**තුලාකූටා දීසු** = කූට නම් වංචා කිරීමයි. මෙහිදී “තුලා කූටං” යනු රූපකූට. කංසකූට. ගහණ කූට, පටිච්ඡානන කූට යයි චතුර්විධ වේ. එහි රූප කූට නම් මෙසේය - තරාදි තැටි දෙක සමාන සේ පෙන්වා, බඩු මිළයට ගන්නාවූ වෙළෙන්දා ලොකු තැටියෙන් බඩු ගනියි, පොඩි තැටියෙන් විකුණයි. “කංස කූට” නම් මෙසේය. - තුලාවෙන් බඩු ගන්නා වෙළෙන්දා ගැනීමේදී තුලාවේ පසු කොටස අතින් තද කරයි. බඩු විකිණීමේදී තුලාවේ පෙර කොටස අතින් තද කරයි. “ගහණ කූට” නම් මෙසේය :- මිනුම් පටියෙන් මැන බඩු ගන්නා වෙළෙන්දා ගැනීමේදී මිනුම් පටියේ මුලින් අල්ලයි, විකිණීමේදී එය පසුපසට කරයි. බඩු විකිණීමේදී එය පෙරට කරයි.
“කංස” යයි රන්තැටිය කියනු ලැබේ. එයින් වංචා කිරීම ද **කංසකූට** නම් වේ. එය කෙසේද යත් : රන් තැටි එකක් පමණක් සාදා වෙනත් ලෝහ තැටි දෙක තුනක් රනින් පාට කරගණිත් ඉන් පසු ජන පදයකට ගොස් මඳක් ධනවත් කිසියම් නිවෙසකට පිවිස රන් බඳුන් ගන්නයයි කියා අගය විමසූ කල්හි වඩා වටිනා තැටිය දෙනු කැමති වෙත් ඉක්බිති නිවැසියන් විසින් මේවායේ ස්වර්ණමය භාවය කෙසේ නම් දැන ගත හැකි වේ දැයි කී කල්හි පරීක්ෂා කොට ගන්න යයි කියන රන් තැටිය ගලක උලා පෙන්වා සියලුම තැටි දී යති.
**මාන කූටං** යනු හදය භෙද, සිඛාභෙද. රජ්ජු භෙද වශයෙන් ත්‍රිවිධ වේ. එහි හදය භෙද යනු ගිතෙල් තෙල් ආදිය මනින කල්හි කරනු ලබන්නකි. ඒවා මිළයට ගන්නා වෙළෙන්දා ඉක්මනින් වත් කරන්නැයි කියා යට සිදුරක් ඇති මිනුම් උපකරණයෙන් ඇතුළත බඳුනට වැඩියෙන් ලබාගනියි. ඒවා විකුණන්නාවූ වෙළෙන්දා සිදුර වසා ඉක්මනින් පුරවා දෙයි. විකිණීම සඳහා තල සහල් ආදිය මනින කල්හි වෙළෙන්දා මිනුම් බඳුනේ මුදුන නොපුරවා විකුණයි. ඒවා තමා මිළයට ගන්නාවූ වෙළෙන්දා ඉක්මනින් මිනුම් බඳුනේ ද්‍රව්‍යයන්හි මුදුන උස් කොට මැන ගනියි. විකුණන්නාවූ වෙළෙන්දා වේගයෙන් බඳුනේ ධාන්‍ය මුදුන කඩා විකුණයි. කෙත්වත් මැනීමෙහිදී මිනුම් රැහැන කැඩෙන සේ ක්‍රියාකරයි. කිසිවක් නො ලැබෙන්නේ නම් කුඩා කෙත විශාල වූ කෙතක් කොට මනියි.
යුක්තිය යටපත් කිරීම් ආදියෙහිදී **උක්කොටනං** යනු (දේපල) හිමියන් අහිමියන් කිරීමට අත්ලස් ගැනීමයි. **චඤ්චනං** = ඒ ඒ උපායයන්ගෙන් අනුන්හට වංචා කිරීමයි. එම කරුණෙහිදී මෙය එක් කථා වස්තුවකි.
එක්තරා දඩයම්කරුවෙක් මුවකුද, මුව පොව්වකු ද රැගෙන එයි. එක් ධුර්ත පුරුෂයෙක් “මිත්‍රය, මුවා කොතෙක් වටියි ද? මුව පොව්වා කොතෙක් වටියිද” යනුවෙන් (දඩයම්කරුගෙන්) ඇසීය. මුවා කහවණු දෙකකැයහි ද, මුව පැටවා කහවණු එකකැයිද කී කල්හි කහවණුවක් දී මුව පැටවා ගෙන නැවතුනේ “මිත්‍රය, මට මුව පැටවාගෙන් වැඩක් නැත. මට මුවා දෙන්න’යි කීය. එසේ නම් කහවණු දෙකක් දෙන්න යයි කීය. මිත්‍රය, මා විසින් මුලින් එක් කහවණුවක් දෙන ලද්දේ නොවේදැයි ඇසීය. එසේය දෙන ලදීයයි කීය. මේ මුව පැටවා ද ගන්න. මෙසේ එම කහවණුව ද, කහවණුවක් අගනා මෙම මුව පැටවා ද වශයෙන් කහවණු දෙකක් වේ. හේ තෙමේ (සත්‍යවූ) කරුණක් කියන්නේ යයි සලකා මුව පැටවා ගෙන මුවා දුන්නේ ය.
**නිකති** - යෝග වශයෙන් හෝ මායා වශයෙන් හෝ රිදී නොවන හවඩියක් රිදී හවඩියක් යයි ද, මැණික් නොවන දෙයක් මැණික් යයි ද, රන් නොවන දෙයක් රන් යයි ද (රැවටීම්) සිදු කොට පෙනීමේ සමානත්වය අනුව වඤ්චා කිරීමයි. **සාවියොගො** = වංක ක්‍රියාවන්හි යෙදීම. වංචනික ක්‍රියාවන්හි යෙදීම, කපටිකම්හි යෙදීම ආදී වශයෙන් මෙහි අර්ථය දැක්විය යුතුය. ඇතැම් කෙනෙක් යම් අයකු පෙන්වා අන් අයකු වෙනුවට මාරු කොට දැක්වීම “සාවියොග” යයි කියත් එයද වංචනයෙහිම ඇතුළත් කොට ඇත.
ඡෙදන ආදියෙහි දී **ඡෙදනං** යනු අත් කපාදැමීම් ආදියයි. **වධො** යනු මරා දැමීමයි. **බන්‍ධො** යනු බඳින රැහැන් ආදියෙන් බැඳීමයි. **විපරාමොසො** = හිමවිපරා මොසො, ගුම්බවිපරාමොසො යනුවෙන් මෙය දෙවැදෑරුම් වේ. යම් හෙයකින් හිම වැටෙන සමයෙහි හිමෙන් සැඟවී සිට මඟට පිළිපන් ජනයන් (ගෙන්) මං පහරත් ද මෙය “හිම විපරිමොසො” නම් වේ. යම් හෙයකින් පඳුරු ආදියෙහි සැඟවී සිට මංපහරත් ද මෙය “ගුම්බ විපරාමොස” නම් වේ.
**ආලොපො** යනුවෙන් ගම් නියම්ගම් ආදියේ පැහැර ගැනීම කියනු ලැබේ. **සාහසාකාරො** = සැහැසි ක්‍රියා නිවෙස්වලට ඇතුල් වී මිනිසුන්ගේ පපුවට ආයුධයක් තබා තමා කැමති බඩු (පැහැර) ගැනීම, මෙසේ කැපීම්, මැරීම්, බැඳීම්, මං පැහැරීම්, ගම් පැහැරීම් යන මේවායින් (භික්ෂූහු) බැහැර වූවාහුය. සෙස්ස සියලු තැන්හි පහසු වේ.













