සංයුත්ත නිකාය
සළායතන වර්ගය අටුවාව
1. සළායතන සංයුත්තය
1. අනිච්ච වර්ගය
සළායතන වග්ගයේ පළමු වැන්නෙහි චක්ඛුං (හෙවත් ඇස) යනු නැණැස ද, මසැස ද යන දෙනෙතයි. එහි නැණැස (හෙවත් ඤාණ චක්ඛුං) යන්න බුදු ඇස, දහම් ඇස, සමතැස, දිවැස, පැණැස යනුවෙන් පස් වැදෑරුම් වේ. ඒ (ඇස්) අතුරෙහි බුදු ඇස (හෙවත් බුද්ධචක්‍ඛු) යනු චිත්ත ස්වභාවය හා සැඟවුණ චෛතසික ක්ලේශයන් හඳුනාගැනීමේ නුවණ ද, සාමාන්‍ය ඉන්ද්‍රියයනට ගෝචර නොවන තත්ත්වයන් හඳුනා ගැනීමේ නුවණ ද වෙයි. මේ අදහස බුදු ඇසින් ලොව බලන සේක (හෙවත් බුද්ධ චක්‍ඛුනා ලොකං ඔලො කෙන්තො”) යි යනුවෙන් කියු තන්හි ද දැක්වේ. දහම් ඇස යනු යටත් පිරිසෙයින් (සෝවාන්, සකෘදාගාමි, අනාගාමි යන) මාර්ග තුන ද, එම ඵල තුන ද (අවබෝධ කරගැනීම) වේ. මෙම දහම් ඇස (හෙවත් ධම්මචක්‍ඛු) යන්න “කෙළෙස් නැත්තා වූ ද? කෙළෙස් පහ කළාවූ ද දහම් ඇස පහළ විය” (හෙවත් විරජං, වීතමලං ධම්මචක්ඛුං උදපාදි) යන තන්හි දැක්වේ. සමතැස (හෙවත් සමන්තචක්‍ඛු) යනු සියල්ල දක්නා නුවණයි. මෙය ප්‍රාසාදයකට නැගී හාත්පස හැම දෙයක්ම වෙත නෙත් යොමු කිරීමක්” (හෙවත් පාසාද මාරුය්හ සමන්ත චක්‍ඛු,) ලෙසින් දැක්වේ. දිවැස (හෙවත් දිබ්බ චක්‍ඛු) යනු දර්ශන ශක්තිය වර්ධනය කර ගැනීමෙන් උපන් නුවණයි. මෙය “පිරිසිදු වූ දිව ඇසින්” (හෙවත් දිබ්බෙන චක්‍ඛුනා විසුද්ධෙන) යන තන්හි දැක්වේ. පැණැස (හෙවත් පඤ්ඤා චක්‍ඛු) යනු චතුරාර්ය සත්‍යය පිරිසිඳ දැනීමේ නුවණයි. මෙය ඇස පහළ විය. (හෙවත් චක්‍ඛුං උදපාදි) යන තන්හි දැක්වේ.
මසැස (හෙවත් මංස චක්‍ඛු) ද දෙවැදෑරුම් වේ. එනම් භෞතික ඇස (හෙවත් ද්‍රව්‍යමය ඇස, හෙවත් සසම්භාර චක්‍ඛු) ද, පෙනීම ලබා දෙන ඇස (හෙවත් පසාද චක්‍ඛු) ද වශයෙනි. ඒ දෙක අතුරෙන් භෞතික ඇස (හෙවත් සසම්භාර චක්‍ඛු) වනාහී මෙසේ වන්නේය. එය අක්ෂි කූපය තුළ හෙවත් ඇස කෙවෙණිය තුළ පිහිටියා වූ ද, අක්ෂි පටලයන්ගෙන් ආවරණය ලැබුවාවූ ද මාංස පිණ්ඩයකි. එය සිවු වැදෑරුම් (පඨවි ආදී) ධාතුන්ගෙන් යුක්ත වේ, වර්ණ, ගන්ධ, රස, ඕජස් යන මේවායින් හට ගත්තකි, ජීවී ස්වභාවයක් ඇත්තකි, පෙනීම යන තත්ත්වය (හෙවත් චක්‍ඛුප්පසාදය) ද, අරමුණ ග්‍රහණය වන තත්ත්වය (හෙවත් කායප්පසාදය) ද ඇත්තකි. සංක්ෂේප වශයෙන් කොට්ඨාශයන් තෙළෙසකින් යුක්ත වේ. විස්තර වශයෙන් වනාහී මෙසේ දැක්වේ. වර්ණ, ගන්ධ, රස ඕජස් යන ගුණයන්ගෙන් හටගත් ධාතූන් සතරකි. සිවු වැදෑරුම් වූ හට ගැනීමේ හේතු වශයෙන් ඒවා සතියක් ද. සජීවී ස්වභාවයක් ද පෙනීම යන තත්ත්වය ද, පෙනෙන අරමුණ ග්‍රහණය වන තත්ත්වය ද යන කරුණු පවත්නේය. මේ කරුණු කර්මයෙන් හට ගනී. චත්තාරො (හෙවත් සතරක්) යන්නෙන් කොටස් සතළිසක් අදහස් වේ. මෙය භෞතික ඇස (හෙවත් සසම්භාර චක්‍ඛු) නම් වේ. සුදු පැහැති රවුමෙන් (හෙවත් සුදු ඉංගිරියාවෙන්) සීමා වී ඇති, තෘෂ්ණා මණ්ඩලයෙන් (හෙවත් කළු ඉංගිරියාවෙන්) වට වී ඇති, දෘෂ්ටි මණ්ඩලයෙහි පතිත වූ රූපය දර්ශනය කිරීමෙහි සමත් වූ යම් ස්ථානයක් වේද එය පෙනුම ලියා දෙන ඇස (හෙවත් පසාද චක්‍ඛු) නම් වේ. එයින් බැහැර වූ කණ (හෙවත් සෝත) ආදී ඉන්ද්‍රියයන්ගේ විස්තර විශුද්ධි මාර්ගයෙහි කියන ලද්දේය.
එහි පෙනුම ලබා දෙන ඇස (හෙවත් පසාද චක්‍ඛු) ය යන යමක් වේද, භාග්‍යවතුන් වහන්සේ එය සලකා ගෙන **චක්‍ඛුං භික්‍ඛවෙ අනිච්චං** (මහණෙනි ඇස අනිත්‍ය වේ) ආදිය වදාළහ. එහිදී අනිත්‍යය, ඇතිවීමය, නැති වීමය පැවැත්මය යනාදී කරුණු සතරක න්‍යායයෙන් යුත් විස්තර කථාව ඉහත දී කියන ලද්දේමය. **සොතං** (හෙවත් කණ) යනුවෙන් ඇසීම ලබා දෙන කර්ණේන්ද්‍රිය (හෙවත් පසාද සොතං) යන්නම අදහස් කරන ලදී. එහිදී නැහැය, දිව, කය, මනස (රූපාවචර, අරූපාවචර. කාමාවචර වශයෙන්) ත්‍රෛභූමික වූ, අරමුණු සොයමින් යන ලක්ෂණය සහිත වූ චිත්තයම අදහස් වේ. මෙසේ මේ සූත්‍රය සය වැදෑරුම් වූ ආධ්‍යාත්මික ආයතනයන්හි ත්‍රි ලක්ෂණයන් පෙන්වා අවබෝධ කරවීමේ අදහසින් කියන ලදී.
දෙවනුව ලක්ෂණ දෙකක් කියන ලදී. තුන්වනුව එක් ලක්ෂණයක් පෙන්වා අවබෝධ කරවීමේ අදහසින් කියන ලදී. සෙසු කරුණු වනාහී කියන ලද අයුරින්ම සලකා බැලිය හැක්කේය. නැතහොත් මෙම කරුණු සමගින්ද සලකා බැලිය හැක්කේය.
සිවු වැන්නෙහි - රූප, ගන්ධ, රස, ස්පර්ශයනට සිවු වැදෑරුම් උත්පත්තියක් ඇත්තේය. ධම්ම යනු ත්‍රෛභූමික ධර්මයන් අරමුණු කර ගැනීමයි. මෙය ද බාහිරවූ ෂඩායතනයන්හි ත්‍රි ලක්ෂණ දක්වා අවබෝධ කරවීමේ අදහසින් කියන ලදී.
පස්වැන්නෙහිද. සයවැන්නෙහිද කියූ කරුණු දෙවැන්නෙහි තෙවැන්නෙහි කියන ලද කරුණුවලට සමාන වේ.
සත්වැන්නේදී ඇස් ආදී ඉන්ද්‍රියන්හි අතීතයෙහි සිදු වූ ද, අනාගතයෙහි සිදු වන්නාවූ ද අනිත්‍ය ලක්ෂණාදිය සලකා වර්තමානයේදී ඒවා තදින් ග්‍රහණය කිරීමෙන් වෙහෙස වන්නන්ගේ ආකාරයෙන් යයි කියන ලදී. සෙස්ස සියළු තන්හිම යට කියන ලද පරිදිම වන්නේය.
2. යමක වර්ගය
යමක වර්ගයේ පළමුවැන්නෙහි සහ දෙවැන්නෙහි දැක්වෙන අජ්ඣත්තිකානං (හෙවත් ආධ්‍යාත්මිකයන්ගේ) යනුවෙන් අධ්‍යාත්මයෙහි ගැඹුරුම ස්වභාවය වශයෙන් යයි අදහස් වේ. එම ආධ්‍යාත්මික ස්වභාවය වනාහී ඡන්ද රාගයාගේ (හෙවත් කැමති වන දෙයට ආශා කිරීමේ) අධික බලවත් භාවය පිණිස පවතීයයි දත යුත්තේය. ආධ්‍යාත්මික ආයතන සය මිනිසුන්ගේ නිවෙස් හි ඇතුළු කොටස් මෙනි. බාහිර ආයතන සය නිවසට යාබද අවට කොටස් මෙනි. ඔවුන්ගේ අඹු දරුවන්ගෙන් හා ධන ධාන්‍යයෙන් පිරුණු ගෘහ අභ්‍යන්තරය කෙරෙහි ආශාව අධික ලෙස බලවත් වෙයි. කිසිවකුට හෝ එහි ඇතුල් වීමට ඉඩ නො දෙත්. භාජන ගැටීමකින් හට ගන්නා ඉතා අල්ප වූ ශබ්ද මාත්‍රයකදී පවා මේ කුමක් දැයි ප්‍රශ්න කරති. මේ අයුරින්ම ආධ්‍යාත්මික ආයතන සය පිළිබඳව අතිශයින් බලවත් වූ ආශාවක් ඇති වේ. මෙසේ ආශාවෙහි බලවත් බව නිසා ඒ ආයතන අධ්‍යාත්මික යයි කියනු ලැබේ. නිවස අවට කෙරෙහි වනාහී ආශාව එතරම් බලවත් නොවේ. එහි යන එන මිනිසුන් ද, සිවු පාවුන් ද වහ වහා වැළැක්වීම නොකරත්. නො වළක්වන නමුදු ඔවුන්ගේ පැමිණීමට කැමැත්තක් ද නැත. පස් කූඩයක් හෝ ගැනීමට ද ඉඩ නො දෙත්. මෙසේ එම දේවල් කෙරෙහි අධික ආශාවක් ද ඔවුන් තුළ නැත. එබැවින් ඒවා බාහිර (ආයතන) යයි කියනු ලැබේ. ආධ්‍යාත්මික හා බාහිර ආයතන පිළිබඳව විස්තර වශයෙන් විශුද්ධි මාර්ගයෙහි කියන ලදී. සෙස්ස ඉහතින් සූත්‍ර දෙකෙහි කියන ලද ක්‍රමය අනුවම වේ. ඒ අයුරින්ම තෙවැන්නෙහි හා සිවු වැන්නෙහි කරුණු ද දත යුත්තේය.
පස්වැන්නෙහි - **නිස්සටා** යන්නෙහි අදහස නික්මුණු යන්නයි. විසඤ්ඤුත්තා යන්නෙහි අදහස සංයෝග නො වූ යන්නයි. විප්පමුත්තා යන්නෙහි අදහස නොඇලුණු, නිදහස්වූ යන්නයි. විමරියා දිකතෙන චෙතසා යන්නෙහි අදහස සීමාවලින් තොර වූ සිතුවිල්ලෙන් යන්නයි. **යං** යම්බඳු වූ කෙළෙස් රැසක් හෝ පැවැත්මක් හෝ ප්‍රහීන නොවී පවතී ද, එසේ පැවතීමේ හේතුවෙන් පෘථග්ජනයන්ගේ සිත සීමාවලින් වට වූයේ ද වේ. යනු **“යං”** යන්නෙහි අදහසයි. යම් (ක්ලේශ) තත්ත්වයක් ප්‍රහීන වූයේ ද, ඒ හේතුවෙන් චිත්ත සීමා ඉවත් වේ. මෙහි වනාහී සර්ව ප්‍රකාරයෙන්ම කෙලෙසුන්ගේ ද, පැවැත්මේ ද ප්‍රහීන වීමේ හේතුවෙන් චිත්ත සීමාවන් ඉවත් වීම නිසා කෙළෙස් පැවතුම් හි සීමාවන් ඉක්ම වූ සිතින් වාසය කළහ යන අර්ථයයි. සය වැන්නෙහි ද මේ පිළිවෙළම වේ. මේ සූත්‍ර නවයෙහිම චතුරාර්ය සත්‍යයම කියන ලද්දේයයි දත යුත්තේත්ය.
සත්වැන්න මුල් කොට ඇති සූත්‍ර සතරෙහි පැවැත්ම ද නැවැත්ම ද යන මෙය ම කියන ලදී. මේවායේ අනු පිළිවෙළ කථාව වනාහී ඉහත කියන ලද ක්‍රමය අනුවම දත යුත්තේය.
3. සබ්බ වර්ගය
සබ්බ වර්ගයේ පළමු වැන්නෙහි දැක්වෙන “සබ්බං වො භික්ඛවෙ” යන්නෙහි දැක්වෙන “සබ්බං” යන්න සබ්බ සබ්බ, ආයතන සබ්බ, සක්කාය සබ්බ, පදෙස සබ්බ,” යනුවෙන් සිවු වැදෑරුම් වේ. එහි “සබ්බ සබ්බ” යන්න මෙසේ හඳුන්වා ඇත.
බුදුන්වහන්සේ විසින් මෙලොව නොදක්නා ලද්දාවූ ද, නොදන්නා ලද්දවූ ද, නො දතයුතු වූ ද, කිසිවක් නැත්තේය, දත යුතු යමක් වේ නම් ඒ සියල්ල අවබෝධ කළ සේක. එබැවින් තථාගතයන් වහන්සේ “සමන්ත චක්‍ඛු” යයි හඳුන්වනු ලැබෙත්
ගාථාවෙහි අරුත හෙල පැදියෙන් මෙසේ දැක්විය හැක. (එයින් කීහ අටුවාචාරීහු)
මෙය සබ්බ සබ්බ නම් වේ. මහණෙනි, ඔබට සියල්ල (සබ්බං) දේසනා කරමි. එය ශ්‍රවණය කරන්න.” යන මෙහි “සබ්බ “ යන්නෙන් “ආයතන සබ්බ” අදහස් වේ. “මහණෙනි, ඔබට සමස්ත ස්වභාවයේම මූලික පිළිවෙළ (සබ්බ ධම්ම මුල පරියාය) දේසනා කරමි.” යන මෙහි “සබ්බ” යන්නෙන් “සක්කාය සබ්බ” අදහස් වේ. සකල ස්වභාවයන්හීදීම (සබ්බ ධම්මෙසු) පළමුව සිත එක්තැන් කර ගැනීම් වශයෙන් සිත මනසේ ඇතිවන සිතුවිලි ඒවායින් හටගන්නා මනෝ විඤ්ඤාණ ධාතු යන මේවා උපදී. මෙහි “සබ්බ ධම්මෙසු” යන තැන සබ්බ යන්නෙන් “පදෙස සබ්බ” අදහස් වේ. මෙම පදේස සබ්බ කාණ්ඩයට ආරම්මණ සය (රූප, සද්ද, ගන්ධ, රස, ඵොට්ඨබ්බ ධම්ම) අයත් වේ. “සක්කාය සබ්බ “ කාණ්ඩයට (කාමාවචර, රූපාවචර, අරූපාවචර යන) ත්‍රෛභූමික තත්ත්වයන් අයත් වේ. “ආයතන සබ්බං” යනු (කාමාවචර සිත්, රූපාවචර සිත්, අරූපාවචර සිත්, ලෝකුත්තර සිත් යන) චාතුර් භූමික තත්ත්වයන්ය. යම් කිසි දත යුතු දෙයක් වේ නම් එය “සබ්බ සබ්බ” කාණ්ඩයට අයත් වේ. “පදෙස සබ්බං” යන තත්ත්වය සක්කාය සබ්බං යන තත්ත්වයට නො පමුණුවයි. සක්කාය සබ්බ තත්ත්වය ආයතන සබ්බ තත්ත්වයට නොපමුණුවයි. ආයතන සබ්බ තත්ත්වය “සබ්බ සබ්බ” තත්ත්වයට නොපමුණුවයි. කුමක් හෙයින්ද යත් සර්වඥතාඥානයට මේ නම් ධර්මය අරමුණු නොවේයයි යන්නක් සිදු නොවන බැවිනි. මේ සූත්‍රයෙහිදී වනාහි සියලුම ආයතන (ආයතන සබ්බං) අදහස් කරන ලදි.
**“පච්චක්‍ඛාය”** යනු ප්‍රතික්‍ෂේප කොට යන්නයි. “වාචාවත්‍ථුරෙවස්ස” යනු වචනයෙන් කිවයුතු දෙය පමණක්ම වන්නේ ය යන අදහසයි. (චක්‍ඛු, සොත ආදී ආධ්‍යාත්මික ආයතන සය වන ඒවාට අරමුණු වන රූප, සද්ද ආදී බාහිර ආයතන සය යන) දොළොස් ආයතන හැර මෙනම් වෙනත් ස්වභාව ධර්මයක් ඇතැයි දක්වන්නට නො හැක්කේය. **“ප්‍රට්ඨො න සම්පායෙය්‍ය”** යනු “සබ්බං යන නම ඇති අන් කුමක් හෝ ඇත්දැයි විමසනු ලබන තැනැත්තෙක් මෙවන් වචනයකින් දැක්වෙන වෙනත් යමක් ඇතැයි ඉදිරිපත් කිරීමට නොහැකි වන්නේය යන අදහසයි. විඝාතං ආපජ්ජෙය්‍ය යනු දුකට පැමිණෙන්නේය යන්නයි. **යථා තං භික්ඛවෙ අවිසයස්මිං** යන මෙහි **තං** යනු නිපාත මාත්‍රයකි. **යථා** යනු “හේතුව” යන අරුත සඳහා යොදා ඇත. යම් කරුණක් නිසා හේතු රහිතවම ප්‍රශ්න කරන ලද්දේය යන අර්ථයයි. විෂය නො වන කාර්යන්හි යෙදීමෙන් සත්ත්වයන් හට විනාසයක්ම සිදු වේ. වහලයක මුදුන ප්‍රමාණයේ ගලක් හිසෙන් ඔසවා ගෙන ගැඹුරු දියෙහි තරණය කිරීම විෂය නොවන්නේ ය. එසේම සඳහිරු ඇද පහත හෙලීමට තැත් කරයි නම් (එහිදී කෙරෙනුයේ) විෂය නොවන කාර්යයෙක වෑයම් කිරීමයි. එයින් විනාසයටම පැමිණෙයි. එසේම මෙම විෂය නොවන කරුණෙහිදී ද විනාසයටම පැමිණෙන්නේයයි මෙහිදී අදහස් වේ.
දෙවැන්නෙහි - **සබ්බ ප්පහාණාය **යනු සියල්ල අත් හැරීමයි. **චක්‍ඛු සම්ඵස්ස පච්චයා උප්පජ්ජති වෙදයිතං** යනු ඇසට ලැබෙන ස්පර්ශය මූල හේතුව කොට උපන් (රූපය) ග්‍රහණය කිරීම. අවබෝධ කර ගැනීම, නිශ්චය කිරීම යන ජවන (චිත්ත) වින්දනය යන අදහසයි. රූපය (හෙවත් චක්‍ඛු විඤ්ඤාණය) ග්‍රහණය කොට වින්දනය කර ගන්නහු සඳහා වනාහී කිව යුත්තක් නැත්තේමය. කණ නමැති දොරටුව ආදීවූ, වින්දනයන් ග්‍රහණය කිරීමට හේතු වන වෙනත් ඉන්‍ද්‍රියයන් පිළිබඳව ද මේ පිළිවෙළ ම වන්නේය. මෙහි **මනො** යනු (අරමුණු නොගත්. උපතේ දී ජනිත වූ මුල් සිත හෙවත්) භවාංග චිත්තය යි. ධම්ම යනු (සිත පිහිටීමට ස්ථාන වූ) අරමුණ යි. **මනො විඤ්ඤාණ** යනු ආවර්ජනය කිරීම් සහිත වූ ජවන් සිතයි. මනො සම්ඵස්ස යනු භවාංග සිත (සහිත වූ ඒ) සමග උපන්නා වූ ස්පර්ශයයි. **වෙදයිතං** යනු ආවර්ජන වින්දනය සමග පවත්නා ජවන චිත්ත වින්දනයයි. භවාංගය සමග එක්ව යෙදුණ චිත්තය ගැන වනාහී කිවයුත්තක් නොමැත්තේමය. ආවර්ජනය කිරීම භවාංගයෙන් මුදා නො හැර **මනො** යනුවෙන් ආවර්ජනය කිරීම් සහිත වූ භවාංග යයි දත යුතුය. ධම්ම යනු අරමුණ යි. **මනො විඤ්ඤාණං **යනු ජවන විඤ්ඤාණයයි. මනො සම්ඵස්ස යනු භවාංගය සමග උපන් ස්පර්ශයයි. වෙදයිතං ජවන සමග උපන් වින්දනය ආවර්ජනය කිරීම් සහිතව භවාංගය සමග ද පවතින්නේය. මෙහි යම් කිසි දේසනාවක් වෙනත් දේශනාවක් සමග සම්බන්ධ වේ නම් මෙය ප්‍රඥප්ති නාමය ලෙස සැලකිය යුත්තේය. (මෙම දේශනාව “සබ්බ වග්ග” යන නාමය යොදාගත හැකි බවයි)
තුන්වැන්නෙහි - සබ්බං අභිඤ්ඤා පරිඤ්ඤා පහාණය යනු සියල්ල මනා සේ දැන ගෙන, සම්පූර්ණ වශයෙන්ම දැනගෙන දුරු කිරීම පිණිසය යන අදහසයි. **අභිඤ්ඤා පරිඤ්ඤා පහාතබ්බං** යනු “මනා සේ දැනගෙන සම්පූර්ණ වශයෙන්ම දැන ගෙන ඉවත් කළ යුතුය. යන අදහසයි. සෙස්ස (පෙර) කියන ලද ක්‍රමයෙන්ම දත යුත්තේය.
සිව්වැන්නෙහි අනභිජානං අපරිජානං අවිරාජයං අප්පජහං යන “මනා සේ නොදන්නේද, මුලුමනින්ම නොදන්නේද, විරාගයට නො පමුණුවන්නේ ද, ක්ලේශයන් කෙරෙහි ඇලීම අත්නොහරින්නේ ද වේ” යන අදහසයි. මෙහි වූ කලී **“අවිරාජෙන්තො”** යනු ඇලීම්වලින් වෙන් නොවී සිටීමයි. මෙසේ මේ සූත්‍රයෙහි මුලුමනින්ම දැන ගත ගත යුතු කරුණු තුනක් කියන ලදී. **“අභිජානන්ති”** යන පදයෙන් දත යුත්ත සම්පූර්ණ වශයෙන් දැන ගත යුතු බව කියන ලදී. **“පරිජානන්ති”** යන පදයෙන් විනිශ්චය කිරීමේ සම්පූර්ණ දැනුම තිබිය යුතු බව කියන ලදී. **“විරාජයං, පජහං”** යන පද දෙකින්ම අත්හැරීම පිළිබඳ සම්පූර්ණ දැනුම තිබිය යුතු බව කියන ලදී.
පස්වැන්නෙහි - **“චක්‍ඛු විඤ්ඤාණ විඤ්ඤා තබ්බා ධම්මා”** යන්න සඳහා ඉහතදී ගන්නා ලද කරුණුම ගෙන හැර දැක්වේ. යට දැක්වූ කරුණුවලින් ඉදිරියට ගත යුතු කරුණු ගන්නා ලද්දේ වෙයි. මෙහිදී ඉහතින් නොගත් මෙම කරුණු වනාහී අවසන් හෝ නිශ්චිත කරුණු යයි කිව යුතු වේ. ඉහතින් ගෙන ඉදිරිපත් කළාවූ ද, ඉහතින් නොගෙන ඉදිරිපත් කළාවූ ද කරුණු ගන්නා ලද්දේ ම වෙයි. මෙහිදී වනාහී චක්‍ඛු විඤ්ඤාණය සමග එක්ව යෙදුණු ස්කන්ධ තුනක් වේ. ඒවා ද චක්‍ඛු විඤ්ඤාණයෙන්ම දැන ගත යුතු බැවින් (ඒ අර්ථයෙන් යුත්) චක්‍ඛු **විඤ්ඤාණ විඤ්ඤා තබ්බා** යනුවෙන් කියන ලදී. සෙසු පදයන්හි දී ද මෙම පිළිවෙළම වේ.
සය වැන්නෙහි - **ගයා සීසෙ** = ගයා නම් වූ ගමට නුදුරෙහි ගයා යන නම ඇති එක් පොකුණක් ද, නදියක් ද ඇත. ඇත් කුඹකට සමාන වූ ගල්තලාවක් ද ඇත්තේය. එහි භික්ෂුන් දහසකට සෑහෙන ඉඩකඩ තිබේ. (මෙයට සම්බන්ධ කාලයෙහි) භාග්‍යවතුන් වහන්සේ එහි වාසය කරති. යථොක්ත හේතූන් නිසා “ගයා සීස” යයි කියන ලදී. **භික්‍ඛු ආමන්තෙසි **ඒ භික්ෂුන් හට යෝග්‍ය වූ ධර්ම දේශනයක් තෝරා ගෙන එය දේශනා කරන්නෙමියි (සලකා) ආමන්ත්‍රණය කළ සේක.
මේ එහි අනුපිළිවෙළ කථාවයි. මෙයින් දෙඅනු කපකට පෙර මහින්ද නම් රජෙක් විසීය. ඔහුගේ ජ්‍යෙෂ්ඨ පුත්‍රයා “ඵුස්ස” නම් විය. පුරන ලද පාරමිතා ඇති පශ්චිම භවයෙහි උපන්නාවූ හේ තෙමේ නුවණ මුහුකුරා ගිය කල්හි බෝධිමණ්ඩලාරූඪ වී සර්වඥතා ඥානය අවබෝධ කළේය. රජුගේ කණිෂ්ඨ පුත්‍රයා ඒ සර්වඥයන් වහන්සේ අග්‍රශ්‍රාවක විය. පුරෝහිතයාගේ පුත්‍රයා දෙවන ශ්‍රාවක විය. රජතුමා මෙසේ කල්පනා කළේය. මාගේ ජ්‍යෙෂ්ඨ පුත්‍රයා නික්ම ගොස් බුද්ධත්වයට පත් විය. කණිෂ්ට පුත්‍රයා අග්‍ර ශ්‍රාවක විය. පුරෝහිතගේ පුත්‍රයා ද්විතීය ශ්‍රාවක විය.
ඒ රජ තෙමේ “බුදුහු අපගේමය. ධර්මය අපගේ මය. සංඝයාද අපගේමය”යි විහාරයක් කරවා එම විහාර දොරටු කොටුවෙහි සිට තමාගේ නිවාස දොරටුව දක්වා උභය පාර්ශ්වයෙහි උණ ලීවලින් වට කරවා උඩට තරුවලින් සැරසූ සුවඳ දුමින් හා මල් දමින් යුත් වියනක් බඳවා, යටට රිදීවන් වැලි අතුරවා, මල් විසුරුවා ඒ මගින් භාග්‍යවතුන් වහන්සේ වැඩම වීය.
බුදුහු විහාරයෙහි ම වැඩසිටි සේක් සිවුර පොරවා දෙපස වූ ආවරණ අතරින්ම භික්ෂු සංඝයා සමඟ රජ ගෙදරට වැඩම කරති. කරන ලද බත්කිස ඇති සේක් ආවරණ අතරින්ම (ආපසු) වඩිති. අන් කිසිවෙක් හෝ බත් සැන්දක් පමණවත් පිදීමට (ඉඩක්) නො ලබති. එහෙයින් නගර වැසියෝ (මෙසේ) උද්ඝෝෂණය කළහ. “බුදු කෙනෙක් ලොව පහළ විය. (එහෙත්) අපි පින් කිරීමට (ඉඩක්) නො ලබම්හ. යම් සේ සඳහිරු (දෙදෙන) සියලු දෙනාහටම ආලෝකය ලබා දෙත් ද, එසේම බුදුවරු වනාහී හැම දෙනාගේම යහපත පිණිස උපදිත්. මේ රජතෙමේ සියල්ලන්ගේම පින් කෙත තමාගේ ම (සීමාව) තුළට ප්‍රවිෂ්ට කරවා ගනියි.”
ඒ රජුට වනාහී තවත් පුත්තු තිදෙනෙක් වෙති නාගරිකයෝ ඔවුන් සමඟ එක් වී “රජ පවුල් සමග ඇතුළත් බවක් (හෙවත් විශ්වාසයක්) නම් තැබිය නොහැක්කේය. එක්තරා උපායක් යොදමු” යයි සම්මන්ත්‍රණය කළහ. ඔව්හු පසල් දනවුවෙහි සොරුන් ගම් කිහිපයකට පහර දී ඇතැ”යි (සඳහන්) හසුන් පතක් ගෙන්වා රජුට දැනුම් දුන්හ. රජතුමා පුතුන් කැඳවා “දරුවනි, මම මහළු වෙමි. යන්න, සොරුන් සන්සිඳුවන්නැ” යි කියා ඔවුන් යැවීය. (ඔවුන් විසින් ම) මෙහෙයවනු ලැබු සොරු ඒ මේ තන්හි විසිරී සිට ඔවුන් වෙතටම පැමිණියහ. ඒ කුමරහු තමනට නුහුරු ඒ ගමෙහි වැස, ආපසු පැමිණ රජ තුමාට වැඳ “සොරුන් සන්සිඳුනහ” යි කියා සිටියහ.
රජතුමා සතුටුවූයේ “දරුවනි, තොපට වරයක් දෙමියි කීය. ඔව්හු කැමති වී ගොස් “රජතුමා විසින් අපට වරයක් දෙන ලදී, කුමක් ගනිමුදයි නුවර වැසියන් සමඟ සාකච්ඡා කළහ. “ස්වාමී (වු රජතුමා) ගේ පුතණුවනි, ඔබට ඇත්, අස් ආදීහු දුර්ලභ නොවෙති. එහෙත් බුද්ධ රත්නය වනාහී දුර්ලභය, බුදුහු හැම කල්හිම නොඋපදිති. ඔබගේ දෙටු සොයුරු වූ ඵුස්ස බුදුන් වහන්සේට උපස්ථාන කිරීමේ වරය ලබා ගන්නැයි (නුවර වැසියෝ කීහ)
ඔව්හු එසේ කරන්නෙමු යයි නුවරුන්හට පොරොන්දු වී දැළි රැවුල් කප්පවා ජල ස්නානය කොට, සුවඳ ගල්වා ගෙන රජුවෙතට ගොස් “දේවයන් වහන්ස, අපට ඇතුන් ආදීන්ගෙන් ප්‍රයෝජනයක් නැත. අපගේ දෙටු සොයුරු ඵුස්ස බුදුන් හට උපස්ථාන කිරීමේ වරය දෙනු මැනව”යි කුමරුවෝ කීහ. “මගේ දිවි ඇති තෙක් මේ වරය දීමට නොහැක්කේය”යි කියන රජතුමා දෙසවන් ද වසාගත්තේය. “දේවයන් වහන්ස, අපගේ බල කිරීමකින් ඔබ විසින් වරය දෙන ලද්දේ නො වේ. ඔබ විසින් සිය කැමැත්තෙන් සතුටින් දෙන ලද්දකි. රජතුමනි, රජ කුලයට කථා දෙකක් කීම සුදුසු වේද? අපි සත්‍යවාදී භාවයෙන්ම වරය ලබා ගනිමුය” යි කුමාරවරු කීහ.
රජතුමා එය ප්‍රතික්ෂේප කිරීමට නො හැක්කේ දරුවනි, සත් අවුරුදු සත්මස් සත් දිනක් උපස්ථාන කොට ඔබහට දෙන්නෙමි”යි කීය. “යහපති දේවයිනි, ඇප වනු මැනව” (යි කුමරහු කීහ) “කෙබඳු ඇපයක්ද දරුවනි, “එපමණ කලකට නොමැරෙන බවට ඇපයකි දේවයන් වහන්ස,” “දරුවනි, එම ඇපය නො සුදුසුය. එවැනි ඇපයක් දිමට නොහැක්කේය. සත්ව ජීවිතය තණ අග පිනි බිඳකට සමානය”යි රජතුමා කීය. “දේවයිනි, ඇප නොවන්නෙහි නම් අතරතුරදී අප මළහොත් කිනම් කුසලයක් කරන්නෙමුදැ”යි කුමරුවෝ ඇසූහ. “එසේ නම් දරුවනි, අවුරුදු හයක් දෙන්න” නො හැක දේවයිනි” “එසේ නම් අවුරුදු පසක්?,” සතරක්, තුනක්. දෙකක්, එකක්, මාස හයක්. මාසයක්, දෙන්නැයි රජතුමා පිළිවෙලින් ඉල්ලීය. “නො හැකි දේයිනි”යි කුමාරවරු කීහ. “එසේ නම් සත් දිනක් දෙන්න” යයි රජතුමා කීය. “යහපති දේවයිනි”යි සත් දිනක් සඳහා පොරොන්දු වූහ. රජතුමා සත් හවුරුදු සමයේ සත් දිනකදී කළ යුතු සත්කාර සත් දිනකදීම සිදු කළේය.
ඉක්බිති පුතුන් වසනා තැනට ශාස්තෲන් වහන්සේ යැවීමට අට ඉස්බක් පළල්වූ මාර්ගය අලංකාර කරවීය. මාර්ගයේ මැද සිවු ඉස්බක් පමණ වූ පෙදෙස ඇතුන් ලවා පාගවා කසිණ මණ්ඩලයක් මෙන් සිනිඳු කොට වැලි අතුරවා මල් විසිරවීය. ඒ ඒ තන්හි කෙසෙල් ගස් ද පුන්කුඹු ද තබවා ධ්වජ පතාක එසවූයේය. ඉස්බක් පාසා පොකුණු කරවීය. පසු කොටසෙහි දෙපස සුවඳ මල් දම් විකුණන අවන්හල් සකස් කරවීය. මධ්‍යයෙහි සිවු ඉස්බක් වූ අලංකාර කළ මාර්ගයේ දෙපස ඉස්බ දෙක බැගින් පුළුල් වූ මාර්ග තීරුවල කණු, මුල් හා කටු ඉවත් කරවා දඬුවැට පහන් කරවීය. රාජ පුත්‍රයෝ ද තමන්ගේ අණ පවත්නා තන්හි සොළොස් ඉස්බක් වූ මාර්ගයෙහි එසේ ම අලංකාර කටයුතු කරවූහ.
රජතුමා තමාගේ අණ පවත්නා ක්ෂේත්‍ර සීමාවට ගොස් ශාස්තෲන් වහන්සේට නමස්කාර කොට වැළපෙන්නේ දරුවනි, ඔබ මාගේ දකුණු ඇස උපුටා ගන්නාහු මෙන් යන්නහුය. මෙසේ රැගෙන යන්නාවූ (ඔබ) වනාහී බුදු රඳුනට සුදුසු දෙයම කරව්. සුරා සොඬුන් මෙන් ප්‍රමාද වී වාසය නොකරවු”යයි කීය.
ඔව්හු “දේවයන් වහන්ස, අපි (සුදුසු දෙය) දන්නෙමු” යයි කියා ශාස්තෲන් වහන්සේ කැඳවා ගෙන ගොස් විහාරයක් කරවා පිළිගන්වා එහි උන් වහන්සේ පිළිදැඟුම් කරන්නාහු කලෙක ස්ථවිරාසනයෙහි ද, කලෙක මධ්‍යමාසනයෙහි ද. කලෙක සංඝ නවක ආසනයෙහි ද සිටිමින් දානය පරීක්ෂා කරන්නාහුය. තිදෙනාට ම දානය එක සමාන විය. වස් එළඹීම ආසන්න වූ කල්හි ඔව්හු ශාස්තෲන් වහන්සේගේ අදහස කෙසේ දැන ගන්නෙමුදැයි සිතූහ. ඉක්බිති ඔවුන් හට “බුදුවරු වනාහී ධර්මය ගරු කරන්නාහුය, ආමිස ගරු කරන්නාහු නො වෙති, සීලයෙහි පිහිටා අපි ශාස්තෲන් වහන්සේගේ අදහස දැන ගැනීමට හැකි වන්නෙමු” යයි සිත් ඇති විය. ඉක්බිති දාන කටයුතුවල සංවිධායක මිනිසුන් කැඳවා” දරුවනි. මේ ආකාරයෙන් ම කැඳ, බත්, කෑ යුතු දේ ආදිය සපයමින් දානය පවත්වමු” යයි කියා දාන සංවිධාන කටයුතුවල දෝෂයන් නැති කළහ.
ඉක්බිති ඔවුන්ගේ ජ්‍යෙෂ්ඨ සහෝදරයා පන්සියයක් පුරුෂයන් රැගෙන දස සිල්හි පිහිටා කාෂාය වස්ත්‍ර යුගලයක් හැඳගෙන කැපවූ ජලය පරිභෝජනය කෙරෙමින් වාසය කළේය. මධ්‍යම සහෝදරයා තුන් සියයක් පුරුෂයන් ද කණිෂ්ට සහෝදරයා දෙසියයක් පුරුෂයන් ද සමඟ දෙටු බෑයන් සේම පිළිපැද්දේය. ඔව්හු දිවි ඇති තෙක් ශාස්තෲන් වහන්සේට උවටැන් කළහ. ශාස්තෲන් වහන්සේ ඔවුන්ගේම සමීපයෙහි පිරිනිවන් පෑ සේක.
ඒ සොහොයුරෝ ද කළුරිය කොට එතැන් පටන් ද අනු කපක් තුළ දෙව්ලොවින් මිනිස් ලොවට ද, මිනිස් ලොවින් දෙව්ලොවට ද සැරිසරන්නාහු අපගේ ශාස්තෲන් වහන්සේගේ කාලයෙහි දෙව්ලොවින් චුතව මිනිස් ලොව උපන්හ. ඔවුන්ගේ දන් දුන් තැන නිවේදකයා වු මහ ඇමතිවරයා අඟු මගද දෙරටෙහි රජ වූ බිම්බිසාර නමින් උපන්නේය. ඒ කුමරුවෝ එම රජුගේම රටෙහි බමුණු මහසල් කුලයෙහි උපන්හ. ජ්‍යෙෂ්ඨ සහෝදරයා ජ්‍යෙෂ්ඨවම උපන්නේය. මධ්‍යම කණිෂ්ට සහෝදරවරු මධ්‍යම හා කණිෂ්ටයන් ම වී උපන්හ. ඔවුන්ගේ යම් පිරිවර මනුෂ්‍යයෝ වූවෝ ද ඔව්හු පිරිවර මිනිසුන්ම වී උපන්හ. ඒ ප්‍රධාන තිදෙනා වැඩිවියට පැමිණ ඔවුන්ගේ දහසක් වූ පුරුෂයන් ද රැගෙන නික්ම තවුසන් වී උරුවේලා ගං තෙරෙහි වාසය කළහ. අංග මගධ වාසීහු මසක් මසක් පාසා ඔවුන් හට මහත් වූ සත්කාර ද්‍රව්‍යයන් ගෙන එති.
ඉක්බිති අප බෝසතාණෝ කරන ලද අබිනික්මන් ඇත්තේ අනු පිළිවෙළින් සර්වඥභාවයට පැමිණ පවත්වන ලද උතුම් දම්සක් ඇත්තාහු යස ආදී කුලපුතුන් නික්මවා සැට නමක් රහතුන් වහන්සේ දහම් දෙසීම සඳහා (විවිධ) දිසාවන්හි යවා තමන් වහන්සේ පා සිවුරු ගෙන පූර්වෝක්ත ජටිල සහෝදරයන් තිදෙනා දමනය කරන්නෙමි යයි උරුවෙලාවට ගොස් නොයෙක් සිය ගණන් ප්‍රාතිහාර්යයන්ගෙන් ඔවුන්ගේ දෘෂ්ටිය බිඳ හැර ඔවුන් පැවිදි කරවූහ. උන්වහන්සේ සෘද්ධියෙන් පහළ වූ පා සිවුරු දරන ඒ දහසක් ශ්‍රමණයන් රැගෙන ගයා ශීර්ෂයට වැඩමවා ඒ භික්ෂූන් විසින් පිරිවරණා ලදුව වැඩ හිඳ මේ අයට කවර නම් ධර්ම කථාවක් යෝග්‍යදැයි සිතන්නෝ “මේ අය සවස ද උදෑසන ද ගිනි පිරිවරා සිටිති. (ඒ නිසා) මේ පිරිසට දොළොස් ආයතන ගින්නෙන් දැල්වෙන්නා සේ පෙන්වා දේශනා කරන්නෙමි, මෙසේ මේ පිරිස රහත් බවට පැමිණීමට හැකිවන්නාහුය” යි නිශ්චය කළසේක.
ඉක්බිති ඔවුන්හට එසේ දහම් දෙසීමට මෙම ආදිත්‍ය පර්යාය සූත්‍රය වදාළහ. ඒ හේතුවෙන් **භික්‍ඛු ආමන්තෙසී** යයි කියන ලදී. ඒ භික්ෂුන් හට සුදුසු දහම් දෙසුම තීරණය කොට එය දේසනා කරන්නෙමිය සිතා ආමන්ත්‍රණය කළහ. එහි ආදිත්තං යනු ගිනි ගත්, දැල්වුණ යන අදහසයි. සෙස්ස කියන ලද පිළිවෙළින් ම වන්නේය. මෙසේ මේ සූත්‍රයෙහි දුඃඛලක්ෂණය කියන ලදී.
සත් වැන්නෙහි - **අන්‍ධභූතං** යනු යටපත් කළ මැඩ පැවැත්වූ. උවදුරට ලක් වූ යන අදහසයි. මෙම සූත්‍රයෙහි ද දුඃඛලක්ෂණය ම කියන ලදී.
අට වැන්නෙහි - **සබ්බ මඤ්ඤිත සමුග්ඝාත සාරූප්පං** යනු තෘෂ්ණා මාන දෘෂ්ටි යන සියලු වැරදි අදහස් නැති කිරීමට සුදුසු යන අදහසයි. **ඉධ** යනු මේ සස්නෙහි යන්නයි. **චක්‍ඛුං න මඤ්ඤති** යනු ඇස නම් මම ය, හෝ මගේය හෝ වෙනත් අයෙක්ය හෝ වෙනත් අයකුගේය හෝ යනුවෙන් නොසිතයි යන අදහසයි. **චක්‍ඛුස්මිං න මඤ්ඤති** යනු මම ඇස්වල පිහිටියෙමි, මගේ කිසියම් දෝෂයක් වේ නම් එය පවත්නේ ඇසෙහිය, අනුන්ගේ කිසියම් දෝෂයක් වේනම් එය පවත්නේ ඇසෙහිය යනුවෙන් නොසිතයි. **චක්‍ඛුතො න මඤ්ඤති** යනු මම ඇසෙන් නික්මුණෙමි. මගේ යම්කිසි දෝෂයක් වේ නම් එය ඇසෙන් නික්මුණේය. අනුන්ගේ කිසියම් දෝෂයක් වේ නම් එයද ඇසෙන් නික්මුණේය යනුවෙන් මේ අයුරින් ද නොසිතයි. තෘෂ්ණා, මාන, දෘෂ්ටි යන වැරදි හැඟීම් එකක් හෝ නො උපදී යන අදහසයි. චක්‍ඛුං මෙති න මඤ්ඤති යනු මගේ ඇස් යයි නොසිතයි. මමත්වය නිසා හටගත් තෘෂ්ණාව යන වැරදි හැඟීම නො උපදී යන අරුතයි. සෙස්ස පැහැදිලි ය. මේ සූත්‍රයෙහි ස්ථාන එකසිය සතළිස් සතරකදී අර්හත් භාවයට පමුණුවන විදර්ශනාව කියන ලදී.
නව වැන්නෙහි සමුග්ඝාත සප්පායං යනු නැති කිරීමට උපකාර වූ යන අදහසයි. **තතො තං හොති අඤ්ඤථා** යනු එබැවින් එය අන් අයුරකින් සිදුවේ යන අදහසයි. **අඤ්ඤථා භාවී භව සත්තො ලොකො භවමෙව අභිනන්‍දති** යනු සත්ත්වයා අන්‍ය ස්වභාවයකට, විපරිණාමයකට පැමිණීමෙන් වෙනත් ස්වභාවයකට පත් වී සිටියේ වුව ද භවයෙහි ඇලී ගැලී දුඃඛිත ස්වභාවයෙහි සිටියේ වුව ද එම ලෝකය යහපත් යයි එහි ඇලුම් කරයි, යන අදහසයි. **යාවතා භික්‍ඛවෙ ඛන්‍ධධාතු ආයතනං** යනු “මහණෙනි, යම්තාක් මෙම (රූප වේදනා ආදී) ස්කන්ධයෝ ද (පඨවී, ආපෝ) ආදි ධාතූහු ද, (චක්‍ඛුසොත ආදි) ආයතනයෝද වෙත් නම් ඒවා ඛන්‍ධධාතු ආයතන නම් වේ යන අදහසයි. **තම්පි න මඤ්ඤති** යනු (ඇස්, කන් ආදී) සියල්ලම (මමය, මාගේය යන ආදී වශයෙන්) නො සිතයි. යනුවෙන් ඉහත දී කියූ දෙයම එක් කොට නැවත දක්වයි යන අදහසයි. මේ සූත්‍රයෙහි ස්ථාන එකසිය සතළිස් අටකදී අර්හත් භාවයට පමුණුවන විදර්ශනාව කියන ලදී.
දස වැන්නෙහි - **එතං මම** යන ආදියෙන් පද තුන බැගින් ගෙන තෘෂ්ණා මාන දෘෂ්ටි ගැනීම් පෙන්වා ත්‍රිවිධ පරිවෘත්තීය ක්‍රමයකින් දේශනා කරන ලදී. පිළිවෙළින් සලකන විට වනාහී මෙම සූත්‍ර තුනෙහිම විදර්ශනාව ද සමග මාර්ග සතරක්ම කියන ලදී.
4. ජාතිධම්ම වර්ගය
ජාති ධම්ම වර්ගයෙහි **ජාති ධම්මං **යනු උපදින බවයි, හටගන්නා ස්වභාවයයි. ජරා ධම්මං යනු දිරා පත්වන ස්වභාවයයි. ව්‍යාධි ධම්මං යනු රෝගයන්ගේ උත්පත්තියට හේතු වන බැවින් ව්‍යාධි භාවය ඇත යන අදහසයි. **මරණ ධම්මං** යනු මරණය ස්වභාවය කොට ඇත යන්නයි. සොක ධම්මං යනු ශෝකයේ උත්පත්තියට හේතු වන බැවින් ශෝක ස්වභාවය යන අදහසයි. සංකිලෙසික ධම්මං යනු කිලිටිවන භාවයයි. ඛයධම්මං යනු ක්ෂය වන ස්වභාවයයි. වයධම්ම ආදියෙහි ද මෙම ක්‍රමයම වේ.
5. සබ්බනිච්ච වර්ගය
අනිච්ව වර්ගයෙහි - අභිඤ්ඤෙය්‍යං යනු වෙසෙසින් දතයුතු දෙය යයි ගනු ලැබේ. ඉතිරි කරුණු දෙක වනාහී (විස්තර කථනය සඳහා) ගන්නා ලද්දේමයයි දත යුතුය. (පරිඤ්ඤෙය්‍ය හෙවත්) වෙසෙසින් දත යුතු. සහ (පහා තබ්බ හෙවත්) ඉවත් කළ යුතු පදයන්හි ද නිශ්චය කර ගැනීම, ඉවත් කිරීම, වෙසෙස් දැනුම යන කරුණු ද අන්තර්ගත වේ. ඉතිරි (කරුණු) දෙක ද ගන්නා ලද්දේම යයි දත යුතු වේ. **සච්ඡිකාතබ්බං** යනු ප්‍රත්‍යක්ෂ කළ යුතුය යන්නයි. **අභිථෙඤ්ඤෙය්‍ය පරිඤ්ඤෙය්‍යං** යන මෙහි ද ප්‍රහාණය කළ යුතුය (හෙවත් පහාණා පරිඤ්ඤා) යන්න නොකියන ලද්දේ වුවද එය ඇතුළත් කරන ලද්දේම යයි දත යුතුයි. **උපද්දුතං** යනු නොයෙක් උවදුරුවලට පැමිණීමෙන් යන අදහසයි. **උපස්සට්ඨං** යනු නැසූ හෙවත් උවදුරුවලට පත් කළ යන්නයි. සෙස්ස පහසුවෙන් අවබෝධ වේ.
6. අවිජ්ජා වර්ගය
අවිජ්ජා වර්ගයෙහි - **අවිජ්ජා** යනු චතුරාර්ය සත්‍යය නොදැනීමයි. **විජ්ජා** යනු අර්හත් මාර්ගය පිළිබඳ දැනුමයි. **අනිච්චතො ජානතො පස්සතො** යනු දුඃඛ සහ අනාත්ම වශයෙන් දැනගන්නාවූත්, දකින්නාවූත්, තැනැත්තාගේ (කෙළෙස්) ප්‍රහීන වේමය යන අදහසයි. මෙය අනිත්‍ය වශයෙන් කියන ලද කලින් අවබෝධ කර ගන්නා පුද්ගලයාගේ අදහසින් කියන ලදී. සියලු තන්හිම මේ ක්‍රමය වේ. තව ද මෙහි සඤ්ඤොපනා යනු දස සංයෝජනයන්ය. ආසවා යනු (කාම, භව, දිට්ඨි, අවිජ්ජා යන) ආශ්‍රවයන් සතරයි. අනුසය යනු (කාමරාග, පටිඝ ආදී) අනුසය සතයි. **සබ්බූපාදාන පරිඤ්ඤාය** යනු සියලු සිවු වැදෑරුම් උපාදාන තුන් ආකාර වූ පූර්ණ දැනුමෙන් අවබෝධ කර ගැනීම පිණිස යන අදහසයි. **පරියාදානාය** යනු ක්ෂය කිරීම සඳහා යන අදහසයි. සෙස්ස පහසුවෙන් අවබෝධ වේවය.
7. මිගජාල වර්ගය
මිගජාල වර්ගයේ පළමු වැන්නෙහි - **චක්‍ඛු විඤ්ඤෙය්‍ය** යනු චක්ෂුර් විඥානයෙන් දැකිය යුතු දේ යන අදහසයි. සෝත විඤ්ඤෙය්‍ය ආදියෙහිදී ද මේ ක්‍රමය ම වේ. **ඉට්ඨා** යනු ප්‍රියජනක වේවා හෝ නොවේවා හෝ ප්‍රිය අරමුණුවලට හේතුවන දේවල් යන අදහසයි. **කන්ත** යනු ප්‍රිය වූ යන අදහසයි. **මනාප** යනු සිත් අලවන යන අදහසයි. **පියරූපි** යනු මනෝඥ රූප යන අදහසයි. **කාමුපසංහිතා** යනු අරමුණු කොට උපදින්නාවූ කාමයෙන් යුක්ත වූ යන අදහසයි. **රජනීය** යනු සිත් අලවන්නාවු, රාගය ඉපදීමට හේතු වූ යන අදහසයි. **නාදී** යනු තෘෂ්ණාවෙන් සතුටු වීමයි. සඤ්ඤාගො යනු එක්වීමයි. **නන්‍දි සඤ්ඤොජන සම්ප යුත්තො** යනු තෘෂ්ණාව නම් වූ බැම්මෙන් බඳින ලදුයේ යන අදහසයි. අරඤ්ඤෙ වන පන්‍ථානි යනු වනාන්තර හා ඈත පිහිටි වන ආශ්‍රමයන් යන අදහසයි. කෙසේ වෙතත් නගරයේ සීමාව දක්වන කණුවෙන් බැහැරට පිට වූ විට ඇති ප්‍රදේශ සියල්ලම ආරණ්‍ය යයි කියනු ලබන බව අභිධර්මයෙහි ඍජුවම සඳහන් වේ. එසේ වුව ද ඊතලයක් දුවන දුර මෙන් පන්සිය වාරයක් වූ දුරක් දක්වා ආරණ්‍ය සේනාසනය යයි කියන ලදී. මෙහි දී එයම අදහස් කරන ලද්දේයයි දත යුතුයි.
වනපත්‍ථං යනු ගම් කෙළවර ඉක්මවා ඇති මිනිස් ඇසුරෙන් තොර තැනකි. එහි සී සෑම නොකෙරේ. ධාන්‍ය වැපිරීම නොකෙරේ. වන පත්‍ථං යනු සෙනසුන්වලින් ඈත් වූ ස්ථානයකට වෙනත් වදනක් යයි ද කියන ලද්දේ වෙයි. වන පත්‍ථ යනු වන රොදටද, හිංසා කරන්නවුනට ද. ලොමුදැහැගැන්වීම් කරන්නවුනට ද. පර්යන්ත ප්‍රදේශවලට ද, අමනුෂ්‍යයන්ගෙන් ගහණ වූ සෙනසුන් වලටද වෙනත් වදනකි.
මෙහි පරියන්තානං යන මේ එකම පදය හැර සෙසු සමානාර්ථවත් පදවලින් වනයෙන්ම දත යුත්තේය. පන්නානි යනු ඉතා දුර වූ පර්යන්ත ප්‍රදේශයන්ය. අප්ප සද්දානි - වංගෙඩි මෝල් ගස් ආදියේ හඬ නැති බැවින් අප්ප සද්දානි යයි කියන ලදී. **අප්ප නිග්ඝොසානි** - ඒ ඒ ලිහිල් හඬ හා මහත් වූ හඬ නැති වීමේ හේතුවෙන් අප්ප නිග්ඝොස යයි කියන ලදී. විජනවාතානි යනු සැරිසරන ජනයාගේ සිරුරු පහස ලැබු වාතය නැති යන අදහසයි. **මනුස්ස රාහසෙය්‍යකානි** යනු මිනිසුන්ගේ රහස් කටයුතුවලට යෝග්‍ය වූ යන අදහසයි. පටිසල්ලාන සාරුප්පානි යනු සැඟවී සිටීමට සුදුසු යන අදහසයි.
දෙවැන්නෙහි - **නන්‍දිනිරොධා දුක්ඛ** නිරොධො යනු තෘෂ්ණාවගේ නිරුද්ධ වීම (නැතිවීම) හේතුකොට ගෙන දුඃඛචක්‍රයේ (හෙවත් පවත්නා දුකෙහි) නිරෝධය සිදු වේ යන අදහසයි.
තෙවැන්නෙහි - සමිද්ධි ශරීරයේ සොඳුරු බව නිසා මෙම නාමය ලැබී ඇත. ඒ තෙරුන්ගේ වනාහී සිරුර ඉතා රූමත් විය. ප්‍රසාද ජනක විය. ඔසවන ලද මල් කළඹක් මෙන් විය, සරසන ලද මල් ගැබක් මෙන් විය. හැම අයුරින්ම පරිපූර්ණ වූයේ ද සමෘද්ධිමත් ද විය. එබැවින් “සමිද්ධි” යනුවෙන්ම නම භාවිතයට පත් විය. **මාරො **යනු මරණයයි. **මාර පඤ්ඤත්ති** යනු මාර යනුවෙන් නාමය ව්‍යවහාරයට පත් විය යන්නයි. **අත්‍ථි මාරොච මාර පඤ්ඤත්තිච** යනු එහි මරණය හෝ මරණං යන මේ නාමය හෝ ඇතැයි දැක්වේ යන අදහසයි. සිවු වැන්න පහසුය. පස්වැන්න ද එසේමය.
සය වැන්නෙහි - **ලොකො** = විනාස වන්නේය යන අරුතින් “ලෝකය” නම් වේ. මෙසේ මිගජාල තෙරුන්ගේ ආයාචන සූත්‍රයේ පටන් එන සූත්‍ර පහේම සසරෙහි පැවැත්ම හා නැවැත්ම කියන ලදී.
සත්වැන්නෙහි - සීතවන එසේ නම ඇති සොහොන් වනාන්තරයකි. **සප්ප සොණ්ඩික පබ්භාර** නයකුගේ පෙණයට සමාන බැවින් මෙසේ නම ලැබී ඇති පර්වත ගුහාවෙහි **උපසෙනස්ස:** දම්සෙනෙවි (සැරියුත්) මහ තෙරුන්ගේ කණිටු සොයුරු උපසේන තෙරුන්ගේ **ආසී විසෙන පතිතො හොති:** තෙරුන් වහන්සේ වනාහී කරන ලද බත් කිස ඇත්තේ (හෙවත් දන් වැළදුයේ) ප්‍රධාන සිවුර ගෙන ලෙණේ සෙවණෙහි. මඳ මඳ වශයෙන් ජනේලයෙන් එන වාතයෙන් පවන් වැදීම ලබමින් හිඳ දෙපට සිවුරෙහි මැස්මක් කරති. එවේලෙහි ලෙණේ පියස්සේ සර්ප පෝතකයෝ දෙදෙනෙක් ක්‍රීඩා කරමින් සිටියහ. ඔවුන්ගෙන් එකෙක් වැටී තෙරුන් ගේ උරහිසෙහි රැඳුනේය. ඒ සර්පයා ද ස්පර්ශයෙන් විෂ ඇතුල් කරන්නෙකි. එබැවින් (සර්පයා) වැටුණ තැනෙහි සිට තෙරුන්ගේ සිරුරෙහි පහන් සිළුවක් පහන් තිරය මැඩ පවත්වා ගෙන සිටින්නා සේ සිරුරට විස ඇතුල් විය. තෙරුන් වහන්සේ විස ගමන් කරන ආකාරය දැක කෙසේ හෝ සර්පයාගේ වැටීමේ සිට විස පැතිරීමේ අවසානය දක්වා තමාගේ සෘද්ධි බලයෙන් රැකෙමින් මේ ශරීරය ලෙන තුළ විනාස නො වේවායි අදිටන් කොට භික්ෂූන් හට ආමන්ත්‍රණය කළහ. **පුරායං කායො ඉධෙව විකිරති** = යම් තාක් (සිරුර) නො විසිරේ ද ඊට පෙර එය බැහැරට ගෙන යන්න යන අදහසයි. අඤ්ඤථත්තං = වෙනත් ස්වභාවයක් **ඉන්‍ද්‍රියානං විපරිණාමං** - ඇස් කන් ආදී ඉඳුරන්ගේ මුල් ස්වභාවය ඉවත් වීමයි. තත්‍ථෙව විකිරී = බැහැරට ගෙන ගොස් තබන ලද ස්ථානයෙහි සයනයෙහි ම විසිරී ගියේය.
අට වැන්නෙහි - රූප පටිසංවෙදී = නීල පීත ආදී වශයෙන් වෙනස් වූ (රූප) අරමුණු වෙන් කරමින් රූපය විඳ ගැනීමක් කරයි ද ඒ හේතුවෙන් “රූප පටි සංවේදී” නම් වේ. රූප රාග පටිසංවේදී ක්ලේශයන් පැවතීමේ හේතුව නිසාම රූපයෙහි ඇලීම වින්දනය කරයිද, ඒ හේතුවෙන් “රූපරාග පටිසංවේදී” ක්ලේශයන් පැවතීමේ හේතුව නිසාම රූපයෙහි ඇලීම වින්දනය කරයිද, ඒ හේතුවෙන් “රූපරාග පටි සංවේදී” යයි කියනු ලැබේ. සන්‍දිට්ඨිකො = සන්‍දිට්ඨිකො යන ආදිය විසුද්ධි මග්ගයෙහි කියා විස්තර කළ ආකාරයෙන්ම වන්නේය. **නොච රූප රාග පටිසංවේදී** = කෙළෙස් නැති බැවින්ම. රූපයෙහි ඇලීම වින්දනය කර ගැනීම යන මේ කරුණ සිදු නොවන්නේ වේ. ඒ නිසාම (නො ච රූප රාග පටිසංවේදී හෙවත්) රූපයෙහි ඇලීම වින්දනය කිරීම නොවන්නේමය යනුවෙන් කීව යුතු වේ. මේ සූත්‍රයෙහි නො රහතුන් හා රහතුන් (රූපාදී අරමුණු) නුවණින් සලකා බලන අයුරු කියන ලදී.
නව වැන්නෙහි **ඵස්සායතනානං** යනු ස්පර්ශ කාරක ස්ථානයන්ගේ යනු අදහසයි. **අවුසිතං** වාසය නොකළ ආරක දුරින් එත්‍ථාහං භන්තෙ අනස්සාසිං “ස්වාමීනි, මම මේ සස්නෙහි සැනසීමක් නො ලැබුවෙමි, මම විනාස වූයේ වෙමි”යි කියයි. භාග්‍යවතුන් වහන්සේ “මේ භික්ෂුව මේ සස්නෙහි” මම විනාස වූයේ වෙමි යි කියයි, කිම්ද? මොහුට (පඨවි ආදී) ධාතු කර්මස්ථාන කසිණ ආදියෙහි නො ගැළපීමක් ඇත්තේදැයි” සිතා එබන්දක් ද නො දක්නා හු, කවර නම් කමටහනක් මොහුට සුදුසු වන්නේදැයි සිතූහ. ඉක්බිති (චක්ෂුරාදී අධ්‍යාත්මික ආයතන සය ද රූපා දී බාහිර ආයතන සයද වශයෙන් දොළොස් ආකාර වූ) ආයතන කර්මස්ථානයම සුදුසු යයි දැක ඒ බව කියන්නෝ **තං කිං මඤ්ඤසි භික්‍ඛු** (මහණ ඔබ කුමක් කියන්නෙහිද) යන ආදිය වදාළහ. සාධු යනු එම පැහැදිලි කිරීමට සතුට ප්‍රකාශ කිරීමයි. ඵසෙව නෙතා දුක්ඛස්ස යනු මෙයම පවත්නා දුකෙහි කෙළවරය. සිඳී යාමය. නිවනය යන අදහසයි.
දස වැන්නෙහි - අනස්සාසිං යනු “සැනසුමක් නොලැබු වෙමි. විනාසවූයේ වෙමි” යන අදහසයි. **ආයතිං අපුන බ්භවාය** මෙහි මතු පුනර්භවයක් නැත, නිවන ලැබේ යන අදහසයි. නො ඉපදීම සඳහා (කෙළෙස්) ප්‍රහීන වන්නේය යන අදහසයි.
එකොළොස් වැන්නෙහි පනස්සස්සං යනු විනාශ වූයේ, අතිශයින්ම විනාශ වූයේ යන අදහසයි. සෙස්ස (පෙර) කියන ලද පරිද්දෙන්ම දත යුත්තේය.
8. ගිලාන වර්ගය
ගිලාන වර්ගයේ පළමුවැන්නෙහි - **අමුකස්මිං** යනු අසවල් තැන. අසවලා කෙරෙහි යන අදහස් ඇත්තේ වේ. අසුකස්මිං යන්න ද නියමිත පදය ලෙස යෙදේ. අප්පඤ්ඤා තො යනු අන් අය විසින් නොදන්නා ලද්දා වූ, අප්‍රකට වූ අයෙක් යන අදහසයි. නවක වූයේ නමුදු ඇතැමෙක් රාහුල තෙරුන් මෙන් ද සුමන සාමණේරයන් මෙන් ද (අනුන් විසින්) දන්නා ලද්දෙක් වෙයි. මේ තෙමේ වනාහී නවකයෙක් ද අනුන් විසින් නොදන්නා ලද්දෙක් ද (හෙවත් අප්‍රකට වූවෙක් ද) වෙයි. සෙස්ස මෙහි කියන ලද ක්‍රමය අනුවම වේ. මින් පසු එන (සූත්‍ර) සතරෙහිද (පිළිවෙළ) එසේමය.
සයවැන්නෙහි - **අනිච්චතො ජානතො** = දුකය. අනාත්මය යන වශයෙන් දන්නා තැනැත්තා හට ද සංසිඳීමක් වේමය. මේ වනාහී අනිත්‍ය ලක්ෂණය පෙන්වා කියනු ලැබූ කල්හි අවබෝධ කරගන්නා තැනැත්තාගේ අදහසින් කියන ලදී.
සත්වැන්නෙහි - සබ්බෙධම්මා යනු (කාමාවචර, රූපාවචර, අරූපාවචර යන) සියලු ත්‍රෛභූමික ධර්මයෝය. **නාලං අභිනිවෙසාය** යනු තදින් ග්‍රහණය කර ගැනීම සුදුසු නොවේ යන්නයි. **සබ්බ නිමිත්තානි** යනු (නිමිති වශයෙන් ගත හැකි සියළු සංස්කාරයන් හෙවත්) සියළු සංස්කාර නිමිති යන අදහසයි. **අඤ්ඤතො පස්සති** යනු දැනුම අඩු ආසාවන් සහිත පුද්ගලයා යම් අයුරකින් (නිමිති) දකී ද, (පිරිපුන් දැනුම ඇති. ආසාවන් රහිත) පුද්ගලයා එයට වෙනස් අයුරකින් නිමිති දකියි යන අදහසයි. දැනුම අඩු, ආසාවන් සහිත පුද්ගලයා සියළු නිමිති ආත්මය වශයෙන් දකියි. පිරිපුන් දැනුම ඇති, ආසාවන් රහිත පුද්ගලයා වනාහී (නිමිති) අනාත්ම වශයෙන් දකියි. ආත්ම වශයෙන් නොදකියි. මෙසේ මේ සූත්‍රයෙහි අනාත්ම ලක්ෂණයම කියන ලදී.
අට වැන්නෙහි - ඉධ නො මෙහි “නො” අක්ෂරය නිපාතයක් පමණක් වේ. සෙස්ස පැහැදිලිය. මෙහි දී හුදෙක් දුඃඛ ලක්ෂණයට කියන ලද්දේයයි දත යුතුයි.
නව වැන්නෙහි - **ලුජ්ජති** යනු වැනසෙයි. බිඳෙයි යන අදහසයි. මෙහි දී අනිත්‍ය ලක්ෂණය කියන ලදී.
දස වැන්නෙහි - **ඡින්නප්පඤ්ච** යනු තෘෂ්ණාව නම් ක්ලේශය සිඳුන බැවින් ඡිනන පපඤ්ච යයි කියන ලදී. යන අදහසයි. (ඡින්න - සිඳුන පපඤ්ච = සසරෙහි පමා කරවන කෙලෙස්) **ඡින්න වටුමෙ** = තෘෂ්ණාව නම් වූ මාර්ගයාගේම සිඳී බිදී යාම සිදු වු බැවින් ඡින්නවටුමෙ යි කියන ලදී. **කිං පුච්ඡාමීති පුඛ්ඡති** ඉකුත් බුදුවරුන් විසින් පරිහරණය කරන ලද ඇස් කන් ආදිය විමසමියි ප්‍රශ්න කරයි. නැතහොත් ඉදින් මාර්ගය වැඩූ කල්හි ද අනාගතයෙහි ඇස්, කන් ආදීන්ගේ පැවැත්ම වර්ධනය වන්නේ නම් එය විමසමියි ප්‍රශ්න කරයි.
9. ඡන්න වර්ගය
ඡන්න වග්ගයේ පළමු වැන්නෙහි **පලොක ධම්මං** යනු බිඳී යන ස්වභාවයයි. මෙසේ මෙහි අනිත්‍ය ලක්ෂණයම කියන ලදී.
දෙවැන්නෙහි **අත්තනීයෙන** යනු තමාට අයත් පිරිකරවලින් යන්නයි. මෙසේ මෙහි අනාත්ම ලක්ෂණයම කියන ලදී.
තෙවැන්න ඛන්‍ධවග්ගයෙහි ආනන්‍දොවාද (සූත්‍ර) යෙහි කියන ලද ක්‍රමයෙන් ම දතයුතුය.
සිවු වැන්නෙහි ඡන්න යනු එම නම ඇති තෙර නමකි. අබිනික්මනයෙහිදී (කැටුව) නික්ම ගිය, (පසුව මහණ වූ ඡන්න) තෙරහු නො වෙති. පටිසල්ලාන යනු පල සමවතින් යන්නයි. ගිලාන පුච්ඡකා යනු ගිලන් උවටැන වනාහී බුදුන් විසින් ප්‍රශංසා කරන ලදී. බුදුන් විසින් වර්ණනා කරන ලදී. එබැවින් මෙසේ කීය යන අදහසයි. **සීස වෙඨං දදෙය්‍ය යනු** හිසෙහි වෙලනය හෙවත් වෙලන රෙද්ද) සීස වෙඨ (හෙවත් හිස් වෙළුම) නම් වෙයි. එය වුවද (අවශ්‍ය වූ විටෙක) දෙන්නේය යන අදහසයි. සත්‍ථං යනු දිවි නසන ආයුධ යි. නාවකඞ්ඛාමි නො කැමැත්තෙමි. **පරිච්චණ්ණො** පුරුදු කළ (හෙවත් පුරුදු වූ) **මනාපෙන** යනු සිත්හි සතුට වර්ධනය කරන කායික ක්‍රියා ආදියෙන් යන අදහසයි. මෙහි (සෝවාන්, සකෘදාගාමී, අනාගාමී යන මාර්ග තුන අවබෝධ කරගත් තිදෙනා ද එම ඵල තුන අවබෝධ කරගත් තිදෙනා ද, අර්හත් මාර්ගයට ප්‍රවිෂ්ට වූ තැනැත්තා ද යන) ශෛක්‍ෂ්‍යයෝ සත් දෙනා පාරිචාරිකව හැසිරෙත් යනු (ශෛක්‍ෂ්‍යයන් සත් දෙනා විසින් පාරිවාරිකව බුදුන් වහන්සේ අනුව හැසිරෙනු, ලබත් යන අදහසයි. රහතන් වහන්සේ පාරිවාරිකව හැසුරුනහ යනු රහතුන් විසින් භාග්‍යවතුන් වහන්සේ ඇසුරු කරනු ලැබූහ යන අදහසයි.)
**එතංහි ආවුසො සාවකස්ස පටිරූපං** = ඇවැත්නි, ශ්‍රාවකයාට වූ කලී මෙය සුදුසු වේ. අනුපවජ්ජං = පැවැත්මක් නැති, පිළිසිඳ ගැනීමක් නැති. පුච්ඡාවුසො සාරිපුත්ත සුත්‍වා වෙදිස්සාම = (ඇවැත් ශාරිපුත්‍රයෙනි, ප්‍රශ්න කරන්න, ශ්‍රවණයකොට දැන ගන්නෙමු” යන) මෙය ශ්‍රාවක පවාරණය නම් වේ. එතං මම යන ආදිය තෘෂ්ණා මාන, දෘෂ්ටි ගැනීම (ආදි) වශයෙන් කියන ලදී. **නිරෝධංදිස්වා** ක්ෂය වීම, වැය වීම දැන ගෙන **නෙතං මම නෙසො හමස්මි නමෙසො අත්තාති සමනුපස්සාමි** අනිත්‍යය දුඃඛය, අනාත්මය යනුවෙන් දක්නෙමි. මෙතෙක් තන්හි ඡන්න ස්ථවිර තෙමේ සැරියුත් තෙරුන් විසින් ඇසූ ඇසූ ප්‍රශ්න වලට තමා තුළ ඇතැයි හඟවන) රහත් බැව්හි ඇතුළත් කොට පිළිතුරු) කීය. (හෙවත් තමා රහත් කෙනෙකැයි හැඟවෙන සේ පිළිතුරු දුන්හ) සැරියුත් තෙරුන් වහන්සේ වනාහී ඔහුගේ පුහුදුන් බව දැනගෙන වුව ද ඔහු පුහුදුන් අයකුයයි හෝ රහත් කෙනකු යයි හෝ නො කියා නිහඬවූ සේක්මය. චුන්‍ද ස්ථවීර තෙමේ වනාහී (සැරියුත්) තෙරුන් පුහුදුන් යයි හඟවන්නෙමියි සිතා අවවාද දුන්නේය.
එහි **තස්මා** “යම් හෙයකින් මරණාන්තික වේදනාවක් ඉවසීමට නොහැකිව (ඔබ) ආයුධයක් ගෙන එමියි කියන්නෙහි ද එහෙයින් පෘථග්ජනයෙක් වන ආයුෂ්මත් හු ඒ හේතුව නිසා මෙය ද සිහි කරන්නැ” යි දැක්වේ. යම් හෙයකින් වනාහී (චක්‍ඛු සොත ආදී) සළායතනයන්ගේ නිරුද්ධ වීම දැක ඇස් ආදිය (අනිත්‍ය, දුඃඛ, අනාත්ම යන) ත්‍රිවිධ ආකාරයෙන් සලකා බලන්නෙමි යයි කියන්නෙහි ද, ඒ හේතුවෙන් මේ කරුණ ද ඒ භාග්‍යවතුන් වහන්සේගේ අනුසාසනයකැයි ආයුෂ්මතුන් විසින් සිහි කළ යුතුයයි (තමාගේ) පුහුදුන් බවම දක්වමින් (සැරියුත් තෙරුන් වහන්සේට) කියයි.
**නිච්ච කප්පං** = සදා කාලික **නිස්සිතස්ස** = තෘෂ්ණ, මාන, දෘෂ්ටීන් හා බැඳුන අයත්, **චලිතං** = කම්පනය වෙයි. යම් හෙයකින්, උපන්නා වූ මෙම වේදනාව ඉවසීමට නොහැකි වන්නා වූ ද, මගේ වේදනාව මම ම විඳගනිමියි යනුවෙන් (අරමුණු) ග්‍රහණය කිරීමෙහි අඩුවක් නො දක්වන්නා වූ ද ආයුෂ්මතුන් හට මෙවිට කම්පනයක් ඇති වෙති, මේ හේතුව නිසා ද ඔබ පුහුදුන් අයෙක්ම යයි ඔහුට කියයි. (සැරියුත් තෙරුන් හට කියයි)
පස්සද්ධි යනු කයෙහි ද සිතෙහි ද නිවී යාම කෙළෙස් නිවී යාමක්ම වේය යන අදහසයි. **රති** තෘෂ්ණාවේ ඇලීමෙහි. **අසති** (කාම, රූප, අරූප යන) භවයන් තුනෙහි ඇලීමේ බලවත් ආශාව මැඩ ගෙන නැගී සිටීමක් නැති කල්හි යන අදහසයි. **ආගති ගති න හොති** යනු (මවු කුස පිළිසිඳීම් වශයෙන් සිදුවන මෙලොවට) පැමිණිම හෝ (මෙලොවින්) චුත වීම් වශයෙන් (සිදුවන) ගමන හෝ සිදු නොවේ යන අදහසයි. චුතූපපාතො මරණයට පත් වීම වශයෙන් “චුති” යනු ද, ඉපදීම වශයෙන් උපපාත යනු ද යෙදේ **නෙවිධ න හුරං න උභය මන්තරෙන** යනු මෙලොවදී නොවේ, පරලොව දී නොවේ, දෙලොවෙහිදීම නොවේ යන අදහසයි. **එසෙවන්තො දුක්‍ඛස්ස** පැවැත්ම නිසා ඇතිවන දුකෙහිත්, කෙළෙස් නිසා ඇති වන දුකෙහිත් කෙළවර මෙය ම වන්නේය. පිරිසිඳීම මෙයම වන්නේය, මාර්ගය විවෘත වන්නේය යන මෙයම මෙහි අර්ථයයි. යමකු වනාහී **“උභයත්‍ථමන්තරො”** යන වචන ගෙන අන්තරා භවයක් (පිළිගැනීමට) රිසි වෙත් නම් (=කියත් නම්) ඔවුන්ගේ වචන නිරර්ථක වේ. අන්තරාභවය පිළිබඳ අදහස අභිධර්මයෙහි දී ප්‍රතික්‍ෂේප කරන ලද්දේමය. “අන්තරෙන” යන වචනය වූ කලී අමතර වූ අතරතුරක් (යන අදහස) ගෙන දෙයි. එහෙයින් මෙහි අරුත මෙසේ වන්නේය. (කෙසේදයත්) මෙලොවදී නො වේ, පරලොවදී නොවේ, වෙනත් විකල්පයක් (ලෙස කියත හොත්) දෙලොවදීම නොවේ.
**සත්‍ථං ආහාරෙසි** දිවි තොර කරන අවියක් ගෙන ආවේය. ගලනාලය සිඳ ලීය. ඉක්බිති ඔහු තුළට එකෙණෙහි මරණ බිය ඇතුල් විය. ගති නිමිත්ත (හෙවත් මතු භවය පිළිබඳව නිමිත්ත) පහළ විය. හෙතෙම තමාගේ පුහුදුන් බව දැක සංවේගයට පත් සිත් ඇත්තේ නිදසුන් පිහිටුවා සංස්කාර ධර්මයන් පිරික්සනුයේ රහත් බවට පත්ව පිරිනිවියේය. **සම්මුඛායෙව අනුපවජ්ජතා බ්‍යාකතා**= කෙසේ වුව ද මෙය ඒ තෙරුන්ගේ පුහුදුන් කල්හි ප්‍රකාශයක් වෙයි. මේ ප්‍රකාශයෙන් අනතුරුව උන් වහන්සේගේ පිරිනිවීම සිදු විය. එහෙයින් භාග්‍යවතුන් වහන්සේ යථොක්ත ප්‍රකාශය ගෙන හැර දක්වා වදාළ සේක.
**උපවජ්ජකුලානි** = එළඹිය යුතුව තිබූ පවුල් “ස්වාමීනි මෙසේ උපස්ථායකයන් ද, උපස්ථායිකාවන් ද සිටි කල්හි භික්ෂුව ඔබ වහන්සේගේ සසුනෙහි පිරිනිවීමට පත්වන්නේදැයි (ඒ භික්ෂුවගේ මුල් කාලයේ හැසිරීමෙහි දී (පැවතුනේ යයි සැලකෙන ගිහිපවුල් සමග අනිසි සබඳකම් පැවැත්වීම නම්) වූ කුල සංසර්ග දෝෂය දක්වමින් මේ අයුරින් ඒ තෙරණුවෝ (බුදුන්ගෙන්) විචාරති. ඉක්බිති භාග්‍යවතුන් වහන්සේ එම තෙරුන්හට කුල සංසර්ග (දෝෂ) යක් සිදු නොවූ බව දක්වන්නෝ **හොන්ති හෙතෙ සාරි පුත්තා **හෙවත් මොවුන් ශාරිපුත්‍ර අනුගාමිකයන්ම වෙතියි යන ආදිය වදාළහ. තම තැන්හිදී වනාහී (එම) තෙරුන්ගේ කුල සංසර්ග (දෝෂ)යක් නො තිබූ බව ප්‍රකට විය. සෙසු සියල්ල පහසු වන්නේමය.
පස් වැන්නෙහි - තඤ්චෙව යනු එය ඇසද රූපය ද වෙයි **නන්‍දි සමුදයා දුක්ඛ සමුදයො** : තෘෂ්ණාවගේ රැස් වීමෙන් පඤ්චස්කන්ධ දුඃඛයන්ගේ රැස්වීම සිදු වේ. මෙසේ (ඇස්, කන් ආදී) දොරටු සය කෙරෙහි තෘෂ්ණාව ඉපදීමෙන් සිදු වන සසරෙහි පැවැත්ම දුකය, දුක ඉපදීමය යන මෙම දෙවැදෑරුම් සත්‍යයන්ගේ වශයෙන් මස්තක ප්‍රාප්ත කොට දැක්වීය. දෙවන න්‍යායයෙහිදී නිරෝධයය මාර්ගයය යන දෙවැදෑරුම් සත්‍යයන්ගේ වශයෙන් (සසරෙහි) පැවැත්ම මස්තකප්‍රාප්ත කොට දැක්වීය. **ඉමිනා ත්‍වං පුණ්ණ** : මෙසේ. නැවතීම හා නිරුද්ධ වීම වශයෙන් දේශනය අර්හත් භාවය තුළට යොමු කොට පුණ්ණ තෙරුන් ලවා ස්ථාන සතකදී සිංහ නාද පැවැත්වීම පිණිස “ඉමිනා ත්‍වං” යන ආදිය කීහ.
**චණ්ඩා** = දුෂ්ටක්‍රියා කරන්නී. නපුරු ක්‍රියා කරන්නී. **ඵරුසා** නපුරු තැනැත්තිය. අක්කොසිස්සන්ති = දශවිධ ආක්‍රෝශ කථාවන්ගෙන් අපහාස කරති. **පරිභාසිස්සන්ති**: කිම ශ්‍රමණයෙක් නම් වේද? ඔබට මේ මේ දෙය කරන්නෙමුයි තර්ජනය කෙරෙති. එවමෙත්‍ථ මා හට මෙහිදී මෙසේ සිදුවන්නේය. දණ්ඩෙන සිවුරියන් දඬුවකින් හෝ කිහිරි මුගුරකින් **සත්‍ථෙන** = එක් තලයක් ඇති ආයුධයෙන් **සත්‍ථහාරකං පරියෙසන්ති** = දිවි තොර කරන අවියක් සොයති. තෙවන පාරාජිකා වස්තුවෙහි අසුභ වූ මෙම කථාව අසා ආත්මභාවයෙන් පිළිකුල් වූ භික්ෂූන්ගේ ආයුධ ගෙනයාම පිරික්සීම සඳහා තෙරණුවෝ (මෙය) කීහ. **දමුපසමෙන** මෙහි “දම” යන මේ නාමය ඉන්‍ද්‍රිය සංවර ආදිය සඳහා යෙදේ
**“සච්චෙන දන්තො දමසා උපෙතො - වෙදන්තගූ වුසිත බ්‍රහ්ම චරියො” **(සත්‍යයෙන් දමනය වූයේ සංවරයෙන් යුතුවූයේ දතයුතු දෙයෙහි අන්තයට පැමිණියේ, වැස නිම කළ බ්‍රහ්ම චර්‍ය්‍යය ඇත්තේ) යන
මෙහි දී ඉන්‍ද්‍රිය සංවරය “දම” යයි කියන ලදී. **“යදි සච්චා දමා චාගා ඛන්න්‍යා භීයො න විජ්ජති”** (යම් සේ සත්‍යය ප්‍රඥාව. ත්‍යාගය, ඉවසීම යන මේවා බහුලව නො පවතී ද) යන මෙහි ප්‍රඥාව “දම” යයි කියන ලදී. **“දානෙන දමෙන සඤ්ඤමෙන සච්චවාචෙන”** (දානයෙන්, සීලයෙන් සංයමයෙන් සත්‍ය වචනයෙන්) යන මෙහි උපොෂථ කර්මය හෙවත් සීල සමාදානය “දම” යයි කියන ලදී. මේ සූත්‍රයෙහි දී ක්ෂාන්තිය “දම” යන්නෙන් දත යුත්තේය උපසම යනු එයටම පර්යාය පදයකි.
**අථඛො ආයස්මා පුණ්ණො** - මෙම පුණ්ණ නම් කවරෙක් ද? කවර හේතුවක් නිසා මෙහි යාමට කැමති වූයේද? මේ තෙමේ සුනාපරන්තයෙහි වැසියෙක්මය. සැවැත් නුවර වූ කලී වාසයට නොගැලපේ යයි සලකා එහි (සුනාපරන්තයෙහි) යනු කැමැත්තේ විය.
මේ එහි අනුපිළිවෙළ කථාවයි. සුනාපරන්ත රටෙහි වනාහී එක් වෙළඳ ගමෙක්හි මේ දෙබෑයෝ විසුහ. ඇතැම් විටෙක ඔවුන් අතුරෙහි දෙටු බෑයා ගැල් පන්සියයක් ගෙන ජනපදයකට ගොස් බඩු ගෙන එයි. (තවත්) ඇතැම් විටෙක කණිටු බෑයා එය කරයි. මෙ කියන අවස්ථාවෙහි කණිටු බෑයා නිවසෙහි රඳවා, දෙටු බෑයා ගැල් පන්සියයක් ගෙන ජනපද චාරිකාවෙහි යන්නේ අනුපිළිවෙළින් සැවැත් නුවරට පැමිණ දෙව්රම් වෙහෙරට නුදුරෙහි ගැල් සාත්තුව නවතා උදෑසන අහර වැළඳූයේ සේවක ජනයා විසින් පිරිවරන ලදුයේ පහසු තැනෙක්හි හිඳගත්තේය.
එවේලෙහිම සැවැත් නුවර වාසීහු උදය අහර වළඳා සීල සමාදානයෙහි අංගයන් පිළිබඳව අදිටනින් සුදු උතුරු සලු දරමින්, සුවඳ මල් ආදිය ගත් අත් ඇතිව, බුදුන්, දහම්, සඟුන් යම් දිසාවෙක් හි ද, ඒ දෙසට යොමු වීමෙන්, ඒ දෙසෙහි සිත් අලවා ගෙන, ඒ දෙසට නැමී ගෙන, දකුණු දොරටුවෙන් නික්ම දෙව්රම යති. ඒ (වෙළඳ) තෙමේ (යන්නාවූ) ඔවුන් දැක මොවුන් කොහි යෙත් දැයි එක් මිනිසකුගෙන් විචාළේය. “උතුමාණනි, ඔබ නො දන්නෙහිද? ලෝකයේ බුද්ධ, ධම්ම, සංඝ යන රත්නයෝ පහළවූහ, මේ මහා ජනතාව ධර්ම ශ්‍රවණය සඳහා ශාස්තෲන් වහන්සේ වෙතට යතියි හෙතෙම පිළිතුරු දුන්නේය. “බුද්ධ” යන වචනය ඔහුගේ උඩුහම, යටිහම, ආදිය විනිවිදගොස් ඇට මිඳුළුවල ගැටී සිටියේය. හෙතෙම තම පිරිස පිරිවරා, (යමින් සිටි) ඒ පිරිස ද සමග විහාරයට ගොස් මධුර ස්වරයෙන් ධර්ම දේශනා කරන ශාස්තෲන් වහන්සේගේ පිරිස කෙළවර සිටිමින්ම දහම් අසා පැවිදි වීම සඳහා සිත යොමු කළේය. ඉක්බිති තථාගතයන් වහන්සේ විසින් (සුදුසු) කල් දැන පිරිස යවනු ලැබූ කල්හි (වෙළඳ තෙමේ) ශාස්තෲන් වහන්සේ වෙත එළඹ වැඳ පසු දිනය සඳහා (දානයට) ආරාධනා කොටා දෙවන දිනයෙහි මණ්ඩපයක් කරවා අසුන් පනවා බුදුන් ප්‍රමුඛ සංඝයාට මහ දන් දී තමා එදින පළමු අහර වැළඳූයේ සීල සමාදානයෙහි අංගයන් පිළිබඳව අදිටන් කොට භාණ්ඩාගාරික කැඳවා “මෙපමණ ධනය වියදම් විය, මෙ පමණ ධනය වැය නොවී ඇත” යනුවෙන් සියල්ල කියා “මේ වස්තුව මාගේ මළණුවනට දෙව”යි (කියා) සියල්ල භාර දී ශාස්තෲන් වහන්සේ සමීපයෙහි මහණ වී කමටහන්හි පිහිට පතන්නේ වූයේය.
එසේ වුවද කමටහන් මෙනෙහි කරන්නාවූ ඔහුට කමටහන් නොවැටහෙන්නේ වෙයි. එහෙයින් “මේ ජනපදය මා හට ගැළපෙන්නේ නොවෙයි. මා ශාස්තෲන් වහන්සේ සමීපයෙහි කමටහන් (ඉගෙන) ගෙන මා අයත් ස්ථානයට ම යන්නෙම් නම් සුදුසුය යි සිතීය. (එසේ සිතා) පෙරවරු සමයෙහි පිඬු පිණිස හැසිර, සවස් කල්හි විවේකයෙන් නැගී සිට, භාග්‍යවතුන් වහන්සේ වෙත එළඹ කමටහන් කියවා ගෙන සිංහනාද සතක් නාද කොට පිටත්ව ගියේය. එහෙයින් **අථඛො ආයස්මා පුණ්ණො -පෙ- විහරති** යනුවෙන් කියන ලදී.
**කත්‍ථපනායං විහාසීති** = මේ තෙමේ කොහේ විසුවේද යත් - සිවු තැනෙක්හි වාසය කළේය. සුනාපරන්ත නම් වු රටට පිවිස අබ්භහත්‍ථ නම් පර්වතය (වළාකුළු හැපෙන කන්ද) ට පැමිණ වෙළඳ ගමට පිඬු පිණිස පිවිසියෝය. එහිදී (තෙරුන්ගේ) කණිටු සොහොයුරා ඔහු හැඳින දන් දී “ස්වාමීනි අන් තැනෙක නොගොස් මෙහිම වසනු මැනව” යි කියා ප්‍රතිඥා කරවා ගෙන එහිම වාසය කරවීය.
එතැනින් “සමුද්‍රගිරි” නම් විහාරයට ගියේය. එහි අයස්කාන්ත නම් පාෂාණවලින් සීමා කොට කරන ලද සක්මන් මලුවක් වෙයි. එහි සක්මන් කිරීමට සමත් වූ කවරෙක් හෝ නැත්තේය. මුහුදු රළ එහි අවුත් අයස්කාන්ත පාෂාණයන්හි හැපී මහත් සේ හඬ නංවයි. ස්ථවිර තෙමේ “කමටහන් සිහි කරන්නවුන් හට විහරණ පහසුව සිදුවේවා යි සමුදුර නිහඬ කරවාලනු පිණිස අදිටන් කළේය.
එතැනින් මාතුලගිරි නම් පර්වතයට ගියේය. එහි පක්ෂි ගණයා අධික වූයේ දිවා රාත්‍රි දෙකෙහි එකසේම ශබ්දය පවතියි. ස්ථවිර තෙමේ මේ ස්ථානය පහසු නොවේයයි (සිතා) එතැනින් මඞ්කුලකාරාම නම් වූ විහාරයට ගියේය. එය වෙළඳගමට වැඩි දුරෙක නොවීය, වැඩි අසළක ද නොවීය, ගමනාගමනයෙහි පහසුය, විසිතුරු විය, අල්පවු ශබ්ද ඇත්තේ විය ස්ථවිර තෙමේ මේ ස්ථානය පහසුයයි (සිත) එහි රාත්‍රිය ගතකරන තැන, දහවල ගත කරන තැන, සක්මන් කරන තැන ආදිය කරවා වස් එළඹියේය. මෙසේ ස්ථාන සතරෙක්හි වාසය කළේය.
ඉක්බිති එම වස් කාලයෙහිම එක් දිනයෙක සත් සියයක් වෙළෙන්දෝ මුහුදෙන් එතෙර යන්නෙමු යයි නැවෙහි බඩු පැටවුහ. නැව් නඟින දිනයෙහි තෙරුන්ගේ කණිටු සොයුරු තෙමේ තෙරුන් වළඳවා තෙරුන් හමුවෙහිදී ශික්ෂාපද සමාදන් වී වැඳ “ස්වාමීනි, මුහුද නම් විශ්වාස කළ නොහැක්කේය. බොහෝ අනතුරු සහිතය, අපගැන සිහිපත් කරන්න” යයි කියා නැවට නැංගේය. අධික වේගයෙන් යන්නාවූ නැව එක්තරා දිවයිනකට පැමිණියේය. මනුෂ්‍යයෝ උදය අහර පිළියෙළ කරන්නෙමු යයි දිවයිනට ගොඩබටහ. ඒ දිවයිනෙහි වනාහී අන් කිසිවක් නොවීය, සඳුන් වනයක් ම විය.
එහිදී එක් තැනැත්තෙක් පිහියකින් ගසකට කොටා එය රත් සඳුන් බව දැන මෙසේ කීය. “පින්වත්නි, අපි ලාභය සඳහා මුහුදෙන් එතෙර යන්නෙමු. මෙයට වඩා වැඩි ලාභයක් නම් නැත. අඟල් සතරක පමණ කැබැල්ලක් ලක්ෂයක් අගනේය. ඉවත දැමිය යුතු බඩු ඉවත් කරවා සඳුන්වලින් (නැව) පුරවා ගනිමු “යි කී........ ඔව්හු එසේ කළහ. සඳුන් වනයෙහි අධිගෘහිත අමනුෂ්‍යයෝ කෝපයට පත්ව “මේ මිනිසුන් විසින් අපගේ සඳුන් වනය වනසන ලදී. ඔවුන් නසන්නෙමු” යයි සිතා “මෙහිදීම මරනු ලැබුව හොත් මුළු වනයම එකම මළ කුණු ගොඩක් වන්නේය. (ඒ නිසා) මුහුද මැදදී ඔවුන්ගේ නැව ගිල්වා දමන්නෙමු” යයි කීහ.
ඉක්බිති ඔවුන් නැවට නැඟී මොහොතක් ගත වූ කල්හිම ඒ අමනුෂ්‍යයෝ දියෙහි උදම් රැල්ලක් උපදවා තුමූ ද බිය එළවන රූප දැක්වූහ. බියපත් මනුෂ්‍යයන් තම තමන්ගේ දෙවිවරුන් නමදිති. තෙරණුවන්ගේ කණිටු සොයුරු චුල්ල පුණ්ණ නම් කෙළෙඹියා “මාගේ සොහොයුරා උපකාර කෙරෙත්වා”යි තෙරුන්ගේ නම සිහි කරමින් සිටියේය.
තෙරුන්වහන්සේ ද එකෙණෙහිම (සිය කණිටු සොහොයුරා) සිහිපත් කොට ව්‍යසනයක් උපන් බව දැන, අහසට පැන නැඟී (නැවියන්ගේ) ඉදිරියෙහි පෙනී සිටියේය. අමනුෂ්‍යයෝ තෙරණුවන් දැක ආර්ය වූ පුණ්ණ තෙරුන් වහන්සේ පැමිණෙතියි ඉවත්ව ගියහ. උදම් රැල්ල සන්සුන් විය.
තෙරුන් වහන්සේ බිය නො වන්නැයි ඔවුන් අස්වසා කොහි යනු කැමැත්තහුදැයි ඇසූහ. “ස්වාමීනි, අපගේ ස්ථානයන් වෙතම යන්නෙමුයි කීහ. තෙරණුවෝ නැවේ පෙණය (වැනි ස්ථානය) මතුයෙහි පය තබා මොවුන් කැමතිවන තැනකට පැමිණේවා යි අධිෂ්ඨාන කළහ. වෙළෙන්දෝ ස්වකීය ස්ථාන කරා ගොස් ඒ පුවත අඹු දරුවනට දැනුම් දී, එම තෙරුන් වහන්සේ සරණ යන්නෙමු යයි පන්සියයක් දෙන තමන්ගේ පන්සියයක් බිරින්දෑවරුන් සමඟ තිසරණයෙහි පිහිටා උපාසක භාවය ප්‍රකාශ කළහ. ඉක්බිති නැවෙහි බඩු ගොඩ බිමට ගෙන, තෙරුන් වහන්සේට එක් කොටසක් වෙන් කොට “ස්වාමීනි, මෙය ඔබ වහන්සේගේ කොටසයයි කීහ.
තෙරණුවෝ “මට වෙනම කොටස් කිරීමක් අවශ්‍ය නැත, ශාස්තෲන් වහන්සේ ඔබ විසින් දැක තිබේද”යි (විචාළහ) “ස්වාමීනි. දැක නැත”යි කීහ. එසේ නම් මෙයින් ශාස්තෲන් වහන්සේ උදෙසා ශාලාවක් කරවන්න එසේ (කරවන්නාවූ ඔබ) ශාස්තෲන් වහන්සේ දකින්නාහු” යයි කීහ. ඔව්හු “යහපති ස්වාමීනි” ය (කියා) ඒ කොටසින් ද, තමන්ගේ කොටස්වලින් ද (වැය කොට) ශාලාව (ඉදි) කිරීම ඇරඹුහ.
ශාස්තෲන් වහන්සේ වනාහී එය පටන් ගත් කාලයේ සිට ම පරිභෝග කළ සේක. ආරක්ෂක මනුෂ්‍යයෝ රාත්‍රියෙහි ආලෝකය දැක මහේශාක්‍ය දෙවිවරුන් (පැමිණ) ඇතැයි සනිටුහන් කළහ. උපාසකවරු ශාලාව ද, භික්ෂු සංඝයාට වාසස්ථානද (තනා) නිමවා දානොපකරණ ද සකස් කොට “ස්වාමීනි. අප විසින් අපගේ කාර්යය කරන ලදී, ශාස්තෲන් වහන්සේ වැඩමවනු මැනව”යි තෙරුන් වහන්සේට දැන්වූහ. තෙරුන් වහන්සේ සවස් කාලයෙහි ඍද්ධියෙන් සැවැත් නුවරට ගොස් “ස්වාමීනි. වෙළඳගම් වැසියෝ ඔබ වහන්සේ දකිනු කැමැත්තෝය. ඔවුන්ට අනුකම්පා කරනු මැනව” යි භාග්‍යවතුන් වහන්සේට යාච්ඤා කළහ. භාග්‍යවතුන් වහන්සේ (එය) ඉවසා වදාළහ. තෙරණුවෝ පෙරලා ස්වකීය ස්ථානයටම පැමිණියහ.
භාග්‍යවතුන් වහන්සේ ද අනඳ තෙරුන් ඇමතූහ. (අමතා) “ආනන්දයෙනි. හෙට දිනයෙහි සුනාපරන්තයේ වෙළඳ ගමෙහි පිඬු පිණිස හැසිරෙන්නෙමු, (ඒ සඳහා) ඔබ එකුන් පන්සියයක් භික්ෂූන්හට සලාක (හෙවත් අවසර පත්) දෙන්න” යයි (වදාළහ) (අනඳ) තෙරහු මැනව ස්වාමීනි යි (පිළිගෙන) භික්ෂු සංඝයනට ඒ බව දන්වා “ස්වාමීනි, අහසින් වඩිනා භික්ෂූන් වහන්සේ සලාක ගනු මැනව”යි ද කීහ. එදින කුණ්ඩධාන නම් තෙරුන් වහන්සේ පළමු සලාකය ගත්හ. වෙළෙඳ ගමෙහි වැසියෝ ද ශාස්තෲන් වහන්සේ හෙට (ගමට) වඩින්නාහ යි (කියා) ගම මැද මණ්ඩපයක් තනවා (එහි) දානසාලාවක් සෑදවුහ. භාග්‍යවතුන් වහන්සේ උදෑසනම සිරුර පිළිදැගුම් කොට ගඳකිළියට පිවිස පල සමවතට සමවැදී වැඩහුන්හ. (ඒ වේලෙහි) සක් දෙවිඳුගේ පඬුපුල් සලසුන උණුසුම් විය. හේ මේ කිමැයි විමසා බලා ශාස්තෲන් වහන්සේගේ සුනාපරන්ත ගමන දැක විස්කම් (දෙව්පුතු) ඇමතීය. දරුව, අද භාග්‍යවතුන් වහන්සේ යොදුන් තුන්දහසක දුරක් පිඬු පිණිස ගමන් කරන්නාහ, කූටාගාර පන්සියයක් මවා ගමනට සුදානම් කොට, දෙව්රමෙහි දොර කොටුව මතුයෙහි තබන්නැයි කීය. හේ එසේ කළේය. භාග්‍යවතුන් වහන්සේගේ කූටාගාරයට දොරටු සතරක් විය. දෙඅග සවුවන්ගේ කූටාගාරවලට දොරටු දෙක බැගින් විය. සෙසු කූටාගාරවලට දොරටු එක බැගින් විය. ශාස්තෲන් වහන්සේ ගඳ කිළියෙන් නික්ම පිළිවෙළින් තබන ලද කූටාගාරයන්හි ප්‍රධාන කූටාගාරයට පිවිස වැඩ හුන් සේක. දෙඅග සවුවන් වහන්සේ ආදි කොට එකුන් පන්සියයක් භික්ෂූන් වහන්සේ වූහ. එක් කූටාගාරයක් හිස්ව තිබිණ. පන්සියයක් වූ කූටාගාර අහසට නැගුණි.
ශාස්තෲන් වහන්සේ සච්චබද්ධ නම් පර්වතයට පැමිණ කූටාගාරය අහසෙහි නවතා (පර්වතයට බටසේක) ඒ පර්වතයෙහි සච්ච බද්ධ නම් වූ මිථ්‍යා දෘෂ්ටික තාපසයෙක් මහජනතාව මිසදිටු ගන්වමින් මහත්වූ ලාභ හා කීර්ති ලබන්නෙක් වී වාසය කරයි. ඔහුගේ අභ්‍යන්තරයෙහි වනාහී බඳුනක් ඇතුළත වූ පහනක් මෙන් අර්හත් ඵලය සඳහා වන හේතු බබලමින් පවතී. (තථාගතයන් වහන්සේ) එය දැක ඔහුට ධර්මය කියා දෙමියි (එහි) ගොස් දහම් දෙසූහ.
තවුස් තෙමේ දේශනාවගේ කෙළවර රහත්බවට පැමිණියේය. අර්හත් මාර්ගය සමගම ඔහුට අභිඥාවන් පහළ විය. හේ ඒහි භික්ෂු (භාවයෙන් පැවිදි) වී සෘද්ධි බලයෙන් ලැබුණ පාත්‍ර හා සිවුරු දරන්නේ කූටාගාරයට පිවිසියේය.
භාග්‍යවතුන් වහන්සේ කූටාගාරගතවූ පන්සියයක් භික්ෂූන් සමග වෙළඳ ගමට ගොස් කූටාගාරයන් අදෘශ්‍යමාන වන සේ (අධිෂ්ඨාන) කොට ගමට පිවිසි සේක. වෙළඳහු බුදු පාමොක් සඟනට මහදන් දී, ශාස්තෲන් වහන්සේ මඞ්කුලකාරාම (නම් විහාරස්ථාන) යට පැමිණවූහ. උන්වහන්සේ (එහි) කවාකාර ශාලාවට පිවිසියහ. බුදුන් වහන්සේ අහරින් පසු විවේක ගෙන නිමවන තෙක්, මහජනයා උදය අහර ගෙන උපෝෂථාංගයන් සමාදන් වී, බොහෝ වූ සුවඳ ද්‍රව්‍යයන් ද මල් ද රැගෙන ධර්මශ්‍රවණය පිණිස ආරාමයට නැවත ගියහ. බුදුහු (ඔවුනට) දහම් දෙසූහ. මහජනතාවගේ බන්ධන මිදුණේ (බුදු කෙනෙකුන් ලොව පහළව ඇත යනුවෙන්) මහත්වූ බුද්ධ කෝලාහයක් වූයේය.
ශාස්තෲන් වහන්සේ මහජනතාවට සංග්‍රහ පිණිස සත් දිනක් එහිම වාසය කළහ. මහා ගන්ධකුටිය තුළදීම අරුණ නැංවූහ. දින සතක් ධර්ම දේශනා අවසානයේ අසූහාර දහසක් ප්‍රාණීන් හට ධර්මාවබෝධ විය. එහි සත් දිනක් වාසය කොට වෙළඳ ගමෙහි පිඬු පිණිස හැසිර, “ඔබ මෙහිම වාසය කරන්න” යයි පුණ්ණ තෙරුන් (එහි) නවතා, ආසන්නයෙහි වූ නර්මදා නම් ගංතෙරට වැඩියහ. නර්මද නම් වූ නාරජ තෙමේ ශාස්තෲන් වහන්සේට පෙර ගමන් කොට නාග භවනයට කැඳවා ගෙන තෙරුවනට සත්කාර කළේය. බුදුහු ඔහුට දහම් දෙසා නාග භවනයෙන් නික්මුනහ. හෙතෙමේ ස්වාමීනි, මා හට පිදිය යුතු යමක් දෙනු මැනව යි යාච්ඤා කළේය. බුදුහු නර්මදා ගං තෙරෙහි පා සලකුණ පිහිටුවා දැක්වූහ. රළ එන එන විට එය ආවරණය වෙයි, (රළ) පහව ගිය විට අනාවරණය වෙයි. මහා සත්කාරයකට පත්වූයේය. බුදුහු ඉන් නික්ම සච්චබද්ධ පර්වතයට ගොස් සච්චබද්ධ තෙරුන් හට (මෙසේ) කීහ. ඔබ විසින් මහජනයා අපාය මාර්ගයෙහි හෙලන ලදහ. ඔබ මෙහිම නැවතී ඔවුන්ගේ (මිථ්‍යා) දෘෂ්ටිය ඉවත් කරවා නිවන් මඟෙහි පිහිටුවව” (ඒ ස්ථවිර) තෙමේ ද පිදිය යුතු යමක් ඉල්වීය. බුදුහු තෙත් මැටි පිඩක් මතුයෙහි මෙන් ඝන ශිලා තලයක් මතුයෙහි මග සලකුණ පිහිටුවා දැක්වූහ. ඉන් පසු දෙව්රමටම වැඩියහ. මේ කරුණ සඳහා **තෙනෙව අන්තර වස්සෙන** යන ආදිය කියන ලදී.
**පරිනිබ්බායී** අනුපාදිසෙස හෙවත් ස්කන්ධයන් ඉතිරි නොවන්නාවූ නිර්මාණ තත්ත්වයෙන් පිරිනිවියේය. මහජනයා සත් දිනක් තෙරුන් වහන්සේගේ ශරීරයට පූජා පවත්වා. බොහෝ වූ සුවඳ දර රැස් කරවා ශරීරය ආදාහනය කොට ධාතු රැගෙන චෛත්‍යයක් (ඉදි) කළහ. **සම්බහුලා භික්‍ඛු** = තෙරුන් වහන්සේට ආසන්න ස්ථානයෙහි සිටි භික්ෂූහු, සෙස්ස පහසුවෙන් සියළු තන්හි අවබෝධ වේමය. සය වැන්න (ද) පහසු වන්නේමය.
සත්වැන්නෙහි - **එජා** = තණ්හාව චලනය වේය යන අරුතින් එයට “එජා” යයි කියනු ලැබේ. බාධා කිරීම යන අදහසින් රෝග යයි යෙදේ. අභ්‍යන්තරය දූෂ්‍ය වීම යන අදහසින් “ගණ්ඩ” යයි යෙදේ. (අයහපත්ය යන අදහසින් හෝ) යටට හාරා කපා දැමීම යන අදහසින් “සල්ලං” යි යෙදේ. **තස්මා** = යම් හෙයකින් තෘෂ්ණා, රෝග, ගණ්ඩ, සල්ල යන මේවා ඇති වේද ඒ නිසා තස්මා යි යෙදේ. “චක්‍ඛුං න මඤ්ඤෙය්‍ය (ඇස පිළිබඳව නොසිතයි) යන ආදිය පෙර කියූ පිළිවෙළින්ම දත යුතුය. මෙහිදී සබ්බං යනුවෙන් ඉහතදී ගනු ලැබූ දෙයට ගෙන හැර දක්වන ලදී. අටවැන්න කියන ලද පිළිවෙළ අනුවම වේ. නව වැන්නෙහි - **මයං** කොටස් දෙකක් යනුයි.
දස වැන්නෙහි - **ඉත්‍ථෙතං මයං** - මෙසේ මෙම දෙකය, යුගලයය. **චලඤ්චෙව ව්‍යධඤ්ච** = තමාගේ ස්වභාවය අනුව, චලනය නොකරන්නේ මුව ද සෙලවෙයි, ඉදිරියට යයි. **යොපිහෙතු - යොපි පච්චයො** = ඇසෙන් රූප හඳුනා ගෙන අරමුණු ගැනීම හේතුව ද ප්‍රත්‍යය ද වේ. කුතො නීච්චං භවිස්සති = කුමන කරුණකින් නිත්‍ය වන්නේද? යම් සේ දාසයකුට දාව දාසියකගේ කුසෙහි උපන් පුත්‍රයා මත්තෙහි දාසයෙක් ම වේ ද (යනු නිත්‍ය නොවේ) මෙසේ නිත්‍ය නොවේමය යන අරුත ඇත්තේ වේ. සඞ්ගති = එක්වීම **සන්නිපාත** එක තැන රැස් වීම. **සමවාය** = එකට එක්තැන් වීම. **අයං වුච්චති චක්‍ඛු සමථස්සෙන** = (පෙර දැක් වූ මෙම සඞ්ගති, සන්නිපාත. සමචාය යන පච්චයෙන් (හෙවත් හේතුවෙන්) උපන් බැවින් පච්චය යන නාමයෙන් ම සඞ්ගති (එක්වීම) සන්නිපාත (එක තැන රැස් වීම) සමවාය, (එකට එක්තැන් වීම) යන මෙය චක්‍ඛු සම්ඵස්ස (හෙවත් චක්ෂු ස්පර්ශය) යයි කියනු ලැබේ.
**යොපි හෙතු** = ස්පර්ශයේ වස්තු අරමුණ සමග උපදින ස්කන්ධ තුන මෙම හේතුවයි. ඵුට්ඨො = සම්බන්ධ වීම යන අර්ථයෙහි - වෙන් වෙන් වශයෙන් ස්පර්ශේන්‍ද්‍රියයෙන් ස්පර්ශ කරන ලද්දාවූ ම අරමුණ වින්දනය නම් එය විඳ ගනියි, අරමුණ චේතනාව නම් එය සිතයි. අරමුණ සංඥාව නම් එය හඳුනා ගනියි යන අදහසයි. වුට්ඨො = ස්පර්ශයෙහි යෙදුණ පුද්ගලයාය. ස්පර්ශයට ලක් වූ අරමුණ ම වේදනා ආදියෙන් විඳ ගනියි, හැඳින ගනියි, සිතයි ආදී වශයෙන් ද කියන ලද්දේ වෙයි. මෙසේ මේ සූත්‍රයෙහි ස්කන්ධ තිහක් පිළිබඳව කියන ලදී. කෙසේද යත්? ඇස නමැති දොරටුව හා බැඳුණු වස්තුව ද අරමුණ ද රූපස්කන්ධය වෙයි. ස්පර්ශ කරනු ලැබූ ඒ රූප ස්කන්ධය වින්දනය කෙරේ යනු වේදනා ස්කන්ධයයි. ඒ පිළිබඳව සිතයි යනු සංස්කාර ස්කන්ධයයි එය හඳුනා ගනියි යනු සංඥා ස්කන්ධයයි. එය දැන ගනියි යනු විඥාන ස්කන්ධයයි. (කන්, නාසා ආදී) සෙසු දොරටු පිළිබඳව ද මෙම පිළිවෙළම වන්නේය. මනෝ ද්වාරයෙහි ද වස්තු රූප ඒකාන්ත වශයෙන් රූපස්කන්ධය වෙයි. රූපයෙහි අරමුණ ඇති වූ විට එම අරමුණ ද රූපස්කන්ධය වෙයි. පහක් බැගින් වූ හය (ස්කන්ධ 5 x ඉන්‍ද්‍රිය 6=30) තිහක් වෙයි. සැකෙවින් කියතහොත් මේවා (ඇස්, කන් ආදී) දොරටු සය බැඳුණ පංචස්කන්ධයන්ය. හේතූන්ගෙන් උපන් පංචස්කන්ධයන් අනිත්‍යයයි සවිස්තරව කියනුයේ අවබෝධ කරවීමේ අදහසිනි. ඒ අදහසින්ම මේ සූත්‍රය දේශනා කරන ලදී.
10. ඡළ වර්ගය
ඡළ වග්ගයේ පළමුවැන්නෙහි - අදන්තා = දමනය නො වූවාහු. **අගුත්තා **අනාරක්ෂිත වූවාහු. **අරක්ඛිතා** = ආරක්ෂිත නොවූවාහු, අසංවුතා = නොවසන ලද්දහු **දුක්‍ඛාදිවාහා හොන්ති** = නිරය ආදී විවිධ තන්හි අධික දුක් විඳින්නාහු වෙති. **සුඛාධිවාහා හොන්ති** = ධ්‍යාන, මාර්ග ඵල ආදී විවිධ ආකාරයෙන් අධික සැප විඳින්නාහු වෙති, සැප උසුලන්නහු වෙති. **අධිම්හා** යයි ද පාඨයක් වෙයි. එම අරුතමය.
ඡළෙව = සයක්ම **අසංවුතො යත්‍ථ දුක්‍ඛං නිගච්ඡති** = (ඇස්, කන් ආදී) යම් ආයතනයන්හි සංවර විරහිත වීමෙන් දුකට පැමිණේ **තෙසඤ්ච යෙ සංවරණං අවෙදිසුං** = යමෙක් එම ආයතනයන්ගේ සංවර බව විඳ ගත්තාහු ද, ලබාගත්තාහු ද (වුහ) **විහරන්තීනි වස්සුතා** = කෙළෙස් රහිතව ද තෘප්තිමත්ව ද වාසය කෙරෙති.
**සා දිතඤ්ච සාදුවා** = ප්‍රිය වූ වින්දනයක් ඇත්තේ ද මිහිරි වූයේ ද වෙයි. **ඵස්සද්වයං සුඛදුක්‍ඛෙ උපෙක්‍ඛෙති** සුව දනවන ස්පර්ශයක් හෝ. දුක දනවන ස්පර්ශයක් හෝ යන මෙය “ඵස්ස මය” (හෙවත් ස්පර්ශ දෙවර්ගය) වන්නේය. “උපෙක්‍ඛෙ” යන මෙහි උපේක්ෂාවම උපදවන්නේය යන අර්ථයයි. **ඵස්සයං සුඛ දුක්‍ඛං උපෙක්‍ඛො **යනුවෙන් ද පාඨයක් වේ. ස්පර්ශය හේතු කොට ගත් සැප, දුක, උපේක්ෂාව, සැපයෙහි දී එකඟ වීම, දුකෙහිදී විරුද්ධ වීම (යන මේ හැඟීම්) නො උපදවන උපේක්ෂා සහගත වූවෙක් වන්නේය යනු ද (එක්) අර්ථයක් වේ. **අනානුරුද්ධො අවිරුද්ධ කෙනචි** = කිසිවකු සමග එකඟ නොවන්නේ ද විරුද්ධ නොවන්නේ ද වේ.
**පපඤ්ච සඤ්ඤා** = කෙළෙස් යන සංඥාවෙන් පපඤ්ච සඤඤා නම් වී. **ඉතරිතරා නරා** = ලාමක අලාමක වූ සත්ත්වයෝ **පපඤ්චයන්තා උපයන්ති** = කෙලෙස් නිසා ප්‍රමාද වන්නෝ සසරෙහිම සැරිසරති. සඤ්ඤිනො = සංඥා සහිත වූ සත්ත්වයෝ මනොමයංගෙහ සිතඤ්ච සබ්බං = පඤ්චකාම ගුණයෙන් හා කෙළෙස්බරින් යුත් සියළුම මානසික විතර්ක පනුජ්ජා = දුරු කොට **නෙක්ඛම්ම සිතං ඉරියති** = බුද්ධිමත් බව ඇති භික්ෂුව කෙළෙසුන්ගෙන් වෙන් වීමෙහි යෙදෙයි.
**ඡස්සු යදා සුභාවිතො** = යම් කලෙක (රූප ශබ්දාදී) අරමුණු සයෙහි මහා භාවිතයක් සිදු වේද? (එකල් හි) **ඵුට්ඨස්ස චිත්තං න විකම්පතෙ ක්‍වචි** = සුව පහසින් හෝ දුක් පහසින් පහස ලැබුවකුගේ සිත කිසි විටෙකත් කම්පාවට පත් නොවේ, වේදනාවට පත් නො වේ. **භවථ ජාතිමරණස්ස පාරගා** = උපතින්, මරණයෙන් එතෙරට, නිවනට යන්නන් බවට පත්වව්.
දෙවැන්නෙහි - **මාලුඞ්ක්‍ය පුත්තො** = මාලුඞ්ක්‍ය නම් බැමිණියගේ පුත්‍රයාය. **එත්‍ථ** = මෙහි දී ඔබගේ අවවාද ඉල්වීමෙහි යන අදහස සඳහා යෙදේ. මෙයින් තෙරුන් අප්‍රසාදයට ද, නිග්‍රහයටද පත් කරයි. කෙසේද යත් - මේ තෙමේ වනාහි බාල කාලයෙහි රූප දර්ශන ආදියෙහි යෙදී ප්‍රමාද වී පසුව මහලු කල ආරණ්‍ය වාසයට පැමිණෙනුයේ කමටහන් ඉල්වයි. ඉක්බිති භාග්‍යවතුන් වහන්සේ මෙහි බාලයන් හට කුමක් කියම්දැයි යනුවෙන් සිතා මාලුඞ්ක්‍ය පුත්‍රමෙන් ඔබ ද තරුණ කාලයෙහි රූප දර්ශන ආදියෙහි යෙදී ප්‍රමාද වී, පසුව මහලු කල අරණට පිවිස මහණ දම් කරන්නාහු යයි යන මේ අදහසින් කථා කරන්නාහු තෙරුන් වෙත ප්‍රසාද රහිත බවක් දක්වති.
යම් හෙයකින් වනාහී ස්ථවිර තෙමේ මහලු කල්හිද අරණට පිවිස මහණදම් කරනු කැමැත්තේ ද එහෙයින් භාග්‍යවතුන් වහන්සේ මෙහි බාලයන්හට කුමක් කියම් ද යනුවෙන් සිතා අපගේ මෙම මාලුඞ්ක්‍ය පුත්‍ර තෙමේ මහලු කල්හිද අරණට පිවිස මහණදම් කරනු කැමැත්තේ කමටහන් ඉල්වයි ඔබ වනාහී තුරුණු වියෙහි දු වීර්යය නොකරන්නහුය, යන මේ අදහසින් කථා කරන්නාහු තෙරුන් හට අප්‍රසාදයක්ම පෙන්වති.
**යත්‍ර හි නාම** = යමෙක් වනාහී. **කිඤ්චා පිහං** කෙසේ වුවද මම භාග්‍යවතුන් වහන්සේ මා මහල්ලකුයයි දනිති. යම් සේ මම මහල්ලෙක් වන්නෙම් වුව ද මහණදම් කිරීමට හැකි වන්නෙමි, භාග්‍යවතුන් වහන්සේ මට (කමටහන්) දේසනා කරත්වා, යන අදහසින් ස්ථවිර තෙමේ මහලු බවට අනුග්‍රහ ලබමින්, අවවාදය ද පසසමින් මෙ සේ කීය.
**අදිට්ඨා, අදිට්ඨ පුබ්බා** = මේ අත්බැව්හි නො දක්නා ලදි. අතීතයෙහි ද නො දක්නා ලදී. **නච පස්සති** = මෙකල්හි ද නොදක්නෙහිය. **නච තෙ හොන්ති පස්සෙය්‍යං =** මෙසේ සිත එකඟ කර ගත්තේ වුව ද ඔවුන් යම් තැනක නොවෙත් ද, එසේ නම් ඡන්ද ආදිය උපදවන්නේ දැයි විමසයි.
**දිට්ඨෙ දිට්ඨ මත්තං** = රූපය නම් ආයතනයෙහි චක්‍ඛු විඤ්ඤාණයෙන් දකින ලද දෙයෙහි දුටුබව පමණක්ම පවත්නේය. චක්‍ඛු විඤ්ඤාණය වනාහී රූපයෙහි රූප මාත්‍රයම දකියි. අනිත්‍ය ආදී ස්වභාවය නොදකියි. සෙසු විඤ්ඤාණ ආදියෙහි ද මෙසේමය. මෙහි දුටු බව පමණක්ම වන්නේය යන අරුතයි. නොහොත් දුටු දෙයෙහි දකින ලද දෙය නම් වූ චක්‍ඛු විඤ්ඤාණය යනු රූපයෙහි රූපය දැන ගැනීමය යන අරුතයි. **මත්තා** = ප්‍රමාණයයි. දැකීම් මාත්‍රය පමණක් සිදු වේ යන අරුත සඳහා **“දිට්ඨමත්ත”** යි යෙදේ. (එවිට මතු වන) සිත **“දිට්ඨ මත්තං චිත්තං”** නම් වේ. මේ චිත්තයම චක්‍ඛු විඤ්ඤාණ මාත්‍රයම වන්නේය යන අරුත වේ.
මෙය (මෙසේ ද) කියන ලද්දේ වෙයි. ඉදිරිපත් වූ (හෙවත් ඉන්‍ද්‍රිය විෂය වූ) රූපයෙහි චක්‍ඛු විඤ්ඤාණය නො ඇලේ ද, දූෂ්‍ය නොවේද, මුලා නොවේ ද. මෙසේ රාගාදියෙන් වෙන් වූ කල්හි චක්‍ඛු විඤ්ඤාණයේ ප්‍රමාණයෙන්ම ජවන් සිත වන්නේය. චක්‍ඛු විඤ්ඤාණයේ ප්‍රමාණයෙන් ම ජවන සිත පිහිටුවන්නෙමි යයි කියයි. නැතහොත් “දිට්ඨං” යනු චක්‍ඛු විඤ්ඤාණයෙන් දකින ලද රූපයයි. දුටු දෙයෙහි ඇත්තේ දුටු බව පමණක්ම (හෙවත් දෘෂ්ටිමාත්‍රයම) වෙයි. එහිම උපන්නාවු ද, අනුමත වූ ද, තීරණය වූ ද, නියෝග ලැබුණාවූ ද යන වශයෙන් පවත්නා චිත්ත ත්‍රයෙහි එය යම් සේ නො ඇලේ ද, දූෂ්‍ය නො වේද, මුලා නොවේද මෙසේ වූ රූපය ඉන්ද්‍රිය ගෝචර වූ විට, එම අනුමත ප්‍රමාණයන්ගෙන්ම ජවන් සිත උපදවමි, ඔහුට ඒ ප්‍රමාණය ඉක්මවා ඇලීම් ආදී වශයෙන් ඉපදීමට ඉඩ නො දෙමි යි යනු මෙහි අර්ථයයි. (කන්, නාසා, දිව, ශරීරය යන) සුත මුත ඉඳුරන් පිළිබඳවද මේ පිළිවෙලම වේ.
**විඤ්ඤා තෙ විඤ්ඤාත මත්තං** = මෙහි වනාහි විඤ්ඤාත (හෙවත් දැනගත් දෙය) යනු මනසෙහි මෙනෙහි කිරීමෙන් දැනගත් අරමුණයි. එම දැනගත් දෙයෙහි. එය දැනගත් කල්හි (තමා විසින්) දැන ගන්නා ලද ප්‍රමාණය යයි ආවර්ජනා කෙරෙන ප්‍රමාණය යම් සේ පවතීද, ආවර්ජනය නො ඇලේ ද, දූෂ්‍ය නොවේද, මුළා නොවේද, මෙසේ ඇලීමේ ආදී වශයෙන් ඉපදීමට (අවස්ථාව) නොදී ආවර්ජනය වන ප්‍රමාණයෙන් ම සිත තබාගන්නෙමි යනු මෙහි අර්ථය වේ.
**යතො** = යම් කලෙක **තතො** = එකල්හි තෙන = එම රාගයෙන් රත්වූයේ හෝ දෝෂයෙන් දූෂිත වූයේ මෝහයෙන් මුළාවූයේ හෝ නොවන්නෙහිය. **තතො ත්‍වං මාලුඞ්ක්‍ය පුතත න තත්‍ථ** = යම් කලෙක ඔබ එම රාගයෙන් හෝ දෝසයෙන් හෝ මෝහයෙන් හෝ (පිළිවෙළින්) රත්වූයේ හෝ දූෂිත වූයේ හෝ මුළාවූයේ හෝ නො වන්නෙහි ද, එකල්හි ඔබ එහිදී දුටු දෙයෙහි හෝ කණ, නැහැය, දිව, සම යන ආයතන විසින් හඳුනා ගන්නා ලද අරමුණුවල හෝ බැඳුනේ, ඇළුනේ, පිහිටියේ නම් නො වන්නෙහිය. තෙවිධා = පෙර කියු අරුතමය.
සතිමුට්ඨා = සිහි කල්පනා නැති වූ තඤ්ච අජ්ඣො සාය = ඒ අරමුණ ගිල දමා **අභිජ්ඣාව විහෙසාච** = දැඩි ලෝභයෙන් ද හිංසාවෙන් ද (යනුවෙන් අදහස් වේ.) එසේ නැතහොත් වඩ්ඪන්ති යන්න පදයක් පාසා යෙදිය යුතුයි. දැඩි ලෝහය හා හිංසාව යන මේ තත්ත්වයන් දෙක ඔහු හට වර්ධනය වේ යන අරුත ඇත්තේ වේ.
**චිත්ත මස්සුපහඤ්ඤති** = දැඩි ලෝභය හා හිංසාව ඔහුගේ සිත පීඩාවට පත් කරයි. **ආචිනතො** = රැස් කරන්නහුගේ **ආරා නිබ්බාණං වුච්චති** = මෙබඳු පුද්ගලයාට නිවනනම් ඇත යයි කියනු ලැබේ. **ඝාත්‍වා** = ආඝ්‍රාණය කොට **භොත්‍වා** = අනුභව කොට, රස බලා, ලෙව කා **ඵුස්සා** = ස්පර්ශ කොට පටිස්සතො = පටිස්සති යයි හැඳින්වෙන සිහියෙන් යුක්ත බව **සෙවතොචාපි වෙදනං** = සතර මඟ හා එකට යෙදුණ. ඉපද වූ ලෝකෝත්තර වින්දනය සේවනය කරන්නා හට **ඛීයති** = දුක ද කෙළෙස් රැසද ක්ෂය වෙයි. **අඤ්ඤතරො** අසූ මහා ශ්‍රාවකයන් වහන්සේලා අතුරෙන් එක් ශ්‍රාවක නමක්, මෙසේ මේ සූත්‍රයෙහි ගාථාවලින්ද සසරෙහි පැවැත්ම මෙන්ම සසරෙහි නැවැත්ම ද කියන ලදී.
තෙවැන්නෙහි - **පරිහාන ධම්මං** - පරිහාන ධම්මං = පිරිහීම් ස්වභාවයයි. අභිභා යතනාති අභිභවනය කළ හෙවත් ජය ලබාගත් ආයතන සර සඞ්කප්පන = මෙහිදී. චාරිකා කරති යි යන අදහසින් “සරා” නම් වේ. එයින් “දුවති” යන අරුත ලැබේ. “සරා” (හෙවත් චාරිකා කරන්නෝ) ද. “අදහස්” (හෙවත් සඞ්කප්පයෝ) ද ඔව්හුමය යන වශයෙන් “සර සඞ්කප්පා” යන පදය සැකසේ. **සඤ්ඤො ජනීයානි** = බඳිනු ලැබීය යුත්තාහු, බන්ධනයට හේතුවන්නාහු තඤ්චෙ භික්‍ඛු = එය මෙසේ උපන් ක්ලේශය හෝ වෙයි, අරමුණ හෝ වෙයි. **අධිවාසති** = සිතට නංවා ගෙන වාසය කරයි. **නප්පජහති** = ඡන්ද රාගය ඉවත් වීමෙන් (මෙය) ඉවත් නොවේ. සියළු පදයන්හිම මෙසේ යෙදිය යුතුය. **අභිභායතනං හෙතං වුත්තං භගවතා **= භාග්‍යවත් බුදුන් වහන්සේ විසින් මෙය අභිභාවිත (හෙවත් අභිභවනය කළ) ආයතනය කැයි කියන ලදී. මෙහිදී දහම් විමසා බෙදා දක්වන්නාවූ පුද්ගලයකු විසින් ධර්මය දක්වන ලදී.
සිවු වැන්නෙහි - අසංවුතස්ස = නොවසන ලදුව, ආවරණය නො කොට, මුවහ නොකොට තබන ලද්දක්හුගේ බ්‍යා සිච්චති = කෙළෙස් දියෙන් තෙමෙයි, කෙළෙස් ජලයෙන් තෙමී පවතී. **පාමුජ්ජං** = දුබල සතුට **පීති** = බලවත් සතුට **පස්සද්ධි** = පීඩාවෙන් මිදී ශාන්ත භාවයට පත් වීම. **ධම්මානු පාතුභවන්ති** = සමථ විදර්ශනා ධර්මයෝ නො උපදිත්. මේ සූත්‍රයෙහි පුද්ගලයා පිළිබඳව (අවබෝධකර ගනු සඳහා කරුණු) දක්වනු ලැබේ.
පස්වැන්නෙහි - **කථඤ්ච භික්ඛවෙ අසංවරො** = මාර්ගය දන්නා තැනැත්තහුට. වම අත්හැර දකුණ ගණුවයි පළමුව අත්හළ යුතු මඟ කීම මෙන්. උපදෙස් දීමේ ක්‍රමයෙන් නොකියන දේශනාවෙහි දක්ෂතාවය නිසා පළමුව අත් හළ යුතු ධර්මයන් කියා දීම වශයෙන් මෙය කියන ලදැයි දත යුතුය. මෙහි දහම් විමසා ධර්මය බෙදා දක්වන ලදී.
සය වැන්නෙහි සමාධි = සිතෙහි එකඟ බව සිතේ එකඟ බව පිරිහෙන්නවුන් දැක සිතෙහි එකඟ බව ලබන මොවුන්ගේ කමටහන් දියුණුව කරා යන්නේ යයි දැන මේ සූත්‍රය දේශනා කරන ලදී.
සත් වැන්නෙහි පටිසල්ලාන = කාය විවේකය කාය විවේකයෙන් පිරිහෙන්නවුන් දැක, කාය විවේකය ලබන්නාවූ මොවුන්ගේ කමටහන් දියුණුව කරා යන්නේ යයි දැන මේ සූත්‍රය දේශනා කරන ලදි.
අට වැන්නෙහි - උපමාවන්ගෙන් වටකොට. අවබෝධ කර ගන්නවුන් සඳහා කියන ලදී. නව වැන්නෙහි පිරිසිදු වශයෙන් මෙන් ම අවබෝධ කර ගන්නවුන්ගේ අදහස් වශයෙන් ද කියන ලදී. මේ දෙකෙහිම අර්ථය වනාහී “ඛන්‍ධක වග්ගයෙහි” කියන ලද ක්‍රමයෙන්ම දත යුත්තේය.
දස වැන්නෙහි - **උද්දකො සුදං** මෙහි “සුදං” යනු නිපාත මාත්‍රයකි. “උද්දක” යනු ඒ තැනැත්තාගේ නාමයයි. ඉදං ජාතු **වෙදගු** = මෙහි “ඉදං” යනු නිපාත මාත්‍රයකි. නැතහොත් මාගේ මේ වචනය අසන්නහු යයි දක්වමින් මෙසේ කීය යනුයි. “ඡාතු වෙදගු” (හෙවත් ඒකාන්ත වශයෙන්ම දතයුතු සියල්ල අන්තයටම දැන ගත්තාවු) යනු මම ඒකාන්තයෙන් ම (සසරෙහි) පවත්නා සියල්ල දැනගෙන, (සසර) මැඩ පවත්වා ගෙන සිටින්නෙම් වෙමියි යනුවෙන් කියති (යන භාවයයි) **අපළිඛතං ගණ්ඩමුලං** = උගුල්වා ඉවත් නොකළ දුක පළිඛණිං = මා විසින් උගුල්ලා දමන ලදී. (ශරීරයේ ගෙඩිය) හාරා ඉවත් කොට සිටින්නෙම් වෙමි යි (මෙයින්) දක්වයි.
**මාතා පෙත්තික සම්හවස්ස** මවු විසින් ද පිය පසින්ද නිපදවුණ මාතෘ පිතෘක ශුක්‍ර ශ්‍රෝණීතයන්ගෙන් හටගත්තාවු **ඔදන කුම්මා සුපචයස්ස** - බත් පිට්ටු වැනි දෙයින් (ශරීර මාංස ආදිය) රැස් කළා වූ, **අනිච්චුච්ඡා දන පරිමද්දන භෙදන විද්ධංසන ධම්මස්ස** = මෙහි මේ කය ඇති වී නැති වන්නේය යන අරුතින් අනිත්‍ය ස්වභාවය ඇත්තේ (හෙවත් අනිච්ච ධම්මො) වේ. දුගඳ නැසීම පිණිස සුවඳ විලවුනෙන් පිරිමදින ස්වභාවය (හෙවත් උච්ඡාදන ධම්ම) ඇත්තේ වේ. අඟ පසඟ වල පීඩාවන් දුරු කිරීම පිණිස ජල සම්බාහන (හෙවත් උදක සබ්බාහන) ක්‍රමයෙන් පිරිමදින ස්වභාවය ඇත්තේ වේ. මවු කුස තුළ විසීමේදී විකෘති වී පිහිටියාවු (අවයවයන් ඇත්නම්) ඒ ඒ අවයවයන්ගේ මනා සැකසීම පිණිස ළදරු කල්හි උකුල මත තබා ඖෂධ ගැල්වීම් අතගෑම් ආදී වශයෙන් කෙරෙන පිරිමැදීම් ස්වභාවය (හෙවත් පරිමද්දන ධම්මො) ඇත්තේ වේ. පරිහරණය කරනු ලබන්නේ නමුදු (ශරීරය) මෙසේ බිඳෙන නැසෙන ස්වභාවයකින් යුක්ත වෙයි. බිඳෙන්නේ ද කැබලි වශයෙන්ම විසිරෙන්නේද වෙයි. මෙබඳු ස්වභාවයක් පවතී යන අර්ථය වෙයි.
ඉහළින් (විස්තරාර්ථ) දැක්වූ “මාතා පෙත්තික සම්භව ඔදන කුම්මාසුපචය පරිමද්දන” යන පදවලින් ශරීර වර්ධනය කියන ලදී. “අනිච්ච භෙදන විද්ධංසන” යන පදවලින් ශරීර පරිහානිය (කියන ලදී) මුල් කොටස්වලින් හටගැන්ම (හෙවත් සමුදය) ද, පසු කොටස් වලින් විනාශයට යාම ද (කියන ලදී) මෙසේ සතර මහා භූතයන් හට අයත් ශරීරයේ වෘද්ධිය, පරිහානිය. උත්පත්තිය යන භේදයෙන් දක්වන ලද්දාහුය. සෙස්ස පහසු අරුත් ඇත්තේ වේ.
11. යෝගක්ඛෙමි වර්ගය
යොගක්ඛෙමි වග්ගයේ පළමු වැන්නෙහි - **යොගක්ඛෙමි පරියායං** = යෝග සතරෙහි හේතුවෙන් ආරක්ෂිතයකු වීමට කාරණා වූ **ධම්ම පරියායං** = දහම් කරුණ **අක්ඛාසි යොගං** = යෝග වීම (හෙවත් යුක්ත වීම) ගැන කථා කළේය. තස්මා = යම් හෙයකින් උසස් වූ ආත්ම භාවය නැතහොත් හීන වූ ආත්ම භාවය නම් කුමක් ද? හීන ආත්ම භාවය උසස් තත්ත්වයට පත්වී යෝගාරක්ෂාව ලබන්නේ නම් නොවේ.
දෙවැන්නෙහි - වේදනා සැප දුක් කියන ලදී. එම විපාක, සැප දුක් චක්‍රාකාරව පවතී.
තෙවැන්නෙහි - දුක්‍ඛස්ස වට්ට (හෙවත් සසරෙහි පැවැත්ම) නමැති දුඃඛයාගේ
සිවු වැන්නෙහි - ලොකස්ස - සංස්කාර ලෝකයාගේ
පස්වැන්නෙහි සිට - කිවයුතු යමක් ඇත්නම් එය, ඛන්‍ධක වග්ගයෙහි කියන ලද පිළිවෙළින්ම වේ.
12. ලෝකකාමගුණ වර්ගය
ලෝක කාමගුණ වර්ගයේ - පළමුවැන්නෙහි - ආවාස ගතො = වසන තැනට ගියේ. **මාරස්ස වසං ගතො** = මරුගේ වසඟයට ගියේ. පටිමුක්කස්ස මාර පාසො = මාර බන්ධනය මොහුගේ ග්‍රීවයෙහි පළඳා ප්‍රවිෂ්ට කරන ලදී. දෙවැන්න පහසු වේ.
තෙවැන්නෙහි - **ලොකස්ස** සක්වළ වූ ලෝකයෙහි **ලොකස්ස අන්තං** = සංස්කාර ලෝකයේ කෙළවර **විහාරං පාවිසි** = මා විහාරයට පිවිසි කල්හි මේ භික්ෂූහු මෙය දැන ගැනීම සඳහා අනඳ තෙරුන් විචාරන්නෝය. හෙතෙම ඔවුන්හට මගේ සර්වඥතා ඥානය සමග සසඳා කියා දෙන්නේය. ඉක්බිති (මම) ඔහුට ප්‍රශංසා කරමි. මගේ පැසසීම අසා භික්ෂූහු අනඳ තෙරුන් වෙත එළඹිය යුතු වෙති. ඔහුගේ වචන ද ඇසිය යුතු වේ. ඇදහිය යුතු යයි සිතා ගනිත්. එය ඔවුන්හට දිගුකල් හිත සුව පිණිස වන්නේයයි සිතා සැකෙවින් දෙසන ලද කරුණෙහි අරුත් සවිස්තරව බෙදා නො දක්වා බුදුන් වහන්සේ හුන් අස්නෙහි අතුරුදහන් වූ සේක් ගඳ කිළියෙහි පහළ වූ සේක. ඒ කරුණෙන් හුනස්නෙන් නැගී විහාරයට පිවිසි සේකැයි (හෙවත් වුට්ඨායාසන විහාරය පාවිසි) කියන ලදී.
**සත්‍ථු චෙව සංවණ්ණි තො** = ශාස්තෲන් වහන්සේ විසින් ද පසසන ලදී. **විඤ්ඤුනං** = මෙය ද කරණ අර්ථයෙහි සමබන්‍ධ විභක්ති ගත් වචනයකි. පඬිවරුන් විසිනු දු, සබ්‍රම්සරුන් විසිනු දු බුහුමන් කරනු ලැබීය යන අදහස වේ. **පහොති** = හැකි වෙයි. **අතික්ක ම්මෙව මුලං අතික්කම්ම ඛන්‍ධං **= හරය නම් මුලෙහි හෝ කඳෙහි (පවතිනු) වන්නේය. එය ද ඉක්මවා (ඇත) යන අරුතයි. එවං සම්පද මිදං = සම්පත් රැස්වීම මෙසේ මේ ආකාරයෙන් වේය යන අදහසයි. අතිසිත්‍වා = ඉක්මවා **ජානංජානාති** = දතයුතු දෙයම දනියි. **පාස්සං පස්සති** = දැකිය යුතු දෙයම දකියි. යම් සේ ඇතැමෙක් විපරීත කොට (අවබෝධ කර) ගන්නාහු දන්නාදෙය ද නොදන්නා සේ වෙති. දකින්නෝ වුව ද නො දක්නා සේ වෙති. භාග්‍යවතුන් වහන්සේ මෙසේ නොවෙති. භගවත්හු වනාහි දන්නා සේක් දනිත්මය, දක්නා සේක් දකිත්මය. උන් වහන්සේ දර්ශනය කිරීමෙහි පූර්ණ නායකත්වයක් දරන්නාහ යන අරුතින් **චක්‍ඛුභූත** නම් වෙති. දන්නා දෙය කරන්නා හ යන අරුතින් ඤාණභූත නම් වෙති. වෙනස් නොවන ස්වභාව ඇත යන අරුතින් ද පර්යාප්ති ධර්මය පවත්වා ගැනීමෙන් ද. හදවතින් සිතා වචනයෙන් ප්‍රකාශ කරන ධර්මයෙන්ම යුක්තය. (හෙවත් ඒ ධර්මයෙන්ම සකස් වී ඇත) යන අදහසින් ද ධම්මභූත නම් වෙති. ශ්‍රේෂ්ඨය යන අරුතින් බ්‍රහ්මභූත නම් වෙති. ඒ හැර, “චක්‍ඛු විය භූතො (හෙවත් ඇසක් මෙන්වන භූත තත්ත්වය) යන අරුතින් “චක්ඛු භූත” යනු සැදේ. මෙසේ මේ පදයන්හි අර්ථ දත යුත්තේය. ඒ මේ ධර්මය පවත්වන බැවින් වත්තා නම් වෙති. පවත්වා ගෙන යන බැවින් **පවත්තා** නම් වෙති. අර්ථය නොහැර දැක්වීමෙහි සමත් බව නිසා **අත්‍ථස්සන්තො** නම් වෙති. නිවන් අවබෝධ කර ගැනීමේ පිළිවෙත දේසනා කරතියි (යන අදහසින්) අමතස්ස දාතා නම් වෙති.
**අගරුං කරීත්‍වා** - නැවත නැවත ආයාචනා කරවන්නේ නමුදු ගෞරව කොටම එසේ කරයි. ලෞකිකවූ පටිසම්භිදා (හෙවත් සෙකධ පටිසම්භිදා) ඤාණයෙහි පිහිටා සිට සිනේරු පර්වතය (මහවෙර) පතුලෙන් වැලි හාරා ගන්නාක් මෙන් අවබෝධයෙහි අපහසු බව දක්වා කියන්නේ නමුදු ගෞරව දක්වන්නේමය. මෙසේ නොකොට අප ලවා නැවත නැවත ආයාචනා කරවා අප මනාව දැනුවත් කොට කියනු මැනවයි කියන ලද්දේමය.
**යං ඛො වො **= ඔබලාගේ යමක් වනාහී **චක්‍ඛුනා ඛො ආවුසො ලොකස්මිං ලොකසඤ්ඤී හොති ලොක මානී** = ඇස (ට) වනාහී ලෝකයේ ප්‍රහීන නොවු දෘෂ්ටිය (ඇත්තේ) ය. පුහුදුන් පුද්ගලයා සත්ව ලෝක වශයෙන් ලෝකය දන්නේ ද සිතා ගන්නේ ද වෙයි. එසේ චක්‍රවාට ලෝකය වශයෙන් ඇස් ආදී ආයතන දොළසෙන් බාහිරව ඔහුට ලෝකය යන සංඥාව හෝ අදහස නො උපදී. එහෙයින් **“චක්‍ඛුනා ඛො ආවුසො ලොකස්මිං ලොක සඤ්ඤී හොති, ලොක මානී”** හෙවත් ඇවැත්නි, ඇසින්ම ලෝකයෙහි ලෝකය යන හැඳින්වීමද. දැනීම ද වන්නේය) යයි කියන ලදී. මේ ලෝකයේ ගමනින් කෙළවරක් දැන ගැනීමට හෝ කෙළවරකට පැමිණීමට හෝ නො හැක්කේය. වැනසේය. යන අදහසින් ඇස් ආදී භේදයන් ඇති ඒ ලෝකයේම නිවන නම් අන්තයට නො පැමිණ සංසාර දුඃඛයේ අවසන් කිරීමක් නම් නැතැයි දත යුත්තේය.
මෙසේ පැන විසඳා දැන් ශ්‍රාවකයා විසින් ප්‍රශ්නය කියන ලද්දේයයි සැක නැත්තේ නො වෙත්වා. මේ භාග්‍යවතුන් වහන්සේ සර්වඥතා ඥානය ලබා සිටින සේක. “උන්වහන්සේ වෙතට එළඹ සැක හැර ගනිත්වා” යි උනන්දු කරවන්නා හු “ආකඞ්ඛ මානා” යන ආදිය කීවා.
**ඉමෙහි ආකාරෙහි** - මේ කරුණු හේතු කොට ගෙන, චක්‍රවාට ලෝකයේ කෙළවරක් නැති වීමේ හේතුවෙන් ද, සංස්කාර ලෝකයේ කෙළවරකට පැමිණිය හැකි වීමේ හේතුවෙන් ද (වශයෙනි) **ඉමෙහි පදෙහි** = මෙම අක්ෂර සම්පිණ්ඩනය වීම් වලින් (හෙවත් වචන වලින්) ව්‍යඤ්ජනෙහි ඒ අකුරුවලින්
**පණ්ඩිතො** = පාණ්ඩිත්‍යයෙන් යුක්ත වූයේ. කරුණු සතරකින් යුත් පාණ්ඩිත්‍යයකි. එනම් ඇස් ආදී ධාතු විභාගයෙහි දක්ෂ වූ, චක්‍ඛු සොතාදී ආධ්‍යාත්මික ආයතනයන් සහ රූප, ශබ්දාදී බාහිර ආයතනයන් විභාගයෙහි දක්ෂ වූ, පටිච්ච සමුප්පාද විභාගයෙහි දක්ෂ වූ, කාරණා. ආකාරණයන් විභාගයෙහි දක්ෂ වූ. **මහා පඤ්ඤො** = උත්තම වූ අර්ථ, ධර්ම, නිරුක්ති, හා ප්‍රතිභාණ (යන සිවු පිළිසිඹියාවන් ග්‍රහණය කර ගැනීමෙහි සමත් මහා ප්‍රඥාවෙන් යුක්ත වූ **යථා තං ආනන්‍දෙන** = යම් ලෙසකින් ආනන්ද (තෙරුන්) විසින් ප්‍රකාශ කළ සළායතන යයි කියන ලද්දේද, යම් සේ ආනන්ද (තෙරුන්) විසින් එය ප්‍රකාශ කරන ලද්දේ ද, මම ද එය ඒ අයුරින්ම ප්‍රකාශ කරන්නෙමි යන අදහසයි.
සිවු වැන්නෙහි - යෙ මෙ = යමෙක් මාගේ චෙතසො - සම්ඵුට්ඨ පුබ්බා = සිතෙන් විඳින ලද්දා වූ **තත්‍ථමෙ චිත්තං බහුලං ගච්ඡමානං ගච්ඡෙය්‍ය** - එම ප්‍රාසාදයන් තුනෙහි තුන් ආකාර නාටක ආදී වශයෙන් විවිධ සම්පත් විඳින ලද්දේ, පහළ වන්නාවූ පස්කම් සුවයෙහි බහුතරයක් උපදනේ යයි දක්වයි. **පච්චුප්පන්නෙව** = මෙහිදී - පධන් වීර්යය වැඩූ (හෙවත් භාවනානුයෝගීව ගත කළ) වර්ෂ සය තුළ මනාව පිපුණ වන ගොමු තුළ උපන්, වේගවත් ගමන් ඇති මුව ආදීන්ගේ දැකීම ද, ඔවුන්ගේ හඬ ඇසීම ද කම් සුවයට නැමුණ මනරම් අරමුණු වී යයි දක්වන්නෝ මෙබඳු කල්හි ද බහුලව උපදිතියි දක්වයි. අප්පංවා අනාගතෙසු = අනාගතයෙහි මෛත්‍රෙය නම් බුදුවරයෙක් පහළ වන්නේය, සංඛ නම් රජ කෙනෙක් ද කේතුමතී නම් රාජධානියක් ද ආදී වශයෙන් මතු කාම ලෝකයෙහි පහළ වන්නාහ යි දක්වයි. **තත්‍ර මෙ අත්ත රූපෙන** = එහි දී තමාට හිත කැමති අයකු වූ මා විසින් **අප්පමා දො** = පස්කම් සුවය කෙරෙහි සිතේ ඇති නො නවතින ඇල්ම ඉවත් කල **සති** = අරමුණ අයත් කර ගැනීමේ සිහිය. **ආරක්‍ඛො** = මෙම අප්‍රමාදය ද සිහිය ද සිතින් ආරක්ෂා කළ යුතුයයි යනුවෙන් මගේ සිතෙහි (අදහසක්) පහළ විය යනුවෙන් දක්වයි. ආරක්ෂාව සඳහා මේ ධර්මයන් (හෙවත් කාර්යයන්) දෙකම කළ යුතුයයි කියන ලද්දේ වෙයි.
**තස්මාතිහ භික්ඛවෙ සෙ ආයතනෙ වෙදිතබ්බො** = යම් හෙයකින් ආරක්ෂාව සඳහා අප්‍රමාදය ද, සිහිය ද පවත්වා ගැනීම කළ යුත්තේ ද, යම් හෙයකින් හඳුනා ගත්තාවු (ඇස්, කන් ආදී වු) එම ආයතනයක අප්‍රමාද භාවයෙන් හෝ සිහිය පවත්වා ගැනීමෙන් හෝ කළ යුත්තක් නැත්තේ ද, ඒ හේතුවෙන්. හඳුනාගත යුතුව ඇති එම ආයතනයෙහි (අප්‍රමාදය ද සිහිය ද යන) එම කරුණු දැන ගත යුත්තේය යන අර්ථයයි. **සළායතන නිරොධං** = සළායතන නිරොධයයි නිවනට කියනු ලැබේ. ඒ සඳහා කියන ලද්දේය යන අරුතයි. නිවනෙහි වනාහී ඇස් ආදිය නිරුද්ධ වේ. රූප, සංඥා ආදිය ද නිරුද්ධ වේ. සෙස්ස පෙර කියන ලද පිළිවෙළ අනුවම දත යුතුය.
පස්වැන්නෙහි - **දිට්ඨෙව ධම්මෙ** - මේ අත්බැව්හිම **පරිනිබ්බායන්ති** = ක්ලේශ පරිනිර්වාණයෙන් (හෙවත් සොපධි ශේෂ නිර්වාණයෙන්) පිරිනිවන් පාති. **තං නිස්සිතං විඤ්ඤාණං හොති** = තෘෂ්ණාව ආශ්‍රිතව කර්ම විඥානය පවතී. **තදුපාදානං** = එම ග්‍රහණය තෘෂ්ණාවෙන් ග්‍රහණය කිරීමෙන් සංගහණය (හෙවත් එකට එකතු කර ගැනීම වේය යන අරුතයි. සය වැන්න පහසු වන්නේය.
සත්වැන්නෙහි **සන්තා නෙස්සති** = වෑයම් කිරීමේදී ඔහුට වෙන් වීමට ඉඩ නො දෙන්නේ ය.
අට වැන්නෙහි - **විමුත්ති පරිපාචනීයා ධම්මා** = විමුක්තිය මෝරවන්නේ ය යන අදහසින් “විමුත්ති පරිපාචනීයා” නම් වේ. “ධම්මා” යනු පසළොසක් වූ ධර්මයන්ය. ඒවා ශ්‍රද්ධේන්ද්‍රිය ආදීන්ගේ විශෝධන කරණ වශයෙන් දත යුතුය. මෙය මෙසේ කියන ලද්දේමය -
ශ්‍රද්ධා රහිත පුද්ගලයන් දුරු කරන්නාවූ ද, ශ්‍රද්ධාවන්ත පුද්ගලයන් සේවනය, භජනය හා ආශ්‍රය කරන්නාවූද, පැහැදීම ගෙන දෙන සූත්‍රාන්තයන් නුවණින් සලකා බලන්නාවූ ද යන මේ ත්‍රිවිධාකාරයෙන් ශ්‍රද්ධේන්ද්‍රිය පිරිසිදු වේ. අලස හෙවත් වීර්යය අඩු පුද්ගලයන් දුරු කරන්නාවූ ද ආරම්භ කළ වීර්යය ඇති පුද්ගලයන් දුරු කරන්නාවූ ද, ආරම්භ කළ වීර්යය ඇති පුද්ගලයන් සේවනය, භජනය හා ආශ්‍රය කරන්නාවූ ද, යහපත් වූ වීර්යය නුවණින් සලකා බලන්නා වූ ද යන මේ ත්‍රිවිධාකාරයෙන් වීර්යේන්‍ද්‍රියය පිරිසිදු වේ. සිහි මුලා වූ පුද්ගලයන් දුරු කරන්නාවූ ද, එළඹ සිටි සිහිය ඇති පුද්ගලයන් සේවනය, භජනය හා ආශ්‍රය කරන්නාවූ ද, සතිපට්ඨාන ධර්මයන් නුවණින් සලකා බලන්නාවූ ද, යන මේ ත්‍රිවිධාකාරයෙන් සත්‍රීන්‍ද්‍රියය (හෙවත් ස්මෘතිය නමැති ඉන්‍ද්‍රියය) පිරිසිදු වේ. නො සන්සුන් පුද්ගලයන් දුරු කරන්නා වූ ද, සන්සුන් පුද්ගලයන් සේවනය, භජනය හා ආශ්‍රය කරන්නාවූ ද, ධ්‍යානය මුල්කොට ලබන මෝක්ෂය නුවණින් සලකා බලන්නාවූද යන මේ ත්‍රිවිධාකාරයෙන් සමාධීන්‍ද්‍රියය පිරිසිදු වේ. අඥාන පුද්ගලයන් දුරු කරන්නා වූ ද, ප්‍රඥාවන්ත පුද්ගලයන් සේවනය භජනය හා ආශ්‍රය කරන්නා වූ ද, ගැඹුරු නුවණින් හැසිරීම නුවණින් සලකා බලන්නාවූ ද යන මේ ත්‍රිවිධාකාරයෙන් ප්‍රඥේන්‍ද්‍රියය පිරිසිදු වේ. මෙසේ පුද්ගලයන් පස් දෙනකුත් දුරුකරන්නා වූ ද, පුද්ගලයන් පස් දෙනකුන් සේවනය, භජනය හා ආශ්‍රය කරන්නාවූ ද, සූත්‍රාන්ත ස්කන්ධයන් පහක් නුවණින් සලකා බලන්නාවූ ද යන මේ පසළොස් ආකාරයෙන් මෙම ඉන්‍ද්‍රියයන් පස පිරිසිදු වන්නේය.
මෙයට අමතරව එම පසළොස් වැදෑරුම් ධර්මයෝ විමුක්තිය මෝරවා ගැනීමෙහි සමර්ථයෝ ය. (මතු දැක්වෙන පරිදි) ඉන්‍ද්‍රිය පසෙක් වේ. (එනම්) අනිත්‍ය සංඥා ද, අනිත්‍යයෙහි දුඃඛ සංඥා ද, දුඃඛයෙහි අනාත්ම සංඥා ද. (දුරු කළ යුතුය යන) ප්‍රහාන සංඥා ද, (නො ඇලිය යුතුය යන) විරාග සංඥා ද යන මේ පස තියුණු අවබෝධයකින් යුත් සංඥාවන්ය. මේඝිය තෙරුන් හට කියන ලද කල්‍යාණ මිත්‍රතා ආදිය **“පඤ්ච ධම්ම”** නම් වේ. කවර නම් වේලාවෙක බුදුන් වහන්සේට මෙසේ සිත් වූයේ ද යත් අළුයම් කාලයෙහි ලෝකය බලන්නාවූ බුදුන් වහන්සේට ය.
**අනෙකානි දේවතා සහස්සානි** - ආයුෂ්මත් රාහුල තෙරුන් විසින් පාලිත නම් නාග රාජ ව පියුමතුරා බුදුන්ගේ පාද මූලයෙහි දී ප්‍රාර්ථනාව කරනු සමගම එක්වර ප්‍රාර්ථනා කළ දෙවියන් අතරෙහි කිසිවෙක් භූම්‍යස්ථව ද, කිසිවෙක් ආකාශස්ථව ද, කිසිවෙක් චාතුර්මහාරාජිකව ද, කිසිවෙක් දෙව්ලොවෙහි ද, කිසිවෙක් චාතුර්මහාරාජිකව ද, කිසිවෙක් දෙව්ලොවෙහි ද. කිසිවෙක් බඹලොවෙහි ද උපන්හ. මේ දවසෙහි වනාහී සියල්ලෝම අන්ධ වනයෙහි ම එකතැන රැස් වූහ. ඒ පිරිස සඳහා “නොයෙක් දහස් ගණන් වූ දේවතාවෝ (හෙවත් අනෙකානි දේවතා සහස්සානි)” යයි කියන ලදී.
**ධම්ම චක්‍ඛු** = මේ සූත්‍රයෙහි සතර මඟ ද, සතර ඵලද දහම් ඇස (හෙවත් ධම්ම චක්‍ඛු) යයි දත යුතුය. එහිදී වූ කලී ඇතැම් දේවතාවෝ සෝවාන් වූහ. ඇතැමෙක් සකෘදාගාමී ද, ඇතැමෙක් අනාගාමී ද, ඇතැමෙක් අර්හත් ද වූහ. ඒ දෙව්වරුන්ද මෙ පමණ කැයි සංඛ්‍යා වශයෙන් පිරිසිඳ දැක්විය නො හැක. සෙසු කරුණු හැම අයුරින්ම පහසු වේ.
නව වැන්න හා දසවැන්න අනිටු අරමුණු වශයෙන් අවබෝධ කරවීම සඳහා කියන ලදී.
13. ගහපති වර්ගය
ගහපති වර්ගයේ පළමු වැන්නෙහි - උග්ගො = ප්‍රණීත දෙය දෙන්නාවූ යම් උග්ග නම් අයෙක් වේද හේ තෙමේ භාග්‍යවතුන් වහන්සේ විසින් “මාගේ ශ්‍රාවකයන්හට ප්‍රණීත දෙය දෙන්නවුන් අතුරෙහි මේ උග්ග නම් ගෘහපතියා අග්‍ර වන්නේය යනුවෙන් මෙසේ ඒතදග්‍ර භාවයෙහි පිහිටුවන ලද්දේය. මෙහි ද, දෙවැන්නෙහි හා තෙවැන්නෙහි ද ඉතිරි කොටස් (පෙර) කියන ලද පරිදිම වේ.
සිවු වැන්නෙහි - පිඬු යදිමින් සොයමින් පැවිදි වූයේය යන අදහසින් **පිණ්ඩොළ** නම් වේ. හේ වනාහී නටුවා වු සම්පත් ඇති බ්‍රාහ්මණයෙක් විය, භික්ෂු සංඝයාගේ ලාභ සත්කාර දැක ආහාර පිණිස නික්ම ගොස් පැවිදි විය. තෙමේ මහත් වූ කබල පාත්‍රයක් රැගෙන හැසිරෙයි. එයින් කබලක් පුරා කැඳ බොයි, කබලක් පුරා පිටි කැවිලි කයි. කබලක් පුරා බත්කයි. ඉක්බිති භික්ෂූහු ඔහුගේ අධික ව ආහාර ගැනීමේ ස්වභාවය ශාස්තෲන් වහන්සේට දැන්වූහ. ගාස්තෘෘහු ඔහුගේ පාත්‍ර පසුම්බිය අනුමත නො කළහ. හේ පාත්‍රය ඇඳයට යටිකුරු කොට තබයි. තබන්නේද (හඬ නැගෙන සේ) ......... වසා තබයි. ආපසු ගන්නේ ද හප්පා ඇද ගනියි. කල්පසු වන විට අහර ගැනීමේ ප්‍රමාණය පිරිහී ගියේ උණ පතුරක දැමිය හැකි බත් ප්‍රමාණය පමණක් ගන්නකු බවට පත් විය. එවිට (භික්ෂූහු ඒ බව) ශාස්තෲන් වහන්සේට දැන්වූහ. ඉක්බිති ශාස්තෲහු ඔහුට පාත්‍ර පසුම්බිය අනුමත කළහ. ඒ ස්ථවිර තෙමේ ද පසු කාලයෙහි ඉන්‍ද්‍රිය භාවනාව වඩා අග්‍ර වූ අර්හත් ඵලයෙහි පිහිටියේය. මෙසේ හේ තෙමේ පිඬු පිණිස පැවිදි වූයෙන් “පිණ්ඩො ලො” ද, ගෝත්‍ර වශයෙන් “භාරද්වාජ” ද යන (නම්) දෙකම එකතු කොට පිණ්ඩොළ භාරද්වාජ යයි හඳුන්වනු ලැබේ.
**උපසඞ්කමි** - උසස්. උසස් වු මහාමාත්‍යවරුන් විසින් පිරිවරන ලදුව පැමිණියේය යනුයි. තෙරුන් වහන්සේ වනාහී එක් දිනයෙක සැවැත් නුවර පිඬුසිඟා හැසිර, කරන ලද අහර කිස ඇත්තේ. “උෂ්ණ කාලයෙහි සිහිල් තැනෙක දිවා විහරණය සඳහා හිඳින්නෙමි යි අහසින් ගොස් ගං තෙරෙහි උදේන රජුගේ උදකපාන නමින් යුත් උයනෙහි හැසිර. එක්තරා රුක් මුලෙක සිසිල් ජලය (ආශ්‍රිත) වාතයෙන් පවන් සැලෙනු ලබන්නේ දිවා විහරණය සඳහා හිඳ ගත්හ.
උදේන රජ තෙමේ ද සත් දිනක් මහා පානය බී සත් වන දිනයෙහි උයන පිලිදැගුම් කරවා මහ ජන පිරිවර සහිතව උයනට ගොස් රාජකීය ගල්තලාවෙහි ඇතිරු ඇතිරිල්ල මතුයෙහි හොත්තේය. එක් පරිචාරිකා ස්ත්‍රියක් ඔහුගේ පාද සම්බාහනා කරමින් හුන්නාය. රජතෙමේ කෙමෙන් නින්දට පිවිසියේය. ඔහු නින්දට බැසගත් කල්හි නාට්‍යංගනාවෝ “යමකු සඳහා අපි ගීත ආදිය යොදවන්නෙමු ද (හෙවත් ගයන්නෙමු ද) හේ තෙමේ නින්දට පිවිසියේය. නිදන කල්හි මහත් සේ හඬ නංවන්නට නො වටනේය”යි තම තමාගේ තූර්ය භාණ්ඩයන් තබා එතැනින් ඉවත්ව උයනට ගියාහු ඒ ඒ තන්හි පලාපල කමින් මල් පළඳිමින් හැසිරෙන්නියෝ තෙරුන් දැක හඬ නො නඟනු යයි ඔවුනොවුන් වළක්වමින් තෙරණුවන් වැඳ හිඳ ගත්හ. ස්ථවිර තෙමේ ඊර්ෂ්‍යාව බැහැර කළ යුතුය. මසුරු බව ඉවත් කළයුතුය.” යන ආදී පිළිවෙළින් ඒ නාටිකාවනට ධර්ම කථා කීය.
රජුගේ පාද සම්බාහනය කරමින් හුන් ඒ ස්ත්‍රිය ද පා සොලවා රජු පිබිද වූවාය. “ඒ ස්ත්‍රීන් කොහි ගියෝදැයි හෙතෙම විචාළේය. “ඒ ස්ත්‍රීන් හට ඔබගෙන් කුමන ඵලයක් ද? එක් ශ්‍රමණයකු පිරිවරා ගෙන හිඳින්නාහ”යි (ඇය කීවාය) රජ තෙමේ උදුනෙහි දැමූ ලුණු තට තට හඬින් පුපුරන්නාක් මෙන් කුපිත වූයේ නැගිට දිමියන් ලවා ඔවුන් කවන්නෙමි යි (කියමින්) යන්නේ එක්තරා අශෝක රුකෙක් හි දිමි ගොටුවක් දැක අතින් ඇද ඒ අත්ත කඩා ගැනීමට (සිතු මුත්) නො හැකි විය. දිමි ගොටුව කැඩී රජුගේ හිස මත වැටුනේය. මුළු සිරුර ම ඇල් වීවල දහයියා වලින් වැසී ගියාක් මෙන් ද ගිනි හුළු අතුවලින් දවන්නාක් මෙන්ද විය. ස්ථවිර තෙමේ රජුගේ ඇති දුෂ්ට ස්වභාවය දැන ඍද්ධියෙන් අහසට පැන නැංගේය. ඒ ස්ත්‍රීහු ද නැගිට රජු වෙතට ගොස් සිරුර පිස දමන්නියන් මෙන් බිම වැටුණ වැටුණ දිමියන් ගෙන සිරුරෙහි හෙලන්නාහුය. සියළු දිමියෝ මුවතුඩුවලින් විද්දාහ. කුමක් නිසා මෙසේ වීද යත්? අන්රජවරු පැවිද්දන් දැක වදිත්. මේ මේ රජ වනාහී දිමි කූඩුව හිසෙන් බිඳිනු කැමැත්තකු මෙන් විය.
රජතෙමේ තමාගේ අපරාධය දැක උයන් පල්ලා කැඳවා “මේ පැවිද්දා අන් දිනවලදීද මෙහි එන්නේදැ”යි ඇසීය. එසේය දේවයන් වහන්සැ”යි උයන්පල්ලා කීය. ඔහු නැවත පැමිණි දිනයෙහි එය මට දැනුම් දෙව”යි රජ ඔහුට කීය. ස්ථවිර තෙමේ ද කිහිප දවසකින්ම නැවත පැමිණ රුක් මුලෙක හුන්නේය. උයන්පල්ලා (ඒ බව) දැක මට මෙය මහත් පඬුරක් (පිණිස) වන්නේයයි වේගයෙන් ගොස් රජුට දැන්වීය. රජ තෙමේ නැගීට සක් සින්නම් ආදී ශබ්ද නවත්වා උසස් උසස් ඇමතිවරුන් සමඟින් උයනට ගියේය. එහෙයින්” (පැමිණියේය (හෙවත්) උපසඞ්කමී”යි කියන ලදි.
**අනිකළි තාවිනො කාමෙසු** = කාමයන්හි. ක්‍රීඩාවෙහි නොයෙදුණ යම් කාම ක්‍රීඩාවක් වේ නම් එය අපරිභුත්ත කාම (හෙවත් පරිභෝග නො කළ කාම ක්‍රීඩා) යන අරුත ඇත්තේ වේ. **අද්ධානඤ්ච ආපාන දෙන්ති** = අතීතයේ සිට පුරුදුව ආ උරුමය පිළියෙළ කර දෙති. දීර්ඝ කාලයක් පසු පසින් පැමිණෙති. **මාතු මත්තීසු** = මව හා සමාන කාන්තාවන් අතුරෙහි ලෝකයෙහි මව, සොයුරිය, දුව යන තිදෙන ගෞරව ලැබිය යුතු අරමුණු නම් වෙති. මෙසේ ගෞරවලාභී අරමුණක් හා සමීපව බැඳුණු සිත සෝධා ඉවත් කර හැරීමට නො ලැබේ යයි දක්වමින් මෙසේ කීහ. ඉක්බිති ඔහුගේ සිත ඒ හේතුව නිසා, ප්‍රශ්නය තුළට බැස නො ගන්නා බව දැක භාග්‍යවතුන් වහන්සේ විසින් පිළිකුල් බව මෙනෙහි කිරීම් වශයෙන්, සිත බැඳ තබා ගැනීම සඳහා කියන ලද. දෙතිස් ආකාර වූ කමටහන් ද කියන ලදී.
**අභාවිත කායා** = නො වැඩූ (හෙවත් පුහුණු නො කළ) දොරටු පසකින් යුත් ශරීරයෙන් **තෙසං තං දුක්කරං හොති** ඔවුන්හට එම අසුබ කමටහන වැඩීමට අපහසු වෙයි. මෙසේ මෙයින් ද ඔහුගේ සිත කමටහනට බැස නො ගන්නා බව දැක ඉන්‍ද්‍රිය සංවර සීලය (පිළිබඳව) කීහ. ඉන්‍ද්‍රිය සංවරයෙහි දී වනාහී ආසන්නව බැඳුණ සිත සෝදා හැරීමට නො ලැබේ. රජ තෙමේ ඒ අසා එහි බැසගත් (හෙවත් යොමු කරවු) සිත් ඇත්තේ **අච්ඡරියං භො භාරද්වාජ **= (පින්වත් භාරද්වාජයෙනි ආශ්චර්යවත්ය) යන ආදිය කීය.
**අරක්‍ඛිතෙනෙව කායෙන** = යන ආදියෙහි අත් පා ක්‍රීඩා කරවන්නේ. ගෙල කරකවන්නේ කය නො රකින්නේමය. නන් අයුරු අසැබි වදන් කියන්නේ (තම) වදන් නොරකී. කාමුක සිතුවිලි ආදිය කල්පනා කරන්නේ (තම) සිත නොරකීම ය. රක්ඛිතෙනෙව කාගෙන යන ආදියෙහි (කලින්) කී පාඨයට වීපරිත අයුරින් අරුත් දත යුත්තේය.
**අතිවිය මං තස්මිං සමයෙ ලොකධම්මා පරිහසන්ති** = ඒ සමයෙහි ලෝභය මා ඉක්මවා මැඩ පවත්වයි යන අරුතයි **උපට්ඨතාය සතියා** = කය පිළිබඳව එළඹ සිටි සිහියෙන්. න මං **තථා තස්මිං සමයෙ** = එසමයෙහි. පෙර වු පරිදි ලෝභය මා නො ඉක්මවයි (හෙවත් යටපත් නොකරයි, ලෝභය නො උපදියි යන අරුත් වේ. **පරිසහති** = යන පදයේ උපදියි යන අරුතෙක් වේමය. මෙසේ මේ සූත්‍රයෙහි “කාය” යෝ තුනක් කියන ලදහ. කෙසේද යත් **ඉමමෙව කායං** යන මෙහි වනාහී (මවු පියන්ගෙන් ලැබුණ) මස් ලේ සහිත කය (ගැන) කියන ලදී. භාවිත කයො යන මෙහි දොරටු පසක් සහිත කය (ගැන කියන ලද්දේ) වේ. **රක්ඛිතෙනෙව කායෙන** යන මෙහි වනාහී ඇඟවීම් ප්‍රකාශ කරන්නා වූ කය යන අරුතයි. පස්වැන්න අවබෝධයෙහි පහසු වේමය.
සය වැන්නෙහි **රූපාච මනාපා** = රූපයෝ ද ප්‍රියජනක සේ පවතීත් **චක්‍ඛු විඤ්ඤාණංච** = චක්ෂුර් විඥානය (හෙවත් රූපය දැන ගන්නා සිත) පවතියි. **සුඛ වෙදනීයං ඵස්සං** = චක්ෂුර් විඥානය හා එක්ව යෙදුණ හේතුව වශයෙන් ජවන (හෙවත් ගමන් කරන) කාලයෙහි ජවන් සිතට සුවය දැනෙන වින්දනයකට හේතු වු ස්පර්ශයයි. **සුඛා වෙදනා** = එක් ස්පර්ශයක් හේතු කොට ගෙන ජවන් සිතෙහි සුවදායී වින්දනයක් උපදී. සෙසු පදයන්හි ද (අරුත් දැක්වීම) මේ පිළිවෙළින්ම වේ.
මෙසේ මේ සූත්‍රයෙහි ධාතූහු විසි තුනක් කියන ලදහ. කෙසේදයත් - මෙහිදී චක්ෂුස් ප්‍රසාදය චක්ෂුර් ධාතුවයි. එයට අරමුණ වන්නේ රූප ධාතුවයි. (ඒ ඇසුරෙන්) චක්ෂුර් විඥාන ධාතුව උපදී. එම ස්කන්ධ තුන සමග ධර්මධාතුව එක්වර පහළ වේ. මෙසේ දොරටු පසෙහි සතර සතර බැගින් මනෝද්වාර විස්සක් මනෝධාතු වශයෙන් නම් වේ. මෙනෙහි කරන සිත ද, ගනු ලැබූ අරමුණ ද, හදවත ද ධර්මධාතු නම් වේ. වස්තු ආශ්‍රිත සිත මනෝ විඥානධාතු නම් වේ. මෙසේ විසි තුනක් වේ. මේ අයුරින් ධාතූන් විසිතුනක් වශයෙන් ධාතූන්ගේ විවිධත්වය භාග්‍යවතුන් වහන්සේ විසින් ප්‍රකාශ කොට දක්වන ලදී.
සත්වැන්නෙහි - **මනාපං ඉත්‍ථෙතන්ති පජානාති** මන වඩන්නාවූ යම් රූපයක් සිතෙන් දක්නා ලද්දේද, එය මෙසේම මනාපවන්නේමයයි දැන ගනියි. චක්‍ඛු විඤ්ඤාණය (හෙවත් ඇසට යොමු වූ රූපයක් හඳුනා ගන්නා වූ සිත) සුවදායී වින්දනයක් ලබා දෙන රූපයක් හෙවත් ස්පර්ශයක් ඇසට යොමු වීමේ හෙවත් ස්පර්ශ වීමේ හේතුවෙන් චක්ෂුර් විඥානයම ද, බලවත්ම හේතුවක් හෝ ආසන්න හේතුවක් හෝ එයට අනතුරුව එන හේතුවක් හෝ සම්මිශ්‍රිත හේතුවක් හෝ යන යමක් වේද, සුවදායී වින්දනයට හේතු වන්නා වූ ස්පර්ශය ද යන ඒ සුඛ වේදනීය ස්පර්ශය ද හේතු කොට ගෙන (සුවදායී වින්දනයක් හෙවත්) සුඛ වේදනාවක් උපදනේය. සියළු තන්හිම මේ පිළිවෙළම වේ. මෙසේ මේ සූත්‍ර දෙකෙහි ක්‍රියාව හා බැඳුණ චින්තන ශක්තිය ද, මෙනෙහි කිරීම නම් වු චින්තන ශක්තිය හා සමාන බැවින් මනෝ ධාතු (හෙවත් චිත්ත ශක්තිය) යන නමින්ම කියන ලද්දේයයි දත යුතු වේ. අටවැන්න පහසු වන්නේමය.
නව වැන්නෙහි - **මක්කරකටෙ** = එම නම ඇති නුවර **අරඤ්ඤකුටිකායං** = ආරණ්‍යයෙහි තනවන ලද හුදෙකලා කුටියෙක්හි. වෙහෙරට බොහෝ ඇත් නොවූ කුටියෙක්හි **අන්තෙවාසික මාණවකා** = එහි මහළු වු යමකු වෙත් ද, ඔවුන් මහළු කල්හි ද අතවැසියන් වූ බැවින් මානවකයෝම යයි කියන ලදහ. **තෙනුපසඞ්කමිංසු** = උදෑසන ශිල්ප උගෙන සවස්හි ගුරුවරයාහට දර ගෙන එන්නෙමුයයි අරණට පිවිස ඇවිදිනාහු ඒ කුටිය යම් තැනෙක්හිද එතැනට පැමිණියහ. **පරිතොපරිතො කුටිකාය** = එම කුටියට වටින් වටින්, **සෙලොකස්සකානි** = එකිනෙකාගේ පිට මතින් පැන තැනින් තැන කරන (අනුන්හට) පීඩාකාරී ක්‍රීඩාවක්
**මුණ්ඩකා **යන ආදියෙහි හිස් මුඩු කළ, මුඩු කළ අය යනුවෙන් ශ්‍රමණයෝය. ශ්‍රමණයෝය යනුවෙන් කීමට ගැළපෙන සේ යොදා ඇත. මේ ක්‍රීඩා කරන්නාවූ හිස් මුඩු කළ අය පහත් පෙළේ ශ්‍රමණයෝ” යයි කීහ. **ඉබ්හා** = ගෘහපතීහු. **කිණ්හා = **කළුවන් ලෙහෙනුන් යන අරුතයි. **බන්‍ධු පාදා පච්චා** = මෙහි බන්‍ධු යනුවෙන් බ්‍රහ්මයා අදහස් වේ. ඔහු පියාගේ පියා (සීයා) යයි බ්‍රාහ්මණයෝ ව්‍යවහාර කරත්. පාදයන්ගේ දරුවෝ යන අදහසින් පාදාපච්ච යන පදය සෑදී ඇත. බ්‍රහ්මයාගේ පිටි පතුලෙන් උපන්නාහු යන අදහසයි. ඔවුන්ගේ වනාහී මෙවන් විශ්වාසයක් ඇත. “බ්‍රාහ්මණයෝ බ්‍රහ්මයාගේ මුඛයෙන් නික්මුණාහ. ක්ෂත්‍රියයෝ බ්‍රහ්මයාගේ උරසින් ද. වෛශ්‍යයෝ නාභියෙන් ද. ශුද්‍රයෝ දණහිසෙන්ද, ශ්‍රමණයෝ පිටි පතුලෙන් ද නික්මුනාහ” යනුයි. භරතකානං = කෙළෙඹිවරුන් යමකින් රට පෝෂණය කරත් ද ඒ හේතුවෙන් “භරත” යයි කියත්. අපහාස කොට කියන්නාවු මොව්හු “භරතකානං” යි කීහ. (මුණ්ඩක සමණක වැනි පද මෙන් භරතක යන පදයද බමුණෝ අපහාස අර්ථයකින් යෙදූහ)
**විහාරා නික්‍ඛමිත්‍වා** = රතු ගඩොලින් වසන ලද, රිදී පටක් මෙන් සමව විසුරුණු වැලි ඇති රමණීය විහාර භූමියෙහි කොටු මිටි බැඳ (ඒ ඒ තන්හි) දමමින් වැලි අවුස්සා අතිනත් ගෙන පන්සල් කුටි වටේ ඇවිදිනාහු “මේවා මේ නොවැදගත් වැඩකරුවන්ගේ කටයුතු ය”යි නැවත නැවත හඬ නංවමින් මේ තරුණයෝ බොහෝ සේ ක්‍රීඩා කරත්. විහාරයෙහි භික්ෂුන් ඇති බව හෝ නො දනිත්. භික්ෂූන් ඇති බව ඔවුන් හට පෙන්වන්නෙමි යි සිතා පන්සල් කුටියෙන් පිටවූයේය.
**සීලුත්නමා පුබ්බතරා අහෙසුං** = ගුණවතුන්ගේ ගුණය කියනු ලබන කල්හි නුගුණවතුන් ගේ නුගුණවත් බව ප්‍රකට වන්නේම යයි පැරණි බමුණන්ගේ ගුණ කියන්නේ මෙසේ කීය. එහි “සීලුත්නම” යනු සීලයෙන් ජ්‍යෙෂ්ඨයෝය. ඔවුන්ගේ උතුම් බව සීලයයි. ජාතිගෝත්‍ර නොවේ. යෙ පුරාණං සරන්ති = යමෙක් පැරණි බමුණු දහම්හි හැසිරෙත් ද, අභිභූය්‍ය කොධං = ක්‍රෝධය මැඩ පවත්වා ඔවුන්ගේ (කාය, වාක්, මනස් යන) දොරටු මනාව රැකුණේ, මනාව ආරක්ෂිත වූයේ විය. **ධම්මෙ ච ඣානෙච රතා** = දසවැදැරුම් කුශලකර්ම **පථ** ක්‍රියාවෙහිද, අෂ්ට සමාපත්ති ධ්‍යානයන්හිද ඇලුනාහු,
මෙසේ පැරණියන්ගේ ගුණ කියා, ඉක්බිති මේ බමුණන්ගේ මදය නැති කරන්නේ **ඉමෙව වොකක්කිම්ම ජපා මසෙ** යන ආදිය කීය. එහි වොක්කම්ම යනු මෙම (ඉහත කී) ගුණයන්ගෙන් ඉවත්ව (යන අදහසයි) **ජපාමසෙ** = අපි (ඉහත කී ගුණයන් අත් හරිමු. සජ්ඣායනය (හෙවත් නැවත නැවත කීම) කරමු යන අදහසයි. මෙ පමණකින් ම “බමුණෝ වන්නෙමු”යි සිතන්නාහු අපි බ්‍රාහ්මණයෝ යයි යන මේ ගෝත්‍ර මානයෙන් මත් වී. **විසමං චරන්ති** = නොසුදුසු වු කායික ක්‍රියාකාරකම් ආදිය කරත් යන අර්ථයයි. **පුථුත්ත දණ්ඩා** = මොවුන් විසින් ගන්නා ලද වෙන් වෙන් වු දඬු ඇත්තේ නොහොත් මොවුන් විසින් පවර ගන්නා ලද විවිධ දඬුවම් ඇත්තේ යන අදහසින් “පුථුත්ත දණ්ඩා” යි යෙදී ඇත. ගන්නා ලද නන්විද දඬු ඇති, නොහොත් පවරා ගන්නා ලද නන්විද දඬුවම් ඇති යන අරුතයි. **තසථාවරෙසු** = තෘෂ්ණා සහිත වූ ද, තෘෂ්ණා රහිත වූ ද අය අතුරෙහි **අගුත්ත ද්වාරස්ස භවන්තිමොඝා** = අසංවරවු (කාය, වාක්, මනස් යන) දොරටු ඇති අයට සියළුම වස් සමාදන් වීම් නිෂ්ඵල වෙතියි දැක්වේ. කෙසේදයත් - **සුපිනෙව ලද්ධං පුරිසස්ස විත්තං** = යම් සේ සිහිනෙන් යම් පුද්ගලයකුට ලැබුණ මුතු මැණික් ආදී විවිධ වූ වස්තුව නිෂ්ඵල වන්නේ ද, පිබිද කිසිත් නොදකීද, එසේම නිෂ්ඵල වන්නේය යන අදහසයි.
**අනාසකා** = එක් දිනක් දෙදිනක් ආදී වශයෙන් නිරාහාරවූවාහු ථණ්ඩිලසායිකා වා = පලාවන් කුසතණ බිම් කඩෙක සයනය කිරීම **පාතො සිනානඤ්ච තයො ච වෙදා **= අළුයම හිම දියට බැස ස්නානය කිරීම ද, ත්‍රිවේදයද යනුයි. **ඛරා ජිනං ජටා පඞ්කො** = රළු පහස් ඇති අඳුන් දිවිසම ද, ශීර්ෂ ජටාව ද, පඞ්කො = දත් මැලියම් මන්තා සීලබ්බතං = තපස යනු මන්ත්‍ර ද, අජව්‍රත, ගෝව්‍රත නම් වු ව්‍රතයන් ද යන මෙය මෙකල බමුණන්ගේ තපස යයි කියති. **කුහනා වඞ්ක දණ්ඩා ච** = සැඟවුණ භූතයකු වැනි සැඟවුණ දොසක්. කවර හෝ වක් වූ ලී දඬු කඩක් - දිඹුල්, කෑළ, බෙලි යන ගසකින් ගත් ලී කැබැල්ලක් යන අර්ථයයි. **උදකාච මනානිච** = ජලයෙන් මුව පිරිමැදීම්. **වණ්ණා එතෙ බ්‍රාහ්මණානං** = ඇතැමෙක් මේවා බමුණන්ගේ පිරිකර, භාණ්ඩ, වස්තු ආදිය යයි දක්වති. **කත කිඤ්චික්ඛභාවනා** = කතා කිඤ්චික්ඛ භාවනා” යන පාඨය ද දක්නා ලැබේ. ඉතා සුළු ආමිසයක් වැඩි කැර ගැනීම සඳහා කරන ලද්දේය යන අර්ථයයි.
මෙසේ මෙ කල්හි බමුණන්ගේ මදය නැති කොට, නැවතත් පැරණි බමුණන්ගේ වර්ණනය කියන්නේ චිත්තඤ්ච සුසමාහිතං යන ආදිය කීය. එහි **සුසමාහිතං** යනුවෙන් ඒ බමුණන්ගේ සිත් පූර්ව කෘත්‍යයන් සහිත වු ධ්‍යාන වැඩීම්, සමාධි ගත වීම් ආදිය මගින් මනාව සන්සුන් වූයේ යයි දක්වයි. **අඛිලං** = මෘදුවු, ලිහිල් වු. සො මග්ගො බ්‍රහ්ම පත්තියා = එය ශ්‍රේෂ්ඨත්වයට පැමිණෙන මාර්ගයයි. බ්‍රාහ්මණවරුන් නුඹලා වනාහී කවර නාමයන් ඇත්තාහුදැයි දක්වන්නේ මෙසේ කීය.
**ආගමංසු නුඛ්විධා** = මෙහි පැමිණියාහු නො වෙත්ද? **අධිමුච්චති **= කෙලෙස් වශයෙන් අධික ලෙස ඇලුනේ ගිජු වූයේ වෙයි. පරිත්ත චෙතසො = සිහිය එළඹ නොසිටි බැවින් කිළිටි වු සිතෙන් සීමිත බවට පත් වූ සිතක් ඇත්තේ **චෙතො විමුත්ති** = පල සමවත **පඤ්ඤා විමුත්ති** = ඵලයෙන් ලැබෙන ප්‍රඥාව **අප්පමාන චෙතසො** = එළඹ සිටි සිහිය ඇති බැවින් නිකෙළෙස් සිතේ ප්‍රමාණ කළ නොහැකි තරම් සිත් ඇත්තේ.
දස වැන්නෙහි - **කාමණ්ඩායං** = මෙසේ නම ඇති නගරයෙහි. **යගෙස **= චෝදනා අර්ථයෙහි නිපාතයෙකි. සෙස්ස පහසු වේමය.
14. දේවදහ වර්ගය
දේවදහ වර්ගයේ පළමු වැන්නෙහි - දෙවදහං = නපුංසක ලිංගිකව ආ නාම පදයකි. නියම් ගම. **මනොරමා** = මන පිනවන, මනාපවන යන අර්ථයි. **අමනොරමා** = මනාප නොවන
දෙවැන්නෙහි - **ඡඵස්සායතනිකො** = වෙන් වෙන් වශයෙන් (චක්‍ඛු, සොත ආදී) ස්පර්ශ ආයතනික නම් ඇති නිරයන් (අපායයන්) නැත. එක් තිසක් වන සියළුම මහා නිරයන්හි වු කලී (චක්‍ඛු, සොත ආදී) දොරටු සයෙන් ස්පර්ශ වින්දනය පවතින්නේමය. මෙය වනාහී අවීචි මහා නරකය සඳහා කියන ලදී. **සග්ග** = මෙහිදීද තව්තිසා පුරයම අදහස් කෙරිණ. කාමාවචර දිව්‍ය ලෝකයන්හි වනාහී එක් තැනෙක හෝ ස්පර්ශායතන සය ඇති කල්හි හැඟීම් ගැනීමේ හා පිට කිරීමේ නැතිවීමක් නම් නැත. මෙයින් කුමක් දැක්වේද යත් - නිරයෙහි ඒකාන්ත දුක් විඳින ස්වභාවයෙන් ද, දෙව්ලොවෙහි ඒකාන්ත සුව විඳිනා බැවින් අතිශයින් ක්‍රීඩාවන්හි ඇලීම් වශයෙන් උපන් පමාවෙන් ද මාර්ග බ්‍රහ්ම චර්යාවෙහි විසීමට නොහැකි වන්නේ ය. මිනිස් ලොව වු කලී සුව දුක් දෙකින්ම ගැවසී ගත්තේ ය. මෙහිම අපාය ද ස්වර්ගය ද පෙනෙයි. මෙය මාර්ග බ්‍රහ්මචර්යාව සඳහා ක්‍රියා කළ හැකි භූමිය නම් වෙයි. ඒ බිම ඔබ විසින් ලබන ලදී. එබැවින් යම්බඳු වූ ඔබ මේ මිනිස් සිරුරු ලැබුවාහු ද, එබඳු වු ඔබ ඒකාන්තයෙන් ලාභයක් ලැබුවාහුමය. ඔබ විසින් යම් බඳුවූ මේ මිනිසත් බවක් ලබන ලද්දේ ද (ඒ හේතුවෙන්ම) ඔබ විසින් බ්‍රහ්මචර්යාවෙහි විසීමට සුදුසු කලක් ලබන ලද්දේ වේ. පැරැන්නන් විසින් මෙසේ කියන ලද්දේ ද වේ.
මෙය බඹසර සඳහා සුදුසු (කර්ම) භූමිය යි. ආර්ය මාර්ග ඥානය සඳහා සුදුසු භූමියයි. සංවේග ඉපද වියයුතු කරුණු මෙහි බොහෝ වේ. සංවේග විය යුතු දේවල් කෙරෙහි සංවේග උපදවා ගෙන ම නුවණින් යුතුව එහි යෙදෙන්න. (එම ඡේදය ගාථාවෙන් මෙසේ දක්වා ඇත.)
එහි සංවෙගා යනු “සංවිධා” යන්නයි.
මගද බසින් ආ එම ගාථාව හෙල බසින් මෙසේ ද දැක්විය හැක.
තෙවැන්නෙහි - **රූප සමුදිතා** = රූපයෙහි හටගත් දුක්‍ඛා දුකට පත්වූ, සුඛො = නිවන් සුවයෙන් සුවපත් වු **කෙවලා** = සකල වු යාවතත්‍ථිති වුච්චති = යම් ප්‍රමාණයක් ඇත්තේ යයි කියයි. **එතෙ වො** = මෙහි “ව” කාරය නිපාතයක් පමණි. **පච්චණීක මිදං හොති සබ්බලොකෙන පස්සතං** = මෙය දකින්නා වු පණ්ඩිතයන්ගේ යම් දර්ශනයක් වේද එය මුළු ලොව සමග ම ප්‍රති විරුද්ධ වෙයි. (සාමාන්‍ය) ලෝක සත්ත්වයා වනාහී පඤ්ච ස්කන්ධයෙහි නිත්‍ය වූ, සැප සහිත වූ ආත්මය සුබ යයි සිතයි. පණ්ඩිතයෝ අනිත්‍යය දුක්සහිතය. අනාත්මය ය, අසුබය යයි කියති. සුඛතො ආහු = සැපක් යයි කියති. සුඛතො විදූ = සුවය ලෙස විමුක්ති සුඛය යයි දනිත්. මේ සියල්ල නිවන ම සඳහා කියන ලදී.
**සම්මූළ්හෙත්‍ථ** = මෙහි නිවන පිළිබඳව මුලාවට පත් වු, අවිද්දසු = අඥානයෝ අනු පසක් වන සියළු මිසදිටු වර්ගයෝ නිවනට පැමිණෙන්නෙමුය යන හැඟීම ඇත්තෝ වෙති. ඔව්හු වනාහී නිවන නම් මෙය යයි යනු නො දනිත්. **නිවුතානං** = කෙලෙස් නීවරණයෙන් වසන ලද, වටකරන ලද **අන්‍ධකාරො අපස්සතං** = නොබලන්නන් හට අඳුර වෙයි. කුමක් නිසා එසේවන්නේද යත් - නිර්වාණය හෝ නිර්වාණ දර්ශනය හෝ නොබලන්නාවූ අඥානයන් හට වනාහී නිර්වාණය ද, නිර්වාණ දර්ශනයද කළු වළාවකින් වැසුණ සඳ මඬල මෙන් ද. කටාහයකින් (හෙවත් විශාල තාච්චියකින්) යටිකුරු කොට වසන ලද බඳුනක් මෙන්ද, සැමදා අඳුරට විවෘත වූවක් මෙන් ද පවතී.
**සතඤ්ච විවටං හොති - ආලොකො පස්සතා මිවා** = සිහි ඇති සත් පුරුෂ වු ප්‍රඥාවෙන් බලන්නාවූ අයහට නිවන ආලෝකය මෙන් විවෘත වෙයි. **සන්තිකෙ න විජානනති මගා ධම්මස්ස අකො විදා** = තම සිරුරෙහි කෙස්වල හෝ ලොම් ආදියෙහි හෝ එක්තරා කොටසක් පිරිසිඳ අවබෝධ කර ගැනීමෙන් තමාගේ හෝ ස්කන්ධයන්ගේ නිරෝධ මාර්ගයෙන්ම නිවන අවබෝධ වේමය යන යම් කරුණක් වේ නම් එය අඥානවූද මාර්ගාමාර්ග ධර්මයන් හා චතුරාර්ය සත්‍යය. දැනීමෙහි අදක්ෂවූ අය නො දනිත්.
**මාර ධෙය්‍යානු පන්නෙහි** = (කාමාවචර, රූපාවචර. අරුපාවචර යන) ත්‍රිවිධ භූමීන්හි පවත්නා මාරයාගේ වාසස්ථානයට නො පැමිණි. **කොනු අඤ්ඤත්‍ර මරියෙහි** = ආර්යයන් හැර අන් කවරෙක් නම් නිවන අවබෝධ කර ගැනීමට සුදුසු වෙත් ද? **සම්මදඤ්ඤාය පරිනිබ්බන්ති** = අර්හත් ප්‍රඥාවෙන් මනාව දැනගෙන අනතුරුවම රහත් බවට පැමිණ ක්ලේශ පරිනිර්වාණයෙන් පිරිනිවෙත් නැතහොත් මනාව අවබෝධ කොට ගෙන රහත්වී කෙළවර ස්කන්ධ පරිනිර්වාණයෙන් පිරිනිවෙත්.
සිවු වැන්න - පිරිසිදු කොට දේශනා කරන කල්හි අවබෝධ කරවන්නවුන්ගේ අදහසින් කියන ලදී. පස්වැන්න ආදියද ඒ ඒ අයුරින් අවබෝධ කරන්නවුන්ගේ අදහසින්ම කියන ලදී. ඒවායේ අර්ථය ද ප්‍රසිද්ධය.
15. නවපුරාණ වර්ගය
නව පුරාණ වර්ගයේ පළමුවැන්නෙහි **නවපුරාණාති** නවීන වූ ද, පැරණි වූ ද. **චක්‍ඛුං භික්‍ඛවෙ පුරාණ කම්මං** - ඇස පුරාණ නොවේ. කර්මයම පුරාණ වේ. කර්මයෙන්ම නිපන් බැවින් හේතුවේ නාමයෙන් මෙසේ කියන ලදී. **අභිසඞ්ඛතං** = හේතූන් විසින් උසස් ලෙසින් කරන ලද **අභිසඤ්චෙතයිතං** = චේතනාව විසින් පිළියෙළ කරන ලද **වෙදනීයං දට්ඨබ්බං** = වේදනාව සඳහා හේතුවන වස්තුවක් යයි දැකිය යුතුය. **නිරොධා විමුත්තිං ඵුසති **= මේ තුන් ආකාරවු කර්මයන්ගේ නිරුද්ධ වීමෙන් විමුක්තිය අවබෝධ වේ. **අයංවුච්චති** = එම විමුක්තියෙහි අරමුණ වු මෙම නිරෝධය කර්ම නිරෝධය යයි කියනු ලැබේ. මෙසේ මේ සූත්‍රයෙහි මුල් කොටසෙහි විස්තර කියන ලදී.
දෙවැන්නෙහි - **නිබ්බාණ සප්පායං** = නිවනට හේතු වන්නා වූ, උපකාරී වන පිළිවෙත තුන්වැන්න ආදියෙහි ද මේ පිළිවෙළමය. අනු පිළිවෙළින් මේ සූත්‍ර සතරෙහි ම විදර්ශනාව සමග මාර්ග සතර ගැන කියන ලදී.
සය වැන්නෙහි - **අනන්තෙ වාසිකං** = අභ්‍යන්තරයෙහි කෙලෙස් රහිත **අනාචරියකං** = එක්ව හැසිරෙන කෙළෙස් රහිත. **අන්තස්ස වසන්ති** = මොහුගේ අභ්‍යන්තරයෙහි වසති **තෙ නං සමුදා චරන්ති** = ඔව්හු එය මැඩ පවත්වති, වසා ගෙන සිටිති, හෝ හික්මවති. මෙසේ වෙදකම කරව, මෙසේ දුත කර්ම කරව යන ආදී ලෙසින් හික්මවීම් වශයෙන් නිතර හැසිරෙන නිසා ඔව්හු ආචාර්යවරු නම් වෙති. ඒ ආචාර්යවරුන් නිසා “සාචරියක” (හෙවත් ආචාර්යවරුන් සහිත) යනුවෙන් කියනු ලැබේ. සෙස්ස මෙහි කියන ලද පිළිවෙලින්ම දත යුත්තේය. සත්වැන්න යට කියන ලද පරිදිම වේ.
අට වැන්නෙහි - **යං පරියායං අගම්මා** = යම් කරුණකට පැමිණ **අඤ්ඤත්‍රෙව සද්ධාය** = විශ්වාසයෙන් තොරව, විශ්වාසය ඉවත් කොට මෙහිදී “සද්ධා” යනු ප්‍රත්‍යක්ෂ විශ්වාසය නොවේ. යමකු “මෙසේ වන්නේ” යනුවෙන් තවත් අයකු හට කියූ දෙයක් අසා එය විශ්වාසයට ගැනීම පිළිබඳව මෙය කියන ලදී. රුචි ආදියෙහි දී රුචි කරවා කමා කරවා යන අර්ථ ග්‍රහණය වූ ආකාරය **රුචි** නම් වේ. මෙසේ “සිදු වන්නේ ල” යනුවෙන් අසන්නට ලැබීම **අනුස්සව** වේ. හිඳගෙන එක් කරුණක් සිතන්නහුට කරුණ වැටහේ. මෙසේ වැටහීම ලැබුවහුට මෙය අර්ථය යයි ග්‍රහණය වීම **ආකාර පරිවිතක්කො** නම් වේ. කරුණු පිළිබඳව කල්පනා කිරීම යන අර්ථයයි. හිඳගෙන කල්පනා කරන්නාහුට පාපී සිතුවිලි උපදී. එහි අර්ථය මෙසේ යයි ග්‍රහණය කරගන්නා ආකාරය** දිට්ඨිනිජ්ඣා නක්‍ඛන්ති** (හෙවත් විවිධ දෘෂ්ටීන් ඉවසා සිටීම) නම් වේ. **අඤ්ඤං බ්‍යාකරෙය්‍ය** = මේ පස්වැදෑරුම් කරුණු ඉවත් කොට රහත්බව ප්‍රකාශ කරන්නේය. මේ සූත්‍රයෙහි පුහුදුන් අයගේ හා රහතුන්ගේ ප්‍රත්‍යවේක්ෂණය (හෙවත් නුවණින් සලකා බලන ආකාරය කියන ලදී.
නව වැන්නෙහි - **ඉන්‍ද්‍රිය සම්පන්නො** = පිරිපුන් ඉඳුරන් ඇත්තේ. එහි - යමකු විසින් ඉන්‍ද්‍රියයන් සය විමසා බලා රහත් බවට පත් වූයේ ද, හෙතෙම තමාට සුවය නො සොයන ඉන්‍ද්‍රියයන්ගෙන් යුක්ත බැවින් ද, ඇස් ආදී වූ ඉඳුරන් සය විමසා බලන ඔහු (ශ්‍රද්ධා, වීර්ය, සති, සමාධි, ප්‍රඥා යනුවෙන් හැඳින්වෙන) උපන් ශ්‍රද්ධා ආදී ඉන්‍ද්‍රියයන්ගෙන් යුක්ත බැවින් ද “පරිපුණ්ණින්‍ද්‍රිය (පිරිපුන් ඉඳුරන් ඇත්තේ) නම් වෙයි. ඒ සඳහා ඔහුට භාග්‍යවතුන් වහන්සේ **චක්‍ඛුන්‍ද්‍රියෙව** යන ආදී පිළිවෙළින් දේසනාව විස්තර කොට **එත්තාවතා ඛො භික්‍ඛු ඉන්‍ද්‍රිය සම්පන්නො හොති** හෙවත් භික්ෂු තෙමේ මේ පමණකින් ඉන්‍ද්‍රිය සම්පන්න වේයයි වදාළහ. දසවැන්න යට කියන ලද පිළිවෙළ අනුවම වන්නේය.
16. නන්දික්ඛය වර්ගය
නන්‍දික්‍ඛය වරගයේ පළමු වැන්නෙහි **නන්‍දික්‍ඛයා රාගක්‍ඛයො රාගක්‍ඛයා නන්‍දික්‍ඛයො** = “නන්‍දි” යන්නේද “රාග” යන්නේද අරුත් වශයෙන් ඇත්තේ එකක් යයි කියන ලදී. සුවිමුත්තං = අර්හත් ඵල විමුක්ති වශයෙන් “සුට්ඨු විමුත්තං” යන පදයන්හි අරුත් දෙන සේ “සුවිමුත්ත” යි සෑදී ඇත. මෙහි දෙවැන්න ආදියෙහි සෙස්සද පහසු වන්නේ ය.
පස්වැන්න සමාධියේ ඌනතාවයක් ඇති අය පිළිබඳව වේ. සය වැන්න සමවත් විවේකයෙහි ඌනතාවයක් ඇති, සිතෙහි එකඟතාවයද, කයෙහි විවේකය ද ලබන මොවුන්ගේ කමටහන් වර්ධනය වන්නේයයි දැන කියන ලදී. එහි, ඔක්‍ඛායති යනු පෙනෙයි, ප්‍රකට වෙයි යන අරුත් දෙයි. මෙසේ මේ දෙකෙහිම විදර්ශනාව සමග සතර මඟ කියන ලදී.
සත් වැන්න ආදී සූත්‍ර තුනෙහි තෙරුන්ගේ විමුක්තිය මේරීමට පත් කරවන්නාවූ ධර්මයෝද කියන ලදහ.
දසවැන්න ආදීසූත්‍ර තුන වෙන් වෙන් ව පුද්ගල අදහස් වශයෙන් කියන ලදී. ඒවායේ අරුත් පෙර කියන ලද පිළිවෙළටම දත යුත්තේ වෙයි.
17. සට්ඨිපෙය්‍යාල වර්ගය
අනතුරුව සට්ඨි පෙය්‍යාල නම් (කොටස) වේ. එය පහසු අරුත් ඇත්තේමය. එහි වනාහි යම් බඳු සූත්‍ර හැටක් කියන ලද්දේද ඒවා (යේ) **ඡන්‍දො පහාතබ්බො** (හෙවත් ඡන්ද ස ඉවත් කළ යුතුය) යයි කියනු ලැබේ. මෙසේ ඒ ඒ පදයන්ගේ වශයෙන් හදාරවන්නවුන්ගේ අදහස් වශයෙන් කියන ලදී. මෙසේ ඒ සියල්ල වෙන් වෙන් ව පුද්ගලයන්ගේ අදහස් වශයෙන් කියන ලදී. එක් එක් සූත්‍රයේ කෙළවර භික්ෂූහු සැට නමක් බැගින් රහත් බවට පැමිණියහ.
18. සමුද්ද වර්ගය
සමුද්ද වර්ගයේ පළමුවැන්නෙහි - **චක්‍ඛුං භික්‍ඛවෙ පුරිසස්ස සමුද්දො** = යම් සේ පිරවීමට අපහසුය යන අරුතෙන් හෝ එසේ නැතහොත් උඩට මතු වේය යන අරුතෙන් සමුද්ද යන පදය සෑදී ඇත. ඇසම සමුද්‍රය වෙයි. එහිදී පොළවේ සිට අකනිටා බඹලොව දක්වා එක් රැස් වී ඇති නීලාදී අරමුණු පිරිපුන් බවක් ඇති කිරීමට අසමත් වේ. මෙසේ පිරවීමට අපහසුය යන අරුතින් ද ”සමුද්ද” නම් වේ. ඇස ද ඒ ඒ නීල ආදී අරමුණු කෙරෙහි යොමු වීමේදී අසංවර වී. එහි බැස ගෙන කෙලෙස් ඉපදීමට හේතුවන සේ දොස් සහිත ගමනින් යන්නේයයි, මතුවේ යයි, යන අරුතින් ද සමුද්ද නම් වේ. **තස්ස රූපමයො වෙගො** = සමුද්‍රයේ අප්‍රමාණ වු රළ පෙළින් හටගත් වේගය මෙන් ඒ ඇස නමැති සමුද්‍රයේ ද රැස් වන නීල ආදී භේද ඇති ආරම්මණයන්ගේ වශයෙන් බොහෝ වූ රූපමය වු වේගයක් යයි දත යුතුය. **යො තං රූපමයං වෙගං සහති** = යමකු තම ඇස් නමැති සමුද්‍රයෙහි රැස් වූ ඒ රූපමය වු වේගයන් කෙරෙහි ප්‍රිය මනාප වීමෙහිදී රාගය ද, අප්‍රිය අමනාප වීමෙහිදී ද්වේෂය ද, ඒ පිළිබඳ විමංසනය යොමු නොවූ කල්හි මෝහය ද උපදින අතර, මෙසේ රාග ආදී කෙළෙස් නො උපදින්නේ නම් උපේක්ෂා භාවයෙන් ඉවසීම ද සිදු වේ.
**“ස ඌමිං”** (හෙවත් රළ සහිත) යන ආදියෙහි කෙලෙස් රළ සහිත වූ යන අදහසින් **සඌමිං** යයි යෙදේ. කෙලෙස් නමැති දියසුලි යන අදහසින් **සාවට්ටං** යි යෙදිණ. කෙළෙස් ග්‍රහණය සහිත යන අදහසින් සගාහං යි යෙදිණ. කෙලෙස් රකුසන් සමග යන අදහසින් සරක්‍ඛසං යි යෙදිණ. ක්‍රෝධ සහ සිත් තැවුල් යන අරුත් වශයෙන් ද ”සඌමී” යන්න යෙදේ. මෙසේ ද කියන ලද්දේය. “මහණෙනි. ඌමී භය (හෙවත් රළ මතු වීමේ බිය) යන මෙය වනාහී කොධුපනායාස (හෙවත් ක්‍රෝධය හා සිත් තැවුල) යන්නට තවත් නමකි “කාම ගුණ (හෙවත් ඉන්‍ද්‍රිය ගෝචර අරමුණු) වශයෙන් **සාවට්ටං** (හෙවත් කෙලෙස් නමැති දිය සුලි) යී යෙදේ. මෙසේත් කියා ඇත. “මහණෙනි, (කෙලෙස් නමැති දිය සුලි ග්‍රහණය යන අරුත් ඇති “ආවට්ටග්ගහ” යනු රූප, ශබ්ද ආදී කාම ගුණ පඤ්චකයට තවත් නමකි” මාතුගාම (හෙවත් ස්ත්‍රිය) වශයෙන් “සරක්‍ඛසං” (හෙවත් රකුසා සහිත) යි යෙදේ. මෙසේද කියා ඇත. “මහණෙනි, (රකුසා සමඟ යන අරුත් ඇති) “සාරක්‍ඛසං” යන මෙය (ස්ත්‍රිය යන අරුත ඇති) මාතුගාම යන්නට තවත් නමකි” සෙසු (කන්, නාස් ආදී) දොරටු පිළිබඳව ද මේ පිළිවෙළම වේ. **ඌමීභයං දුත්තරං අච්චතරි** කෙලෙස් රළට බියෙන් ඉක්මවීමට අපහසු වූ බිය සහිත බව ඉක්මවීය. **ලොකන්තගූ **= සංස්කාර ලෝකයේ කෙළවරට ගියේ. **පාරං ගතො වුච්චති** = නිවනට ගියේ යයි කියනු ලැබේ.
දෙවැන්නෙහි **සමුද්දො** = මතුවේය යන අරුතින් සමුද්ද නම් වේ. තෙමෙන්නේ ය යන අරුතින් ද එසේ කියවේ. **යෙභූය්‍යෙන** = ආර්ය ශ්‍රාවකයන් හැර සමුන්නා = තෙත් වු, වැඩියෙන් තෙත් වු, දියෙහි ගිලුනාවු තන්නාකුලක - ජාතා = කලින් යට විස්තර කළ කරුණුම වේ. **මච්චු ඡහො** - මාරයන් තිදෙන බැහැර කොට සිටියේ **අනුපධි** = උපධි තුනකින් බැහැර වු අපුනබ්භවාය = නිවන සඳහා අමොභයි මච්චු - රාඡං = ඔහු ගිය තැන පිළිබඳව දැනගැනීමට නො හැකිවන සේ හෙතෙම මාරයා මුලා කොට ගියේ තෙවැන්න පෙර කියන ලද අයුරින්ම දත යුතුය.
සිවු වැන්නෙහි - ප්‍රහීන නොවූයේ අරුතින් පවතී. ඒ නිසා මෙසේ කියන ලදී. හේ ප්‍රහීන නොවූයේ වෙයි. **පරිත්තා** = පර්වතයක් පමණ වූ හෝ රූපයක් අප්‍රිය වූවක් හෝ සිත් නො ගන්නා දෙයක් හෝ සුළු දෙයක් ලෙස හැඟී යාමක් හෝ බවට පත් විය හැක. එසේ වුවද රූපයන් ඔහුගේ සිත ග්‍රහණය කරගනී යයි දක්වයි. **කො පන වාදො අධිමත්තානං** ප්‍රිය අරමුණක් වන සිත් ගන්නා වස්තුව සිත බැඳගන්නේය. යන මේ අදහසෙහි කවර නම් කථාවක් ද? නිය පිටට ගත හැකි තරම් ප්‍රමාණවත් වන්නා වු මිණිමුතු ආදී සිත් ගන්නා වස්තුවක් වුව ද (යමකුට) පමණ ඉක්ම වු අරමුණක් විය හැකියයි දත යුතුය. **සාරො** ආදීවූ පද තුන ද එකිනෙකට සමානාර්ථ ඇත්තේය **භින්‍දෙය්‍ය** = පහර දෙන්නේය හෝ පලන්නේය. පස්වැන්නෙහි - **තදුභයං** = ඒ දෙකය සයවැන්න පහසු වේමය.
සත් වැන්නෙහි **අනෙක පරියායෙන** = නොයෙක් කරුණුවලින් **ඉතිපායං** = මෙය මෙසේ ද (විය හැක) මේ සූත්‍රයෙහි අනිත්‍ය භාවයෙන් අනාත්ම ලක්ෂණය කියන ලදී.
අට වැන්නෙහි - **අනුබ්‍යඤ්ජන සේ නිමිත්තග්ගා භො** = අත් හොබනේය. පා හොබනේය” යි මෙසේ හඟින්නේ කුඩා කොටස් හි ලක්ෂණ වශයෙන් රූපයෙහි නිමිති සිතට ගන්නා තැනැත්තාය. නිමිත්ත ග්‍රාහකයා වනාහී (හෙවත් කුඩා කොටස් වශයෙන් නිමිති ගන්නා තැනැත්තා වනාහී) බෙදා වෙන් කොට ග්‍රහණය කරයි. නිමිත්තග්‍රාහී තැනැත්තේ කිඹුල් සිරුරක් මෙන් සියල්ලම ගනියි. අනුව්‍යඤ්ජනග්‍රාහී තැනැත්තේ අත් පා ආදී වශයෙන්
බෙදා ඒ ඒ කොටස් වෙන්ව ගනියි. මේ ග්‍රාහකයෝ දෙදෙනා ම එක් ජවන වාරයකදීම (නිමිත්ත) ලබත් ජවන වාර කීපයකදී නම් කිව යුත්තක්ම නැත. (හෙවත් වැඩියෙන් නිමිති ගනීත්මය) **නිමිත්තස්සාදෙ ගථිතං** = නිමිත්ත ආස්වාදනයෙන් ඒ හා ගැට ගැසේ. බැඳේ. **විඤ්ඤාණං** = කර්මය පිළිබඳව දැන ගැනීම. **තස්මිඤ්චෙ සමයෙ කාලං කරෙය්‍ය** - කිලිටි වු සිතින් කාල ක්‍රියා කරන්නාවූ කිසිවෙක් හෝ ඇත්තේ නැත. සියළු සත්ත්වයන්ගේ ම කාලක්‍රියා කිරීම භවාංගයෙන් ම සිදු වේ. කෙලෙස් බිය දක්වන්නෝ මෙසේ කීහ. (එසේ නැතහොත්) මතවාද වශයෙන් හෝ මෙසේ කියන ලදී. ඇස නමැති දොරටුවෙහි වනාහී අරමුණ ගැටුණ කල්හි රාග සිතක් හෝ ද්වේෂ සිතක් හෝ මෝහ සිතක් හෝ ගැටුණ අරමුණු රසය විඳ ගෙන භවාංගයට බැස ගනියි. භවාංගයෙහි සිට කාල ක්‍රියා කරයි. එසමයෙහි කලුරිය කරන්නාට ගති දෙකක් බලාපොරොත්තු විය හැක. එම මතවාදය වශයෙන් (කිලිටි වූ සිතින් කාල ක්‍රියා කරන්නා වූ කිසිවෙක් හෝ නැත යන) මේ මතය කියන ලදී.
**ඉමං ඛ්වාහං - භික්ඛවෙ ආදීනවං** = බොහෝ වූ වර්ෂ ලක්ෂ ගණන් නිරයෙහි විඳිය යුතු දුක් දකින්නෙම් මෙසේ කියමි. කෙසේ ද යත් “රත් වූ යකඩ කූරකින් ඇස්වල අඳුන් ගෑමට කැමැත්තේද” යනුයි. මේ පිළිවෙළින් සියළු තන්හිම අරුත් දත යුත්තේය. **අයොසඞ්කුනා** = යකඩ උලකින් සම්‍යලිමට්ඨං දෙකන් සිදුරු විනිවිද පොළව දක්වා යැවීම් වශයෙන් “සම්පලි මට්ඨං”යි කියන ලදී.
තෙවන වර සම්‍යලිමට්ඨං යනු නිඛාදනය (හෙවත් හාරන ආයුධය) පොළව තුළට යවා උඩට ඔසවා සොලවමින් කඩා බිඳ ඉවතට විසි කිරීම් වශයෙන් “සම්‍යලිමට්ඨං” යී කියන ලදී. සිවුවන වර සම්පලිමට්ඨං යනු බැම්මෙහි මුල සිඳ හෙලීම් වශයෙන් යන අදහසින් සම්පලිමට්ඨං” යි කියන ලදී. පස්වන වර සම්පලිමට්ඨං යනු තියුණු අවියකින් ශරීරයේ ස්පර්ශය හඳුනන සංවේදී ප්‍රදේශ උපුටා දැමීම වශයෙන් “සම්පලිමට්ඨං” යී කියන ලදී. සතති = ලොකුමිටක් සහිත දැලි පිහියක් යයි මෙහිදී දත යුතුයි. **සොත්තං** = වැතිර ගෙන නින්දට පිවිසීමයි. **යථා රූපානං විචක්කානං වසංගතො සඞ්ඝං භින්‍දෙය්‍ය** මෙයින් සිතුවිලිවල සංඝ භේදය දක්වා පාපකර්ම ගෙනදීමක් දක්වන ලදී. මෙහි සෙස්ස පහසුවෙන් අවබෝධ වන්නේය.
නව වැන්නෙහි - **හත්‍ථෙසු භික්‍ඛවෙ සති** = අත් ඇති කල්හි දස වැන්න - **න හොති** = අවබෝධ කරගන්නවුන්ගේ අදහස් වශයෙන් කියන ලදී. සිතුවිලි දෙකෙහිදීම සුව දුක් විපාක ම දක්වා සසරෙහි පැවැත්ම හා නිවන ගැන කියන ලදී.
19. ආසීවිස වර්ගය
ආසී විස වර්ගයේ පළමු වැන්නෙහි භික්‍ඛු ආමන්තෙසී = තනිව හැසිරෙන්නා වූ ද, තිදෙනා බැගින් හැසිරෙන්නා වූ ද, සිවු දෙනා බැගින් හැසිරෙන්නාවූ ද පස් දෙනා බැගින් හැසිරෙන්නාවූ ද අන් අය සමග එකට ගැළපෙන පැවතුම් ඇති. (භාවනාවෙහි) ක්‍රියාකාරීව වෙසෙන. (අන් අය විසින් උපදෙස් දීම් වශයෙන්) යොදවන ලද්දාවූ. දුඃඛ ලක්ෂණාදියෙන් යුත් සියළුම කර්මස්ථාන ලාභීන් පිරිවරා ගෙන හුන්, භාවනානුයෝගී භික්ෂූන් හට ආමන්ත්‍රණය කළේය. මේ සූත්‍රය වනාහී පුද්ගල අදහස් වශයෙන් කියන ලදී. පුද්ගලයන් අතරෙහි ද විස්තර වශයෙන් කියූ කල්හි අවබෝධ කර ගත හැක්කාවූ, ප්‍රදේශ වාසීවූ, දුඃඛ ලක්ෂණාදී කර්මස්ථාන ධාරී, උපස්ථාන වේලාවේහි පැමිණ ශාස්තෲන් වහන්සේ පිරිවරා හුන් පිරිසට කියන ලදී. එසේ වුවද උග්ඝටිතඤ්ඤ (හෙවත් කරුණු වහා අවබෝධ කරගත හැකි පුද්ගල කොටස) ආදී සිවු වැදෑරුම් පුද්ගලයන් හට ද මෙය යෝග්‍ය වන්නේමය. උග්ඝටිතඤ්ඤ පුද්ගලයා වනාහී මේ සූත්‍රයේ මාතෘකාව දැන ගැනීමෙන්ම අර්හත් භාවයට පැමිණෙන්නේ ය. විපචිතඤ්ඤු පුද්ගලයා මාතෘකාව විස්තරයට භාජන කිරීමෙන් ද, නෙය්‍ය (හෙවත් ඤෙය්‍ය) පුද්ගලයා මේ සූත්‍රය සජ්ඣායනා කරමින්, විමසමින් නුවණින් මෙනෙහි කරමින් කළ්‍යාණ මිත්‍රයන් සේවනය කිරීමෙන්, භජනය කිරීමෙන් හා ඇසුරු කිරීමෙන් ද අර්හත්භාවයට පැමිණෙන්නෝ ය. පද පරම (හෙවත් වචන කියවීම මිස අර්ථාවබෝධයක් නැති) පුද්ගලයාට මේ සූත්‍රය අනාගතයෙහි පුරුද්දක් පිණිස වන්නේ ය. මෙසේ සියල්ලන් හට ම උපකාරී වන බව දැන භාග්‍යවතුන් වහන්සේ මහමෙර ඔසවා පෙන්වන්නාක් මෙන් ද, අහස විස්තර කොට දක්වන්නාක් මෙන් ද. සක්වල පව්ව කම්පා කරවන්නාක් මෙන් ද මහත් උත්සාහයෙන් **“සෙය්‍යථාපි භික්‍ඛවෙ”** යනුවෙන් මෙම ආසී විසෝපම සූත්‍රය ආරම්භ කළ සේක.
එහි **චත්තාරො ආසී විසා** යනු කට්ඨ මුඛ. පුතිමුඛ. අග්ගිමුඛ. සත්‍ථමුඛ නම් සර්පයා විසින් දෂ්ට කරන ලද්දහුගේ සකල ශරීරයම වියලි දණ්ඩක් මෙන් තද වෙයි. නැමෙන සන්‍ධි ස්ථානවල දැඩි සේ යකඩ උලකින් අනිනු ලබන්නාක් මෙන් වෙයි. පූතිමුඛ සර්පයා විසින් දෂ්ට කරන ලද්දහු ගේ සිරුර ඉදී කුණු වු කොස් ගෙඩියක් මෙන් ඕජස් සහිත බවට පැමිණ වැගිරෙයි. කිරිගොටුවෙහි දැමූ ජලය මෙන් වෙයි. අග්ගිමුඛ නම් සර්පයා විසින් දෂ්ට කරන ලද්දහුගේ සකල ශරීරය ම දැවී ගොස් අලු මිටක් මෙන් ද, දහයියා මිටක් මෙන් ද විසිරී යයි. “සත්‍ථමුඛ” නම් සර්පයා විසින් දෂ්ට කරන ලද්දහුගේ සකල ශරීරයම සිදුරුවෙයි. හෙනයක් වැඳුණ තැනක් මෙන් ද, ගෙයකට සොරෙන් ඇතුල් වීමට මහ නියනකින් සාදන ලද විවරයක් මෙන් ද වෙයි. මෙසේ විෂ වශයෙන් වෙනස්ව බෙදුනාවූ සර්පයෝ සතර වර්ගයක් වෙති.
ඔව්හු විෂ වේග වෙනසින් සොළසක් වෙති. කට්ඨමුඛ සර්පයා වනාහී දට්ඨ විස, දිට්ඨවිස, ඵුට්ඨවිස, වාතවිස වශයෙන් සිවු වැදෑරුම් වේ. ඒ සර්පයා විසින් දෂ්ට කරන ලද්දාවූ ද, දක්නා ලද්දාවූ ද ස්පර්ශ කරන ලද්දාවූ ද, උගේ වාතයෙන් පහර වදිනු ලැබුවා වූ ද ශරීරය (පෙර) කී අයුරින් තද වෙයි. සෙසු තන්හිදී ද මේ පිළිවෙළම වෙයි. මෙසේ විසවේග වෙනසින් වනාහී සොළසක් වෙති.
නැවත පෞද්ගලික වෙනස්කම් වශයෙන් සූ සැටක් වෙති. ඒ කෙසේද යත් :- කට්ඨමුඛ නම් සර්ප වර්ගයා තුළ “දට්ඨ විස” නම් කොටස සාමාන්‍ය විෂ ඇති, එහෙත් ඝෝර විෂ නැති කාණ්ඩය, සෝර විෂ ඇති, සාමාන්‍ය විෂ නැති කාණ්ඩය, සාමාන්‍ය විසද නැති කාණ්ඩය වශයෙන් කාණ්ඩ සතරකි. එහි දී යම් සර්පයකුගේ විසින් මණී සර්ප ආදීන්ගේ විස මෙන් දැල්වුණ තණ සුලක ගින්න සේ ගීඝ්‍රයෙන් නැගී ඇස්වලට ඇතුල් වී, කඳට ඇතුල් වී, හිසට ද ඇතුල් වී පවතී යයි කිවයුතු බවට පැමිණේ ද එවිට මන්ත්‍ර පිරිවහා කණට පිඹ කෝටුවකින් පහරක් ගැසූ පමණින් විස බැස දෂ්ට කළ තැනම නවතී නම් මෙය සාමාන්‍ය විෂ ඇති, ඝෝර විස නැති කාණ්ඩය නම් වේ.
යමකුගේ වනාහි විස ඉක්මනින් නගී ද, නැගුන ස්ථානයෙහි මෙය බොන ලද දියත්තක්සේ පවතී ද, ජල සර්ප ආදීන්ගේ විසමෙන් දොළොස් වසරක ඇවෑමෙන් පවා කණෙහි බාහිර ස්ථානවල සහ කඳෙහි බාහිර ස්ථානවල පෙනෙන්නට තිබේද, මන්ත්‍ර කියවීම් ආදිය කෙරෙන කල්හිද ශීඝ්‍රයෙන් බැස නොයයි ද මෙය ඝෝර විෂ නම් වේ. සාමාන්‍ය විෂ නොවේ.
යමකුගේ විස ශීඝ්‍රයෙන් නගී ද. අධි විෂ සර්ප ආදීන්ගේ විසමෙන් ශීඝ්‍රයෙන් බැස නොයයි ද මෙය සාමාන්‍ය විස ද ඝෝර විෂ ද වෙයි. යමකුගේ විස අල්ප වේද, බැසයන විට ද පහසුවෙන් බැස යයි ද, සර්පයකු නොවන එහෙත් සර්පයකු වැනි පලා පණුවා ආදීන්ගේ විස වැනි මෙය සාමාන්‍ය විෂ ද ඝෝර විෂ ද නොවේ.
මේ අයුරින් ම කට්ඨමුඛ නම් සර්ප වර්ගය තුළ දට්ඨවිස ආදී සර්ප කොටස් ද, පූතිමුඛ ආදී වර්ගයන් තුළ දට්ඨ විස ආදී කොටස් ද වෙතැයි දත යුතුය. මෙසේ පෞද්ගලික වෙනස්කම් වශයෙන් සූසැටකි.
ඔවුන් අතුරෙහි බිජුවටින් උපන් නාග ආදීහු යෝනි (හෙවත් වර්ග) වශයෙන් එක් එක් වර්ගය සතරට බෙදී දෙසිය සපණසක් වෙති. ඔව්හු ජලයෙහි උපන්නෝය ගොඩබිමෙහි උපන්නෝය යනුවෙන් දෙගුණ වී පන්සිය දොළසක් වෙති. ඔව්හු කාම රූප අකාම රූප වශයෙන් දෙගුණ වී එක් දහස් විසි හතරක සංඛ්‍යාවක් වෙති. නැවත (ඉදිරියට ගණනය කරමින්) ගිය මගෙහි ආපස්සට සංක්‍ෂේප කරමින් ඒ සර්පයන් කට්ඨ මුඛ ආදී වශයෙන් (වර්ග සතරක්ම වෙතියි යනුවෙන් භාග්‍යවතුන් වහන්සේ **සෙය්‍යථාපි භික්‍ඛවෙ චත්තාරො ආසී විසා** (මහණෙනි යම් සේ සර්පයෝ වර්ග සතරක් වෙත් ද) යී වදාළ සේක. මේ සර්පයෝ කුල වශයෙන් ගනු ලැබූහ.
එහි **ආසී විසා** ආසිත්ත කරන ලද (හෙවත් ඉසින ලද) විස ඇත්තෝ ආසීවිසයෝය. (හෙවත් සර්පයෝය) අසිත වර්ණ (හෙවත් කළු පාට) විස ඇත්තෝ යයි ද ආසී විස නම් වෙති. “ආසිත්ත විස” යනු මුළු සිරුරෙහිම වත්කොට මෙන් තබන ලද විසයි. අනුන්ගේ සිරුරෙහිද ඉසින ලද විසය යන අරුත ද වේ. “ආසිත විස” යනු - යම් යම් දේවල් මේ (විස) නිසා අසිත හට (හෙවත් කළු පාට) වේද, පරිභෝග කරනු ලැබූ එය විෂයක් ම ඇති කරන්නේ ද, ඒ නිසා ඔවුන් හට අසිත පාට විසක් ඇති වන්නේයයි “අසිත විසා” නම් වෙති. “අසි සදිස විසා” යනු කඩුවක මෙන් තියුණු වූ, අනුන්ගේ මර්මස්ථාන සිඳීමෙහි සමත් වු විසක්. අසි (හෙවත් කඩු) සමාන විසක් මොවුනට ඇතැයි යන අදහසයි. මෙහි වචනාර්ථ මෙසේ දත යුත්තේය. **උග්ගතෙජො** = උග්‍රවූ තේජස් ඇත්තෝ, බලවත් තේජස් ඇත්තෝ ඝොර විසා - (සිරුර) තදින් මැඩ ගෙන සිටින විස ඇත්තෝ
**එවං වදෙය්‍යුං** = පෝෂණය කරවීම සඳහා මෙසේ කියන්නා හ. රජවරු වනාහී සර්පයන් “ගෙන්වා ගෙන “එවැනි සොරුන් මුන් ලවා දෂ්ට කරවා මරවන්නෙමි. නගරයට පහර දෙන කාලයකදී සතුරු සෙනඟ වෙත ඌ විසි කරන්නෙමි. සතුරු බල මැඩිය නොහෙන්නේ නම් මනා වූ අහරක් වළඳා සුව පහසු සයනයකට නැඟී මුන් ලවා තමා දෂ්ට කරවා සතුරු වසඟයට නො පැමිණ තමා රිසි සේ මැරෙන්නෙමි යයි සර්පයන් පෝෂණය කරවත්. ඔව්හු සොරුන් ඉක්මනින් මරවන්නට නො කැමැති වෙති. මෙසේ මොව්හු දිගු කලක් දුක් විඳ මැරෙන්නෝ යයි කැමති වන්නාහු ඒ පුරුෂයාට **ඉමෙ තෙ අම්හො පුරිස චත්තාරො ආසී විසා** (එම්බා පුරුෂය, සර්පයෝ මෙසේ සතර වර්ගයක් වෙති) යි කියත්.
එහි - **කාලෙන කාලං** - ඒ ඒ කාලයෙහි. සංවෙසෙ තබ්බා - නිදි කරවිය යුතු අඤ්ඤතරොවා අඤ්ඤතරොවා = කට්ඨමුඛ ආදීන් අතරෙහි යම් කිසි (සර්ප) කොටසක් **යංතෙ අම්හො පුරිස කරණීයං තං කරොහි** = මෙය යහපත කරන්නකුගේ වචන යයි දත යුතුය. ඒ පුරුෂයාට වනාහී මෙසේ සර්පයන් සපයා දී “මේ ඔබගේ උපස්ථායකයා ය”යි පෙට්ටි සතරෙහි තබන ලද සර්පයන් හට දැනුම් දෙති. ඉක්බිති එක් සර්පයෙක් නික්ම පැමිණ ඒ පුරුෂයාගේ දකුණු පාදය මගින් නැඟ දකුණතෙහි මැණික් කටු සන්ධියෙහි පවන් වෙළමින් කන් සිදුර මුල පෙණය කොට සූ සූ (යි හඬ පිට) කරමින් හොත්තේය. තවත් සර්පයෙක් වම් පාදය මගින් නැග එසේම වමත වෙළා වම් කන් සිදුර මුල පෙණය කොට සූ සූ (යි හඬ පිට) කරමින් හොත්තේය. තුන් වැනි (සර්ප) යන නික්ම ඉදිරි පසින් නැගී කුස වෙළා වළ වැනි තැනෙහි මුල පෙණය කොට සූසූ (යි හඬ පිට) කරමින් හොත්තේය සිවුවැන්නා පිටු පසින් නැඟ ගෙල වෙළා (හිස) මුදුන මතුයෙහි පෙණය තබා සූ සූ (යයි හඬ පිට) කරමින් හොත්තේය.
මෙසේ සර්පයන් සිවු දෙනා ශරීරයේ ස්ථානයන්හිම හුන් කල්හි ඒ තැනැත්තාගේ එක් හිතකාමී පුරුෂයෙක් ඒ දැක “එම්බා පුරුෂය, ඔබ විසින් කුමක් ලබන ලද්දේද”යි විචාළේය. ඉක්බිති ඔහු විසින් “පින්වත අත්වල අත් වළලු වැනි. බාහු වල බාහු වළලු වැනි, කුසෙහි කුස වෙළන සළුවක් වැනි, කන්වල කර්ණ කුඩුම්බි (නම් ආභරණ) වැනි, ගෙලෙහි මුතු වැල් වැනි, හිසෙහි ශීර්ෂාභරණ වැනි යම් ආභරණ විශේෂයෙන් රජතුමා විසින් දෙන ලද්දාහ” යි කී කල්හි (හිතකාමී පුරුෂයා මෙසේ) කීය. “එම්බා අනුවණ තැනැත්ත, රජු විසින් ඔබ කෙරෙහි සතුටින් මේ ආභරණ දෙන ලදැයි යනුවෙන් මෙසේ නොසිතව, ඔබ රජුට අපරාධකාරී සොරෙකි, මේ සර්පයෝ සිවු දෙනා උවටැන් කරනු ලැබීමෙහි අපහසු වූවෝ ය. පෝෂණය කරනු ලැබීමෙහි අපහසු වූවෝය, එකකු නැගිටිනු රිසි වන කල්හි තවෙකෙක් ස්නානයෙහි රිසි වෙයි. එකකු නෑමෙහි රිසි වන විට වෙනෙකෙක් අහර ගැනීමෙහි රිසි වෙයි. එකකු වැද හොවිනු රිසි වන කල්හි තවෙකෙක් අහර ගැනීමෙහි රිසි වෙයි. ඔවුන් අතුරෙහි යම් එකකුගේ කැමැත්ත නො පුරයි ද ඌ ඒ තැන්හිම දෂ්ට කර මරා දමයි. “පින්වත, එසේ නම් නිදහස් විය හැකි කිසියම් මඟක් තිබේදැ? ය. (හෙතෙම ඇසීය.) එසේය, රාජ පුරුෂයන්ගේ කලබලයට පත්වූ ස්වභාවයක් (වෙතොත් එය) දැන ගෙන පලායාම යහපත පිණිස වේ යයි කියන ඔබ විසින් යමක් කළයුතු නම් එය කරන්න යයිද කියන්නේ ය.
ඒ අසා අනිකා සර්පයන් සිවු දෙනාගේ ප්‍රමාදී අවස්ථාවක් ද රාජ පුරුෂයන්ගේ විවේකයක් ද දැක, දකුණත වෙළා ගෙන දකුණු කන් සිදුරෙහි පෙණය තබා නිදා ගෙන සිටි සර්පයාගේ සිරුර වමතින් පිරිමදින්නාක් මෙන් සැණෙකින් ඌ ඉවත් කොට, ඒ උපායෙන් ම සෙසු සර්පයන් ද ඉවත් කොට උන්ගෙන් බිය වී පලා යන්නේ ය. ඉක්බිති ඒ සර්පයෝ මේ උපස්ථායකයා රජු විසින් අපට දෙන ලද්දේයයි (කියන ඔහු) ලුහු බඳිමින් යන්නෝ ය. මේ සඳහා **අථ ඛො භික්‍ඛවෙ පුරිසෙන භීතො චතුන්නං ආසි විසානං පලායෙථ** = (හෙවත් මහණෙනි, ඉක්බිති සර්පයන් සිවුදෙනාගෙන් බියටපත් පුරුෂයා පලා ගියේය) යි කියන ලදී.
එම පුරුෂයා මෙසේ පැමිණි මඟ බල බලා පලා යන කල්හි රජ තෙමේ ඒ පුරුෂයා පලා ගියේයයි අසා කවරෙක් නම් ඔහු ලුහුබැඳ ගොස් නසා දැමීමට හැකි වන්නේ දැයි සොයන්නේ ඔහුගේම සතුරන් වු පස් දෙනකුන් ලැබ” යවු ඔහු ලුහු බැඳ ගොස් මරා දමවු යැ”යි කියා යවන්නේ ය. ඉක්බිති ඔහුගේ යහපත පිණිස ක්‍රියා කරන පුද්ගලයෝ ඒ පුවත දැන “වැඩි බියකින් යුතුව පලා යනු” යයි (ඔහුට) දැක්වූහ. මෙම කරුණ සඳහා **තමෙනං එවං වදෙය්‍යුං** (හෙවත් ඔහුට මෙසේ කියන්නාහුය) යන ආදිය කියන ලදී.
**ඡට්ඨො අන්තර චරො වධකො** = පළමුව සර්පයන් විසින් ලුහුබඳින ලද හෙතෙම සර්පයන් එහි මෙහි රවටවමින් පලා ගියේය. දැන් සතුරන් පස් දෙනකු විසින් ලුහුබඳිනු ලබනුයේ වඩා හොඳින් පලා යයි. “මෙසේ නම් අල්වා ගැනීමට නොහැක්කේය. නැළවීමකට නම් හැකිවන්නේය, එබැවින් කුඩා කල පටන් එකට කා බී සබඳකම් ඇති (සොරුට) විශ්වාසවත් වධකයකු ඔහු සඳහා යවන්න” යයි ඇමතිවරුන් විසින් කියන ලදින් රජු විසින් පරීක්ෂා කොට සොරාට විශ්වාසවන්ත වධකයෙක් යවන ලදී.
**සො පස්සෙය්‍ය සුඤ්ඤං ගාමං** = නැවතී බලන්නේ පියවර ඉව කරමින් වේගයෙන් එන සර්පයන් සිවුදෙනා ද, සතුරු වධකයන් පස් දෙනා ද, එම්බා (පුරුෂය) නවතින්න, පලා නොයන්න, අඹු දරුවන් සමග කම්සුව විඳිමින් සුවසේ වසන්නැයි කියමින් එන සවන වධකයා වන විශ්වාසවන්තයා ද දැක යම් යම් ස්ථාන වෙත වැඩි වේගයෙන් පලායන්නේය. (ඒ අතර) පිටිසරකදී හමු වූ එක් (කුටියක් සහිත (ජන) ශූන්‍ය වු ගමක් දකින්නේය) **ඡ කුටිකං සුඤ්ඤං ගාමං පස්සෙය්‍ය රිත්නකං යෙව පවිසෙය්‍ය** - ධන ධාන්‍ය ඇඳ පුටු ආදියෙන් විරහිතවු බැවින් හිස්වූම තැනකට පිවිසෙන්නේය. තුච්ඡකං සුඤ්ඤං යනු මෙයටම වෙනත් වචනයකි. **පරිමසෙය්‍ය** = ඉදින් පැන් ඇත්තේ නම් බොන්නෙමි, බත් ඇත්තේ නම් බුදින්නෙමි යි ආසාවෙන් ඇවිද අත ඇතුළට යවා අත ගා බලන්නෝය.
**තමෙනං එවං වදෙය්‍යුං** = නිවෙස් සයෙන් එක් නිවෙසකින් හෝ කිසිවක් නො ලද්දේය. ගම මැද මනා සෙවණැති එක් රුකෙක් ඇත. එහි රවුම් කළ පුවරුවක් ද ඇත. එය දැක එහි හිඳගන්නෙමියි සිතා ගොස් හිඳගත්හ. හැමූ මන්ද මාරුතයෙන් සුවදායී සන්සුන් බවකින් යුතුව පවන් සලනු ලැබූ ඒ මේ පුරුෂයාට හිතකාමී වු යමෙක් බැහැර පෙදෙස්හි පැවති පුවත් දැනගෙන අවුත් මෙසේ කියන්නාහ. **ඉදානිම්හො පුරිස** = එම්බා පුරුෂය දැන් වනාහී. **චොරා ගාමඝාතකා** මෙහිදී යමක් ලැබිය හැකි නම් එය ගන්නෙමු. නැතහොත් වනසා හෝ දමන්නෙමු යයි පැමිණි ගමනසන සොරු සය දෙනා
**උදකණ්ණවං** = ගැඹුරු දිය (ඇත), පුළුල් දිය (ඇත), ගැඹුරු වුව ද පුළුල් නොවන (දිය ඇත), පුළුල් වුව ද ගැඹුරු නොවන (දිය ඇත) යන ආදී මේවාට “අණ්ණව” (හෙවත් සයුර) යයි නො කියනු ලැබේ. යම් ජලයක් වනාහී ගැඹුරු ද, පුළුල් ද වේ නම් එයටම මේ (අණ්ණව යන) නම යෙදේ. **සාසඞ්කං සප්පටි භයං** = සතර වර්ගයේ සර්පයන්ගේද. වධකයන් පස්දෙනාගේ ද, සයවන අන්තරචරයා (හිතවත් පුද්ගලයාගේද, ගම නසන සොරුන් සය දෙනාගේ ද වශයෙන් සැක සහිත වු. බිය සහිත වු **ඛෙමං අප්පටිභයං** = එනම් සර්ප ආදීන්ගේම අභාවය නිසා ආරක්ෂාව ද, බිය රහිත බවද, විසිතුරු උසස් උයන් ද බොහෝ ආහාර පාන ද සහිත දේව නගරයක් වැනි. **තත්‍ථස්ස නාවා සන්තාරණී** = මේ නැවෙන් මෙතෙර සිට එතෙරට යත හැකැයි යනුවෙන් මේ නැව එතෙරට යාමට නියමිත ව වක් ම නො වන්නේය. **උත්තර සෙතූ වා **= රුක්‍ඛ සෙතු (හෙවත් එතෙර යාමට ගසක් යොදා තැනූ ඒ දණ්ඩ) ඡඝ සෙතු (හෙවත් පයින් යා හැකි සේ තැනූ පටු පාලම) සකට සෙතු (හෙවත් කරත්තයක් යා හැකි පහලම) යන මේවායින් එකක් හෝ “උත්තරසෙතු” නම් නො වන්නේ ය. **තිට්ඨති බ්‍රාහ්මණො** = මේ තෙමේ බමුණෙක් නො වේ. කුමක් නිසා ඔහුට බ්‍රාහ්මණයෙකැයි කීවේද? මෙපමණ වු (කෙළෙස්) සතුරන් බැහැර කළ බැවිනැයි කීය. දේසනාව නවත්වමින් එක් ක්ලේශ රහිත බ්‍රාහ්මණයකු හෝ දැක්වීමට මෙසේ කීය.
ඔහු මෙසේ එතෙර වූ කල්හි සර්පයෝ සිවු දෙනා “අපට අද ඔබගේ සිරුර මුරුමුරු හඬින් කා දමා ඉවත දැමීමට ලැබුණෝ නැතැයි” කීහ. සතුරෝ පස් දෙනා” අපට අද ඔබ වට කරගෙන අඟපසඟ සිඳ රජුගේ සමීපයට ගොස් සියයක් හෝ දහසක් ලබා ගැනීමට නො ලැබුණේ යයි කීහ. සය වැන්නා වන විශ්වාසවන්තයා” මා හට අද පලිඟු පැහැතී අසි පතින් ඔබේ හිස සිඳ සෙන්පත් පදවි ලැබ සම්පත් ලබා ඒවා විඳ ගැනීමට නොලැබුණෝ”යයි කීය. සොරු සය දෙනා” අප අද විවිධ වු කටයුතු කරවා බොහෝ ධනය ගෙන්වා ගන්නෙමුයයි සිතා එය කළ නොහැකි වූවෝ වෙමු” යයි සිතා සයුරු දියට බැස ගැනීමට නොහැකිව, රජ අණින් සීමා ඉක්මවා යාමට ද නො හැක්කාහු, එහිම පීඩාවට පත් වී සිට මිය ගියහ.
**උපමාඛොම්‍යායං** = මෙහි මෙසේ මුල පටන් උපමා සැසඳීම දත යුත්තේය. රජුමෙන් කර්මය දැක්විය යුතුය. රාජාපරාධකාරී පුරුෂයා මෙන් සංසාරචාරී පුහුදුන් තැනැත්තා දැක්විය යුතුය. සර්පයන් සතර දෙනා මෙන් සතර මහා භූතයන් දැක්විය යුතුය. රජුගේ සර්පයන් සිවු දෙනා ඒ තැනැත්තාට භාරදුන් කාලය සේ පුහුදුන් තැනැත්තා පිළිසිඳි කෙණෙහිම කර්මය විසින් සතර මහා භූතයන් හට දෙන ලද කාලය දැක්විය යුතුය. මේ සර්පයන්ගේ පමාවක් වූ ද. රාජපුරුෂයන්ගේ අවධානය චංචලවූ ද මොහොතක නික්ම “එම්බා පුරුෂය, ඔබ විසින් යමක් කළ යුතුව තිබේ නම් එය කරව”යි යන වචනයෙන් පලා යවයි කියූ කාලය මෙන් ශාස්තෲන් වහන්සේ විසින් මේ භික්ෂුවට මහා භූත කර්මස්ථානය කියවා මේ සතර මහා භූතයන්හි කල කිරීම, නො ඇලීම නිසා මෙසේ සසරින් නිදහස් වන්නේ යයි කියන ලද කාලය දැක්විය යුතුය. ඒ පුරුෂයාගේ හිතකාමී වචන අසා සර්පයන් සිවු දෙනාගේ පමාවක් වූ ද, රාජ පුරුෂයන්ගේ අවධානය චංචල වූ ද මොහොතක නික්ම යම් කිසි තැනකට පලායාම මෙන් මේ භික්ෂුව ශාස්තෲන් වහන්සේ සමීපයෙහි කමටහන් ලැබ මහාභූත නමැති සර්පයන්ගෙන් මිදීම පිණිස ඥානාන්විතව පලායාම දැක්විය යුතුය.
දැන් **සතර මහා භූතයන් හට තවත් වචන වූ පඨවි ධාතු** ආපො ධාතු යන ආදියෙහි සතර මහා භූත කථා ද, උපාදාන ස්කන්ධ පස පිළිබඳ කථා ද (චක්ඛු, සෝත ආදී) ආයතන පිළිබඳ කථා ද විසුද්ධි මග්ගයෙහි විස්තර කරන ලද පිළිවෙළින් ම දත යුතුය. මෙහි දී කට්ඨමුඛ නම් සර්පයා මෙන් පෘථිවි ධාතුව දැක්විය යුතුය පුති මුඛ. අග්ගි මුඛ, සත්‍ථමුඛ යන සර්පයන් මෙන් සෙසු ධාතු දැක්විය යුතුය. යම් සේ වනාහී කට්ඨමුඛ නම් සර්පයා විසින් දෂ්ට කරනු ලැබුවහුගේ සකල ශරීරයම තද වන්නේ ද, එසේම පඨවි ධාතුවේ ප්‍රකෝප වීමෙන් ද (සිරුර තද) වේ. යම් සේ පුතිමුක ආදී සර්පයන් විසින් දෂ්ට කරන ලද්දවුන්ගේ ඕජස්වැගිරීම, පිළිස්සීම් ගතිය, සිරුර බිඳී යන ගතිය ආදිය සිදු වේද එසේම ආපෝ, තේජෝ, වායෝ යන ධාතු ප්‍රකෝප වීමෙන් ද (ඕජස් වැගිරීම, පිළිස්සීම් ගතිය, සිරුර බිඳී යන ගතිය ආදිය) සිදු වේ. එහෙයින් අර්ථ කථාචාර්යවරු මෙසේ කීවාහුය.
**(එම ගාථා සතර මෙසේ ගීයට නැගිය හැක) **
මේ අයුරින්ම මෙහිදී විශේෂ වශයෙන් ශරීර උත්පත්තිය දත යුතුය.
අවිශේෂයෙන් වනාහී වාසස්ථාන වශයෙන්. විෂවේග වෙනස්කම් වශයෙන්, අනර්ථයන් ග්‍රහණය කිරිම් වශයෙන්, උවටැන් කිරීමේ අපහසුතාවය වශයෙන්, ආසන්න වීමට අපහසු වීම් වශයෙන්, අකෘතඥයන් වීම් වශයෙන්, පුද්ගල විශේෂත්වයන් නොතකන්නවුන් වශයෙන්, අප්‍රමාණවූ දෝෂෝපදාවයන් ඇති කරන්නවුන් වශයෙන් යන මේ කරුණුවලින් මේ සර්පයන් සමග මෙම මහා භූතයන්ගේ සර්ප සමානත්වය දත යුතුය.
එහි **ආසයතො** යනු සර්පයන්ගේ වසන තැනවු තුඹසයි උහු එහි වසත්. මහා භූතයනට ද වසන තැනක් ඇත. කය නම් තුඹස (ඒ) වාසස්ථානයයි. සර්පයනට ද ගස් බිල. තණ පතින් සෙවුණ තැන්, කුණු දමන තැන් ආදිය වාසස්ථාන වේ. උහු මේ තැන්හි වෙසෙති. මහා භූතයනට ද කය නමැති ගුහාව. කය නමැති ග්‍රහණ ස්ථානය, කය නමැති කුණුවල වාසස්ථානය වේ. මෙසේ වාසස්ථාන වශයෙන් වන සමානත්වය දත යුතුය.
**විස වෙශ විකාරතො** = සර්පයෝ වනාහී කුල වශයෙන් “කට්ඨ මුඛ” ආදී වෙනස්කම්වලින් සතර වර්ගයක් වෙති. එහි එක් එක් වර්ගය විෂ විවිධත්වයෙන් බෙදනු ලබන්නෝ දෂ්ට කිරීමේ දී ඇතුළු වන විෂ (හෙවත් දට්ඨ විස) ආදී වශයෙන් සිවු වැදෑරූම් වෙති. මහාභූතයෝ ද තම තමාට අයත් ලක්ෂණ වශයෙන් “පඨවී” ආදී භේදයෙන් සිවු වැදෑරුම් වෙති. මෙහි එක් එක් වර්ගය කම්ම සමුට්ඨාන (හෙවත් කර්මයන්හට ගැනීම) ආදී වශයෙන් සිවු වැදෑරුම් වෙති. මෙසේ විෂවේග විවිධත්වයෙන් වන සමානතාවය දත යුතුය.
**අනත්‍ථ ගහණ තො** = සර්පයකු ගන්නාහු අනර්ථයන් පහක් ගනිති. දුගඳ ගණිති. අසුචි ගණිති. රෝග ගණිති. විස ගණිති. මරණය ගණිති. මහා භූතයන් ගන්නෝ ද අනර්ථයන් පහක් ගණිති. දුගඳ ගණිති. අසුචි ගණිති. රෝග ගණිති. දිරාපත් වීම ගණිති. මරණය ගනිති. එහෙයින් පැරැන්නෝ මෙසේ කීහ.
ගාථා සතරෙහි අර්ථ :
අනර්ථ ග්‍රහණයෙන් වන්නේ මේ යයි දත යුතුය.
**දුරුපට්ඨානතො** = ඒ සර්පයෝ උවටැන් කරනු ලැබීමෙහි අපහසුකම් ඇත්තෝය. එකකු නැගිටිනු රිසිවන කල්හි තවෙකෙක් ස්නානයෙහි රිසි වෙයි. ඌ නෑමෙහි රිසිවන කල්හි තවෙකෙක් අහර ගැනීමෙහි රිසිවෙයි. ඌ අහර ගනු රිසිවන කල්හි අනෙකෙක් වැදහොවිනු රිසි වෙයි. ඔවුන් අතුරෙහි යම් යම් අයගේ කැමැත්ත නො සපුරයි ද ඌ එතැන්හිම දෂ්ට කර මරා දමයි. මේ සර්පයන් හටත් වඩා (පංචමහා) භූතයෝම උවටැන් කරනු ලැබීමෙහි අපහසු වන්නෝය. පඨවිධාතුවට පිළියම් කරන කල්හි ආපෝ ධාතුව කිපෙයි. එයට පිළියම් ලබන්න හුගේ තේජෝ ධාතුව කිපෙයි. මෙසේ එකකට පිළියම් කරන විට වෙනෙකක් කිපෙයි. මෙසේ උවටැන් කිරීමේ අපහසුතාවයෙන් වන සමානත්වය දත යුතුය.
**දුරා සදතො** = සර්පයන් ළඟට පැමිණීම නො ඉවසිය හැක්කේමය. නිවසේ ඉදිරිපස සර්පයකු දැක පසුපසින් පලා යති. පසු පසෙහි දැක ඉදිරිපසින් පලායති. නිවෙස මැද සර්පයකු දැක කමරයකට යති. කාමරයෙහි දැක ඇඳමතට නඟිති. පංචමහා භූතයන් හට ළං වීම එයටත් වඩා අපහසු වේ. යම්බඳු කුෂ්ට රෝගයක් වැළඳුණ අයගේ කන් නාස් ආදිය සිදී වැටේ ද, රෝගය සිරුර පුරා පැතිරේද, නිලමැස්සෝ සිරුර පිරිවරා ගනිත්ද, ශරීර ගන්ධය පැමිණෙන්නන් දුරදීම පලවා හරීද, බැණවදින්නාවූ ද, (නොහොත්) විලාප නඟන්නාවූ ද එම පුරුෂයා කරා කෝපයෙන් හෝ කරුණාවෙන් ළං වීමට නො හැකිවේ. නාසය වසා, කෙළ ගසා දුරදීම ඔහු වර්ජනය කරත්. මෙසේ භගන්දර උදර රෝග ආදී වශයෙන් අන්රෝග පිළිබඳව ද කිව යුතු වේ. මෙසේ ළගට පැමිණීමට නො හැකිවීමේ සමානත්වය දත යුත්තේය.
**අකතඤ්ඤු තතො** = සර්පයෝ වනාහි අකෘතඥයෝ වෙත්. නහවන්නවුන්ද. කවන්නවුන්ද, ගඳමල් ආදියෙන් පුදන්නවුන්ද. පෙට්ටියක බහා පරිහරණය කරන්න වුන්ද (යන මේ අය පිළිබඳව) දොසක්ම සොයති. යම් තැනෙකදී දොසක් දකිත් ද (නො හොත් ලබා ගනිත්ද) එහිදීම දෂ්ට කර ඔහු මරා දමත්. සර්පයන් හට ද වඩා මහා භූතයෝම අකෘතඥ වෙත්. මොවුන් හට කරන ලද දේ පිළිබඳ (හැඟීමක්) නම් නැත්තේය. සිසිල්වූ හෝ උණුසුම් වූ හෝ පිරිසිඳු ජලයෙන් නහවනු ලබන්නෝ නමුදු, මෘදු වස්ත්‍ර, මෘදු යහන්, මෘදු ආසන ආදියෙන් සංග්‍රහ කරනු ලබන්නෝ නමුදු, උතුම් ආහාර වළඳවනු ලබන්නා වූ නමුදු, උතුම් පාන වර්ග පොවනු ලබන්නාහු නමුදු, (මහාභූතයෝ) දෝෂයක් ම සොයති. දෝෂයක් හමු වූ තන්හිදී කෝපයට පත් වේ. විපත් පමුණුවන්නෝමය. මෙසේ අකෘතඥ භාවයෙන් වන සමානත්වය දත යුත්තේය.
**අවිසෙස කාරිතො** = සර්පයෝ වනාහි මේ තෙමේ ක්ෂත්‍රියයෙක්ය. බ්‍රාහ්මණයෙක්ය, වෛශ්‍යයෙක්ය. ශුද්‍රයෙක්ය. ගිහියෙක්ය. නැතහොත් පැවිද්දෙක්ය යන ආදී වශයෙන් විශේෂයක් නොකරත් හමු වූ හමු වූ අය දෂ්ට කර මරා දමත්. (පංච) මහා භූතයෝ ද මේ තෙමේ ක්ෂත්‍රියයෙක්ය. බ්‍රාහ්මණයෙක්ය. වෛශ්‍යයෙක්ය, ශුද්‍රයෙක්ය. ගිහියෙක්ය. පැවිද්දෙක්ය, දෙවියෙක්ය. මනුෂ්‍යයෙක්ය, මාරයෙක්ය, බ්‍රහ්මයෙක්ය. ගණ නැත්තෙක්ය. නැතහොත් ගුණවතෙක්ය යන ආදි වශයෙන් විශේෂයක් නො කරත්. යම් හෙයකින් වනාහී ඔවුන්හට මොහු ගුණවතෙකැයි (යමකු කෙරෙන්) ලජ්ජා උපදින්නේ නම් දෙවියන් සහිත ලෝකයෙහි උතුම්ම පුද්ගලයා වූ තථාගතයන් වහන්සේ කෙරෙහි ලජ්ජා උපදවන්නාහුය. යම්හෙයකින් ඔවුන් හට මේ මහා පැණවතෙකි, මේ මහා ඍද්ධිමතෙකි. මේ ධුතවාදීයෙකි යන ආදී වශයෙන් (යමකු කෙරෙන්) ලජ්ජා උපදින්නේ නම් දම්සෙනෙවි සැරියුත් තෙරුන් ආදීන් කෙරෙහි ලජ්ජා උපදවන්නෝය. යම් හෙයකින් ඔවුන් හට මේ තෙමේ ගුණ රහිතයෙකි. දරුණු අයෙකි, තද අයෙකි යනුවෙන් (යමකු කෙරෙන්) බිය උපදින්නේ නම් දෙවියන් සහිත ලෝකයෙහි නුගුණ. දරුණු තද අයගේ අග්‍ර වු දේවදත්තගෙන් හෝ ෂට්ශාස්තෘන්ගෙන් හෝ බිය වෙත් ද? නොවෙක්මැයි කෝපයට පත් වී යම්කිසි විපතක් පමුණුවන්නෝමය. මෙසේ වෙනසක් නොකිරීමෙන් (සර්පයන් හා පංචමහා භූතයන් අතර) වන සමානත්වය දත යුත්තේය.
**අනන්ත දොසු පද්දවතො** = සර්පයන් නිසා උපදවන්නා වූ දෝෂෝපද්‍රවයන්ගේ ප්‍රමාණයක් නැත. ඒ එසේමය. මොව්හු දෂ්ට කර (ඇස්) කණකරත්. කුදු වීම. අත් පා කොර වීම, පාදයක් පැකිළීම වැනි බොහෝ විපර්යාසයන් ඇති කරත්. කිපුණාවූ භූතයෝ ද (ඇස්) කණ කිරීම් ආදියෙන් යම් විපර්යාසයන් කරත්. මොවුන්ගේ දෝෂෝපද්‍රවයෝ බොහෝ වෙති. මෙසේ බොහෝ දෝෂෝපද්‍රවයන් නිසා (දෙපක්ෂය අතර) වන සමානත්වය දත යුත්තේය.
දැන් මෙහිදී සතර මහා භූතයන්ගේ වශයෙන් අර්හත් භාවය දක්වා කමටහන් කිව යුතු වන්නේය. එය විශුද්ධි මාර්ගයෙහි “චතුධාතු වවත්‍ථාන නිද්දේස” යෙහි කියන ලද්දේමය.
**පඤ්චවධකා පච්චත්‍ථිකාති ඛො භික්‍ඛවෙ පඤ්චන්නෙතං උපාදානක්‍ඛන්‍ධානං අධිවචනං** = මෙහි ස්කන්ධයන් ගේ වධක, සතුරු සමානත්වය දෙඅයුරකින් දත යුත්තේය.
ස්කන්ධයෝ වනාහී එකිනෙකාට ද වධ කරත්. ඒවා පවත්නා කල්හි වධය ද පෙනෙයි. කෙසේද යත් රූපය වූ කලී රූපයට ද, අරූපයට ද වධ දෙයි. එසේම අරූපය අරූපයට ද, රූපයට ද වධදෙයි. කෙසේද යත් - බිඳෙන්නාවූ මෙම පඨවි ධාතුව ඉතිරිධාතූන් තුන ද රැගෙනම බිඳෙයි ආපෝ ධාතු ආදියෙහි ද මේ පිළිවෙළම වේ. මෙසේ රූපය රූපයට ම වධ දෙයි. බිඳෙන්නා වූ රූපස්කන්ධය වනාහී අරූපස්කන්ධ සතර ද රැගෙනම බිඳෙයි. මෙසේ අරූපයට ද වධ දෙයි. බිඳෙන්නාවූ වේදනා ස්කන්ධය ද, සඤ්ඤා, සංඛාර, විඤ්ඤාණ යන ස්කන්ධයන් රැගෙනම බිඳෙයි. සංඥා ස්කන්ධ ආදියෙහිදී ද මේ පිළිවෙළම වේ. මෙසේ අරූපය අරූපයටම වධ දෙන්නේය. චුති ක්ෂණයෙහි වනාහී බිඳෙන්නා වු අරූපස්කන්ධ සතර වස්තුරූපය (=භෞතික ශරීරය) රැගෙන ම බිඳේ. මෙසේ අරූපය රූපයට වධ දෙයි. මෙසේ එකිනෙකාට වධ දෙත් යන අදහසින් “වධකා” යයි කියනු ලැබේ. යම් තැනෙක වනාහී ස්කන්ධයෝ පවතිත් ද, එහිම සිඳීම්, බිඳීම්. වධ බන්‍ධන ආදිය ද පවතී. අන් තැනෙක නොවේ. ස්කන්ධ පවත්නා විට වධය ද පෙනෙන්නට තිබේ. යන අදහසින් ද “වධකා” යයි කියනු ලැබේ.
දැන් පඤ්චස්කන්ධයන් රූප අරූප වශයෙන් දෙකොටසක් කොට රූප වශයෙන් නාමයට හෝ නාම වශයෙන් රූපයට හෝ විග්‍රහ ආදිය කොට අර්හත්වය දක්වා කමටහන් කිවයුතු වන්නේය යන කරුණ ද විශුද්ධි මාර්ගයෙහි කියන ලද්දේමය.
**ඡට්ඨො අන්තර චරො වධකො උක්ඛිත්තා සිකොති ඛො භික්ඛවෙ නන්‍දිරාග ස්සෙතං අධිවචනං** = මෙහි දෙ අයුරකින් තෘෂ්ණාවගේ සහ කඩුව ඔසවා ගත් වධකයකුගේ ඇති සමානත්වය දත යුත්තේය. “පඤ්ඤා සිර පාතන” හා “යෝනි සං පටිපදන” යනු ඒ දෙ ආකාරයයි. ඒවා කෙසේද යත් :- යම් අරමුණක් ඇස නමැති ද්වාරයෙහි ඉන්‍ද්‍රිය ගෝචර වු කල්හි ඒ අරමුණ නිමිති කොට ලෝභයක් උපදී. මෙ පමණකින් හිස ප්‍රඥාව කෙරෙන් වැටුණෝ නම් වෙයි. කණ නමැති දොරටුව ආදියෙහි ද මේ පිළිවෙළම වේ. මෙසේ ප්‍රඥාව කෙරෙන් සිරස වැටීමත්. (වධකයා කඩුව ඔසවා ගැනීමත් අතරෙහි) සමානත්‍වය දත යුත්තේය නන්‍දිරාගය වනාහී අණ්ඩජ ආදීභේද ඇති යෝනි සතරෙහි ඉපදීමට පුද්ගලයා යොමු කරවයි. ඔහුට (අණ්ඩජ ආදී) යෝනි වර්ගයන් හි ඉපදීමට මුල්වන විසි පහක් වන මහා භීතීන්ද, දෙතිස් කර්මයන් සිදු කිරීම් ද එළඹ සිටී. යොනිසං පටිපාදනයේ ද ඔසවා ගත් කඩුව ඇති වධකයාගේ තිබෙන්නා වූ සමානත්වය දත යුත්තේය.
මෙසේ නන්‍දිරාග වශයෙන් ද එක් භික්ෂුවකට කමටහන් කියන ලද්දේය. කෙසේද යත් මෙම නන්‍දිරාගය වනාහී (ලෝභ, දෝස, මෝහ ආදියෙන් යුත්) සංස්කාර ස්කන්ධය කැයි වෙන් කොට හඳුන්වා දී එය හා එක් ව යෙදුණ වේදනාව වේදනා ස්කන්ධය යයි ද, සංඥාව සංඥා ස්කන්ධය යයි ද, සිත විඥාන ස්කන්ධය යයි ද, ඒවායේ ද්‍රව්‍යමය ආරම්මණ රූපස්කන්ධය යයි ද යනුවෙන් මෙසේ පංච ස්කන්ධයන් නියම ලෙස දක්වයි. දැන් ඒ පඤ්ච ස්කන්ධයන් නාම රූප වශයෙන් වෙන් කොට ඒවායේ හේතූන් සෙවීමේ පටන් විදසුන් වඩා අනු පිළිවෙළින් එක් අයෙක් රහත් බවට පැමිණේ යයි මෙසේ නන්‍දිරාග වශයෙන් කමටහන් කියන ලද්දේ වෙයි.
ආධ්‍යාත්මික ආයතන සයේ ශුන්‍ය ග්‍රාම සමානත්වය පෙළෙහිම දැක්වේ. මේ වනාහී මෙහි කමටහන් පිළිවෙළයි. යම් සේ සොරු සය දෙන කුටි සයක් ඇති ශුන්‍ය ග්‍රාමයට පිවිස එකිනෙක (කුටිය) ට යන්නාහු කිසිවක් නොලැබ ගමෙහි විපතට පත්වූවෝ වෙත් ද, එසේ හික්ෂු තෙමේ ආධ්‍යාත්මික ආයතන සයෙහි ඇතුළට පිවිස සොයන්නෝ මම ය යනුවෙන් හෝ මාගේ ය යනුවෙන් හෝ ගත යුතු කිසිවක් නො දැක අනර්ථයට පත් වූවෙක් වෙයි. හේ තෙමේ විදසුන් පිහිටුවා ගන්නෙමියි “උපාදාන රූප කමටහන්” වශයෙන් චක්‍ඛුප්පසාදය (හෙවත් චක්ෂුර් ඉන්‍ද්‍රිය සේ දෘෂ්ටි ශක්තිය) ආදිය පරීක්ෂා කොට මෙය රූපස්කන්ධය යයි තීරණය කරයි. මනස් ආයතනය අරූප යයි ද, රූපයයි ද නාම රූප වශයෙන් වෙන් කොට ඒවායේ හේතුව පරීක්ෂා කොට විදසුන් වඩා සංස්කාරයන් විමසා බලන්නේ අනු පිළිවෙළින් රහත් බැව්හි පිහිටන්නේයයි එක් භික්ෂුවකට රහත් බව දක්වා මේ කමටහන කියන ලද්දේය.
දැන් බැහැරින් ආ ගම වනසන සොරුන් හා සමාන බව දක්වන්නේ **චොරා ගාම ඝාතකාති ඛො** යන ආදිය කීය.
එහි **මනාපා මනාපෙසු** යනු කරණාර්ථයෙහි සත්තමී වේ. මනාප හා අමනාප අය කරන කොට ගෙන යන අර්ථයයි. එහි සොරුන් ගම නසන කල්හි කටයුතු පහක් පවතී. සොරු වනාහී ගම වට කොට සිට ගිනි තබා කලහ ශබ්දයක් නංවති. ඉන් පසු මනුෂ්‍යයෝ වටිනා දේ රැගෙන බැහැරට නික්මෙති. ඉක්බිති ඔවුන්ද සමග ගෙන යන බඩු ද අත්පත් කර ගනිති. ඇතැමෙක් මෙහිදී පහර කෑමට ලක් වෙති. ඇතැමෙක් පහර කෑ තැන්හි වැටෙති, ඉතිරි වන නීරෝගී මිනිසුන් බැඳ ගෙන තමන් වසන තැනට ගෙන ගොස් රැහැන් ආදියෙන් බැඳ දාසයන් ලෙස යොදා ගනිත්.
එහි ගම නසන සොරුන් ගම වට කොට ගිනි තැබීමක් මෙන් දොරටු සයෙහි අරමුණු යොමු වූ කල්හි කෙලෙස් ගින්නෙහි උපත දත යුතුය. හස්ත සාර වස්තුව රැගෙන පිටතට නික්මීම මෙන් ඒ අවස්ථාවෙහි කුසල් හැර අකුසලින් යුක්ත වීම දත යුතුය. භාණ්ඩ නිසා අත්අඩංගුවට පත්වීම මෙන් වැරදි ක්‍රියාවන් කිරීම, වැරදි වචන කීම, සමාව ලැබිය හැකි වැරදි කිරීම, බරපතල වැරදි කිරීම යන අවස්ථාවන්ට පැමිණෙන කාලය දත යුතුය. ප්‍රහාරයන් ලබන කාලය මෙන් “සංඝාදිසෙස” නම් වරදට පැමිණෙන කාලය දත යුතුය. පහර ලැබූ අය පහර දුන් තැන වැටී සිටින කාලය මෙන් පාරාජිකාවට පැමිණ ගත කරන ශ්‍රමණ භාවයෙන් තොර කාලය දත යුතුය. සෙසු මිනිසුන් බැඳගෙන (සොරුන්) වසන තැනට ගෙනගොස් දාස භාවයෙහි යොදවා ගන්නා කාලය මෙන් එම අරමුණ නිසාම දකින්නාවූ සියල්ලන්ගේ ම සුළු සිල්, මැදිසිල්, මහසිල් යන මේවා බිඳ ශික්ෂාපද (රැකීම) අත්හැර ගිහි බවට පැමිණෙන කාලය දත යුතුය. එහිදී අඹු දරුවන් පෝෂණය කරන මොහුගේ දුක් රැස මෙ ලොවදීම තමා විසින්ම දකිනු ලබන්නේයයි දත යුත්තේය. කලුරියකොට අපායෙහි උපන්නහුට (එම දුක් රැස) පරලොව දී අත්විඳිය හැකි වන්නේය.
මේ බාහිර ආයතන වනාහී එක් භික්ෂුවක් හට කමටහන් වශයෙන්ම කියන ලදී. මෙහිදී වූ කලී “රූපාදීනි” යනු උපාදාන රූප සතරයි. “ඵොට්ඨබ්බායතනං” යනු ධාතු තුනයි. ධම්මායතනයෙහි ආපෝ ධාතුව සමග ඒවා සතරක් වේ. මේ භූත සතර ද ඒවායේ කොටස් වශයෙන් ආකාස ධාතුව ද, ලිහිල් බව වශයෙන් ලිහිල් කොටස් ද යන මේ සියළුම භූතයන්ගෙන් රූපස්කන්ධ නම් වේ. එයට අරමුණු වු වේදනා ආදී වු සතර (= වේදනා, සඤ්ඤා, සංඛාර, විඤ්ඤාණ) අරූප ස්කන්ධ වේ. එහි රූපස්කන්‍ධ නම් රූපයයි. අරූපී වු ස්කන්ධ සතර නාම නම් වේ. මෙසේ නාම රූප වෙන් කොට දක්වා පෙර පරිදිම පිළිපදින්නහුට අර්හත් භාවය දක්වා කමටහන් කියන ලද්දේය.
**ඔඝානං **= මෙහි, තරණය කිරීමෙහි අපහසු තැනෙක්හි සිටින තැනැත්තේ ද. සැඩ පහරෙහි සිටින තැනැත්තේද යන මොව්හු වනාහී සීල සංවරය පුරා, “රහත් බවට පැමිණෙන්නෙමි” යි යන අදහස උපදවා කළණ මිතුරන් නිසා මනාව වෑයම් කිරීමෙන් (සසරින්) එතෙර විය යුතුයි. කෙසේ හෝ වේවා තරණය කිරීම අපහසුය යන මේ අරුතින් “ඔඝා” යයි කියනු ලැබේ. ඒවාද එක් භික්ෂුවකට කමටහන් වශයෙන් කියන ලදී. (ස්කන්ධ) සතරක් ම වන්නේ නමුදු එකක් නම් සංස්කාර ස්කන්ධයයි. සෙස්ස නන්‍දිරාගයෙහි කියන ලද ක්‍රමයෙන් යොදා විස්තර කළ යුතුවේ.
**සක්කාය ස්සෙතං අධිවචනං** = “සක්කායො” යනු සර්ප ආදීන්ගෙන් යුත් සයුරෙන් මෙතෙර මෙන් සතර මහා භූත ආදීන්ගෙන් අනතුරු සහිත වූ බියකරුවු (තැනකි) එය ද එක් භික්ෂුවකට කමටහන් වශයෙන් කියන ලද්දේය. “සක්කාය” යනු (රූපාවචර ආදී) ත්‍රෛභූමික පඤ්ච ස්කන්ධයන්ය. ඒවා ද නාම රූප ම වන්නේය. මෙසේ මෙහි නාමරූප වෙන් කොට දැක්වීම ආදි කොට රහත් බව දක්වා කමටහන් විස්තර කළ යුතු වේ.
**නිබ්බාණ ස්සෙතං අධිවචනං** = නිර්වාණය වනාහී සාගරයේ එතෙර මෙනි. වෑයම් කිරීමට වීර්යයයි ගෙන හැර දක්වනු ලැබේ. **තිණෙනා පාරගතො** = තරණය කොට එතෙරට ගියේ.
එහි යම් සේ බියකරු වු මෙ පස වෙරළේ සිටි තැනැත්තා විසින් සයුර තරණයෙහි කැමැත්තෙන් කිහිප දිනක් වැස ඉක්මනින් නැවක් සාදවා දිය කෙළියෙහි යෙදෙන්නකු ලෙසින් නැවට නො නැඟිය යුතුය. එසේ කරන තැනැත්තේ වනාහී (නැවට) නො නැඟ ම විපතට පැමිණෙයි. මෙසේ ම කෙලෙස් සයුර තරණය කරනු කැමැත්තෙන් තරුණයා “මහලු කල අෂ්ටාංගික මාර්ගය නමැති පහුර බඳින්නෙමි”යි ප්‍රමාද නො කළ යුතුය. එසේ කරන තැනැත්තේ වනාහී මහලු කාලයට නොපැමිණම විනාශයට පැමිණෙයි. (මහලු වියට) පැමිණ වුව ද (පහුර) කර ගැනීමට නොහැකි වෙයි. භද්දෙකරත්ත සූත්‍රය ආදිය සිහි කොට වේගයෙන්ම මෙම ආර්ය මාර්ගය නමැති පහුර බැඳගත යුතුය.
කවර ආකාරයෙන් හෝ පහුර බඳින්නහුගේ අත්පාවල සම්පූර්ණත්වයක් තිබිය යුතු යයි බලාපොරොත්තු විය යුත්තේය. කුෂ්ට රෝග වැළඳුණ පාදයක් හෝ කොරවු පාදයක් තිබිය නො හැක්කේ ය. (නාග) පෙණ හැඩ සේ අත් ඇති අයට තණ හා පත්‍ර ආදිය අල්වා ගැනීමට නො හැකි වේ. මෙසේ මෙම ආර්ය මාර්ගය නමැති පහුර බඳින්නහුගේ සිල් නමැති පාදයන්ගේ ද, ශ්‍රද්ධාව නමැති හස්තයන්ගේ ද සම්පූර්ණත්වයක් බලාපොරොත්තු විය යුත්තේය. දුස්සීලවූද, ශ්‍රද්ධා රහිතවූ ද, ශාසනයෙහි නො පිහිටියාවු ද, ප්‍රතිපත්ති නො අදහන්නා වූ ද තැනැත්තාට ආර්ය මාර්ගය නමැති පහුර බැදීමට නො හැක්කේ ම ය. යම් හෙයකින් පිරිපුන් අත් පා ආදිය ඇත්තේ වුව ද දුබල වූ, රෝග පීඩිත වු තැනැත්තාට ද පහුර බැඳීමට නොහැක්කේය. ශක්ති සම්පන්න තැනැත්තාට ම එය කළ හැකි වේ. මෙසේ සිල්වත් සැදැහැවතා වුවද අලස කුසීතයෙක් නම් ඔහුට ද මෙම (ආර්ය) මාර්ග නමැති පහුර බැදීමට නො හැකි වේ. පටන් ගත් වීර්යය ඇති තැනැත්තාටම හැකි වේ. මෙම පහුර බඳිනු කැමති තැනැත්තා පටන් ගත් වීර්යය ඇත්තෙක් විය යුතුය. යම්සේ ඒ පුරුෂයා පහුර බැඳ, වෙළෙහි සිට යොදුන් ගණන් පුළුල් සයුරට යොමු වී මා වෙන් වූ තනි පුද්ගලයකු නිසා මා විසින්ම මෙය තරණය කළ යුතුය යි සිතෙහි බැඳීමක් ඇති කර ගනියි. එසේම යෝගියා විසින්ද සක්මනට බැස. අද මා විසින් සතරමඟ වළක්වන කෙලෙස් සයුර තරණය කොට රහත් බැව්හි පිහිටිය යුතුයයි සිත බැඳිය යුතුයි.
යම් සේ පුරුෂයා පහුර ආධාර කරගෙන සයුර තරණය කරමින් ගව්වක මඟගෙවා ගොස් නැවතී බලන්නේ යා යුතු දුරෙන් එක් කොටසක් ඉක්මවූයෙමි යයි ද, තවත් කොටස් තුනක් ඉතිරිව ඇතැයි ද දැන ගනියි. තව ද ගව්වක මග ගෙවා ගොස් නැවතී බලන්නේ දෙකොටසක් ඉක්ම වූයෙමි යි ද තවත් දෙකොටසක් ඉතිරිව ඇතැයි ද දැන ගනියි. තවත් ගව්වක මඟ ගොස් නැවතී බලන්නේ තුන් කොටසක් ඉක්මවූයෙමි යයි ද, එක කොටසක් ඉතිරිව ඇතැයි ද දැන ගනියි. එය ද ඉක්මවා ලදැයි දැන ගනියි. එම පහුර ද පයින් මැඩ ගෙන දිය පහරට දමා, තමා ගොඩට අවුත් ඉවුරෙහි සිට ගනියි. එසේම මේ භික්ෂුව ද ආර්ය මාර්ගය නමැති පහුර ආධාර කරගෙන කෙලෙස් සයුර තරණය කරනුයේ සෝවාන් මඟින් පළමුවන මාර්ගය වළක්වන කෙලෙස් තරණය කොට මාර්ගය හා අතරක් නැති ඵලයෙහි පිහිටියේ ප්‍රත්‍යවේක්ෂා නුවණින් නැවතී බලනුයේ මාගේ සතර මඟ වළක්වන කෙළෙස්වලින් එක් කොටසක් ප්‍රහීන වූයේ යයි ද. ඉතිරි කොටස් තුන ශේෂව ඇතැයි ද දැන ගණියි. නැවත එසේම ඉන්‍ද්‍රිය බල බෝධ්‍යඞ්ගයන් එකතු කොට ගලපා සංස්කාරයන් විමසා බලන්නේ සකෘදාගාමී මාර්ගයෙන් දෙවන මඟ වළක්වන කෙලෙස් තරණය කොට මාර්ගය හා අතරක් නැති ඵලයෙහි පිහිටියේ ප්‍රත්‍යවේක්ෂා ඥානයෙන් නැවතී බලනුයේ මාගේ සතර මඟ වළක්වන කෙලෙස්වලින් කොටස් දෙකක් ප්‍රහීන වූයේ යයි ද, ඉතිරි කොටස් දෙක ශේෂව ඇතැයි ද දැන ගනියි. නැවත එසේම ඉන්‍ද්‍රිය බල බෝධ්‍යාංගයන් එකතු කොට ගළපා සංස්කාරයන් විමසා බලන්නේ අනාගාමි මාර්ගයෙන් තුන්වන මඟ වළක්වන කෙලෙස් තරණය කොට මාර්ගය හා අතරක් නැති ඵලයෙහි පිහිටියේ ප්‍රත්‍යවේක්ෂා ඥානයෙන් නැවතී බලන්නේ මාගේ සතර මඟ වළක්වන කෙළෙස්වලින් කොටස් තුනක් ප්‍රහීන වූයේ යයිද, එක් කොටසක් ශේෂ වේ යයි ද දැන ගනියි. නැවත එසේම ඉන්‍ද්‍රිය බල බෝධ්‍යාංගයන් එකතු කොට ගළපා සංස්කාරයන් විමසා බලන්නේ අර්හත් මාර්ගයෙන් සතර මඟ වළක්වන කෙළෙස් තරණය කොට මාර්ගය හා අතරක් නැති ඵලයෙහි පිහිටියේ ප්‍රත්‍යවේක්ෂා ඥානයෙන් නැවතී බලන්නේ මාගේ සියලු කෙලෙස් ප්‍රහීනවූයේ යයි දැන ගනියි.
ඉක්බිති යම්සේ ඒ පුරුෂයා එම පහුර දිය පහරෙහි යවා ගොඩබැස ගොඩබිමෙහි හෝ සිට, නගරයට හෝ පිවිස උත්තම ප්‍රාසාදමස්තකයකට නැඟ “මෙ පමණ වු අනර්ථයකින් මිදුණේම වෙමි”යි එකඟ වු සිත් ඇතිව, තුටු වු මනසින් යුතුව හිඳියි ද, මෙසේ එම අසුනෙහිම හෝ අන්‍ය වු රාත්‍රිස්ථාන දිවා ස්ථාන ආදී යම් කිසි තැනෙක හෝ හුන්නේ මෙපමණ වු අනර්ථයකින් මිදුණේම වෙමි යි නිවන් අරමුණු කොට ගත් පල සමවතට පැමිණ එකඟවු සිත් ඇති ව. තුටු වු මනසින් යුතුව හිඳියි. මෙය සඳහා ම **“තිණ්ණො පාරගතො ඵලෙ තිට්ඨති බ්‍රාහ්මණොති ඛො භික්‍ඛවෙ අරහතො එතං අධිවචනං”** (හෙවත් “මහණෙනි, තරණය කළ තැනැත්තා. පරතෙරට ගිය තැනැත්තා, බ්‍රාහ්මණයා යන නම් රහතුන් හට ව්‍යවහාර වන තවත් නාමයන් ය) යි කියන ලදී. මේ අයුරින් මෙහිදී කියන ලද විවිධ වූ කමටහන් සියල්ල ගළපා කැටි කර එකතු කර දැක්විය යුතුය. එක් කොට දක්වන තැනැත්තා විසින් ද පඤ්චස්කන්ධ වශයෙන්ම ඉවතට හළ යුතුය.
කෙසේද යත් - මෙහි වනාහි සතර මහා භූතයන් ද, අධ්‍යාත්මික වූ ආයතන පස ද, බාහිර වූ ආයතන පසද, ධර්මායතනයෙහි පසළොසක් වු සියුම් රූපයන් ද තම ශරීරයේ එක් කොටසක් වේ. මෙය රූප ස්කන්ධයයි. මනායතනය විඥාන ස්කන්ධයයි. ධර්මායතනයෙහි එක් කොටසක් වන්නේ (කාමොඝ, භවොඝ, දිට්ඨොඝ, අවිජ්ජොඝ යන) ඕඝයන් සතරයි. මෙම අරූපී ස්කන්ධ සතර තම ශරීරයේ එක් කොටසක් වේ. එහි රූප ස්කන්ධය නම් රූපයයි. අරූප ස්කන්ධ නම් නාම යයි. මේ දෙක “නාම රූප” නම් වේ. එහි කාමය නම් සැඩ පහර ද, භවය නම් සැඩ පහර ද “නන්‍දිරාගය” නම් වේ. ධර්මායතනයෙහි එක් කොටසක් තමාගේ ශරීරයේ ද එක් කොටසක් වේ. මේවා (ඵලයන් සඳහා) හේතු වන්නේ ය, යනුවෙන් “සප්පච්චය “ නම් වේ. නාම රූපයන් වෙන් කොට දක්වා ත්‍රිලක්ෂණයට නඟා විදසුන් වඩා සංස්කාර (ධර්ම) යන් විමසා බලන තැනැත්තේ රහත් බවට පැමිණෙන්නේය යන මෙය එක් භික්ෂුවකගේ නිවනට යාමේ ප්‍රමුඛ මාර්ගය විය.
එහි සතර මහා භූතයෝ, පඤ්ච උපාදාන ස්කන්ධයෝ, ආධ්‍යාත්මික හා බාහිර ආයතන එකොළොස, ධර්මායතනයෙහි කොටසක්, දෘෂ්ටීන් (හෙවත් විශ්වාසයන්) නමැති ඕඝය, අවිද්‍යාව නමැති ඕඝය යන මේවා ස්වකීය ශරීරයේ කොටසක් වේ. මෙය “දුඃඛ සත්‍ය” යයි. නන්‍දිරාගය ද කොටසකි. කාම නමැති ඕඝය ද, භව නමැති ඕඝය ද ස්වකීය ශරීරයෙහි කොටසකි. මෙය සමුදය සත්‍යයයි. එ තෙර යයි කියනු ලබන නිවන නිරෝධ සත්‍යයයි. ආර්ය (අෂ්ටාංගික) මාර්ගය මාර්ග සත්‍යයයි. එහිදී සසරෙහි පැවැත්මට සම්බන්ධ සත්‍යයන් දෙකක් ද, නිවනට සම්බන්ධ සත්‍යයන් දෙකක් ද වේ. දෙකක් ලෞකිකය. දෙකක් ලෝකෝත්තරය යනුවෙන් සත්‍ය සතර සොළොස් අයුරකින් ද, න්‍යායයන් සැට දහසක් වන අයුරින් ද බෙදා දැක්විය යුත්තේය. දේශනාවසානයෙහි විපචිතඤ්ඤු (හෙවත් විස්තර කර දුන් පසු අවබෝධ කරගත හැක්කාවූ) පන්සියයක් භික්ෂූහු රහත් බැව්හි පිහිටියහ. සූත්‍රය වනාහි දුකෙහි ලක්ෂණ වශයෙන් කියන ලදී.
දෙවැන්නෙහි - **සුඛ සෝමනස්ස බහුලො** - “මේ තැනැත්තාට කයෙහි සුවය ද, සිතුවිලිවල සොම්නස් බව ද බහුලව පවතී” යන අදහසින් “සුඛ සොමනස්ස බහුලො” යි යෙදිණ. **යොනිචස්ස ආරද්ධා හොති** - මොහුට (අදාල) කරුණු ද සම්පූර්ණ වූයේ වෙයි. **ආසවානං ඛයාය** = මෙහිදී ආසවක්‍ඛය (හෙවත් කෙලෙස් ක්ෂය කිරීම) යනුවෙන් අර්හත් මාර්ගය අදහස් කරන ලදී. ඒ සඳහා (හෙවත් අර්ථ මාර්ගය සඳහා) යන අරුත වේ. **ඔධස්තපතොදො** රථය මැද සරසට තබන ලද කෙවිට. **යොනිච්ඡකං** = යම් දිසාවකින් කැමති වේද. **යදීච්ඡකං** = යම් බඳු වු ගමනක් කැමති වේද, **සාරෙය්‍ය** = යවන්නේය. **පච්චාසාරෙය්‍ය** = ආපසු හැරෙන්නේය. **ආරක්‍ඛාය** = රැකවරණය පිණිස **සඤ්ඤමාය** = වේගවත් බව අඩු කිරීම සඳහා **දමාය** තමාගේ සතුට සඳහා ක්‍රියා කිරීම යටපත් කරනු පිණිස (හෙවත් දමනය පිණිස) **උපසමාය** = කෙලෙස් සන්සිඳවීම පිණිස
**එවමෙව ඛො** = යම් සේ අදාන්ත වූ (හෙවත් පුහුණු නො කරන ලද) අසුන් යොදා තැනිතලා නොවන මාර්ගයෙක්හි රථය රැගෙන යන්නා වූ අදක්ෂ රියැදුරුගේ රථචක්‍ර හෝ බිඳෙයි. චක්‍ර සම්බන්ධක නාරචය (හෙවත් ඇක්සලය) හෝ බිඳෙයි, අසුන්ගේ කුර හෝ බිඳෙයි, තමා හෝ විපතට පැමිණෙයි, රිසි රිසි සේ ගමන හැසිරවීමට නොහැකි වෙයි. මෙසේ ඉඳුරන් සයෙහි නොවැසූ දොරටු ඇති (හෙවත් ඉඳුරන් දමනය නොකළ) භික්ෂුවට රිසි රිසි සේ ශ්‍රමණ භාවයෙහි ඇලී සිටීමට, (ශ්‍රමණ සුවය) විඳ ගැනීමට නො හැකි වෙයි. යම් සේ වනාහී දක්ෂ වූ රියැදුරු දමනය වු අසුන් යොදා සම බිමෙකට රිය පමුණුවා නාස් ලණුව අල්වා ගෙන, අනුන්ගේ කුර පිළිබඳව සිහිය තබාගෙන, කෙවිට රැගෙන දමනය වූ අසුන් මෙහෙයවන්නේ රිසි රිසි සේ ගමනෙහි යෙදෙයි ද, මෙසේ ම ඉඳුරන් සයෙහි වැසූ දොරටු ඇති (හෙවත් ඉඳුරන් දමනය කළ) භික්ෂුව මේ සස්නෙහි රිසි රිසි සේ ශ්‍රමණ භාවයෙහි ඇලී එහි සුවය විඳියි. ඉදින් අනිත්‍යය නුවණින් විමසා බැලීමට නුවණ මෙහෙයවනු කැමැත්තේ වෙයි නම් නුවණ ඒ සඳහා යොමු වෙයි. “දුක්‍ඛය” නුවණින් විමසා බැලීම ආදියෙහිදී ද මෙසේම වේ.
**භොජනෙ මත්තඤ්ඤු** = ගතයුතු භෝජනයෙහි ප්‍රමාණය දන්නාවූ, එහිදී පිළිගන්නා ප්‍රමාණය ද, පරිභෝග කරන ප්‍රමාණය ද යනුවෙන් ප්‍රමාණයන් දෙකක් වේ. එහි පිළිගන්නාවූ ප්‍රමාණය යන්නෙහිදී දායකයාගේ කැමැත්ත දත යුතුය. දියයුතුදෙය පිළිබඳව (දායකයාගේ) කැමැත්ත දත යුතුය. (පරිභෝග කළහැකි ප්‍රමාණය පිළිබඳව) තමා වෙත ඇති අවශ්‍යතාවය (භික්ෂුව විසින්) දත යුතුය. මෙබඳුවූ භික්ෂුව වනාහී ඉදින් දිය යුතු දෙය අධික වේ නම් ද, දායකයා ස්වල්පයක් දෙනු කැමැත්තේ නම් ද දායකයාගේ කැමැත්ත අනුව ස්වල්පයක්ම භාර ගනියි. දියයුතු දෙය අල්ප වේ නම් ද දායකයා අධික ප්‍රමාණයක් දෙනු කැමැත්තේ නම් ද දෙනු ලබන්නාවූ දේ වශයෙන් ස්වල්පයක්ම භාර ගනියි. දිය යුතු දෙය අධික වේ නම් ද, දායකයාත් බොහෝ වූ කොටසක් දෙනු කැමැත්තේ නම් ද තමාගේ අවශ්‍යතාවය දැනගෙන ගත යුතු ප්‍රමාණයම (පමණක්) ගනියි. ඒ (භික්ෂු) තෙමේ පිළිගැනීමේ ප්‍රමාණය පිළිබඳ එම දැනුමෙන් නූපන් (හෙවත් ලැබී නොතිබුණු) ලාභය උපදවයි. (හෙවත් ලබාගනියි) උපන්නාවූ (හෙවත් ලැබුණා වූ) ලාභය ස්ථාවර කර ගනියි.
ධාර්මික වු තිස්ස නම් මහරජුගේ කාලයෙහි (විසූ) සත් හවුරුදු වියැති සාමණේරයන්ගේ සිද්ධිය මෙනි. (එනම්) රජතුමාට වනාහී ගැල් පන්සියයකින් උක්සකුරු ගෙන ආහ. සතුටට පත් වු රජතුමා (තමාට ලැබුණ) පඬුර (වන උක් සකුරු) ආර්යයන් වහන්සේ සමග මිස නොබුදින්නෙමි යි (කියා) ගැල් දෙසිය පනසක් මහා විහාරයට යවා තෙමේ ද උදෑසන අහර ගෙන (එහි) ගියේය. බෙර වාදනයෙන් දොළොස් දහසක් භික්ෂූහු රැස්වූහ. රජතුමා එකත් පස්ව සිටියේ අරමෙහි (කාර්යයෙහි) නියුතු අයකු කැඳවා “රජුගේ දානයෙහිදී නම් පාත්‍රය පිරෙන පමණටම ගනු ලබන භාජනයක් පුරවාම දිය යුතුය. ඉදින් යම් කිසි (භික්ෂූන් වහන්සේ) නමක් සීමිත ප්‍රමාණයක් පිළිගැනීමෙහි (අදහසින්) සිටින්නේ (පිරුණු බඳුන) පිළි නොගන්නේ නම් මට දක්වනු” යයි කීවේය.
ඉක්බිති එක් මහ තෙර නමක් “මහා බෝධිය ද, මහා චෛත්‍යයන් ද වන්දනා කරන්නෙමි”යි චේතිය පබ්බතයෙන් පැමිණ විහාරයට පිවිසෙනුයේ මහාමණ්ඩප ස්ථානයෙහි උක්සකුරු පිළිගන්නාවූ භික්ෂූන් දැක, පසුව පැමිණෙන්නා වූ එක් සාමණේර නමක් අමතා “ඔබට උක් සකුරෙන් ප්‍රයෝජනයක් නැත්තේ දැ”යි ඇසීය. “එසේය, ස්වාමීනි, (මට ප්‍රයෝජන) නැත”යි (සාමණේර නම පිළිතුරු දුන්නේය) “සාමණේරයෙනි, අපි අතර මඟ වෙහෙසුනෙමු. එක් දිවුල් ගෙඩියක පමණ වු (උක් සකුරු) පිඩෙකින් අපට ප්‍රයෝජන ඇත”යි (තෙරණුවෝ කීහ. සාමණේර තෙමේ තලියක් ගෙන තෙරුන් වහන්සේලාගේ වස් පිළිවෙළ අනුව සිට ගත්තේය. ආරාමයේ කාර්යයෙහි නියුතු තැනැත්තා තලියට දැරිය හැකි පමණට පුරවා එසවීය. සාමණේර තෙමේ ඇඟිල්ල සෙලවීය. (හෙවත් ප්‍රමාණය සෑහේයයි ඇඟවීය) “දරුව සාමණේරයන් වහන්ස. රජවරුන්ගේ දානයෙහිදී ප්‍රමාණය වන්නේ බඳුන පිරවීමමය. ඒ නිසා තලිය පුරවා ගනු මැනව”යි (ආරාමික නියුක්තයා කීය) “උපාසකය. එසේය. රජවරු වනාහී මහත් වූ අදහස් ඇත්තාහුය. අපගේ උපාධ්‍යායයන් වහන්සේට වූ කලී මෙපමණම සෑහේ” යයි සාමණේර තෙමේ කීය.
රජ තෙමේ (ආරාම නියුක්තික) ඔහුගේ කථාව අසා “පින්වත, සාමණේර තෙමේ කුමක් කියන්නේදැයි (අසමින්) ඔහු වෙතට පැමිණියේය. ආරාමිකයා “සාමණේරයන්ගේ බඳුන කුඩාය, වැඩියෙන් නොගනී” යයි කීය. “ස්වාමීනි, ගෙනෙන ලද බඳුන පුරවා (උක් සකුරු) ගනු මැනව”යි රජතුමා කීය. “මහරජ, රජවරු වනාහී මහත් වූ (උතුම් වූ) අදහස් ඇත්තෝ වෙති, එසවූ බඳුන පුරවා ම දෙනු කැමැත්තෝය, (එහෙත්) අපගේ උපාධ්‍යායයන් වහන්සේට මේ ප්‍රමාණය ම සෑහේ” යයි සාමණේර තෙමේ කීය. රජ තෙමේ “මේ හෙරණ සත්වස් වියැති දරුවෙකි, අදද මොහුගේ මුවින් කිරි සුවඳ පහව ගොස් නැත. (උක්සකුරු) ගෙන කළයෙක හෝ සැළියෙක පුරවා (තබාගෙන) හෙට ද ඉන්පසු දිනයෙහි ද කන්නෙමි යයි නොකියයි. බුදුසස්නෙහි අඩු ලුහුඬු තැන් සෙවිය නො හැක්කේය”යි සිතා “පින්වත්නි, හෙරණුන් කෙරෙහි පැහැදුණෙමි, ඉතිරි ගැල් දෙසිය පනස ද ගෙනවුත් සංඝයාට පූජා කරව”යි මිනිසුන්හට අණ කෙළේය.
ඒ රජ තෙමේ ම එක් දවසක් වටුමසක් බුදිනු රිසි වූයේ “ඉදින් මම අඟුරෙහි පලහා ගත් වටුමසක් බුදිනු රිසියෙමි යි අන්හට කියන්නෙම් නම් යොදුනක් පමණ තන්හි සියලු වටුවන් මුලුමනින්ම වනසා දැමීම කරත්යයි සිතා (තමා තුළ) උපන් ආසාව ඉවසමින් තුන් වසරක් ගත කළේය. ඉන් පසු ඔහුගේ කන්හි සැරව හට ගත්තේය. ඒ (රජ) තෙමේ ඉවසිය නොහැකිවූයේ “අපට උපස්ථාන කරන සිල් රක්නා කිසියම් උවසුවෙක් සිටී දෝහෝයි විචාළේය. “එසේය, දේවයන් වහන්ස, තිස්ස නමැත්තෙක් සිටී, හේ කඩ නො කොට සිල් රකී” (යයි පිළිතුරු ලැබිණ) ඉක්බිති විමසනු කැමැත්තේ ඔහු කැඳවීය. හේ තෙමේ පැමිණ රජු නැමද සිටියේය. ඉක්බිති, “දරුව, තොප තිස්ස නමැත්තෙහි දැ” යි ඔහුගෙන් ඇසීය. “එසේය, දේවයනි,”(ය හේ කීය.) “එසේ නම් යව” (යි කියන) ඔහු ගිය කල්හි කුකුළකු ගෙන්වා එක්තරා පුරුෂයකුට (දී) “යව මේ (කුකුළා) තුන් වැදෑරුම් පිසීමෙන් පිස අපට ඉන් උවටැන් කරන ලෙස තිස්සට කියව”යි අණ කළේය. ඒ (පුරුෂ) තෙමේ ගොස් එසේ කීය. “පින්වත, ඉදින් මේ (කුකුළා) මළ එකකු යයි දන්නෙම් නම් ඒ අයුරින් පිස උවටැන් කරන්නෙමි, ප්‍රාණඝාතය නම් මම නො කරමි” යි ඒ (සිල්වත්) පුරුෂයා කීය.
හේ තෙමේ ගොස් (ඒ පුවත) රජුට දැන්වීය. රජ තෙමේ “නැවත එක්වරක් යව”යි (ඔහු) යැවීය. හෙතෙම ගොස් “රාජ සේවය නම් බැරෑරුම් ය, මෙසේ නො කරන්න, සිල් සමාදන් වීම නැවත ද කළ හැක්කකි. මෙය පිසින්න” යයි කීය. එවිට ඔහුට තිස්ස තෙමේ “පින්වත. එක් ආත්ම භාවයක් තුළදී ස්ථිරවම සිදුවන එකම දෙය නම් මරණයයි, මම ප්‍රාණඝාතය නොකරමි” යයි කීය. ඒ (පුරුෂයා) නැවත ද රජුට (ඒ බැව්) සැල කළේය. රජ තෙමේ තෙවන වර ද (දූතයා) යවා (තම අණ) නො පිළිගත් ඔහු ගෙන්වා තමාම ප්‍රශ්න කෙළේය. (හේ) රජුට පෙරසේම පිළිතුරු දුන්නේය.
ඉක්බිති රජ තෙමේ “මොහු රජ අණ කඩකරයි, යළි හිස්සිඳින කඳ මත තබා මොහුගේ හිස සිඳිවු” යයි (රාජ) පුරුෂයන් හට අණ කළේය. “තර්ජනය කරමින් මොහු ගෙන ගොස් මොහුගේ හිස දඬු කඳ මත තබා (මෙහි) පැමිණ ඒ බව මට සැල කරවු” යයි ඔවූන් හට රහසින් ඇඟවීමක් ද දුන්නේය. ඔව්හු එම පුරුෂයා දඬු කඳ මත හොවා කුකුළා ඔහුගේ අතෙහි තැබූහ.
ඔහු ඒ කුකුළා (තම) හදවත මත තබාගෙන “දරුව, මම තොපට මගේ ජීවිතය දෙමි. මගේ ජීවිතය මම ගනිමි, ඔබ නිර්භයව යව” යි (කියා) කුකුළා අත්හළේය. කුකුළා ද පියාපත් විදහා අහසින් ගොස් නුග රුකෙක්හි සැඟවුණේය. ඒ කුකුළාට අභය දානය කළ තැන කුක්කුට ගිරි නම් වූයේය.
රජ තෙමේ ඒ පුවත අසා රාජ සේවකයකු වූ ඔහු කැඳවා සර්වාභරණයෙන් අලංකාර කොට “දරුව. මා විසින් මේ කරුණ පිණිසම ඔබ විමසීමට ලක් කරන ලද්දෙහිය, වටු මස් කෑමට තිබූ මගේ ආශාවට වසර තුනක් ඉක්ම ගියේය. ත්‍රිකෝටි පාරිශුද්ධ වූ වටු මසක් මට ලබා දිය හැක්කෙහි දැ”(යි විමසීය) “දේවයන් වහන්ස. එය මා සතු කාර්යයක් වන්නේය” යි කියා නික්ම දොරටුව අතරෙහි සිටියේ උදෑසණම වටුවන් තිදෙනකු රැගෙන එන්නාවූ එක් පුරුෂයකු දැක කහවණු දෙකක් දී වටුවන් ලබා ගෙන පිරිසිදු කොට දුරු ආදිය යෙදීමෙන් සුවඳ කවා මනාව ගිනියම් වූ (ගිනි) අඟුරු මත තබා පිස රජුට පැවරුවේය.
උඩු මහලෙහි හිඳින පලඟෙහි හුන් රජ තෙමේ එකක් ගෙන මඳක් කඩා මුවෙහි තබා ගත්තේය. එකෙණෙහිම ඔහුගේ සත් දහසක් වූ රසාවහ නාලිකා රසයෙන් පිරී සිටියේය.
එකල්හි භික්ෂු සංඝයා සිහි කොට පෘථුවීශ්වර වූ මා වැනි රජ කෙනෙක් ද වටුමස් කනු රිසිවූයේ තෙවසරක්ම එය නො ලැබ සිටියේය. අහර නො පිසන්නාවූ භික්ෂු සංඝයා (එය) කො තැනින් ලබත් දැයි (සිතා) මුවෙහි තැබු (මස්) කැබැල්ල බිමට දැමීය. රාජ සේක (උපාසක) තෙමේ දනින් වැටී (එය) මුවෙන් ගත්තේය. රජ තෙමේ “දරුව, ඉවත් වනු. ඔබේ නිදොස් බව මම දනිමි. මෙනම් කරුණින් මා විසින් මෙය ඉවත දමන ලදැ”යි කියා “සෙස්ස එසේම ආරක්ෂා කොට තබව”යි කීය.
පසු දිනයේ රජුගේ කුලුපඟවූ තෙරණුවෝ පිඬු පිණිස පිවිසියහ. රාජසේවක තෙමේ උන්වහන්සේ දැක පාත්‍රය ගෙන රජ ගෙදරට පිවිස වීය. මහළු වී පැවිදි වූ එක්තරා භික්ෂුවක් ද තෙරුන් වහන්සේගේ උපස්ථායක ශ්‍රමණ කෙනෙකු මෙන් වී පසු පසින් පැමිණියේය. තෙරුන් වහන්සේ (ඒ අනුගාමිකයා) රජු විසින් කැඳවන ලද භික්ෂුවක වෙතියි සිතා ප්‍රමාද විය. (හෙවත් රැවටුණේය. රාජ සේවක තෙමේ ද (ඔහු) තෙරණුවන්ගේ උපස්ථායකයා වන්නේයයි සිතා ප්‍රමාද විය. (හෙවත් රැවටුණේය) ඔවුන් වඩා හිඳුවා කැඳ පිළිගැන්වූහ. කැඳ බිවු ඒ භික්ෂූන්හට රජතෙමේ වටුවන් (ගේ මස්) පිළිගැන්වීය. තෙරණුවෝද එක (කැබැල්ල) ක් ගන්න. අන් තැනැත්තේ ද එක (කැබැල්ල) ක් ගත්තේය. රජ තෙමේ “අනු කොටසක් ඇත, (එහෙත්) නො විචාරා බුදින්නට යුතු නැතැ”යි (සිතා) මහ තෙරුන් විමසීය. තෙරණුවෝ අතින් (පාත්‍රය) වැසූහ, හෙවත් ප්‍රතික්ෂේප කළහ. මහළු ස්ථවිර තෙමේ (දෙවන කොටසක් ද) පිළිගත්තේය. රජ තෙමේ අසතුටට පත්වී, කරන ලද බත්කිස ඇති තෙරුන් අනුව (පාත්‍රය රැගෙන) යමින් “ස්වාමීනි, කුල ගෙයකට පැමිණෙන භික්ෂූන් විසින් උගත් වත් ඇති භික්ෂූන් රැගෙන පැමිණීම සුදුසු වන්නේය”යි කීය. තෙරුන් වහන්සේ ඒ කෙණෙහි “මේ තෙමේ රජු විසින් කැඳවන ලද්දෙක් නොවේයයි දැන ගත්හ.
පසු දිනයෙහි උපස්ථායක සාමණේර කෙනෙකු රැගෙන පැමිණියහ. රජ තෙමේ එදින ද කැඳබිවූ ඒ භික්ෂූන් හට වටුවන් (ගේ මස්) පිළිගැන්වීය. තෙරණුවෝ එක (කැබැල්ල) ක් ගත්හ. සාමණේර තෙමේ ඇඟිල්ල සොලවා (සංඥා කොට) මැදින් සිඳුවා එක කොටසක් පමණක්ම ගත්තේය. රජ තෙමේ (ඉතිරි වූ) ඒ කොටස මහ තෙරුන්හට පිළිගැන්වීය. මහතෙරණුවෝ අතින් (පාත්‍රය) වැසුහ. සාමණේර තෙමේද (අතින් පාත්‍රය) වැසීය.
රජ තෙමේ නුදුරෙහි හිඳ කැබැල්ලෙන් කැබැල්ල කඩමින් බුදින්නේ “භික්ෂූන් උගත් වත් නිසා වටුවන් එකහමාරක මස් බුදිනට තමාට ලැබුණේ යයි” කීය. මස් කන ලද පමණින්ම ඔහුගේ කන්වලින් සැරව පිට විය. ඉක්බිති මුහුණ පිරිසිදු කර (= සැරව ඉවත් කර) හෙරණ වෙත එළඹ “දරුව, (ඔබ කෙරෙහි) පැහැදුනෙමි, ඔබට සැම දා සලාක බත් අටක් දෙමි”යි කීය. “මහරජ මම එය උපාධ්‍යායයන් වහන්සේට දෙමි” යි (හෙරණ තෙමේ) කීය. “තවත් අටක් දෙමි” යි (රජතුමා) කීය “මහරජ, ඒවා ආචාර්යයන් වහන්සේට දෙමි” යි කීය. “තවත් අටක් දෙමි” යි (රජතුමා කීය) “ඒවා මම උපාධ්‍යායයන් වහන්සේලාට දෙමි”යි කීය. “තවත් අටක් දෙමි” (ය රජතුමා කීය) “ඒවා භික්ෂු සංඝයාට දෙමි යි කීය. “තවත් (සලාකබත්) අටක් දෙමි”යි (රජතුමා කීය) සාමණේර තෙමේ එය ඉවසුයේ ය. (හෙවත් පිළිගත්තේය) මෙසේ පිළිගත යුතු එම ප්‍රමාණය දන්නා තැනැත්තේ නූපන් ලාභය උපදවා ගනියි. උපන් ලාභයද ස්ථාවර කර ගනියි. මෙය පිළිගැනීමේ ප්‍රමාණය නම් වේ. මෙ පමණ වූ භෝජන ප්‍රමාණයක් අනුභව කරන්නෙමි යි ප්‍රත්‍යවේක්ෂා කොට පරිභෝග කිරීම ම “පරිභෝගප්පමාණ “(හෙවත් පරිභෝග කළ යුතු ප්‍රමාණය) නම් වේ. මෙහිදී අදහස් කරන ලද්දේ එයයි. එහෙයින්ම **පටිසඞ්ඛායොනිසො** යන ආදිය කීය. ඉතිරි කොටසද (මෙසේ අවබෝධ කර ගැනීම) සුදුසු වේ.
**සීහ සෙය්‍යාං** = මෙහි කාමභෝගී සෙය්‍යාව, ප්‍රේත සෙය්‍යාව, සිංහ සෙය්‍යාව, තථාගත සෙය්‍යාව යනුවෙන් සෙය්‍යාවන් (හෙවත් සයනය කිරීමේ ආකාරයන්) සතරක් වේ. එහිදී “මහණෙනි, කාමභෝගී සත්ත්වයෝ බෙහෙවින්ම වම් පසට හැරී නිදත්” යන මෙය කාමභෝගී සෙය්‍යාවයි. ඔවුන් අතරෙහි දකුණු පසට හැරී නිදන්නෝ බොහෝ සේ නොවෙති.
“මහණෙනි, ප්‍රේතයෝ බෙහෙවින්ම උඩුකුරුව නිදත්” යන මෙය ප්‍රේත සෙය්‍යාවයි. ප්‍රේතයෝ වනාහී මස් ලේ අල්ප බැවින් ඇට සැකිල්ල අවුල් බැවින් එක් පසකට හැරී නිදීමට නො හැකි වෙත්, උඩුකුරුව ම නිඳත්,
“මහණෙනි, සිවුපාවන්ගේ රජ වූ සිංහයා බොහෝ සෙයින් නඟුට දෙකලවා අතරෙහි බහා දකුණු පසට හැරි නිදයි, යන මෙය සිංහ සෙය්‍යාවයි. සිවු පාවනට රජවූ සිංහයා තේජසින් වැඩි බැවින් ඉදිරි දෙපා එක් තැනෙකද, පසු පාදයන් ඒ තැනෙක ද තබා, නගුට දෙකලවා අතරෙහි බහා පෙර පා, පසු පා හා නඟුට පිහිටි තැන් සිහියට ගෙන, ඉදිරි දෙපා මත හිස තබා නිදයි. දවසක් හෝ සයනය කොට පිබිදෙන්නේ බියකට පත් නො වී පිබිදෙයි. හිස ඔසවා පෙර පා ආදිය පිහිටි තැන් සලකා බලයි. ඉදින් යම් කිසි තැනක් වෙනස් වී පිහිටියේ නම් “මෙය ඔබගේ ජාතියට ද, ශුර භාවයට ද නොගැළපෙන්නේය”යි අසතුටට පත් වී නැවත එසේම නිදයි. ගොදුරු පිණිස නොයයි. වෙනස් නොවී පිහිටීයේ නම් “ඔබගේ ජාතියට ද. ශූර භාවයටද මෙය ගැළපෙන්නේයයි තුටු පහටු වූයේ නැගිට සිංහ විඡෘම්භනය (සිරුර කිලිපොලා හැරීම) කොට, කෙසුරු සලා, තෙවරක් සිංහ නාද පවත්වා ගොදුරු පිණිස ඇවිදියි.
චතුර්ථ ධ්‍යාන සෙය්‍යාව වනාහී තථාගත සෙය්‍යාව යයි කියනු ලැබේ. එහි මෙම සිංහ සෙය්‍යාව පවතී. මේ (සිංහ සෙය්‍යාව) වනාහී තේජසින් උසස් ඉරියවුවක් බැවින් උත්තම සෙය්‍යා (හෙවත් උතුම් සයනය) නම් වේ.
**පාදෙ පාදං** = දකුණු පාදය (මතුයෙ) හි වම් පාදය, **අච්චාධාය** = මඳක් ඉක්මවා තබා ගොස් ඇටය ද, දණ හිසෙකින් අනික් දණ හිස ද ගැටෙනු ලබන කල්හි දැඩි වේදනා උපදියි, සිත එකඟ නො වෙයි. සයනය අපහසු වෙයි. යම් සේ ඒවා (එකිනෙක) නොගැටේ ද, එසේ ඉක්මවා තබනු ලබන කල්හි වේදනා නො උපදියි, සිත එකඟ වෙයි, සයනය පහසු වෙයි. ඒ නිසා මෙසේ සයනය කරයි.
**සතො සම්පජානො** = කුමන අයුරකින් නිදන තැනැත්තෙක් සිහිය ඇත්තේ. දැනුම ඇත්තේ වේද? සිහි නුවණ රැක ගැනීමෙනි. මේ තෙමේ වනාහී දිවා කාලයෙහි ද, මුලුයාමයෙහිම ද ආවරණ ධර්මයන්ගෙන් සිත පිරිසිදු කොට මුල් යාමය අවසන සක්මනින් බැස පා සෝදන්නේද මුල් කමටහන ඉවත් නොකරම සෝදයි. එය ඉවත් නොකරම දොර විවෘත කරයි, යහනෙහි ද හිඳගනියි. (එය) ඉවත් නොකරම නින්දට පිවිසෙයි. පිබිදෙන්නේ ද කමටහන (සිතින්) රැගෙනම පිබිදෙයි. මෙසේ නින්දට පිවිසෙන්නේ ද සිහිය ඇත්තේ සහ දැනුම ඇත්තේ වෙයි. මේ වනාහි ඥාන ස්වභාවය ඇති කරුණකැයි රුචි නොකළහ
කියන ලද පිළිවෙළින්ම මේ තෙමේ සිත පිරිසිදු කොට පෙර යම අවසනෙහි “දරා ගෙන සිටි සිරුර නින්දෙන් අස්වසන්නෙමි” යි සක්මනින් බැස මුල් කමටහන ඉවත් නොකරම පා සෝදයි, දොර විවෘත කරයි. යහනෙහි ද හිඳ මුල් කමටහන බැහැර නො කර ස්කන්ධයන් ස්කන්ධයන්හි ද, ධාතූන් ධාතූන්හි ද ස්පර්ශ වෙත් යයි සෙනසුන ප්‍රත්‍යවේක්ෂා කරන්නේ කෙමෙන් නින්දට පිවිසෙන්නේය. පිබිදෙන්නේ වුව ද මුල් කමටහන (සිතෙහි දරා) ගෙන ම පිබිදෙයි. මෙසේ නින්දට පිවිසෙන්නේ ද සිහිය ඇත්තේ සහ දැනුම ඇත්තේ නම් වන්නේ යයි දත යුත්තේය.
මේ සූත්‍ර ධර්මයෙහි අංග තුනකින් යුත් පූර්වභාග විදර්ශනාව ද කියන ලදී. මෙපමණකින් ම වනාහී අවසනට නො පැමිණ එම ඉන්‍ද්‍රිය ශක්තීන් හා බෝධ්‍යාංගයන් ගළපා විදසුන් වඩා භික්ෂු තෙමේ අර්හත් භාවයට පැමිණෙන්නේය. මෙසේ රහත්බව දක්වා දේසනාව කළ යුත්තේය.
තුන් වැන්නෙහි - කුම්මො = (ඝන) ඇටයකින් යුත් ඉදිබුවා. කිච්ඡපො = “කුම්මො” යන්නටම පර්යාය වචනයකි. **අනුනදීතීරෙ** = ගඟට යාබදවූම ඉවුරෙහි **ගොචර පසුතො** = ඉදින් යම් කිසි කුදු මහත් ගෙඩිවර්ග ලබන්නෙම් නම් (ඒවා) කන්නෙමියි අහර පිණිස යෙදුණේ, උත්සාහී වූයේ ඒ සඳහා යොමුවූයේ. **සමොදහිත්‍වා** = කරඬුවෙක්හි මෙන් ඇතුල්කොට **සඞ්කලායති** = අඳුන් (මෙන්) තවරයි. **සමොදහං **= හකුළුවා ගනියි, තැන්පත් කර ගනියි. මෙය (මෙසේ ද) කියන ලද්දේ වෙයි. - යම්සේ ඉදිබුවා අවයවයන් තම කටුව තුළ ඇතුල් කර තබා ගන්නේ සිවඟට (තමා) මැඩ පැවැත්වීමට (අවසරයක්) නො දෙයි ද, සිවලාට ද ඉදිබුවා මැඩ පැවැත්වීමට නො හැකි වෙයි ද එසේම භික්ෂු තෙමේ තමාගේ **මනො විචක්ක** (හෙවත් සිතුවිලි) සිය අරමුණු නමැති කටුව තුළ ඇතුල් කර තබා ගන්නේ කෙලෙස් මරුට ඇතුල් වීමට (ඉඩක්) නොදෙයි. මාරයාට ද ඒ භික්ෂුව මැඩ පැවැත්වීමට නො හැකි වෙයි.
**අනිස්සිතො** = තෘෂ්ණා දෘෂ්ටි යන ආශ්‍රවයන්ගෙන් වෙන්වූයේ **අඤ්ඤමහෙඨයානො** = අන් කිසි පුද්ගලයකුට හිංසා නො කරන්නේ. **පරිනිබ්බුතො** = ක්ලේශ පරිනිර්වාණයෙන් පිරිනිවියේ නඋපවදෙය්‍යකඤ්චි = අන්‍ය වූ කිසියම් පුද්ගලයකු (ඔහුගේ) සීලයට විපතක් කරගත් විට හෝ (මනා) ආචාර ධර්මයන් හට විපතක් කරගත් විට හෝ (එසේ නැත හොත්) තමා උසස් කොට දක්වනු කැමැත්තෙන් හෝ අන් අය අනුන් පහත් කොට දක්වනු කැමැත්තෙන් හෝ (ඒ පුද්ගලයාට) දොස් නො කියන්නේ ය. අන් අයුරකින් (මෙසේ) ද කිව හැක. (ශ්‍රද්ධා, ශීල, ශෘත, ත්‍යාග, ප්‍රඥා යන) පස් වැදෑරුම් ධර්මයන් (තමාගේ) සිතෙහි පිහිටුවා (අදාල පුද්ගලයාගේ දෝෂය පිළිබඳව ඔහුට) “සුදුසු කල්හි කියමි, නුසුදුසු කල්හි නො කියමි, සිදුවූ දෙය ම කියමි. නො සිදුවූ දෙයක් නො කියමි, සන්සුන් ලෙස කියමි. පරුස ලෙස නො කියමි, ප්‍රයෝජන වන පිණිස කියමී, දෝෂාරෝපණය පිණිස නො කියමි” ය යනුවෙන් මෙසේ උසස් අරමුණින් යුතුව කථා කිරීමේ ස්වභාවය සහිත සිතින් යුතුව ම වාසය කරයි.
සිවු වැන්නෙහි - අද්දස = ගංතෙරෙහි පනවන ලද උතුම් වූ බුද්ධාසනයෙහි වැඩ හුන් සේක් (එය) දුටහ. **උය්හමානං** = සතරැස්ව සිටින සේ සැස පර්වතයක් අතුරෙහි තබන ලදුව (එම දැව කඳ) වාතය හා අව්ව විසින් මනාව වියලනු ලැබ, වර්ෂා කාලයෙහි වැසි වසින කල්හි ජලයෙහි පාවී අනු පිළිවෙළින් ගංගා නම් නදියෙහි ජල පහරෙහි පතිතව එම ජල පහර විසින් ගෙන යනු ලබන්නේ. **භික්‍ඛු ආමන්තෙසි** = මෙම දැව කඳ හා සමාන කොට, මාගේ සස්නෙහි සැදැහැයෙන් පැවිදි වූ කුල පුතු දක්වන්නෙමි යි දම් දෙසනු කැමැත්තෙන් ආමන්ත්‍රණය කළහ. **අමු මහන්තං දාරුක්‍ඛන්‍ධං ගංගාය නදියා සොතෙන උය්හමානං** = යන මෙය වනාහී අෂ්ට විධ දෝෂයන්ගෙන් මිදුණ බැවින් (දෝෂ විරහිතව තිබී) ජල පහරට වැටුණ දැව කඳට, මුහුදු බත් වීම නිසා සිදුවන අන්‍ය වූ අන්තරායකාරී දෝෂයන් අටක් දැක්වීම ඇරඹූහ.
එහිදී අෂ්ට දෝෂයන්ගෙන් මිදී පවත්නා බව මෙසේ දතයුතුය. එක් දැව කඳක් (හෙවත් රුකක්) ගංගා නම් නදියට නුදුරෙහි පර්වත තලයෙක උපන්නේ නානා විධ ලතාවන්ගෙන් වෙලී ගියේ කොල වියලී කහ පාටට පැමිණියේ වේයන් ආදීන් විසින් කනු ලබන්නේ ඒ ස්ථානයෙහිම අභාවයට පැමිණෙයි. මේ දැව කඳ ගඟට වැටී (ගඟේ) වක්කළම්හිදී අලංකාරවත් වෙමින් සයුරට පැමිණ නිල් පැහැති ජල තරංග මතුයෙහි ශෝභමාන වීමට ඉඩක් නො ලබයි.
වෙනත් දැව කඳක් (හෙවත් රුකක්) ගං තෙරෙහි (ගඟෙන්) බැහැරට ගිය මුල් ඇතිව (ගඟෙහි) ඇතුළු දෙසට ශාඛා ඇතිව උපන්නේ වෙයි. කෙසේ හෝ කලින් කල එල්ලෙන අතුවලින් ජලය ස්පර්ශ කරයි. බැහැරට මුල ඇති බැවින් ගඟට වැටී වක්කළම්හි අලංකාරවත් වෙමින් සයුරට පැමිණි නිල් පැහැති ජල තරංග මතුයෙහි ශෝභමාන වීමට නො ලබයි.
වෙනත් දැව කඳක් (හෙවත් රුකක්) ගඟ මැදෙහි උපන්නේ (හෙවත් රෝපිත වූයේ) දැඩිව පිහිටි මුලෙන් මනාව පිහිටියේ වෙයි. බැහැරට විහිදුනා වූ වක් වූ ශාඛා නානාවිධ ලතාවන්ගෙන් වෙලී ගියේ වෙයි. මෙය ද දැඩිව පිහිටි මුල ඇති බැවින් ද බැහැරින් ආ ලතාවන්ගෙන් බැඳී ඇති බැවින් ද ගතට වැටී වක්කළම්හි අලංකාරවත් වෙමින් සයුරට පැමිණ නිල් පැහැති ජල තරංග මතුයෙහි ශෝභමාන වීමට නො ලබයි.
[missing trans]
වෙනත් දැව කඳක් (හෙවත් රුකක්) ගල් දෙකක් අතරෙහි හටගත් බැවින් මනාව සිටවනු ලැබුවක් මෙන් නිසලව සිටියේ එන එන දිය දෙපසට වෙන් කරයි. මෙය ගල් අතරෙහි මනාව පිහිටි බැවින් ඒ ගඟට වැටී වක්කළම්හි අලංකාරවත් වෙමින් සයුරට පැමිණ නිල් පැහැති ජල තරංග මතුයෙහි ශෝභමාන වීමට නො ලබයි.
වෙනත් දැව කඳක් (හෙවත් රුකක්) එළිමහන් තන්හි අහස පුරා විහිදුණ ලතාවන්ගෙන් වෙලී සිටියේ වසර එකක් දෙකක් ඉක්මවා මහ සැඬ පහර පැමිණි කල්හි වරක් හෝ දෙවරක් තෙමෙයි. මෙය අහසපුරා (විහිදී) සිටි බැවින් ද වසර එකක හෝ දෙකක ඇවෑමෙන් වරක් හෝ දෙවරක් තෙමී ගිය බැවින් ද ගඟට වැටී වක්කළම්හි අලංකාරවත් වෙමින් සයුරට පැමිණ නිල් පැහැති ජල තරංග මතුයෙහි ශෝභමාන වීමට නොලබයි.
වෙනත් දැව කඳක් (හෙවත් රුකක්) ගඟමැද කුඩා දිවයිනක හට ගත්තේ මෘදු වූ කඳක් හා ශාඛා ඇත්තේ සැඩ පහර පැමිණි කල්හි සැඩ පහරට අනුව වැටී ජලය (බැස) ගිය කල්හි හිස ඔසවා නටන්නකු මෙන් සිටියි. “එම්බා ගංගාවෙනි. ඔබ මා හට සඳුන් අරටු ද සළල (නම් සුවඳැති ගස් වර්ගයේ අරටු ආදිය ද යන දැව ගෙන එන්නෙහිය, දැව කඳන් නම් නොගෙනෙන්නෙහිය. මෙය ඊළඟ වර්ෂා වාරයෙහි දැන ගන්නෙමි” යි යන මෙබන්දක් යමක් සඳහා සාගරය ගංගාවට කියයි ද, ඊළඟ (වර්ෂා) වාරයෙහි තඹ පැහැති ජලය විසින් (වෘක්ෂයන්) වැළඳ ගනු ලබන්නාක් මෙන් එන කල්හි එම රුක ද ජල පහරට අනුව වැටී දිය (බැස) ගිය කල්හි හිස ඔසවා නටන්නකු මෙන් සිටියි. මේ ගස තමාගේ මෘදු භාවය නිසා ගඟට වැටී වක්කළම්හි අලංකාරවත් වෙමින් සයුරට පැමිණ නිල් පැහැති ජල තරංග මතුයෙහි ශෝභමාන වීමට (ඉඩ) නොලබයි.
වෙනත් දැව කඳක් (හෙවත් රුකක්) ගංගා නම් නදියෙහි සරසට පතිත වූයේ වැල්ලෙහි එරුණේ දෙතෙර අතර ඒ දණ්ඩක් මෙන් (පවතිමින්) බොහෝ දෙනාගේ යහපත පිණිස හේතු විය. ඉවුරු දෙකෙහි උණ, බට, කඳ, කුඹුක් ආදී ගස්වර්ග දියෙහි මතු වී එහිම ඇලී ගැලී පවතී. එසේ ම පාවෙන්නා වූ විවිධ වර්ගයේ ගස් ද, බිඳුණ මෝල් ගස් වන කුළු ද. සර්ප සුනඛ හස්ති, අශ්ව ආදී මළ කුණු ද එහිම ඇලී ගැලී පවතී. මහ ගඟ ද එහි ගැටී බිඳී දෙකට බෙදී යයි. මත්ස්‍ය, කැසුබු, කිඹුල්, මෝර ආදීහු ද එහිම වාසය කරති. මේ ගස ද සරස්ව වැටී මහජනයාට යහපතක් කළ බැවින් ගඟෙහි ගිලී වක්කළම්හි අලංකාරවත් වෙමින් සයුරට පැමිණ නිල් පැහැති ජල තරංග මතුයෙහි ශෝභමාන වීමට නොලබයි.
මෙසේ භාග්‍යවතුන් වහන්සේ මෙම දොස් අතින් නිදහස් වූ බැවින් ජල ප්‍රවාහයට අවතීර්ණ වූ දැව කඳ මුහුදට පැමිණීමෙන් සිදු විය. හැකි අන්‍ය වූ අන්තරායකාරී වූ අෂ්ට විධ දෝෂයන් දක්වනු පිණිස **“අමුං මහන්තං දාරුක්‍ඛන්‍ධං ගඞ්ගාය නදියා සොතෙන වූය්හමානං”** (හෙවත් මේ මහත් දඬු කඳ ගංගා නම් නදියෙහි ජල පහරින් පාවීයන්නේ) යන ආදිය වදාළහ.
එහි - **න ථලෙ උස්සදිස්සති** යනු ගොඩ බිමට නො නඟිය යන්නයි. **න මනුස්සග්ගාහො ගහෙස්සති** = මේ දැවකඳ විශාල එකකැයි දැක මනුෂ්‍යයෝ පහුරකින් තරණය කොට ගොස් හෝ පියැස්සේ පරාල ආදිය සඳහා වුව ද නො ගණිත්. **න අමනුස්සග්ගා හො ගහෙස්සති** = මේ සඳුන් අරටුව බොහෝ අගනේය. එය විමානයේ දොරටුවෙහි (පිටත) තබන්නෙමු යයි සිතමින් අමනුෂ්‍යයෝ (ද එය) නො ගනිත්.
**එවමෙව ඛො** = මෙහි බාහිර වූ දෝෂයන් අට සමග උපමාවන් සැසඳීම මෙසේ දත යුතු වේ. ගඟට දුර තැනෙක පර්වත තලයක උපන්. එහිම වේයන් ආදීන් විසින් කනු ලබන, කොල නැති බවට පත් වූ දැව කඳකට උපමා කළ හැකි සේ දෙන ලද දෙයක් නැතැයි (හෙවත් දන් දීමෙහි ඵලයක් නැතැයි) යන ආදී වූ මිථ්‍යාදෘෂ්ටි මතයෙන් යුත් පුද්ගලයා පිළිබඳව දත යුත්තේය. මෙ තෙමේ වනාහී සසුනෙන් ඈත් වී විසීමේ හේතුවෙන් ආර්ය මාර්ගයට බැස සමාධිය නමැති පහුරෙහි හිඳිමින් නිවන නමැති සයුරට පැමිණීමට නො හැක්කෙක් වන්නේ ය.
ගං ඉවුරෙහි බාහිර දෙසට මුල් විහිදුණා වූ ද, ඇතුල් දෙසට අතු විහිදුණා වූ ද යන මේ අයුරින් හටගත් වෘක්ෂයකට සමාන ලෙස, ගිහිබැඳීම්වලින් නොමිදුණ, ශ්‍රමණ කෙළෙඹියකු පිළිබඳව දත යුත්තේය. මෙම සිත වනාහී සැම විටක සේ නො පවතී. මම ශ්‍රමණයෙක්මියි කියමින්ම ගිහියෙක් වෙයි. මම ගිහියෙක්මි යි කියමින්ම ශ්‍රමණයෙක් වෙයි. කවුරු දනිත් ද? කවරකු නම් වන්නෙම් ද, (යනුවෙන් සිතයි) මහළු කල පැවිදිවන තැනැත්තා ද ගිහි බැඳීම් ඉවත් නො කරයි. මහළුව පැවිදි වූවන් හට සම්පත් ද නැත්තේය. ඉදින් ඔහුට සිවුරක් ලැබෙන්නේ නම් මැදින් ඉරී ගියාවූ හෝ දිරා ගොස් දුර්වර්ණ වූ හෝ එකක් ලැබෙයි. සෙනසුනක් නමුදු විහාරයෙන් ඈත කොළ අතු පැලක් හෝ මඩුවක් හෝ ලැබෙයි. පිඬු පිණිස හැසිරෙන්නහු විසින් වුව ද, පුත්, මුණුබුරු යන දරුවන්ගේ පසු පසින් යා යුතු වෙයි. කෙළවරෙහි හිඳගත යුතු වෙයි. එහෙයින් හෙතෙම දුක් වූයේ, දොම්නස් වූයේ කඳුලු හෙලන්නේ “මට කුලසන්තක ධනයක් ඇත. එය බුදිමින් ජීවත් වීම කැප නොවන්නේ දැ”යි සිතා එක් විනයධර තෙර නමකගෙන්” ස්වාමීනි, ආචාර්යයන් වහන්ස, තමා සතු දෙය වැය කොට අහර පිණිස ගැනීම කැප ද? අකැප දැයි විචාළේය. එහි දොසක් නැත, එය කිරීම වටනේ යයි පිළිතුරු ලැබිණ. ඒ (භික්ෂු) තෙමේ තමා ඇසුරු කරන නොහික්මුණු, අයහපත් සේ හැසිරෙන භික්ෂූන් කීම වටනේයයි පිළිතුරු ලැබිණ. ඒ (භික්ෂු) තෙමේ තමා ඇසුරු කරන නොහික්මුණු, අයහපත් සේ හැසිරෙන භික්ෂූන් කීප නමක් රැගෙන සවස් කාලයෙහි ඇතුළු ගමට ගොස් ගම මැද සිට ගම් වැසියන් කැඳවා අපගේ උත්සාහයෙන් දියුණු කරගත් මෙය කවරකුට දෙන්නාහු දැයි ඇසීය. “ස්වාමීනි, ඔබවහන්සේ පැවිදි වූවහුය. අපි කවරකුට දෙමුදැයි කීහ. පැවිදිවූවන් හට තමා අයත් දේ නොවටීදැයි අසා උදලු පැසක් ගෙන්වා කුඹුරුවල ඉම නියර බැඳීම් ආදිය කරමින් නන් අයුරු වී ආදීවූත්, මුං, මෑ, ආදීවූත් ධාන්‍ය වර්ග ද, කුදු මහත් ගෙඩි වර්ග ද රැස්කොට ශීත, උෂ්ණ. වර්ෂා යන සෘතුවලදි යම් යම් දේ කැමැත්තේ ද ඒ ඒ දෙය පිසවා අනුභව කරමින් ශ්‍රමණ කුටුම්බිකයකු (හෙවත් ගෘහස්ථ ශ්‍රමණයකු) වී ජීවත් වෙයි. ඔහුට කොණ්ඩා පසක් බැඳි දරුවකු සමග බිරිඳක් නැතිබව පමණක් (කිවහැකි) ය. මේ තැනැත්තා එල්ලෙන ශාඛාවලින් ජලය ස්පර්ශ කරන (ගඟෙහි) ඇතුල් පැත්තට අතු විහිදුණ රුකක් මෙන් සෑ මිදුල, බෝ මිදුල ආදී තන්හිදී භික්ෂුන් සමග කායිකව පෙනී සිටියි. ගිහි බැඳීමෙහි ද බිඳීමක් නැති බැවින් (සසුනෙන්) බැහැරට බැදුණ මුල් ඇත්තේ ආර්ය මාර්ගයට බැස සමාධිය නමැති පහුරෙහි හිඳ නිවන නමැති සයුරට පැමිණීමට නොහැකි වෙයි.
ගඟ මැද හටගත්, බාහිර වැල්වලින් බැඳීගිය ඇදවූ අතු ඇති රුකක් මෙන් සඟසතු දෙය නිසා දිවි පවත්වන තැනැත්තේ ආජීව (පාරිශුද්ධි) ය. බිඳගත් පුද්ගලයකු යයි දැක්විය යුත්තේය. ඇතැමෙක් ගිහිබැඳීම් හැර පැවිදි වන්නෝ නමුදු යෝග්‍ය ස්ථානයෙක පැවිද්ද නො ලබති. පැවිද්ද යන මෙය වනාහී ප්‍රතිසන්ධි ග්‍රහණයකට සමාන වෙයි. යම්සේ මනුෂ්‍යයෝ යම් තැනෙක පිළිසිඳ ගනිත් ද, එම පවුල්වල හැසිරීම් අනුවම ජීවත් වීමට හුරු වෙත්. මෙසේ භික්ෂුවද යමකු සමීපයෙහි පැවිදි වේද, ඔවුන්ගේ ම ආචාර ධර්ම පිළි ගනියි. එබැවින් ඇතැමෙක් නො ගැළපෙන තැනෙක පැවිදි වී අවවාද අනුශාසනා හා ඉගෙනුම් ලැබීම, ප්‍රශ්න කිරීම ආදියෙන් බැහැර වී උදෑසන ම මුඩු කළය ගෙන පැන් තොටට යයි. ආචාර්ය උපාධ්‍යායයන්ගේ අහර පිණිස කඳෙන් පාත්‍රයක් සාදා බත්හලට යයි. අකීකරු හෙරණුන් සමග නොයෙක් ක්‍රීඩාවන් කරයි. අරමෙහි දරුවන් සමග එකට ගැටී වෙසෙයි.
හේ ලාබාල භික්ෂු කාලයෙහි තමාට ගැළපෙන ලාබාල භික්ෂූන් හා අරමෙහි වෙසෙන්නන් ද සමග සඟසතු වස්තුව ඇති තැනට පැමිණ මෙය රහතුන් වහන්සේ විසින් අසුවල් රජු වෙතින් පිළිගන්නා ලද සඟ සතු දෙයකි, නුඹලා සංඝයාට මේ මේ දේ නො දෙවු, ඔබගේ තොරතුරු අසා රජවරු හෝ රාජමහාමාත්‍යවරු හෝ සතුටු නොවෙත්. මෙහිදී දැන් මේ මේ දේ කරවු යයි උදලු පැසවල් ගෙන්වා ගෙන පහල ජල මාර්ගයන්හි කළ යුතු කෘත්‍යයන් කරවා වී වැනි ධාන්‍ය වර්ග හා මුං, මෑ වැනි ධාන්‍ය වර්ග ද විහාරයට ගෙන්වා ගෙන (එසේ) පැමිණියවුන් තමාට උපකාරී වන බව සංඝයාට සැල කරයි. සංඝයා ද මේ බාලයා බොහෝ උපකාර කරයි. මොහුට සියයක් හෝ දෙසියයක් දෙවයි. මෙසේ හේ තෙමේ ඒ ඒ තැනින් සඟ සතු දෙයින් වැඩෙන්නේ බාහිර වූ විසි එක් වැදැරුම් නුසුදුසු දිවි පෙවෙත් හා බැඳුනේ ආර්ය මාර්ගයට බැස සමාධි නමැති පහුනෙහි හිඳ නිවන නමැති සයුරට පැමණීමට නො හැකි වෙයි.
වැටුණ තැනම වැලෙහි එරී දිරාපත් රුකක් මෙන් අලස වූ, අධික ලෙස අනුභව කරන්නාවූ පුද්ගලයා පිළිබඳව (මෙසේ) දත යුතුය. (කෙසේ ද යත්) ආමිසය කෙරෙහි නෙත් යොමා සිටින, (ආහාර ආදී) ප්‍රත්‍යයන් කෙරෙහි ලොල් වූ. ආචාර්ය උපාධ්‍යායයන් කෙරෙහි පැවැත්විය යුතු වත් හැර දැමු, උපදෙස් ඇසීම. (දැන ගැනීම පිණිස) ප්‍රශ්න කිරීම, හා නුවණින් මෙනෙහි කිරීම අත්හළ මෙබඳු වූ පුද්ගලයා සඳහා පංච නීවරණයන් අදහස් කරමින් මෙසේ කියත්. “එම්බා සගයෙනි. කවරකු වෙතට යමු ද? ඉක්බිති ථීන මිද්ධ තෙමේ නැගිට මෙසේ කීය. මේ තැනැත්තේ අසවල් විහාරයෙහි වෙසෙන කම්මැලි පුද්ගලයාය. අසවල් නම ඇති ගමට ගොස් කැඳ, මතුයෙහි කැඳ ද, කැවුම් මතුයෙහි කැවුම් ද, බත් මතුයෙහි බත් ද ගිල දමා විහාරයට අවුත් සියලු වත් (පිළිවෙත්) අත්හලේ, උපදෙස් ඇසීම්, රහිත වූයේ, යහනට පිවිසෙන්නේ මට අවසරයක් (ඇති) කරන්නේ යයි නොදකින්නෙහි ද?
ඉන් පසු කාමච්ඡන්‍ද නීවරණය නැගිට “ඔබට ඉඩක් ඇති කළ කල්හි මට (ද ඉඩක්) ඇති කරන ලද්දේම වෙයි. දැන්ම නිදා ගෙන කෙළෙස්හි අනුරතියෙන් යුතුවම පිබිද කාමයන් පිළිබඳ සිතුවිලි සිතන්නේය”යි කීය. ඉන් පසු ව්‍යාපාද නීවරණය නැගිට “ඔබට ඉඩක් (ඇති) කළ කල්හි මට (ද ඉඩක්) ඇති කරන ලද්දේ ම වෙයි, දැන් ම නිදා ගෙන නැගිට වත් පිළිවෙත් කරනු යයි කියනු ලබන්නේ එම්බා සගයෙනි, මොව්හු තමන්ගේ කටයුතු නො කොට අප (ගේ කටයුතු) කෙරෙහි යෙදෙන්නේ යයි නන් අයුරු රළු වදන් කියන්නාහු ඇස් විවර කරගෙන හැසිරෙන්නේ යයි කීය. ඉන් පසු උද්ධච්ච නීවරණය නැගිට ඔබට ඉඩක් (ඇති) කළ කල්හි මට (ද) ඉඩක් (ඇති) කරන ලද්දේම වෙයි. කුසීත බව වූ කලී කුකුස් බව විසින් ම සිදු කරන ලද්දක් වෙයි. අකැප දෙයෙහි කැපය යන සංඥාව ද, කැප දෙයෙහි අකැපය යන සංඥාව ද උපදවයි” යි කීය. ඉන් පසු විචිකිච්ඡාව නැගිට “ඔබට ඉඩක් (ඇති) කළ කල්හි මට (ද ඉඩක්) ඇති කරන ලද්දේම වෙයි. මෙසේ වන තැනැත්තේ අට තැන්හි මහා විචිකිච්ඡාවක් උපදවයි” යි කීය. මෙසේ පංච නීවරණයෝ චණ්ඩ වූ සුනඛ ආදීන් අං සිඳුණ මහලු ගවයකු (ඩැහැ ගන්නාක්) මෙන් අලස වූ, අධික ලෙස අනුභව කරන්නා වූ පුද්ගලයා මැඩ පවත්වා (තම ග්‍රහණයට) ගනිත්. ඒ තෙමේ ද ආර්ය මාර්ගය නමැති දිය පහරට බැස සමාදිය නමැති පහුරෙහි හිඳිමින් නිවන නමැති සයුරට පැමිණිමට නො හැක්කේ වෙයි.
ගල් දෙකක් අතරෙහි පිහිටි මුල් ඇතිව සිටියාවූ රුකක් මෙන් දෘෂ්ටියක් (හෙවත් මතයක්) උපදවා ගෙන සිටිනා තැනැත්තේ දිට්ඨිගතිකයා යයි දත යුතුය. හේ තෙමේ වනාහී අරූප භවයෙහි රූපය ඇතැයි ද, අසඤ්ඤී භවයෙහි සිත පවතී යයි ද, ලොකෝත්තර මාර්ගය බොහෝ වූ චිත්ත ක්ෂණයන් ඇති තත්ත්වයක් යයිද, (සැඟවී පවත්නා) කෙලෙස් සිතෙන් වෙන්ව පවතීයයි ද, සත්ත්වයන් ඒ අනුවම දුවත් යයි ද හැසිරෙත් යයි ද කියමින් අරිෂ්ට මෙන් ද, කණ්ටක සාමණේරයන් මෙන් ද හැසිරෙයි, කේලාම් කියන්නේ ද වෙයි. උපාධ්‍යාය ආදීන් සද්ධිවිහාරික භික්ෂූන් සමග බිඳුවමින් හැසිරෙයි. ඒ (අයුරින් හැසිරෙන) තැනැත්තේ ද ආර්ය මාර්ගය නමැති දිය පහරට බැස සමාධිය නමැති පහුරෙහි හිඳිමින් නිවන නමැති සයුරට පැමිණීමට නොහැක්කේ වෙයි.
අවකාශ ඇති තන්හි අහස පුරා පැතිරී විහිදුණ වැල් වලින් බැඳී පිහිටි අවුරුදු එකකට හෝ දෙකකට පසුව එන මහ ගං වතුරකින් තෙමෙන වෘක්ෂයකට සමාන ලෙස, මහලු කල පැවිදිව පිටිසර දෙසක වසන්නා වූ සංඝයාගේ දර්ශනය ලැබිම දුර්ලභ වූ ද. ධර්ම ශ්‍රවණය කිරීම දුර්ලභ වූ ද පුද්ගලයකු පිළිබඳව සිහියට ගත යුත්තේය. ඇතැම් කෙනෙක් වනාහී මහලු කල පැවිදි ව කීප දිනකින් ප්‍රත්‍යන්ත දේශ උපසම්පදාව ලැබ පස් හවුරුදු කාලයක් ප්‍රාතිමෝක්ෂය ප්‍රගුණ කොට දස වසක දී විනයධර තෙරුන් හමුවෙහි විනය කියවන කල්හි මිරිස් හෝ අරළු කැබැල්ලක් හෝ මුවෙහි තබා විජිනි පතින් මුව වසා නිදමින් හිඳගෙන ස්වල්ප මාත්‍රයකින් කරන ලද විනය කර්ම ඇත්තකු බවට පත්වී පා සිවුරු ගෙන පිටිසර දෙසකට යති. එහි මනුෂ්‍යයෝ ඔහුට නමස්කාර කොට භික්ෂූන් දැකීමේ දුර්ලභත්වය නිසා “ස්වාමීනි, මෙහි ම වසනු මැනව” යි විහාරයක් කරවා, මල් ලැබෙන්නාවූ ද, ඵල ලැබෙන්නාවූ ද රුක් සිටුවා එහිම වාසය කරවත්.
ඉක්බිති මහා විහාරය වැනි විහාරයන්ගෙන් බහුශ්‍රැත වූ භික්ෂූහු “ජන පදයෙහි දී විදර්ශනා ආදිය සිදු කොට පැමිණෙන්නෙමු” යි එහි යති. (එහි නේවාසික වූ) ඒ හික්ෂු තෙමේ (බැහැරින් පැමිණි) ඒ බහුශ්‍රැත භික්ෂූන් දැක තුටු පහටු වූයේ වත් පිළිවෙත් කොට දෙවන දිනයෙහි (බැහැරින් ආ භික්ෂූන්) රැගෙන පිඬු පිණිස ගමට පිවිස “අසවල් තෙරණුවෝ සූත්‍ර පිටකධාරී වෙති, අසවල් තෙරණුවෝ අභිධර්ම පිටකධාරී වෙති. අසවල් තෙරණුවෝ විනය පිටකධාරී වෙති. අසවල් තෙරණුවෝ ත්‍රිපිටකධාරි වෙති, මෙවැනි තෙරවරුන් කවරදාක ලබන්නහු ද? ධර්ම ශ්‍රවණය කරව්. යයි කියයි. උවසුවෝ ධර්ම ශ්‍රවණය කරන්නෙමු යයි විහාරයට යන මඟ පිරිසිදු කොට ගිතෙල් හා තෙල් ආදිය ගෙන මහ තෙරුන් වහන්සේ වෙත එළඹ “ස්වාමීනි, ධර්ම ශ්‍රවණය කරන්නෙමු, ධර්ම කථිකයන් වහන්සේලාගෙන් විචාරනු මැනව” යි කියා ඊළඟ දිනයෙහි පැමිණ දහම් අසත්.
නේවාසික ස්ථවිර තෙමේ ආගන්තුක තෙරවරුන්ගේ පා සිවුරු තැත්පත් කොට ඇතුළු ගැබෙහි ම දිවා භාගය ගත කරයි. දිවා කතිකයා වූ ධර්මපද දේශක තෙමේ (දෙසුම) ඇරඹුයේ කළයෙන් ජලය පිට කරන්නාක් මෙන් දහම් පද දෙසන නැඟී සිටියේය. ඒ (නේවාසික භික්ෂු) තෙමේ එය ද නොදනි යි. රාත්‍රියෙහි දේශනා නොකොට නැඟීසිටියේය. එය ද (නේවාසික) භික්ෂු තෙමේ නොදනියි. අළුයම දේශක ස්ථවිර තෙමේ ව(ද) දේශනා කොට නැගී සිටියේය. (නේවාසික) භික්ෂු තෙමේ එය ද නොදනියි. (හෙතෙම) උදෑසන ම නැඟිට මුව දොවා තෙරුන්ගේ පා සිවුරු භාර දී පිඬු පිණිස ගමන් ගත්තේ මහ තෙරුන්ගෙන් (මෙසේ) ඇසීය. “ස්වාමීනි, දහවල් දේශක තෙමේ කවර නම් සූත්‍රයක් කීවේද? රාත්‍රි දේශක තෙමේ කවර නම් ධර්ම කථාවක් කීවේද? උදෑසන දේශක තෙමේ කුමන ජාතකයක් නම් කීවේද? ස්කන්ධයෝ නම් කෙතෙක්ද? ධාතූහු නම් කෙතෙක් ද? ආයතන නම් කෙතෙක් ද? මෙසේ වර්ෂ එකක් දෙකක් ඉක්ම ගිය පසු භික්ෂූන් දැකීම ද දහම් ඇසීම ද ලබන තැනැත්තා වනාහී ගංවතුර ආ කල්හි තෙමුණ තැනැත්තා මෙන් වන්නේ වෙයි. හේ තෙමේ මෙසේ සංඝ දර්ශනයෙන් ද, ධර්ම ශ්‍රවණයෙන් ද ඉවත් වී ඈත පෙදෙස් හි වෙසෙනුයේ ආර්ය මාර්ගයට බැස සමාධිය නමැති පහුරෙහි හිඳිමින් නිවන නමැති සයුරට පැමිණීමට නො හැක්කේ වෙයි.
ගඟ මැද කුඩා දිවයිනෙක හටගත් මෘදු වූ රුකක් මෙන් මිහිරි සරින් දෙසන තැනැත්තකු ගැන දත යුතුය. (එබඳු අයකු ගැන තොරතුරු දක්වනු ලැබේ) හේ තෙමේ දැනගත යුතු වූ වෙස්සන්තර ආදී ප්‍රසිද්ධ ජාතකයන් උගෙන දුර්ලභ වූ භික්ෂු දර්ශනය ප්‍රත්‍යන්තයට ගෙන ගොස් එහිදී ධර්ම කථාවෙන් පැහැදුණ හදවතින් යුත් මිනිසුන් විසින් උවටැන් කරනු ලබන්නේ තමා උදෙසා කළ මල්පල යුත් රුක් ඇති. නන්දන වනය සේ මනහර වූ විහාරයෙහි වාසය කරයි. ඉක්බිති එ (ම ප්‍රදේශයෙ) හි වගකිවයුතු භික්ෂූහු ඒ පුවත අසන “අසුවලා වනාහී මෙසේ උපස්ථායකයන් කෙරෙහි බැඳුණ සිත් ඇතිව වාසය කරයි, පණ්ඩිත වූ භික්ෂුව බුද්ධ වචනය ඉගෙනීමට හෝ කමටහන් මෙනෙහි කිරීමට හෝ සමත් වෙයි. ඔහු ගෙන්වා ගෙන ඔහු සමග අසුවල් තෙරුන් සමීපයෙහි දහම් උගනිමු. අසුවල් තෙරුන් සමීපයෙහි කමටහන් උගනිමු” යයි එහි යති.
හෙතෙම ඒ (පැමිණි) භික්ෂූන්හට වත් සපයන, සවස් වේලෙහි විහාර චාරිකාවෙහි නික්මුණ ඔවුන් විසින් “ඇවැත්නි, මේ චෛත්‍යය ඔබ විසින් කරවන ලද්දේදැයි” විමසනු ලැබුයේ “එසේය ස්වාමීනි” යයි කියයි. “මේ බෝධිය. මේ මණ්ඩපය. මේ උපෝසථාගාරය. මේ ගිනිහල්ගෙය. මේ සක්මන් මලුව (ආදිය) ඔබ විසින් කරවන ලද්දේ ද? මේ ගස් සිටුවා ඔබ විසින් නන්දන වනය මෙන් මනරම් වූ විහාරයක් කරවන ලද්දේ දැ” යි ද විමසුහ. “එසේය ස්වාමීනි” යි පිළිතුරු දුන්නේය.
ඒ (භික්ෂු) තෙමේ සවස් කාලයෙහි තෙරවරුන් හට උවටැන් පිණිස ගොස් වැඳ “ස්වාමීනි, කුමක් හෙයින් (මෙහි) පැමිණියාහුදැ” යි විචාරයි. “ඇවැත්නි, ඔබ කැඳවා ගෙන ගොස් අසවල් තෙරුන්ගේ සමීපයෙහි කමටහන් උගෙන, අසවල් නම් අරණෙහි එක්ව මහණ දම් කරන්නෙමුය යන මේ කරුණෙන් පැමිණියෙමු” යි පිළිතුරු දුන්හ. “යහපති ස්වාමීනි, ඔබ වහන්සේ නම් මාගේ යහපත සඳහා ම පැමිණියහු ය, මම ද බොහෝ කල් වාසය නිසා මෙහි උකටලී වෙමි, යමි, පා සිවුරු ගණිමි ස්වාමීනි” යි කීය. ඇවැත්නි, ලාබාල සාමණේරවරු මඟදී වෙහෙසට පත්වෙති, (ඒ නිසා) අද නැවතී හෙට දිවා අහරින් පසු යන්නෙමු” යයි (ආගන්තුක භික්ෂූහු කීහ) “යහපති ස්වාමීනි” යි කියන දෙවන දිනයෙහි ඒ භික්ෂූන් සමග පිඬු පිණිස පිවිසෙයි. ගම් වැසියෝ අපගේ ආර්යයන් වහන්සේ බොහෝ වූ ආගන්තුක භික්ෂූන් රැගෙන පැමිණියහ.” යි අසුන් පනවා කැඳ බීමට දී, සුවසේ හිඳ දහම් කථා අසා අහර පිළිගන්වති. (ආගන්තුක) ස්ථවිරවරු “ඇවැත්නි, ඔබ අනුමෝදනා කොට පිටත් වන්න, අපි පැන් පහසුව ඇති තැනෙක බත් කිස කරන්නෙමු” යයි (කියා) නික්මෙති.
ගම් වැසියෝ අනුමෝදනාව අසා “ස්වාමීනී. (ඒ) තෙරවරහු කවර දෙසකිත් පැමිණියෝ දැ” යි අසත්. මේ තෙරවරු අපගේ ආචාර්ය උපාධ්‍යායයෝය, සමාන උපාධ්‍යායයෝය, හිතවත් මිත්‍රයෝ ය. යී කීය. “කුමක් නිසා පැමිණියහු ද? මා කැඳවා ගෙන යනු කැමැත්තෙනි” “ඔබ වහන්සේ වනාහී යනු කැමැත්තහුද?” “එසේය පින්වතුනි” “ස්වාමීනි කුමක් කියන්නහුද? අප විසින් උපෝසථාගාරයක් කරවන ලද්දේ කවරකු හටද? බොදුන් හල්, ගිනිහල් ගෙවල්, ආදිය කරවන ලද්දේ කවරකු හට ද? මංගල අවමංගලවලදී කවරුකු වෙතට යන්නෙමු දැ යි (ඒ මනුෂ්‍යයෝ කීහ) මහ උවැසියෝ ද එහි ම හිඳ කඳුළු හෙලත්, තරුණ භික්ෂුව “නුඹලා මෙසේ දුක්වන කල්හි මම ගොස් කුමක් කරන්නෙම් ද? තෙරුවන් යවන්නෙමි” යි (කියා) විහාරයට යයි.
කරන ලද අහර කිස ඇති, පා සිවුරු ද ගෙන හුන් ස්ථවිරවරු ද ඔහු දැකම “ඇවැත්නි, ප්‍රමාද වන්නෙහි ද? දහවල වී තිබේ, යමු” යි කීහ. එසේය ස්වාමීනි, ඔබ වහන්සේ සුවපත් ව සිටින්නාහුය. අසවල් නිවසේ ගඩොල් රැස තිබූ සැටියෙන් ම තිබේ. අසවල් නිවස ආදියේ චිත්‍ර කර්ම රාශියක් ආදී දේ ඇත. ගියේ වුව ද මාගේ සිතේ නොසන්සුන් බවක් ඇති වන්නේය. ඔබ වහන්සේලා පෙරටුව ගොස් අසවල් විහාරයෙහි සිවුරු සේදීම්, වර්ණ ගැන්වීම් ආදිය කරනු මැනවි. මම එහි පැමිණෙන්නෙමි” යි කීය. ඒ භික්ෂූහු ඔහුගේ ප්‍රමාද වීමෙහි කැමැත්ත දැනගෙන ඔබ පසුව පැමිණෙන්න” යයි කියා ඉවත්ව යති.
හෙතෙම තෙරවරුනට පසුගමන් කොට නැවතුණේ විහාරයට ම පැමිණ බොජුන් හල් ආදිය බලන්නේ විහාරය සිත් අලවන්නක් බව දැක මගේ නො යාමෙන් යහපතක් කර ගත්තේ වෙමි, ඉදින් ගියෙම් නම් කිසියම් ධර්ම කථික (භික්ෂුවරයෙක්) පැමිණ හැමගේ ම සිත් බිඳ විහාරය තමා සතු කර ගන්නේය. එවිට පසුකලෙක මෙහි පැමිණ මා විසින් ඔහුට පසුව ලැබෙන පිණ්ඩපාතය බුදිමින් ජීවත් විය යුතු වන්නේය” යි සිතයි.
හෙතෙම පසු කලෙක මෙසේ සිතයි.” (ගියාවූ) ඒ භික්ෂූහු වනාහි ගිය තන්හිදී (අංගුත්තර, මජ්ඣිම ආදී) නිකාය එකක් හෝ දෙකක් ද, (ත්‍රිපිටකයෙන්) පිටක එකක් හෝ දෙකක් ද යන ආදී වශයෙන් බුද්ධ වචනය උගෙන අර්ථ කථාචාර්යවරුන් හෝ විනය ධරයන් වී සිය ගණන් හෝ දහස් ගණන් පිරිවර ඇත්තන් බවට පත් වී හැසිරෙති, යමකු වනාහී මහණ දම් පිරීමට මෙහි පැමිණෙත් නම් ඔවුන් උත්සාහ කරමින්, වෑයම් කරමින් සෝවාන් වූවාහු. සකෘදාගාමී වූවාහු, අනාගාමී වූවාහු (නොහොත්) රහත් වූවාහු මහා සත්කාරයෙන් යුතුව පිරිනිවී යෙත්” යයි අසන්නට ලැබේ. (හෙවත් තොරතුරු දැන ගනියි) හෙතෙමේ “ඉදින් මම ද ගියෙම් නම් මට ද මේ සම්පත සිදුවන්නේය. මේ ස්ථානය මුදා හරින්නට නොහැක්කෙම් අතිශයින්ම පිරිහුණෙමි” යනුයි. මේ පුද්ගලයා තමාගේ මෘදු භාවයෙන් ඒ ස්ථානය මුදා නො හරින්නේ ආර්ය මාර්ගයට බැස සමාධිය නමැති පහුරෙහි හිඳ නිවන නමැති සයුරට පැමිණීමට නො හැක්කෙක් වෙයි.
ගංගා නම් නදියෙහි සරස්ව වැටී වැල්ලෙහි එරී (ඉවුරු දෙක) අතර ඒ දණ්ඩක් මෙන් වී බොහෝ දෙනාට හිත පිණිස හටගත් රුකක් වැනි රථ විනීත, මහා අරියවංස. චන්දෝපම ආදී ප්‍රතිපදාවන්හි එක්තරා ප්‍රතිපදාවක් උගෙන සිටි (එහෙත්) හීන වීර්ය ඇති පුද්ගලයකු පිළිබඳව දත යුත්තේය. (හෙවත් සිතාගත යුත්තේය) හෙතෙම වූ කලී එම ප්‍රතිපත්තිවලට යෝග්‍ය වූ දහම් උගෙන ප්‍රකෘතියෙන් ම මධුර ස්වර ඇත්තේ සිතුල් පව්ව ආදියට සමාන වූ විසල් තැනකට ගොස් චෛත්‍යය, මිදුල වැනි තන්හි වතාවත් ආදිය කරයි. එසේ ඇති කල්හි දහම් අසනු පිණිස ඔහු වෙතට පැමිණෙන ආගන්තුක බාලයෝ දහම් දෙසන්නැයි කියති. හෙතෙම මනාව උගතධර්මය අනු පිළිවෙළින් පෙන්වා දේසනා කරයි. ඉක්බිති පාංසුකූලික පිණ්ඩපාතික ආදී ස්ථවිර, නවක, මධ්‍යම යන සියළුම භික්ෂූහු අහෝ සත්පුරුෂයෙකැයි ඔහු පිළිබඳව සතුට වෙති.
හේ තෙමේ යම් අයකුට (ගාථාවෙහි) නිදාන මාත්‍රය ද, තවත් යම් අයකුට ගාථාවෙන් අඩක් ද තවත් අයකුට ගාථාවම ද උගන්වන්නේ යකඩ පටියකින් බැඳ ගත්තාක් මෙන් බාල සාමණේරවරුන් හට සංග්‍රහ කොට (තමා කෙරෙහි බඳවා ගෙන) මහ තෙරුන් වෙත එළඹ “ස්වාමීනි. මෙය පුරාණ විහාරයක් වෙයි, මෙහි බිම් ප්‍රමාණය කෙතෙක් වේදැයි” විචාරයි. තෙරුන් වහන්සේ “ඇවැත්නි. කුමක් කියන්නෙහි ද? කරීස (හෙවත් අමුණු සතර බැගින් වූ බිම් කොටස්) සූවිසි දහසක් වපසරිය වේ යයි කියති. “ස්වාමීනි, උදුනෙහි ගින්නක් හෝ නො දැල්වෙයි (හෙවත් පිස ගැනීමට කිසිවක් හෝ ආරාමයෙහි නැත) යනුවෙන් කියනු මැනවි “ඇවැත්නි, මහා විහාරවාසී (භික්ෂු) න් විසින් ලබන ලද මෙය වැනසේ, කිසිවෙක් හෝ රැක නො ගනිත්” යයි කියයි. “ස්වාමීනි. පැරණි රජුන් විසින් දෙන ලදුව, රහතුන් විසින් පිළිගන්නා ලද දෙය කුමක් නිසා මොව්හු විනාස කරත් දැයි” ඇසීය. “ඇවැත්නි. ඔබ වැනි ධර්ම කථිකයකු විසින්ම) ලබා ගැනීමට (රැක ගැනීමට) හැකිවන්නේය” යි (විහාරවාසී තෙරණුවෝ කීහ) “ස්වාමීනි, මෙසේ නො කියනු මැනවි. අපි ප්‍රතිපත්ති පෙන්වා දෙන ධර්ම කථිකයෝ වෙමු, ඔබ වහන්සේ මා සංඝ සමුහය අතරෙහි අයකු ද, විහාරයෙහි උපස්ථායකයකු ද ලෙස සලකමින් ක්‍රියා කිරීමට කැමති වන්නහුදැ යි ඇසීය. කිමෙක්ද ඇවැත්නි, මෙසේ කීම කැප නො වේ, ඔබ වැන්නන් විසින්ම කියනු ලබන කල්හි අපහට උපදනේය (හෙවත් ලැබෙන්නේය) ය කීය. එසේ නම් ස්වාමීනි, ආරාම වාසීන් පැමිණි කල්හි අපට භාර කරනු මැනව, සුදුසු වන එක් දොරටුවක් ගැන කියන්නෙමි යි කීය.
හෙතෙම උදෑසන ම ගොස් රැස්වන වේලෙහි සිට ආරාධිත පිරිස පැමිණි කල්හි “උපාසක වරුනි. අසවල් කුඹුරෙහි කොටස කොහිද? අසවල් කුඹුරෙහි කහවණු කොහිද? යන ආදිය කියා කෙනකුගේ අතින් ගෙන වෙනත් අයකුට අත දෙයි. මෙසේ අනුපිළිවෙළින් ඒ ඒ දෙය ප්‍රතිශෝධනය කරමින් ඒ ඒ අයට දෙමින් යම් සේ කැඳ ගෙනෙන අයද, කැවුම් ගෙනෙන අය ද, බත් ගෙනෙන අය ද, තෙල් මී පැණි, උක් පැණි ආදිය බහාලු බඳුන් ගෙනෙන ගෙනෙන අයද තමා වෙතටම පැමිණෙත් ද, ඒ අයුරින් කටයුතු කළේය. මුල් විහාරයම එකම ඝෝසාවක් (බවට පත්) වෙයි. සිල්වත් භික්ෂූහු කලකිරී ඉවත්ව යති.
ඒ තෙමේ ද ආචාර්ය උපාධ්‍යායන් විසින් අත්හැර දමන ලද අකීකරු පුද්ගලයන් බොහෝ දෙනකුට අවවාද දෙමින් විහාරය පුරවයි. ආගන්තුක භික්ෂූහු විහාර දොරටුවෙහි සිට ම විහාරයෙහි කවරෙක් වෙසෙත් දැයි අසා මෙවන් භික්ෂූන් යයි දැන බැහැර සිටම පිට වී යති. මේ පුද්ගලයා සසුනෙහි හරහට වැදහොත් (අයකු මෙන් වූ) බැවින් මහජනයාගේ ප්‍රත්‍යයන් සඳහා එළඹියේ ආර්ය මාර්ගයට බැස සමාධිය නමැති පහුරෙහි හිඳිමින් නිවන නමැති සයුරට පැමිණීමට නො හැක්කේ වෙයි.
**භගවන්තං එතදවොච** = (නිර්වාණය නම් වූ පර්වතා භ්‍යන්තරය” යන අරුත් ඇති “නිබ්බාණ පබ්හාර” යන පදයෙන් නිම වූ දහම් දෙසුම දැනගෙන ගැළපීමෙහි දක්ෂතාවය නිසා **එතං කිං නුඛො භන්තෙ** = (ස්වාමීනි මෙය කුමක් නම් වෙයිද) ආදී වචන කීය. තථාගතයන් වහන්සේ වනාහී මෙහි මුලු කාලයෙහි ම සිටියාවූ, ගැළපීමෙහි දක්ෂ වූ භික්ෂුවක් සිටිනු ඇත, හේ මාගෙන් ප්‍රශ්නයක් අසන්නේ යයි සිතා ඔහුටම අවසර ලබා දීම සඳහා මෙ තැන්හිදී දේසනාව නැවැත්වූහ.
දැන් **ඔරිමං තීරං** = (මෙ තෙර) යන ආදී වූ ක්‍රමයෙන් කියන ලද ආධ්‍යාත්මික ආයතන ආදීන්හි පැමිණීම, නො පැමිණීම ආදිය මෙසේ දත යුතු වේ. “මගේ ඇස ප්‍රසන්නය, මම ස්වල්ප මාත්‍ර වූ ද රූප අරමුණක් අවබෝධ කරගැනීමට හැක්කේ වෙමි,” යන මෙය නිසා ඇස ආස්වාදනය කරන්නේ ද අන්ධකාර කපාට ආදියෙන් නසන ලද ඉන්‍ද්‍රිය ප්‍රසාදය ඇති මගේ ඇස මහත් වූ රූපාරම්මණයක් හඳුනා ගෙන විස්තර කිරීමට නොහැක්කෙම් යයි දොම්නසට පැමිණෙන්නේ නමුදු ඇස නමැති ආයතනය කරා පැමිණේමය. අනිත්‍යය, දුඃඛය. අනාත්මය යන ත්‍රිලක්‍ෂණ වශයෙන් විදර්ශනාවෙන් බලන තැනැත්තේ වනාහී නො පැමිණේම ය. කන් ආදීයෙහි දී ද මේ පිළිවෙළම වේ.
මනස නම් ආයතනයෙහි වනාහී මගේ මනස මනාපය, කිසිවක් වමතින් නොගෙන සියල්ල දකුණකින් ගන්නේ යයි කියා හෝ මනසින් සිතන සිතන ලද මාහට අලාභයක් නම් නැතැයි හෝ මෙසේ ආස්වාදය කරන්නේ නමුදු වැරදි ලෙස සිතන්නහු හට “මගේ මනස දුන් දෙයින් සුළු දෙයක් ගන්නා එක කැයි” මෙසේ දොම්නසක් උපදවන්නේ නමුදු මනායතනය කරා පැමිණේ මය. ප්‍රිය වූ රූපය කෙරෙහි රාගය ද, අප්‍රිය වූ රුපය කෙරෙහි පටිඝය (අප්‍රසාදය) ද උපදවමින් රූපායතනය වෙත යන්නේ වෙයි. ශබ්ද ආයතන ආදියෙහි ද මේ පිළිවෙළම වේ.
**නන්‍දිරාගස්සෙතං අධිවචනං** = යම් සේ (ජල පහරෙහි) මැද ගිලා බැස පතුලට පැමිණි දැව කඳ සියුම් වැලිතලාවෙන් වැසී යන්නේද, එය නැවත උඩට මතු වීමට නොහැකි වන්නේ ද, එසේම නන්දි රාගයෙන් (හෙවත් රාගික තෘෂ්ණාවෙන්) බැඳුණ පුද්ගලයා සතර අපායෙහි වැටෙනුයේ මහත්වු දුකකින් පෙළෙයි. හෙතෙම නොයෙක් වර්ෂ දහස් ගණනිනුදු නැවත හිස එසවීමට නොහැක්කේ වෙයි. ඒ නිසා “නන්‍දිරාගස්සෙතං අධිවචනං” යයි කියන ලදී.
**අස්මිමානස්සෙතං අධිවචනං** - යම් සේ වනාහී භූමි තලයෙහි නැඟී සිටිනා දැව කඳක් යටින් ගං දියෙන් ද, උඩින් වැස්සෙන් ද තෙමෙන්නේ අනු ක්‍රමයෙන් දිය සෙවෙලින් වැසී ගියේ මෙය ගලක් ද, කණුවක් ද (යනුවෙන්) කිවයුතු බවට (හෙවත් තේරුම් ගැනීම අපහසු බවට පැමිණේ ද. මෙසේම මමත්වයෙන් නැඟී සිටි පුද්ගලයා පාංසු කූලික භික්ෂූන් සිටින තැන දී පාංසු කූලිකයෙක් වෙයි. ධර්ම කථිකයන් සිටින තැනදී ධර්ම කථිකයෙක් ද, කලහකරුවන් සිටින තැනදී, කලහකරුවෙක් ද, වෛද්‍යවරුන් සිටින තැන දී වෛද්‍යවරයෙක් ද, කේලාම් කියන්නන් සිටින තැන දී කේලාම් කියන්නෙක් ද වෙයි. හෙතෙම නන් විද නුසුදුසු දිවි පෙවෙත්වලට පැමිණෙන්නේ ඒ ඒ ඇවැත්වලින් වෙලී ගියේ මොහුගේ අභ්‍යන්තරයේ කිසියම් සීලයක් තිබේද, නො තිබේද යනුවෙන් කිවයුතු බවට (හෙවත් සැක සහිත බවට) පැමිණෙයි. ඒ නිසා **“අස්මිමානස්සෙතං අධිවචනං”** යී කියන ලදී.
**පඤ්චන්නෙතං කාම ගුණානං අධිවචනං =** යම් සේ වනාහී දිය සුලියෙක්හි වැටුණ දැව කඳක් (දිය) තුළදීම ගල් ආදියේ ගැටෙමින් පුන පුනා ගැටෙමින් බිදී සුණු විසුණු වී යන්නේ ද, එසේ ම පංචකාම ගුණය නමැති දිය සුළියෙහි වැටුණ පුද්ගලයා සතර අපායෙහි වධ විඳීම් සා පිපාසා ආදී දුක්වලින් ගැටෙමින් පුන පුනා ගැටෙමින් දිගු කලක් සුණු විසුණු වූ බවට පැමිණෙයි. ඒ නිසා **“පඤ්චන්නෙතං කාම ගුණානං අධිවචනං”** යී කියන ලදී.
**දුස්සීලො** = සිල් නැති තැනැත්තේ. **පාපධම්මො** = පහත් ගති පැවතුම් ඇති. **අසුචි** = අපිරිසිදු **සඞ්කස්සරසමාචාරො** = මේ ක්‍රියාව මොහුගේ යයි හඟිමි, මොහුගේ යයි හඟිමි යනුවෙන් මෙසේ අනුන් විසින් සැකයෙන් යුතුව සිහි කළ යුතු ආචාර විධි ඇත්තේය, සැකයෙන් යුතුව හෝ අන් අය හට ආචාර විධි පවත්වන්නේය, යනුවෙන් “සඞ්ක ස්සර සම චාරො” යී යෙදේ. කතා බස් කරමින් සිටින මිනිසුන් දෙතුන් දෙනකු දැක තමාගේ දෝෂයක් කියනු ඇතැයි ඔහුට සිතෙයි. එසේ සිතමින් ඔවුන්ගේ හැසිරීම සැකයෙන් යුතුව සිහි කරයි. (ඒ අනුව ම සිතින්) ලුහුබඳියි යන අදහසින් ද “සඞ්ක ස්සර සමා චාරො” යී යෙදේ.
**සමණ පටිඤ්ඤො** = සලාක (හෙවත් සීට්ටු) ගැනීම් ආදියෙහි දි විහාරයෙහි ශ්‍රමණයන් වහන්සේ කෙතෙක් වෙත්දැයි ගණන් ගැනීම ඇරඹීම සඳහා “මම ද ශ්‍රමණයෙක්මි, මම ද ශ්‍රමණයෙක් මියි ප්‍රතිඥාදෙයි, සලාක (හෙවත් සීට්ටු) ගැනීම් ද කරයි. **බ්‍රහ්මචාරී පටිඤ්ඤො **= සීල සමාදාන පවාරණ ආදියෙහි දී මම ද බ්‍රහ්මචාරී අයෙක්මියි යන ප්‍රතිඥාවෙන් ඒ ක්‍රියාවනට පිවිසෙයි. **අන්තො පූති** = වකුගඩු, හෘදයවස්තු ආදිය (ද්‍රව්‍යාත්මකව) කුණුනොවූයේ නමුදු (ගුණාත්මකව) කුණු වූ බැවින් “අන්තො පූති” යි යෙදේ. **අවස්සුතො** = රාගයෙන් තෙමී ගියේ. **කසම්බුජාතො** = රාගාදී කෙලෙස්වලින් කසල බවට පත්වූයේ.
**එතදවොච** = ගව රැළ ගංතෙරට යොමු කොට පිරිස් කෙළවර සිටි තැනැත්තේ මුලසිට අග තෙක් ශාස්තෲන් වහන්සේගේ දහම් දෙසුම අසා “මෙ තෙර ආදී තැන්වලට නො පැමිණීම වුව ද ප්‍රතිපත්ති පිරීමට හැකිවන්නේ යයි ශාස්තෲන් වහන්සේ දේශනා කරති. යම් හෙයකින් මෙසේ (ප්‍රතිපත්ති) පිරීමට හැක්කේ නම් මම (ද) පැවිදිව (ප්‍රතිපත්ති) පුරන්නෙමි” යි සිතා “අහං ඛො භන්තෙ යන ආදී මේ වදන් කීය.
**වච්ඡගද්ධිනියො **= වසු පැටවුන් කෙරෙහි සෙනෙහසින් තන පුඩුවලින් කිරි වැගිරෙන කල්හි වනාහී පැටවූන් කෙරෙහි සෙනෙහසින් තුමුම යන්නෝය. නිය්‍යාතෙ භෙව = නික්මවන ලද්දවූන් විසින්ම යන අරුතයි. ගම දෙන්නු නො යවනු ලැබු කල්හි ගව හිමියෝ පැමිණ, එක් ගව දෙනක් පෙනෙන්නට නැත, එක් ගොනෙක්, එක් වස්සෙක් පෙනෙන්නට නැත ආදී වශයෙන් ඔබගේ පිටු පසින් ඇවිදිත්. මෙසේ ඔබට අපහසුතා ඇතිවන්නේය. මේ පැවිද්ද වනාහී ණය කරුවකුට නො ලැබේ. ණය නැති අයටම ලැබේ. එසේ වූ පැවිද්දෝ නුවණැත්තන් විසින් බැහැර නො කරන ලදහ, බුද්ධාදී උත්තමයන් විසින් ද වර්ණනා කරන ලදහ. (ඒ පැවිද්දන්) දැකීම පිණිස මෙසේ කීය. නිය්‍යතා = නික්මවන ලද්දාහු මේ සූත්‍රයෙහි සසරෙහි පැවැත්ම හා නිවන ගැන කියන ලදී.
පස් වැන්නෙහි **කිම්බිලායං** = කිම්බිල නම් නගරයෙහි **සඞ්කිලිට්ඨං** = ආවරණය වූ කාලයෙහි පටන් අසඞ්කිලිට්ඨා නම් ආපත්තිය නැත. සඞ්කිලිට්ඨා නම් ඇවත මෙබඳු වේ. **උට්ඨානං පඤ්ඤායති** = (ආපතති ශෝධනය සඳහා වූ) මානත් පිරීම සිදු කළ පරිවාස කාලයෙන් නැගී සිටීම දැක්වේ.
සය වැන්නෙහි **නවං සත්‍ථාගාරං** = අලුත තනවන ලද රැස්වීම් ශාලාවකි. එක්තරා මහා ශාලාවක්ය යන අදහසයි. යුදයට සුදානම් වන කාලයන්හිදී රජවරු එහි සිට මෙපමණක් ඉදිරියෙන් යනු, මෙපමණක් පසු පසින් ද, මෙපමණක් දෙපසින් ද යනු මෙ පමණක් ඇතුන් පිට නගිනු මෙපමණක් අසුන් පිට ද නගිනු මෙපමණක් රථවල සිටිනු මෙසේ සියල්ල (නියම) කරත්. සීමා නිගමනයන් කරති. එබැවින් ඒ ස්ථානය “සන්‍ථාගාර” යයි කියනු ලැබේ. යුද්ධාභ්‍යාස ස්ථානයෙන් පැමිණ යම්තාක් නිවාසයන්හි තෙත් ගොම පිරිබඩ ගෑම් ආදිය කරවත්ද, ඒතාක් දෙතුන් දිනක් ඒ රජවරු එහි සත්‍ථම්භනය (හෙවත් මනස තදකර ගෙන, ශරීරය ද වෙනත් කාර්යයන්ගෙන් වළක්වා ගෙන සිටීම) කරතිය යන අදහසින් සන්‍ථාගාර යන්න යෙදිණ. ඒ රජවරුන් හට එක්ව ගෙන අර්ථයෙන් අනුශාසනා කරන ගෘහයය යන අදහසින් ද සන්‍ථාගාර නම් වේ. ඔව්හු ගණ රජවරු වන්නාහ. එබැවින් මතු වූ කාර්යය එක් අයකුගේ මතයකින් ප්‍රතික්ෂේප නොවේ. හැමගේම ඡන්‍දයද ලබා ගැනීමට සිදු වේ. එබැවින් සියල්ලෝම එහි එක් රැස් වී අනුශාසනා කරත්. ඒ නිසා එක් වී අර්ථයෙන් අනුශාසනා කරන ගෘහයය යන අදහසින් ද සන්‍ථාගාර නම් වේ. යම් හෙයකින් වනාහී ඔව්හු එහි එක් රැස් වී මේ කාලයෙහි සී සෑමට සුදුසුය. මේ කාලයෙහි වැපිරීමට සුදුසුය යන මේ ආදී පිළිවෙළින් ගෘහ වාසයෙහි කටයුතු සාකච්ඡා කරත්ද, එබැවින් ගෘහ වාසීන්ගේ කුදු මහත් තොරතුරු එහිදී මතුවේය යන අදහසින්ද සන්‍ථාගාර නම් වේ.
**අචිර කාරිතං හොති **= උළු ගඩොල් වැඩ. සුණු පිරියම් වැඩ. සිතුවම් වැඩ ඈ විසින් සුසැදී දෙව් විමනක් සේ අලුතින් නිම වූ **සමණෙනවා** = යම් හෙයකින් ගෘහ වස්තු අරක් ගන්නා කල්හි ම දේවතාවෝ තමාගේ වාසස්ථානය (වෙන් කර) ගනිත් ද එබැවින් දෙවියකු විසින් හෝ යනුවෙන් නො කියා “ශ්‍රමණයකු විසින් හෝ බ්‍රාහ්මණයකු විසින් හෝ කවරකු විසින් හෝ මනුෂ්‍ය වූවකු විසින් යයි කියන ලදී.
**යෙන භගවා තෙනුපසඞ්කමිංසු** = රැස්වීම් ශාලාව නිමවන ලදැයි අසා “යමු එය බලන්නෙමු” යයි ගොස් දොර කොටුවේ පටන් සියල්ල බලා මේ රැස්වීම් ශාලාව අතිශයින් මනහරය, සශ්‍රීකවත්ය, කවරකු විසින් මුලින් ම පරිභෝග කරන ලද්දේ නම් අපට දිගු කලක් හිතසුව පිණිස පවත්නේ දැයි සිතා අපගේ ශ්‍රේෂ්ඨ ඥාතීවරයාට පළමුව දිය යුත්තේ වුවද ශාස්තෲහු ම සුදුසුය, දිය යුතු අයකු වශයෙන් ද දීමට ශාස්තෲහුම සුදුසුය. එබැවින් පළමු ව ශාස්තෲන් ලවා පරිභෝග කරවන්නෙමු. භික්ෂු සංඝයාගේ පැමිණීම සලස්වන්නෙමු, භික්ෂු සංඝයාගේ පැමිණීමෙහිදී තෙවළා බුදුවදන් පැමිණියේම වන්නේ ය, ශාස්තෲන් වහන්සේ ලවා තුන් යම් රැය අපහට දහම් කථා කියවා ගන්නෙමු. එසේ අපට දිගු කලක් හිත සුව පිණිස පවතින්නේ යයි සනිටුහන් කොට (ශාස්තෲන් වහන්සේ වෙත) පැමිණියහ.
**යෙන නවං සන්‍ථාගාරං තෙනුපසඞ්කමිංසු** එදවස වනාහී සන්‍ථාගාරය රාජකීයන්ගේ දැක්ම පිණිස කිසියම් අයුරකින් සැරසු දෙව් විමනක් සේ සුසැදුණේ වෙයි. මනාව පිළිදැගුම් කරන ලද්දේ වෙයි. බුදුරදුනට සුදුසු සේ සකස් කොට (අසුන) නො පනවන ලදි. බුදුහු වනාහී ආරණ්‍යයන් පිළිබඳ අදහස් ඇත්තාහුය, ආරණ්‍යයන් ප්‍රිය කරන්නාහුය, ඇතුළු ගමෙහි වසනුවෝ හෝ මනා වසනුවෝ විය හැක. එබැවින් භාග්‍යවතුන් වහන්සේගේ සිත දැනගෙනම අසුන් පනවන්නෙමුයි සිතා ඒ අනුව භාග්‍යවතුන් වහන්සේ කරා එළඹියහ. දැන් වනාහී කැමැත්ත ලබා ගෙන (අසුන්) පනවනු කැමැත්තෝ සන්‍ථාගාරය වෙත පැමිණියහ.
**සබ්බසන්‍ථරං සන්‍ථාගාරං සන්‍ථරිත්‍වා** = යම් සේ මුලුමනින්ම පැතිරී ගියේ වේද එසේ අතුරා සියල්ලට පළමුව සියලු මංගල කටයුතුවලදී ගොම ඇතිල්ලීම නම් සුදුසු යයි කියා, සුදෙන් පිරියම් කරන ලද්දාවූ භූමිය අමුගොම වලින් පිස දම්මවා පිරිසිදු බව දැන, යම් සේ පෑගුණ තැනෙක පා සලකුණ පෙනේද, මෙසේ (කොකුම් යවන පුෂ්ප, තුවරලා, තුරුක් තෙල් යන) සිවු දෑ ගඳ ආලේප කරවා, ඒ මතුයෙහි නොයෙක් වර්ණකාරකයන්ගෙන් සාදා ගත් සාරය අතුරා. ඒ මතුයෙහි පුළුල් පලස් දමා, ඇතුන් පිට දමන ඇතිරිලි, අසුන පිට දමන ඇතිරිලි, සිංහ රූප යෙදූ ඇතිරිලි, ව්‍යාඝ්‍ර රූප යෙදූ ඇතිරිලි, රන්වන් ඇතිරිලි, සුර්ය ලාංඡන සහිත ඇතිරිලි, විචිත්‍ර වූ ඇතිරිලි ආදී නා නා වර්ණයන්ගෙන් යුත් ඇතිරිලි වලින් ඇතිරිය යුතු හැම ඉඩ කඩක්ම ඇතිරවූහ. එබැවින් “සබ්බ සන්‍ථරං සන්‍ථාගාරං සන්‍ථරිත්‍වා” (හෙවත් සකල විධ ඇතිරිලිවලින් සන්‍ථාගාරය අතුරවා) යයි කියන ලදී.
**ආසනානි** = මැද ස්ථානයෙහි මංගල ස්තම්භය (හෙවත් මැද පිහිටි ප්‍රධාන කණුව) අසල ඉතා වටිනා බුද්ධාසනය පනවා ඒ ඒ තන්හි යම් යම් මෘදු වූ ද, මනරම් වූ ද ඇතිරිලි වේ නම් ඒවා අතුරා දෙපසෙහි රත්පැහැති. සිත් ගන්නා පෙනුම ඇති කොට්ට තබා, මතුයෙහි රන්තරු රීදී තරුවලින් විසිතුරු වියන් බැඳ, ගඳ දම්, මල් දම් හා වස්ත්‍ර දාම ආදියෙන් අලංකාර කොට අවටින් දොළොස් රියන් තන්හි මල් දැල් කරවා තිස් රියන් පමණ තැන් මල් තිරවලින් වට කරවා බටහිර බිත්තිය අසලින් භික්ෂු සංඝයාට පලඟ පුටු, හාන්සි පුටු හා නිරාවරණ පුටු ද පනවා මතුයෙහි සුදු ඇතිරිලි අතුරා, පෙරදිග බිත්තිය අසලින් තමාගේ පුළුල් පලස අතුරවා හංස ලෝම ආදියෙන් පිරුණ කොට්ට තැබ්බවූහ. මෙසේ වෙහෙසට පත් නොවී මුලු රැයෙහිම දහම් අසන්නෙමු ය යන මේ (කරුණ) සඳහා “ආසනානි පඤ්ඤා පෙත්‍වා” (හෙවත් අසුන් පනවා) යි කියන ලදී.
**උදක මණීකං** = මහා දිය සැළිය. **පතිට්ඨා පෙත්‍වා** = මෙසේ භාග්‍යවතුන් වහන්සේ ද, භික්ෂූ සංඝයා ද කැමති පරිදි අත් සෝදත්වා, පාද හෝ මුඛය හෝ සෝදත්වා යයි ඒ ඒ තන්හි නිල් පැහැති දිය පුරවා සුවඳ පිණිස නොයෙක් මල් ද, ජලය සඳහා වූ සුවඳ සුණු ද බහා කෙසෙල් පතින් වසා (දිය සැලි) තැබ්බවූහ. මේ බව දැක්වීම සඳහා “පතිට්ඨා පෙත්‍වා” (පිහිටුවා) යයි කියන ලදී.
**තෙලප්පදීපං ආරොපෙත්‍වා** = රිදී රන් ආදියෙන් කළ පන්දම්හි ද, යෝනක දේශීයයන්ගේ රූපවැනි කුඩා රූපවල අත්හි තබන ලද රන් රිදී ආදියෙන් කළ බඳුන්හි ද තෙල් පහන් දල්වා යන අරුතයි.
**යෙන භගවා තෙනුපසඞ්කමිංසු** = මෙහි වනාහී ඒ ශාක්‍ය වංශික රජවරු හුදෙක් සන්‍ථාගාරයම පමණක් නොව යොදුන් ගණන් කපිල වස්තුවෙහි නගර වීථීන් ද හමදවා කොඩි ඔසවා නිවාස දොරටුවල පුන් කලස් ද කෙසෙල් ගස් ද තබවා මුළු නුවරම පහන් සහ මල් ආදියෙන් විසුරුවන ලද තාරකා ඇති තැනක් මෙන් කොට “කිරි බොන දරුවන් හට කිරි පොවනු. බාල දරුවන් හට සැහැල්ලු ආහාර දී නිදි කරවනු. මහත් සේ ශබ්ද නොකරනු, අද එක් රැයක් ශාස්තෲන් වහන්සේ ඇතුළු ගමෙහි වසන්නෝය. බුදුවරු නම් ස්වල්පවූ ශබ්දයට (නිහඬතාවයට) කැමැත්තෝ වෙති” යි බෙර හසුරුවා තුමූ පන්දම් රැගෙන භාග්‍යවතුන් වහන්සේ යම් තැනෙකද එහි පැමිණියහ.
**අථඛො භගවා නිවාසෙත්‍වා පත්තචීවර මාදාය සද්ධිං භික්‍ඛු සඞ්ඝෙන යෙන නවං සන්‍ථාගාරං තෙනුපසඞ්කමිති යස්සදානි භන්තෙ භගවා කාල මඤ්ඤති** = මෙසේ වනාහී (දැන් වැඩම කිරීමට සුදුසු කලැයි) කල් දැන් වූ විට භාග්‍යවතුන් වහන්සේ ලාකඩ රසයෙන් තෙමු රත්කොබෝලිල මලේ පැහැය ගත් රතු පැහැ අඳනය, කතුරකින් පියුම් පතක් කපා වෙන් කළ විට පෙනෙනා සේම (බුදු සිරුරෙහි ඉහළ පහළ වෙනස දිස්වන අයුරින්) නාභිය දෙදණ යන ත්‍රිමණ්ඩලය වැසෙන සේ හැඳ. රන් හවඩියකින් නෙළුම් මල් මිටියක් වට කරනු මෙන් විදුලියෙහි ශෝභාව දැරු බඳපටිය බැඳ රත් පැහැ කම්බිලියකින් රිදී කුළක් වෙළනු මෙන් ද මලින් සැරසු සියක් රියන් උසැති රන් කණුවෙක්හි පබළු දැලක් දවටනු මෙන් ද, රන් පැහැ චෛත්‍යයක රතු කම්බිලියෙන් කළ ආවරණයක් යොදන මෙන් ද, ගමන් කරන පුන් සඳ රත් වලායෙකින් වැසෙනු මෙන් ද. කසුන් පව්වක් මතුයෙහි මනාව පැසුණ ලාකඩ රස ඉසිනු මෙන් ද, සිත් කුළු පව්වෙහි මතු පිට විදුලි දහරින් වට කරනු මෙන් ද, සක්වළ සුනෙර, යුගඳුරු පව් හා මහ පොළව සොලවා (අතට) ගත්. නුගපලවන් රතු උතුම් පවුල පොරවා ගඳ කිළිදොරින් නික්මුණ සේක. (එසේ නික්මීම) රන්වන් ගල් ලෙනකින් සිංහයකුගේ නික්මීම මෙන්ද, උදය පර්වත මස්තකයෙන් චන්ද්‍රයාගේ නික්මීම මෙන් ද වූයේ ය. එසේ නික්මුණ උන්වහන්සේ ගඳ කිළිය අභිමුවෙහි සිටිසේක.
ඉක්බිති උන්වහන්ගේ සිරුරින් වළාකුළු මුවින් නික්මෙන විදුලි දහර කලාප මෙන් රැස් නික්මී අරමෙහි වෘක්ෂයන් රන්වන් දිය දහර වත් කිරීමෙන් රත් පැහැ වූ කොල, මල්, පල, විට මෙන් (රන් පැහැ) කළේය. එවිටම තම පා සිවුරු ගෙන (පැමිණි) මහසඟන බුදු රදුන් පිරිවරා ගත්හ.
බුදුරදුන් පිරිවරා සිටි ඒ භික්ෂූහු මෙබඳු වූහ. (කෙබඳුද යත්) අල්පේච්ඡ සන්තුෂ්ට වූහ. අතිශය විවේකයට පත් වූහ, අන් අය හා නිතර ඇසුරෙන් වෙන්වූහ. ඇරඹු වීර්යය ඇත්තෝ වූහ. (ධර්මය, අවවාද, උපදෙස් ආදිය) කියන්නෝ වූහ, කී දේ ඉවසන්නෝ වූහ, වැරැද්දට චෝදනා කරන්නෝ වූහ, පව ගරහන්නෝ වූහ. සිල්වත් වූහ, සමාධි සම්පන්න වූහ, ප්‍රඥා සම්පන්න වූහ. විමුක්ති හා විමුක්තිඥාන දර්ශන සම්පන්න වූහ. ඒ භික්ෂූන් විසින් පිරිවරන ලද භාග්‍යවත්හු රක්තවර්ණ කම්බිලියකින් වට කරනු ලැබු රත්රන් කඳක් මෙන් ද, රත් පියුම් රැසක් මැදට පැමිණි ස්වර්ණමය ප්‍රාසාදයක් මෙන් ද විරාජමාන වූහ. දුරු කළ දෝෂයන් ඇති, බිඳහළ කෙලෙස් ඇති, ලිහන ලද (කෙළෙස්) ගැට ඇති. සිඳින ලද බැඳුම් ඇති කුලයෙහි හෝ සමූහයා කෙරෙහි හෝ නො ඇලුනා වූ ශාරීපුත්‍ර. මෞද්ගල්‍යායන ආදී මහ තෙරවරු මේඝවර්ණ වූ පාංශුකූල චීවරයන් පොරවා නීල වර්ණ මාණික්‍යමය සන්නාහයෙන් සන්නද්ධ වූ මහා හස්තීන් මෙන් ශාස්තෲන් වහන්සේ පිරිවරා ගත්හ.
මෙසේ භාගවතුන් වහන්සේ තුළ පහ වූ රාග ඇත්තාහු වීතරාගීන් විසින් පිරිවරනා ලදහ. පහ වූ ද්වේෂ ඇත්තාහු වීත ද්වේෂීන් විසින් පිරිවරනා ලදහ. පහ වූ මෝහය ඇත්තාහු වීත මෝහීන් විසින් පිරිවරනා ලදහ. පහවූ මෝහය ඇත්තාහු වීත මෝහීන් විසින් පිරිවරන ලදහ. තෘෂ්ණා රහිත වූවාහු නික්ලේශීන් විසින් පිරිවරනා ලදහ. සම්‍යක් සම්බුද්ධ වූවාහු බහුශ්‍රැත ප්‍රබුද්ධයන් විසින් පිරිවැරනා ලදහ. ඒ භාග්‍යවතුන් වහන්සේ බඹරුන් විසින් පිරිවරන ලද මල් රේණු මෙන්ද, මල් රේණු විසින් පිරිවරන ලද මල් කෙමිය මෙන් ද, අට දහසක් ඇතුන් විසින් පිරිවරන ලද ෂඩ්දන්ත නම් හස්ති රාජයා මෙන් ද, අනූ දහසක් හංසයන් විසින් පිරිවරන ලද ධ්‍රතරාෂ්ට්‍ර නම් හංස රාජයා මෙන්ද, සේනාංකයන් විසින් පිරිවරන ලද චක්‍රවර්ති රාජයා මෙන්ද. දේව ගණයා විසින් පිරිවරන ලද ශක්‍ර දිව්‍ය රාජයා මෙන්ද. බ්‍රහ්ම ගණයා විසින් පිරිවරන ලද හාරිත නම් මහා බ්‍රහ්මයා මෙන් ද, තරුගණයා විසින් පිරිවරන ලද පූර්ණ චන්ද්‍රයා මෙන් ද අසමාන වූ බුද්ධ වේශයෙන් ද, අපරිමිත වූ බුද්ධ විලාශයෙන් ද (යුතුව) කිඹුල්වතට යන්නාවූ මාර්ගයට පිළිපන් සේක.
ඉක්බිති උන්වහන්සේගේ පෙර පස කයෙන් රන්වන් රැස් නැගී අසූරියන් තැන්හි පැතිර ගත්තේය. අපර පස කයෙන් ද. වමතින් හා දකුණතින් ද රන්වන් රැස් නැගී අසු අසුරියන් තැන්හි පැතිර ගත්තේය. මුදුනෙහි කේශාන්තයෙහි සිට සියළුම කේශ කූපයන්ගෙන්, මයුර ගෙළෙහි මෙන් (නිල්) වණින් යුත් රැස් නැගී ගුවන් තලයෙහි අසුරියන් තැන්හි පැතිර ගත්තේය. යටි පතුල් තලවලින් පබළුවන් රැස් නැගී ඝන පොළවෙහි අසූරියන් තැන්හි පැතිර ගත්තේය. මෙසේ හාත්පසින් අසූරියන් තැන්හි, බබළන්නාවූ ද, ලෙළ දෙන්නාවූ ද. සවණක් බුදු රැස් රන්වන් මිටැති පන්දම්වලින් නික්ම ගුවනට වදින ආලෝක ධාරාවක් මෙන් ද, සතර මහ දිවයින්හි මහා මේඝ කූටයෙන් නික්මුණ විදුලිය මෙන්ද ඔබනොබ දිවීය. සකල දිශාවෝම රන්වන් සපු මල්වලින් විසුරුවනු ලබන්නාක්හු මෙන් ද, රන් කලසින් නික්ම වූ රන්දිය දහරින් තෙමනු ලබන්නාක් හු මෙන්ද, දිග හළ රටින් වට කරන ලද්දාක්හු මෙන්ද, වේරම්භ වාතයෙන් ගසා ගෙනගිය කෑල හා කිණිහිරිය මල් සුණුවලින් විසුරුවන ලද්දාක්හු මෙන් ද ප්‍රභාවත් වූහ.
භාග්‍යවතුන් වහන්සේගේ අසූවක් වූ අනුව්‍යඤජනයන්ගේ ප්‍රභාවයන්ගේ ද, දෙතිසක් වූ උත්තම ලක්ෂණයන් ගෙන් ද බබළන්නාවූ සිරුර තරු පිරුණ ගුවන් තලය මෙන් ද, පිපී ගිය පියුම් වනයක් මෙන් ද, මුලුමනින්ම පිපී ගිය මල් ඇති සියක් යොදුන් වූ පරසතු රුක මෙන් ද, පිළිවෙලින් තබන ලද දෙතිසක් චන්ද්‍රයන්ගේ ද, දෙතිසක් සුර්යයන්ගේ ද දෙතිසක් සක්විත්තන්ගේ ද, දෙතිසක් දිව්‍ය රාජයන්ගේ ද, දෙතිසක් මහා බ්‍රහ්මයන්ගේ ද ශෝභාව යටපත් කරනු මෙන් බබළන්නට විය. යම් හෙයකින් දශ පාරමිතා, දශ උපපාරමිතා, දශ පරමාර්ථ පාරමිතා යන මේවායින් මනාව සම්පූර්ණ කරන ලද්දාවූ, සම ත්‍රිංශත් පාරමිතාවන්ගෙන් අලංකාර කරන ලද්දාවූ, සාරාසංඛ්‍ය කල්ප ලක්ෂයක් තුළ දෙන ලද එම දන්, රකින ලද එම සිල්, කරන ලද එම යහපත් දේ (යන මේ සියල්ල) එක් ආත්ම භාවයක්හිදීම ඒ ආත්මයට බැස විපාක දීමට අවස්ථාවක් ලබන ලද්දේද, (ඒ නිසා) අනවකාශ තත්ත්වයකට පත්ව තිබිණැයි (දත යුතුය) නැව් දහසක බඩු එක් නැවකට පටවන කලක් මෙන් ද, ගංගාවන් පස් විස්සකගේ ජල කඳ (එක් ගඟක) බිඳුණ ගං මුව දොරෙහි එකට රැස් වූ කලක් මෙන් ද වූයේය.
මෙම බුද්ධ ශ්‍රීයෙන් බබළන්නාවූ ද භාග්‍යවතුන් වහන්සේගේ ඉදිරියෙහි බොහෝ වූ දඬු වැට පහන් දහස් ගණන් එසවූහ. එසේ ම පසුපසින්, වම් පසින් හා දකුණු පසින් දෑසමන්, සපු, මන සමන්, රතුපුල්, නිලුපුල්, මූනමල්, නික යන මල් ද, නීල පීතාදී වර්ණවත් සුවඳ සුණු ද විසිර වූයේ චාතුර් මහා ද්වීපික මේ කූටයකින් විසුරුවා හළ ජල වර්ෂාවක් මෙනි. පඤ්චාඞ්ගික තූර්ය නාදය ද, බුද්ධ ධම්ම සංඝ (යන රත්නත්‍රයේ) ගුණ පිරුණ ස්තූති ඝෝෂා ද සියලු දිශාවන්හි පිරි ගියේය.
දිව්‍ය මනුෂ්‍ය, නාග, ගරුඩ, ගාන්‍ධර්ව, යක්ෂ ආදීන්ගේ නේත්‍රයෝ අමෘත ප්‍රාණයකින් මෙන් ප්‍රාණවත් භාවයක් ලැබූහ. මෙතැන සිට (ගාථා) පාද සියයකින් හෝ, පාද දහසකින් හෝ ගමන් වැනුම කීමට වටනේය. මේ එහි ප්‍රධාන කොටසකි.
මෙසේ සකලාංග සම්පූර්ණ වූ ලෝකයෙහි විශිෂ්ට නායකයාණන් (වූ තථාගතයන්) වහන්සේ මහ පොළව කම්පා කරවමින් ද, ප්‍රාණීන් වෙහෙසට පත් නො කරමින්ද වඩිනා සේක.
පළමුව දකුණු පය ඔසවා (පෙරට තබමින්) ගමනෙහි යෙදුණ වූ නරශ්‍රේෂ්ඨ වූ සිරියෙන් සපිරුණ වූ නරෝත්තමයාණෝ ශෝභමාන වන සේක.
ගමනෙහි යෙදෙන්නා වූ බුද්ධ ශ්‍රේෂ්ඨයාණන්ගේ මෘදු වූ යට පතුල සමව භූමිය ස්පර්ශ වන කල්හි දූවිලි නො තැවරෙන්නේ ය.
ලෝකනායක (සර්වඥ) යන් වහන්සේ වැඩම කරන කල්හි අචේතනික වූ පෘථුවිය ද පහත් තැන් ඔසවා තබයි. උස් තැන් වූ කලි සම වෙයි.
ලෝක නායක (සර්වඥ) යන් වහන්සේ වඩින කල්හි ගල්, බොරලු, කැබිලිති කණුවල මුල් හා කටු ආදී සියල්ල මාර්ගයෙන් බැහැර වේ.
දෙ දණ ද, දෙ වළලුකර ද වඩාත් දුරින් හෝ වඩාත් ආසන්නයෙන් නො තබයි. එකිනෙක නො ගැටී ඉදිරියට පමුණුවයි.
සන්සුන්ව ගමනෙහි යෙදෙන්නාවූ, ගමනෙහි මනා පැවතුම් ඇත්තා වූ මුනීන්‍ද්‍රයන් වහන්සේ අති ශීඝ්‍රයෙන් ගමන් නොකරති, ඉතා සෙමින් ද ගමන් නො කරති.
උඩ ද, යට ද, සතර ද දිසාවන් හා අනු දිසාවන් ද නොබලමින් උන් වහන්සේ ගමන් කරති. යා යුතු මඟම බලන සේක.
හස්ති වික්‍රමාන්විත ගමන් ඇත්තාවූ, ලෝකාග්‍ර වූ ඒ ජිනේන්ද්‍රයන් වහන්සේ ගමනෙහිදී ශෝභාවත් වන්නාහ. දෙවියන් සහිත ලෝකයා සතුටු කරවමින් මනෝඥ ලෙස වඩින සේක.
(ඒ සර්වඥයන් වහන්සේ) චන්ද්‍රයා මෙන් ශෝභමානව, මනා ගමන් ඇති සිංහයකු මෙන්, බොහෝ වූ සත්ත්වයන් සතුටට පත් කරවමින් උතුම් වූ එම පුරයට පැමිණි සේක.
මෙය වනාහී වර්ණනා (වට උචිත) කාලයක් නම් වෙයි. මෙබඳු වූ කාලයන්හිදී බුදුන් වහන්සේගේ උත්තම ශරීරවර්ණනයෙහි හෝ ගුණවර්ණනයෙහි ධර්ම කථිකයකුගේ ශක්තියම ප්‍රමාණවත් වේ. ඉතා කුඩා පදයන්ගෙන් හෝ ගාථා බන්‍ධනයන්ගෙන් හෝ යම් ප්‍රමාණයක් වර්ණනා කළ හැක්කේ වේද, ඒතාක් කිවයුතු වේ. නුසුදුසු සේ කියන ලද්දේයයි නොකිව යුතු වේ. බුදුවරු වනාහී අප්‍රමාණ ලෙස වර්ණනා කරනු ලැබීමෙහි සුදුසුකම් ඇත්තාහුය. උන්වහන්සේලාගේ වර්ණනා සම්පූර්ණයෙන් කීමට බුදුවරු වුව ද අසමත් වන්නාහ. සෙසු ජනයා (ගේ හැකියාව) ගැන කියනුම කවරේද? පහන් සිතැති මහජනයා විසින් සුවඳ දුම්, සුවඳ කුඩු ආදියෙන් පුදනු ලබන්නාවූ භාග්‍යවතුන් වහන්සේ මෙවැනි ශ්‍රීමත් භාවයකින් අලංකාරවත් ලෙස පිළියෙළ කරන ලද ශාක්‍ය රජුන්ගේ නගරයට පිවිස රැස්වීම් ශාලාවට වැඩි සේක. එසේ හෙයින් “ඉක්බිති භාග්‍යවතුන් වහන්සේ හැඳගෙන පා සිවුරු ගෙන භික්ෂු සංඝයා සමග රැස්වීම් ශාලාව යම් තැනෙක්හිද එහි පැමිණි සේක” යයි කියන ලදී.
**භගවන්තං යෙව පුරක්‍ඛත්‍වා** = භාග්‍යවතුන් වහන්සේ පෙරටු කොට. එතැනදී භාග්‍යවතුන් වහන්සේ භික්ෂූන්ගේ ද, උපාසක වරුන්ගේ ද මධ්‍යයෙහි වැඩහුන් සේක් සුවඳ ජලයෙන් නහවා දුහුල් පටින් තැනූ පිස්නාවකින් පිසදමා රත්සිරියලින් පිරිමැද, රතු කම්බිලියෙන් වෙළන ලදුව, අසුන මත තැබූ රත් පැහැයෙන් යුත් ගණ රන්මය පිළිමයක් මෙන් අතිශයින් බැබළුණාහ. මේ වනාහී මෙම සිදුවීම පිළිබඳව පැරැන්නන්ගේ වර්ණනා මාර්ගයයි.
හස්ති වික්‍රමයෙන් යුතුව ගමන් කරන්නාවූ ලෝකාග්‍ර වූ බුදුන් වහන්සේ මණ්ඩලාකාර වූ (හෙවත් රවූම් වූ) ශාලාවට ගොස් උතුම් අස්නෙහි බැබලෙමින් වැඩ හුන් සේක.
එම අස්නෙහි වැඩ හුන්නා වූ, දමනය කළ යුත්තන් දමනය කරන්නාවූ, දෙවියනට දෙවි වූ, සිය ගණන් පින් ලකුණු වලින් යුතු වූ බුදුන් වහන්සේ කසාවන් කම්බිලියක් මත වූ රන් පළඳනාවක් මෙන් බබලන සේක.
නික්ලේශී වූ බුදුන් වහන්සේ පඩු පැහැති කම්බිලියක් මත තැබූ, දඹරනින් තැනු පළදනාවක් මෙන් ද, මාණික්‍ය මය (යැයි සංකල්පිත) සූර්යයා මෙන් ද බබලන්නාහ.
ඒ නික්ලේශී සර්වඥයන් වහන්සේ මනාව පිපුණ මහසල් රුකක් මෙන්ද, අලංකාර කරන ලද මහමෙර මෙන් ද, ස්වර්ණමය කණුවක් මෙන් ද, රත් පැහැ නෙළුම්මලක් මෙන්ද, බබලන්නා වූ පහන් රුකක් මෙන් ද පර්වත මස්තකයෙක් හි සිටින මොණරකු මෙන් ද, මුලුමනින්ම පිපි ගිය දෙව්ලොව පරසතු රුකමෙන්ද බැබලුණ සේක.
**කාපිල වත්‍ථවෙ සක්‍යෙ බහුදෙවරත්තිං ධම්මියා කථාය** = මෙහි “ධම්ම කථා යනුවෙන් රැස්වීම් ශාලාවෙහි අනුමෝදන් වීමට සම්බන්ධව පැතිරී ගිය, කථාවන් දත යුතුය. එකල්හි භාග්‍යවතුන් වහන්සේ අහස් ගඟ පහළට හරවන්නාක් මෙන් ද, පෘථිවිඕජස ඇද ගන්නාක් මෙන්ද, මහ දඹරුක මුදුනෙන් අල්ලා ගෙන සොලවන්නාක් මෙන්ද, යොදුනක ප්‍රමාණයේ මීවදයක් චක්‍ර යන්ත්‍රයකින් පීඩනයට පත්කොට මී පැණි පොවන්නාක් මෙන් ද කපිලවස්තු වාසීන් හට හිත සුව එළවන්නාවූ, ප්‍රකීර්ණක ධර්මයක් දේශනා කළහ. (ඒ මෙසේය:-) මහ රජුනි, ආවාසදාන නම් වූ මෙය ඉතා අගනේය. ඔබගේ ආවාසය මා විසින් පරිභෝග කරන ලදී. භික්ෂු සංඝයා විසින්ද පරිභෝග කරන ලදී, මා විසින් ද භික්ෂූ සංඝයා විසින් ද පරිභෝග කරන ලද්දේය යනු ධර්ම රත්නය විසින් ද පරිභෝග කරන ලද්දේම වෙයි. මෙසේ ත්‍රිවිධරත්නය විසින් ම පරිභෝග කරන ලද්දේ නම් වෙයි, ආවාස දානයක් දෙනු ලැබූ කල්හි සියලුම දන් දෙන ලද්දේ ම වෙයි, බිම මත පිහිටි කොල අතු සෙවෙණි කළ සාලාවෙක කොල අතු මඩුවක් පිදීමෙහි පවා විපාකය වනාහී සීමා කොට දැක්විය නො හැක්කේය, ආවාස දානයෙහි බලයෙන් භවයෙහි උපන්නහුගේ පවා (මාතෘ) ගර්භ වාසය බාධාවකින් තොරව සිදු වේ. දොළොස් රියන් කාමරයක් මෙන් බාධා රහිත බවක් (හැඟෙන්නේ) වෙයි. “මෙසේ නොයෙක් අයුරින් විසිතුරු වූ බොහෝ ධර්ම කතාවන් කියා (මෙසේ ද කී සේක)
ශීත ඍතුවෙහි ද වර්ෂා ඍතුවෙහිද ශීත හා උෂ්ණ ගුණයන් සේ ම වාසල මෘගයන්. සර්පයන්, මදුරුවන් ආදීන් ද වළක්වයි.
හට ගත්තාවූ චණ්ඩවූ වාතය ද, අව්ව ද ආරක්ෂාව පිණිසත් සුවය පිණිසත් ධ්‍යාන පිණිස වන භාවනා පිණිසත් පීඩාවන් ඇති කරයි.
සංඝයාට කරන විහාර දානය උතුම් යයි බුදුන් විසින් වර්ණනා කරන ලදී. ඒ නිසා නුවණැති පුරුෂයා තම යහපත තකා ඒ කෙරෙහි යොමු වන්නේය.
රමණීය වූ විහාරයක් කරවන්නේය, බහුශ්‍රැත තෙරුන් වහන්සේලා එහි වාසය කරවන්නේය, උන්වහන්සේලාට ආහාර පාන ද වස්ත්‍රහා වාසස්ථාන ද (දෙන්නේය) සෘජු පිළිවෙත් ඇති ඒ සංඝයා කෙරෙහි සුපහන් සිතින් දෙන්නේය. ඒ සංඝයා සියළු දුක් නැසීම පිණිස ඔහුට දහම් දෙසන්නාහ. හෙතෙම මෙලොවදීම ඒ ධර්මය අවබෝධ කර ගෙන කෙලෙස් රහිත වූයේ පිරිනිවීමට පත්වන්නේය.
මෙසේ “මෙය ද ආවාසයෙහි අනුසසකි, මෙය ද ආවාසයෙහි අනුසසකි” යනුවෙන් රාත්‍රියෙහි බොහෝ කාලයක් හා අමතරව යාම එක හමාරක් ආවාස ආනිසංසකථා දෙසූහ. එහි මෙම ගාථා ද සංග්‍රහ කිරීමට නැඟුණේය. විසිරී ගිය ධර්ම දේශනා (හෙවත් ප්‍රකීර්ණක දේශනා) වනාහී සංග්‍රහ කිරීමට ඇතුළත් නොවේ.
**සන්‍දස්සෙත්‍වා** යන ආදිය කියන ලද අරුත් ඇත්තේය. **අභික්කන්තා** = යාම දෙකක් ඉක්ම ගියේය. **යස්සදානි කාලං මඤ්ඤෙථ** = (යම්බඳුවූ) ඔබට ගමන සඳහා සුදුසු කාලය සිහියට ගන්න. “(මේ) ඔබට යා යුතු කාලයයි. (ඒ නිසා) යන්න” යයි කියන ලද්දේ වෙයි. කවර නම් හේතුවක් නිසා භාග්‍යවතුන් වහන්සේ ඔවුන් පිටත් කරවු ද? යත් අනුකම්පාව නිසාය. ඔව්හු සිවු මැලියෝය. තුන් යම් රැය හිඳගෙන කල් යවන්නවුන්ගේ සිරුරෙහි ආබාධ උපදී. භික්ෂු සංඝයා ද ඔවූනට හිඳ ගැනීම සඳහා ස්ථානයෙක අවකාශයක් ලබා ගැනීමට සුදුස්සෝ වෙතියි යන අනුකම්පාවත් යන කරුණු දෙකම හේතුවෙන් (ඔවුන්) පිටත් කරවීය.
**විගත ථීන මිද්ධා** = එහිදී වනාහි භික්ෂූහු යාම දෙකක් (හෙවත් රාත්‍රි කාලයෙන් තුනෙන් දෙකොටසක්) සිට ගෙන ද, හිඳගෙන ද, අලස ලෙස කල් ගෙවූහ යි ද, පශ්චිම යාමයෙහි වූ කලී ආහාරය ජීර්ණය වෙතියිද, එය ජීර්ණය වූ බැවින් භික්ෂු සංඝයා පහ වූ ථීන මිද්ධ (හෙවත් අලසබව හා නිදිමත බව) ඇත්තෝ වූ හයි ද යන මෙය (සත්‍ය වූ) කරුණක් නොවේ. බුදුවරුන්ගේ කථා අසන්නාට වනාහී කායික චෛතසික පීඩාවක් නො වන්නේ ය. කයෙහි ද සිතෙහි ද, සැහැල්ලු බව ආදිය උපදී. එබැවින් යාම දෙකෙහි සිටගෙන ද හිඳගෙන ද ධර්මය ශ්‍රවණය කළ ඒ භික්ෂූන් හට ථීන මිද්ධ චිත්තය රාත්‍රි අවසාන යාමය පැමිණි කල්හි පෙර සේම පැමිණ නො තිබුණේය. එබැවින් **“විගත ථීන මිද්ධො”** ය කීය.
**පිට්ඨි මෙ අගිලායති** = කුමක් හෙයින් වේදනා සහිත වේද? යත් :- වර්ෂ සයක් තුළ කෙලෙස් නැසීම පිණිස මහත් උත්සාහයෙක යෙදුණ භාග්‍යවතුන් වහන්සේට කායික වේදනාවක් ඇති විය. එහෙයින් උන්වහන්සේගේ පශ්චිම කාලයෙහි, මහලු කල පිටෙහි රුජාවක් හට ගත්තේය. භාග්‍යවත්හු උපන් වේදනාව යටපත් කොට දින එකක්, දෙකක් හෝ සතක් එක් පලගෙක්හි හිඳීමට පෙහොසත් වන්නාහ යන මෙය (සිතිය යුතු) කරුණක් නොවේ. රැස්වීම් ශාලාව සතර ඉරියවුවෙන් පරිභෝග කරනු රිසිවූහ. අත්පා සෝදන තැන සිට ධර්මාසනය දක්වා ගියහ. එතැනදී ගමන නිමවා ධර්මාසනය වෙත පැමිණ මඳක් සිට හිඳගත්හ. ඒ ස්ථානයෙහිදී ගමන නිම විය. යාම දෙකක් ධර්මාසනයෙහි හුන්හ. එතැනින් සිටගෙන සිටීම නිම විය. දැන් දකුණු පසින් වැතිර සිටි කල්හි සයනය කිරිම සිදුවේය යනුවේ. මෙසේ සිවු ඉරියවුවෙන් පරිභෝග කරනු කැමති වූහ. තෘෂ්ණාව ආදීන් විසින් අල්වා ගනු ලැබු හෙවත්) උපාදානය කරනු ලැබූ ශරීරය නම් ගිලන් නොවන්නකැයි නො කිව හැක්කේය. එහෙයින් දිගු කාලයක් හිඳගෙන සිටීම නිසා උපන් අල්පවූද වෙහෙස බව (සැලකිල්ලට) ගෙන මෙසේ කීහ.
**සඞ්ඝා ටිං පඤ්ඤා පෙත්‍වා** රැස්වීම් ශාලාවෙහි වූ කලී එක් පසෙක ඒ රජවරු තිරසතකින් වට කොට, කැප කළ කුඩා යහනක් පණවා කැපවූ ඇඳ ඇතිරිලි අතුරුවා, මතුයෙහි රන්පැහැ තරු, සුවඳ මල් දම් ආදියෙන් සැරසූ වියනක් බැඳ, සුවඳ තෙල් පහන් නැංවූහ. ශාස්තෲන් වහන්සේ ධර්මාසනයෙන් නැගී මදක් විශ්‍රාම ගනිමින් මෙහි සැතපෙත් නම් යෙහෙකි. මෙ සේ භාග්‍යවතුන් වහන්සේ විසින් සිවු ඉරියවුවෙන්ම පරිභෝග කරන ලද අපගේ මෙම රැස්වීම් ශාලාව බොහෝ කලක් හිත සුව පිණිස වන්නේය. (යි රජ දරුවෝ කීහ) ශාස්තෲහු ද ඒ සඳහාම සඟල සිවුර අතුරා එහි සයන කළහ.
**උට්ඨාන සඤ්ඤං මනසි කරිත්‍වා** = මෙ පමණ වේලාවක් ඉක්මවා නැගිටින්නෙමියි යන වුට්ඨාන සඤ්ඤාව (නැගිටීමේ සිහිය) සිතෙහි තබා එද වනාහී නො නිදමින්ම තෙරුන්ගේ ධර්ම කථාවනට ඇහුම් කන් දෙමින් (විය)
**අවස්සුත පරියායං** = අවස්සුත යන්නට සමානාර්ථවත් වන කෙලෙස් දහරින් පිරුණ යන අරුතයි. **අධිමුච්චති** = කෙලෙස් වෙත යොමු වී එහි ඇලුනේ වෙයි. ගිජුවූයේ වෙයි. **ව්‍යාපජ්ජති** = ක්‍රෝධ කිරීම් වශයෙන් දුෂිත වූ සිතක් ඇති වෙයි. **චක්‍ඛුතො** = ඇසක් වන බැවින් **මාරෙ** = ක්ලේශ මාරයා ද දේව පුත්‍ර මාරයා ද යනු යි. **ඔතාරං** = සිදුර ආරම්මණං = හේතුව, ප්‍රත්‍යය වීම.
**නළාගාරං** = සේවනය කරන්නා වූ ආයතන තණ පතින් වැසූ ගෙයක් මෙනි. කෙළෙස් ඉපදිය හැකි අරමුණු තණින් කළ ගිනි සුලක් වැනිය. තණ සුල තැබු තැබු තන්හි (ගිනි) අඟුරු දැල්වෙන්නාක් මෙන් අරමුණු ඉදිරිපත් වූ කල්හි කෙලෙසුන්ගේ උපත සිදු වේ. එහෙයින් “මාරයා සිදුරක් ලබන්නේමය” යි කියන ලදී.
සේවනය නො කරන්නාවූ ආයතන වියලි කාලයෙහි ඝන මැටි පිඩු ගල්වන කුළු ගෙයක් මෙන් වේ. කියන ලද ආකාර ඇති අරමුණු තණ සුලක් මෙන් වේ. තණ සුල තැබු තැබු තැන නිවී යන්නාක් මෙන් සේවනය නොකරන ආයතනයන්හට අරමුණු ඉදිරිපත් වුවද ක්ලේශ දහනයේ උපනක් සිදු නොවේ. එහෙයින් “මාරයා සිදුරක් නො ලබන්නේම” යයි කියන ලදී.
සත්වැන්නෙහි - **දුක්ඛධම්මානං** = දුක හටගන්නා ස්වභාවයන්ගේ ස්කන්ධ පස ඇති කල්හි කැපීම්, හිංසා කිරීම් සිර කිරිම් (ඡේදන, වධ, බන්‍ධන) ආදී විවිධ දුක් හට ගනී. එහෙයින්, ඒවා දුක හට ගන්නා ස්වභාවයන් බැවින් “දුක්ඛ ධමමා” යයි කියනු ලැබේ. **තථා ඛො පනස්ස** = ඒ ආකාරයෙන් විය හැක්කේය. යථාස්සකාමෙ පස්සතො = යම් අයුරකින් කාමයන් දකින්නාවූ මොහුට **යථාචරන්තං **= යම් අයුරකින් ගෙන යාම ද, විහරණය ද අවබෝධ කොට ගෙන හැසිරෙන්නහු. **අඞ්ගාර කාසුපමාකාමා දිට්ඨා හොන්ති** = (ඉපදීමට තැනක්) සෙවීම මුල් කොට ඇත්තහුගේ ද, ප්‍රතිසන්ධිය මුල් කොට ඇත්තහුගේද දුක වශයෙන් අඟුරුවළක් වැනි මහා ගින්නක් යයි දක්නා ලද්දේ වෙයි. කාමයන් සොයන්නන් හට වනාහී නැවකින් මහ සමුදුරට බට එළුවකු ගිය මඟට හෝ උල් ගසා එල්ලී නැගිය යුතු කඳු මඟකට හෝ පිවිසීම වැනි දුකක් උපදී. දෙපසින් රැස් වී යුදයට එළඹීම. පසු බැසීම ආදී වශයෙන් සොයා ගැනීම් (අයිති කරගැනීම්), ප්‍රතික්ෂේප කිරීම් මුල් කොට ඇති කාමයන් පරිභෝග කරන්නවුන්හට කාම පරිභෝග චේතනාව නිසා සතර අපායන්හි දෙන ලද (හෙවත් සිදුවන) ප්‍රතිසන්ධිය මුල් කොට ඇත්තාවූ මහා වේදනාකාරී දුකක් උපදී. මෙසේ දෙවැදැරුම් වූ දුක්වශයෙන් අඟුරු වල උපමා කොට ඇති දුක් දක්නා ලද්දේ වෙයි.
**දායං** = වනය. **පුරතොපි කණ්ටකො** = පෙර පසෙහි විදිනු කැමැත්තකු මෙන් ආසන්නයෙහිම පිහිටි කටු ඇති. පච්ඡතො = යන ආදියෙහි ද මේ පිළිවෙළම වේ. යටින් වනාහි පයට පෑගෙන තැන් සමීපයෙහි හෝ පෑගුණ තැන්හිම හෝ ඒ තැනැත්තා කටු ලැහැබකම පිවිසියකු මෙන් වන්නේ ය. මා මං කණ්ටකො කටු මා නො විදින්නේ ය යනුවෙන් කටු පිළිබඳව ඇති දැනුම රකිමින්.
**දන්‍ධො භික්‍ඛවෙ සතුප්පා දො** = (නුවණින් නොබලන) සිහිය ඉපදීමම අනුවණ බවකි. උපන් පමණින්ම ජීවිතයට සම්බන්ධ වූ කෙලෙස් නිග්‍රහ ලැබිය යුතු වෙයි. මනාව පිහිටීමට නොහැකි වෙයි. ඇස නමැති දොරටුවෙහි රාගාදිය උපන් කල්හි දෙවන ජවන වාරයෙන්ම “මා තුළ කෙලෙස් උපන්නේය”යි දැන තෙවන ජවන වාරයෙහි සංවරවූ ජවනයක් ව ධාවනය වෙයි. නුවණින් බලන තැනැත්තා තුන්වන ජවන වාරයෙහි කෙලෙස්වලට නිග්‍රහ කරන්නේය. මෙය පුදුමයක් නොවේ. ඇස නමැති දොරටුවෙහි ප්‍රිය වූ අරමුණක් ගැටුණ කල්හි භවාංගය (හෙවත් මුල් සිත) විමසා බලා මෙනෙහි කිරීම් ඇතිවූ කල්හි (කුමන අරමුණක් දැයි) තීරණය කිරීමෙන් අනතුරුව පැමිණි කෙලෙස් ජවන වාරය නවත්වා කුසල් සිතක්ම උපදවයි. ආරම්භ කරන ලද විදර්ශනාව (හෙවත්, ත්‍රි ලක්ෂණ වශයෙන් දැකීම) ඇති. නුවණින් සලකා බලා භාවනාවෙහි යෙදෙන අයට මේ ආනිසංසය වෙයි.
**අභිහට්ඨුං පවාරෙය්‍යුං** = සුදින්න තෙරුන්ගේ මෙන්, රට්ඨපාල කුලපුතුගේ ද වැනි කාලයන්හි නවසත් රුවන් ගෙන්වා වචනයෙන් හෝ “අපගේ ධනයෙන් යම් ප්‍රමාණයක් කැමතිවන්නෙහි ද ඒ ප්‍රමාණය ගනුව”යි කියමින් පවරා දෙන්නෝය. අනුදහන්ති = සිරුරෙහි වෙළී පවත්නා බැවින් උණුසුම් දාහයක් උපදවා, දැවෙන බව ඇති කරයි. මතු වූ ඩහදිය හෝ සිරුරෙහි ඇලී පහ නොවී පවතී යන අදහසයි. **යංහි තං භික්‍ඛවෙ චිත්තං** = යම් හෙයකින් සිත ආවර්ජනා නො කෙරෙන කල්හි පුද්ගලයාගේ ආවර්ජනා කිරීමක් නම් නැත්තේය. මෙසේ වූ සිතක් නො පවතී. ඒ නිසා මෙසේ කියන ලදී. මෙසේ මේ සූත්‍රයෙහි විදර්ශනා බලයම දක්වන ලදී.
අට වැන්නෙහි - **දස්සනං **= මෙය පළමු වන මාර්ගයට තවත් වචනයකි. කෙලෙස් ප්‍රහීන කරන කාර්යය සාදා ගන්නා තැනැත්තා පළමු වරට නිවන දකී ද, එය පළමු වන මාර්ගයයි. ඒ නිසා “දස්සනං” යයි කියනු ලැබේ. ගෝත්‍රභූ ඥානය යනු (කුමක්දයත් සෝවාන් ආදී) මාර්ගයකට පැමිණීමට කිසිවක් දකීද, දැක වුවද කෙළෙස් නැසීම පිණිස කළ යුතු කාර්යයක් නැති බැවින් “දස්සනං” යයි නො කියනු ලැබේ. අනික් අතට වනාහී (සෝවාන් ආදී) මාර්ග සතර ද දර්ශනයන්ම වන්නේය. එහෙයින් සෝවාන් මාර්ග ක්ෂණයෙහි දර්ශනයන්ම වන්නේය. එහෙයින් සෝවාන් මාර්ග ක්ෂණයෙහි දර්ශනය විසුද්ධ වෙයි. ඵලයට පත්වන ක්ෂණයෙහි විසුද්ධ වී ඇත. සකෘදාගාමි, අනාගාමී, අර්හත් යන මාර්ගයන්හට පැමිණෙන ක්ෂණයන්හි දී දර්ශනය විසුද්ධ වෙයි. සෝවාන් ආදී එම ඵලයන් හට පැමිණෙන ක්ෂණයන්හිදී දර්ශනය විසුද්ධ වී ඇත. අන්‍ය භික්ෂූන් මෙසේ කියනු අසා ඒ භික්ෂූව “මම ද දර්ශනය විශෝධනය කොට අර්හත් ඵලයෙහි පිහිටියෙම් වෙමි, දර්ශන විශුද්ධියෙන් හටගත් නිවන සාක්ෂාත් කොට වාසය කරන අයෙක් වෙමි”යි කියා එම භික්ෂූන් වහන්සේ වෙත පැමිණ මෙය විචාළේය. (ඇස්, කන් ආදී) ස්පර්ශ ආයතනයන් පිළිබඳ කමටහන් වඩන්නකු වූ ඒ භික්ෂූව ස්පර්ශායතන සය වශයෙන් රූප අරූප ධර්මයන් පරිග්‍රහණය (විමසා බැලීම) කොට අර්හත්වයට පැමිණියේය. මෙහි වනාහී පළමු ආයතන පස “රූප” වේ. මන ආයතනය “අරූප” වේ. මෙසේ හෙතෙම තමා විසින් අවබෝධ කරගත් මාර්ගයට කීවේය.
**අසන්තුට්ඨො** - ස්ථානික සංස්කාරයන්හි සිට කියන ලද බැවින් අසතුටු වූයේය. ඔහුට මෙසේ අදහස් මතුවිය” මේ තෙමේ ස්ථානික සංස්කාරයන්හි සිට කථා කළේය. ස්ථානික සංස්කාරයන්හි පිහිටා සිට දර්ශනය පිරිසිදු කරන්නාවූ නිවනට පැමිණීමට හැකිවේද? යනුයි. ඉක්බිති “ඇවැත්නි. දර්ශනය විසුද්ධියට පත් කරන ඔබ තමාම දන්නෙහිද? නැතහොත් එය දන්නාවූ අන් අයෙක් හෝ වෙත්දැ”යි ඒ භික්ෂුවගෙන් විචාළේය. “ඇවැත්නි, අසවල් විහාරයන්හි අසවල් නම් ඇති තෙර කෙනෙක් වෙති”යි කීය. හෙතෙමේ ඒ තෙරුන් වෙත ද පැමිණ විචාළේය. මේ උපායෙන් අන්‍යවූ ද තෙරවරුන් ගැන දැන ගත්තේය.
මෙහි ද පඤ්චස්කන්ධ කර්ම ස්ථාන වඩන්නෙක් වී රූපස්කන්ධ වශයෙන් රූපය ද, සෙසු ස්කන්ධයන් වශයෙන් නාමයන් ද යනුවෙන් නාම රූප ලෙස වෙන්ව තීරණය කොට අනුක්‍රමයෙන් අර්හත් භාවයට පත්විය. එහෙයින් හේ තෙමේ ද තමා අවබෝධ කරගත් මාර්ගය ම කීවේය. මේ තෙමේ වනාහී මොවුන් හා අන්‍යොන්‍ය වශයෙන් සම නොවේ, පළමු වැන්නා විසින් ස්ථානික සංස්කාරයන්හි සිට යටකී කරුණු අනුව කියන ලදී. මොහු විසින් කොටස් වශයෙන් බෙදා නො දැක්වෙන (හෙවත් ස්ථානික නොවන) සංස්කාරයන්හි පිහිටා සිට කරුණු කියනු ලබන්නේයයි අසතුටු වී ඒ අයුරින්ම එය ප්‍රශ්න කොට ගියේය.
තෙවැන්නා මහා භූතයන් පිළිබඳව කමටහන් වඩන්නෙකි. (හෙතෙම) සතර මහා භූතයන් සැකෙවින් ද, සවිස්තරව ද ග්‍රහණය කොට රහත් බවට පත් විය. එබැවින් හෙතෙමේ ද තමා අවබෝධ කළ මාර්ගය ම කීවේය. මේ තෙමේ වනාහී ඔවුනොවුන් හට අන්‍යොන්‍ය වශයෙන් සම නොවේ. පළමු වැන්නා විසින් සංස්කාරයන් කොටස් කර ඒ මතයෙහි පිහිටා සිට කියන ලදී. දෙවැන්නා විසින් කොටස් කිරීමකින් තොරව කියන ලදී. තෙවැන්නා විසින් බොහෝ කොටස් කර කියන ලදැයි අසතුටු වී ඒ අයුරින්ම ඔහුගෙන් ප්‍රශ්න කොට ගියේය.
සිවු වැන්නා (කාමාවචර, රුපාවචර, අරූපාවචර යන) ත්‍රෛභූමික වූ කමටහන් වඩන්නෙකි. ඔහුට වනාහී සමව පැවති ධාතූහු වූහ. සිත් ගන්නා සිරුර ශක්තිමත් විය. ඔහුගේ සියළුම කමටහන් ද යහපත් විය. සංස්කාරයෝ අතීත, අනාගත, වර්තමාන වුව ද, කාමාවචර, රූපාවචර, අරූපාවචර වුව ද යහපත් ම වෙති. අයහපත් කමටහනක් නම් නැත්තේය. කාලයන්හි ද පෙරවරු හෝ පස්වරු හෝ වේවා, ප්‍රථම යාමය ආදිය වේවා ඔහුට අයහපත් කාලයක් නම් නැත්තේය. යම් සේ වනාහී සැරිසරන බිමට පැමිණි මහ ඇතෙක් අතින් (හෙවත් සොඩයෙන්) ගත යුතු දෙය අතින්ම කඩාගෙන ගනියි ද, පාවලින් පහර දී ගත යුතු දෙය (පා) පහර දී ගනියි ද එසේම සියළු ත්‍රෛභූමික ධර්මයන් කලාප (හෙවත් කොටස්) වශයෙන් ගෙන විමසා බලන්නේ රහත් බවට පත් විය. එහෙයින් හේ තෙමේ ද තමා විසින් අවබෝධ කර ගනු ලැබූ මාර්ගයම කීය. මේ තෙමේ වනාහී ඔවුන් හට අන්‍යොන්‍ය වශයෙන් සම නොවේ. පළමු වැන්නා විසින් සංස්කාරයන් කොටස් කිරීම් සහිතව ඒ මතයෙහි සිට කියන ලදී. දෙවැන්නා විසින් කොටස් කිරීමෙන් තොරව කියන ලදී. නැවත තෙවැන්නා විසින් කොටස් කිරීම් සහිත ව සිට ද, සිවු වැන්නා විසින් කොටස් කිරීම් වශයෙන් තොරවමද කියන ලද්දේ යයි අසතුටට පත් වී “කිම ඇවැත්නි, දර්ශනය විශුද්ධියට පත් කරවන මේ නිවන ඔබ විසින් තමාගේ ම ධර්මතාවයකින් අවබෝධ කරගන්නා ලද්දේද? නැතහොත් වෙනත් කිසිවකු විසින් ඔබට කියා දෙන ලද්දේ ද” යි ඔහුගෙන් විචාළේය. “ඇවැත්නි අපි කුමක් දනිමුද? දෙවියන් සහිත ලෝකයෙහි සම්‍යක් සම්බුද්ධයන් වහන්සේ වෙසෙති. අප විසින් මෙය දැන ගන්නා ලද්දේ උන්වහන්සේ නිසාය” යි කීය. හෙතෙම “මේ භික්ෂූහු මගේ අදහස දැනගෙන කියන්නට නොහැක්කෝ වෙති. මම ද සර්වඥ වූ බුදුන් වහන්සේගෙන් ම විමසා සැක නැති කරගත්තෙමි” යි සිතීය. එසේ සිතා භාග්‍යවතුන් වහන්සේ වෙත පැමිණියේය.
භාග්‍යවතුන් වහන්සේ ඔහුගේ වදන් අසා “යම් යම් අය විසින් ඔබගේ ප්‍රශ්නවලට පිළිතුරු කියන ලද්දේද, ඒ සිවු දෙනම ක්ෂිණාශ්‍රවයෝ ය. ඔවුන් විසින් මනා කොට කියන ලදී, ඔබ වනාහී තමාගේ නො දන්නා, නො පැසුණ බව නිසා එය සලකා නො බැලුවෙහි ය, යනුවෙන් ඔහු වෙහෙසට පත් නො කළහ. ඔහු තුළ වූ අවබෝධ කර ගත හැකි බව දැන තමා පිළිබඳව ගවේෂණය කරවන්නා වූ මේ දහම් දෙසුමෙන්ම ඔහුට අවබෝධ කරවන්නෙමි යි සිතා කිංසුකර (කෑලමල්) උපමාව ගෙන හැර දැක්වූහ. එහි වූ කතා වස්තුව දැන මේ අරුත අවබෝධ කර ගත යුත්තේය.
එක්තරා මහා නගරයෙක්හි සකල ග්‍රන්‍ථධාරී පණ්ඩිත වූ එක් බ්‍රාහ්මණ වෛද්‍යවරයෙක් වාසය කළේය. එකල්හි නගරයේ පෙරදිග දොරටුවෙන් පිට වන ගමෙහි වැසි එක් පාණ්ඩු රෝගී පුරුෂයෙක් ඔහු වෙත ගොස් ඔහුට වැඳ සිටියේය. වෛද්‍ය පඬිවරයා ඔහු සමග පිළිසඳර කතා කොට “මිත්‍රය, කුමක් නිසා පැමිණියෙහි ද” යි විචාළේය. “මහතාණනි, රෝගයකින් පීඩා විඳිමි, මට බෙහෙතක් කියනු මැනව” යි ඉල්ලීය. “එසේ නම් පින්වත, යන්න. එරබඳු රුකක් (කෑලරුකක්) කපා, වියලා දවා එහි අලු මිශ්‍ර ජලය ගෙන මේ මේ බෙහෙත් යොදා අරිෂ්ටයක් සාදාගෙන බොන්න. ඔබට සුවයක් ලැබෙන්නේය” යයි කීය. හෙතෙම එසේ කොට නීරෝගීව බලවත් ප්‍රසාදජනක තැනැත්තෙක් විය.
ඉක්බිති දකුණු දොරෙන් පිට වන ගමෙහි අන්‍ය වූ පුරුෂයෙක් ඒ රෝගයෙන්ම පෙළුණේ “අසවලා බෙහෙත් කොට නීරෝගී වූයේ ය”යි අසා ඔහු වෙත පැමිණ “මිත්‍රය, ඔබ කෙසේ සුව වූයෙහි දැ”යි විචාළේය. කෑල (හෙවත්) එරබඳු අරිෂ්ටයෙනි. යන්න ඔබ ද එය කරන්න යයි කීය. හේ තෙමේ ද එසේ කොට ඒ අයුරින් ම (සුව) විය. ඉන් පසුව බටහිර දොරටුවෙන් පිටවන ගමෙහි වැසි අන්‍ය වූ පුරුෂයෙක් ඒ රෝගයෙන්ම පෙළුණේ “අසවලා බෙහෙත් කොට නීරෝගී වූයේය.” යි අසා ඔහු වෙත පැමිණ “මිත්‍රය, ඔබ කෙසේ සුව වූයෙහි දැ”යි විචාළේය. කෑල (හෙවත්) එරබඳු අරිෂ්ටයෙනි, යන්න ඔබ ද එය කරන්න යයි කීය. හේ තෙමේ ද එසේ කොට ඒ අයුරින්ම (සුව) විය.
ඉන් පසුව බටහිර දොරටුවෙන් පිටවන ගමෙහි වැසි අන්‍ය වූ පුරුෂයෙක් ඒ රෝගයෙන්ම පෙළුණේ “අසවලා බෙහෙත් කොට නීරෝගී වූයේය.” යි අසා ඔහු වෙත පැමිණ “මිත්‍රය. ඔබ කෙසේ සුව වූයෙහි දැ”යි විචාළේය. කෑල (හෙවත්) එරබඳු, අරිෂ්ටයෙනි. යන්න ඔබ ද එය කරන්න යයි කීය. හේ තෙමේ ද එසේ කොට ඒ අයුරින් ම (සුව) විය. උතුරු දොරටුවෙන් පිටවන ගමෙහි වැසි පුරුෂයෙක් ඒ රෝගයෙන්ම පෙළුණේ අසවලා වනාහී බෙහෙත් කොට නීරෝගී වූයේ යයි (අසා) ඔහු වෙත එළඹ, “මිත්‍රය, ඔබ කුමකින් සුවය ලැබුවෙහිදැ”යි ඇසීය. “එරබඳු නම් අරිෂ්ටයෙනි, යන්න ඔබ ද එය කරන්න” යයි කීය. හේ තෙමේ ද එසේ කොට ඒ අයුරින් ම සුව විය.
ඉක්බිති පිටිසරෙක වැසි එරබඳු දැක නැති එක්තරා අන්‍ය වූ පුරුෂයෙක් ඒ රෝගයෙන් ම පෙළුණේ කාලයක් ඒ ඒ බෙහෙත් කොට රෝගය සුව නොවන කල්හි, නගරයට පෙරදිග ගමෙහි වසන අසවල් නම් තැනැත්තා බෙහෙත් කොට සුව වූයේ යයි අසා මම ද (එහි) යම්, ඔහු විසින් කරන ලද බෙහෙත කරන්නෙමි යි සිතා සැරයටිය පිහිට කොට ගෙන අනුපිළිවෙළින් ඔහු වෙතට ගොස් “මිත්‍රය. ඔබ කුමකින් සුවය ලැබුවෙහි දැයි ඇසීය. එරබඳු නම් අරිෂ්ටයෙනි, යන්න ඔබද එය කරන්න යයි කීය. එරබඳු අරිෂ්ටයෙනැ”යි කීය. “මිත්‍රය. එරබඳු නම් කෙබඳුදැ”යි ඇසීය. පිළිස්සුණ ගමක පිහිටි දැවීගිය කණුවක් වැනිය”යි මෙසේ ඒ පුරුෂයා තමා විසින් දකිනු ලැබූ අයුරින් ම එරබඳු ගැන කීවේය. ඔහු විසින් දක්නා ලද්දේ එරබදු ගස කොල හැලී කණුවක් මෙන් වූ කාලයෙහි බැවින් එසේ ම විය.
ඒ පුරුෂයා වනාහී සුත මංගලිකයකු (හෙවත් අසන්නට ලැබුන දෙයම යහපත් යයි සිතන අයකු) වූ බැවින් මෙය පිළිස්සුණ ගමක දැවී ගිය කණුවක් මෙන් යයි කීය. “මෙය අමඞ්ගලය (හෙවත් සුදුසු නොවේ) මට මේ බෙහෙත කළ කල්හි වුව ද රෝගය සුව නො වනු ඇතැ”යි සිතා ඔහුගේ විස්තර කීමෙන් අසතුටට පත් වී” මිත්‍රය, කිම ඔබ පමණක් ම එරබඳු හඳුනන්නෙහි ද? නැතහොත් එය හඳුනන අන් අයත් සිටිත් දැයි” විචාළේය. “සිටිති. දකුණු දොරටුව අසල ගමෙහි අසවල් නම ඇති තැනැත්තා දන්නේ යයි” කීය. හේ තෙමේ ඔහු වෙතට ගොස් විචාළේය. ඒ පුරුෂයා එය පිපුණු කාලයෙහි දක්නා ලද බැවින් තමාගේ දැක්මට අනුරූපව එරබඳු මල් රතු පාට ඇත්තේ යයි කීය. රෝගී පුරුෂයා මොහු පෙර කී අයට වෙනස් ව කීවේය. කළු පැහැය ලේ පැහැයට ඉතා දුරස්තරය යි (සිතා) ඔහුගේ විස්තර කිරීමෙන් ද සතුටට පත් නොවූයේ “එරබඳු දැක ඇත, එරබඳු ගැන දන්නා වූ අන් කිසිවකුත් සිටිත් දැයි” අසා, “ඇත, බටහිර දොරටුව අසල ගමෙහි අසවල් නම ඇති තැනැත්තා සිටී” යයි කී කල්හි ඔහු වෙත ද ගොස් විචාළේය. හේ තෙමේ, ගෙඩි සැදුණ කල්හි දුටු බැවින් තමාගේ දැක්මට අනුරූප ලෙස “පැරණි වූ මල් කොපුවක්” යයි කීය. පල ඇති කල්හි වනාහී එරබඳු එල්ලෙන තීරුවක් මෙන් ද, යටිකුරු කොට ගත් කඩු කොපුවක් මෙන් ද මහරි රුකක් මෙන් ද පෙනෙන අයුරින් එල්ලෙන ගෙඩි ඇත්තේ වෙයි. හෙතෙම මේ කරුණ පෙර කී අයගේ අදහස් වලට වෙනස් අයුරින් කීය. මොහුගේ වචන ද පිළිගත නොහැක්කේ යයි සිතා, ඔහුගේ කීමෙන් නො සතුටට පත්වූයේ එරබදු දැක ඇති, එරබදු ගැන දැනුම ඇති කිසියම් තවත් අයකුත් සිටිත්දැයි විමසා” උතුරු දොරටුව අසල ගමෙහි අසවල් නම ඇති අයෙක් සිටී” යයි කී කල්හි ඔහු වෙතටද ගොස් විචාළේය. හේ තෙමේ කොල වලින් වැසී ගිය කලෙක්හි (එරබඳු ගස) දැක ඇති බැවින් තමාගේ දැක්මට අනුරූප ලෙස” (එරබදු ගස යනු) පලාවන් කොළ බහුල වූ ඝන සෙවනක් පතුරවන රුකක්ය” යි කීය. ඝන සෙවන යන්න “සෙවනැල්ලක් සේ පෙනෙන” යන්නට සසඳා
මේ තෙමේ පෙර අයගේ අදහස්වලට විරුද්ධව කීය, මොහුගේ බස් පිළිගත නොහැකැයි සිතා, ඔහුගේ කීමෙන් ද සතුටු නොවූයේ ඔහුගෙන් මෙසේ ඇසීය. කිම ඔබ තමා ම, ස්වභාවයෙන් ම එරබඳු ගැන දන්නෙහි ද? නැතහොත් කිසිවකු විසින් ඔබට කියන ලද්දේද? යි ඇසීය හේ තෙමේ මෙසේ පිළිතුරු දුන්නේය. “පින්වත. අපි කුමක් නම් දනිමුද? මහනගරය මැද අපගේ ආචාර්ය වූ වෛද්‍ය පණ්ඩිත තුමෙක් සිටී. ඔහු නිසා අප විසින් ද දැන ගන්නා ලදී. “එසේ නම් මම ද (ඒ) ආචාර්යයන් වෙතම එළඹ නිසැක වන්නෙමි”යි කියා ඔහු වෙතට ගොස් ඔහුට වැඳ සිටියේය. වෛද්‍ය පඬිවරයා ඔහු සමග පිළිසඳර කථා කොට “පින්වත. කුමක් නිසා පැමිණියෙහි දැයි” ඇසීය. “උතුමාණනි, රෝගයකින් පීඩා විඳිමි, මෙයට බෙහෙතක් කියනු මැනව”යි කීය. “හිතවත එසේ නම් යන්න, එරබදු ගසක් කපා වියලවා දමා එහි ක්ෂාරය මිශ්‍ර ජලය ගෙන මේ මේ බෙහෙත් වර්ග යොදා අරිෂ්ටයක් සාදා බොන්න. මෙයින් ඔබට සුවයක් වන්නේ ය” යි කීය. හෙතෙම එසේ කොට නීරෝගී, බලවත්. ප්‍රසාදජනක අයෙක් විය.
එහි මහා නගරය මෙන් නිර්වාණය නමැති නගරය දැක්විය යුතුය. වෛද්‍ය පඬිවරයා මෙන් සම්මා සම්බුදුන් වහන්සේ දත යුතුය. මෙසේත් කියන ලද්දේද වෙයි. සුනක්‍ඛත්තයෙනි, “භිසක්කො, සල්ලකත්තො” යන මෙය වනාහී “තථාගතස්ස අරහතො සම්මා සම්බුද්ධස්ස” යන්නට තවත් වචනයකි. දොරටු සතර අසල ගම්වල වෛද්‍ය අතවැසියන් සතර දෙනා මෙන් දර්ශන විසුද්ධියට පත් ක්ෂීණාශ්‍රවයන් වහන්සේලා සතර දෙනා දත යුතුය. පසල් දනව් වැසි පළමු පුරුෂයා මෙන් ප්‍රශ්න විචාරක භික්ෂුව දැක්විය යුතුය. වෙද ඇදුරුවරයාගේ අතවැසියන් සිවු දෙනාගේ කියමනෙන් අසතුටට පත් පසල් දනව් වැසි පුරුෂයා (වෙද) ඇදුරුවරයා වෙතටම එළඹ ප්‍රශ්න කිරීමෙහි කැමැත්තක් පහළ විය. දර්ශන විශුද්ධියට පැමිණි, ක්ලේශ ප්‍රහීන කළ භික්ෂූන් සතර නමගේ කියමනෙන් අසතුටට පත් වී භික්ෂුව තුළ ශාස්තෲන් වහන්සේ වෙතට ම එළඹ ප්‍රශ්න කිරීමෙහි කැමැත්තක් පහළ විය. එම භික්ෂුව තුළ උපන් කැමැත්ත පෙර කී පුරුෂයා තුළ උපන්නා වූ කැමැත්තට සමාන වේ.
**යථා යථා අධිමුත්තානං** = යම් යම් අයුරින් මිදීමක් ලැබූ අයගේ දස්සනං සුවිසුද්ධං = නිර්වාණ දර්ශනය මනාව පිරිසිදු වූයේ. තථා තථා ඡෙකෙහි සප්පුරිසෙහි බ්‍යාකතං = ඒ ඒ අයුරින් ම ඔබට ඒ සත්පුරුෂයන් විසින් කියන ලදී. යම් සේ කළු එරබදු යයි කියන තැනැත්තේ අනිකක් නො කීවේද, තමා දුටු අයුරින් එරබදු ම යයි කීය. මෙසේ ම ස්පර්ශ ආයතන සය වශයෙන් මේ ප්‍රශ්නය ගැන කියන, දර්ශන විශුද්ධියට පත් ක්ෂිණාශ්‍රව තෙමේ ද අනිකක් නො කීවේය. තමා විසින් අවබෝධ කරගත් මාර්ගයෙන් දර්ශන විශුද්ධිය ඇති කරන නිර්වාණයම යයි කීය.
යම් සේ රතු පැහැති, එල්ලෙමින් පවත්නා මල් ඇත්තේ ද, කොල පැහැති බොහෝ පත්‍ර ඇත්තේද ඒ රුක එරබදු යයි කියන තැනැත්තා සඳහන් කරන්නේ අනික් රුකක් ගැන නොවේ. තමා දුටු අයුරින් එරබදු ම යයි කීය. මෙසේ ම උපාදාන ස්කන්ධ පස වශයෙන් හෝ, සතර මහා භූතයන් වශයෙන් හෝ ත්‍රෛභූමික ධර්ම වශයෙන් හෝ දර්ශන විශුද්ධියට පත් වූ ක්ෂිණාශ්‍රව තෙමේ මේ ප්‍රශ්නය කියන්නේ අනිකක් නො කීය. තමා අවබෝධ කරගත් මගින් දර්ශන විශුද්ධිය ඇති කරන නිර්වාණය ම කීය.
යම් සේ කළුවර කාලයෙහි එරබඳු දක්නාහු එය සත්‍ය බවත්. දර්ශනය වූ බවත් කීහ. තමන් දුටුවේ එරබදු මිස එයින් අන්‍යවුවක් නො වන බව ම කියන ලදී. මෙසේම ස්පර්ශ ආයතන සයවශයෙන් දර්ශන විශුද්ධියට පත් වූ, කෙලෙස් නැසූ තැනැත්තහු තුළ දර්ශනයක් ඇති වූ බවත්, එය සත්‍ය බවක් ඉන් (සත්‍ය දර්ශනයෙන්) බැහැරවූ අන් යමක් නොවන බවත් කියන ලදී. තමා විසින් අවබෝධ කරගනු ලැබූ මාර්ගයෙන් ලබා ගත් දර්ශන විශුද්ධිය වූ නිර්වාණය (ගැන) ම කියන ලදී. යම් සේ රතු පැහැය වී පැවතී කාලයෙහි ද, එල්ලෙමින් පැවති කාලයෙහි ද, කොල පැහැති බොහෝ පත්‍ර ඇති කාලයෙහි ද එරබදු දකින්නෝ වනාහී ඒ දර්ශනය වූයේ එරබදුම යයිද, එය සත්‍යයක්ම යයිද, එයින් වෙනස් වුවක් නොවේයයිද, දක්නා ලද්දේ එරබදුම යයි ද කියන ලදී. මෙසේ ම උපාදාන ස්කන්ධ පස වශයෙන්ද, සතර මහා භූතයන් වශයෙන් ද, ත්‍රෛභුමික ධර්ම වශයෙන් ද දර්ශන විශුද්ධියට පත් ක්ෂීණාශ්‍රවයන් වහන්සේගේ දර්ශනය සිදු වූවක් ම ය. එය සත්‍යයක් මය, එයින් වෙනස් වූවක් නොවේය යනුවෙන් කියන ලදී. තමා විසින් අවබෝධ කර ගත් මාර්ගයෙන් ලබාගත් දර්ශන විශුද්ධිය ඇති කරන්නා වූ නිර්වාණය ගැනම කියන ලදී.
**සෙය්‍යථාපි භික්‍ඛු රඤ්ඤො පච්චන්තිමං නගරං** = කුමක් නිසා මෙය අරවන ලද්දේ ද? ඉදින් ඒ භික්ෂුව විසින් එය සිහියට ගනු ලැබී ද? එහෙයින් ධර්ම දේශනාව ඒ භික්ෂුව සඳහා අරඹන ලද්දේ වෙයි. ඉදින් සැලකිල්ලට ලක් නොවූයේ නම් එකල්හි මේ නගර උපමාවෙන් එම කරුණම පැහැදිලි කිරීම පිණිස, පෙන්වා දීම පිණිස ධර්ම දේශනය අරඹන ලදී. එහිදී යම් හෙයකින් මධ්‍යම ප්‍රදේශයේ නගරයෙහි පවුරු ආදිය ස්ථිර නොවූයේ හෝ දුබල නොවූයේ වෙයිද, (ඒ පිළිබඳව) හැම අයුරින් ම සැකයක් ඇති නො විය යුත්තේ ද, ඒ හෙයින් එය නොගෙන ප්‍රත්‍යන්තයෙහි වූ නගරය කැයි කීය. **දළ්හං** = ස්ථිර **පාකාර තොරණං** = ස්ථිර වූ ප්‍රාකාරයක් වන ස්ථිර වූ තොරණක් තොරණහු වනාහී නගරයේ අලංකාරය පිණිස පුරුෂ උස ප්‍රමාණයන් අනුව කරනු ලැබේ. චර පුරුෂයන් වැළැක්වීම ද එයින් සිදු වේ. තව ද “තොරණං” යනු මතුපිටින් එකට බැඳී පැවතීම යන අදහසට තවත් නාමයක් ද වේ. ස්ථිරව මතුපිටින් එකට බැඳීම යනුද එහි අරුතකි. **ඡද්වාරං** = නගරය දොරටුව නම් එකක් හෝ වෙයි, දෙකක් ද, සියයක් ද, දහසක් ද විය හැක. මෙහි වනාහී ශාස්තෲන් වහන්සේ දොරටු සයක් ඇති නගරය දක්වමින් මෙසේ වදාළහ. **පණ්ඩිතො **= පාණ්ඩිත්‍යයෙන් යුක්ත වූ තැනැත්තේ **ව්‍යත්තො **= ව්‍යක්ත භාවයෙන් යුක්ත වූ පිරිසිදු නුවණක් ඇති තැනැත්තා **මෙධා වී** = ස්ථානයට අනුව උපදින ප්‍රඥාව නම් වූ නුවණින් යුක්ත වූයේ
**පුරත්‍ථිමාය දිසාය** = අතීතයෙහි සිදු වූ දෙය අර්ථවත් කොට මෙසේ අර්ථය දත යුත්තේය.
සමිද්ධි නම් මහා නගරයෙහි සත්රුවනින් ආඪ්‍ය වූ චක්‍රවර්ති රජ කෙනෙක් රාජ්‍යානුශාසනා කරයි. රාජකීය නියෝජිතයකු නැති ප්‍රත්‍යන්ත නගරයක් ඔහුට විය. එසේ කල්හි මනුෂ්‍යයෝ අවූත් “දේවයන් වහන්ස, අපගේ නගරයෙහි (රජුගේ) නියෝජිතයෙක් නැත. අපට කිසියම් නියෝජිතයකු ලබා දෙනු මැනව”යි කීහ. රජ තෙමේ එක් පුතකු (ඔවුන් හට) දී මොහු රැගෙන යන්න, එහි අභිෂේක කොට විනිශ්චය ස්ථාන ආදිය සකස් කොට වාසය කරන්න” යයි කීය. ඔව්හු එසේ කළහ. රාජ පුත්‍රයා පාප මිත්‍ර ආශ්‍රයෙන් දින කිහිපයක ඇවෑමෙන් සුරා සොඩකු වී සියළු විනිශ්චය ස්ථානාදිය අත්හැර නුවර මැද ධූර්තයන් විසින් පිරිවරා ගනු ලැබුයේ සුරා පානය කරමින් නෘත්‍ය ගීත ආදියෙහි ගැලී කල්යවයි. එකල්හි (මනුෂ්‍යයෝ) රජු වෙත පැමිණ (ඒ බව) දැන්වූහ.
රජ තෙමේ එක් පණ්ඩිත ඇමතිවරයකු මෙසේ ඇණවීය, “යව, කුමරුට අවවාද කොට විනිශ්චය ස්ථානාදිය සකස් කරවා නැවත ආභිෂේක කොට එනු” ඇමති තෙමේ මෙසේ කීය, “දේවයිනි, කුමරුට අවවාද දිය නොහැක” කුමාරයා චණ්ඩය, (ඔහු) මා නසනු ඇත” ඉක්බිති එක් බල සම්පන්න යෝධයකුට” ඔබ මේ (ඇමති) සමග ගොස් ඉදින් ඔහු අවවාදයෙහි නො පිහිටන්නේ නම් ඔහුගේ හිස සිඳුව”යි රජතුමා අණ කළේය. මෙසේ ඒ ඇමතිවරයා ද යෝධයා ද යන දූත යුගලය වහා එහි ගොස් “පින්වත නගරයෙහි ස්වාමියා වූ කුමාරයා කොහිදැ”යි දොරටු පාලයාගෙන් විචාළේය. “මේ නගරය මැද සතරමං සන්ධියෙහි සුරා බොමින් ධූර්තයන් පිරිවරා ගෙන ගීත ආදියෙහි ඇලී ඒවායෙහි රස විඳිමින් හිඳී” යයි (දොරටු පාලයා කීය)
ඉක්බිති ඇමතිවරයා ඔහු වෙත ගොස් “ස්වාමීනි, මෙහි වෙසෙන තාක් විනිශ්චය ස්ථානාදිය කරවා යහපත් ලෙස රාජ්‍යානුශාසනය කරන්නැ”යි කීය. කුමාරයා නො ඇසුණාක් මෙන් හුන්නේය. ඉක්බිති යෝධයා (කුමරුගේ) හිසෙන් අල්වා ගෙන “ඉදින් රජුගේ අණ ඉටු කරන්නෙහි නම් කරව, නො එසේ නම් මෙහිම තගේ හිස කපා හෙලන්නෙමි”යි කඩුව ඇද ගත්තේය. වට කොට සිටි ධූර්තයෝ ඒ කෙණෙහිම ඒ ඒ දිශාවන් වෙත පලාගියහ. කුමාරයා බියපත් වූයේ අවවාදය පිළිගත්තේය. ඉක්බිති ඔහු එහිදීම අභිෂේක කොට සේසත් නංවා” මනාව රාජ්‍යානුශාසනය කරන්නැ”යි රජු විසින් කියන ලද සාධාරණ කියමන පවරා දී පැමිණි මඟටම පිළිපන්හ. මේ අදහස පැහැදිලි කරන භාග්‍යවතුන් වහන්සේ **පුරත්‍ථිමාය දිසාය** යන ආදිය වදාළහ.
එහි උපමා සැසඳීම මෙසේ වේ. සමිද්ධ නම් මහා නගරය මෙන් නිර්වාණය නම් නගරය දැක්විය යුතුය. සත් රුවනින් ආඪ්‍ය වූ චක්‍රවර්ති රජතුමා මෙන් සප්ත බෝධ්‍යාංග ධර්මයන්ගෙන් ආඪ්‍ය වූ ධර්ම රාජයාණන් වූ සම්‍යක් සම්බුද්ධයන් වහන්සේ දත යුතුය. ප්‍රත්‍යන්තයෙක්හි වූ නගරය මෙන් ස්වකීය ශරීරය නමැති නගරය දත යුතුය. ඒ නගරයෙහි කපටි රාජ පුත්‍රයා මෙන් මේ භික්ෂුවගේ කපටි සිත් ඉපදීම දත යුතුය. කපටි රාජ පුත්‍රයාගේ ධූර්තයන් විසින් පිරිවරන ලද කාලය මෙන් මේ භික්ෂුවගේ පංච නීවරණයන්ගෙන් යුක්ත වූ කාලය දත යුතුය. ශීඝ්‍රවූ දූතයන් දෙදෙනා මෙන් සමථ කර්මස්ථානය ද, විදර්ශනා කර්මස්ථානය ද දත යුතුය. මහා යෝධයා විසින් හිසෙන් අල්වා ගන්නා ලද කාලය මෙන් උපන්නා වූ ප්‍රථමධ්‍යාන සමාධියෙන් නිශ්චල කොට සිත අල්වාගන්නා ලද කාලය දත යුතුය. යෝධයා විසින් හිසින් අල්වා ගත් පමණින් ම ධූර්තයන් ඒ ඒ දිශාවන්හි පලාගොස් දුරු වීම මෙන් ප්‍රථම ධ්‍යානය උපන් කෙණෙහි ම නීවරණයන්ගේ දුරුවීම දත යුතුය. රජුගේ අනුශාසනය ඉටු කරන්නෙමියි පිළිගත් පමණින් ම හැරදැමු කාලය මෙන් ධ්‍යානයෙන් නැගී සිටි කාලය දත යුතුය. ඇමතිවරයා විසින් රජුගේ පණිවුඩය දැන්වූ කාලය මෙන් සමාධියෙන් සිත ක්‍රියා යෝග්‍ය කොට විදර්ශනා කර්මස්ථානයට වර්ධනය කරගත් කාලය දත යුතුය. එසේම එම දූතයන් දෙදෙනා විසින් අභිෂේක කරන ලද කුමරුට සේසත් නැංවීම මෙන් සමථ - විදර්ශනා කර්ම ස්ථාන නිසා රහත් බවට පත්වූවහුට විමුක්තිය නමැති සේසත් නැංවීම දත යුතුය.
**නගරන්ති ඛො භික්‍ඛු ඉමස්සෙතං චාතුම්ම හා භුතිකස්ස කායස්ස අධිවචනං** = යන ආදියෙහි වනාහී “චාතුම්මහා භුතිකස්ස” යන ආදී පදයන්ගේ අර්ථය යට විස්තර කරන ලද්දේය. හුදෙක් විඤ්ඤාණය නමැති රාජ පුත්‍රයාගේ වාසස්ථානය බැවින් මෙහි දී කය නගරය යයි කියන ලදී. එහිම දොරටු වූ බැවින් (ඇස්, කන්, ආදී) ආයතන සය දොරවල් වේ. ඒ දොරටුවල නිතර මනාව පිහිටි බැවින් සිහිය දොරටු පාලකයා වේ. කර්ම ස්ථානයන් කියන්නා වූ ධර්මරාජයන් වහන්සේ විසින් යවන ලද බැවින් සමථ හා විදර්ශනා (යන දෙක) ශීඝ්‍ර වූ දූත යුගලයකි. මෙහි මහා යෝධයා මෙන් සමථය ද, පණ්ඩිත ඇමතියා මෙන් විදර්ශනාව ද දත යුතුය.
**මජ්ඣෙ සිංඝාට කො** = නගරයෙහි මැද සතර මං සන්ධියකි. **මහාභූතානං** = හෘදය වස්තුවට ආශ්‍රය වූ මහාභූතයන්ගේ. වස්තූරූපයාගේ වනාහී හේතු ප්‍රත්‍යය දැකීම පිණිසම එය ද සතර මහා භූතයන් හට ග්‍රහණය කරන ලදී. නගරමධ්‍යයෙහි ඒ රාජ කුමාරයා මෙන්. ශරීර මධ්‍යයෙහි හෘදය නම් සතර මං සන්‍ධියෙහි හුන්නාවූ ද සමථ විදර්ශනා නම් දූතයන් විසින් අර්හත් අභිෂේකයෙන් අභිෂේක කළයුතු වන්නාවූ ද විදර්ශනා නම් රාජ පුත්‍රයා දැක්විය යුතුය. නිර්වාණය වනාහී සත්‍ය ස්වභාවය ඇත්තාවූ, ස්ථිර වූ. වෙනස් නොවන්නා වූ තත්ත්වයකැයි අදහස් කොට යථාභූත (හෙවත් සත්‍ය ස්වභාවය) යන වචනය කියන ලදී. ආර්ය මාර්ගය වනාහී කෙබඳුවූවක්ද යත් : විදර්ශනා මාර්ගයේ මෙම පෙර කොටස අංග අටකින් මනාව සමන්විත වූ බැවින් මෙසේම යයි දක්වා (එය) සුදුසු මාර්ගය යයි කියන ලදී. මේ වනාහී මෙහිදී ධර්ම දේශනා පිණිස ගෙන එන ලද උපමාව හා සැසඳීමයි. එහිම අරුත් පැහැදිලි කිරීම පිණිස ගෙන එන ලද කොටසෙහි මේ සැසඳීම වේ. මෙහි වූ කලී දොරටු සයෙහි උපමාව
ස්පර්ශායතන සය වශයෙන් දර්ශන විශුද්ධියට පත් ක්ෂීණාශ්‍රවයන් වහන්සේ දැක්වීමට ගෙන එන ලදී. නගරයෙහි ස්වාමියා යන උපමාව පංචස්කන්ධ වශයෙන් ද, සතර මං සන්ධි උපමාව සතර මහා භූතයන් වශයෙන් ද, නගර උපමාව (කාමාවචර ලෝක, රූපාවචර ලෝක, අරූපාවචර ලෝක යන) ත්‍රෛභුමික ධර්මයන් වශයෙන්ද දර්ශන විශුද්ධියට පැමිණි ක්ෂිණාශ්‍රවයන් දැක්වීමට ගෙන එන ලදී. සැකෙවින් මේ සූත්‍රයෙහි චතුරාර්ය සත්‍යය ගැන ම කියන ලදී. සියලුම නගර සමූහයෙන් දුඃඛ සත්‍යය ම කියන ලදී. “යථාභූත” යන වචනයෙන් නිරෝධ සත්‍යය ද, ගියාවූ මාර්ගය යනුවෙන් මාර්ග සත්‍යයද කියන ලදී. දුක පැහැදිලි කිරීමෙන් තෘෂ්ණාව පිළිබඳ සමුදය සත්‍යය ද දක්වන ලදී. දේශනාවසානයෙහි ප්‍රශ්න විචාරක භික්ෂුව සෝවාන් ඵලයෙහි පිහිටියේය.
නව වැන්නෙහි - **යස්ස කස්සචි භික්‍ඛවෙ භික්‍ඛුස්ස වා භික්‍ඛුනියාවා** = මහා කෙළෙඹියෙක් බොහෝ කෘෂිකර්මාන්ත කොට ශස්‍ය නිෂ්පාදනය කොට ගත්තේ නිවාස දොරටුවෙහි මණඩපයක් තනා (භික්ෂූ, භික්ෂූණී යන) උභතෝ සංඝයාට දන් පවත්වන්නේය. කෙසේ හෝ ඔහු විසින් උභතෝ සංඝයාට දුන් දානය නිසා තෘප්තිමත්වූ දෙපිරිස් අතර සෙසුජනයෝ ද තෘප්තිමත් වූවාහුමය. මෙසේ භාග්‍යවතුන් වහන්සේ සාරාසංඛ්‍යයකට අධිකව පාරමිතාවන් පුරා බෝමැඩ දී සර්වඥතා ඥානයට පැමිණ, පැවැත්වූ උතුම් දම්සක් ඇත්තේ දෙව්රම් මහ වෙහෙරෙහි හුන්සේක් භික්ෂූ පිරිසට ද, භික්ෂූණී පිරිසට ද ධර්මදානය කරනුයේ වීණෝපම සූත්‍රය ඇරඹු සේක. ඒ සූත්‍රය ද දෙපිරිසක් සඳහා අරඹන ලද්දේ නමුදු සිවුපිරිසට ම විවෘතව පවතී. එබැවින් සියල්ලන් විසින් ම ඇසිය යුත්තේ ද, ඇදහිය යුත්තේ ද, අවබෝධ කොට ගෙන එහි අර්ථ රසය විඳගත යුත්තේ ද වෙයි.
එහි - ඡන්‍දො යන ආදියෙහි “ඡන්‍දො” යනු මුල් අවස්ථාවේ ඇති වූ දුබල තණ්හාවයි. එම බෙලහීන තණ්හාව පුද්ගලයකු පාලනය කිරීමට තරම් ශක්තිමත් නොවේ. නැවත නැවත උපදින බලවත් තෘෂ්ණාව රාගය නම් වෙයි. එම රාගය පුද්ගලයකු පාලනය කිරීමට තරම් ශක්තිමත් වේ. (පහර දීම් සඳහා) දඬු ගැනීම් ආදිය කිරීමට සමත් නොවූ මුලදී උපදින දුර්වල ක්‍රෝධය “දෝස” (ද්වේෂ) නම් වෙයි. (දඬු ගැනීම් ආදී) එබඳු දේ කිරීමට සමත්වූ නැවත නැවත උපදින්නා වූ බලවත් ක්‍රෝධය “පටිඝ” නම් වෙයි. “මෝහ” යනු මුලා වීම, දැඩි සේ මුලා වීම වශයෙන් උපන් අනුවණ බවයි. මෙසේ මෙහිදී (ඡන්‍ද, රාග, දෝස, පටිඝ, මෝහ යන) වචන පහකින් අකුසල මුල් තුන ගෙන හැර දක්වන ලදී. ඒවා ගනු ලැබූ කල්හි ඒවා මුල් කොට ඇති සියලුම ක්ලේශයෝ ගන්නා ලද්දාහු වෙත්. ඡන්‍ද, රාග යන පද දෙකින් ලෝභ සහගත සිතුවිලි අට ද, දොස, පටිඝ යන පද දෙකින් දොම්නස් සහගත සිතුවිලි දෙක ද, මෝහ යන පදයෙන් ලෝභ දෝස රහිත වූ උද්ධච්ච විචිකිච්ඡා සහගත සිතුවිලි දෙක ද ගන්නා ලදී. මෙසේ දොළසක් වූ සියලුම චිත්තෝත්පාදයෝ දක්වන ලද්දාහුය. සභයො = කෙළෙස් සොරුන්ගේ වාසස්ථානයක් බැවින් බිය සහිත වූයේ සප්පටිභයො = වධ බන්‍ධන ආදීන්ගේ හේතුවෙන් බිය ඇත්තේ සකණ්ටකො = රාගාදිය හේතුවෙන් කටු සහිත වූයේ,
**සහගණෙ** = රාගය ග්‍රහණය කර ගැනීම් ආදියෙන් “සගහණො” (හෙවත් ග්‍රහණ සහිත) වූයේ උම්මග්ගො = දෙව්ලොවට හෝ මිනිස් ලොවට හෝ නිවනට හෝ යන්නවුනට නුසුදුසු මඟ කුම්මග්ගො = අප්‍රසන්න වූ, පිළිකුල් වූ තැනකට යන අඩිපාරක් මෙන්. අපායට පමුණුවන බැවින් කුම්මග්ග (හෙවත් දූෂිත වූ මාර්ගය) නම් වේ. දුහිතිකො = මෙහි “ඉහිති” යනු ක්‍රියාවන් පැවැත්වීමයි. ක්‍රියා කිරීම් පැවැත්වීම දුක් සහිතය, යන අදහසින් “දුහිතිකො” යන්න යෙදේ. යම් කිසි මාර්ගයෙක් හි මුල් ගෙඩි ආදී කෑ යුතු දෙය හෝ රස විඳිය යුතු දෙය හෝ නැතිනම් එහි ක්‍රියාකාරකම් පැවැත්වීම දුක් සහිත වේ. ඒ මඟට බැස උවමනා තැනට යාමට නො හැක්කේය. කෙලෙස් මඟට වුව ද බැස සම්පත් ස්වභාවයකට යාමට නොහැක්කේ ය. කෙලෙස් මඟ යනු ක්‍රියාකාරකම් පැවැත්වීමට අපහසු තැනකැයි කියන ලදී. **මීහිතිකො** යනු ද පාඨයකි. (එම පාඨය ද) මේ පිළිවෙලමය. **අසප්පුරිස සෙවිතො** = කෝකාලික ආදී වූ අසත්පුරුෂයන් විසින් සේවනය කරනු ලැබුයේ
**තතො චිත්තං නිවාරයෙති** = ඇස විසින් දත යුතු වූ රූපයන් විසින් ඡන්‍දාදී වශයෙන් (කෙලෙස්වලට බරව) පවත්වනු ලබන ඒ සිත අසුභානුස්සති ආදී උපායයන් ගේ පිහිටෙන් (කෙලෙස්වලින්) වළක්වා ගත යුත්තේය. ඇස නමැති දොරටුව තුළ ප්‍රිය වූ අරමුණක් කෙරෙහි රාගය උපන් කල්හි එය අසුබ ලෙස සිහි කරන්නහුගේ සිත (කෙලෙසුන් කරා නොගොස්) නවතී. අප්‍රිය වූ අරමුණක් කෙරෙහි ද්වේෂයක් උපන් කල්හි (එය) මෛත්‍රියෙන් සලකා බලන්නහුගේ සිත (කෙලෙසුන් කරා නො ගොස්) නවතී. මධ්‍යස්ථ අරමුණක් කෙරෙහි මෝහයක් උපන් කල්හි අවබෝධ කර ගැනීම සඳහා ප්‍රශ්න කරන්නාවූ ද, ගරුකටයුතු වූ ද තම පැවැත්ම සිහි කරන්නහුගේ සිත (කෙලෙසුන් කරා නො ගොස්) නවතී. මෙසේ කළ නො හැකි තැනැත්තා විසින් ශාස්තෲන් වහන්සේගේ උත්තම භාවය ද, ධර්මයේ ස්වාක්ඛාත භාවය ද, සංඝයාගේ මනා වූ ප්‍රතිපත්තීන් ද සලකා බැලීම (හෙවත් ආවර්ජනා කිරීම කරනු ලැබිය යුත්තේ ය. ශාස්තෲන් වහන්සේගේ උත්තම ස්භාවය සිහි කරන්නහුගේ ද සිත (කෙළෙසුන්) කරා නො ගොස්) නවතී. එහෙයින් අසුභ යයි සිහිකිරීම් ආදී උපායයන්ගෙන් (සිත කෙලෙසුන් කරා නොයවා) නවත්වා ගත යුත්තේය යි කියන ලදී.
**කිට්ඨං** = ගොයම් සැදෙන තැන්හි හටගත් ශස්‍යය. සම්පන්නං = සම්පූර්ණ වූ, මනාලෙස හට ගත්තා වූ කිට්ඨාදො = ශස්‍යය කන තැනැත්තා **එවමෙවඛො** = මෙහි සම්පූර්ණ වූ ගොයම මෙන් පංචකාම ගුණයන් දැක්විය යුතුය. ගොයම් කන්නා වූ ගොනා මෙන් වංචක සිත දැක්විය යුතුය. ගොයම රකින්නහුගේ ප්‍රමාද කාලය මෙන් භික්ෂුව (ඇස්, කන් ආදී) දොරටු සයෙහි සිහිය අත්හැර හැසිරෙන කාලය දැක්විය යුතුය. ගොයම රකින්නහුගේ ප්‍රමාදයෙහිදී පැමිණි ගොනු විසින් පීදුණ ගොයම කන ලද බැවින් ශෂ්‍ය හිමිකරුට ශස්‍ය ඵලය නො ලැබී යාම මෙන් භික්ෂුවගේ ශ්‍රමණ භාවයේ ඵලය නොලැබුණ බව දත යුත්තේය. එසේ වූයේ දොරටු සය රැක ගැනීමේ සිහියෙන් බැහැර වී පස්කම් ගුණය ආස්වාදනය කරන සිත නිසා කුසල පක්ෂය නසා ගත් බැවිනි.
**උපරිඝටායං** = අං දෙක අතරෙහි **සුනිග්ග හිතං නිග්ගණ්හෙය්‍ය** = නාසයෙහි පිහිටි නාස් ලණු මනාව පාලනය කොට මැඩ පවත්වයි. දණ්ඩෙන = මුගුරකට සමානවූ ලොකු ලීයකින් **එවංහි සොභික්‍ඛවෙ ගොණො.** මෙසේ ඔහු (එම ගොනා) ගොයම රක්නහුගේ ප්‍රමාදය අනුව යම් යම් අවස්ථාවන්හි ගොයමට බැසීමට කැමති වේද, ඒ ඒ අවස්ථාවන්හි මෙසේ මැඩ පවත්වා තළා ඉවතට යැවීමෙන් අනාථ භාවයට පත් කරන ලද ගොනා.
**එවමෙවඛො** = මෙහි ද සමෘද්ධ වූ ගොයම මෙන් පස්කම් ගුණ දැක්විය යුතුය. ගොයම් කන්නා (=ගොනා) මෙන් වංචක සිත ද, ගොයම රකින්නහුගේ අප්‍රමාදය මෙන් මේ භික්ෂුවගේ (ඇස් ආදී) දොරටු සයෙහි සිහිය පිහිටුවා ගෙන සිටීම ද, දණ්ඩ මෙන් සුත්‍රාන්ත ධර්මය ද, ගොනා ගොයමට ළංවන කාලය මෙන් සිත බාහිර වූ විවිධ අරමුණු වෙත යොමු වූ කාලය ද, දණ්ඩෙන් තැළීම මෙන් අනමතග්ගිය, දේව දූත, ආදිත්ත, ආසී විසූපම, අනාගත භය ආදී සූත්‍රයන්හි ඒ ඒ සූත්‍ර පාඨ ආවර්ජනා කොට විවිධ අරමුණුවලින් සිත් පහළ වීම වළක්වා මුල් කමටහනෙහි බැස ගැනීම ද දත යුතුයි. එහෙයින් කීහ පැරැන්නෝ
මනා කොට දෙසූ දහම් අසා සිත පැහැදේ, සමථයට පත් වේ. ප්‍රීතිමත් වීමේ සුවය ද විඳ ගනියි. මනස ඔහුගේ අරමුණෙහි පිහිටයි. කෙසේදයත්? කෝටුවකින් තර්ජනය කරනු ලැබූ ගොයම් කෑවා වූ ගොනා මෙනි.
**උදුජ්ජිතං **= තර්ජනය කරනු ලැබූ සුදුජ්ජිතං යහපත් අදහසින් කළ තර්ජනයක් සිදු විය. සුජ්ජිතං = මනා කොට දිනුවේ යන අරුත ද වේ. **උරුසුරු** = මෙය වූ කලී නිපාතයක් පමණක් ම වේ. **අජ්ඣත්තං** = ආධ්‍යාත්මික සීමාව තුළ **සන්තිට්ඨති** = මෙහි ප්‍රථම ධ්‍යාන වශයෙන් යන අරුතයි. සන්තිට්ඨත = මෙහි ද්විතීය ධ්‍යාන වශයෙන් යන අරුතයි. **සන්තිට්ඨත** = මෙහි ද්විතීයධ්‍යාන වශයෙන් එකොදි හොති = චතුර්ථ ධ්‍යාන වශයෙන් සමාධියති. මේ සියල්ලම ප්‍රථම ධ්‍යාන වශයෙන් දත යුතුය. මෙම ප්‍රමාණයෙන්ම සම්බුදු රජාණන් වහන්සේ විසින් සිතේ සන්සුන් බව ආරක්ෂා කිරිම ඉන්‍ද්‍රිය සංවර සීලය නම් වේ යයි දේසනා කරන ලදී.
**රඤ්ඤොවා** = කිසියම් පසල් දනවු රජ කෙනකුගේ සද්දං සුණෙය්‍ය = අලුයම් කාලයෙහි පිබිදුණේම දක්ෂ වීණා වාදකයකු විසින් වාදනය කරනු ලබන්නාවූ මධුර වූ ශබ්දයක් ශ්‍රවණය කරන්නේ ය. රජනීයො මේ ආදියෙහි සිත ඇලී පවතී යන අදහසින් රජනීය යයි යෙදේ. කැමති විය යුතු ස්වභාවය ඇත්තේය යන අදහසින් **කමනීය** යයි යෙදේ. සිත මත් කරවයි යන අදහසින් **මදනීය** යයි යෙදේ. සිත මුර්ජා වූවක් මෙන් කරනා බැවින් මුච්ඡනීය යයි යෙදේ. බැම්මකට හසු කොට මෙන් ග්‍රහණය කිරීමෙන් බැඳගනී යන අදහසින් “බාන්‍ධනීය” යයි යෙදේ. **අලංමෙභො** = වීණාවෙහි සලකුණ ඇත. එයට අකැමති වෙමින් මෙසේ කීය. උපධාරණෙ = විදීමෙහි කොණං = හතරැස් වූ, හරය සහිත වූ කුඩා ලීය
**සොතං වීණං** = ඒ රජ තෙමේ “මා වෙත වීණාව ගෙන එවු. මම එහි හඬ අසා බලමි”යි (කියා) ඒ වීණාව ගෙන **දසධා** = මෙහිදී පළමුව දහයට පලන්නේය. එසේත් එහි හඬක් නොදකින්නේ සතකට බැගින් පලන්නේය. එසේත් නො දකින්නේ කැබලි කැබලි කරන්නේය. එසේත් නො දකින්නේ කැබලි තවන්නේය. හඬ නික්මී පලා යන්නේ යයිද, ඒ විට ඒ හඬ බලන්නෙමියි ද කියා ගින්නෙන් දවන්නේය. එසේද නො දක්නේ “සැහැල්ලු වූ දැලි කුඩු බවට හැරී හමන වාතය සමග නික්මී ධාන්‍ය කුඩුමෙන් පා මුල වැටෙන්නේය, එවිට එය දක්නෙමි”යි මහා වාතයෙහි පොලා හරියි. එසේ ද නොදක්නේ දැලි කුඩු යම් සේ ජලයට යන්නේ ද, ශබ්දයද බැහැරට යන්නේ පුද්ගලයකු මෙන් නික්මී වැටෙන්නේය, එවිට එය දක්නෙමිය ගඟෙහි හෝ සැඩ පල පහරෙහි දමන්නේය.
**එවං වදෙය්‍ය** = මේ සියලු අයුරින්ම නොදක්නේ ඒ මිනිසුන්හට මෙසේ කියන්නේය. අසතී කිරායං = මේ වීණාව යන්න නො පවතින්නකි. ලාමකය යන අරුතයි. “අසති” යන ලාමක යන්නට ම තවත් වදනකි. යම් සේ මෙසේත් කී යේ ද?
මෙලොව ස්ත්‍රීන් හට සීමාවන් නොමැත. හැම දෙයම අනුභව කැරන මොණරා මෙන් දාහගතිය ඇත්තෝ ද, ඉදිරියට එන ගතිය ඇත්තේ ද වෙති.
**යථෙව යං කිඤ්චි වීණා නාම** = හුදු වීණාව පමණක් ලාමක නොවේ, යම් සේ මේ වීණාව ම ලාමක වේද. මේ වීණාව යම් අයුරකින් පවතී. එසේම තන්තුවලින් බැඳුණ අන් යමක් වේද ඒ සියල්ල ද ලාමක වේය යන අරුතයි.
**එවමෙව ඛො** = මෙහී වීණාව මෙන් පඤ්චස්කන්ධය දැක්විය යුතුය. රජු මෙන් යෝගාවචරයා දැක්විය යුතුය. යම් සේ ඒ රජ තෙමේ එම වීණාව දහයට පැලීමේ පටන් ශබ්දය සොයන්නේ එය නොදැක වීණාවට අනතුරු කරන්නෙක් වෙයි. මෙසේ යෝගාවචරයා පංචස්කන්ධයන් විමසා බලන්නේ මම ය හෝ මගේ ය හෝ යනුවෙන් ගත යුතු දෙයක් නො දක්නේ ස්කන්ධයන් නිසා අනර්ථයක් වන්නේය යනුවෙන් සිතා ඔහුට එම ස්කන්ධයන් විමසා බලන අයුරු දක්වමින් රූපං **සමන්තෙසති යාවතා රූපස්ස ගති** යන ආදිය කීය.
එහි **සමන්නෙසති** = පරීක්ෂා කරයි. **යාවතා රූපස්සගති** = යම් පමණකට රූපයේ ගතිය (= ස්වභාවය) වේද, (එපමණකට සලකා බැලිය යුතුය) එහි ගති යනු පවත්නා ගතිය. (ගතිගති), උපදින ගතිය = (සඤ්ඡාති ගති), ස්වලක්ෂණ ගතිය (සලක්‍ඛණ ගති), භව විනාශ ගතිය (විභව ගති) බිඳෙන ගතිය (භේදගති) යනුවෙන් පස් ආකාර වේ. එහි (දැක්වෙන) මේ රූපය නම් යටින් අවීචි (මහ නිර) ය කෙළවර කොට, උඩින් අකණිටා බඹලොව කෙළවර කොට මේ අතරෙහි සැරිසරයි, පවතියි. මෙය මෙහි ගති ගති (පවත්නා ගතිය) නම් වේ.
මේ ශරීරය වනාහී පියුම් ගැබක් තුළ හෝ සුදු නෙළුම්, නිල් උපුල් ආදිය තුළ හෝ නො උපදියි. ශරීරය තුළ ආමාශය (හෙවත් නො දිරවූ ආහාර පවත්නා ස්ථානය) හා පක්වාශය (හෙවත් දිරවූ ආහාර පවත්නා ස්ථානය) යන දෙතැන අතරෙහි ගන අඳුරෙන් යුතු වූ, දුර්ගන්ධ වාතය ඇති. අතිශයින් පිළිකුල් වූ ස්ථානයෙක කුණු වූ මස් තුළ හට ගන්නා වූ පණුවන් මෙන් උපදී. මෙය රූපයේ **සඤ්ජාතිගති **(හෙවත් උපදින ගති) ය නම් වේ.
රූපයේ ලක්ෂණ වනාහී දෙවිධියක් වේ. මහණෙනි. “රූප්පති” (හෙවත් වෙනස් වීමට ලක්වෙයි) යන අදහසින් “රූප” නම් වේ යයි යනුවෙන් මෙසේ කියන ලද්දාවූ, වෙනස්වීම් සංඛ්‍යාත වූ සහ වෙන් වෙන් ලක්ෂණ ඇත්තාවූ බව ද, අනිත්‍යාදීභේද සහ පොදු සමාන ලක්ෂණ ඇති බව ද යන මෙම දෙවිධිය මෙහි **සලක්‍ඛණ ගති** (හෙවත් ස්වලක්ෂණ ගතිය) නම් වේ.
“මෘගයන්ගේ පැවැත්ම මහ වනයයි, පක්ෂින්ගේ පැවැත්ම ආකාශයයි, ධර්මයන්ගේ පැවැත්ම රූපයේ නැති වීමයි, රහත්හු ගේ පැවැත්ම නිවනයි.”
මෙසේ කියන ලද්දා වූ රූපයේ අභාවය “විභව ගති” නම් වේ. එහි යම් ආකාරයෙක බිඳීමක් වේ නම් ඒ මෙම “භේදගති” නම් වේ. වේදනා ආදියෙහි ද මේ පිළිවෙළම වේ. හුදෙක් මෙහි වනාහී මතුයෙන් භවාග්‍රය තෙක් ඔවුන්ගේ උපදින ගතිය ස්වලක්ෂණ ගතිය හා යම්කිසි විඳගැනීම්, හැඳින ගැනීම්, සකස් කිරීම්, දැන ගැනීම් වශයෙන් යම් ගතියක් වේ නම් ඒ ගතිය ද වෙන් වෙන් ලක්ෂණ සහිත වන බව දත යුතුය.
**තම්පි තස්ස න හොති** = රූප ආදියෙහි “මම”ය හෝ “මාගේය” හෝ, “මම වෙමි” යි හෝ යනුවෙන් මෙසේ දක්වන ලද දෘෂ්ටි, තෘෂ්ණා, මාන යන ග්‍රහණයන් තුන වශයෙන් ගැනෙන යමක් වේද, එය රහතුන් හට ඇති නො වන්නේ ය යන අදහස සූත්‍රයෙහි ඇතුළත් වේ. ඒ නිසා මහ අටුවාවෙහි (මෙසේ) කියන ලදි.
මුලදී සීලය ගැන කියන ලදී, මැදදී සමාධිය හා භාවනාව ගැන කියන ලදී. අවසානයේ දී නිවන ගැන කියන ලදී. මෙය වීණාවට උපමා කරන ලදී.
දස වැන්නෙහි - අරුගත්තො = තුවාල ඇති සිරුර. ඒ තුවාල පැසවූ බැවින් පැසවූ සිරුර වේ. **සරවණං** = කටු ඇනීමෙන් වූ තුවාල **එවමෙව ඛො** = තුවාල වූ සිරුරක් ඇති පුරුෂයා මෙන් දුස්සීලවූ පුද්ගලයා දත යුතුය. පැඟිරි කටුවලින් සිදුරු වූ ද, කඩුපත් වැනි බට පත්වලින් කැපී ගියාවූ ද සිරුර ඇති ඔහුගේ දුක් දොම්නස් බොහෝය. ඔහු තමන්ගේ ද කටයුතු කරදෙන අයකුයයි සබ්‍රම්සරුන් විසින් කියනු ලැබේ. එබඳු වූ ඔහුට උපදින දුක දැනගත යුතුය.
**ලභතිවත්තාරං** = චෝදනා කරන්නකු ලබයි. එවං කාරී = මෙබඳු වෛද්‍ය කර්ම, දූත කර්ම ආදිය කරන තැනැත්තේ. එවං සමාචාරො = තුන් ආකාර වූ ගොදුරු ආදී වශයෙන්, මෙවන් ගොදුරු ඇත්තේ අසුචිගාම කණ්ටකො = “ශුද්ධය යන අරුතින් “අසුචි” නම් වේ. “ගම් වැසියන් හට “විදින” යන අරුතින් “කණ්ඛක” යනු “ගාම කණ්ටක” (හෙවත් ගමෙහි ඇති කටු) නම් වේ.
**පක්ඛිං **= ඇත් හොඩයක් වැනි හොටයක් ඇති ළිහිණි පක්ෂියා **ඔස්සජ්ජෙය්‍ය** = අත්හරින්නේය. **ආවිඤ්ජෙය්‍යුං** = අදින්නාහුය. **පවෙක්‍ඛාමි** = ඇතුල්වන්නෙමි. **ආකාසං ඩෙස්සාමි** = අහසට නගින්නෙමි.
මේ සර්ප ශරීරවලින් තලාවක් බැඳ නිදන්නෙමි යි තුඹසකට පිවිසෙනු රිසි වෙයි. කිඹුලා ඈත ගුහාවකට පිවිස නිදන්නෙමියි ජලයට පිවිසෙනු රිසි වෙයි. පක්ෂියා හිස් අහසෙහි සුවසේ හැසිරෙන්නෙමි යි අහසට පියාඹනු රිසි වෙයි. සුනඛයා අලු අවූස්සා උණුසුම ලබා ගනිමින් වැද හොවින්නෙමියි ගමට පිවිසෙනු රිසි වෙයි. සිවලා මිනීමස් කා පිට දිග හැර සයනය කරන්නෙමියි අමුසොහොනට පිවිසෙනු රිසිවෙයි. වඳුරු උස් රුකකට නැඟ දිසාවෙන් දිසාවට පනින්නෙමියි මහ වනයට පිවිසෙනු රිසි වෙයි.
**අනු විධායෙය්‍යුං** = අනුගමනය කරන්නාහ. **අනු විධයෙසුං** යයි ද පාඨයක් වේ. විධාන කිරීම අනුව පැමිණෙන්නාහ යන අරුතයි. හෙතෙම යම් තැනෙක යයිද, එහිම යන්නාහුය යයි කියන ලද්දේ වෙයි.
**එවමෙව** = මෙහි ප්‍රාණීන් සය දෙනා මෙන් (චක්ෂුරාදී) ආයතන සය දැක්විය යුතුය. දැඩි රැහැණ මෙන් තෘෂ්ණාව ද, මැද තතමෙන් අවිද්‍යාව ද දැක්විය යුතුය. යම් යම් අවස්ථාවන්හි අරමුණ බලවත් වෙයි ද එවිට ඒ ඒ ආයතනය ඒ ඒ අරමුණෙහි ඇලෙයි.
මේ උපමාව භාග්‍යවතුන් වහන්සේ සමාන ස්වභාවය අනුව හෝ ආයතනයගේ විවිධත්වය දැකීම් වශයෙන් හෝ ඉදිරිපත් කරති. එහි සමානත්වය අනුව වෙන් වෙන්ව ධ්‍යානය පිළිබඳව කළයුතු කාර්යයක් නැත්තේය. බුද්ධ වචනයෙහි (චක්‍ඛු විඤ්ඤාණ ආදී) අභ්‍යන්තරගත ආයතනයන්ගේ විවිධත්වය දැකීමෙන් ම මේ ධ්‍යානය වෙයි. සර්ප නම් වූ මේ (සත්ව) තෙමේ (ජලය) බැහැර ඉස සමතලා කළ ස්ථානයෙහි (විසීමට) කැමති නො වෙයි. කුණු දමන තැන්. තණකොළ ගැවසි හුඹස් ආදියෙහි පිවිස වැතිරුණු කල්හි කැමති වෙයි. එකඟ බවට පැමිණෙයි. මෙසේ විසම අදහස් ඇති මේ ඇසද සුමට තැන්හි මහාවර්ණවත් බිත්ති ආදියෙහි නො ඇලෙයි. බැලීමට ද නො කැමති වෙයි. රූප චිත්‍ර මල් වැල් ආදී විසිතුරු දෙයෙහි ම සිත අලවයි. යම් බඳු ස්ථානයන් (බැලීමෙහිදී) ඇස් ප්‍රමාණවත් නො වන විට මුඛයද අයා ගෙන බලනු රිසි වෙයි.
බැහැරට නික්මෙන කිඹුලා පවා ගතයුතු දෙය නො දකියි. ඇස් වසා ගෙන හැසිරෙයි. යම් කලෙක බඹ සියයක් පමණ වූ දියට බැස ගුහාවකට පිවිස වැතිරුණේ වේද එකල්හි උගේ සිත එකඟ වෙයි. සුවසේ නිදයි. මෙසේම විසම අදහස් ඇති, අහස හා ඇසුර ඇති මේ කණ ද කන්සිදුරු කෙරෙහිම අදහස් ඇති කර ගනියි. කන්සිදුරු තුළ වාසය හෙවත් ඇසුරම (සොත විඤ්ඤාණයේ) ශබ්ද ඇසීමෙහි හේතුව වෙයි. අජටාකාශයද එයට හේතුව වෙයි. ගුහාවක් තුළ සජ්ඣායනාවක් කරනු ලබන කල්හි ගුහාවෙහි ආවරණය බිඳ ශබ්දය තමා ම පිටතට නික්මෙයි. දොර ජනෙල් ආදියේ සිදුරුවලින් වුව ද නික්මී (පඨවි, ආපෝ ආදී) ධාතූන් හා පිළිවෙළින් ගැටෙමින් පැමිණ කණෙහි ඉන්‍ද්‍රිය ශක්තිය හා ගැටෙයි. ඉක්බිති ඒ අවස්ථාවෙහි අසුවල් දෙය සජ්ඣායනා කෙරෙන්නේ යයි ගුහාවෙන් බැහැර සිටින්නෝ දැන ගනිති.
මෙසේ ඇති කල්හි **“සම්පත්ත ගොචරතා”** නම් කුමක්ද යත් :- යම් සේ දුරින් බෙර ආදියෙක හඬ පවත්නා කල්හි එය දුරින් ආ හඬකැයි යන දැන ගැනීම සිදු වෙයි. හඬක් නො ඇසේ නම් දැන ගැනීමක් සිදු නො වේ. ශ්‍රවණ ශක්තියෙහි (හඬක්) ගැටුණ කල්හි ඒ හඬ පවතිනුයේ දුරෙහිද, ආසන්නයෙහිද, එතෙරෙහිද මෙතෙරෙහි ද යනුවෙන් ඒ ඒ අයුරින් දැන ගැනීම සිදුවෙයි. ස්වභාවය මෙයයි. මේ ස්වභාවයෙන් සිදුවන්නේ කුමක් ද? යම් යම් තැනෙකින් සිදුරක් වේද, ඒ ඒ තැනින් හඬ ඇසෙයි සඳ හිරු ආදීන්ගේ දර්ශනය වීම මෙනි” අසම්පත්ත ගොචරං” (හෙවත් ඉන්‍ද්‍රිය ශක්තිය වෙත ගෝචර නො පැමිණි බව) යන මෙය මෙසේ දත යුතුය.
යම් කලෙක ගසා දැමු ගල් කැටයක් වැටෙන දුර මෙන් දුර ප්‍රමාණයන් එකක් හෝ දෙකක් තුළ ගසක් මත හෝ පොළව මත විසීමට රුචි නොවන පක්ෂියා ගල වැටෙන දුර ප්‍රමාණය ඉක්මවා අහසට නගින්නේ වෙයි ද එකල්හි (ඒ පක්ෂියාගේ සිත) එකඟතාවයට පැමිණෙයි. මෙසේ ම නැහැය ද අහස (හෙවත් වාතය) තුළ (පඨවි ආදී) ධාතුන් ඇසුරු කොට ගන්ධය සොයමින් හැසිරේ. (කවරකු මෙන් ද යත්) නව වැස්සෙන් හටගත් තණ බිමෙක හැසිරෙන ගවයන් බිම ආඝ්‍රාණය කොට අහසට යොමු වී වාතය උරා ගන්නාක් මෙනි. ඇඟිලිවලින් සුවඳපිඩක් ගෙන වුව ද සිඹිනා කල්හි වාතය ඇද ගැනීමක් සිදු නොවේ නම් එහි ගඳ සුවඳ දැනගත නො හැකිවේ.
බැහැර තැන්හි හැසිරෙන සුනඛයා ද ආරක්ෂාවක් නො ලබයි. ගල් කැට මුගුරු ආදියෙන් (පහර ලබා) උවදුරු විදින්නේ වෙයි. ඇතුළුගමට ගොස් උදුනක් ඇති තැනෙක අලු විසුරුවා වැතිරුණ ඌට පහසුවක් දැනෙයි. මෙසේම දිව ද ආපෝ ධාතුව ආශ්‍රිතව රසය අරමුණු කොට පවතියි. එසේ ම තුන්යම් රැය මහණ දම් කොට උදෑසන පා සිවුරු ගෙන ගමට යා යුතු වෙයි. කෙළවලින් නොතෙමුණ වියලි ආහාරවල රසය දැන ගැනීමට ද නො හැක.
බැහැර හැසිරෙන සිවලා සතුටක් නො විඳියි. අමු සොහොනෙහි මිනීමස් කා ලැග්ගාවූ ඌට පහසුවක් දැනෙයි. මෙසේම ශරීරය ද මමත්වයෙන් ගන්නා ලද පඨවි ධාතු ආශ්‍රිත ස්පර්ශය අරමුණු කොට ඇත්තේය. එසේ ම මමත්වයෙන් ගතයුතු අන්දෙයක් නො ලබන්නා වූ සත්ත්වයෝ තමාගේම අත්ල මත හිස තබා නිදා ගනිත් පඨවි ආරම්මණ ගැනීමේදී ආධ්‍යාත්මික හා බාහිර කරුණු ඔහුට හේතු වේ. මනා කොට ඇතිරිලි ආදිය දැමු සයනයක යටින් පිහිටි ලෑලිවල හිඳනොගන්නා අයකුට හෝ ඔබා බැලීමක් නො කරන අයකුට හෝ එහි තද නොහොත් මොලොක් බව දැන ගැනීමට නො හැක්කේය. මෙය ස්පර්ශයෙන් දැන ගැනීමෙහිදී ආධ්‍යාත්මික වූ ද, බාහිර වූ ද පඨවි ධාතුව හේතුව වන්නේය.
වඳුරෙක් වුවද බිම හැසිරෙනුයේ සතුටට පත් නොවේ. රියන් සියගණන් උස ඇති ගසකට නැගී කරුවක් මත හිඳ දිසා අනු දිසා බලන්නා වූ ඌට පහසුවක් දැනෙයි. මෙසේ ම මනස ද විවිධ චිත්ත ස්වභාවයන් ඇතිව භවාංගයට හේතු වූයේ වෙයි. පෙර දැක ඇති නානා අරමුණු කෙරෙහි අදහස් ඇතිකර ගන්නේ ද වෙයි. එයට (රූපාදී අරමුණු නොගත්) මුල් සිතම හේතු වෙයි. මෙය මෙහි සංක්ෂේපයයි විස්තර වශයෙන් වනාහී ආයතනයන්ගේ විවිධත්වය විශුද්ධි මාර්ගයේ ආයතන නිර්දේශයෙහි කියන ලද්දේමය.
**තං චක්‍ඛුනා නාවිඤ්ජති** = ශරීරය කෙරෙහි පිහිටුවා ගත් සිහිය නමැති කණුවෙහි බැඳුණ තෘෂ්ණා නමැති රැහැන්හි ද, (ඇස් ආදී) ආයතන නමැති ප්‍රාණීන් කෙරෙහි ද බැඳීමක් නැති බවට පැමිණි බැවින් ඇලී ගැලී පිහිටීමක් නැතැයි යනුවෙන් මේ සූත්‍රයෙහි විදර්ශනාවේ පුර්ව භාගයම කියන ලදී.
එකොළොස් වැන්නෙහි - **යවකලාපී** = දෑ කැත්තෙන් කපා තබන ලද යව (හෙවත් බාර්ලි නම් ධාන්‍ය) මිටිය. **බ්‍යාතඞ්ගි හත්‍ථා** = කද ගත් අත් ඇති. **ඡහි බ්‍යාභඞ්ගීහි හනෙය්‍යුං** - ඒ සය දෙනා යව කපා මලුවල පුරවා රැගෙන ගිය කල්හි වෙනත් සත්වැන්නෙක් පැමිණෙන්නේ ය. **සුහත තරා අස්ස** = යම් කිසි බොල් වූ ප්‍රමාණයක් හෝ එහි ඉතිරි වී ඇත්නම් එය ලබා ගැනීම සුදුසු යයි (කියා) ගෙන යන ලදී.
**එවමෙව ඛො** = මෙහි සතර මං සන්ධිය මෙන් (ඇස් ආදී) ආයතන සය දැක්විය යුතුය. සතර මං සන්ධියෙහි තබන ලද යව ධාන්‍ය කරල් මිටිමෙන් සත්ත්වයා ද, කත් ගෙණ යන්නන් සය දෙනා මෙන් ඉෂ්ට, අනිෂ්ට, මධ්‍යස්ථ වශයෙන් අටළොස් අරමුණු ද දැක්විය යුතුය. කද ගෙනයන සත්වැන්නා වශයෙන් භවයක් ප්‍රාර්ථනා කරන කෙලෙස් දැක්විය යුතුය. සතර මං සන්ධියෙහි තබන ලද යව ධාන්‍ය මිටි කත් දරන්නන් සය දෙනා විසින් වනසනු ලැබේද, මෙසේ ම සත්ත්වයෝ අටළොස් අරමුණු නමැති කටුවලින් ආයතන සයට පීඩා කරත්. යම් සේ සත්වැන්නා විසින් දැඩි ලෙස වනසනු ලැබේ ද, භවය මුල් කොට ඇති දුක අනුභව කරන සත්ත්වයෝ භවප්‍රාර්ථනා කෙලෙසුන් විසින් දැඩි ලෙස විනාසයට පත් කරනු ලැබෙත්
දැන් ඔවුන් හට එම භව ප්‍රාර්ථනා ක්ලේශයන් දක්වනු පිණිස **භූතපුබ්බං භික්ඛවෙ** යන ආදිය වදාළහ. එහි **සුධම්මං දෙව සභං** යනු සුධර්මා නම් දේව සභාවෙහි බිම පිහිටි දොර යන අරුතයි. **ධම්මිකා ඛො දෙවතා** = මේ දෙවියෝ නම් ධාර්මිකයෝ ය. “දෙවියන් විසින් මා වැනි අසුර නායකයකු අල්වා ගෙන ද මා හට සුලු ව්‍යසනයක් හෝ නො කරන ලදී” යන දේ කරුණ සඳහා කියයි. **අධම්මිකා දෙවා** = මේ දෙවිවරුන් මා වැනි අසුර නායකයකු අසුචි තැවරුණ වල් ඌරකු මෙන් (දෑත්, දෙපා හා ගෙල යන) කණ්ඨ පඤ්චම බන්ධනයෙන් බැඳ හිඳුවා තබන බැවින් මේ දෙවියෝ නම් අධාර්මිකයෝය. **එවං සුඛුමං ඛො භික්ඛවෙ වෙපචිත්ති බන්‍ධනං **= එය වනාහි නෙළුම් දඬුවක නුලක් මෙන් ද, මකුළු දැලක නූලක් මෙන් ද සියුම් වෙයි. වෑයෙන් හෝ පොරවෙන් හෝ එම නූල් සිඳ දැමිය නො හැක. සිතෙන් ම උපදී, සිතෙන් ම නැති වේ යන මතයන් නිසා ඒවාට “වෙපචිත්ති බන්‍ධන” යයි කියනු ලැබේ.
**තතො සුඛුම තරං මාර බන්‍ධනං** = මෙය ක්ලේශ බන්ධනයක්ම වෙයි, එයට වඩා සියුම් දෙයක් ඇස් ඉදිරි පිටට හමු නොවේ. ඉරියව් නො වළක්වන්නේ ය. එයින් හෙවත් කෙලෙස් බැම්මෙන්) බැඳුණ සත්ත්වයෝ පොළව තලයෙහි වේවා, අහසෙහි හෝ වේවා යොදුන් සියයක් හෝ යොදුන් දහසක් හෝ වේවා යන්නෝ ද එන්නෝ ද වෙති. සිඳී බිඳී යන්නා වූ මෙය (හෙවත් කෙලෙස් බැම්ම) වනාහී ඥාන ශක්තියෙන් සිඳෙයි, අනෙකකින් නොවේ. (කෙලෙස්) බැම්ම නුවණින් ම බිඳුණේ යයි ද කියනු ලැබේ.
**මඤ්ඤමානො** = තෘෂ්ණා, දෘෂ්ටි, මාන ආදී වශයෙන් ස්කන්ධයන්හි සිත යොදන්නෝ **බද්ධො මාරස්ස** = මාර බන්ධනයෙන් බැඳුණේ. (“මාරස්ස” යන) මෙය කරණ විභක්ති අර්ථයෙහි සම්බන්ධ විභක්තියට අයත් වචනයක් ලෙස ද පවතී. (ඒ අනුව) ක්ලේශ මාරයා නිසා බැඳී ඇත්තේය යන අර්ථය ද වේ. **මුත්තො පාපිමතො** = මාරයාගේ බන්ධනයෙන් මිදුණේ. මෙහි “පාපිමතො” යන මෙම සම්බන්ධ විභක්ති වචනය “පාපිමතා” යනුවෙන් කරණ විභක්තික වචනයක් ලෙස ද පැවතිය හැක. එවිට කෙලෙස් බැම්මෙන් මිදුනේය යන අදහස ලැබේ.
**රස්මි** යන පදයෙන් තෘෂ්ණා හැඟීම් ඇත්තේ යයි කියන ලදී. අයමහමස්මි = දෘෂ්ටිමය හැඟීම් ඇත්තේ භවිස්සං = සදා කාලිකය යන දෘෂ්ටිමය හැඟීම ඇත්තේය. **නභවිස්සං** = උච්ඡේද (හෙවත් නැවත ඉපදීමක් නැත යන) දෘෂ්ටිය වශයෙන් **රූපී** = යන ආදිය ශාස්වත (හෙවත් සදා කාලිකය යන) වාදයේ ප්‍රභේද පැහැදිලි කරයි. **තස්මා** = යම් හෙයකින් සිතන ලද ආබාධය ඇතුළතින් කපා ඉවත් කළ යුත්තක් සේ හැඟේ නම් රෝගය සිරුරෙහි ගෙඩියක් හෝ ඇනුණ උලක් විය හැක. එයින් කම්පනය ආදිය ද සිදු වේ. යම් හෙයකින් මේ කෙලෙස් වලින් සත්ත්වයෝ කැළඹෙත් ද, කම්පනයට පත් වෙත් ද, ප්‍රමාදයට පත්වෙත් ද මේ සියලු ලක්ෂණයන් එකතු වූ ආකාරයකට පැමිණෙත් ද එහෙයින් ඔවුන්ගේ ස්වභාවය පෙන්වීම පිණිස කියන ලද්දේ වෙයි.
**“මානගතවාරෙ”** යන මෙහි මානස්ස ගතං “මාන ගතං” යි පද සිද්ධිය වේ. “මානය පවතී” යන අරුතයි. මා නොයෙව “මානගතං” යී ද පදසිද්ධිය වේ. (මානගතං = මානය) ගුථගතං (= අසුචි), මුත්තගතං (මුත්‍ර) යන පදයන් මෙනි. එහි “අස්මි” යන මෙය තෘෂ්ණාවෙන් යුක්තව පවතී යන අදහස වශයෙන් කියන ලදී. “අයමහමස්මි” (මේ මම යනුවෙන් අයෙක් සිටී) යනු දෘෂ්ටියක් වශයෙන් සලකා ගත යුතුය. දෘෂ්ටියකින් යුක්ත නො වේ නම් මානය නැත්තේ ද? එසේය, නැත්තෝය. මානය ප්‍රහීන නොවූ බැවින් දිට්ඨි (දෘෂ්ටි) නම් වේ. මානය මුල් කොට ඇති දෘෂ්ටිය සඳහා මෙය කියන ලදී. සෙස්ස සියලු තැන්හි පහසු වන්නේ ම ය.
2. වෙදනා සංයුක්තය
1. සගාථා වර්ගය
සහ ගාථා වර්ගයේ පළමු වැන්නෙහි - **සමාහිතො** සුදුසු වූ හැසිරීම් විධියෙන් හෝ ධ්‍යානයෙන් හෝ සන්සුන් වූයේ. වෙදනාච පජානාති = වේදනාව දුඃඛසත්‍යය වශයෙන් දැන ගනියි. **වෙදනානඤ්ච සම්භවං** = ඒවායේ ම (වේදනාවන්හිම) සම්භවය සමුදය සත්‍යය වශයෙන් දැන ගනියි. **යත්‍ථචෙතා** = යම් තැනක මේ වේදනාව නිරුද්ධ වේද, ඒ නිවන නිරෝධ සත්‍යය වශයෙන් දැන ගනියි. ඛය ගාමිනං = ඒ වේදනාවන්ගේම ක්ෂය වීමේ මාර්ගය මාර්ග සත්‍යය වශයෙන් දැන ගනියි. **නිච්ඡාතො පරිනිබ්බුතො** = තෘෂ්ණා රහිත වී ක්ලේශ පරිනිර්වාණයෙන් පිරිනිවියේ වෙයි. මෙසේ මෙහි මෙම සූත්‍රයෙහි විමසා බැලීම් හසුරුවන වේදනාව ගැන කියන ලදී. ගාථාවන්හි පද දෙකකින් සමථ විදර්ශනාවන් කියන ලදී. සෙසු පදවලින් චතුස්සත්‍යය කියන ලදී. මෙසේ මෙහි සියල්ල සංග්‍රහ කරන ලද්දාවූ චාතුර්භූමික ධර්ම වෙන්කර දැක්වීමක් කියන ලදී.
දෙවැන්නෙහි - අදුක්‍ඛමසුඛං සහ = දුකක් නොවන්නා වූ ද, සැපයක් නොවන්නාවූ ද, එහෙත් සුව දුක් සමග ජීවත්වන්නා වූ, **අජ්ඣත්තඤ්ච බහිද්ධාච** = තමාගේ ද, අන්‍යයන්ගේද, **මොඝධම්මං** = විනාශ වී යන ස්වභාවය **පලොකිනං** = වැනසෙන, බිඳෙන ස්වභාවය. **ඵුස්ස ඵුස්සවයං ඵුස්සං** = නුවණින් විමසා බලා (නුවණින් ම) ස්පර්ශ කරන්නේ. **එවං තත්‍ථවිරජ්ජති** = මෙසේ එම වේදනාවන්හි නො ඇලෙයි මේ සූත්‍රයෙහි ද විමසා බැලීම් ක්‍රියාවලියෙහි දී සිදු වන වින්දනය කියන ලදී. ගාථාවන්හිදී ඤාණ ස්පර්ශය (හෙවත් නුවණින් මෙනෙහි කිරීම) කියන ලදී.
තෙවැන්නෙහි - **අච්ඡෙච්ඡි තණ්හං** - සියලුම තෘෂ්ණාව බිඳ සමුච්ඡේදනය කරන ලදී. **වාවත්තයි සඤ්ඤොජනං** = දස වැදෑරුම් වූ සංයෝජනයන් පෙරලා දැමීය. මුල් සිඳ දැමීය. **සම්මා** = හේතුවෙන්, කාරණයෙන් **මානාභි සමය** = අර්හත් මාර්ගය වනාහී මානයේ පිහිටි බව අවබෝධ වීමෙන් ද, මානය ප්‍රහාණය වන බව අවබෝධ වීමෙන් ද (මානයෙහි පවතින) කෘත්‍යයන් වශයෙන් මානය දකියි. මෙය මෙහි දර්ශන අවබෝධයයි. එමගින් දකිනු ලබන ඒ මානය ඒකෙණෙහි ම ප්‍රහීන වෙයි. දෘෂ්ටිය නමැති විෂ විසින් දෂ්ට කරනු ලබන සත්ත්වයන්ගේ ජීවිත (සුව කරගන්නාක්) මෙන් මෙම මානයේ ප්‍රහාණය අවබෝධ වෙයි.
**අන්තමකාසි දුක්‍ඛස්ස** = මෙසේ අර්හත් මාර්ගය විසින් මානය දකිනු ලැබූ බැවින් ද, ප්‍රහීන කළ බැවින් ද යම් බඳු වූ මේ කය හා ඇති බැඳීමේ අන්තය දිරීමක් වෙයි ද හරිතවර්ණ වීමක් හෝ වෙයි ද, මෙසේ කියන ලද අන්තිම සීමා කෙළවර ද යන මෙය මහණෙනි, ජීවිතයන්හි එක් අන්තයක් වේ. මෙසේ කියන ලද ලාමක වූ අන්තය වන තමාගේ ශරීරය එක් අන්තයක් වේ. මෙසේ කියන ලද කොටසේ අන්තය ද මෙම අන්තයම වේ. දුකෙහි සියලුම හේතූන් නැති වීමය යන මෙය කී කල්හි ගැනෙන කෝණ අන්තය ද යනුවෙන් අන්ත සතරක් වේ. ඒ සියල්ලට ම සංසාර දුඃඛයාගේ කෝණ සතරක් බව කියා නිම කළහ. පරිච්ඡේදය අවසන් කළහ. අවසාන වශයෙන් ශරිරය ද දුකක් ඇති කළේයයි කියන ලද්දේ වෙයි.
**සම්පජඤ්ඤං න රිඤ්චති**, සිහියෙන් යුත්බව අත් නොහරියි. සඞ්ඛං නුපෙති = රාගයෙන් යුක්ත වූවෙක්ය, දුෂ්ටයෙක්ය, මුළාවූවෙක්ය, යනුවෙන් ව්‍යවහාරයට නො පැමිණේ. මහ රහත් නමක් ම වෙයි. මේ සූත්‍රයෙහිදී අරමුණු වන රාගාදී අභ්‍යන්තර කෙනෙක් ගැන කියන ලදී.
සිවු වැන්නෙහි - **පාතාලො** = වැටුණ තැනැත්තහුට සුදුසු අවසානයක් යම් තැනෙක නැත්තේ ද එතැන පාතාලය පිහිටයි. අසන්තං අසංවිජ්ජමානං = තමාම දඩුවම් විඳ ගැනීම (හෙවත් මානත්) නොදැනීම නිසා හට නොගත් බැවින්. **එවං වාචං භාසති** = මහා සමුද්‍රයෙහි ගැඹුරු ආවාටයක් ඇතැයි යන මෙබඳු කියමනක් වේ. බළවාමුඛය (වඩබාමුඛය) නම් එයයි. මහා සමුද්‍රයෙහි ජලය වේගයෙන් ගලා ගොස් සක්වළ පව්වෙහි හෝ මහ මෙරෙහි හෝ ගැටී යොදුන් එකක් දෙකක් හෝ දහයක ප්‍රමාණයක් හෝ උඩට ගොස් නැවත මහ සමුදුරෙහි පතිත වෙයි. එය වැටුණ තැන අපායට යන ප්‍රපාතය වෙයි. එයට ලොව වළවා මුඛය (වඩවාමුඛය) යයි කියනු ලැබේ. ඒ පිළිබඳව මෙසේ කියයි.
යම් හෙයකින් වනාහී එහි මසුන්, කැසුබුවන් හා අසුරයන් යන ආදීන්හට වාසය කළ හැක්කේයයි ද, එහි සුවසේ විසිය හැකැයි ද යමකු, කියත් නම් එසේ කීමට හේතුවක් නැත, එහි සත්‍යයක් විද්‍යමාන නො වේ, ඒවා වචන පමණක් ම වේ. යම් හෙයකින් වනාහී සියලු පෘථග්ජනයෝ ශාරීරික දුඃඛවේදනාවෙහි පිහිටීමට නො හැකි වෙත් ද, එහෙයින් වැටීමට සුදුසුය යන අර්ථයෙන් මෙයම පාතාලය යැයි දක්වමින් **සාරීරිකානං ඛො එතං භික්‍ඛවෙ** යන ආදිය කීහ.
**පාතලෙන පච්චුට්ඨාසී** = පාතාලයෙහි පිහිටියේය. ගාධං = පිහිට කන්‍දති = එක දිගට නොපවත්නා විලාප නඟන්නේ යන අරුතින් “කන්‍දති” යි යෙදේ. **දුබ්බලො** = දුබල නුවණ **අප්පථාමක** = ඥාන ශක්තියේ අල්ප භාවය නිසා අල්ප වූ බලයක් ඇති තැනැත්තා ය. මේ සූත්‍රයෙහි ආර්ය ශ්‍රාවක වූ සෝවාන් තැනැත්තා දක්වා ඇත. සෝවාන් වූ තැනැත්තා වනාහී මෙහි බලවත් වීර්ය ඇතිව විදර්ශනා වඩන්නේ තියුණු නුවණ ඇත්තේ උපන් වේදනාවට අනුකූල නොවී පැවතීමට සමත්වූයේ යෝගාවචරයකු ලෙස සුදුසු වෙයි.
පස් වැන්නෙහි - **දුක්‍ඛතො දට්ඨබ්බා** = වෙනසට භාජනය වීම් වශයෙන්, දුක් වශයෙන් දැක්විය යුතුය. **සල්ලතො** = දුක්වනාහී විනිවිද යන්නේය යන අර්ථයෙන් “සල්ලා” (හෙවත් උල්) යනුවෙන් දැක්විය යුතුය. **අනිච්චතො** = දුකක් නොවී, සැපයක් නො වී, පැවැත්වීමක් නැති ආකාරයෙන් අනිත්‍ය වශයෙන් දැක්විය යුතුය. අද්දා = දුටුවේය **සන්තං** = ශාන්ත වූ ස්වභාවය.
සයවැන්නෙහි - **තත්‍ර** = ඒ ජන කොටස් දෙක අතර **අනුවෙධං විජ්ඣෙය්‍යුං** = එම තුවාල මුඛයේ ම අඟලක් අතරෙහි හෝ දෙ අඟලක් අතරෙහි හෝ ප්‍රමාණයේ ආසන්න ප්‍රදේශයක පැතුරුණු වේදනාවයි. මෙසේ සිදු වූ තැනැත්තාට වනාහී පැතුරුණු වේදනාව පළමු වේදනාවට වඩා බලවත් වෙයි. **අක්‍ඛාය වෙදනාය නිස්සරණං** = සමාධි හා මඟපල ද දුක්වේදනාවලින් නිදහස ලබා ගැනීම කැයි හෙතෙම නො දකියි. කම් සුවය ලැබීමම නිදහස ලබා ගැනීමකැයි දකියි. **තාසං වෙදනානං** = එම සුව දුක් වේදනාවන්ගේ **සඤ්ඤුත්තො නං වෙදයති** - කෙලෙස් හා එකට එක් වූයේම ඒ වින්දනය විඳ ගනියි. කෙලෙස්වලින් වෙන් වූයේ (නම් වින්දනය) නො ලබයි. **සඤ්ඤුත්තො දුක්‍ඛස්මා** = (දුක්‍ඛස්මා යන්න) කරණ විභක්ති අර්ථයෙහි අවධි විභක්ති රූපයයි. දුක හා එක්ව යෙදුණේය. යන අර්ථයයි. **සඞ්ඛාත ධම්මස්ස** = දන්නා ධර්මයේ තුලනය කර බැලූ ධර්මයේ. **බහුස්සුතස්ස** = පර්යාප්තිය (හෙවත් ධර්මය) පිළිබඳ අවබෝධය ලැබූ තැනැත්තහුගේ **සම්මා පජානාති භවස්ස පාරගු** භවයෙන් එතෙර වූ නිවනට පැමිණි තැනැත්තේ එය ම නිවනයයි මනාව දැන ගනියි. මේ සූත්‍රයෙහි වූ කලී කෙලෙස් අරමුණු පිළිබඳව ද, ආර්ය ශ්‍රාවකයන් අතරෙහි ක්ෂිණාශ්‍රවයන් වහන්සේ පිළිබඳව ද කියන ලදී. මෙහි අනාගාමී තත්ත්වය නො පවතීයයි කියත්.
සත්වැන්නෙහි - **යෙන ගිලාන සාලා තෙනුපසඞ්කමී** = දෙවියන් සහිත ලෝකයෙහි උත්තම පුද්ගලයා වූ තථාගතයන් වහන්සේ ද ගිලානෝපස්ථානය සඳහා වඩිති. භික්ෂු තෙමේ උවටැන් ලැබිය යුත්තන් නම් ගිලනුන් යයි අදහා විශ්වාස කොට උවටැන් ලැබිය යුතු ගිලනුන් ගැන සිතමින් ද, යමකු එහි සුදුසු කමටහන් නැතිව වෙසෙත් නම් ඒ අයට කමටහන් කියන්නෙමියි සිතමින් ද එහි පැමිණියේය. **කායෙ කායානුපස්සී** = යමක් කිව යුතුනම් එය පසුව කියමු. **අනිච්චානුපස්සී** = අනිත්‍ය භාවය අනුව මෙනෙහි කරනුයේ **වයානුපස්සී** = ව්‍යය වීම අනුව මෙනෙහි කරනුයේ. **විරාගානුපස්සී** = රාගයෙන් තොර වීම අනුව මෙනෙහි කරනුයේ. **නිරෝධානුපස්සී** = නිරෝධය අනුව මෙනෙහි කරනුයේ පටිනිස්සග්ගානු පස්සී = අත්හැරීම අනුව මෙනෙහි කරනුයේ.
මෙපමණකින් කුමක් දක්වන ලද්දේ වේද? මේ භික්ෂුව තමා විසින් පැමිණිය යුතු ප්‍රතිපදාව වන සතිපට්ඨානයන් ද පූර්වභාග කෘත්‍යයන්මය. නුවණින් විමසා බැලීමෙහිදී ද අනිත්‍යය අනුව මෙනෙහි කිරීම, ව්‍යය වීම අනුව මෙනෙහි කිරීම, විරාගය (නොඇලීම) අනුව මෙනෙහි කිරීම යන මේ තුන් වැදෑරුම් මෙනෙහි කිරීම් ද පූර්වභාග කෘත්‍යයන්මය. නිරෝධය අනුව මෙනෙහි කිරිම. අත්හැරීම අනුව මෙනෙහි කිරීම යන මේ දෙක එකිනෙක මිශ්‍ර වී ඇත. මෙපමණකින් මේ භික්ෂුවගේ භාවනා කාලය දක්වන ලදී. සෙස්ස කියන ලද පිළිවෙල අනුවම වේ.
අට වැන්නෙහි - **ඉමමෙව ඵස්සං පටිච්ච** = අවබෝධ කර ගන්නවුන්ගේ අදහස් වශයෙන් කියන ලදී. අර්ථ වශයෙන් වනාහී මෙය විවිධ කරුණු සහිතය. මෙහි ස්පර්ශය යන්නෙන් කය ද කියන ලදී. නව වැන්න පැහැදිලි වේමය.
දසවැන්නෙහි - **සුඛ වෙදනීයං** = සුඛ වේදනාවට හේතු වූ සෙසු තැන්හි ද මේ පිළිවෙළම වේ. පදානු පදිකව කෙරෙන වර්ණනාවන් වනාහී මෙහි යට විස්තර කරන ලදී. මේ සූත්‍ර දෙකෙහි දී ස්පර්ශයන්හි වින්දනය කියන ලදී.
2. රහොගත වර්ගය
රහොගත වග්ගයේ පළමු වැන්නෙහි - යං කිඤ්චි වෙදයිතං තං දුක්‍ඛස්මිං = යම් කිසි වින්දනයක් ඇත්නම් ඒ සියල්ල දුක් සහිතය යන අර්ථයයි. **සඞ්ඛාරානං යෙව අනිච්චතං** = මේ ආදී ප්‍රකාශනයන්හිදී මෙසේ සංස්කාරයන්ගේ යම් අනිත්‍යතාවයක්, ක්ෂය වන ස්වභාවයක්, ව්‍යයවන ස්වභාවයක්. වෙනසකට පත් වීමේ ස්වභාවයක් වන්නේ නම්, ඒ සඳහා යම් කිසි වින්දනයක් වේ නම් එය දුක් සහිත බව මා විසින් කියන ලද්දේ යයි දැක්වේ. සංස්කාරයන්ගේ යම් අනිත්‍යතාවයක් වේද, වේදනාවන්ගේ ද ඒ අනිත්‍යතාවය ම පවතී. මේ මරණය යනු ද අනිත්‍ය තාවයයි. මරණයට වැඩි දුකක් නම් නැතැයි යන මේ අදහසින් සියලු වින්දනයන් දුක් සහිතම යයි අර්ථ දැක්වේ. **අථඛො පන භික්‍ඛුමයා** = මම හුදෙක් වේදනාවන්ගේම මෙම නිරෝධය පමණක් ප්‍රකාශ නො කරමි, මේ ධර්මයන්ගේ ද නිරෝධය ප්‍රකාශ කරමියි දැක්වීම පිණිස දේශනය අරඹන ලදී. මෙම දේශනාවෙහි දී අවබෝධ කරන්නවුන්ගේ අදහස් වශයෙන් සන්සිඳීම ද, සන්සුන් වීම ද පිළිබඳව කියන ලදී. සඤ්ඤං වෙදයිත නිරෝධය ග්‍රහණය කිරීමෙන් මෙහි අරූප ධ්‍යාන සතර ගන්නා ලද්දේම යයි දත යුතුය.
දෙවැන්නෙහි - **පුථු වායති මාලුතා** = බොහෝ වූ වාතය හමයි. සෙස්ස පැහැදිලි අරුත් ඇත්තේමය. තුන් වැන්න ගාථාවලින් තොරව, අවබෝධ කර ගන්නවුන්ගේ අදහසින් යුතුව කියන ලදී.
සිවු වැන්නෙහි - **පුරත්‍ථිමා** = පෙරදිග දිසාවෙහි සියළු තැන්හිම මෙසේය. සාමිසාපි සුඛා වෙදනා = මේ ආදියෙහි දී කාමාශක්ත ආමිසයන් හා සම්බන්ධ වූ වින්දනයන් “සාමිස සුඛ” (හෙවත් ආමිස සහිත වූ සුවයන්) ලෙස දැක්වේ. ප්‍රථම ධ්‍යානාදී වශයෙන් ද, විදර්ශනා වශයෙන් ද උපන් වින්දනයන් නිරාමිස සුඛ (හෙවත් ආමිස රහිත සුව) නම් වේ. කාමාශක්ත ආමිසයන් ගෙන් ලැබෙන ආමිස සහිත වින්දනයන් සාමිස දුක්‍ඛ (හෙවත් ආමිස සහිත දුක්) නම් වේ. උත්තම වූ මෝක්ෂයන් කෙරෙහි ප්‍රියතාවයෙන් යුතුව ක්‍රියා කරන්නහුගේ ප්‍රියතාව හේතුවෙන් උපන් දොම්නස් සහිත වේදනා නිරාමිස දුක් නම් වේ. කාමාශක්ත ආමිසයන්ගෙන් ලැබෙන ආමිස සහිත වින්දනයන් “ආමිස සහිත වූ සුවදුක් රහිත බව” (හෙවත් සාමිස අදුක්‍ඛ මසුඛ) නම් වේ. චතුර්ථ ධ්‍යාන වශයෙන් උපන් සුවදුක් රහිත වින්දනයන් (හෙවත් අදුක්‍ඛමසුඛ වේදනාවන්) නිරාමිස වූ සුවදුක් රහිත බව (හෙවත් නිරාමිස අදුක්‍ඛම සුඛ) නම් වේ.
පස්වැන්න ආදී කොට ඇති සතර යට කියන ලද අයුරින් ම දත යුතුය. මෙහි මුල් සූත්‍ර දෙක සම්පූර්ණ නිවී යාම සඳහා ද, පසු සූත්‍ර දෙක අර්ථ වශයෙන් නිවී යාම සඳහා ද දේසනාවෙන් අවබෝධ කරවීම පිණිස කියන ලදී.
නව වැන්නෙහි - පඤ්චඞ්ගො ථපති = පඤ්චඞ්ග යනු ඔහුට කියනු ලබන නාමයයි. වෑය, පොරව, නියන, දඩුමුගුරු, දැලිනූල යන අංග පසෙන් යුතු වන බැවින් හෙතෙම පඤ්චඞ්ග (හෙවත් අංග පසකින් යුත් තැනැත්තා) යයි හඳුන්වනු ලැබේ. “ඵපති” යනු ප්‍රධාන වඩුවා ය. **උදායි** = පණ්ඩිත උදායී තෙරණුවෝය. **පරියායං** = කාරණාව ද්වෙවානන්‍ද = ආනන්දයෙනි (මෙහි කාරණා) දෙකක් වේ. පරියායෙන යන කරුණින් මෙහි ද කායික හා චෛතසික වශයෙන් දෙකක් යයි දත යුතුය. “සුඛ” ආදී වශයෙන් (සුඛ, දුක්ඛ, අදුක්ඛමසුඛ යනුවෙන්) තුනක් යයි ද, ඉන්‍ද්‍රිය වශයෙන් සුවය (හා දුක) විඳිනා ඉන්‍ද්‍රියයන් යනුවෙන් පසක් යයි ද, දොරටු වශයෙන් ඇස හා ස්පර්ශ වීමෙන් උපදින විඤ්ඤාණය ආදී සයක් යයි ද යන මේ අයුරින් අටළොසකි. (ඒ මෙසේය :- පරියාය හෙවත් කාරණා දෙකකි (2) + කායික, චෛතසික වශයෙන් දෙකකි. (2)+ සුඛ ආදී වින්දන තුනකි (3) + ඉන්‍ද්‍රියයන් පහකි (5) + දොරටු හයකි (6) = (18) සියල්ලෙහි එකතුව අටළොසකි) උපවිචාර වශයෙන් ඇසෙන් රූප දැක සොම්නසට හේතුවන රූප වෙතට යොමු වන ලෞකික සෝමනස්සයන් සය ද, නෛෂ්ක්‍රම්‍ය ආශ්‍රිත වින්දනයන් සය ද, ලෞකික උපේක්ෂා සහගත වින්දනයන් සය ද (යන අටළොස හා පෙර කී අටළොස) සමඟ සතිසක් වූ වින්දනයන් අතීතයෙහි උපන් සතිසක් ද, අනාගතයෙහි උපදින සතිසක් ද වත්මනෙහි උපදින සතිසක් ද වශයෙන් වින්දනයන් එකසිය අටක් (36 x 3= 108) යයි දතයුතු
**පඤ්චිමෙ ආනන්‍ද කාමගුණා** = මෙය එකක් ලෙසම ගළපා ඇත. භාග්‍යවතුන් වහන්සේ විසින් වේදනාව භාග්‍යවතුන් වහන්සේ විසින් වේදනාව එකක්ය. දෙකක් ය ආදී වශයෙන් වෙන්ව ප්‍රකාශ කොට ඇත. පර්යාය වචනයෙන් වෙන්ව ප්‍රකාශ කොට නැත. පර්යාය වචනයෙන් ද එකම වේදනාවක් ගැනම කියන ලදි. එය දක්වමින් පඤ්චඞ්ග ථපති වාදය (හෙවත් අංග පසකින් යුත්, වඩුවා ඇසුරෙන් ගොඩ නැංවූ මතය) සනාථ කිරීමට මේ දේශනාව ඇරඹූහ. **අභික්කන්ත තරං** = වඩාත් සුන්දර වූ **පණීත තරං** = වඩා උසස් මෙහිදී චතුර්ථධ්‍යානයෙහි පටන් දුකින් ද, සුවයෙන් ද තොරවූ වින්දනය ආමිස සහිතය යන අරුතින් ද, ප්‍රණීතය යන අරුතින් ද “සැප” යයි කියන ලදී. නිරෝධය අවේදයිත සුඛධ (හෙවත් වින්දනයක් නැති බවේ සුවය) වශයෙන් “සැපය” යයි නම් ලැබීය. පඤ්චකාම ගුණ වශයෙන් වූ කලි අෂ්ට සමාපත්ති වශයෙන් ද උපන් වින්දනය “සැප” යයි නම් කෙරේ. නිරෝධය අවේදයිත සුඛය නම් වේ. මෙසේ වේදයිත සුඛ (හෙවත් වින්දනයක් ලබන සුවය) හෝ වේවා දුකක් නොවේය යන අදහසින්, සැපතක්ය යන අර්ථයෙන් ඒකාන්ත සැපයක් වන්නේයයි අදහස් කෙරේ.
**යත්‍ථ යත්‍ථ** = යම් යම් ස්ථානයන්හි **සුඛං උපලබ්භති** = වේදයිත සුවය හෝ අවේදයිත සුවය ලැබෙයි. **තංතං තථාගතො සුඛස්මිං පඤ්ඤාපෙති** = තථාගතයන් වහන්සේ ඒ සියලු නිදුක් බවක්ම සුවයෙහිම ඇතුළත් කොට ප්‍රකාශ කරති. මෙහි දී භාග්‍යවතුන් වහන්සේ නිරෝධ සමාපත්තිය මුල් කොට අවබෝධ කරවිය යුතු පුද්ගලයන් වශයෙන් ඔවුන් හට අර්හත් භාවය කුළු ගැන්වීමෙන් දේශනාව නිම කළ සේක. දසවැන්න පැහැදිලි අරුත්වලින් යුතු වේමය.
3. අට්ඨසතපරියාය වර්ගය
තුන්වන වර්ගයේ පළමුවැන්නෙහි මොළිය සීවකො යනු ඔහුගේ නාමයයි. ඔහුගේ හිස මුදුනෙහි ශිඛාවක් ඇත. ඒ නිසා මොළිය සීවක යයි කියනු ලැබේ. **පරිබ්‍බාජකො** = ඡන්න නම් පිරිවැජියා **පිත්ත සමුට්ඨානානි** - පිත හේතු කොට ගෙන (උපන්) **වෙදයිතානි** = පිත හේතු කොට ගෙන වේදනාවන් තුනක් උපදී. කෙසේද යත් : ඇතැමෙක් “මා තුළ පිත කිපියේය, ජීවිතය වනාහී අවබෝධ කර ගැනීමට අපහසු වූවක්ය” යනුවෙන් සිතා දන් දෙති, සිල් ගනිති, පෙහෙවස් සමාදන් වෙති. මේ නිසා ඔහුට කුසල වේදනා උපදී. ඇතැමෙක් පිතට බෙහෙත් කරමියි ප්‍රාණීන් නසත්, නොදුන් දේ ගණිත්, මුසාබස් කියත්. දස දුසිල්කම් කරත්. මේ නිසා ඔහුට අකුසල වේදනා උපදී. ඇතැමෙක් “මෙ පමණ බෙහෙත් කිරීමෙනුදු මගේ පිත නොසන්සිඳෙයි. කම් නැත. යමක් සිදුවන්නේ නම් එය සිදු වේවා” යයි සිතා මධ්‍යස්ථව කායික වේදනාව ඉවසමින් වැතිර සිටිත්. මෙසේ ඔහු තුළ හෙළි නොකළ වේදනාව ද උපදී.
**සාමම්පි ඛො එතං** = ඒ ඒ පිත්ත විකාරයන් දැක තමා විසින් ද මෙය දැන ගත යුතුය. **සච්චසම්මතං** = සිදු වී ඇතැයි සම්මත වූ දෙය ලෝකයා ද ඔහුගේ ශරීරයෙහි ලප මතු වීම්, වර්ණ වෙනස්වීම් ආදී පිත්ත විකාරයන් දැක මොහුගේ පිත කිපියේයි දැන ගනිති. තස්මා = යම් හෙයකින් තමා විසින් ම දන්නා ලද්දා වූ ද, ලෝකයා අතර පවා සත්‍යයයි සම්මත වී ඇත්තාවූ ද කරුණු වේශයෙන් පැතිරේද ඒ හේතුවෙන් මෙසේ කියන ලදී. සෙම හේතුවෙන් උපන් රෝග ආදියෙහි දී ද මේ පිළිවෙළම වේ. මෙහිදී වානහී සන්තිපාතිකානි යනු පිත් ආදී ත්‍රි දෝෂයන්හිම කෝපයෙන් හටගත් රෝගයන්ය. උතුපරිණාමජානි = ඍතු විරුද්ධතාවයෙන් උපන්. ඈත පෙදෙස්හි වෙසෙන වනවාසීන් හට වනාහී ඍතුව විෂම ලෙස ඇති වෙයි. **“අනුප්පවා සීනං”** යනු (හෙවත් ඈත පෙදෙස්හි වසන) වනාන්තර ප්‍රදේශයෙහි වසන යන අදහසයි. මෙසේ මාණික්‍ය සමුද්‍ර තීර ආදී වශයෙන් වුව ද ඍතු විෂමතාවය උපදනේමය. එයින් හටගත් යන අරුතින් “සෘතු පරිණාමජ” (හෙවත් ඍතු වෙනසින් හටගත්) යනුවෙන් යෙදේ.
**විසම පරිහාරජානි** = මහ බරක් ගෙන යන්නවුන් වෙත ලී, උල් ආදිය ගැනීමෙන් ද, නො කල්හි ඇවිදින්නවුන් සර්ප දෂ්ට කිරීම්, වළවල්හි වැටීම් ආදියට ලක් වීමෙන් ද අහිතකර (ආහාර වැනි) දේ භාවිතයෙන් ද සිදු වූ (හානි) **ඔපක්කමිකානි** “මේ තෙමේ සොරෙක්ය” කියා හෝ, “පර අඟනන් සොයා යන්නෙක්ය” කියා හෝ අල්වා ගෙන දණහිස්, වැලමිටි, මුගුරු ආදියෙන් පහර දීම වැනි ක්‍රියාවන්ගේ හේතුවෙන් උපන් (රෝග) මේ බාහිර උපක්‍රම (වලින් හානි) ලබා යම් කිසිවෙක් පෙර කියූ පිළිවෙළින් ම කුසල් කරත්, කිසිවෙක් අකුසල් කරත්, කිසිවෙක් ඒවා ඉවසමින් නිහඬව කල් ගෙවත් කම්ම විපාකජානි = හුදෙක් කර්ම විපාක වශයෙන් උපන් (රෝග) එම රෝග උපන් කල්හි ද පෙර කියූ පිළිවෙළින් ම කිසිවෙක් කුසල් කරත්. කිසිවෙක් අකුසල් කරත්, කිසිවෙක් ඉවසමින් නිහඬව කල් ගෙවත් මෙසේ හැම විටම වේදනාව ත්‍රිවිධ වේ.
එහි මුල් කරුණු සතෙන් උපන් ශාරීරික වේදනාවන් වැළැක්විය හැකි වේ. කර්ම විපාක වශයෙන් හටගත් රෝගයක් වැළැක්වීමට සියලුම ඖෂධ ද, සියලුම පිරිත් ද වුවත් ප්‍රමාණවත් නො වේ. මේ සූත්‍රයෙහි ලෝකව්‍යවහාරයම කියන ලදී.
දෙවැන්නෙහි - **අට්ඨ සත පරියායං** = කරුණු එක සිට අටක් වූ ධම්ම පරියායං = ධර්ම කරුණ. **කායිකාච චෙතසිකාච** = මෙහි කායික වින්දන ආදිය කාමාවචර භූමියෙහි ම ලබත් චෛතසික වින්දන ආදිය (කාමාවචර, රූපාවචර, අරූපාවචර, ලොකොත්තර යන) භූමීන් සතරෙහිදීම ලබත්. **සුඛා** යන ආදියෙහි සුවදායී වින්දන අරූපාවචර භූමියෙහි නැත. සෙසු භූමි තුනෙහිදී ලැබේ. දුක කාමාවචර වේ. ඉතිරි වින්දන චාතුර්භූමික වේ. පඤ්චකයෙහි සුඛ, දුක්ඛ, දෝමනස්ස යන ඉන්‍ද්‍රියයන් කාමාවචර ම වේ. සෝමනස්ස ඉන්‍ද්‍රිය ත්‍රෛභූමික වේ. උපේක්ෂා ඉන්‍ද්‍රියය චාතුර්භූමික වේ. ෂට්කයෙහි (හයේ සමූහයෙහි) (චක්‍ඛු සොතාදී) දොරටු පසෙහි වේදනාවන් කාමාවචර ම වේ. මනස නමැති දොරටුවෙහි වින්දන චාතුර්භූමික වේ. අටළොසක් වූ ඉෂ්ටාරම්මණ සයෙහි සෝමනස්සය සමග හැසිරේය යන අදහසින් “සෝමනස්සුප විචාර” නම් වේ. සෙසු දෙකෙහි ද මේ පිළිවෙළම වේ. මෙසේ මේ දේශනාව විචාර වශයෙන් පැමිණ ඇත. එකට යෙදුණ සෝමනස්ස ආදීන්ගේ වශයෙන් මෙහි අටළොස් වැදෑරුම් වූ වේදනාවන් දත යුතුය.
**ඡ ගෙහසිතානි සොමනස්සානි** = මේ ආදියෙහි සිතට ප්‍රියවන්නා වූ. සිත් ඇද ගන්නා වූ මනාප වූ, මනරම් වූ, ලෞකික ආමිසයට සම්බන්ධ වූ, ඇසින් දැකිය යුතු වූ රූපයන් ලැබීම හෝ ලැබීමෙන් පෙර හෝ කලින් ලබා ඇති. අතීතයට අයත් වූ. නිරුද්ධ වූ, විපර්යාසයට පත් වූ බව හෝ යන මේ ස්වභාවයන් සිහි කරන තැනැත්තා හට මෙවැනි යම් සොම්නසක් උපදීද එය ලෞකික වූ සෝමනස්සය යයි කියනු ලැබේ. මෙසේ (චක්‍ඛු සෝතාදී) දොරටු සයෙහි ගැටෙන පෙර කී කාම ගුණයන් ආශ්‍රිත වූ සෝමනස්සයන් සය ලෞකික වූ සෝමනස්සයන් නම් වේ.
රූපයන්ගේ අනිත්‍ය බව හා විපරිණාමයෙහි විරාගය ද, නිරෝධය ද දැන පෙර වූ රූපයන් ද, දැන් පවත්නා සියළුම රූපයන් ද අනිත්‍යය, දුඃඛය, විපරිණාම ස්වභාවය ඇත්තේය යනුවෙන් මෙසේ මෙය තත් වූ පරිදි නිවැරදි නුවණින් දකින්නහුට සෝමනස්සය උපදී. මෙබඳු වූ යම් සෝමනස්සයක් වේද, එය නෛෂ්ක්‍රම්‍යය ආශ්‍රිත වූ සෝමනස්සය යයි කියනු ලැබේ. මෙසේ (චක්‍ඛු, සෝත ආදී) දොරටු සය වෙත ප්‍රිය වූ අරමුණු යොමු වූ කල්හි අනිත්‍යය ආදී වශයෙන් විදර්ශනාව පිහිටුවා උනන්දු කරවා “උනන්දු වූ තමා තුළ විදර්ශනාව වැඩේය යි සොම්නස උපන්නහු තුළ උපන් සෝමනස්සයන් නෛෂ්ක්‍රම්‍යය ආශ්‍රිත වූ සෝමනස්සයන් සය වන්නේය.
යම් යම් ස්වභාව විශේෂයන් මනාව දක්නා වූ තැනැත්තා හට යම් දොම්නසක් උපදීද, එය ලෞකික දෝමනස්සය යයි කියනු ලැබේ. (ඒ ස්වභාවයන් නම් මේවාය) සිතට ප්‍රිය වන්නා වූ, සිත් ඇද ගන්නා වූ, මනරම්වූ, ලෞකික ආමිසයට සම්බන්ධ වූ, ඇසින් දැකිය යුතු වූ රූපයන් නො ලැබීම යන මෙය එක් ස්වභාවයකි. එසේ නො ලැබීම හේතුවෙන් ඇති වූ යථාර්ථවාදී දැක්මට පෙර පැවති තත්ත්වය තවත් ස්වභාවයකි. පෙර ලබා නැති, අතීතය නිරුද්ධ වූ, විපර්යාසයට පත් වූ බව යන මෙය තවද ස්වභාවයකි. (මේවා ලෞකික දෝමනස්සයන් උපදින හේතූන් වේ.) මෙසේ දොරටු සයෙහි ගැටෙන සිතට ප්‍රිය වූ අරමුණු මතුවට විඳ නොගන්නෙමියි ද, දැනු දු විඳ නො ගනිමියි ද සිතන තැනැත්තාහට උපන් කාම ගුණයන් ආශ්‍රිත දෝමනස්සයන් සය ලෞකික දෝමනස්සයන් නම් වේ.
රූපයන්ගේ අනිත්‍ය බව හා විපරිණාමයෙහි විරාගය ද, නිරෝධය ද දැන පෙර වූ රූපයන් ද දැන් පවත්නා ඒ සියලුම රූපයන් ද අනිත්‍යය, දුඃඛය, විපරිණාම ස්වභාවය ඇත්තේය යනුවෙන් මෙසේ මෙය තත් වූ පරිදි නිවැරදි නුවණින් දැක, උත්තම වූ අර්හත් භාවය කෙරෙහි ප්‍රිය භාවය පිහිටුවා ගෙන කවර කලෙක නම් මම එම (රහත්) ස්වභාවයට සපැමිණ වසන්නෙම් ද (යනුවෙන් සිතමින්) ආර්යයන් වහන්සේලා මම රහත් ස්වභාවයට සපැමිණ වාසය කරන්නාහු යයි යනුවෙන් උතුම් වූ රහත් ස්වභාවයෙහි ප්‍රියතාවය පිහිටුවා ගන්නහුට ආසාව නිසා හටගත් දෝමනස්සය උපදී. මෙවැනි යම් දෝමනස්සය වේ නම් එය නෛෂ්ක්‍රම්‍යය ආශ්‍රිත දෝමනස්සය යයි කියනු ලැබේ. මෙසේ (පුද්ගලයාගේ) චක්ෂුරාදී දොරටු සයෙහි යම් විටෙක ප්‍රිය වූ අරමුණු පිහිටන්නේ ද, ඒ හේතුවෙන් (ඒ පුද්ගලයා) යම් කිසිවක් සඳහා අපොහොසත් වෙයි. කුමක් සඳහා ද යත් : උතුම් වූ මෝක්ෂ සංඛ්‍යාත ආර්ය ඵල ධර්මයන්හි රුචිය උපදවා එම ආර්ය ඵලයන් අවබෝධ කර ගැනීම පිණිස අනිත්‍ය ආදී විදර්ශනා පිහිටුවා උත්සාහ ගැනීමටයි. එම අපොහොසත් වීම නිසා මෙසේ සිතයි. කෙසේද යත් :- මේ අඩ මසෙහි හෝ මේ මාසයෙහි හෝ මේ වර්ෂයෙහි හෝ විදර්ශනාව දිරි ගන්වා අර්හත් සංඛ්‍යාත ආර්ය භූමියට පැමිණීමට නොහැකි වූයෙමි යනුයි. එසේ සිතමින් ඒ අනුව ශෝකවන පුද්ගලයාහට උපන් දෝමනස්සයන් සය නෛෂ්ක්‍රම්‍යය ආශ්‍රිත දෝමනස්සයන් නම් වේ.
ඇසින් රූපය දැක අඥාන වූ, මුලාවට පත් වූ, මඟපල නොලැබූ, ක්ලේශ සීමාවන් ජය නොගත්, ක්ලේශ විපාකයන් ජය නොගත්, වරදෙහි ආදීනව නොදක්නා, නූගත්, පෘථග්ජන පුද්ගලයාහට යම්බඳු උපේක්ෂාවක් උපදනේ වේද, එම උපේක්ෂාවට රූපය ඉක්මවා යා හැකි නො වේ. ඒ නිසා ඒ උපේක්ෂාව ලෞකිකයයි කියනු ලැබේ. මෙසේ ඇස් කන් ආදී දොරටු සයෙහි පියකරු වූ අරමුණු ඉන්‍ද්‍රිය ගෝචර වී එහි උපන් රූප ආදිය ඉවත්ව නො ගොස් එහිම (එම ඉන්‍ද්‍රියයන්හිම එල්බ ගෙන, ඇලී ගෙන අසුචි පිඩෙක නිල මැස්සන් මෙන් කාම ගුණ ආශ්‍රිතව පවත්නා උපේක්ෂාව ලෞකික උපේක්ෂාව නම් වේ.
රූපයන්ගේ අනිත්‍යතාවය දැන විපරිණාමයෙහි විරාගය ද, නිරෝධය ද, පෙරවූ රූපයන් ද දැන් පවත්නා ඒ සියලු රූපයන් ද අනිත්‍යය, දුඃඛය, විපරිණාම ස්වභාවය ඇත්තේය යනුවෙන් මෙසේ මෙය තත් වූ පරිදි නිවැරදි නුවණින් දකින්නහුට යම් උපේක්ෂාවක් උපදින්නේ වේද මෙසේ වූ ඒ උපේක්ෂාව රූපය ඉක්මවා සිටියි. එබැවින් ඒ උපේක්ෂාවන් සය නෛෂ්ක්‍රම්‍යය ආශ්‍රිතයයි කියනු ලැබේ. මෙසේ (චක්ෂුරාදී) දොරටු සය වෙත ප්‍රිය වූ අරමුණු යොමු වූ කල්හි ප්‍රිය වූ (එම) අරමුණෙහි නො ඇලෙන්නාවූ ද, අප්‍රිය වූ අරමුණ කෙරෙහි ද්වේෂය නොකරන්නාවූ ද, නොසලකා හැරිය යුතු (හෙවත් උපේක්ෂාවෙන් සැලකිය යුතු) අරමුණෙහි මුලා නොවන්නාවූ ද පුද්ගලයා තුළ උපන් විදර්ශනා ඥානයෙන් යුක්ත වූ උපේක්ෂාවන් සය නෛෂ්ක්‍රම්‍යය ආශ්‍රිත උපේක්ෂාවන් නම් වේ. මේ සූත්‍රයෙහි සියල්ල එක්තැන් කරන ලද්දා වූ චාතුර්භූමික ධර්ම කොට්ඨාශය කියන ලදී. තුන් වැන්න ආදියෙහි පැහැදිලි අරුත් ඇත්තේමය.
එකොළොස් වැන්නෙහි - **සාමිසා **= කෙලෙස් සහිත ආමිසයන් යන අරුතින් “සාමිස” නම් වේ. **නිරාමිස තරා** = නිරාමිෂ වූ ධ්‍යානයෙන් ලත් ප්‍රීතිය නිසා ආමිෂයෙන් වඩාත් බැහැර වූයේ වෙයි. ධ්‍යානයන් දෙකෙහිදී ප්‍රීතිය මහග්ගත හෝ ලෝකෝත්තර නොවන්නේ ද? නුවණින් සලකා බැලීමේ ප්‍රීතිය ලෞකික වුව ද ඒ ප්‍රීතීය කුමක් හෙයින් ආමිසයෙන් තොර වූයේ වෙයි ද? ශාන්ත ප්‍රණීත ධර්මයන් නුවණින් සලකා බැලීම් වශයෙන් උපන් බැවිනි. යම් සේ වනාහී රජුට කුලුපග වූ සුලු සේවකයා බාධාරහිතව සුවසේ රජ මැදුරට පිවිසෙනුයේ සිටු සෙනෙවි ආදීනට පා පහර වැදුණ නමුදු සැලකිල්ලට නොගනියි.
කුමක් හෙයින්ද යත් රජුගේ ආසන්න සේවකයකු බැවිනි. මෙසේ හෙතෙම අන් අයට වඩා උසස් වෙයි. මෙසේ මෙම නිරාමිෂ ප්‍රීතිය ද ශාන්ත ප්‍රණීත ධර්මයන් නුවණින් සලකා බැලීම් වශයෙන් උපන් බැවින් ලෝකෝත්තර ප්‍රීතියට ද වඩා උසස් යයි දත යුතුය. සෙසු අවස්ථාවන්හිදී ද මේ පිළිවෙළම වේ.
මෝක්ෂය ලබන අවස්ථාවේදී වනාහී රූපය හා සංයුක්තවූ මෝක්ෂය තමාට අරමුණු වූ රූප ආමිෂ වශයෙන් ම “සාමිස” (හෙවත් ආමිස සහිත වූයේ) නම් වේ. රූපය හා සංයුක්ත නොවූ මෝක්ෂය රූපයෙන් ද ආමිෂයෙන් ද තොර බැවින් නිරාමිෂ (හෙවත් ආමිෂ රහිත වූයේ) නම් වේ.
3. මාතුගාම සංයුක්තය
1. මාතුගාම වර්ගය
මාතුගාම සංයුත්තයේ පළමු වැන්නෙහි අඞ්ගෙහි සුබ නොවන අංගයන්ගෙන් යුත් **නචරූපවා** = පිරිහී ගිය රූපය ඇති, විරූපී, දැකීමට ප්‍රිය නොවන **නචභොගවා** = වස්තු සම්පත්තිය නැති. ධනවත් නොවන **නචසීලවා** = සීලය පිරිහුණා වූ, දුසිල්වූ **අලසොච** = නූල් කැටීම් පිසීම් ආදී කටයුතු කිරීමට නො හැකි වෙයි. - කුසීත, අලස, හුන් තැන හිඳගෙනමද, සිටි තැන සිට ගෙනම ද නිදන්නේය. **පජඤ්චස්ස නලභති** = මේ පුරුෂයාට කුල පරම්පරාව පිහිටුවන්නා වූ පුතකු නො ලැබේ. ස්ත්‍රිය වඳ තැනැත්තියක් වෙයි. පුර පක්ෂය (සඳ ඇති දෙසතිය) කියන ලද කරුණු වෙනස් කිරීමෙන් දත යුතුය. දෙවැන්න පළමු වැන්නෙහි කියන ලද පිළිවෙළින්ම වෙනස් කළ යුතුය.
තෙවැන්නෙහි - ආවේණිකානි = පෞද්ගලිකව හිමිකම් ඇත්තාවූ, අන් පුද්ගලයන් සමඟ පොදු නොවන්නා වූ, **පාරිචරියං** = සේවකයකු සේ ක්‍රියා කරන බව.
සිවු වැන්නෙහි - **මච්ඡෙරමල පරියුට්ඨිතෙන** = පෙරවරු කාලයෙහි වනාහී කිරි හා දීකිරි රැකීම. පවනෙහි තැබීම ආදිය කිරීමට පටන් ගත් ස්ත්‍රිය කුඩා පුතුන් විසින් ඉල්ලනු ලබන්නී නමුදු කිසිවක් දීමට නො කැමති වෙයි. ඒ නිසා “පෙරවරුවෙහි මසුරු මලයෙන් මැඩුණු සිතින්” (හෙවත් පුබ්බණ්හ සමයං මච්ඡෙරමල පරියුට්ඨිතෙන චෙතසා) යන මෙය කියන ලදී. දහවල මැද කල්හි වනාහී ස්ත්‍රිය ක්‍රෝධයෙන් ඇලලී ගොස් සිටින්නී වෙයි. ඇතුළු ගෙයි කලහයකට ඉඩක් නො ලබන්නී නම් අසල් නිවසකට ගොස් හෝ කලහ කරයි. සැමියා පිළිබඳව ද ඔහු සිටි සහ හුන් තැන් බලමින් ඇවිදියි. එබැවින් “දහවල මැද කල්හි ඊර්ෂ්‍යාවෙන් ඇළලී ගිය සිතින්” (හෙවත් මජ්ඣන්තික සමයං ඉස්සා පරියුට්ඨිතෙන චෙතසා) යයි කියන ලදී. සවස් කල්හි වනාහී අසද්ධර්මයෙහි හැසිරීම සඳහා සිත යොමුවෙයි. එබැවින් “සවස් කල්හි කාමරාගයෙන් වෙළී ගිය සිතින්” (හෙවත් සායණ්හ සමයං කාමරාග පරියුට්ඨිතෙන චෙතසා) යයි කියන ලදී. පස්වැන්න ආදිය පහසු අරුත් ඇත්තේ ම වෙයි.
3. බල වර්ගය
දස වැන්නෙහි - **රූපබලං** යන මේ ආදියෙහි රූපසම්පත්තිය රූපබලයයි. භෝග සම්පත්තිය භෝග බලයයි, ඥාති සම්පත්තිය ඥාති බලයයි, පුත්‍ර සම්පත්තිය පුත්‍ර බලයයි, සීල සම්පත්තිය සීල බලයයි. පන් සිල් ද, දසසිල් ද නො කඩ කොට රකින්නහුගේ වනාහී සීල සම්පත්තියම සීල බලය නම් වේ. **ඉමානි ඛො භික්‍ඛවෙ පඤ්චබලානි** = (යට කියන ලද) මේ පස උපකාරී වීම යන අරුතින් “බල” යයි කියනු ලැබේ.
**පසය්හ** = මැඩ පවත්වා. **අභිභුය්‍යාති** = මැඩ පවත්වයි. වසා ගෙන නැති කරයි. **නොවරූප බලං තායිති** = රූප බලය රැකීමට, ආරක්ෂා කිරීමට නො හැක්කේම වෙයි. **නාසෙන්තෙව නං කුලෙ න වාසෙන්ති** = (මොවුන්) දුසිල්වතුන්ය, සුචරිතය බිඳ ගත්තවුන්ය. (හික්මීමේ) සීමාවන් ඉක්ම ගියවූන්ය. (ආදිය කියමින්) ගෙලෙන් අල්වාගෙන පළවා හරිත්, එම කුල ගෘහයෙහි වාසයට ඉඩ නොදෙත්. **වාසෙන්තෙව නං කුලෙන නාසෙන්ති** = රූපයෙන් හෝ ධනයෙන් හෝ කුමන ඵලද? මොවුන් පිරිසිදු සිල්වතුන්ය. ආචාර සම්පන්නයන්ය යනුවෙන් දැන ඥාතීහු ඔවුන් එම කුලගෙහිම වාසය කරවත්, පීඩා නො කරත්. සෙස්ස සියලු තන්හිම පහසු අරුත් සහිත වේ.
4. ජම්බුඛාදක සංයුක්තය
ජම්බුඛාදක සංයුත්තයෙහි - **ජම්බු ඛාදකො පරිබ්‍බාජකො** = නම් නම ඇති, තෙරුන්ගේ සොහොයුරියගේ පුතා ඡන්න නම් පිරිවැජියා **යොඛො ආවුසො රාගක්ඛයො** = නිවනට පැමිණ රාගය ක්ෂය වෙයි. ඒ නිසා නිවන රාගක්ෂය යයි කියනු ලැබේ. දෝස හා මෝහයන් ක්ෂය කිරීම්වලදීද මේ පිළිවෙළම වේ.
යමකු වනාහී මේ සූත්‍රයෙන් ම ක්ලේශ ක්ෂය මාත්‍රයම නිර්වාණය වේයයි කියන්නේ නම් කෙලෙස් ක්ෂය වන්නේ තමාගේ ද නැතහොත් අන් අයගේද යනුවෙන් කවරකුගේ කෙලෙස් ක්ෂය වේද යන්න ඔහු කිව යුතු වේ. ඒකාන්තයෙන්ම තමාගේ යයි කියයි. අනතුරුව “ගෝත්‍රභූ ඥානයට (මාර්ග සිතට ආසන්න පූර්වයෙහි උපදනා සිතට) කුමක් අරමුණු වේදැයි ප්‍රශ්න කළ යුතුය. “නිවන අරමුණු වේය” යි දන්නා තැනැත්තා කියයි. ගෝත්‍රභූ ඥානය පහළ වූ කෙණෙහි කෙළෙස් ක්ෂය වූයේ ද, ක්ෂය වේද, මතුවට ක්ෂය වන්නේ දැයි විමසිය යුතුය (කෙලෙස්) ක්ෂය වූයේය යි හෝ ක්ෂය වේයයි හෝ නො කිව යුත්තේ ය. (මතු) ක්ෂය වන්නේයයි යනුවෙන් කිව යුතු වේ. කිම? ඒ කෙලෙස් ක්ෂය නොවූ කල්හිම ගෝත්‍රභූ ඥානය කෙලෙස් ක්ෂය කිරීම අරමුණු කරන්නේ ද යත්, ඒකාන්ත වශයෙන්ම එසේ කී කල්හි නිරුත්තර වන්නේය.
මාර්ග ඥානයෙනුදු මෙය යෙදිය යුතුයි. මාර්ග (ය අවබෝධ කර ගන්නා) කෙණෙහිම කෙලෙස් ක්ෂය වේයයි කියනු නො ලැබේ. කෙලෙස් ක්ෂීණ නොවූ, කල්හි කෙළෙස් ක්ෂය වීම අරමුණු නොවේ. එහෙයින් යම් තත්ත්වයකට පැමිණ රාගාදිය ක්ෂය වේද? ඒ තත්ත්වය නම් නිවනයයි පිළිගත යුතු වේ. ඒ වනාහී රූපී ධර්මයන්ය, අරූපී ධර්මයන්ය යන ආදී ද්විත්ව (ධර්ම) යහි අරූපී ධර්මයන්යයි සංග්‍රහ කොට ගන්නා ලද බැවින් කෙලෙස් ක්ෂය වීම් මාත්‍රය පමණක්ම නොවේ.
අර්හත්වය පිළිබඳ ප්‍රශ්නවලට පිළිතුරු ප්‍රකාශ කිරීමේදී යම් හෙයකින් අර්හත්වය රාග ද්වේෂ මොහයන්ගේ ක්ෂීණ වීමේ අන්තයෙහිදී උපදීද, එහෙයින් “රාගක්‍ඛය, දොසක්‍ඛය ලැබී ඇත)
**තෙ ලොකෙ සුගතා** = එම රාගාදීන් අත්හැර ගිය බැවින්, මනාලෙස ගියෝය. (සුට්ඨු ගතා) යි යන අරුතින් “සුගත” යයි යෙදේ. **දුක්‍ඛස්ස ඛො ආවුසො පරිඤ්ඤත්‍ථං** = පැවැත්ම (හෙවත් සසර) පිළිබඳ දුක මුළුමනින්ම දැන ගනු පිණිස. **දුක්ඛතා** = දුඃඛ ස්වභාවය. **දුක්‍ඛ දුක්‍ඛතා** යන ආදියෙහි දුකයයි හැදින්වෙන දුඃඛ ස්වභාවය “දුක්‍ඛ දුක්‍ඛතා” නම් වේ. සෙසු පද දෙකෙහි ද මේ පිළිවෙළ ම වේ.
**අභිරති** - පැවිද්ද පිණිස කැමැත්ත ඇති (අකැමැත්ත නැති) **නචිරං ආවුසො** = ඇවැත්නි. උදෑසන අනුශාසනා ලැබූ, ධර්මානුකූලව පිළිපන් භික්ෂූ සවස්හි විශේෂත්වය (මාර්ග ඵල) අවබෝධ කරන්නේය. සවස්හි අනුශාසනා ලැබුයේ උදෑසන විශේෂත්වය (මාර්ග ඵල) අවබෝධකර ගත්තේ යයි කියන ලද බැවින් උත්සාහ ගන්නේ, වෑයම් කරන්නේ නොබෝ කලෙකින් පහසුවෙන්ම රහත් වන්නේය, රහත් බැව්හි පිහිටන්නේ යයි දක්වයි. සෙස්ස සියලු තන්හි පහසු අරුත් ඇත්තේ ම ය.
5. සාමණ්ඩකානි සංයුක්තය
සාමණ්ඩකාදී සංයුත්තයෙහි ද මේ නයින් ම අර්ථය දත යුත්තේය.
6. මොග්ගල්ලාන සංයුක්තය
මොග්ගල්ලාන සංයුත්තයෙහි - **කාම සහ ගතා** = නීවරණ පස සමග එකට යෙදුණු ප්‍රථම ධ්‍යානයෙන් නැඟී සිටි ඔහුට වනාහී නීවරණ පස නිතර එළඹ සිටියේය. එහෙයින් ඔහුට ප්‍රථම ධ්‍යානය පරිහානිගාමී විය. ඒ ප්‍රමාදය දැක ශාස්තෲන් වහන්සේ ඔහුට ප්‍රමාද නොවන්නැයි අවවාද දුන්හ. ද්විතීය ධ්‍යාන ආදියෙහි ද මේ පිළිවෙළින්ම අරුත් දත යුත්තේය. අරමුණ සමග එක්වීම යන අදහස සඳහා ම මෙහිදී “එක්වීම (සහගත)” යයි කියන ලදී.
**අනිමිත්තං චෙතො සමාධිං** = නිතර පවත්නා නිමිති ආදිය අත්හැර, පවත්නා විදර්ශනා සමාධිය ම සඳහා මෙය කියන ලදී. **නිමිත්තානුසාරි විඤ්ඤාණං හොති** = මෙසේ මේ විදර්ශනා සමාධි විහරණයෙන් වසනා තෙරුන් හට (තමා) තියුණු සියුම් විදර්ශනා ඥානය දරන කල්හි “ශූර භාවය ඇති වී (විදර්ශනාවට යොමු වූ) ඥානය තමා තුළ පවතීය” යි සිතී විදර්ශනාව අරභයා තෘෂ්ණාව උපදී. කෙසේද යත්: - යම් සේ රුකක් සිඳ දැමීමට තියුණු පොරවක් දරන පුරුෂයා තමා එය මනාව දරා සිටී යයි සිතමින් ක්ෂණයක් පාසා තමා දරා සිටින පොරව දෙස බලයි ද, එවිට ගස කැපීමේ කාර්යය මනාව සිදු නොවන්නාක් මෙනි. ඉක්බිති විදර්ශනා කෘත්‍යය සිදු කිරීමට නො හැකි වේ. ඒ සඳහා **“නිමිත්තානු සාරී විඤ්ඤාණං හොති”** (හෙවත් නිමිත්ත අනුව යන විඤ්ඤාණය ඇති වේ) යයි කියන ලදී. **සබ්බ නිමිත්තානං අමනසිකාරා අනිමිත්තං චෙතො සමාධිං උපසම්පජ්ජ විහාසිං = **නිත්‍ය සැප සහිත වූ ආත්මයක් පිළිබඳ සියලු ම නිමිති මෙනෙහි නො කිරීමෙන් උසස් තත්ත්වයට පමුණු වන. විදර්ශනාවෙන් යුක්ත, චිත්ත සමාධිය වූ, නිවන අරමුණු කරගත් ඉහළ ම මාර්ග ඵල සමාධියට පැමිණ වාසය කෙළෙමි.
**අවෙච්චප්පසාදෙන** = නො සැලෙන පැහැදීමෙන් **දසහි ඨානෙහි** = දස වැදෑරුම් කරුණුවලින් **අධිගණහන්ති** = මැඩ පවත්වති. ඉක්මවා සිටිති. සෙස්ස පහසු අරුත් සහිත වේමය.
7. චිත්ත සංයුක්තය
1. චිත්ත වර්ගය
චිත්ත සංයුත්තයේ පළමු වැන්නෙහි - **මච්ඡිකා සණ්ඩෙ** - එම නමින් යුත් වන රොදෙහි **අයමන්තරා කථා උදපාදි** = පැරණි තෙරවරහු ශිෂ්ට කථා ඇත්තාහු වෙති. නොදන්නා අය හුන් තැනදීම ප්‍රශ්න මතු කොට විමසති. දන්නා අය (ඒවා) විසඳති. ඒ අනුව ඔවුන් අතර මේ කථාව මතු විය. **මිග පථකං** තමාගේ මේ නම ඇති ගොදුරු ගම එය ඇඹරැල්ල වනයට පිටු පසෙහි පිහිටියේ වෙයි. **තෙනුපසඞ්කමි** = තෙරවරුන්ගේ ප්‍රශ්න විසඳා පහසු වාසස්ථානයක් කොට දෙන්නෙමියි සිතා පැමිණියේය. **ගම්භීරබුද්ධවචනෙ** = අර්ථයෙන් ගැඹුරු වූ ද, ධර්මයෙන් ගැඹුරු වූ ද බුද්ධ වචනයෙහි **පඤ්ඤා චක්‍ඛු කමති** = නුවණැස දරා සිටියි. පවත්වා ගනියි.
දෙවැන්නෙහි - **ආයස්මන්තං ථෙරං** - ඒ තෙරවරුන් අතරෙහි ජ්‍යෙෂ්ඨ වූ මහ තෙරුන් **තුණ්හී අහොසි** – දැන සිටින්නේ නමුදු විශාරද නොවන බැවින් කිසිවක් නො කීවේය. **බ්‍යාකරොමහං භන්තෙ** = “මේ ස්ථවිර තෙමේ තමා ද ප්‍රකාශ නො කරයි, අන් කෙනකුට ආරාධනා ද නො කරයි, උපාසක තෙමේ ද භික්ෂූ සංඝයා වෙහෙසට පත් කරයි, මම මෙය විසඳා (ප්‍රකාශ කොට) පහසු විහරණයක් ඇති කොට දෙන්නෙමි” යයි සිතා අසුනින් නැඟිට තෙරුන් වෙතට ගොස් මෙසේ අවසර ගැනීම කළේය. කරන ලද අවසර ගැනීම් ඇත්තේ තම අසුනෙහි හිඳ විසඳීය. (ප්‍රකාශ කළේය)
**සහත්‍ථා** = තමාගේ අතින් **සන්තප්පෙසි** = කැමති තාක් දෙමින් මනාව තෘප්තිමත් කළේය. **සම්පවාරෙසි** = ඇත, ඇත යනුවෙන් අතින් සන් කිරීමෙන් ද, වචනයෙන් ද ප්‍රතික්ෂේප කළේය. **ඔනීත පත්ත පානිනො** = අත්ලෙන් ඉවත් කළ පාත්‍ර සෝදා. පැසෙහි බහා, උරහිසෙහි එන ලද පාත්‍ර ඇති යන අරුතයි.
තෙවැන්නෙහි - **අවන්තියා** = අවන්තිය පිහිටි දකුණු දෙසට යන මාර්ගයෙහි **කල්‍යාණං වුච්චති** = උපාසකවරුනි, සිවු පසයෙන් උපස්ථාන කරන්නෙමි”යි යන වචනය ඔබ විසින් නිදොස්ව නිවැරදිව කියන ලදී යන අදහසින් කල්‍යාණං වුච්චති”යි කියන ලදී.
සිවු වැන්නෙහි - **සෙසකං විස්සජ්ජෙථ** = තෙරණිවරුන් සමගම එකතු වී ලෝහ තැටිය පිරිසිදු කොට කිරිබත් බෙදා ඔහුට දුන් හ. ඔහු කිරිබත් බෙදා ඔහුට දුන් හ. ඔහු කිරිබත් අනුභව කොට තෙරවරුන් සමග යනු කැමැත්තේ මෙසේ සිතීය. නිවසෙහි දී වනාහී උවැසිය ඉතිරි (ප්‍රමාණ) ය ගැන විමසයි. මෙහි වනාහී මා විසින් යමක් කියන ලද්දේ නම්, මේ දාස මෙහෙකරුවෝ (ඒ ගැන) නො විමසන්නෝ ය. මෙසේම මේ ප්‍රණීත කිරිබත විනාස වන්නේ යයි ඔවුන්හට දීමට කැමති වන්නේ මෙසේ කීය. **කුට්ඨි තං** = ඉතා රත් වූ, යටින් රත්වූ වැල්ලේද, උඩින් අව්වෙන් ද ඉතා තියුණු ලෙස රත්වූ යන අරුතයි. මේ වනාහී ත්‍රිපිටක බුද්ධවචනයෙහි නො වෙනස්ව එන පදයකි. පවෙලිය මානෙන = සැඟ වී, ඉවත් ව පවතින **සාධුඛ්වස්ස භන්තෙ** = ඔවුන් හට පහසු වාසස්ථානයක් කරන්නෙමියි සිතා මෙසේ කීය.
**ඉද්ධාභි සංඛාරං අභි සංඛරි** = මෙහි මන්දගාමී ලෙස ශීත වාතය හමා යේවා, වළාකුළු රැස් වී එකිනෙකෙහි ගැටේවා ය අධිෂ්ඨාන ඍද්ධියක් කළේය. නොයෙක් අයුරින් වාතය හමමින් වැසි වසීවා යි යනුවෙන් ද අධිෂ්ඨානයක් කළේය. හුදෙක් වාතය සහිතව වැසි වසීවා යි යනු ද තවත් අධිෂ්ඨානයකි. විවිධ අයුරින් මඳ මඳව ශීත වාතය මගින් වළා කුළු එක් රැස් කොට වැස්ස වසීවා යයි ද, වළාකුළු එකිනෙක ගැටේවා යිද එක් අධිෂ්ඨානයකි. මෙසේ විවිධ වූ අධිෂ්ඨානයන් විය. කියන ලද පිළිවෙලින්ම නානා විධ ක්‍රියාවන් සඳහා එක් අධිෂ්ඨානයක් ද වශයෙන් වූයේ මය. තමා විසින් පාදක කොට ගත් ධ්‍යානයෙන් නැගී මූලික කටයුතු ඇති ව කරන ලද ක්‍රියාවන්හි යෙදීමෙන් විවිධ අයුරින් ක්‍රියාකරන්නහුගේ මහග්ගතවූ (හෙවත් උසස් තත්ත්වයේ වූ) අධිෂ්ඨානයන් ඉෂ්ට වේමය. **ඔතාසෙධී** = විසුරුවා හළේය.
පස් වැන්නෙහි - **නෙලඞ්ගො** = නිර්දෝෂී, සෙත පච්ඡාදො සුදු පැහැති වැස්ම. අනීඝං = දුක්නැති මුහුත්තං තුණ්හී හුත්‍වා = එහි අර්ථය සොයා බැලීම සඳහා ත්‍රිපිටකය කණෙහි කුණ්ඩලාභරණයක් මෙන් චලනය කරමින් (හෙවත් ත්‍රිපිටකය අසා ඉගෙන ගනිමින්) මෙය මෙහි අර්ථය දැයි විමසා බැලීම පිණිස මොහොතක් නිහඬ වී. **විමුත්තියා** = අර්හත් ඵල විමුක්තියෙන් මේ ප්‍රශ්නය කියන්නාවූ උපාසක තෙමේ දුෂ්කර වූ කාර්යයක් කළේය. සම්මා සම්බුදු රජාණෝ “මහණෙනි. මෙහි පැමිණෙන්නාවූ, සුදු පැහැති, සිහින් සිරුරක් හා උස් නැහැයක් ඇති මේ භික්ෂුව යුෂ්මතුන් හට පෙනේ දැ”යි තමාට පෙනෙන අයුරින් විචාළහ. මේ වනාහී පවත්නා පිළිවෙළ සැලකිල්ලට ගෙන කියන ලද්දකි. (මෙහි “විමුත්ති” යන) මෙය අර්හත්භාවයට තවත් වචනය කැයි කීහ.
සය වැන්නෙහි - **කතිනුඛො භන්තෙ සඞ්ඛාරා** = මේ ගෘහපති තෙමේ වනාහී නිරෝධය වින්දනය කරයි (වැළඳගෙන සිටියි) ඒ නිසා නිරෝධය පාදක කරගත් සංස්කාරයන් විමසන්නෙමි”යි සිතා මෙසේ කීය. තෙරුන් වහන්සේ ද ඔහුගේ අදහස දැන, පුණ්‍යකර්ම රැස් කිරීම් ආදී වූ නොයෙක් සංස්කාරයන් පවත්නා කල්හිදු කාය සංස්කාරාදිය ම කියන්නෝ තයො ඛො ගහපති යන ආදිය කීහ. එහිදී කය හා බැඳී ඇති බැවින්, කය විසින් සකස් කරනු ලැබේ යයි ද, නිපදවනු ලැබේයයි ද යන අදහසින් “කාය සංඛාර” නම් වේ. වචනය හා බැඳී ඇති බැවින්, වචනය විසින් සකස් කරනු ලැබේ යයි ද, නිපදවනු ලැබේයයි ද යන අදහසින් **“වචී සඞ්ඛාර”** නම් වේ.
**කස්මා පන භන්තෙ** = මෙහිදී කුමක් (පිළිබඳව ප්‍රශ්න කරන්නේදු මේ සංස්කාරයෝ ඔවුනොවුනට ඊර්ෂ්‍යාවෙන් ඇලවනාහුය, සැඟවී පවත්නාහුය, දර්ශනය නොවන්නාහුය. එසේම කාය ද්වාරයෙහි අල්වා ගැනීම්, ග්‍රහණය කර ගැනීම්, මුදා හැරීම්, සෙලවීම් ආදී තත්ත්වයනට පමුණුවා උපන් කාමාවචර කුසල චේතනාවන් අට ද, අකුසල චේතනාවන් දොළසද යනුවෙන් මෙසේ කුසලා කුසල චේතනා විස්ස ද, ආශ්වාසයන් ද “කාය සමාචාර” යයි කියනු ලැබේ. කාය වාක් ද්වාරයන්හි චලනයකට නො පැමිණ රහසිගතව හිඳ සිතන්නහුට උපන් එකුන් තිසක් වූ කුසලා කුසල චේතනාවන් ද. සංඥා හා වේදනා යන මේ ධර්මයන් දෙක ද “චිත්ත සඞ්ඛාර” යයි කියනු ලැබේ. මෙසේ මේ සංස්කාරයන් ඔවුනොවුනට ඊර්ෂ්‍යාවෙන් ඇලළුණේ, සැඟවී පැවතුණේ, දර්ශනය නොවූයේ වෙයි. ඒවා ප්‍රකට කිරීම් හෝ හෙලි කිරීම් නො කොට කතා කරන්නෙමියි (සිතා) ප්‍රශ්න කළේය.
**කස්මා පන භන්තෙ** යන මෙහි “කාය සඞ්ඛාර” ආදී නාමයේ පදගතාර්ථය විචාරයි. එය විසඳීමෙහිදී **කාය පටිබද්ධා** = යනුවෙන් කර ඇති කල්හි කාය නිශ්‍රිතයන් නොපවතීය යිද කියවේ. දැන් කිමෙක් නම් මේ සංඥා වේදයිත නිරෝධය වැළඳ ගනී ද? වැළඳ නො ගනියි.
වසඟයෙහි පැවැත්වීමේ තත්ත්වය කෙසේදයත් එහිදී එබඳු පුරුද්දක් නොවේයයි දැනීම සඳහා විමසන්නේ** කථං පන භන්තෙ සඤ්ඤාවෙදයිත නිරෝධ සමාපත්ති හොති** = (ස්වාමීනි, සඤ්ඤා වේදයිත නිරෝධ සමාපත්තිය කෙසේ නම් සිදුවේද?) යනුවෙන් කීය. එය විසඳීමෙහි දී **සමාපජ්ජිස්සං** හෝ **සමාපජ්ජාමි** හෝ යන පද දෙකින් “නේවසඤ්ඤා නාසඤ්ඤායතන” සමාපත්ති කාලය කියන ලදී. **සමාපත්තො** පදයෙන් ඇතුළත නිරෝධය කියන ලදී. මෙසේ මුල් පද දෙකින් විතර්ක සහිත කාලය කියන ලදී. පසු පදයෙන් අවිතර්ක කාලය කියන ලදී.
**පුබ්බෙව තථා චිත්තං භාවිතං හොති** = නිරෝධ සමාපත්තියට පෙර දීර්ඝ කාල පරිච්ඡේදයක් තුළ ම මෙපමණ කාලයක් සිතීමෙන් තොරව වෙසෙන්නෙමියි දිග කාල පරිච්ඡේදයක් තුළ සිත පුරුදු කරන ලද්දේ වෙයි. **යන්තං තථත්තාය උපනෙති** = මෙසේ දියුණු කළ සිතක් යමකු හට වේද, ඒ පුද්ගලයා ඒ සිතේ දියුණුව සඳහා සිතින් තොර බවට පමුණුවයි. **වචී සබ්බාරො පඨමං නිරුජ්ඣති =** සෙසු සංස්කාරයන්හට පෙර දෙවන ධ්‍යානයෙහිදී ම නිරුද්ධ වේ. **තතො පරං කාය සඞ්ඛාරො** = ඉන් පසුව කාය සංස්කාරය සතරවන ධ්‍යානයෙහි දී නිරුද්ධ වේ. **තතො පරං චිත්ත සඞ්ඛාරො =** ඉන් පසුව චිත්ත සංස්කාරය අභ්‍යන්තර නිරෝධයෙහිදීම නිරුද්ධ වේ. **ආයු** = රූපය නමැති ජීවිතේන්‍ද්‍රියයේ පැවැත්ම **විපරිභිනනානි** = නසන ලද විනාශ කරන ලද.
එහි නිරෝධ සමාපත්තිගත වූවහුගේ චිත්ත සංස්කාරය ද නිරුද්ධ වූයේය යන කියමනෙන් පමණක් සිත නිරුද්ධ වූයේ යයි සිතිය යුතු නොවේ. එහෙයින් සිත් ඇත්තාහු ද මේ තත්ත්වයට සමාපත්තියයයි කියත්. ඔහුගේ වචී සංඛාරය ද නිරුද්ධ වීයයි යන කියමනෙන්ම වචනයද නිරුද්ධ වූයේ යයි සිතිය යුතු නොවේ. එහෙයින් ධර්මය කියන්නාවූ ද, සජ්ඣායනා කරන්නාවූ ද නිරෝධ සමාපත්තිගත පුද්ගලයා විසින් හිඳ ගැනීම (හෙවත් නැවත සිතා බැලීම) කළ යුතු වේ. යම්බඳුවූ මේ තෙමේ මරණයට පත්වූයේ. කලුරිය කළේ වේද ඔහුගේ ද චිත්ත සංස්කාරය නිරුද්ධවූයේය යන කියමනෙන් සිත නිරුද්ධ වූයේ යයි සිතිය යුතු නොවේ. එහෙයින් කලුරිය කළ මවුපියන් හෝ රහතුන් වහන්සේ හෝ දවන්නාවූ තමා විසින් (මවුපියන් හා රහතුන් දැවීමෙන්) ආනන්තර්ය කර්මයක් කරන ලද්දේ වන්නේ යයි (ආනන්තර්ය කර්ම දක්වන වචනවල ඇති) අකුරු මතම නො පිහිටා ආචාර්යවරුන්ගේ න්‍යායයෙහි පිහිටා අර්ථය විමසා බැලිය යුතුය. අර්ථයම පිළිසරණ වේ. අකුරු නොවේ.
**ඉන්‍ද්‍රියානි විප්පසන්නානි** = ක්‍රියාත්මක තත්ත්වයන් පවත්නා කල්හි බාහිර අරමුණු වෙත (චක්ෂුරාදියෙහි) ප්‍රසාද ඉන්‍ද්‍රියයන් ගැටෙන තැනැත්තාගේ ඉන්‍ද්‍රියයෝ පීඩාවට පත් වෙති. ශක්තිය හීන වී ආලේපනයකින් වැසුණ ඉඳුරන් ඇතුවාක් මෙන් වෙති. සතර මං සන්ධියෙක තබන ලද කැට පතක් වාතය ආදියෙන් විසුරුණු දූවිල්ලෙන් වැසී ගියාසේ වෙයි. යම් සේ පසුම්බියක දමා පෙට්ටියක තබන ලද කැටපතක් පසුම්බිය ඇතුළතදීම බබළයිද මෙසේ නිරෝධයට සමවැදුණු භික්ෂුවගේ අභ්‍යන්තරයෙහි නිරෝධයෙහි දී ප්‍රසාද ඉන්‍ද්‍රිය පස අතිශයින් බබළයි. ඒ නිසා “ඉන්‍ද්‍රියානි විප්පසන්නානි” (ඉන්‍ද්‍රියයෝ ඉතා ප්‍රසන්න වූවාහුය) යයි කියන ලදී.
**වුට්ඨහිස්සන්ති** හෝ **වුට්ඨගාමී** = මේ පද දෙකින් අභ්‍යන්තරයෙහි නිරෝධ වන කාලය කියන ලදී. වුට්ඨිතො = මේ පදයෙන් ඵල සමාපත්ති කාලය කියන ලදී. එසේ මුල් දෙපදයෙන් සිතෙන් තොරව වෙසෙන කාලය කියන ලදී. පසු පදයෙන් සිත සහිතව වෙසෙන කාලය කියන ලදී.
**පුබ්බෙව තථා විත්තං භාවිතං හොති** = නිරෝධ සමාපත්තියෙන් පෙර දීර්ඝ කාලයේදීම මෙපමණ කලක් සිතින් තොර වී ඉන්පසුව සිතුම් ඇත්තෙක් වන්නෙමියි දීර්ඝ කාලීන චිත්ත භාවිතයක් සිදුවේ. (යයි අදහස් කෙරේ) **යන්තං තථත්තාය උපනෙතී** = මෙසේ සිත දියුණු කළ යමකු වේද. ඒ පුද්ගලයා ඒ අයුරින් සිත් ඇත්තකු බවට (හෙවත් සචිත්තක භාවයට) පමුණුවයි. මෙසේ යට නිරෝධයට පැමිණෙන කාලය කියන ලදී.
මේ නිරෝධයෙන් නැගී සිටින කාලයයි. දැන් නිරෝධ කතාව කීමට කාලය යයි ද නිරෝධ කථාව කිව යුතු වේ. මෙය ද ඵල දෙකින් යුක්ත බැවින් සංස්කාරයන් තුනෙහි සංසිඳීමෙන් හා සොළොස් වැදෑරුම් ඥාන චර්යාවන්ගෙන් ද, නව විධ සමාධි චර්යාවන්ගෙන් ද පුහුණු වූ හා දියුණු කරන ලද ප්‍රඥාව නිරෝධ සමාපත්ති ඥානය යයි මාතෘකා කොට සියලු ආකාරයෙන් ම විසුද්ධි මාර්ගයෙහි කියන ලදී. එහෙයින් එහි කියන ලද පිළිවෙලින් ම ගත යුතුය. මෙම නිරෝධය නම් කුමක් ද යත් - ස්කන්ධ සතර නුවණින් සලකා) බලා එහි පවතින ස්වභාවය නැවැත්වීමයි. ඉක්බිති, කුමක් සඳහා මෙයට සමවැදීම කරත්ද යත් :- සංස්කාරයන්ගේ පැවැත්මෙහි කලකිරුණාහු සත්දිනක් සිහිය නවත්වා අවිත්තකව සිට සුවසේ වසන්නෙමු යයි සිතා නිරෝධය යන මෙය මේ භවයේදීම ලබන නිවන නම් වේයයි දැන මේ සමාපත්තියට පැමිණෙත්.
**චිත්ත සංඛාරො පඨමං උප්පජ්ජති** = නිරෝධයෙන් නැගී සිටින්නහුට ඵල සමාපත්ති සිත පළමුව උපදී. එය හා එක් වූ සංඥාවද, වේදනාවද සඳහා චිත්ත සංස්කාරය පළමුව උපදින්නේ යයි කීය. **තතො කාය සඞ්ඛාරො** = ඉන් පසුව භවාංග සමයෙහි කාය සංස්කාරය උපදී.
ආශ්වාස ප්‍රශ්වාසයෙන් යුක්තව සිටීමෙන් ඵල සමාපත්තිය උපදීදයත්, උපදින්නේය. ධ්‍යාන සතර මොහුට ඵල සමාපත්ති නො උපදවයි. මෙයින් කුමක් නම් සිදු වේද? ඵල සමාපත්තිය පළමුවන ධ්‍යානයට සම්බන්ධ හෝ වේවා, නැතහොත් දෙවන, තෙවන, සිවුවන ධ්‍යානයකට සම්බන්ධ හෝ වේවා සමාපත්තියෙන් නැඟී සිටි භික්ෂුවගේ ආශ්වාස ප්‍රශ්වාසයන් ඇගයීම් රහිත වේ. ඒවායේ ඇගයීම් රහිත බව සඤ්ජීව ස්ථවිර කථා වස්තුවෙන් දත යුතුය. ගිනි දැල් රහිත ගිනි අඟුරු මඩිමින් යන (ඒ භික්ෂුවගේ) සිවුරෙහි අංශු මාත්‍රයක් හෝ දැවුණේ නැත. උෂ්ණ ස්වභාවය මාත්‍රයක් හෝ නොවීය. මේ නම් සමාපත්ති ඵලය යයි කියත්. මේ නිසාම පල සමවතින් නැගී සිටි භික්ෂුවගේ ආශ්වාස ප්‍රශ්වාසයන් ඇගයීම් රහිත වේ. භවාංග සමයෙන්ම සලකා බලා මෙය කියන ලද්දේයයි දත යුතුය.
**තතොවචී සඞ්ඛාරො** = ඉන් පසුව ක්‍රියාත්මක තත්ත්වය පවත්නා ජවන කාලයෙහි වචී සඞ්ඛාරය උපදී. භවාංගය විතර්ක විචාර චෛතසිකයන්හිදී නො උපදීද? උපදියි. ඒ ඉපදීමෙන් වනාහී විතර්ක විචාරයෝ වචනය සංස්කරණය කිරීමට නො හැකිවූවෝ වෙත්. ක්‍රියාත්මක තත්ත්වය පවත්නා වූ ද, (අරමුණු) වැළඳ ගන්නාවූ ද කාලයෙන්ම සලකා බලා මෙය කියන ලදී.
**සුඤ්ඤතො ඵස්සො **= යන මේ ආදිය එහි පවතිත් ස්වකීය ගුණයෙන්ද, අරමුණින් ද යුතුව කිව යුතුය. පවත්නා ගුණයන් සලකා කියන්නේ නම් ඵල සමාපත්තිය ශුන්‍ය භාවය (සුඤ්ඤතා) නම් වේ. ඒ (ශූන්‍ය භාවය) සමග එකට උපන් ස්පර්ශය සඳහා ශුන්‍ය භාවයෙන් වන ස්පර්ශය (සුඤ්ඤතො ඵස්සො) යයි කියන ලදී. නිමිත්තක් මත නො පිහිටි කල්හි වුවද මෙම පිළිවෙළම වේ. අරමුණ අනුව සලකන විට වනාහී නිවන රාගාදියෙන් ශූන්‍ය බැවින් එය ශූන්‍යතාවය (සුඤ්ඤතා) යයි නම් වේ. රාග නිමිති ආදිය නොමැති බැවින් “නිමිති රහිත බව (අනිමිත්ත) ය”යි නම් වේ. රාග ද්වේෂ මෝහ යන අපේක්ෂාවන් නැති බැවින් “ආශාවන්හි නොපිහිටි (හෙවත් අප්පණරහිත) නම් වේ. ශූන්‍යතාවය (ලෙසින් ද දැක්වුණ) නිර්වාණය අරමුණු කොට උපන් ඵල සමාපත්තින්ගේ ස්පර්ශය ශූන්‍යතාවය (සුඤ්ඤතා) නම් වේ. නිමිත්තක් (අරමුණක්) මත නො පිහිටි කල්හි වුවද මේ පිළිවෙළම වේ.
අනික නම් එළඹිය යුතු කථා වීමයි හෙවත් ප්‍රකාශ කළ යුතු අදහස් තවත් පවතී) ශූන්‍ය බව = (සුඤ්ඤත) නිමිති රහිත බව (අනිමිත්ත) ප්‍රාර්ථනා රහිත බව (අප්පණිහිත) යන මේවා විදර්ශනාවන්යයි ද කියනු ලැබේ. එහි යම් භික්ෂුවක් සංස්කාරයන් අනිත්‍ය වශයෙන් ගෙන අනිත්‍යතාවයෙන් නැඟී සිටියි ද ඔහුගේ නැඟී සිටීම් සහිත විදර්ශනාව නිමිති රහිත බව (අනිමිත්තා) නම් වෙයි. යමකු (දුක) දුක වශයෙන් ග්‍රහණය කොට දුක කෙරෙන් වෙන්ව නැඟී සිටිය ද ඔහුට ප්‍රාර්ථනා රහිත ය. (අප්පණිහිතා) යනුවෙන් යෙදේ. යමකු අනාත්ම වශයෙන් ග්‍රහණය කොට, අනාත්ම වශයෙන් අනාත්ම භාවයෙන් නැඟී සිටියි ද ඔහුට ශූන්‍යභාවය (සුඤ්ඤතා) යන නම යෙදේ. එහි නිමිති රහිත විදර්ශනාව සඳහා වූ මාර්ගය නිමිති රහිත වූ බව” (අනිමිත්තො) නම් වේ. නිමිති රහිත මාර්ගයාගේ ඵලය අනිමිත්ත නම් වේ. නිමිති රහිත ඵල සමාපත්තිය හා එක්ව උපන් ස්පර්ශය ස්පර්ශයට ලක් වන කල්හි නිමිති රහිත වූ ස්පර්ශය ස්පර්ශයට ලක් වේයයි කියනු ලැබේ. ආශාවන්හි නො පිහිටි ශූන්‍යතාවයන්හි ද මෙම පිළිවෙළට වේ. පැමිණිය යුතුව ඇති, නැවතී සිටින්නාහු විසින් ශූන්‍යතාවයෙන් හෝ වන ස්පර්ශය ද, නිමිති රහිත භාවයෙන් හෝ වන ස්පර්ශය ද, ආශාවන්හි නො පිහිටීමෙන් හෝ වන ස්පර්ශය ද යන විකල්පයක් පැමිණෙන්නේය. එබැවින් (ඒ ස්පර්ශයන් පිළිබඳව) ස්වකීය ගුණයෙන් ද, අරමුණින් ද යුතුව කිව යුතු වේ. මෙසේ වනාහී ත්‍රිවිධ ස්පර්ශයන් ස්පර්ශ කරන්නේයයි තීරණයට බැසිය යුතු වේ.
**විවෙක නින්නං** = මේ ආදියෙහි නිවන “විවේකය” නම් වේ. එම විවේකයෙහි නැඹුරු වූ, නැමුණ වූ යන අරුතින් **“විවෙකනින්න”** නම් වේ. විවේකයෙහි නැමුණ, අන් තැනෙක නො ගොස්, යම් තැනෙක විවේකය වේද එතැනට ම නැමුණාක් මෙන් වී සිටියේය යන අරුතින් **විවේක පොණයයි** යෙදේ. යම් තැනෙක විවේකය වේද එහි වැටී සිටිනු මෙන් සිටියේය යන අරුතින් **විවෙක පබ්භාරං** යි යෙදේ.
සත් වැන්නෙහි - **නානත්‍ථාචෙම නානාබ්‍යාඤ්නා ච** = අක්ෂර හෙවත් භාෂාමය ප්‍රකාශන විවිධ අර්ථ දෙයි. එහි දී ව්‍යඤ්ජනයේ (භාෂාමය ප්‍රකාශනයේ) විවිධත්වය ප්‍රකට ය. අර්ථය වනාහී අප්‍රමාණ වන්නේය. චිත්ත විමුක්ති තත්ත්වයන් අතුරෙන් රූපාවචර තත්ත්වය වඩා වැදගත් වේ. ආරම්මණයන් අතුරෙන් සප්ත ප්‍රඥප්ති ආරම්මණ වඩා වැදගත් වේ. එහි අරමුණු වශයෙන් කිවයුතු අරමුණක් නැත ශූන්‍යතා තත්ත්වයන් අතුරෙන් කාමාවචර තත්ත්වයන් වඩා වැදගත් වේ. එහි අරමුණු වශයෙන් සංස්කාර ආරම්මණ වඩා වැදගත් වේ. මෙහි ශූන්‍යතා (සුඤ්ඤතා) යනුවෙන් විදර්ශනාව අදහස් කෙරේ. තත්ත්වයන් (හෙවත් භූමීන්) අතුරෙන් (භූමන්තරතො) යනුවෙන් නිමිත්ත රහිත ලෝකෝත්තර තත්ත්වයන් ද, අරමුණු වශයෙන් (හෙවත් ආරම්මණතො) යනුවෙන් නිර්වාණාරම්මණයන් ද අදහස් වේ.
**රාගොඛො භන්තෙ පමාණ කාරණෙ** = යම් සේ පර්වතයක් පාමුල්හි කොල කුණු වීමෙන් කසට වර්ණ වූ ජලය කලු පැහැ වෙයි ද එය බලන්නවුන් හට බඹ සියයක ගැඹුරක් ඇති සේ වැටහේ. කෝටුවක් හෝ රැහැනක් ගෙනමැන බලන්නේ නම් ඔහුගේ පිටි පතුල වැසෙන පමණක්ම ජලය වෙයි. මෙසේම යම්තාක් රාගාදිය නුපදී ද, ඒ තාක් පුද්ගලයා හැඳින ගැනීමට නොහැකි වෙයි. සෝවාන් වූවකු මෙන් හෝ සකෘදාගාමි වූවකු මෙන් හෝ අනාගාමි වූවකු මෙන් හෝ වැටහෙයි. යම් විටෙක වනාහී ඔහු තුළ රාගාදිය උපදීද, එකල්හි ඔහු රාගයෙහි ඇලුනකුය, දුෂ්ටයකුය, මුළාවූවකුය යනුවෙන් පෙනෙයි. මෙසේ ඔව්හු මොහු මෙබඳු අයකු යයි පුද්ගලයාට මිම්මක් දක්වමින් මිම්මක් උපදවා ගනිත් යන අදහසින් **“පමාණ කරණා”** යන නම කියන ලදී.
**යාවතාඛො භන්තෙ අප්පමාණා චෙතො විමුත්තියො** = යම් තාක් අප්‍රමාණ වූ චිත්ත විමුක්තීහු වෙත්ද, ඒවා කෙතෙක් ද යත්: සතර බඹ විහරණය, සතර මඟය, සතර පලය යනුවෙන් දොළසෙකි. එහි බඹ විහරණ පැතිරීම ප්‍රමාණ රහිත බැවින් අප්‍රමාණ යන වචනයෙන් දැක්වේ. ප්‍රමාණ කාරක වූ ක්ලේශයන් නොමැති නිසා නිවන ද අප්‍රමාණම වේ. ඒ නිසා චේතො විමුක්තිය නො ගන්නා ලද්දේ වෙයි. **අකුප්පා** = අර්හත් ඵල චේතෝ විමුක්තිය එය වනාහී ඒ සියල්ලටම ජ්‍යෙෂ්ඨය. ඒ නිසා අග්‍රයයි ප්‍රකාශ කරනු ලැබේ යයි කියන ලදී. **රාගො ඛො භන්තෙ කිඤ්චනං**” රාගය ඉපදී පුද්ගලයා පීඩාවට පත් කරයි. මර්දනය කරයි. හිරිහැරයට පත් කරයි. එහෙයින් “පීඩාවක්ය (හෙවත් කිඤ්චනං) යි” කියන ලදී. මනුෂ්‍යයෝ ගොනුන් ලවා ගොයම් බැන මඩවමින් මඩිවු, මඩිවු යයි කියත් මෙසේ “මද්දන” යන්නෙහි අර්ථය “කිඤ්චන” යන්නෙහි අර්ථයම වේයයි දත යුතුය. දෝස මෝහයන්හිදීද මේ පිළිවෙළම වේ.
අරූපී බව සිතේ විමුක්තියයි. නව ධර්ම යනු ආකිඤ්චඤ්ඤායතනය ද, මාර්ග ඵල ද වේ. එහි ආකිඤ්චඤ්ඤායතනය නම් කෙලෙස් අරමුණු මොහුට නැත්තේය යනුයි. ආකිඤ්චඤ්ඤාය යනු මාර්ග ඵලයන්ය. කිලිටිබව ඇති කරන්නාවූ ද, මර්දන බාධක ඇති කරන්නාවූ ද ක්ලේශයන් නැති බැවින් **“ආකිඤ්චඤ්ඤානි”** (කිසිවක් නැති බව) නම් වේ. නිර්වාණය නම් කිසිවක් නැති බවයි. (ආකිඤ්චඤ්ඤං) සිත නිදහස් වීම නොවන්නේ නම් ඒ හේතුව නිසාම නොගන්නා ලද්දේ වෙයි.
**රාගො ඛො භන්තෙ නිමිත්ත කරණො**” යම් සේ වනාහී කුල ගෙවල් දෙකක එක් වැනි වූ වසුපැටියෝ දෙදෙනෙක් වෙත්ද, යම්තාක් ඔවුන්ගේ සලකුණු කිරීමක් නො කරන ලද්දේ වෙයි ද, ඒ තාක් කල් මේ අසුවල් නිවසේ වසුපැටියා ය, මේ අසුවල් නිවසේ (වසුපැටියා) ය යනුවෙන් දැන ගැනීමට නො හැකි වේ. යම් කලෙක වනාහී ත්‍රි ශුල ආදියකින් ඔවුන්ගේ යම් කිසි ලකුණක් කරන ලද්දේ වේ නම් එවිට හඳුනා ගැනීමට හැකි වන්නේ ය. මෙසේ ම යම්තාක් කල් පුද්ගලයාගේ රාගය නූපදීද ඒ තාක් කල් ඔහු ආර්ය පුද්ගලයකු ද, පෘථග්ජන පුද්ගලයකු ද යන බව දැන ගැනීමට නොහැකි වේ. ඔහු හට උපදින්නාවූ රාගයම මේ පුද්ගලයා සරාගිකයකුයයි දැන ගැනීමට නිමිත්තක් ඇති කරන්නාක් මෙන් උපදියි. එහෙයින් (සලකුණු කිරීම යන අදහසින්) **“නිමිත්ත කරණ”** යයි කියන ලදී. දෝස මෝහ පිළිබඳව ද මේ පිළිවෙළම වේ.
නිමිති රහිත වූ (සිත නිදහස් වීම යන අරුත ඇති) **“චෙතො විමුත්ති”** යනු විදර්ශනාවය, අරූපධ්‍යානයන් සතරය. මාර්ග සතරය, ඵල සතරය, යන කෙළෙස් ධර්මයන්ය. එහිදී නිත්‍යය යන නිමිත්ත ද, සැපය යන නිමිත්ත ද, ආත්මය යන නිමිත්ත ද ඉවත් කරයි යන අදහසින් විදර්ශනාව “අනිමිත්ත” නම් වේ. රූප නිමිත්තක් නැති බැවින් අරූප ධ්‍යාන සතර අනිමිත්ත” නම් වේ. නිමිති ඇති කරවන කෙලෙස් නැති බැවින් මාර්ගයන් ද, ඵලයන් ද “අනිමිත්ත” නම් වේ. නිවන ද අනිමිත්ත (නිමිති රහිත) ම වේ. එය චිත්ත විමුක්තිය නොවේ. එබැවින් (එය චේතො විමුක්තිය සඳහා) නො ගන්නා ලදී. කුමක් හෙයින් වේතො විමුක්තිය ශුන්‍යතාවයක් ලෙස නොගන්නා ලද්දේද යත් : එය රාගයෙන් ශූන්‍යය (රාගයෙන් තොරය) යන ආදී වචනවලින් සියලු තන්හි දුරස්තර වී පවතී. ඒ නිසා වෙන්ව (ශූන්‍යතාවයක් ලෙස) නොගන්නා ලදී.
**එකත්‍ථා** = අරමුණු වශයෙන් එක අරුතක් ඇති. අප්පමාණං (ප්‍රමාණ රහිත බව), ආකිඤ්චඤ්ඤං (කිසිවක් නැති බව), සුඤ්ඤතං (හිස් බව). අනිමිත්තං (නිමිති රහිත බව) යන මේ සියල්ල නිර්වාණය සඳහා ම වන නාමයන් වේ. මෙසේ මේ අයුරින් (මේ වදන් සියල්ල ඒකාර්ථවත් වූයේ එක් තැනෙක්හිදී වනාහී ප්‍රමාණ රහිත (යන අර්ථය) ද වේ. තවත් තැනෙක්හි දී කිසිවක් නැති බව (යන අරුත) ද, තවත් එක් තැනෙක්හිදී හිස් බව (යන අරුත) ද, යන මේ අයුරින් විවිධ ලක්ෂණ ඇත්තේ වේ.
අටවැන්නෙහි - **තෙනු පසඞ්කමී** = සූත්‍ර ධර්මයන් අවබෝධ කළ ධර්මය දැනගත්, ආනාගාමී ආර්ය ශ්‍රාවකයෙක් වූ තමා කුමක් හෙයින් නග්න ස්වභාවය පිළිපදින නිසරු නිගණ්ඨයන් වෙත පැමිණියේද? වැරැද්දෙහි දොස් දැක්වීම සඳහා සහ වාද කිරීම පිණිස කරුණු මතු කිරීම සඳහාය. නිගණ්ඨයෝ වනාහී “ශ්‍රමණ ගෞතමයන්ගේ ශ්‍රාවකයන් තද කිහිරි කණු මෙන් කිසිවකු හා සමග පිළිසඳර කථාවක් හෝ නොකරති”යි දොස් කියති. එම දෝෂාරෝපණයෙන් නිදහස් වීම පිණිස ද, ඔහුට වාදයකට කරුණු මතු කරමියි කියා, ඒ පිණිසද එහි පැමිණියේය. **නඛ්වා හං භන්තෙ භගවතො සද්ධාය ගච්ඡාමි** = යමකුට (ප්‍රස්තුතකාරණය) නුවණින් අවබෝධ නොවූයේ වේද? හෙතෙම “මෙය මෙසේ වේල” යනුවෙන් (ශ්‍රැති සුචනයෙන්) අනිකකුගේ විශ්වාසය අනුව යන්නේය. මා වූ කලි මෙය නුවණින් අවබෝධ කර ගන්නා ලදි. එහෙයින් මම මෙහිදී භාග්‍යවතුන් වහන්සේ පිළිබඳ ශ්‍රද්ධාවෙන් (ඒ මතය අනුව) නොයන්නෙමියි දක්වමින් මෙසේ කීය. (නුවණින් ලත් අවබෝධය නිසා ඒ මතය අනුව යන්නෙමි” යන අදහසයි)
**ඔලොකෙත්‍වා** = කය පෙරටු කොට, කුස පිටතට නෙරපා, ගෙල ඔසවා පරීක්ෂා සහිතව බලා **බාධෙතබ්බං මඤ්ඤෙය්‍ය** = යම් අයුරකින් ක්‍රියා කිරීමෙන් විනිවිද යාම සිදුනොවන්නේ වේද, එසේ වනු පිණිස වළක්වා තැබිය යුත්තේ යයි හෝ, බැඳ තැබිය යුත්තේ යයි හෝ සිතන්නේය. **සහධම්මිකා** = හේතු සහිතව **අථමං පටිහරෙය්‍යාසි සද්ධිං නිගණ්ඨ පරිසාය** = මේ පිළිබඳ අරුත් දන්නා ලද කල්හි (මෙසේ කිව හැකි වේ) නිශ්පිරිස සමග මා වෙතට පැමිණෙන්නැයි ද, දොරටුවෙහි සිටි මා වෙත අවුත් තමා පැමිණි බව දන්වන්න යයි ද යන අදහසයි. **එකො පඤ්හො** ප්‍රශ්න කිරීමේ එක් පිළිවෙළක් ද, ප්‍රශ්න සොයා යාමේ එක් පිළිවෙලක් ද යන අර්ථ ඇත්තේ වේ. **එකො උද්දෙසො** = මේ එකක් කවර නම් එකක් උදෙසා පවතීද? **එකං බ්‍යාකාරණං** = සියලු සත්ත්වයෝ ආහාර නිසා ජීවත් වෙති යන මේ එකම ප්‍රකාශනයයි. සියලු තන්හිම මෙසේ අර්ථ දත යුත්තේය.
නව වැන්නෙහි - **කීවචිරං පබ්බජිතො** = පැවිද්දට කොපමණ කල් වේද යන අරුතයි. **උත්තරී මනුස්ස ධම්මො** = මනුස්සධම්ම නම් දශකුශල ධර්ම මාර්ගයන්ය. ඒ මනුෂ්‍ය ධර්මයන් හට ද වඩා උසස් වන **අල්මරියඤාණ දස්සන විසෙසො** = ආර්ය භාවය සිද්ධ කිරීමට සමත් බැවින් “අලමරිය” යයි කියන ලද ඥාන දර්ශන විශේෂය. **නග්ගෙය්‍ය** = නිර්වස්ත්‍ර භාවයෙන් **මුණ්ඩෙය්‍ය** = (හිස) මුඩු කළ ස්වභාවයෙන් **වාළි නිපෙපාථනාය** = වැලි ගසා දැමීමෙන් බිම හිඳගත් අයකුගේ ආසන ස්ථානයෙහි ඇලී ඇති පස් දූවිලි වැලි ආදිය ගසා දැමීම සඳහා ගන්නා ලද මොණර පිලක පමණින් යන අරුතයි.
දස වැන්නෙහි - **ආරාම දෙවතා** = මල් උයන් පළතුරු උයන් ආදියෙහි අධි ගෘහිත දෙවිවරු **වන දෙවතා** = වන ලැහැබ්හි අධිගෘහිත දෙවිවරු **රුක්‍ඛ දෙවතා **= නාමික රාජ කාලයෙහි වෛශ්‍රවණ දෙවියන්. මෙසේ ඒ වෘක්ෂයන්හි අධිගෘහිත දෙවිවරු **ඔසධීතිණවනප්පතීසු** = අරළු නෙල්ලි ආදියෙහිද තණ බට සැවන්දරා ආදියෙහිද වනයේ විශාලවෘක්ෂයන්හිද අධිගෘහිත වූ දෙවිවරු සංගම්ම = එක් රැස් වී සමාගම්ම = ඒ ඒ තැන්වලින් පැමිණ, පණිධෙහි = ප්‍රාර්ථනා වශයෙන් තබන්නෙහිය. **ඉජ්ඣිස්සති සීලවතො චෙතො පණිධි** = සිල්වත්හුගේ සිත්හි ඇති දේ ඉටුවන්නේය. **ධම්මිකො** = දස කුසල දහමින් යුක්ත වූ, අගතියට යාමක් නැත්තාවූ **ධම්මරාජා** = උන්වහන්සේ සඳහාම සම අරුත් ඇති වචනයකි. ධර්මයෙන් ලැබුණ රාජ්‍යත්වය ඇති බැවින් හෝ “ධම්මරාජා” නම් වේ. තස්මා = ආර්ය පුත්‍රයෙනි, යම් හෙයකින් අපට (සුදුසු) අවවාද ආදියෙන් අවවාද කරන්නහු ද, එහෙයින් අප්පටි විභත්තං = මෙය භික්ෂූන් හට දෙන්නෙමුය, මෙය තුමූ ම පරිභෝග කරන්නෙමුය යනුවෙන් මෙසේ නොබෙදන ලද දෙය භික්ෂූන් හා සමග (පරිභෝග කළයුතු) පොදු වූ දෙයක්ම වන්නේය යනුයි.
8. ගාමණී සංයුක්තය
1. ගාමණි වර්ගය
ගාමිණී සංයුත්තයේ පළමු වැන්නෙහි **චණ්ඩො ගාමණී** = ධර්ම සංග්‍රහ කාරක තෙරවරුන් වෙතින් “චණ්ඩ” යන නාමය ලබා ගත් “ගාමණී” නම් වූ එක් තැනැත්තෙක්. **පාතු කරොති** = කලහ කරන්නහුට එරෙහිව කලහ කරන්නේ, බණින්නහුට එරෙහිව බැණවදින්නේ, පහර දෙන්නහුට එරෙහිව ප්‍රතිප්‍රහාර දෙන්නේ ප්‍රකට කෙරේයයි දක්වයි. **න පාතු කරොති** = බැණ වැදීම් ලැබුයේ වුව ද කිසියම් සතුරු කමක් නො කරනුයේ යයි දක්වයි.
දෙවැන්නෙහි - **තාල පුත්තො** = එම නම ඇති අයෙකි. නටුවෙන් ගිලිහුණ ඉදුණ තල්ගෙඩියක් වැනි ඔහු ගේ වර්ණය ඉතා ප්‍රසන්න විය. එබැවින් ඔහුට තාල පුත්ත යයි නම් කළහ. එම තැනැත්තා සම්පූර්ණ කළ ප්‍රාර්ථනාවන් ඇත්තාවූ පශ්චිම භවයෙහි උපන්නා වූ පුද්ගලයෙකි. යම් හෙයකින් වනාහී අහසට දැමු බෝලයක් මෙන් ප්‍රතිසන්ධිය යනු අනියත දෙයක් වේද, එබැවින් මේ තෙමේ නැටුම් කුලයෙක උපන්නේ, වැඩි වියට පත් වූයේ නැටුම් ශිල්පයෙහි අග්‍ර වී මුළු දඹදිව්හිම ප්‍රසිද්ධ වූයේය. ඔහුට ගැල් පන්සියයක් ද, ස්ත්‍රීහු පන්සියයක් ද පිරිවරවූහ. ඔහුගේ බිරිඳට ද එපමණම පිරිවර වූහ. ස්ත්‍රීන් දහසක් ද, ගැල්දහසක් ද සමගින් යම් නගරයකට හෝ නියම් ගමකට පිවිසෙන්නේ ද එහිදී ඔහුට පෙරාතුවම ලක්ෂයක් දෙති. සැණකෙළි වෙස් ගෙන ස්ත්‍රීන් දහසක් සමග ක්‍රීඩා කරන ඔහුට එහි කෙළවරක් නැත. ඔහු එදින ස්ත්‍රීන් දහසක් පිරිවරා ගෙන රජගහ නුවර ක්‍රීඩා කොට මේරු නුවණක් ඇති බැවින් පිරිවර සහිතවම භාග්‍යවතුන් වහන්සේ වෙත එළඹියේය.
**සච්චාලිකෙන** = සත්‍යයෙන් ද අසත්‍යයෙන් ද (වශයෙන්) **තිට්ඨතෙතං** = එය (එසේ) තිබේවා **රජනීයා** = රාගය නමැති හේතුව මුල් කරගත්, පඤ්චවර්ණ නූල් (තිර) ඉවත් කරන සුලං වැසි දර්ශනයවීම් ආදිය ද, වෙනත් කාමාස්වාදයන්හට සම්බන්ධ ඉන්‍ද්‍රියචලන හා අංගචලන දක්වන **භීය්‍යොසොමත්තාය**. අධික වූ ප්‍රමාණයක් ඇති බැවින්. **දොසනීයා** = වැරැද්දක හේතුව නිසා අත් පා සිඳීම් ආදිය දක්වන ආකාරයන් **මොහනීය** = මුලාවේ හේතුවෙන් ජලය රැගෙන (එය) තෙල්යයි පෙන්වීම ද, තෙල් රැගෙන (එය) ජලය යයි පෙන්වීම ද යන මේ ආදී විවිධත්වයන්
**පහාසො නාම නිරයෝ** = වෙනමම “පහාස” නම් වූ නිරයක් නම් නැත්තේය. නිරයෙහි සත්ත්වයෝ නටන්නවුන් මෙන් ද, ගයන්නුන් මෙන් ද වශයෙන් නළුවෙස් ගෙන ම අවීචි (නිර)යේම එක් කොටසක පැසෙති. (හෙවත් දැවෙමින් සිටිති) මෙය ඒ සඳහා කියන ලදී. **නාහං භන්තෙ එතං රොදාමි** = “ස්වාමීනි, මම භාග්‍යවතුන්ගේ මෙම ප්‍රකාශ කිරීම (අනුව) නොහඬමි”යි යන මෙහි අර්ථය සකර්මක වශයෙන් දත යුතුය. (මේ කරුණ මෙසේ දත යුතු වේ. “රොදාමි” යනු “රුදු” ධාතුවෙන් නිපන් අකර්මක උත්තම පුරුෂ ඒකවචන වර්තමාන කාලින ආඛ්‍යාත පදයකි. එහෙත් “නාහං භන්තෙ එතං රොදාමි” යන වැකියේ “රොදාමි” යන්න සකර්මක ආඛ්‍යාතයක් ලෙස යොදා තිබේ. සාමාන්‍ය පාලි භාෂා ව්‍යවහාරයේදී “රොදාමි” යන්නට “එතං” යන්න කර්ම පදය මෙහිදී සකර්මක බවට හැරී තිබේ. ඒ බව **“සකම්මක” වසෙනෙත්‍ථ** අත්‍ථො වෙදිතබ්බො” යයි අටුවාචාරී බුද්ධඝෝෂ තෙරණුවෝ ම ලියා තැබූහ. “මෑණියනි, මළ අය වෙනුවෙන් කඳුලු හෙලමින් හඬන්නාහුය,” යන අදහස් දක්වන පාලි වැකියෙහි ද වෙනස් ව්‍යවහාර ඇත. (එම වැකියෙහි “මතං” (මළ අය) යන කර්ම පදය යොදා “රොදන්ති” (හඬත්) යන්න සකර්මක බවට හරවා ඇත)
තෙවැන්නෙහි - **යොධාජීවො** යුද්ධයෙන් ජීවිකාව කරගන්නා තැනැත්තා ධර්ම සංග්‍රහ කාරක තෙරවරුන් විසින් යොදා ගන්නා ලද නාමයකි. **උස්සහතිවායමති** = උත්සාහ කරයි. වෑයම් කරයි. **පරියාපාදෙන්ති** = මරණයට පමුණුවත් **දුක්කටං** = අයහපත් ලෙස කරන ලද **දුප්පණිහිතං** = අයහපත් ලෙස පිහිටුවන ලද **සරජිතො නාම නිරයො** = මෙය ද හුදෙක් එක් නිරයක්ම නොවේ. අවීචියෙහිම එක්තරා කොටසක පඤ්චායුධයෙන් සන්නද්ධ වී අත්හි පලිස් දරා ඇත් අස් රථ මතුයෙහි නැඟී සංග්‍රාමයකදී යුද්ධ කරන්නවුන් මෙන් පැසෙත්. ඒ සඳහා මෙය කියන ලදී. සිවු වැන්නෙහි ද, පස්වැන්නෙහිද මේ පිළිවෙළම වේ.
සය වැන්නෙහි - **පච්ඡාභූමකා** පසු බිමෙහි වසන්නෝ **කාමණ්ඩලුකා** පැන් කෙණ්ඩි දරන්නෝ (හෙවත් පරිබ්‍රාජකවරු) **සෙවාල මාලිකා** = උදෑසනම ජලයෙන් සේවාල (හෙවත් දිය සෙවෙල්) ද, උපුල් ආදිය ද ගෙන ජල පරිශුද්ධතාවය දැනගනු පිණිස මාලයක් තනා පළදින තැනැත්තිය. **උදකොරොහකා** = සවසද, උදෑසන ද ජලයට බසින්නෝ උය්‍යාපෙන්ති = උනන්දුවෙන් මෙහෙයවත්. **සඤ්ඤාපෙන්ති** = මනාව දැනුවත් කරත්. සග්ගංනාම **ඔක්කාපෙන්ති** = පිරිවරා ගෙන සිටින්නාහු “මහාබ්‍රහ්මලෝකයට යව”යි කියමින් ස්වර්ග ලෝකයට යවත්. **අනුපරිසක්කෙය්‍ය** = අවට (හාත් පස, වටේට) හැසිරෙන්නේය. **උම්මුජ්ජ** = ඉහලට එසවෙන්න, නැගිටින්න. ථලමුප්ලව = ගොඩබිමට නැගගන්න. **තත්‍රා යස්ස** = එහි යමක් සිදුවන්නේ නම් **සක්ඛරා වා කඨලාවා** = ගල් කැට ද කැබිලිතිද සාධො ගාමි අස්ස ඇය යටට යන්නී නම්, පහළට යන තැනැත්තියක් වන්නී නම් **අධොගච්ඡ** = පහළට යන්න.
සත්වැන්නෙහි - ඡඞ්ගලං = තද, මෘදු නොවන **ඔසරං** හටගත් ලුණු ඇත්තේ. පාපභූමි = පහත් තත්ත්වයේ බිම් කොටසක් **මංදීපා** ආදී තැන්හි (අරුත් මෙසේ දැක්විය හැක) මම මොවුන් හට පහනක් වෙමි, යන අරුතින් “මංදිපා” යයි ද, ආරක්ෂකයකු වන මම මොවුන් හට ඇලී -ගැලී සබඳතා පැවැත්විය හැකි අයෙක්මි යන අරුතින් **“මං ලෙණා”** යයි ද, මම මොවුන් හට පිහිටක්ය, රැකවරණයක්ය යන අරුතින් “මංතාණා” යයි මම මොවුන් හට පිහිටවන්නෙක්ය, බිය නසන්නෙක්ය යන අරුතින් “මං සරණා” යයිද (පද යොදා ඇත. **විහරන්ති** = මා හට මෙසේ කටයුතු කොට වාසය කරත්.
**ගොභත්තම්පි** = ධාන්‍ය ඇට නොමැති බැවින් කපා මිටි වශයෙන් බැඳ තබන ලද කොටස් ග්‍රීෂ්ම කාලයෙහි ගොනුන්ගේද ආහාර වන්නේය යන අදහසයි. උදක මණිකො = උදර කුහරයෙහි පහළ මේඛලා ප්‍රදේශයට මේ නම ලැබී ඇත. බඳුන් වෙසෙසකට ද මේ නම යෙදේ. අහාරි අපරිහාරී = ජලය රැගෙන නො යයි. පරිහරණය නොකරයි, නො ගනියි යන අරුතයි. මෙසේ මේ සූත්‍රයෙහිදී සකස් කොට ධර්ම දේශනය කරන ලදී. බුදුවරුන්ගේ වනාහී සකස් නො කොට කෙරෙන ධර්ම දේශනයක් නම් නැත්තේය. බුදුවරු වනාහී සිංහයන් හට සමාන පැවතුම් ඇත්තෝය. යම්සේ සිංහයා බලවත් හස්තීන් වේවා සාවුන් බළලුන් ආදීන් වේවා අල්වා ගැනීම සඳහා එක සමාන වූ ම වේගයක් යොදවයි ද, එසේම බුදුන් වහන්සේලා ද එක් අයකුට. දෙදෙනකුට, හෝ බොහෝ දෙනකුට වේවා. තීර්ථකයන් හට වේවා දහම් දෙසන්නාහු සකස් කොටම ධර්ම දේශනා කරත්. සිවු පිරිස් වනාහී අදහා ගෙනම, විශ්වාස කොට ගෙන ම (ඒ ධර්මය) ශ්‍රවණය කරත්. (එසේ හෙයින්) එම සර්වඥයන් වහන්සේලාගේ දේශනාවන් සකස් කොට කරනු ලබන දේශන (හෙවත් සක්කච්ච දේසනා) නම් විය.
අට වැන්නෙහි - **යං බහුලං යං බහුලං** = (යමක් බහුල ද, යමක් බහුල ද යන) මෙයින් නිගණ්ඨ තෙමේ තමාගේ මතය තමාම බිඳ ගනියි. එබැවින් භාග්‍යවතුන් වහන්සේ **එවං සන්තෙ න කොචි ආපායිකො** = (මෙසේ ඇති කල්හි කිසිවෙක් අපාය ගාමී නොවෙත්) යන ආදිය වදාළහ. මුලින් දැක්වූ පද සතර දෘෂ්ටියක් සඳහා හේතු වෙයි. එබැවින් ඒ පිළිබඳව ද ආදීනව දක්වමින් **ඉධ ගාමණි. එකච්චො සත්‍ථා එවං වාදී හොති** (එම්බා ගාමණී, මෙලොව ඇතැම් ශාස්තෲවරයෙක් මෙ වැනි වාද ඇත්තේ (හෙවත් මත දරන්නේ වෙයි) යන ආදිය කීහ. එහි අහම්පහි යනු මම ද වෙමි යනුයි.
**මෙත්තා සහගතෙන** යන ආදියෙහි යමක් කිවයුත්තේ ද, ඒ සියල්ල භාවනා පිළිවෙළ සමග විශුද්ධි මාර්ගයෙහිදී කියන ලද්දේමය. **සෙය්‍යථාපි ගාමණී බලවා සඞ්ඛධම්මො** යන ආදිය වනාහී මෙ ලොව පෙර නොවූ දෙයකි. එහි බල සම්පන්න වූ සක් පිඹින්නෙක් වෙයි. අප්පකසිරෙන = අපහසු බවෙන් තොරව, දුකින් තොරව, දුබල වූ සක්පිඹින්නා වනාහී හක් ගෙඩිය පිඹින්නේ නමුදු සතර දිසාවන්හි (ශංඛ) නාදය පැතිර වීමට නොහැකි වෙයි. ඔහුගේ සක් හඬ හැම දෙසටම පැතිර නොයයි. ශක්තිවන්තයාගේ වනාහි (සක් හඬ) ඉක්මනින් පැතිරෙන්නේ වෙයි. එබැවින් “බලවා” (ශක්තිවන්තයා) යයි කීය.
**මෙත්තාය චෙතො විමුත්තියා** මෙහි “මෙත්තා” යි කියු කල්හි (ධ්‍යානයට පූර්වයෙන් වන) මූලික කටයුතු ද, ධ්‍යානය ද සැලකේ. “චෙතො විමුත්ති”යි කියූ කල්හි වනාහි ධ්‍යානයම සැලකේ. **යං පමාණකතං කම්මං** = ප්‍රමාණ කරන ලද ක්‍රියාව වනාහි කාමාවචරයයි කියනු ලැබේ. ප්‍රමාණ නො කරන ලද ක්‍රියාව වනාහී රූපාවචර වේ. එය වනාහී පමණ ඉක්මවා. නියම කරන ලද්දාවූද, නියම නොකරන ලද්දාවූ ද දිසාවන්හි පැතිරවීම් වශයෙන් වර්ධනය කොට කරන ලද බැවින් ප්‍රමාණ නොකරන ලදැයි කියනු ලැබේ.
**න තං තත්‍රාව සිස්සති නතං තත්‍රාව තිට්ඨති** = කාමාවචර කර්මය එම රූපාවචර අරූපාවචර කර්මයන්හි නො පිහිටයි. නො සිටියි. කුමක් කියන ලද්දේද යත්. එම කාමාවචර කර්මය යථොක්ත රූපාවචර හා අරූපාවචර කර්මයාගේ අතරෙහි ඇලී ගැලී පැවතීමට හෝ සිටීමට හෝ රූපාවචර අරූපාවචර කර්මය පතුරවා සම්පූර්ණයෙන් ග්‍රහණය කොට තමාට අවස්ථාවක් ලබාගෙන පිහිටා සිටීමට හෝ නොහැකි වෙයි. මහදිය කඳක් ස්වල්ප වූ ජලයක් විසුරුවා මැඩ පවත්වා තමාට අවකාශයක් ඇතිකර ගන්නාක් මෙන් රූපාවචර අරූපාවචර කර්මයම කාමාවචරය විසුරුවා මැඩ පවත්වා තමාට අවකාශ ඇති කරගෙන සිටියි. ඔහුගේ විපාකය වළක්වා තමා ම බ්‍රහ්ම සමාගමයට පමුණුවයි. මෙසේ මේ සූත්‍රය මුලදී කෙලෙස් වශයෙන් නැගී අවසානයේදී බ්‍රහ්ම විහාර වශයෙන් ගන්නා ලද බැවින් අනුපිළිවෙළින්ම ගෙන යන ලදී.
නව වැන්නෙහි - දුබ්භික්‍ඛා = ආහාර හිඟ බව, ද්වීහිතිකා = ජීවත් වන්නෙමුද, නොවන්නෙමු ද යනුවෙන් මෙසේ පැවතී උත්සාහවත් බව (හෙවත් දරා ගැනීම) **දුහිතිකා** යනුවෙන් ද පාඨයක් වේ. (එහිද) මේ අරුත ම වේ. “දුක්ඛං **ඊහති**” හෙවත් (දුකසේ දරා ගනියි) යන මෙහි කිසිම ක්‍රියාවක් පහසුවෙන් සිදු කිරීමට නොහැක්කේය යන අරුතින් “දුහිතිකා” නම් වේ. ඒ ඒ තන්හි මළ මිනිසුන් ගේ විසුරුණා වූ සුදු පැහැති ඇට මෙහි ඇත යන අදහසින් **සෙතට්ඨිකා** (යි යෙදවන) **සලාකවුත්තා** = සලාක මාත්‍රයක් පමණක් බෙදා හරින ලදී. එහි යමක් විසුරුවන ලද්දේ ද, වපුරන ලද්දේ ද එය සලාක මාත්‍රයක් පමණක්ම විය. ප්‍රතිඵල නො උපදවන්නේය යන අර්ථයයි.
**උග්ගිලිතුං** = අන්ත දෙකම බැහැර කොට කියන්නට නොහැක්කේ ගිලගැනීමට හෝ වැමෑරීමට නො හැකි විය. **ඔගිලිතුං** = වාලධියෙහි දොසක් දැක. ඉවත් කිරීමට නොහැක්කේ ගිල ගැනීමට හෝ ඇතුලු කර ගැනීමට නොහැකි විය.
**ඉතො සො ගාමණි එක නවුතො කප්පො** = නාසයෙන් නික්මෙන්නාවූ වාතය යම්තාක් වූ කාලයක් තුළ නැවත ඇතුල් නොවේද, එපමණ කාලයකින් (හෙවත් එක් හුස්ම ගැනීම් කාලයක් තුළ) කල්ප අනූ එකක් සිතින් සිහිපත් කළේය. පිසූ ආහාර දන්දීම නිසා පෙර පැමිණි කිසිවකු නිවසේ සිටීදැයි දැන ගැනීම පිණිස (යොමු වූයේ නමුදු) එක් අයකුදු නො දක්නේ **“ඉතොසො ගාමණී”** යන ආදිය කීහ. දැන්, දන්දීම් ආදියෙහි අනුසස් දෙසන්නාහු **“අථ ඛො යානි තානි කුලානි අඞ්ගානි”** (ආඪ්‍යව පවත්නා. යම් බඳු වූ එම කුල ගෙවල් වේද) යනුවෙන් දම් දෙසුම ඇරඹූහ. එහි **දාන සම්භුතානි** යනු දානයෙන් හටගත්. දානයෙන් උපන් යන අදහසයි. සෙසු පද දෙකෙහි ද අරුත් මේ පිළිවෙළින්ම වේ. මෙහි වනාහී “සච්චං” (සත්‍යය) නම් සත්‍යවාදී බවයි. “සඤ්ඤමං” (සංයමය) නම් සෙසු සීලයයි. **විකිරති** = නුසුදුසු ලෙස වළඳමින් විසුරුවා හරියි. **විධමති** = ගිනි අවුලන්නාක් මෙන් වනසයි. **විද්ධංසෙති** = නසයි. **අනිච්චතා** = අනිත්‍ය භාවයට පත් වී අභාවයට යාමයි. නැතහොත් බොහෝ කලක් තුළ රැස් කරගත් දෙය සැණෙකින් අතුරුදන් වීමයි.
දස වැන්නෙහි - **තං පරිසං එතදවොච** = ඔහුට මෙසේ අදහස් විය. පැවිදිවන්නාවූ කුල පුත්‍රයෝ අඹු දරුවන් ද රන් රිදී (ආදී වස්තුව) ද අත්හැර දමා ම පැවිදි වෙති. යමක් අත්හැර දමා පැවිදි වූවාහු ද, එය ගැනීමට ඔවුන් හට නො හැක්කේය යන න්‍යායයෙහි පිහිටා “මා අය්‍යො” යන ආදී වදන් කීය. **එකං සමෙතං** මෙම පඤ්චකාම ගුණයන් කෙරෙහි ඇති ආශාව ශ්‍රමණ ධර්මයක් නොවේය, ශාක්‍ය පුත්‍ර (සර්වඥ) යන් වහන්සේගේ ධර්මයක් (ද) නොවේය යනුවෙන් ඒකාන්ත ලෙසම දරාගෙන සිටින්නෙහි ය.
**කිණං** = සෙනසුන වසන තණ පත් **පරියෙසිතබ්බං** ආවාස ගෘහයෙහි තෘණ ආවරණය හෝ උළු ආවරණය පලුදු වූ කල්හි, එය සකස් කළ අය වෙතට ගොස් “ඔබ විසින් කරවන ලද සෙනසුන වැස්සට තෙමෙන්නේය. එහි වාසය කළ නො හැක්කේය” යනුවෙන් කිව යුතුය. හැකි කම ඇති මනුෂ්‍යයෝ එය සකස් කරත්, හැකියාව නැති යුෂ්මත්හු වඩුවකු ගෙන්වාගෙන සකස් කර ගන්න යයි අපි ඔවුන් හට අවබෝධ කරවන්නෙමු යයි කියත්. මෙසේ කී කල්හි (පිළිසකර) කොට ඔවුන් හට කිව යුතුය. මනුෂ්‍යයෝ ඔවුනට දිය යුතු දෙය දෙති. යම් හෙයකින් ආවාසය සඳහා හිමිකරුවන් නො වෙත්නම් අන් අයට හෝ පිඬු පිණිස හැකි වේ. වතින් දැනුම් දී (පිලිසකර) කරන්නට වටනේය. මේ සඳහා **“පරියෙසි තබ්බං”** යයි කියන ලදී.
**දා රුං** = සෙනසුනෙහි යට ලී ආදිය පලුදු වන විට ඒ සඳහා යොදා ගන්නා දැව **සකටං** = ගෘහය (තුළ ඇති දේවල්) විකෘති කොට තනන තාවකාලික ගැලක් එය හුදෙක් ගැලක් පමණක්ම නොවේ. වෙනත් වෑ පොරෝ උදලු ආදී උපකරණ ද මෙසේ සපයා ගත යුතු වේ. පුරිසො = පුද්ගලයා අත්කමක් වශයෙන් පරීක්ෂා කළ යුතු වේ. යම් කිසි පුරුෂයකු හට ඇවැත්නි, අත්කමක් සිදුකොට දක්වන්නැයි කියා (සිටි කල්හි) දක්වන්නෙමි ස්වාමීනි” යි (පිළිතුරු) කී විට මේ මේ දෙය කරන්නැයි යම් කැමතිවන දෙයක් කියයි ද එය තනාදීම වටනේය. **නත්‍වෙවාහං ගාමණි කෙනචි පරියායෙන** = මම කිසියම් කරුණකින් රන් රිදී යන මේවා සැපයිය යුතුයයි නො කියමි.
එකොළොස් වැන්නෙහි - මල්ලෙසු = එනම් වූ ජන පදයෙහි **වධෙන** මරණයෙන් **ජානියා** = ධනය හීන වීමෙන්. **අකාලිකෙන පත්තෙන** = කල් පසු නො කොට පැමිණීමෙන්, කල් ඉක්මවීමක් නැතිව පැමිණීමෙන් යන අරුත් ඇත්තේ වේ. **වීරවාසි නාම කුමාරො** = ඔහුගේ මෙම නම ඇති පුත්‍රයා බහි ආවාසකෙ පටිවසති = නගරයෙන් පිටත කිසියම් ශිල්පයක් උගනිමින් වාසය කරයි. මේ සූත්‍රයේදී පවත්නාවූ දුක පිළිබඳව කියන ලදී.
දොළොස් වැන්නෙහි - **රාසියො** = එක් රැස්කොට ප්‍රශ්න විමසන ලද බැවින් “රාසියො” = යන මෙය ධර්ම සංගීති කාරක තෙරවරුන් විසින් (යොදා) ගන්නා ලද නාමයකි. **තපස්සිං** = තපස් බව හා ආශ්‍රිත වූ **ලුඛජීවිං** = රූක්ෂලෙස (හෙවත් සුඛ විහරණයෙන් තොරව ගත කරන ජීවිතයක් ඇති. **අන්තා** = කොටස් **ගාමො** = ග්‍රාම්‍ය වූ (හෙවත් පැවතීමෙන් පහත්) **ගම්මො** යනුවෙන් ද පාඨයක් වේ. ග්‍රාම (හෙවත් නො දියුණු ප්‍රදේශයන්හි) වාසීන්ගේ ධර්මයය යන අරුතයි. **අත්ත කිලමථානුයොගො** = තමාහට දුක් දීමේ යෙදෙන. සිරුරට දුක් ඇති කරවන යන අරුතයි
කුමක් හෙයින් මෙහිදී කාම සුඛල්ලිකානු යෝගය (හෙවත් කම් සුවයෙහි ඇලී සිටීම) ගන්නා ලද්දේද? කුමක් හෙයින් අත්ත කිලමථානු යෝගය (හෙවත් තමාට දුක්විඳීමෙහි යෙදීම) ගන්නා ලද්දේද? කුමක් හෙයින් මධ්‍යම ප්‍රතිපදාව ගන්නා ලද්දේද? කාම සුඛල්ලිකානුයෝගය වූ කලී කාමභෝගි ජනයාගේ දැකීම පිණිස ගන්නා ලදී. අත්තකිලමථානු යෝගය තපසෙහි යෙදුණ අයගේ දැකීම පිණිස ගන්නා ලදී. මධ්‍යම ප්‍රතිපදාව ඡරාඡීර්ණ නොවන ත්‍රිවිධ වස්තූන්ගේ දැක්වීම පිණිස ගන්නා ලදී. මේවා දැක්වීම මෙන් කිනම් ප්‍රයෝජනයක්ද යත් මේ අන්ත දෙක අත්හැර තථාගතයන් වහන්සේ මධ්‍යම ප්‍රතිපදාවෙන් සම්‍යක් සම්බුද්ධත්වයට පත් වූහ. උන්වහන්සේ කාමභෝගී වූ ද හැම දෙනම ගැරහීමට ලක් නොකරති, ප්‍රශංසා ද නොකරති. තපසෙහි යෙදෙන්නාවූ ද (අත්තකිලමථානුයෝගී) සියල්ලන් නො ගරහති, ප්‍රශංසා ද නොකරති. ගැරහිය යුත්තන් ම ගරහති. පැසසිය යුත්තන් ම පසසති. මේ අදහස පැහැදිලි කිරීම සඳහා (කාම සුඛල්ලිකානුයෝග, අත්ත කිලමථානුයෝග. මජ්ඣිම පටිපදා යන) මේවා දැක්වීමෙන් ප්‍රයෝජනයක් වේයයි දත යුතුය.
දැන් එම අදහස ප්‍රකාශ කරන සේක් **“තයො ඛො මෙ ගාමණී කාම භොගිනො”** (පින්වත් ග්‍රාමණී, මේ තිදෙනා වනාහී කාම භෝගීහු මය) යන ආදිය වදාළහ.
එහි - **සාහසෙන** = සාපරාධී (හෙවත් දුරදිග නොබලන) ක්‍රියාවකින්. **න සංවිභජති** - මිතුරන්, සහායකයන්, දැක පුරුදු අය, ආසන්න මිතුරන් යන මොවුන් විභාග නොකරයි.
**න පුඤ්ඤානි කරොති** = අනාගත භවයට හේතුවන පින් නොකරයි. **ධම්මාධම්මෙන** = ධර්මයෙන් සහ අධර්මයෙන් **ඨානෙහි** = කරුණුවලින් **සච්ඡිකරොති** තමා තවමින් අධික ලෙස තවමින් චතුරංග වීර්ය වශයෙන් හෝ ධුතාංග වශයෙන් හෝ කෙසේ නම් අවබෝධ කරගණීද? තිස්සො සන්‍දිට්ඨිකා නිජ්ජරා = මෙහි ත්‍රිවිධ ක්ලේශයන්ගේ පැවැත්ම පිණිස වන එකම මඟ “තිස්සො නිජ්ජරා” (හෙවත් තෙවැදෑරුම් නොදිරවීම්) යයි කියන ලදී.
තෙළෙස්වැන්නෙහි - දුතෙය්‍යානි = දූත ක්‍රියාවන් සඳහා යොදා ගන්නා ලිපි හා වාචික පණිවුඩ **පාණාතිපාතඤ්චාහං** = මෙය කුමක් හෙයින් අරඹන ලද්දේද? හුදෙක් මෙපමණක් දන්නෙම් නොවෙමි. අන් දෙය ද මේ මේ දෙය ද දනිමියි සර්වඥභාවය දැක්වීම පිණිස අරඹන ලදී. **සන්ති හි ගාමණි එකෙ සමණ බ්‍රාහ්මණ** = සෙසු ශ්‍රමණ බ්‍රාහ්මණයන්ගේ ලබ්ධිය පෙන්වා එය ඉවත් කරවීම පිණිස මෙය අරඹන ලදී.
**මාලී කුණ්ඩලී** = මාලා (මල්දම්) යන්නෙන් “මාලී” යනු ද, කුණ්ඩලෙහි (කර්ණාභරණ යන්ගෙන්) යන්නෙන් “කුණ්ඩලී” යනු ද සැදේ. ඉත්‍ථි කාමෙහි = ස්ත්‍රීන් කෙරෙහි කැමැත්තෝ **“ඉත්‍ථි කාමා”** නම් වෙති. ඔවුන් විසින් යන අරුතින් “ඉත්‍ථි කාමෙහි” නම් වේ. ආවසථාගාරං = කුල ගෙයක එක් තැනෙක් හි එක් අයකුගේ ම සුව පහසු වාසය පිණිස සාදන ලද වාසස්ථානය **තෙනාහං යථා සන්ති යථාබලං සම්හඡාමි** = තමාගේ ශක්තියට අනුරූප වන ලෙස ද, බලයට අනුරූප වන ලෙස ද මම ඔහුට කොටස් වෙන් කරමි. **අලං** = යුතු වූ (සුදුසුවූ) **කඞ්ඛනියෙ ඨානෙ** = සැක කළයුතු කරුණෙහි. **චිත්ත සමාධිං** = එම ධර්ම සමාධියෙහි සිටියාවූ ඔබ විදර්ශනාව සමග මාර්ග සතර වශයෙන් ඉදින් චිත්ත සමාධිය ලබා ගන්නෙහියයි දක්වයි. **අපණ්ණකතායමය්හං** = මේ පිළිවෙත මාගේ සත්‍ය භාවය (හා) නිර්දෝෂිභාවය නිසා මෙසේ පවතී යන අරුතයි. කටග්ගාහො = රළුදේ ග්‍රහණය කිරීම.
**අයං ඛො ගාමණී ධම්මසමාධි තත්‍ර චෙ ත්‍වං චිත්ත සමාධිං පටිලභෙය්‍යාසි** = මෙහි “ධම්ම සමාධි” යනු දශකුශල ධර්ම මාර්ගයට අයත් ධර්මයන්ය. **“චිත්ත සමාධි”** යනු විදර්ශනාව සහිතවූ මාර්ග සතරය. නැතහොත් ප්‍රමෝදය උපදියි ද, ප්‍රමෝදය පත්වූවහට ප්‍රීතිය උපදියි ද යනුවෙන් මෙසේ කියන ලද්දාවූ ප්‍රමෝදය ප්‍රීතිය ශාන්තභාවය සුඛය සමාධිය සංඛ්‍යාත වූ පඤ්චධර්මයෝ “ධම්ම සමාධි” නම් වෙති. “චිත්ත සමාධිය” වනාහී විදර්ශනාව සහිතව මාර්ග සතරමය. වැලිදු දස කුසල දහම් මග හා සතර බඹ විහරණ යන මෙය “ධම්ම සමාධි” නම් වේ. එය පුරන්නහුට උපන් සිත එකඟ බව **“චිත්ත සමාධි”** නම් වේ. **එවං ත්‍වං ඉමං කඞ්ඛාධම්මං පජහෙය්‍යාසි** = මෙසේ ඔබ ඉහත විස්තර කියූ මෙම ධර්ම සමාධියෙහි පිහිටියේ. ඉදින් මෙසේ චිත්ත සමාධිය ලැබ ගන්නෙහියයි එක් අංශයකින් මෙම සැකය ඉවත් කරන්නෙහිය යන අරුතයි. සෙස්ස සියළු තන්හිම කියනලද පරිදිම දත යුත්තේය.
9. අසඞ්ඛත සංයුක්තය
1. අසඞ්ඛත වර්ගය
අසංඛත සංයුත්තයෙහි පළමුවැන්නෙහි - **අසංඛතං** = නො සාදන ලද **හිතෙසිනා** = යහපත සොයන්නහු විසින් **අනුකම්පකෙන** = අනුකම්පා කිරීමෙන් **අනුකම්පං උපාදාය** = අනුකම්පාව සිතෙන් ග්‍රහණය කොට අනුකම්පාව හේතු කොට ගෙන යයි ද කියන ලද්දේ වෙයි. **කතං වා තං මයා** = මෙම අසංස්කාරිතය (හෙවත් නිවන) ද, අසංස්කාරිතයට යන මඟ ද දේසනා කරන තථාගතයන් වහන්සේ විසින් ඔබහට කරන ලද දේශනාව වූ අවිපරීත (වෙනස් නොවන) ධර්ම දේශනය මෙපමණ සානුකම්පක වූ ශාස්තෲන් වහන්සේගේ කෘත්‍යයයි. මින් මතුවට වනාහී ප්‍රතිපත්ති රැකීම නම් ශ්‍රාවකයන්ගේ කෘත්‍යයකි. එසේ හෙයින් **එතානි භික්‍ඛවෙ රුක්‍ඛමූලානි** - **මේ අම්හාකං අනුසාසති** = යයි කියන ලදී. මෙයින් වෘක්ෂමූල සේනාසනය දක්වයි. **සුඤ්ඤාගාරානි** = මෙයින් ජනශුන්‍යවූ ස්ථානයක් ගැන කියවේ. (රුක්ඛමුල, සුඤ්ඤාගාර යන) දෙකින්ම භාවනාවට යෝග්‍ය වූ සෙනසුන ගැන කියයි. (ලෝකෝත්තර) දායාදය ලබා දෙයි.
**ඣායථ** = අරමුණු අනුව ධ්‍යාන වැඩීමෙන් ද, අටතිස් අරමුණු සලකුණු ලෙස තබා ධ්‍යාන වැඩීමෙන් ද අනිත්‍ය ආදී වශයෙන් ස්කන්ධ (පස) ආයතන (සය) ආදිය අරමුණු කොට ධ්‍යාන වඩන්නයයිද සමථ හා විදර්ශනා වඩන්නයයිද කියන ලද්දේ වෙයි. **මා පමාදත්‍ථ** = ප්‍රමාද නොවව්. **මා පච්ඡා විප්පටි සාරිනො අහුවත්‍ථ** = යමකු පෙර තරුණ කල්හි ද නීරෝගී කල්හි ද, පරිභෝග වස්තූන් සහිත සම්පත්තියෙන් යුත් කල්හිද. ශාස්තෲන් වහන්සේ හමුවන කල්හි නුවණින් මෙනෙහි කිරීමෙන් තොරව දිවාරාත්‍රි මකුණන් විදින කල්හිදු නිදමින් සයනගත සුවය හා අලස ලෙස ගත කරන මිද්ධ සුඛය ද විදිමින් ප්‍රමාද වෙමින් වෙසෙත් ද, ඔව්හු පසුව තමන් ජරාවට, රෝගාබාධවලට, මරණයට, විපතට පත්වූ කල්හි ශාස්තෲන් වහන්සේ පිරිනිවි කල්හි ද පෙර තමා ගත කළ ප්‍රමාදයෙන් ගත කළ කාලය සිහිපත් කරමින් ප්‍රතිසන්ධිය හා මරණය පිළිබඳ බැරෑරුම් ස්වභාවය දකිමින් පසුතැවිලි වෙත්. යුෂ්මත්හු වනාහී එසේ නොවවු, යන කරුණු දක්වමින් **“මා පච්ඡා විප්පටි සාරිනො අහුවත්‍ථ”** (පසුව පසුතැවිලි නොවව්) යනුවෙන් කීහ.
**අයං වො අම්හාකෙ අනුසාසති** = “අප වෙතින් උගත් ධ්‍යාන වඩවූ, ප්‍රමාද නොවවු” යනුවෙන් මෙය ඔබට අනුශාසනය ද අවවාදය ද වේයයි කියන ලද්දේ වෙයි.
2. දුතිය අසඞ්ඛත වර්ගය
**කායෙ කායානුපස්සී** යන මේ ආදියෙහි යමක් කිව යුතුනම් එය වෙනම කියන්නෙමු.
**අන්තං** යන ආදියෙහි තෘෂ්ණා රතියෙහි අභාවයෙන් **අන්තං** යනු වේ. (කාමාසව භවාසව, දිට්ඨාසව, අවිජ්ජාසව යන) ආශ්‍රවන් සතරේ අභාවයෙන් **අනාසවං** යී යෙදේ. පරමාර්ථ සත්‍ය හේතුවෙන් **සච්චං** නම් වේ. (සසරේ) පැවැත්මෙහි පසු කෙළවර යන අරුතින් පාරං යනු වේ. සියුම් යන අරුතින් **නිපුණං** යනු වේ. අවබෝධයට ඉතා අපහසු බැවින් **සුදුද්දස** යනු වේ. දිරීමෙන් ජරාවට පත් නොවූ බැවින් **අජරං** නම් වේ. ස්ථිරය යන අරුතින් **ධුවං** නම් වේ. විනාශ නොවන බැවින් යන අදහසින් **අපලොකිතං** යනු වේ. චක්ෂුර් විඥානයෙන් නොදැකිය හැකි බැවින් යන අදහසින් **අනිදස්සනං** යනු වේ. තෘෂ්ණා මාන දෘෂ්ටි ප්‍රපංචයන්ගේ අභාවයෙන් යන අරුතින් **නිප්පපඤ්චං** යනු වේ.
ශාන්ත ස්වභාවයෙන් යන අරුතින් **සන්තං** යනු වේ. මරණය නොවේය යන අරුතින් **අමතං** යනු වේ. උතුම්ය යන අරුතින් **පණීතං** නම් වේ. සශ්‍රීකය යන අරුතින් **සිවං** නම් වේ. උපදාව රහිත බැවින් යන අරුතින් ඛෙමං නම් වේ. තෘෂ්ණාව ක්ෂය කළ හේතුවෙන් යන අරුතින් **තණ්හක්‍ඛයං** නම් වේ.
විස්මය පළ කිරීමේ අදහසින් අසුර ගැසිය යුතුවූවක්ය යන අදහසින් **අච්ඡරියං** නම් වේ. පෙර සිදු නොවූයේ **අබ්භුතං** නම් වේ. ඉපදීමක් හෙවත් හටගැනීමක් නැතිව පවත්නේය යනුවෙන් ද **අබ්භූතං** නම් වේ. දුක් නැති බැවින් යන අදහසින් **අනීතිකං** නම් වේ. දුක් නැති ස්වභාවය ඇති බැවින් යන අදහසින් **අනීතිකධම්මං** යි නම් වේ. තෘෂ්ණාව නැති බැවින් යන අදහසින් **නිබ්බාණ** නම් වේ. හිංසා පීඩා නැති බැවින්ම යන අදහසින් අබ්‍යාපජ්ඣං නම් වේ. විරාගය හෙවත් නිවන අවබෝධ කර ගැනීමට හේතුවන බැවින් යන අදහසින් **විරාගං** නම් වේ. පරමාර්ථය පිරිසිදු බැවින් යන අදහසින් **සුද්ධි** නම් වේ. තෙවැදැරුම් භවයන්ගෙන් මිදුණ බැවින් **මුත්ති** නම් වේ. කාමය, ආලය ආදිය නැති බැවින් යන අදහසින් **අනාලය** නම් වේ. පිහිටීම යන අරුතින් **දීපං** නම් වේ. (සිතින්) එකට ඇලී පැවතිය යුතුය යන අරුතින් **ලෙණං** නම් වේ. රැකීම යන අරුතින් **තාණ** නම් වේ. බියට (පත් අයට) සරණ වීම යන අරුතින් **සරණං** නම් වේ. බියනැසීම යන අරුතයි. ඉවතට යාමට මඟ පිහිටා ඇත යනුවෙන් **පරායණං** නම් වේ. සෙස්ස මෙහි කියන ලද පිළිවෙළ අනුවම වන්නේය.
10. අඛ්‍යාකත සංයුක්තය
1. අබ්‍යාකත වර්ගය
අබ්‍යාකත සංයුත්තයේ පළමුවැන්නෙහි -** ඛේමා** = ගිහි කල බිම්බිසාර (මහරජු) ගේ මෙහෙසිය වූ උපාසිකා තොමෝ සැදැහැයෙන් පැවිදි වූවාය. එම මහා ස්ථවිර තුමිය “මහණෙනි. මගේ භික්ෂූණී ශ්‍රාවිකාවන්ගේ මහා ප්‍රඥාවන්ත තැනැත්තියන් කෙරෙන් මේ “ඛේමා” භික්ෂුණිය” අග්‍රවන්නීය”යි භාග්‍යවතුන් වහන්සේ විසින් මහත් වූ ප්‍රඥාවන්ත භාවයෙන් අග්‍රස්ථානයෙහි තබන ලද්දීය. **පණ්ඩිතා** - පණ්ඩිත භාවයෙන් යුක්ත වූවාහු බ්‍යත්තා = ව්‍යක්ත භාවයෙන් යුක්ත වූවාහු මෙධාවිනී = ඥානයෙන්, ප්‍රඥාවෙන් යුක්ත වූවාහු **බහුස්සුතා** = ධර්මය ඉගෙනීමෙන්ද, සත්‍යය ඉගෙනීමෙන් ද යුක්ත වූවාහු
**ගණකො** = නිවැරදිව ගණන් කිරීමෙහි දක්ෂ වූ **මුද්දිකො** = ඇඟිලිවල ලන මුදු ගණනයෙහි දක්ෂ වූ සඞ්ඛායකො = අහර පිඬු ගණනයෙහි දක්ෂ වූ, **ගම්භීරො** = යොදුන් අසූහාර දහසක් ගැඹුරු වූ **අප්ප මෙෙය්‍යා** = මැනීමට, ගණනය කිරීමට අපහසු තරම් අධික වූ **දුප්පරියොගාහො** = මැන ගැනීමට මිම්මක් භාවිත කිරීමට අපහසු වූ **යෙන රූපෙන තථාගතං** = දික්වූ, කෙටි වූ, කළු වූ, සුදුවූ, යන තත්ත්වයන්ගෙන් යුක්තවූ යම් රූපාකාරයකින් තථාගතයන් වහන්සේ පිළිබඳව ප්‍රකාශ කරන්නේද යත් **තං රූපං තථාගතස්ස පහීනං** = හේතුව දුරුවීම නිසා සර්වඥ වූ තථාගතයන් වහන්සේගේ (ද) පෙර කියන ලද ආකාර ඇති රූපය ප්‍රහීන විය. **රූප සඞ්ඛ යා විමුත්තො** = මතු කල්හි ද රූපයක් වන්නේය යන අදහසින් රූප හා අරූප කොටසින් ද මෙබඳුම රූපයක් වන්නේ යයි යන ව්‍යවහාරයෙන් ද සන්සිඳීමක් වන බැවින් රූපයාගේ පැවැත්මෙන් ද මිදුණේ වෙයි. **ගම්භීරො** = අදහස්හි ගැඹුරු බැවින් ද, ගුණයෙහි ගැඹුරු බැවින් ද “ගම්භීර” යයි යෙදේ. ගැඹුරු ගුණ ඇත්තාවූ, සිහි ඇත්තාවූ ඒ තථාගතයන් වහන්සේට යම් කරුණක් නිසා “සත්ව සංඛ්‍යාත වූ තථාගතයන් වහන්සේ” යයි ව්‍යවහාර වේද, එය නොමැති වීමෙන් එම ව්‍යවහාරයේ අභාවය දකින්නහුට මේ සත්ව සංඛ්‍යාත වූ **හොති තථාගතො පරම්මරණා** (හෙවත් තථාගතයන් වහන්සේ මරණින් පසු පවතින්නේ වේය) යන මේ කියමන ඇති නොවේ. නොයෙදේ **න හොති තථාගතො පරම්මරණා** (හෙවත් තථාගතයන් වහන්සේ මරණින් පසු නො පවතින්නේ වේය) යන කියමන ද ඇති නොවේ, නොයෙදේ යනු (ගමභීරො යන්නෙහි) අර්ථය වේ.
**සංසන්‍දිස්සති** යනු එකක් බවට පත්වන්නේය යන අදහසයි. **සමෙස්සති** නිතර සිදුවන්නේය යන **විහායිස්සති** = සතුරු වූ ශබ්දයක් නොවන්නේය. **අග්ග පදස්මිං** = දේසනාව වනාහී මෙහි “අග්ග පද” යයි අදහස් කෙරේ.
දෙවැන්න ඛන්‍දිය වර්ගයෙහි විස්තර කරන ලද්දේමය. අබ්‍යාකත අධිකාරයෙන් (හෙවත් ප්‍රකාශ නොකළ කොටස් අඩංගු අධිකාරයෙන්) මෙය කියන ලදී.
තුන්වැන්නෙහි - **රූපගත මෙතං** = මෙහි රූප මාත්‍රය පමණක්ම වේ. මෙහි රූපයෙන් තොර වූ කිසියම් සත්ත්වයෙක් නම් නැත්තේය. රූපය ඇති කල්හි වනාහී නාම මාත්‍රවූ මෙය පවතී යයි දැක්වේ. **වෙදනාගතමෙතං** යන ආදියෙහි ද මේ පිළිවෙළම වේ. **අයං ඛො ආවුසොහෙතු** මෙය රූප ආදියෙන් තොරව නොලැබිය හැකි තත්ත්වයකිය යන්න භාග්‍යවතුන් වහන්සේ විසින් ප්‍රකාශ නොකරන ලද්දකි. සිවු වැන්න ආදිය පහසු අරුත් දරන්නේ වේ.
නව වැන්නෙහි - **කුතුහල සාලායං** = කුතූහල සාලා නමින් වෙනම ශාලාවක් නැත. යම් ශාලාවෙක වනාහී විවිධ වූ තීර්ථකයෝ ද, ශ්‍රමණ බ්‍රාහ්මණයෝ ද නා නා විධ කථාවන් පවත්වත් ද, “මේ තෙමේ කුමක් කියයි ද, මේ තෙමේ කුමක් කියයිද” යනුවෙන් බොහෝ දෙන ප්‍රශ්න කරත් ද, මෙසේ බොහෝ දෙනාට කුහුල උපදවන තැනක් බැවින් **“කුතුහලසාලා”** යයි කියනු ලැබේ. දුරම්පි ගච්ඡති = ආභස්සර නම් බ්‍රහ්ම ලෝකය දක්වා වුවද යයි. **ඉමඤ්ච කායං නික්‍ඛිපති** චුති චිත්තය හේතු කොට ගෙන බහා තබයි. **අනුප්පන්තො** හොති චුති චිත්තයෙහි ම ප්‍රතිසන්ධි චිත්තය නූපන් බැවින් අනුප්පන්නො හොති (හෙවත් නො ඉපදුනේ වෙයි) යයි යෙදිණ.
දස වැන්නෙහි - **තෙසමෙතං ලද්ධි අභවිස්ස** = ඔවුන් ගේ විශ්වාස සමග මේ එක් දෙය සිදු විය. -පෙ- අනුලොම් ලෙස සිදු විය. -පෙ- නුවණ පහළ වීම සඳහා ධර්මයන් අනාත්මය යනුවෙන් (ඉගැන්වෙන) යමක් වේ නම් එය සියළු ධර්මයන් ම අනාත්ම වේ යන විදර්ශනා ඥානය උපදවයි. කෙසේ වුව ද මෙහි අනුලෝම තත්ත්වය සිදුවන්නේය යන අර්ථය වේ.
එකොළොස් වැන්නෙහි - **එත්තකෙන එත්තකමෙව** = ඇවැත්නි, යම් කිසි දෙයකට වනාහී මෙය මෙපමණ කලකින් හේතුවක් ඇති වූ කල්හි, රූපයක්ය යන ආදී ප්‍රඥප්තියක් ඇති වේද, හේතුවක් ඇති නොවූ කල්හි රූපයක්ය යන ප්‍රඥප්තියක් ඇති නොවේයයි ප්‍රකාශ වන්නේද ඔහුට බෙහෙවින් මේ ප්‍රමාණයන්ම ඇති වන්නේය. **කොපන වාදො අභික්කන්තෙ** = ප්‍රියජනක වූ කල්හි වනාහී බොහෝ මනාප වූ ධර්මදේශනා පිළිවෙළෙහි කිනම් වාදයෙක්ද? ඒ පිළිබඳව විවාදයක් නැත. කථාව සිඳී ගියේය.
