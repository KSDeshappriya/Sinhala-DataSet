ඛුද්දක නිකාය
ජාතක අටුවාව
(ප්‍රථම භාගය)
ග්‍රන්‍ථාරම්භ කථා
තිලෝ සරණ වූ යම් මහා ඉරිසින් වහන්සේ නමක් විසින් (බුදුරජුන්) කෙළ දහසක් අත්බැව්හි ලෝවැසියන්ට ප්‍රමාණ කළ නො හැකි යහපතක් කරන ලද ද,
උන් වහන්සේගේ සිරිපා යුවල නැමැද ධර්මයට ද ඇදිළි බැඳ (නැමඳ) සැමගේ බුහුමනට බඳුන් වූ සඟරුවන ද ගෞරවාදරයෙන් පුදා,
තෙරුවන විෂයයෙහි නැමදීම් ආදී වශයෙන් පවත්වන ලද ඒ පුණ්‍ය මහිමයෙන් සියලු උවදුරු නසා,
ශෝභාමත් වූ මහාසෘෂි බුදු රදුන් විසින් පෙර දවස අර්ථෝත්පත්ති වශයෙන් එළැඹ සිටි කාරණය අනුව අපණ්ණකාදී යම් ඒ ජාතකයන් දෙසන ලද ද,
තිලොවට නායක වූ ලෝවැසියන් සසරින් එතැර කිරීම අරමුණු කොට ඇති, දෙව්මිනිසුන්ගේ අනුශාසක වූ බුදු රජහු, යම් ඒ ජාතකයන්හි බුද්ධත්වයට හේතු වූ පාරමී ධර්මයන් පූරණය කළේ වී ද,
ඒ සියලු ජාතකයන් එකට සංග්‍රහ කොට ප්‍රථම ධර්ම සංගායනාවේ දී මහ තෙරවරුන් විසින් ජාතක නමින් ප්‍රකරණයක් සංගායනා කරන ලද ද,
අපණ්ණකාදී ජාතක මගින් දැක්වෙන බුදු රජුන්ගේ පරම්පරා කථා මාර්ගය වූ බුද්ධ වංසයෙහි දිගුකල් පැවැතීම කැමැති වූ අත්ථදස්සි මහතෙරුන් විසින් ගෞරව පූර්වක ව ළඟට අවුත් අයදනා ලද,
එ සේ ම දහර මහණ ආදීන් හා අමිශ්‍ර විහරණ ඇති හැම කල්හි සමග වාසය කරන සන්සුන් සිත් ඇති නුවණැති බුද්ධමිත්ත තෙරණුවන් විසින් ද
මහිංසාසක රාජ වංසයෙහි හෝ එනම් පරපුරෙහි පහළ වූ ඒකන්තනය ආදී චතුර්විධ න්‍යාය ධර්මය ප්‍රගුණ කළ තියුණු ඤාණයෙන් යුත් බුද්ධදේව නම් යතිවරයන් විසින් ද එ සේ ම අයදනා ලද මම,
බෝසත්වරුන්ගේ පෙරුම් දම් චර්යාවන්ගේ මහිමය සිතිය නො හැකිය. ඒ බෝසත් චර්යාවන් ප්‍රකාශ කරන,
මහා විහාරවාසී තෙරවරුන්ගේ වදන් මඟ ඇසුරු කළ ඒ **ජාතක කථාවන්ගේ ව්‍යාඛ්‍යානය** ප්‍රකාශ කරමි. ඒ මාගේ භාෂිතය සූදීහු එකඟ සිතින් ගනිත්වා.
ඒ මේ ජාතක අර්ථ වර්‍ණනාව දූරේ නිදාන - ඈත හේතුව, අවිදූරේ නිදාන - නුදුරු හේතුව, සන්තිකෙ නිදාන - ළඟ හේතුව යන ත්‍රිවිධ හේතූන් දක්වා විස්තර කැරෙන කල්හි, යම් කෙනෙක් එය අසත් ද, ඔවුහු ආරම්භයේ පටන් දත් බැවින් හොඳින් දත් කෙනෙක් වෙත්. එහෙයින් ඒ ත්‍රිවිධ හේතූන් දක්වා වර්ණනා කරමු.
පළමු කොට ඒ නිදාන හෙවත් හේතූන්ගේ කාල පරිච්ඡේදය දත යුතුයි. දිවකුරු බුදු රජුන්ගේ පාමුල කළ ප්‍රාර්ථනා ඇති බෝසතුන්ගේ වෙසතුරු අත්බව දක්වාත් එයින් චුත ව තුසිත පුරයෙහි ඉපදීම දක්වාත් අතර කථා පුවත දූරේ නිදාන හෙවත් ඈත හේතුව නමි. තුසිත පුරයෙන් චුත ව බෝමැඩ බුද්ධත්වයට පැමිණීම දක්වා පැවැති කථා පුවත අවිදූරේ නිදාන හෙවත් නුදුරු හේතුව නමි. ළඟ හේතුව හෙවත් සන්නිකෙ නිදානය වනාහි යම් යම් තැනක බුදු රජහු වැඩ වෙසෙත් ද ඒ ඒ තැන්වල දී ලැබේ.
එහි දූරේ නිදාන - ඈ හේතුව නම් සාරාසංඛ්‍ය කල්ප ලක්‍ෂයක් මතුයෙහි අමරවතී නම් නගරයක් විය. එහි සුමේධ නම් බමුණෙක් වාසය කළේය. ඔහු මව්පිය දෙපසින් ම කුලවන්ය. පිරිසිදු මව් කුස ඇත්තේය. සත් කුල පරපුර දක්වා ම කුලය නිසා නින්දා නො ලද්දේය. පැහැපත්ය. දැකුම්කළුය. රූපත්ය. පැහැපත් ඡවි වර්ණයෙන් යුක්තය. ඔහු අන් ශිල්පාදියක් නො ඉගෙන බමුණු දහම ම උගත්තේය. සුමේධ ළදරු වියේ සිටියදී ම මව්පියෝ මිය ගියහ. ඔහුගේ භාණ්ඩාගාරික ඇමැති, ලේකම් පොත ගෙනවුත් කුමරුනි, මෙපමණ මව්ට අයත් ධනය ය. මෙපමණ පියා සතු ධනය ය. මෙපමණ මුතුන් මීමුතුන් සතු ධනය ය. මේ මහත් ධනය පරිභෝග කරනු මැනවි යි කීය. සුමේධ පණ්ඩිතයෝ මෙසේ සිතී. මේ සා මහත් ධනය රැස් කළ මගේ මව්පිය මීමුත්තෝ පරලොව යන්නාහු, කහවණුත් පමණකුදු රැගෙන නො ගියාහුය. මා ඒ ධනය ගෙනයා හැකි ක්‍රමයක් කළ යුතුය යි රජුන් දැනුවත් කොට නුවර බෙර හසුරුවා මහජනයාට ධනය දන් දී තවුස් පැවිද්දෙන් පැවිදි විය. මේ සිද්ධිය වඩාත් පැහැදිලි කිරීම සඳහා මෙහි දී සුමේධ කථා පුවත කිව යුතුය. මේ කථා පුවත බුද්ධ වංසයෙහි සවිස්තර ව කීව ද ගාථාවලින් පමණක් කී නිසා මනාව ප්‍රකට නො වේ. එම නිසා අපි එපුවත අතරතුර ගාථා දක්වමින් කියමු.
සාරාසංඛ්‍යය කල්ප ලක්‍ෂයක් මතුයෙහි දශාකාර ශබ්දයෙන් තොර නො වූ අමරවතී නමින් ද අමර නමින් ද වූ නගරයක් විය. ඒ සඳහා බුද්ධ වංසයෙහි කියන ලදි.
“සාරාසංඛ්‍ය කල්ප ලක්‍ෂයක් මතුයෙහි සිත්කළු, දැකුම්කළු, දශවිධ ශබ්දයෙන් තොර නො වූ, ආහාර පාන සුලභ වූ අමර නම් නගරයක් විය.”
එහි දශවිධ ශබ්දයෙන් තොර නො වූ යනු ඇත්, අස්, රිය, බෙර, මිහිඟු බෙර, වීණා ශබ්දය, ගීත ශබ්ද, හක් නාදය, තාලම් ශබ්දය හා කනු, බොනු, අනුභව කරනු යන මේ දශවිධ ශබ්දයෙන් තොර නො වීය. මේ ශබ්දයන්ගෙන් එක් කොටසක් පමණක් ගෙන බුද්ධ වංසයෙහි,
“ඇත් හඬ, අස් හඬ, බෙර හඬ, සක් හඬ, රථ හඬ හා කනු බොනු යි ආහාරපානයෙන් ඝෝෂිත වූයේය.”
බුද්ධ වංසයෙහි මේ ගාථා කියා,
ඒ නගරය සියලු නගරාංගයෙන් යුක්තය. සියලු කැමැති දෙයින් පිරුනේය. සත් රුවනින් යුක්ත විය. නොයෙක් දෙයින් ගැවසුණි. දෙව් නුවරක් මෙන් පොහොසත් විය. පින් කළවුන්ට වාස භවනයක් විය.
ඒ අමරවතී නගරයෙහි නොයෙක් කෙළ ගණන් තැන්පත් ධනය ඇති, බොහෝ ධනය හා ධාන්‍යය ඇති සුමේධ නම් බමුණෙක් විය.
එහෙයින් බුද්ධ වංසයෙහි කියන ලදි.
“ධ්‍යාන වඩන්නකු විය. හේ වේද මන්ත්‍ර ධරන්නෙකි. ත්‍රිවේදයෙහි පරතෙරට ගියේය. ග්‍රන්‍ථ දසදහසකින් යුත් ලක්‍ෂණ ශාස්ත්‍රයෙහි ද පුරාවෘත පිළිබඳ ඉතිහාසයෙහි ද සියලු බමුණු දහමෙහි ද පරතෙරට ගියේය.”
එක් දිනක් ඒ සුමේධ පණ්ඩිත තෙම උතුම් මතුමහළෙහි රහසිගත ව පලක් බැඳ හිඳ මෙසේ සිතීය. නැවත භවයක පිළිසිඳ ගැනීම නම් දුකකි. ඉපදුණු භවයන්හි මරණය ද දුකකි. මම ද ඉපදීම ස්වභාව කොට ඇත්තෙමි. මහළු වීම ස්වභාව කොට ඇත්තේ වෙමි. රෝග ස්වභාව කොට ඇත්තේ වෙමි. මරණය ස්වභාව කොට ඇත්තේ වෙමි. එබඳු වූ මවිසින් ඉපදීමක් නැති, මහළු වීමක් නැති, ලෙඩ වීමක් නැති, සැපදුක දෙකින් තොර වූ, සිසිල් වූ අමාමහ නිවන සෙවිය යුතුය. ඒකාන්තයෙන් සසරින් මිදී නිවනට පමුණුවන ඒකායන මාර්ගයක් විය යුතුය. එහෙයින් බුද්ධ වංසයෙහි කියන ලදි.
“එදා මම විවේකීව මෙසේ සිතීමි. පුනර්භවය දුකකි. එසේ ම මරණය ද දුකකි.
මම ද නැවත ඉපදීම, මහළු වීම, ලෙඩ වීම ස්වභාව කොට ඇත්තෙමි. එම නිසා නො දිරන, නො මැරෙන, බිය නැති නිවන සොයන්නෙමි.
නොයෙක් කුණු කසලින් පිරුණු මේ අසුබ ශරීරය පිළිබඳ ආසා බලාපොරොත්තු අත්හැර යන්නෙහි නම් මැනවි.
ඒ ඒකායන නිවන් මඟ ඇත. ඒ නිවන් මඟ මම සොයමි.”
සුමේධ පණ්ඩිතයෝ වඩ වඩාත් ගැඹුරින් මෙසේ සිතූහ. ලොවෙහි දුකට ප්‍රතිපක්‍ෂ වූ සැප නම් සංකල්පයක් ඇත. එසේ ම භවය ඇති කල්හි විභවයක් - නිවනක් තිබිය යුතුය. උණුසුම ඇති කල්හි ප්‍රතිපක්‍ෂ සීතල ද පවතී. එසේම රාගාදී ගිනි ඇති කල්හි සංසිඳවන නිවන ද විය යුතුය. ලෝකයෙහි පවිටු ලාමක ධර්මයන්ට විරුද්ධ වූ යහපත හා නිවරද ඇත්තේය. එමෙන් පවිටු පුනර්භවය ඇති කල්හි ඊට ප්‍රතිපක්‍ෂ වූ උපතක් නැති නිර්වාණය විය යුතුය.
එහෙයින් බුද්ධ වංසයෙහි කියන ලදි.
“යම් සේ දුක ඇති කල්හි ඊට ප්‍රතිපක්‍ෂ සැපය ද වේ. සසර ඇති කල්හි නිවන ද කැමැති විය යුතුය.
යම් සේ උණුසුම ඇති කල්හි ඊට විරුද්ධ වූ සීතල ද පවතී. එමෙන් ත්‍රිවිධ අග්නි ඇති කල්හි නිවන ද කැමැති විය යුතුය.
යම් සේ පාපය ඇති කල්හි කුසලය ද ඇත. එමෙන් ඉපදීම ඇත්තේ නම්, එහි පැවැත්ම ද නිවන ද කැමැති විය යුතුයි.”
සුමේධ පණ්ඩිතයෝ තව තවත් සිතූහ. යම් සේ අසූචියෙහි ගොඩක ගිලුණු මිනිසා පස්වන් පියුමෙන් ගැවැසුණු මහා විලක් දුර තිබෙනු දැක කවර මඟකින් එහි යා යුතුදැ යි, ඒ මහා විල සෙවිය යුතුය. ඔහු නො සොයන්නේ නම් මහා විලෙහි දොසක් නො වේ. ඔහුගේ ම දෝෂය යි. එමෙන් කෙළෙස් මළ සෝදා හරින අමා මහ නිවන නම් මහා විල පවතිද්දීත් ඒ මඟ නො සොයා නම්, ඒ අමා මහනිවන් විලේ දෝෂයක් නොව, මිනිසාගේ ම දෝෂයයි. තව ද සොරුන් විසින් වට කැරගත් මිනිසකුට පැන යා හැකි මඟක් තිබියදීත් පැන නො යන්නේ නම්, ඒ මඟෙහි දොසක් නොව, මිනිසාගේ ම දෝෂයකි. එමෙන් කෙළෙසින් පිරිවැරුණු මිනිසා ශාන්ත නිවන් මඟ ඇති කල්හිත් එය නො සෙවීම මඟෙහි දෝෂයක් නොව, මිනිසාගේ ම දෝෂයකි. යම් සේ රෝගයකින් පෙළෙන මිනිසා රෝගයට පිළියම් කළ හැකි වෙදකු සිටියදී ඔහු ළඟට ගොස් රෝගයට ප්‍රතිකාර කැරවා නො ගැනීම, වෛද්‍යවරයාගේ වරද නොවේ. එමෙන් කෙළෙස්වලින් පෙළෙන මිනිසා කෙලෙස් සංසිඳවීමේ මඟ දන්නා අයකු සිටින කල්හි ඒ ගුරුවරයා නො සෙවීම, ඔහුගේ ම දෝෂයයි. එහෙයින් කියන ලදි.
“යම් සේ අසූචි ගිලුණු මිනිසකු පිරුණු ජලාශයක් දැක ඊට ළඟාවන මඟ නො සොයා ද, ඒ ජලාශයේ දෝෂය නො වේ.
එසේ ම කෙළෙස් මළ සෝදා හරින නිවන් ජලාශය නො සොයයි ද, ඒ ජලාශයේ වරද නො වේ.
යම් සේ සතුරන් විසින් වට කරන ලද පුරුෂයා මාර්ගයක් ඇති කල්හි පලා නොයේ නම්, ඒ මාර්ගයේ වරද නො වේ.
[missing trans]
යම් සේ රෝගී වූ පුරුෂයා ඒ රෝගය සුව කළ හැකි වෛද්‍යවරයකු සිටියදී ඒ රෝගයට පිළියම් කැරවා නො ගනී ද, ඒ වරද වෛද්‍යවරයාගේ නො වේ.
එමෙන් කෙළෙස් රෝග දුකින් පෙළෙන පුරුෂයා ඒ නිවන් මග දක්වන ගුරුවරයා නො සොයයි ද, ඒ වරද ගුරුවරයාගේ නො වේ.”
සුමේධ පණ්ඩිතයන් තවදුරටත් මෙසේ සිතීය. යම් සේ සිය සිරුර සරසනු කැමැති පුරුෂයකු ගෙල බැඳුණු මස් කැබැල්ල ඉවත දමා සුව සේ යයි ද, එසේ මවිසිනුදු මේ අපිරිසිදු ශරීරය අපේක්‍ෂා රහිත ව අතහැර නිවන් පුරට පිවිසිය යුතුය. යම් සේ ගැහැණු සහ මිනිස්සු මළපහ කැර ඒ මළ මුත්‍රා උතුරු සළුවෙන් දවටා හෝ ඇඳි රෙදි වතෙහි ගැට ගසාගෙන හෝ නො යති. පිළිකුළින් අනපේක්‍ෂිත ව හැරදමා යෙත්. එසේ මා විසිනුදු මේ අපිරිසිදු සිරුර ඇලුම් නැතිව අතහැර දමා මහනිවන් පුරට පිවිසිය යුතුය. යම් සේ නැවියන් දිරාගිය නැව අපේක්‍ෂා නැති ව හැරදමා යා ද, එසේ මම ද වණ මුඛ නවයකින් වැගිරෙන මේ කය හැර දමා නිවන් පුරට පිවිසෙමි. යම් සේ පුරුෂයකු නොයෙක් රන්රුවන් රැගෙන සොරුන් සමග යන්නේ, සොරුන් මඟහැර නිර්භය මාර්ගය ගනී ද එසේ ශක්‍ර ශ්‍රෝණිත දෙකින් සැදුණු මේ කය ද රන්රුවන් පැහැර ගන්නා සොරකු සමාන ය. ඉදින් මේ කය පිළිබඳ ව ආශා කරම් නම් නිවන් මඟට අදාළ කුසල ධර්ම නැමැති රුවන් විනාශ වන්නේය. එම නිසා මා මේ සොරකු සමාන කය හැරදමා නිවන් පුරට පිවිසීම වටිනේය. එසේ හෙයින් කීය.
“යම් සේ පුරුෂයකු ගෙල බැඳි කුණපය පිළිකුලින් බැහැර කොට තම අභිමතය පරිදි සුව සේ යන්නේ ද,
එසේ ම මේ අපිරිසිදු කය නොයෙක් කුණපාදිය අපේක්‍ෂා රහිත ව ප්‍රයෝජන නැත්තකු කොට බැහැර යන්නේය.
යම් සේ මළමුත්‍ර බැහැර කරන ස්ථානයෙහි සත් පුරුෂයෝ මළ පහ කොට නැවත අපේක්‍ෂා ප්‍රයෝජන නැත්තෝ ව යෙත් ද
එමෙන් ම මම ද නොයෙක් කුණපයෙන් පිරුණු මේ කය වැසිකිළියක වර්චස් කොට බැහැරවන්නාක් මෙන් හැර දමා යන්නෙමි.
යම් සේ දිරාපත් ව පලුදු වූ දිය කාන්දු වන නැවක් නැව හිමියෝ බලාපොරොත්තු හා ආශා නැති ව අතහැර යත් ද
එමෙන් මළ වැහෙන නව සිදුරක් ඇති මේ කය දිරුණු නැව අතහැර යන නැව හිමියන් සේ අතහැර යන්නෙමි.
යම් සේ පුරුෂයකු වටිනා බඩු රැගෙන සොරුන් සමග යන්නේ, බඩු රැක ගනු පිණිස සොරුන් අතහැර යයි ද,
එමෙන් මහා සොරකු සමාන මේ කය කුසල සිඳී යතැ යි යන බියෙන් අතහැර යමි.”
මෙසේ සුමේධ පණ්ඩිතයෝ නොයෙක් උපමානයින් නෙක්ඛම්ම - නික්ම යාමට සිතා තමා සතු ප්‍රමාණ කළ නො හැකි මහා සම්පත් යට කියන ලද පරිදි දුගී මගී ආදීන්ට විසුරුවා හැර මහා දන් දී ධන ධාන්‍යාදී වස්තු කාමයන් ද රාගාදී ක්ලේශ කාමයන් ද අතහැර අමර නුවරින් නික්මී හුදකලාව ධම්මික නම් පර්වතය ඇසුරු කොට පන්සලක් කොට සක්මන් මළුවක් ද මවා කාමච්ඡන්ද ආදී පස් නීවරණ දෝෂයෙන් වෙන් වූ **“එවං සමාහිතෙ චිත්තෙ”,** (මෙසේ සිත එකඟ වූ කල්හි) ආදී ක්‍රමයෙන් කියන ලද අභිඤ්ඤා ගුණයන්ට කාරණ වූ අට වැදෑරුම් අභිඤ්ඤා බලය ලබා ගැනීමට එම අසපුවෙහි බාධක නවයකින් යුත් වස්ත්‍රය හැරපියා දොළොස් ගුණාංගයන්ගෙන් යුත් වැහැරි සිවුරු හැඳ තවුස් පැවිද්දෙන් පැවිදි වූහ. මෙසේ පැවිදි වූ සුමේධ තවුසාණෝ අට දෝෂයකින් යුත් ඒ පන්සල හැර ආනිශංස දශයකින් යුත් රුක් මුල වෙත එළැඹ සියලු ධාන්‍යය වර්ග හැර ස්වයං පතිත ඵල අනුභව කරන්නේ, හිඳීම, සිටීම, සක්මන වසයෙන් ඉරියව් පවත්වමින් මහා වීර්යය කරන්නේ, සත් දවසක් ඇතුළත අට සමවත් හා පංච අභිඤ්ඤා බල ලාභී වූහ. මෙසේ පතන ලද අභිඤ්ඤා බල ලබා ගත්හ. එහෙයින් කියන ලදි.
“මම මෙසේ සිතා නොයෙක් කෙළ ගණන් ධනය, ඇති නැති අයට දන් දී හිමවතට පැමිණියෙමි.
හිමවතට නුදුරින් ධම්මික නම් පර්වතයක් විය. එහි මා සඳහා අසපුවක් කරන ලද්දේය. පන්සලක් ද මවන ලද්දේය.
එහි පස් දෝෂයකින් තොර වූ සක්මන් මළුවක් ද මා සඳහා මවන ලද්දේය. අට ගුණයකින් යුත් දිබ්බචක්ඛු ආදී අභිඤ්ඤාවන් ලබාගතිමි.
දොස් නවයකින් යුත් සළුව අත්හළෙමි. දොළොස් ගුණයෙන් යුත් වැහැරි සිවුර පෙරවීමි.
දෝෂ අටකින් යුත් පන්සල දුරලීමි. දශ ගුණයකින් යුත් රුක් මුල වෙත ගියෙමි.
වපුළ හා පැල සිට වූ ධාන්‍යය කෑම අත්හළෙමි. නොයෙක් ගුණයෙන් යුත් ස්වයං පතිත ඵල වැළඳුයෙමි.
ඒ රුක් මුල සිට හිඳීම, සිටීම, සක්මන යන ඉරියව්වලින් ප්‍රධන් වීර්යය කළෙමි. සත් දවසක් ඇතුළත පඤ්ච අභිඤ්ඤාවන්ට පැමිණියෙමි.”
මේ බුද්ධ වංස පාළියෙහි අසපුව, පන්සල, සක්මන තමා විසින්ම නිර්මාණය කළාක් මෙන් කියන ලදි. එහි අදහස මෙසේ දතයුතුය. බෝසතාණෝ හිමවතට වැද ධම්මික පර්වතයට පිවිසෙනු දැන සක් දෙවිඳු විස්කම් දෙවි පුත් අමතා දරුව, සුමේධ පණ්ඩිතයෝ පැවිදි වෙමි යි නික්මුණහ. ඔහුට වසන ස්ථානයක් මවන්නයැයි කීවේය. විස්කම් දෙවි පුත් සක් දෙවිඳුගේ වචනය පිළිගෙන සිත්කළු අසපුවක් ද ආරක්‍ෂා සහිත පන්සලක් ද මනරම් සක්මන් මළුවක් ද මැවීය. බුදු රජහු එදා තම පින් බෙලෙන් නිපයුණු ඒ අසපුව සඳහා සාරිපුත්‍රය, ඒ ධම්මික පර්වතයෙහි,
“මවිසින් අසපුව මනාව කරන ලද්දෙමි. පන්සල මවන ලදි. දෝෂ පසකින් මිදුණු සක්මන් මළුව ද මවන ලදි.”
එහි **“සුකතො මය්හං”** මවිසින් මනාව කරන ලදි. **“පණ්ණසාලා සුමාපිතා”** කොළ සෙවිලි කළ ශාලාව ද මා විසින් මවන ලද්දේය.
**“පඤ්චදොස විවජ්ජිතං” **සක්මන් මළුවෙහි දොස් පසක් ඇත. එනම්, තද බව හා විසම බවය. ඇතුළත ගස් ඇති බවය. කැලෑවෙන් වැසුණු බවය. ඉතා ලුහුඬු බවය. ඉතා විශාල බවය යනුයි. තද විසම සක්මනෙහි සක්මන් කරන්නාගේ පා රිදෙයි. පොළ නැඟෙයි. සිතෙහි එකඟ බවක් නො ලබයි. කමටහන් සඵල නො වේ. මෘදු සමතලා සක්මනෙහි පහසු විහරණය නිසා කමටහන සඵල වෙයි. එම නිසා තද විසම භූමිය එක් දෝෂයක් වෙයි. සක්මනෙහි ඇතුළත හෝ මැද හෝ කෙළවර හෝ ගසක් ඇති කල්හි අමතක වීමෙන් නළල හෝ හිස ගසෙහි හැපීමෙන් කමටහනට බාධා ඇතිවිය හැකිය. මේ දෙවන දෝෂයයි. තණ ගස්වැල් ආදියෙන් ගැවසුණු සක්මනෙහි සක්මන් කිරීම නිසා උරග ආදී සත්තු පෑගීමෙන් මැරෙති. නැතහොත් ඒ සතුන් විසින් දෂ්ට කරන ලදුව දුකට පැමිණෙයි. මේ නිසා තෘණලතාවලින් වැසුණු බව තෙවැනි දෝෂයයි. රියනක් හෝ රියන් භාගයක් පමණ පළලින් යුත් සක්මනෙහි සක්මන් කරනහුගේ පය පැකිළීමෙන් නිය හෝ ඇඟිලි බිඳිය හැකි හෙයින් ඉතා ලුහුඬු බව සිව් වැනි දෝෂය වේ. ඉතා විශාල සක්මනෙහි සක්මන් කරන්නා ඔබමොබ දුවයි. එකඟ බවක් නො ලබයි. ඉතා විශාල බව පස් වැනි දෝෂයයි. පළලින් දෙරියන් හමාරක් හා දෙපස රියනක් පමණ වන උපචාර සක්මන ද දිගින් සැට රියනක් වූ සම පොළොව ඇති සම සේ විසුරුවන ලද වැලි ඇති සක්මන් මළුව ද සුදුසු ය. සෑගිරියෙහි ලක්බිම පැහැද වූ මහා මිහිඳු තෙරණුවන්ගේ සක්මන එබඳු විය. එම නිසා පස් දොසින් මිදුණු සක්මනක් මැවීමයැ යි කීහ.
**“අට්ඨගුණ සමූපෙත”** යනු අට වැදෑරුම් පැවිදි සැපයෙන් යුතු යන අර්ථය යි. අට වැදෑරුම් පැවිදි සැප නම් ධන ධාන්‍ය අයිතිය නැති බව, නිවැරදි පිඬු සිඟීමෙන් අහර සෙවීම, නිවුණු අහර වැළැඳීම, රජවරු රට වැසියන් පෙළා කහවනු ලබා ගනිද්දී එවැනි රට වාසීන් පෙළීමේ ආශාවන් නැති බව, පරිභෝග වස්තුවල කැමැත්තක් නැති බව, සොරුන් පැහැර ගනිතැ යි බියක් නැති බව, රජ ඇමැති ආදීන් හා සබඳතාවය නැති බව, සිව් දිගින් ම නිර්භය බව යනු යි. මෙසේ බෝසතාණෝ මේ අට වැදෑරුම් පැවිදි සැප මේ අසපුවේ සිට ලැබීමට හැකියැ යි මේ අසපුව මැවීයැ යි කීහ.
**“අභිඤ්ඤා** **බලමාහරි”** යනු පංච අභිඤ්ඤා ලාභී වීමයි. පසු ව මේ අසපුවේ වසන්නේ, කසිණය පිරියම් කොට පංච අභිඤ්ඤාවන් හා ධ්‍යාන සමාපත්තීන් ඉපදවීම පිණිස අනිත්‍යය, දුක්ඛ වශයෙන් විදසුන් අරඹා ස්ථාවර භාවයට පත් ව විදසුන් බලය ලබාගතිමි. මෙම අසපුවෙහි වෙසෙමින් එකී බලය ලබාගැනීමට හැක්කෙමි යි සිතා අභිඤ්ඤා බලයට හා විපස්සනා බලයට සුදුසු වන ලෙස මැවීයැ යි, යන අර්ථයයි.
දෝෂ නවයකින් යුත් සළුව අත් හළෙමි. ඒ පිළිබඳ අනුපිළිවෙල කථාව නමි. එකල්හි තෘණ කුටි කටාරමින් යුත් ලෙන්, සක්මන ආදියට මලින් හා ඵලින් පිරුණු ගස් පෙළින් සැදුම්ලත් සිත්කළු මිහිරි ජලාශයෙන් යුත් දරුණු සිව්පා, බියජනක පක්ෂි ආදීන්ගෙන් තොර වූ කාය විවේකාදියට යෝග්‍යය විසිතුරු සක්මන් මළුවේ දෙකෙළවර එල්බ සිටින පුවරු, සකසා හිඳීම සඳහා සක්මන මැද සමතලා ශිලා පුවරුවක් ද මවා පන්සල ඇතුළෙහි දළ වැහැරි සිවුරු, ත්‍රිදණ්ඩය, කෙණ්ඩිය ආදී තවුස් පිරිකර මණ්ඩපයෙහි ද පැන් කල, පැන් සක්, පැන් මාලාව ආදිය ද ගිනි හලෙහි අඟුරු, කබල්, දර, ආදිය ද මවා, මෙසේ පැවිද්දන්ට උදව් වූ සියලු දෙය මවා පන්සල් බිත්තියෙහි යම් කිසි කෙනෙක් පැවිදි වනු කැමැත්තෝ නම් මේ තවුස් පිරිකර ගෙන පැවිදි වෙත්වා යි අකුරු සටහන් කොට විස්කම් දෙවි පුත් දෙව්ලොවට ගිය කල්හි, සුමේධ පණ්ඩිතයෝ හිමවත් පෙදෙසෙහි දිය වැල් අනුව සෙමින් තම නිවාසයට සුදුසු වූ පහසු තැනක් සොයමින් යන්නෝ, නදී නිවර්තනයෙහි සක් දෙවිඳු අණින් විස්කම් දෙවි පුත් විසින් මවන ලද රමණීය අසපුව දැක සක්මනේ කෙළවරට ගොස් පිය සටහනක් නො දැක ඒකාන්තයෙන් පැවිද්දෝ ළඟ ගමෙහි පිඬුසිඟා ගොස් විඩාව නිසා පන්සල ඇතුලෙහි සිටිතැ යි සිතා ටික වේලාවක් අපේක්‍ෂාවෙන් සිට බොහෝ වේලා ගත වෙතැ යි දැන කුටි දොර හැර ඇතුළට පිවිස ඔබමොබ බලන්නාහු, ප්‍රධාන බිත්තියෙහි අකුරු කියවා මේ මට කැප පිරිකරය, මේවා ගෙන පැවිදි වන්නෙමි යි තමා ඇඳ පොරවා සිටි වස්ත්‍ර යුගලය අත්හළේය. එහෙයින් කීහ. “එහි දී සාටකය හළෙමි. සාරිපුත්‍රය, පන්සලට පිවිසි මම නව දෝෂයක් ඇති සළුව අත්හළෙමි යි දක්වන්නේ,
තවුස් පැවිද්දෙන් පැවිදි වූවන්ට සළුවෙහි දෝෂ නවයක් පෙනේ. වටිනා බව එක් දෝෂයකි. මෙරමා සම්බන්ධ ව ලැබෙන බව එකකි. පරිභෝගයෙන් ඉක්මනින් කිලිටි වන බව එකකි. කිළිටි වූ පසු සේදිය යුතු, පඬු පෙවිය යුතු වෙයි. පරිභෝගයෙන් දිරාපත් වන බව එකකි. දිරා ඉරුණු පසු මැසීම හෝ අණ්ඩ දැමීම කළ යුතු බව එකකි. නැවත සොයා ගැනීම අපහසු බව එකකි. තවුස් පැවිද්දාට නො සරුප් බව එකකි. සතුරන්ට සාධාරණ බව එකකි. සතුරන්ට නො ගත හැකි සේ ආරක්ෂා කළ යුතු වෙයි. සිරුරට ආභරණයක් වීම එකකි. උරහිසින් ගෙනයන කළ අධික බව බව එකකි.
සාරිපුත්‍රය, එදා මම මේ නව දොස් දැක සළුව හැර වැහැරි සිවුර ඇන්දෙමි. මෘදු තණඉරු ඉරු කොට ගොතා කරන ලද වැහැරි සිවුර ඇඳීම හා පෙරවීම සඳහා ගත්තේය.”
වාක චීවරය දොළොස් ගුණයකින් යුක්තයැ යි, වාක චීවරයෙහි ආනිශංස දොළසක් වේ. මිල අඩු බව, සුන්දර බව, කැප බව එක් ආනිසංසයකි. සිය අතින් කළ හැකි බව එකකි. පරිභෝගයේ දී සෙමින් කිළිටි වෙයි. සෝදන කල්හි ද ප්‍රමාදයක් නැත. මේ තෙවැන්නයි. පරිභෝගයේ දී දිරාගිය ද නො මැසිය යුතු බව සිව් වැන්න වේ. නැවත සෙවීමේ දී පහසුවෙන් කළ හැකි බව පස් වැන්නයි. තවුස් පැවිද්දාට සාරුප්‍යය බව සවැනි වේ. සතුරන්ට සුදුසු නො වන බව සත් වැන්නයි. පරිභෝගයේ දී ආභරණයක් නො වීම අට වැනි වේ. දැරීමේ දී සැහැල්ලු බව නව වැනි වේ. සිවුරු පසෙහි අපිස් බව දස වැනි වේ. වැහැරි ලබා ගැනීමේදී දැහැමි බව නිවැරදි බව එකොළොස් වැනි වේ. වැහැරි සිවුර නැසී ගිය ද ආශාවක් නැති බව දොළොස් වැන්නයි.
දෝෂ අටකින් යුත් පන්සල හළෙමි. සුමේධ පණ්ඩිතයෝ කෙසේ නම් එය අත්හළේ ද? ඔහු වනාහි වටිනා සළු යුවල මුණි වැලෙහි එල්බෙමින් තිබුණු කොටකරඬු මල් දමක් මෙන් රතු වූ වැහැරි සිවුර ගෙන හැඳ ඊමත්තෙහි රන්වන් වැහැරි සිවුරක් පොරවා දොඹ මල් ඇතිරියක් වැනි කර සහිත අඳුන් මුව සම ඒකාංශ කොට ඡටා මඩුල්ල මුදා කෙස් වැටිය සමග නිසල බව සඳහා හරහිද්ද ගසා මුතුලැල් සමග සාල්ලෙහි පබලුවන් කෙණ්ඩිය බහා තෙතැනකින් නැමුණු කද ගෙන කදෙහි එක් කොණක කෙණ්ඩිය ද අංකුශ පැස හා ත්‍රිදණ්ඩාදිය ද එල්ලා කද් බර දෙසරුවෙහි තබා දකුණු අතින් සැරයටිය ගෙන පන්සලින් නික්ම සැටරියන් මහා සක්මනෙහි ඔබමොබ සක්මන් කරමින් තමාගේ පැවිදි වේශය බලා මගේ මනදොළ සඵලය. මගේ පැවිද්ද ඉතාමත් පැහැපත්ය. මේ පැවිද්ද වනාහි බුද්ධාදී සියලු උතුමන් විසින් පසස්නා ලදය. මගේ ගිහි බන්ධන සිඳිණි. අභිනික්මන කළෙමි. මවිසින් උතුම් පැවිද්ද ලබන ලදි. මහණ දම් පුරමි. මඟ ඵල ලබමි. මෙසේ උත්සාහවත් ම කද් බර බහාතබා සක්මන මැද ගල්තලාවෙහි රන් පිළිමයක් මෙන් හිඳ දවස් භාගය ගතකොට සවස් කාලයෙහි පන්සලට පිවිස වේවැල් ඇඳෙහි දැව අතිරියෙහි වැතිරී ශරීර විඩා හැර ඉතා අළුයම් වේලෙහි පිබිද තමාගේ ගමන සිහි කළහ. මම ගිහි ගෙහි ආදීනව දැක ප්‍රමාණ කළ නො හැකි ධනය හා යසස අත්හැර වනයට පිවිස නිවන් මග සොයන්නෙක් වී පැවිදි වූවෙමි. මෙතැන් පටන් ප්‍රමාද විහාරීව හැසිරෙන්ට සුදුසු නො වේ.
කාය චිත්ත විවේකය හැර වසන්නහුගේ කාමාදී සිතුවිලි මැස්සෝ කා දමත්. දැන් මා ත්‍රිවිධ විවේකයන් වර්ධනය කරන්නට සුදුසුය. මම වනාහි ගිහි ගෙය බාධක වශයෙන් දැන එයින් නික්මුනෙමි. මේ පන්සල ද බෙලි ඵල වණින් පිරියම් කරන ලද්දේ ය. රිදී මෙන් බිත්ති සුදුය. කොළ සෙවිළි කළ පියැස්ස පරෙවි පිය වර්ණ ඇත්තේය. වේවැල් ඇතිරුම විසිතුරු ඇතිරියක පැහැය ගනී. නිවාස ස්ථාන සැප පහසු ඇත්තේ ය. මගේ ගිහි සැපතටත් වඩා මේ වැඩියැ යි හැඟේ.
මෙසේ පන්සලෙහි දොස් දකින්නාහු, දෝෂ අටක් දුටහ. මහත් උත්සාහයෙන් දැව ආදී ද්‍රව්‍ය රාශියක් සෙිවය යුතු බව එකකි. තණ කොළ, මැටි ආදිය වැටුණු පසු නැවත නැවත ප්‍රතිසංස්කරණය කළ යුතු බව එකකි. සෙනසුන් වනාහි වැඩිමහල්ලන්ට ලැබිය යුතුය. අවේලාවන්හි නැඟිටු වන කල්හි සිතේ එකඟ බවක් නැති වෙයි. මෙසේ නො කල්හි නැගිටිය යුතු බව එකකි. ශීතෝෂ්ණ වැළකීම නිසා සිරුරෙහි ඇති වන සුකුමාල බව එකකි. ගෙය තුළ සිටින්නාට දොස් සහිත දෙය කිරීමට පහසුය. මෙසේ වරද සැඟවිය හැකි බව පස් වැනි දෝෂයයි. මමත්වයෙන් අල්ලා ගැනීම සවැනි වරදයි. ගෙයක හිමි බව දෙවැන්නකු සමග විසීමකි. මේ සත් වැනි දෝෂයයි. උකුණ, මකුණ, හිකනළු ආදීන්ව දැක මහසත් පන්සල අත්හැර දැමීය. එම නිසා කීහ. “දෝෂ අටකින් යුත් පන්සල හළෙමි,
ආනිශංස දශයකින් යුත් රුක් මුල වෙත ගියෙමි.” දශ ගුණයෙහි, සුළු ඇරඹුමක් පමණක් ඇති බව එකකි. (රුක් මුල වෙත පැමිණීම පමණකි.) සම වුව ද නො සම වුව ද පරිභෝගයට නුසුදුසුය. මේ නිසා පිලිදැගුම් අඩුය. මේ දෙවැනි ආනිශංසයයි. අනුන් විසින් නැඟිට විය නො හැකි බව තෙවැන්නයි. තම වරද නො සැඟවිය හැකි බව සිව් වැන්නයි. රුක් මුල දී එලිමහනේ දී මෙන් කය රූක්‍ෂ නො වෙයි. මේ පස් වැනි ගුණයයි. මමත්වයෙන් අල්ලා නො ගන්නා බව සවැනි ගුණයයි. ගෙවල් පිළිබඳ ආලය අත්හැරීම සත් වැනි ගුණයයි. බොහෝ දෙනෙකුට සාධාරණ වූ ගෘහයෙහි මෙන් ප්‍රතිසංස්කරණ සඳහා නික්මෙව යි, බැහැර කිරීමට නැති බව අට වැනි ආනිශංසයයි. රුක් මුල වඩන්නාට ප්‍රීති සහිත ව විසිය හැකි බව නව වැනියි. රුක් මුල් සෙනසුන් ගිය ගිය තැන සුළඟ බැවින් එක රුක් මුලක් ගැන අපේක්‍ෂාවක් නැති බව දශ වැනි ආනිශංසයයි. මේ දශ ආනිශංස දැක රුක් මුලට ගියේය.
බෝසත්හු මේ සියලු කරුණු සලකා බලා දෙවැනි දවස්හි පිඬු සිඟනු පිණිස පිවිසියහ. ගම් වැසියෝ මහත් ගෞරවයෙන් භික්‍ෂාව දුන්හ. එතුමෝ භක්තිය සම කොට අසපුවට පැමිණ විවේකීව හිඳ මෙසේ සිතූහ. මම ආහාර ලැබීම සඳහා පැවිදි නොවීමි. මේ ප්‍රණීත ආහාර මානය හා පුරුෂ මද වඩවයි. ආහාරය මුල් කොට ඇති වන දුක්වල ද කෙළවරක් නැත. මම සියලු ම වපුල ධාන්‍යය හා පැල සිට වූ ධාන්‍යයෙන් නිපයූ ආහාර අත්හැර ස්වයං පතිත ඵල අනුභවයෙන් ජීවත්වන්නේ නම් මැනවි යි, එතුමෝ එතැන් පටන් එසේ ජීවත් වෙමින් ප්‍රධන් වීර්යය කරන්නාහු, සත් දවසක් ඇතුළත ධ්‍යාන අට සමාපත්ති හා පඤ්ච අභිඤ්ඤා ඉපදවූහ. එහෙයින් කීහ.
“වපුල හෝ සිට වූ සියලු ධාන්‍යය සම්පූර්ණයෙන් අත්හළෙමි. විවිධ ආනිශංසයෙන් යුත් ස්වයං පතිත ඵල ආහාර පිණිස ගතිමි.
එහි දී ඉඳීම, සිටීම, සක්මන් කිරීම යන ඉරියව්වලින් ප්‍රධන් වීර්යය කෙළෙමි. සත් දවසක් ඇතුළත ම ධ්‍යාන හා අභිඤ්ඤා බලය ලබා ගතිමි.”
සුමේධ තාපසයෝ මෙසේ ධ්‍යාන, අභිඤ්ඤා බල ලබාගෙන සමවත් සුවෙන් කල්ගත කරන කල්හි දීපංකර බුදු රජාණෝ ලොව පහළ වූහ. ඒ බුදු රජුන්ගේ පිළිසිඳ ගැනීම, ඉපදීම, බුදු බවට පත්වීම, දම්සක් පැවැත්වීම යන අවස්ථාවල දී සියලු දසදහසක් සක්වල කම්පා විය. වෙවුලීය. මහ හඬින් ශබ්ද නැඟීය. එසේ ම දෙතිස් පෙර නිමිති පහළ විය. එහෙත් සුමේධ තවුසාණන් සමවත් සුවෙන් සිටි හෙයින් ඒ ශබ්ද නො ඇසුහ. ඒ පෙර නිමිති ද නුදුටූහ. එහෙයින් කීහ,
“තවුස් සස්නෙහි මා ධ්‍යාන බලයෙන් හා පඤ්චභිඤ්ඤා බලයෙන් යුක්ත ව සිටින කල්හි තුන් ලොව නායක වූ දීපංකර බුදු රජාණෝ පහළ වූහ.
උන් වහන්සේ පිළිසිඳ ගන්නා කල්හි ද උපදින කල්හි ද බුදු බවට පත්වන කල්හි ද දම්සක් පවත්වන කල්හි ද යන සිවු නිමිතියෙහි දී ධ්‍යානයෙහි ඇලී සිටි මම නුදුටු වෙමි.”
ඒ කාලයෙහි දශ බලධාරී දීපංකර බුදුහු සාරලක්‍ෂයක් රහතුන් පිරිවරන ලදුව පිළිවෙලින් චාරිකාවෙහි වඩින්නාහු, රම්මක නම් නුවරට වැඩ සුදස්සන මහා වෙහෙරෙහි වැඩවසන්නාහ. මෙම නගර වාසීහු ශ්‍රමණ නායක දීපංකර බුදු රජහු උතුම් බුදු බවට පත්ව දම්සක් පවත්වා පිළිවෙලින් චාරිකාවෙහි හැසිරෙන්නාහු, මෙම නගරයට වැඩමවා සුදස්සන මහා වෙහෙරෙහි වැඩ වෙසෙති යි අසා ගිතෙල්, වෙඬරු ආදිය ද බෙහෙත් ද හඳනා, පොරෝනා වස්ත්‍රාදිය ද රැගෙන සුවඳ මල් ආදිය අතැතිව බුදුන්, දහම්, සඟුන් වැඩසිටි දිශාවට නැඹුරුව ළං ළං වෙත් ම වඩවඩාත් ගෞරව නමස්කාර කරමින් බුදු රජුන් වෙත එළැඹ වැඳ සුවඳ මල් ආදියෙන් පුදා එකත්පසෙව හිඳ දම් දෙසුම් අසා සෙට දවසට භික්‍ෂාව පිණිස ආරාධනා කොට හුනස්නෙන් නැඟී ගියාහුය.
ඒ ගම් වැසියෝ දෙවැනි දවස්හි මහා දානයක් පිළියෙල කොට නගරය අලංකාර කොට බුදු රදුන් වඩිනා මඟ සරසමින් දිය දහරින් බිඳී ගිය තැන් පස් ගෙනවුත් පුරවමින් බිම සමතලා කොට රිදී පට වැනි වැලි විසුරුවමින් විළඳ හා මල් දමත්. නන් විසිතුරු වර්ණයෙන් කළ කොඩි ඔසවත්. කෙසෙල් පුන් කලස් පෙළ තබත්. එවේලෙහි සුමේධ තාපසයෝ සිය අසපුවෙන් අහසට නැඟී ඒ මිනිසුන්ගේ උඩින් යන්නාහු, ඉතා ප්‍රීතියෙන් සිටි ඔවුන් දැක හේතුව කුමක්දැ යි දැනගනු පිණිස අහසින් බැස පසෙක සිට මෙසෙ විචාළහ. පින්වතුනි, කවරකු සඳහා ඔබ මේ මඟ සරසන්නහු ද? එහෙයින් කීහ.
“පිටිසර ගම් වැසියෝ දීපංකර බුදු රජුන්ට ආරාධනා කොට සතුටු සිතින් එතුමාණන් වඩනා මඟ පිරි පිවිතුරු කරත්.
මම එවේලෙහි සිය අසපුවෙන් නික්ම, වැහැරි සිවුරු සුළඟින් ලෙල දෙද්දී අහසින් යමින් සිටියෙමි.
එකෙණෙහි සැදැහැයෙන් තුටුපහටු ව ප්‍රීති ඝෝෂා කැරමින් සිටි ජනයා දැක අහසින් බැස මම මිනිසුන්ගෙන් විචාළෙමි.
තුටුපහටු ප්‍රීතිමත් බැති බර මහජනයා විසින් කවරකු හට මාර්‍ග පරියාය නම් වූ අඤ්ජස වටුමායන මාර්ගය පිරිසිදු කරනු ලැබේ ද?”
මිනිස්සු මෙසේ පිළිතුරු දුන්හ. සුමේධ හිමිපාණෙනි, දීපංකර බුදු රජාණෝ බුද්ධත්වයට පැමිණ උතුම් දම්සක් පවත්වා චාරිකාවෙහි හැසිරෙන්නාහු, අපගේ නුවරට පැමිණ වැඩමවා සුදස්සන මහා වෙහෙරෙහි වැඩ වෙසෙන බව ඔබ නො දන්නහු ද? අපි ඒ බුදු රජුන්ට දානය සඳහා ආරාධනා කෙළෙමු. දැන් අපි ඒ බුදු රජුන්ට මඟ සරසමු. සුමේධ තවුසාණෝ සිතූහ. බුද්ධ යන වචනය පවා ලොව ඉතා දුලභය. එතුමාණන්ගේ පහළ වීම ගැන කියනු කිමක් ද? මා ද මේ මිනිසුන් සමග වඩිනා මඟ සරසන්න වටිනේය. පින්වතුනි, ඉදින් ඔබ මේ මඟ බුදු රජාණන්ට සරසන්නාහු නම්, මට ද එක් මාර්ග කොටසක් දෙනු මැනව. මම ද ඔබ හා එක්ව මඟ සරසමි යි කීහ. ජනයා ද සතුටින් පිළිගෙන, සුමේධ තවුසා මහා සෘද්ධිමතකු බව දත් ජනයා ජලයෙන් කැඩී බිඳී ගිය මඩ වගුරක් තවුසාණන්ට දුන්හ. එතුමා බුද්ධාලම්භන ප්‍රීතියෙන් මෙසේ සිතී. මම මේ මඟ කොටස ඉඳු බලයෙන් බිම කැපීමට පොහොසත් වෙමි. එසේ කිරීමෙන් සතුටු විය නො හැකිය. අද මම කය වෙහෙසා වතාවතක් කිරීම සුදුසුයැ යි පස් ගෙනවුත් එපෙදෙස පුරවමින් සිටියහ.
එහෙත් අවසන් වීමට පෙර දශ බලධාරී දීපංකර බුදු රජාණෝ මහානුභාවසම්පන්න අභිඤ්ඤා ලාභී සාරලක්‍ෂයක් මහා රහතුන් වහන්සේ පිරිවරන ලදුව, දෙවියන් දෙව් මල් සුවඳින් පුදද්දී නිම්නැති බුදු සිරියෙන්, රත්ගල් තලාවක සීහනාද දෙන සිංහයකු මෙන් ඒ සැදුම් ලද මඟට පිළිපන්හ. සුමේධ තව්සාණෝ ඇස් ඇර විසිතුරු කළ මඟින් වඩින්නා වූ දීපංකර බුදු රජුන්ගේ දෙතිස් මහා පුරුෂ ලක්‍ෂණයෙන් අලංකෘත වූ අසූ අනුව්‍යඤ්ජනයෙන් සැදුම් ලත් බඹයක් පමණ වූ ද ඇස් දහරින් වට වූ නිල්වන් අහසෙහි විදුලිය මෙන් ද අක්බඹමරු වූ ද යුගල වී නික්මෙන්නා වූ ද සවණක් බුදු රැස් විහිදුවමින් රූසපුවෙන් අගතැන්පත් බුදු සිරුර බලා මවිසින් අද බුදු රජුන්ට දිවි පිදිය යුතුයැ යි සිතා බුදු රජාණෝ බඩ නො පාගා, මිනී හෙයක් බඳු මගේ පිට මඩිමින් වඩිත්වා. ඒ මට බොහෝ කලක් හිත සුව පිණිස වන්නේයැ යි කෙස් කළඹ මුදා අඳුන් දිවි සම හා ජටා වැහැරි සිවුරු ආදිය කලුවන් කළලයෙහි අතුරා මිනී හෙයක් මෙන් කළල මත වැද හොත්හ. එහෙයින් කීහ -
“මවිසින් විචාරන ලද ඒ ජනයෝ මෙසේ ප්‍රකාශ කළහ. ලෝකයෙහි අති උතුම් ලොවට නායක දීපංකර බුදු රජාණෝ උපන්හ. උන් වහන්සේට අඤ්ජස වටුමායන යන පරිය‍ාය නම් ඇති මාර්ගය සරසමු.
බුද්ධ යන වචනය අසත් ම මට මහත් ප්‍රීතියක් උපන. බුද්ධ යන වචනය නැවත නැවතත් කියමින් මගේ සතුට පළ කෙළෙමි.
මම එහි සිට සතුටින් පිනාගිය සිත් ඇති ව මෙසේ සිතීමි. මම මේ මේ සසුන් කෙතෙහි සැදැහැ බිජුවට රෝපණය කරමි. මේ ක්‍ෂණය ඉක්මවා නො යාවා.
ඉදින් ඔබ බුදු රජුන් සඳහා මඟ සරසන්නහු නම්, මට එක් මඟ කොටසක් දෙත්වා. මම ද මඟ සරසන්නෙමි යි කීය.
ඔහු ද මට කොටසක් සැරසීම සඳහා දුන්නේය. බුද්ධ යනුවෙන් සිතමින් මම එදා මඟ සරසමින් සිටියෙමි.
දීපංකර මහා මුනීහු සවැදෑරුම් අභිඤ්ඤා ගණ ලාභී තෙදවන් නිර්මල සාරලක්‍ෂයක් මහා රහතුන් සමග මඟට පිළිපන්හ.
පෙරගමන් පවතිත්. බොහෝ බෙර වාදනය කරත්. සතුටු වූ දෙවි මිනිස්සු. සාධු හඬ පැවැත්වූහ.
දෙවියෝ මිනිසුන් දකිත්. මිනිස්සු ද දෙවියන් දකිත්. දෙපිරිස ම බඳැදිලි ව බුදු රජුන් අනුව යෙත්.
[missing trans]
අහසෙහි සිටි දෙවියෝ දිව, මදාරා මල්, පියුම් හා පරසතු මල් ඒ මේ අත විසුරුවත්.
බිම සිටි මිනිස්සු සපු, සල්ල, බක්මී, නා, දොඹ, මල් ඒ ඒ දිසාවෙහි සිට උඩට දමත්.
මම කෙස් වැටිය මුදා වැහැරි සිවුර සහ සම් කඩ කලල මතුයෙහි අතුරා එහි යටිකුරු ව හෙවීමි.
බුදු රජාණෝ සිසුන් සමග මා මැඩගෙන වඩිත්වා. කලල නො මඩිත්වා. ඒ බොහෝ කලක් හිත පිණිස වන්නේය.”
සුමේධ තවුසාණෝ කලල මත වැතිර සිටිමින් ම ඇස් හැර දීපංකර බුදු රජුන්ගේ සම්බුදු සිරිය බලමින් මෙසේ සිතූහ. ඉදින් මම කැමැති වන්නේ නම් සියලු කෙලෙස් නසා රහත් බවට පත් ව සඟ පිටියේ නවකයකු වී රම්ම නගරයට පිවිසෙන්නෙමි. එසේ අප්‍රසිද්ධ වෙසින් කෙළෙසුන් නසා නිවනට පැමිණීම ප්‍රමාණවත් නො වේ. දීපංකර බුදු රජුන් මෙන් උතුම් සම්මා සම්බුදු බවට පැමිණ මහා ජනයා දහම් නැවට නංවා සංසාර සාගරයෙන් එතැර කොට පසු ව පිරිනිවෙන්නේ නම් මට සුදුසු වන්නේය. ඉක්බිති, අෂ්ට ධර්මයන් සම්පූර්ණ කොට බුදු බව පිණිස ප්‍රාර්ථනා කොට වැඳහොත්හ. එහෙයින් කියන ලදි.
“පොළොවෙහි සැතපී සිටි මහිතට මෙබඳු අදහසක් විය. මම කැමැති වන්නේ නම් අද සියලු කෙළෙස් නසා රහත් වන්නෙමි.
එසේ අප්‍රසිද්ධ වේශයෙන් නිවන අවබෝධ කිරීමෙන් ප්‍රයෝජනය කුමක් ද? දෙවියන් සහිත ලෝතලයෙහි සියල්ල දන්නා නුවණට පැමිණ බුදු වන්නෙමි.
තම ශක්තිය දන්නා පුරුෂයකු වශයෙන් එකලාව සසර එතැර කිරීමෙන් කවර ප්‍රයෝජනයක් ද? සර්වඥ බවට පැමිණ දෙවියන් සහිත ලෝකයා එතැර කරන්නෙමි.
පුරුෂ ශ්‍රේෂ්ඨ බුදු රජුන් විෂයයෙහි කරන ලද මේ විශේෂ කාර්යය හෙවත් ජීවිත පරිත්‍යාගයෙන් සියල්ල දත්බවට පැමිණෙමි. බොහෝ ජනයා සසරින් එතැර කරමි.
සසර නැමැති සැඩ පහර සිඳ දමා කාම, රූප, අරූප තුන් භවය වනසා දමා දහම් නැවට නැඟ දෙවියන් සහිත ලෝකයා එතැර කරමි.”

බුදු බව පතන්නාහු, අෂ්ට ධර්මයකින් යුක්ත විය යුතුය. එනම් මිනිසත් බව, ලිඞ්ග සම්පත්තිය හේතු සම්පන්න වීම, බුදු කෙනකු හමුවීම, පැවිදි වීම, අධිමානසික ගුණයෙන් යුක්ත වීම, ජීවිත පරිහරණය, කැමැත්ත හා සම්බන්ධ වීර්යය යන මේ අටඟින් යුක්ත වූවහුගේ ප්‍රාර්ථනය සඵල වේ.
මිනිසත් භවයෙහි සිට බුදු බව පතන්නහුගේ ම ප්‍රාර්ථනාව සඵල වේ. නාගයකු, ගුරුළකු, දෙවියකු විසින් කරනු ලබන බුදු බව ප්‍රාර්ථනාව සඵල නො වේ. මිනිසත් භවෙහි ද පුරුෂයකු කරන ප්‍රාර්ථනාව සඵල නො වේ. මිනිසත් භවෙහි ද පුරුෂයකු කරන ප්‍රාර්ථනාව ම සඵල වේ. ස්ත්‍රිය, පණ්ඩක, නපුංසක, උභතෝ ව්‍යාඤ්ජනකයන් කරන බුදු බව ප්‍රාර්ථනා සඵල නො වේ. පුරුෂයා වුව ද එම අත් බැව්හි රහත් බවට හේතු සම්පත් ඇත්තහුගේ ප්‍රාර්ථනාව ම සඵල වේ. එයින් අන් අයකුගේ ප්‍රාර්ථනාව සඵල නො වේ. රහත් වීමට හේතු සම්පත් ඇත්තා වූ ද ජීවමාන බුදු රජාණන් වහන්සේගේ සමීපයෙහි ප්‍රාර්ථනා කරන්නහු හට සඵල වේ. බුදු රජුන් පිරිනිවි කල්හි චෛත්‍යය, බෝධි මූල ළඟ ප්‍රාර්ථනා කරන්නා හට සඵල නො වේ. බුදු රජුන් සමීපයෙහි බුදු බව පැතුව ද පැවිදි වේශයෙන් සිටියහුට ම සඵල වේ. ගිහි වේශයෙන් සිටියහුගේ ප්‍රාර්ථනා සඵල නො වේ. පැවිද්දකු වුව ද පඤ්ච අභිඤ්ඤා, අෂ්ට සමාපත්ති ලාභියකු ම විය යුතුය. ධ්‍යාන ගුණයෙන් වියුක්ත වූවහුගේ ප්‍රාර්ථනා සඵල නො වේ. ධ්‍යාන ගුණයෙන් යුක්ත වුව ද සිය ජීවිතය බුදු රජුන්ට පරිත්‍යාග කළ කෙනකු හෙවත් අධිකාරය විශේෂ පරිත්‍යාග කළ අයකු විය යුතුය. මේ අධිකාරය කළහුගේ ම ප්‍රාර්ථනා සඵල වේ. ජීවිත පරිත්‍යාගය කළ ද බුද්ධ කාරක ධර්ම හෙවත් පෙරුම් දම් පිරීම සඳහා මහත් කැමැත්තක්, මහත් උත්සාහයක්, මහත් පරිශ්‍රමක්, මහත් ගවේෂණයක් ඇත්තා හට ම ප්‍රාර්ථනා සමෘද්ධිය වේ.
මේ කරුණෙහිලා ඡන්ද අභිලාෂ මහත් බවට උපමාවකි. බුදු බව පතන්නා හට මෙබඳු සිතක් තිබිය යුතුය. සම්පූර්ණ සක්වල ගැබ එක ම ජලාශයක් වුවත් තම බාහු බලයෙන් පිහිනා එතැරට යන්නට යමකු සමත් වේ ද, ඔහු බුදු බවට පත් වේ. මුළු සක්වල ගැබ එක ම උණ පඳුරක් වූයේ නම් යමකු උණ ගස් මැඩගෙන දෙපසට කොට පාගමනින් එතැරට පැමිණේ ද, ඔහු ම බුදු බවට පත්වේ. සියලු සක්වල ගැබ තුළ අඩයටි හෙවත් උල් ආයුධ අතරත් නැති සේ සිටුවා තිබේ ද, යමකු ඒ අඩයටි තල දෙපසින් මඩිමින් එතැරට යන්නට සමත් වේ ද, ඔහු බුදු වීමට සමත්ය. එසේ ම මුළු සක්වල ගිනිදැල් රහිත ගිනි අඟුරු පිරුණේ වේ ද, යමකු එම ගිනි අඟුරු දෙපසින් මඩිමින් එතැරට යන්නට සමත් වේ ද, ඔහු ම බුදු බව ලැබීමට සමත්ය. යමෙක් මේ උපමාවලින් දැක්වූ එකක්වත් දුෂ්කර වශයෙන් නො සිතයි ද, මම මේවා තරණය කොට පරතෙරට යමි යි මහත් කැමැත්තක් උත්සාහය කරත්. මහත් පරිශ්‍රමයකින් යුක්ත වෙත්. ඔහුගේ ප්‍රාර්ථනාව ම සඵල වේ. සුමේධ තවුසාණෝ මේ අෂ්ට ධර්මයන් සම්පූර්ණ කොට බුදු බව පිණිස ප්‍රාර්ථනා පිහිටුවා කලල මත හොත්හ.
දීපංකර බුදු රජාණෝ ද එහි වැඩ තවුසාණන්ගේ හිස ළඟ වැඩසිට මැණික්මය සිහිමැදුරක් විවෘත කරන්නාක් මෙන් පස් පැහැයෙන් පැහැවන් ඇස් යුවල හැර කලල මතුයෙහි වැදහොත් තාපසයන් දැක මේ තවුසා බුදු බව ප්‍රාර්ථනා කොට හොවී. මොහුගේ ප්‍රාර්ථනාව සඵල වේදෝ නො වේදෝ යි අනාගතය දැනගන්නා නුවණින් බලන සේක්, මෙයින් සාර අසංඛ්‍ය කල්ප ලක්‍ෂයක් ඉක්ම ගිය පසු ගෞතම නමින් බුදු වන්නේයැ යි දැන වැඩසිටි පියවරෙහි ම පිරිස් මැද වදාළ සේක. උතුම් තපෝ ගුණයෙන් යුත් කලලයෙහි වැතිරී සිටින මේ තවුසා ඔබ දකින්නහු ද? ස්වාමීනි, එසේ ය. මොහු බුදු බව පතා සිටියි. මොහුගේ ප්‍රාර්ථනාව සඵල වන්නේය. සාර අසංඛ්‍ය කල්ප ලක්‍ෂයක් මතුයෙහි ගෝතම නමින් බුදු වන්නේය. එම අත්බැව්හි කපිලවත්ථු නම් නගරය නිවාස වන්නේය. මායා දේවිය මව වන්නීය. සුද්ධෝදන මහා රජතුමා පියාය. අගසව් වනුයේ උපතිස්සය. දෙවැනි සව් කෝලිතය. බුද්ධ උපස්ථායක ආනන්දය. අග්‍ර ශ්‍රාවිකාව ඛේමා වන්නීය. දෙවැනි ශ්‍රාවිකාව උප්පලවණ්ණාය. මේ තාපස තෙම නුවණ මුහුකුරා යත් ම මහබිනික්මන කොට ප්‍රධන් වීර්යය කොට නුග රුක් මුල කිරි බත් පිළිගෙන නේරඤ්ජනා ගං තෙරදී වළඳා ඇසතු රුක් මුල බෝමළුවට වැඩ බුද්ධත්වය අවබෝධ කරන්නේය. එහෙයින් කීහ.
“සියලු ලෝකයන් තත්ත්වාකාරයෙන් අවබෝධ කළ දක්‍ෂිණා පිළිගැනීමට සුදුසු දීපංකර බුදු රජාණෝ මගේ හිස්දොර සිට මේ වචන වදාළහ.
ජටා මඬුළු දරණ තපෝ ගුණයෙන් තෙදවත් වූ මේ තවුසා බලව්. ප්‍රමාණ කළ නො හැකි කල්ප ඉක්ම ගිය කල්හි ලෝකයෙහි බුදු බවට පත් වන්නේය.
කපිල නම් නුවර මොහුට නිවාස වන්නේය. එයින් නික්මුණු ගෞතම බුදු රජහු ප්‍රධන් වීර්යය කොට දුෂ්කර ක්‍රියා කොට,
ඒ බුදු රජහු අජපාල රුක් මුල්හි වැඩහිඳ පිළියෙල කළ උතුම් මඟින් බෝමැඩ වෙත පැමිණෙත්.

මහා යසස් ඇති ගෞතම බුදු රජහු ඇසතු ගස මුල පැදකුණු කොට බෝ මැඩ දී බුදු වන්නේය.
මොහුගේ ජනිත (වැදූ) මව මායා නම් වන්නීය. පියා සුද්ධෝදන නමි. මේ තෙම ගෝතම නම් වන්නේය.
ආශ්‍රව ධර්ම දුරු කළ, රාගය දුරු කළ, එකඟ සන්සුන් සිත ඇති උපතිස්ස, කෝලිත දෙදෙන අග්‍ර ශ්‍රාවකයෝ වන්නාහ. ආනන්ද නම් උපස්ථායකයා බුදු රජුන්ට උවටැන් කරන්නේය.
ඛේමා, උප්පලවණ්ණා දෙදෙනා අග්‍ර ශ්‍රාවිකාවෝ වන්නාහ. ඒ බුදු රජුන්ගේ බෝධි වෘක්‍ෂය ඇසතුයැ යි කියනු ලැබේ.”
සුමේධ තවුස් තෙම, උසස් ප්‍රාර්ථනාව සමෘද්ධි වන්නේයැ යි මහත් සොම්නසට පැමිණියේය. මහා ජනයා දීපංකර බුදු රජුන්ගේ විවරණය අසා සුමේධ තවුසාත් බුදු බිජුවටක් - බුදු පැළයක් වෙතැ යි සතුටු විය. ඔවුන්ට මෙසේ ද සිතිනි. යම් සේ පුරුෂයකු ගඟක් තරණය කරන විට ළඟ ම පිහිටි තොටින් එතැරවන්නට නො හැකි වූ විට පහළ පිහිටි තොටින් එතර වේ ද, එමෙන් අපි ද දීපංකර බුදු රජුන්ගේ සසුනෙහි මඟඵල නො ලබන්නෝ නම් අනාගතයෙහි යම් දවසක ඔබ බුදු වන්නහු ද, එදවස ඔබගේ හමුවෙහි මඟඵල ලබන්න සමත් වෙමු යි ප්‍රාර්ථනා කළහ. දීපංකර බුදු රජහු ද බෝසතුන්ට ප්‍රශංසා කොට මල් අට මිටකින් පූජා කොට පැදකුණු කොට වැඩියහ. ඒ සිව් සුවහසක් රහත්හු ද ගඳ මල් ආදියෙන් පූජා කොට පැදකුණු කොට වැඩියහ. දෙව් මිනිස්සු ද පූජා කොට වැඳ ගියහ.
බෝධි සත්ත්වයෝ සියල්ලෝ ම නික්ම ගිය කල්හි සයනයෙන් නැඟිට පාරමී ධර්ම සම්මර්ශනය සඳහා මල්රැස මතුයෙහි පර්යංකයෙන් වැඩසිටියහ. එකල්හි දසදහසක් සක්වල දෙවියෝ සාධු නාද පවත්වමින් උතුමාණන් - සුමේධ තාපසතුමන් පෙර බෝසත්වරු පාරමී ධර්ම විමර්ශනය සඳහා පර්යංකයෙන් වැඩසිටි කල්හි යම් පූර්ව නිමිති පහළ වී ද අදත් ඒ සියල්ල පහළ විය. නිසැකයෙන් ම ඔබ බුදු වන්නාහ. යමකු සඳහා මේ පෙර නිමිති පහළ වී ද එතුමාණන් ඒකාන්තයෙන් බුදු වන බව අපි දනිමු. ඔබ වීර්යය දැඩි කරනු මැනවි යි, බෝසතුන්ට නන් අයුරින් ස්තුති කෘතඥතා කළහ. එහෙයින් කියන ලදි.
“දසදහසක් සක්වල දෙව්මිනිස්සු අසම වූ දීපංකර බුදු රජුන්ගේ මේ විවරණය අසා මේ බුද්ධාංකුරයකැ යි සතුටු වූවාහු,
මහා ශබ්ද පවත්වත්. අත්පොළසන් නාද පවත්වත්. ප්‍රීති නාද පවත්වත්. බඳැදිළි ව නමස්කාර කරත්.
මේ දීපංකර බුදු රජුන්ගේ ශාසනය වැරදුනේ නම් අනාගත කාලයෙහි මේ උතුමාණන් හමුවෙමු.
යම් සේ මිනිස්සු ගඟින් එතැර වන්නාහු, ඉදිරි තොට වැරදුනේ නම් යට තොටින් ගඟ එතැර වෙත්.
එමෙන් අපි සියල්ලෝ ම මේ බුදු රජුන් මිදුණේ නම් අනාගත කාලයෙහි මෙතුමාණන් හමුවෙමු.
ලෝකය දත්, දක්‍ෂිණ පිළිගැනීමට සුදුසු දීපංකර බුදු රජාණෝ මගේ ප්‍රනිධිය විවරණය කොට දකුණු පාදය එසවූහ (වැඩියහ).
එහි සිටි බුදු පුත් මහා රහත්හු ද මා පැදකුණු කොට වැඩියහ. මිනිස්සු, නාග, ගන්ධර්වයෝ ද මට වැඳ ගියහ.
සඟුන් සමග බුදු රජහු ද මගේ දර්ශනයෙන් ඉක්ම ගිය කල්හි සතුටු සිත් ඇති ව අසුනෙන් නැඟී සිටියෙමි.
මම සැපෙන් සැප ඇත්තෙක් වීමි. ප්‍රීතියෙන් ප්‍රීති වූවෙක් වීමි. එවේලෙහි ප්‍රීතියෙන් පිනාගියේ, පළඟ බැන්දේ, මෙසේ ද සිතීමි. මම ධ්‍යාන සමාපත්ති විෂයයෙහි ප්‍රගුණයෙක් වෙමි. ෂඩ් අභිඥා ඥාන විෂයයෙහි පරතෙරට ගියේ වෙමි.

දසදහසක් ලෝක ධාතුවෙහි මා සමාන බුදු සසුනෙන් බැහර තවුසකු නැත. සෘද්ධි බලයෙන් අසම වෙමි. මේ නිසා මෙවැනි සැපයක් ලැබීමි.
බද්ධ පර්යංකයෙන් හිඳිත් ම දසදහසක් සක්වල වාසීහු ඒකාන්තයෙන් බුදු වන්නේ යි, ප්‍රීති නාද පැවැත්වූහ.
පෙර බෝසත්වරුන් පරියංකයෙන් වැඩ සිටිත් ම යම් පෙර නිමිති පහළ වී ද, අද ද ඒ නිමිති දක්නා ලැබේ.
අධි ශීත, අධි උෂ්ණ සම වේ. පෙර බෝසතුන් පළක් බැඳ සිටි අවස්ථාවල සිදු වූ දෑ අද ද දක්නට ලැබේ. එම නිසා මම ඒකාන්තයෙන් බුදු බවට පත් වන්නහුය.
දසදහසක් සක්වල නිශ්ශබ්ද හා ප්‍රභාමත් වේ. -පෙ-
සුළං කුණාටු ඇති නො වේ. සංගාවෝ ගලා නො යත්. -පෙ-
එකෙණෙහි සියලු ගොඩ දිය පිපෙන මල් පිපේ. -පෙ-
තුරු ලිය ඵලබර වේ. -පෙ-
ආකාශගත වූ ද පොළොවෙහි වූ ද සියලු රුවන් දිලිසේ. -පෙ-
මිනිස් හා දිව්‍යය තූර්ය භාණ්ඩ වාදනය වේ. -පෙ-
නා නා වර්ණ මල් වරුසා අහසින් වසී. -පෙ-
මහා මුහුදු රළ සංසිඳේ. දසදහසක් සක්වල කම්පා වේ. -පෙ-
එහි නිරයවල ගිනි නිවේ. -පෙ-
හිරු වඩාත් බබලයි. සියලු තාරකාවෝ පෙනෙත්. -පෙ-
වැසි නො වැස ම පොළොවෙන් ජල දහර උඩට නඟී. -පෙ-
තරු සමූහය සහ නැකැත් තරු අහසෙහි බබලයි. සඳ විසාවේ නැකැත් හා යෙදේ. -පෙ-
බිමේ සිදුරුවල හා ගුහාවල වාසය කරන සත්ත්වයෝ එකපැහැර නික්මෙති. -පෙ-
සියලු සත්ත්වයන්ගේ උකටලි බව නැති වී සතුටු වූවන් වේ. -පෙ-
සත්ත්වයන්ගේ රෝග හා සාගිනි දුරු වේ. -පෙ-
[missing trans]
බය නැති වේ. -පෙ-
දුහුවිලි ඉහළට නො නැඟේ. -පෙ-
අමිහිරි දුගඳ නැති වී සුවඳ හමා එයි. -පෙ-
එකෙණෙහි අරූපි බඹුන් හැර සියලු දෙවියෝ පෙනෙත්. -පෙ-
සියලු නිරය, මිනිසුන්ට පෙනේ. -පෙ-
බිත්ති, ජනෙල්, පර්වත අනාවර්ණ වී අහස මෙන් විය .-පෙ-
එක්‍ෂණයෙහි සත්ත්වයන්ගේ චූති, ප්‍රතිසන්ධි නො වේ. පෙර බෝසතුන් පළක් බැඳ සිටි අවස්ථාවල සිදු වූ මෙකී සියලු දෑ අද ද දක්නට ලැබේ. එම නිසා මම ඒකාන්තයෙන් බුදු බවට පත් වන්නහුය.
වීර්යය දැඩි කරන්න. නො නැවතී ඉදිරියට ම යන්න. අපි මේ සරණ දකිමු. ඔබ ඒකාන්තයෙන් බුදු වන්නහුය.”
බෝසත්හු දීපංකර බුදු රජුන්ගේ සහ දස දහසක් සක්වල දෙවියන්ගේ ද වචන අසා වඩාත් උත්සාහවත් වූවාහු, මෙසේ සිතූහ. බුදුවරයා නම් නො සිස් කථා ඇත්තාහුය. වෙනස් නො වන්නේය. යම් සේ අහසට විදි ගලක් බිම වැටීම වේ ද, උපන්නාගේ මරණය යම් සේ නියත වේ ද, අරුණාලෝකයට අනතුරු ව සූර්යෝදාව මෙන් ද ගුහාවෙන් නික්මුණු සිංහයා නාද කිරීම මෙන් ද ගැබ්බර ස්ත්‍රිය එම බරින් නිදහස් වීම මෙන් ද බුදුවරුන්ගේ වචනය නො සිස්ය. ඒකාන්තය. මම ද නියතයෙන් බුදු වන්නෙමි. එහෙයින් කියන ලදි.
“බුදු රජුන්ගේ ද දසදහස් සක්වල දෙවියන්ගේ ද යන දෙපාර්ශ්වයේ ම වචන ඇසූ මම ප්‍රීතියෙන් පිනා ගියේ, මෙසේ සිතීමි.
බුදුවරයෝ සත්‍යය අසත්‍යය වශයෙන් දෙයාකාර වදන් ඇත්තාහු නො වෙති. මුනිවරයෝ හිස් වචන ඇත්තාහු නො වෙති. බුදුවරයන්ගේ බොරුවක් නැත. නිසැකයෙන් මම බුදු වන්නෙමි.
යම් සේ අහසට විසි කළ ගල් කැටය නිසැක ව බිම වැටේ ද, එමෙන් බුදුවරුන්ගේ වචනය ඒකාන්ත සත්‍යයයි.
එසේ ම සියලු සත්ත්වයන්ට මරණය නියතය. එමෙන් බුදුවරුන්ගේ වචනය ඒකාන්ත සත්‍යයයි.
රාත්‍රිය පහව ගිය කල ඉරු උදාවීම නියතමැ යි. එමෙන් බුදුවරුන්ගේ වචනය ඒකාන්ත සත්‍යයයි.
ගුහාවෙන් නික්මුණු සිංහයා නාද කිරීම අනිවාර්යය. එමෙන් බුදුවරුන්ගේ වචනය ඒකාන්ත සත්‍යයයි.
ගර්භනීන් දරු බර බහා තැබීම සිදුවිය යුතු මය. එමෙන් බුදුවරුන්ගේ වචනය ඒකාන්ත සත්‍යයයි.”
සුමේධ තවුසාණන් මෙසේ නන් අයුරින් විමසා බලා මම ඒකාන්තයෙන් බුදු වෙමි යි ස්ථිර අධිෂ්ඨානයක් කොට බුද්ධ කාරක ධර්ම - පාරමී ධර්ම විමසීමට උඩ යට දශ දිසාවන් සහ භවත්‍රයට අයත් සියලු ධර්මයන් විමසන්නේ, පෙර බෝසත්වරුන් විසින් පුරුදු පුුහුණු කළ පළමු වැනි දාන පාරමිතාව දැක මෙසේ තමාට ම අවවාද දුනි. සුමේධ පණ්ඩිතය, ඔබ මෙතැන් පටන් පළමු වැනි දාන පාරමිතාව පිරිය යුතුයි. යම් සේ යටිකුරු කළ දිය පිරවූ කළයක් ඉතිරි නො කොට පිටකරයි. පිටකළ ජලය නැවත ඇතුළට නො ගනී. එමෙන් ධනය, කීර්තිය, අඹුදරුවන්, අඟපසඟ ආශා නැති ව පැමිණි යාචකයන්ට කැමැති කැමැති දේ ඉතිරි නො කොට දෙන්නේ, බෝරුක් මුල හිඳ බුද්ධත්වය ලබන්නෙහිය. පළමු වැනි දාන පාරමිතාව දැඩි කොට ඉටාගත්හ. එහෙයින් කියන ලදි.
“බුද්ධකාරක ධර්මයන්හි කොහි ඇත්දැ යි ඔබිමොබ උඩයට දශ දිසා පමණක් නොව කාමරූප, අරූප, භවාත්‍රයට අයත් සියලු ධර්මයන් ඒකාන්තයෙන් විමසා බලමි.
එදා එසේ සොයන විට පෙර බුදුවරුන් විසින් පුරුදු කරන ලද බෝධියට මහා මඟක් වූ පළමු වැනි දාන පාරමිතාව දුටිමි.
සුමේධ පණ්ඩිතය, ඔබ සතර බෝධියට පැමිණෙන්න කැමැත්තෙහි නම් මේ පළමු වැනි දාන පාරමිතාව දැඩි කොට සමාදන් ව ඒ පුරුදු කරව.
යම් සේ යම් කිසිවකු විසින් යටිකුරු කරන ලද පිරුණු දිය කළයක් ඉතිරි නො කොට ජලය බැහැර කරයි. කිසිවක් ඉතිරි කැර නො ගනී.
එසේ ම හීන, මැදුම්, උසස් යන යාචකයන් හමු වූ විට යටිකුරු කළ දිය කළයක් මෙන් ඉතිරි නො කොට දන් දෙව.”
නැවතත් සුමේධ තවුසාණෝ සිතන්නාහු බුද්ධකාරක ධර්ම පමණක් නො විය යුතුය. තවත් මතුවට සිතන්නාහු, දෙවැනි ශීල පාරමිතාව දැක සිතූහ. සුමේධ පණ්ඩිතය, ඔබ මෙතැන් සිට ශීල පාරමිතාව ද පිරිය යුතුය. යම් සේ චමරි මුවා ජීවිතය ද නො බලා තමාගේ වලිගය ම රකී. එ සේ ඔබ ද ජීවිතය නො බලා ශීලය රකින්නේ නම් බුදු වන්නෙහියැ යි ශීල පාරමිතාව රැකීමට දැඩි කොට ඉටා ගත්හ. එහෙයින් කියන ලදි.
“බුද්ධකාරක ධර්ම මෙපමණක් ම නො වේ. බෝධි ඥානය මුහුකුරා වන තවත් ධර්ම ඇත්දැ යි විමසීමි.
මෙසේ විමසන විට පෙර බුදුවරුන් විසින් පුරණ ලද දෙවැනි ශීල පාරමිතාව දුටුවෙමි.
සුමේධ පණ්ඩිතය, ඔබ සම්බෝධිය අවබෝධ කරනු කැමැති නම් මේ ශීල පාරමිතාව දැඩි ව සමාදන් ව එම ශීල පාරමිතාව අනුගමනය කරව.
මෙසේ සෙමර මුව දෙන සිය වාලධිය යම් කිසිවක පැටලුණු විට එතැන ම මැරෙන්නේය. වලිගයට හානි කැර නො ගන්නීය.
ඒ අයුරින් සිව් භූමිය හෙවත් ප්‍රාතිමෝක්‍ෂ සංවර ආදී සිව් සිල් සෙමර මුව දෙන වලිගය රකින්නාක් මෙන් ආරක්‍ෂා කරන්න.”
ඉක්බිති, සුමේධ තවුසාණෝ බුද්ධකාරක ධර්ම මෙපමණක් ම නො විය යුතුයැ යි තවත් සොයනුයේ, තෙවැනි නෙක්ඛම්ම පාරමිතාව ද සම්පූර්ණ කරව. යම් සේ බොහෝ කලක් සිට ගෙයක වසන පුරුෂයා එහි ඇලීමක් නො කරයි. උකටලී බව හා නො වසනු කැමැත්ත ම වෙයි. එමෙන් ඔබ ද සියලු කාමලෝකාදී භව හිර ගෙදරක් කොට සලකා සියලු භවයන්ට කලකිරී එයින් මිදෙනු කැමැත්තේ වී නෙක්ඛම්මාභිමුඛ වනු. එවිට ඔබ බුදුවන්නෙහියැ යි තෙවැනි නෙක්ඛම්මාභිමුඛ දැඩි කොට ඉඩ ගත්හ. එහෙයින් කියන ලදි.
“සංබෝධි චින්තය වර්ධනය කැරවන තවත් බුද්ධකාරක ධර්ම විමසූ මම,
තෙවැනි නෙක්ඛම්ම පාරමිතාව හෙවත් භාවනාව අත්හැරීම දුටුවෙමි.
[missing trans]
යම් සේ හිර ගෙයක දුකින් විසූ පුරුෂයකු එයට ආශා නො කරයි ද එයින් මිදී යාමට මඟක් සොයයි ද,
එසේ ම සියලු භවයන් සිර ගෙවල් මෙන් සලකා භවයෙන් එතැර වීමට නෙක්ඛම්ම පාරමිය සම්පූර්ණය කරව.”
බුද්ධකාරක ධර්ම තවත් තිබිය යුතුයැ යි සිතූ සුමේධ තවුසාණෝ සිව් වැනි පඤ්ඤා පාරමිතාව දැක සුමේධ පණ්ඩිතය, ඔබ මෙතැන් සිට පඤ්ඤා පාරමිතාව ද පිරිය යුතුය. අවම, මැදුම්, උතුම් යන සියලු නුවණැත්තන් වෙත ගොස් ප්‍රශ්න කිරීමෙන් දැනීම ලබාගත යුතුය. යම් සේ පිණ්ඩධාරී භික්‍ෂුවක් අවම, මධ්‍යම ආදී වශයෙන් බෙදුණු කිසි කුලයක් අත් නො හැර පිඬු පිණිස හැසිරෙන්නේ, තම යැපීම සඳහා ආහාර ලබා ගනී. එමෙන් ඔබට ද සියලු නැණවතුන් කරා එළැඹ ප්‍රශ්න විචාරීමෙන් බුද්ධත්වය ලබාගත හැකි වේ. එහෙයින් කියන ලදි.
“තවදුරටත් බුද්ධකාරක ධර්මයන් විමසන සුමේධ තවුසාණෝ පෙර බුදුවරුන් විසින් පුරුදු පුහුණු කළ සිවු වැනි පඤ්ඤා පාරමිතාව දුටහ.


යම් සේ පිඬු පිණිස වඩන භික්‍ෂුව හීන, මධ්‍යම, උත්තමයැ යි සම්මත හැම කුලයක් ම අත් නො හැර තම ආහාරය ලබා ගන්නාක් මෙන්,
සුමේධ පණ්ඩිතය, ඔබ ද හැමකල්හි ම නැණවතුන් ඇසුරු කරමින් පඤ්ඤා පාරමිතාව පුරන්නේ නම් සම්බෝධිය ලබන්නෙහිය.”
බුද්ධකාරක ධර්ම මෙතෙක් පමණක් නො වේ. තවදුරටත් විමසන සුමේධ තාපසයෝ පස් වැනි විරිය පාරමිතාව දුටහ. පණ්ඩිතය, ඔබ මෙතැන් සිට විරිය පාරමිතාව ද පිරිය යුතුය. යම් සේ සිවුපා සතුන්ගේ රජ වූ සිංහයා සියලු ඉරියව්වල දී දැඩි වීර්යය ඇත්තකු වේ ද එසේ ඔබ ද නො පසුබස්නා වීර්යය ඇත්තෙක් වන්නේ නම් බුදු බව ලබන්නාහ යි, පස් වැනි වීර්යය පාරමිතාව ස්ථිර වශයෙන් අධිෂ්ඨාන කළහ. එහෙයින් කියන ලදි.
“එදා සුමේධ බෝසතාණෝ පෙර බුදුවරයන් විසින් ද පුරන ලද විරිය පාරමිතාව දැඩි ව අධිෂ්ඨාන කොට,


යම් සේ සිව්පා සතුන්ගේ රජ වූ සිංහයා හිඳීම, සිටීම, ගමන යන අවස්ථාවන්හි නො පසුබස්නා වීර්යයෙන් එඩිතර සිත් ඇත්තේ වේ ද,
එසේ ම ඔබ ද සියලු භවවල දී විරිය පාරමිතාව පුරන්නේ නම් සම්බෝධියට පැමිණෙන්නෙහිය.”
අනතුරුව බෝසතාණෝ තවත් බුද්ධකාරක විමසන්නාහු, සවැනි ඛන්ති පාරමිතාව දැක පණ්ඩිතය, ඔබ මෙතැන් පටන් ඛන්ති පාරමිතාව ද පිරිය යුතුය. සම්මාන, අවමාන යන දෙකෙහි ඉවසීම ඇත්තකු විය යුතුය. යම් සේ මහා පොළොවට පිරිසිදු දෙයක් දැමුව ද අපිරිසිදු දෙයක් දැමුව ද එයට කැමැත්තක් හෝ අකැමැත්තක් නො දක්වයි. කම්පාවට පත් නො වේ. එමෙන් ඔබ ද සම්මාන, අවමාන දෙකෙහි ම ඉවසන්නකු වන්නේ නම් බුදු වන්නෙහියැ යි, සවැන් ඛන්ති පාරමිතාව දැඩි කොට ඉටාගත්හ. එහෙයින් කියන ලදි.
“බුද්ධකාරක ධර්ම විමසන බෝසතාණෝ පෙර බුදුවරුන් විසින් සෙවුනා ලද සවැනි ඛන්ති පාරමිතාව සමාදන්ව,


පණ්ඩිතය, යම් සේ පොළොව පිරිසිදු අපිරිසිදු දෙක ම ඉවසයි. ප්‍රතික්‍ෂේප නො කරයි. ආදරය හෝ ක්‍රෝධ නො කරයි.
එමෙන් ඔබ ද හැමදෙනාගේ ම සම්මාන, අවමාන දෙක්හි දී ම දෙයාකාරයක් නොමැති මනසින් හෙවත් දයා ක්‍රෝධ දෙකට නො පැමිණ සියල්ල ඉවසන්නේ නම් බුදු වන්නෙහිය.”
නැවතත් බෝසතාණෝ බුද්ධකාරක ධර්ම සොයන්නාහු, සත් වැනි සච්ච පාරමිය දැක පණ්ඩිතය, ඔබ මෙතැන් සිට සච්ච - ඇත්ත කථා කිරීමේ පාරමිය පිරිය යුතුය. තම හිස මත හෙන පාත්වුව ද එන අධි ලාභ සඳහා ද නැත්නම් ඡන්‍ද ආදී සතර අගතියෙන් හෝ දැන දැන බොරු නො කියව. ඔෂධී තරුව සියලු ම සතුන්ගේ ගමන් මඟ හැර වෙනත් ගමන් මඟක නො යයි. තමාට අයත් වීථියෙහි ම යයි. එමෙන් ඔබ ද සත්‍යය අත්හැර බොරු නො කියන්නේ, බුදු වන්නෙහියැ යි සත් වැනි සච්ච පාරමිය දැඩි කොට ඉටාගත්හ. එහෙයින් කියන ලදි.
“තවදුරටත් බුද්ධකාරක ධර්ම විමසන බෝසතාණෝ සත් වැනි සච්ච පාරමිය සමාදන් ව වෙනස් නො වන වචන ඇත්තේ, සංබෝධියට පැමිණෙන්නෙහිය.


යම් සේ ඔෂධී තාරකාව දෙවියන් සහිත ලෝකයෙහි තුලාවක් මෙන් විය. ග්‍රීෂ්ම, වර්ෂා, හේමන්ත යන සෑම සෘතුවක ම තම වීථියෙන් හෙවත් මාර්ගයෙන් බැහැර නො වෙයි.
එසේ ම ඔබ ද සත්‍යය මඟින් බැහැර නො වූයේ සම්බෝධියට පැමිණෙන්නෙහිය.”
බුද්ධකාරක ධර්ම සෙවීමේ නිරත වූ බෝසතාණෝ අට වැනි අධිෂ්ඨාන පාරමිය ද සොයා ගත්හ. ඔබ විසින් සිත්හි පිහිටුවා ගත්තේ නම් එහි නිශ්චල ව සිටුව. යම් සේ පර්වතයක් සතර දිගින් මහා වාතය හමද්දීත් කම්පා නො වේ ද, නො සෙලවේ ද, පිහිටි තැන ම සිටී ද, එමෙන් ඔබ ද තමා කළ අධිෂ්ඨානයෙහි නිශ්චල ව සිටින්නේ, බුදු වන්නෙහිය. මෙසේ අට වැනි අධිෂ්ඨාන පාරමියද දැඩි කොට ඉටා ගත්හ. එහෙයින් කියන ලදි.
“මතු මත්තෙහි බුදකුරු දම් සොයන සුමේධ තවුසාණෝ අට වැනි අධිෂ්ඨාන පාරමිය ද දුටහ.

පණ්ඩිතය, මේ අටවැනි අධිෂ්ඨාන පාරමිය ද සම්බෝධිය සඳහා පිරිය යුතුය.
යම් සේ මනාව පිහිටි ගල් පර්වතයක් සිවු දිගින් හමන මහා වාතයෙන් කම්පා නො වී හිමි තැන ම සිටී ද,
එමෙන් ඔබ ද සිය අදහසෙහි නො සෙල්වී සිටින්නේ, සම්බෝධියට පැමිණෙන්නෙහිය.”
බුද්ධකාරක ධර්ම සිතන සුමේධ තවුසාණෝ නව වැනි මෙත්තා පාරමිය දැක සුමේධ පණ්ඩිතය, ඔබ මෙතැන් සිට හිත අහිත රූපය කෙරෙහි ම එක සිතකින් පැවැතිය යුතුය. ජලය දුදනාට ද සුදනාට ද එක ම සීතලක් දෙයි. එමෙන් ඔබ ද සියලු සත්ත්වයන් කෙරෙහි එකට මෙත් සිත් ඇත්තෙක් ව වසන්නේ නම් බුදු වන්නෙහියැ යි, මෙත්තා පාරමිය ද අදිටන් කළහ. එහෙයින් කියන ලදි.
“බුද්ධකාරක ධර්ම තවත් තිබේදැ යි සොයන තවුසාණන්ට නව වැනි මෙත්තා පාරමිය පෙනිණ.

පණ්ඩිතය, බුදු වනු කැමැත්තේ නම් පෙර බුදුවරුන් විසින් අනුගමනය කළ මෙත්තා පාරමිය පුරනු මැනව.
යම් සේ ජලය පවිටු ජන හා හුදී ජනයා හට සිසිල් ගුණ සම ව විහිදුවයි. එසේ දූවිලි ආදී අපවිත්‍ර දේ සම ව සෝදා හරී.
එසේ ම ඔබ ද හිත අහිත හැමදෙනා කෙරෙහි මෙත් සිත සම ව පතුරුවන්නේ, බුදු බව ලබන්නෙහිය.”
දශ වැනි පාරමිය වශයෙන් බෝසතාණන් දුටුවේ උපේක්ඛා පාරමියයි. සුමේධ පණ්ඩිතයෝ තමාට ම, ඔබ මෙතැන් සිට සැප දුක් දෙකෙහි මැදහත් විය යුතුයි. පිරිසිදු සුචි අසුචි දෙකෙහි ම පොළොව කම්පාවක් නැත. එසේ ඔබ ද සැප දුක් දෙකෙහි ම මැදහත් බව වඩන්නේ නම් සම්බෝධිය ලබන්නෙහිය.
“ඔබ මේ දශ වැනි උපේක්ඛා හෙවත් මැදහත් බව දැඩි කොට සමාදන් ව සියල්ලෙහි තුලාවක් මෙන් අටලෝ දහමෙහි හා හිතාහිතයන් කෙරෙහි කෝපානුවර්ත ව සමබර ව සිටී නම් උපේක්ඛා පාරමිතාව අනුගමනය කිරීමෙන් සම්බෝධියට පැමිණිය හැකිය.”




බෝසතාණෝ නැවතත් සිතන්නහු, මේ ලෝකයෙහි බෝසත්වරුන් විසින් පිිරිය යුතු සම්බෝධිය මුහුකුරා යන බුද්ධකාරක ධර්මයන් මෙපමණක් මය. දශ පාරමී හැර අනිකක් නැත. මේ දශ පාරමිතාවන් උඩ අහසෙහි නැත. යට පොළොවෙහි ද නැත. සිව් දිසාවෙහි ද නැත. පාරමී පිහිටා ඇත්තේ මගේ හෘදය තුළය. මෙසේ දශ පාරමී ධර්ම තම හදවතෙහි පිහිටි බව දැක ඒ දැඩි කොට සිතින් අධිෂ්ඨාන කොට නැවත නැවත මෙනෙහි කරන්නාහු, අනුලෝම පටිලෝම වශයෙන් විමසූහ. තව ද අග සිට මුලට ද මුල සිට අගට ද විමසූහ. පාරමිතාවන් මැද සිට දෙකෙළවරට ද ගෙන නිමවූහ. දෙකෙළවරින් ගෙන මැදින් නිමවූහ. පාරමී වනාහි: අංග පරිත්‍යාගය පාරමිතා නමි. බාහිර භාණ්ඩ පරිත්‍යාගය උපපාරමිතා නමි. ජීවිත පරිත්‍යාගය පරමත්ථ පාරමිතා නමි යි, පාරමී ධර්ම, දශ පාරමී, දශ උපපාරමී, දශ පරමත්ථ පාරමී වශයෙන් ගිතෙල්, මීතෙල් ආදී දෙතෙලක් එක් රස කොට අනන්නාක් මෙන් මහා මේරු පර්වතය මහා සමුද්‍රය කලඹන්නාක් මෙන් ද විමර්ශනය කළේය. මෙසේ නන් අයුරින් දශ පාරමී ධර්ම විමර්ශනය කරන කල්හි දහම් තෙදින් සිව් නහුතයක් අධික කොට ඇති යොදුන් දෙලක්‍ෂයක් ගණ වූ මේ මහා පොළොව ඇතකු විසින් මඩනා ලද බට දඬු මිටියක් මෙන් ද උක් දඬු යන්ත්‍රයක් මෙන් ද මහා ශබ්ද නංවමින් කම්පා විය. කුඹල් සකක් මෙන් ද තෙල් යන්ත්‍රයක් මෙන් ද භ්‍රමණය විය. එහෙයින් කියන ලදි -
“සම්බෝධිය මුහුකුරු වන යම් ධර්මයෝ වෙත් ද ඒවා මෙපමණය. අන් තැනක හෝ මෙයට අධික ව නැත. දැඩි ව එහි පිහිටන්න.
මේ පාරමී ධර්මයන් තත්ත්වාකාරයෙන් කෘත්‍යය හා ආකාර වශයෙන් සලකන කල්හි පාරමී දහම් තෙදින් දශ දහසක් සක්වල කම්පා විය.
ඇඹරෙන උක් යන්ත්‍රයක් මෙන් පොළොව සෙලවිණි. රැව්දිණි. තෙල් යන්ත්‍රයෙහි සක මෙන් කැරකිණි.”
මහ පොළොව කම්පාවන කල්හි රම්ම නගර වාසී ජනයෝ පොළොවෙහි සිටින්නට නො හැකි ව ප්‍රලය වාතයෙන් පහර ලැබූ මහා වෘක්‍ෂයන් මෙන් ඒ ඒ තැන මුසපත්ව වැටුනහ. කළ ආදී කුඹල් මැටි භාණ්ඩ බිම වැටී එකිනෙක හැපී සුණු විසුණු වූහ. බියපත් වූ මහා ජනයා දීපංකර බුදු රජුන් වෙත එළැඹ කිමෙක් ද භාග්‍යවතුන් වහන්ස, භූත, යක්‍ෂ, දේවතාදීන්ගේ අවේෂයක්දැ යි අපි නො දනිමු. සියලු ජනයෝ බියපත් ව සිටිති. ස්වාමීනි, මෙයින් ලෝකයට අයහපතක් වේද? නැතිනම් යහපතක් වේද? අපට මෙම කාරණය පැහැදිලි කොට දෙනු මැනවි. බුදු රජහු ඔවුන්ගේ කථාව අසා තොපි බය නො වව්. ඒ ගැන නො සිතව්. තොපට මෙය අයහපතක් නො වේ. අද මවිසින් යම් ඒ සුමේධ පණ්ඩිත කෙනකු අනාගතයෙහි ගෞතම නමින් බුදු වන්නාහ යි ප්‍රකාශ කරන ලද ද ඔහු දැන් පාරමී ධර්ම විමසයි. ඒ දම් තෙදින් දස දහසක් සක්වල එකවරට කම්පා වෙයි. රැව්දෙයි. එහෙයින් කියන ලදි -
“දීපංකර බුදු රජුන්ගේ දාන ශාලායෙහි යම් පමණ පිරිසක් වූවාහු ද ඒ සියල්ලෝම වෙවුලමින් මුසපත් ව බිම වැතුරුනාහ.
එසේ ම දහසක් ගණන් කුඹල් කළ ද සැළි ද එකිනෙක හැපී සුණු වී කැළඹී ගියේය.
බියෙන් තැති ගත් භ්‍රාන්තියෙන් ආකුල සිත් ඇති ජනතාව දීපංකර බුදු රජුන් වෙත එළැඹියහ.
පසැස් ඇති බුදු රජාණන් වහන්ස ලෝකයට කුමක් වන්නේ ද? හැමදෙනා ම බියෙන් ඇළලී සිටිති. ලෝකයට යහපතක් වේද? අයහපතක් වේද? මේ උපද්‍රවය දුරු කරන මැනවි.
දීපංකර බුදු රජාණෝ එදා ඔවුන් සනසාලූහ. මේ පෘථිවි කම්පාවෙන් බය නො වව්. උවදුරු රහිත වව්.
අද මම යම් කෙනකු ලොව බුදු වන්නේ යි ප්‍රකාශ කළෙමි ද හෙතෙම පෙර බුදුවරුන් සිත් සෙවුනා ලද පෙරුම් දම් විමසයි.
බුද්ධත්වයට පාදක වන්නා වූ සියලු ධර්ම විමසන කල්හි දස දහසක් සක්වල කම්පා වෙයි.”
මහා ජනයා බුදුරදුන්ගේ කථාව අසා තුටුපහටු වූවාහු ගඳමල් ආදිය රැගෙන රම්ම නගරයෙන් නික්ම බෝසතුන් වෙත එළඹ මල් ආදියෙන් පුදා වැඳ පැදකුණුකොට රම්ම නගරයට ම පිවිසියහ. බෝසත්හු ද දශ පාරමී ධර්ම විමර්ශනයකොට වීර්යය දැඩිකොට අධිෂ්ඨානකොට වැඩසිටි ආසනයෙන් නැඟී සිටියහ. එහෙයින් කියන ලදි.
“එකෙණෙහි බුදු රජුන්ගේ වචනය ඇසූ ජනතාවගේ සිත් සංසිඳිණි. ඒ සියල්ලෝම මා වෙත පැමිණ නමස්කාර කළහ.
මම ද බුදු ගුණ මෙනෙහි කොට සිත දැඩි කොට ආසනයෙන් නැඟී සිටියෙමි.”
බෝසතාණෝ ආසනයෙන් නැඟී සිටිත් ම දස දහසක් සක්වල දෙවියෝ රැස්වී දිව්‍යමය ගඳ මල් ආදියෙන් පුදා සුමේධ තාපස උතුමාණෙනි, ඔබ අද දීපංකර බුදු රජුන්ගේ පාමුල උතුම් ප්‍රාර්ථනයක් කළහ. ඒ ප්‍රාර්ථනය නිරුපද්‍රිත ව සඵල වෙත්වා. ඔබට බියක් හෝ තැති ගැන්මක් නො වෙත්වා. ඔබ සිරුරෙහි ස්වල්ප වූ හෝ රෝගයක් නො වැළඳෙත්වා. වහා ම පෙරුම් සපුරා බුද්ධත්වය අවබෝධ කරත්වා. මල් හා ගෙඩි හටගන්නා ගස් නියමිත කාලය පැමිණි කල්හි මල් පිපේ. ගෙඩි හටගනී. එමෙන් ඔබ ද කාලය නො ඉක්මවා බුද්ධත්වයට පත්වෙත්වා යි මංගල ස්තුති ගී පවත්වා තම තමන්ගේ දේව ස්ථාන කරා ගියහ. සුමේධ තවුසාණෝ ද මම දශ පාරමී දම් පුරා සාරාසංඛ්‍ය කල්ප ලක්‍ෂයක් මතුයෙහි බුදු වන්නෙමි යි වීර්යය දැඩි කොට අහසට නැඟී හිමවතට ම වැඩියහ. එහෙයින් කියන ලදි.
“මා ආසනයෙන් නැඟිටින විට ම දෙවියෝ සහ මනුෂ්‍යයෝ දෙව්ලොව හා මිනිස් ලොව මල් විසුරුවත්.
ඒ දෙපිරිස ම ඔබ විසින් පතන ලද ඔබගේ ප්‍රාර්ථනය සිතූ පරිදි ම ලබත්වා යි තුති ඝෝෂා පවත්වති.
සියලු උවදුරු දුරු වෙත්වා. කණගාටු හා රෝග පීඩා නැති වෙත්වා. ඔබට කිසි අනතුරක් නො වෙත්වා. උතුම් සම්බෝධිය ලබත්වා.
මල් පිපෙන ගස් සුදුසු කාලය පැමිණි කල්හි මල් පිපේ. එසේ ම වීරයාණෙනි, ඔබ ද බුද්ධ ඤාණ නැමැති මලෙහි පිපෙන්නෙහිය.
පෙර බුදුවරු දශ පාරමී ධර්ම පිරූහ. එසේම ඔබ ද දශ පාරමී ධර්ම පුරනු මැනවි.
පෙර බුදුවරු බෝමැඩෙහි බුද්ධත්වය අවබෝධ කළහ. වීරයාණෙනි, ඔබ ද බුදුවරුන්ට පොදු බෝමැඩහි දී බුද්ධත්වය අවබෝධ කරනු මැනවි.
පෙර බුදුවරු යම් සේ දම්සක් පැවැත්වූවාහු ද එසේ ම ඔබ ද දම්සක් පවත්වනු මැනවි.
පසළොස්වක පොහෝ දින යම් සේ චන්ද්‍රයා ඉතා පිරිසිදු ව බබලයි ද එමෙන් ඔබ ද පිරුණු මනදොල ඇති ව දශ දහසක් සක්වල බබලනු මැනවි.
රාහුගෙන් මිදුණු සූර්යයා ආලෝකයෙන් වඩාත් බබලා ද එමෙන් ඔබ ද ලෝකයා සසරින් මුදවා මහා වීරයකු සේ ශ්‍රීයෙන් බබලනු මැනවි.
සියලු ගංගාවෝ මහා මුහුදට ගලන්නා සේ දෙවියන් සහිත ලෝකයා ඔබ වෙතට මුළු දෙත්වා.
ඒ දෙවි මිනිසුන් විසින් ස්තුති ප්‍රශංසා ලද ඒ සුමේධ පණ්ඩිත තවුසාණෝ දශ පාරමී ධර්ම සමාදන් ව ඒ ධුරයන් සම්පූර්ණ කරමින් මහා වනයට පිවිසියහ.”
රම්ම නගර වැසි ජනයෝ ද ආපසු නගරයට පැමිණ බුදු රජුන් ප්‍රමුඛ මහසඟනට මහා දන් දුන්හ. දීපංකර බුදු රජාණෝ ද ඔවුන්ට දම් දෙසා මහා ජනයා සරණ සීලාදී ගුණ ධර්මයන්හි පිහිටුවා රම්ම නගරයෙන් නික්ම වැඩියහ. උන් වහන්සේ මෙසේ ආයු ඇති තෙක් ම වැඩ සිට සියලු බුදු කුස නිම කොට පිරිනිවීමෙන් පිරිනිවන්පා වදාළහ. මෙහි දී මේ පිළිබඳ විස්තර කථාව බුද්ධ වංසයෙහි කී අයුරින් දත යුතුයි. එහෙයින් කියන ලදි.
“එදින ඒ රටවැසියෝ සඟුන් සහිත ලෝකනාථයන් වහන්සේට දන් පිළිගන්වා තෙරුවන් සරණ ගියහ. එසේ ම සමහරු පන්සිල්හි ද දස සිල්හි ද පිහිටවූහ.

සමහරු ශ්‍රමණ භාවය ද ආර්ය ඵල ද ලබාගත්හ. සමහරු හට උසස් ධර්ම වූ සිව් පිළිසිඹියා දුන්හ.
නර ශ්‍රේෂ්ඨ බුදු රජාණෝ උතුම් අෂ්ට සමාපත්ති ද ත්‍රිවිද්‍යා හා අභිඥා ගුණයන්හි ද සමහරු පිහිටවූහ.
මෙයාකාරයෙන් මහා ජනයාට අවවාද කළහ. මේ අයුරින් උන් වහන්සේගේ සසුන පැතිරී ගියේය.
පරිපූර්ණ කපොල (කම්මුල්) ඇති වෘෂභ රාජයකුට බඳු කඳ ඇති දීපංකර නම් බුදු රජාණෝ බොහෝ දෙනා සසරින් එතැර කරති. දුගතියෙන් මුදවති.
ඒ මුනි උතුමාණෝ සත්‍යාවබෝධ කළයුතු අයකු දැක යොදුන් සුවහසක් ඈත සිටිය ද ඇසිල්ලකින් වැඩ ඔහුට ධර්මාවබෝධ දෙති.
උන් වහන්සේගේ පළමු ධර්මාවබෝධ අවස්ථාවෙහි කෙළ සියයක් සත්ත්වයන් ධර්මාවබෝධ කැරවූහ. දෙවැනි ධර්මාවබෝධ අවස්ථාවෙහි සුවහසක් සත්ත්වයන් ධර්මාවබෝධ කැරවූහ.
යම් දවසක උන් වහන්සේ දෙව්ලොව දහම් දෙසූ සේක් ද, ඒ ධර්මාවබෝධ අවස්ථාවෙහි අනූ කෙළ දහසක් සත්ත්වයෝ ධර්මාවබෝධය කළහ.
තිලෝ අනුශාසක වූ දීපංකර බුදු රජුන්ට ශ්‍රාවක සන්නිපාත හෙවත් රැස්වීම් තුනක් විය. ප්‍රථම සමාගමෙහි කෙළ ලක්‍ෂයක් ශ්‍රාවකයෝ වූහ.
බුදු රජහු නාරද පර්වතයෙහි විවේකීව වැඩ වසන කාලයෙහි කෙළසියයක් මහරහත්හු දෙවැනි සංඝ සමාගමට රැස්වූහ.
වශී ප්‍රාප්ත දීපංකර මහා මුනිහු සුදර්ශන පර්වතයෙහි විසූහු ද, එදින නව කෙළක් රහතුන් සමග පවාරණය කළහ.
මම එසමයෙහි තපෝ ගුණයෙන් උග්‍ර වූ අභිඥා බලයෙන් පරතෙරට ගිය අහසෙහි ගමන් කරන ජටා දරන තවුසෙක් වීමි.
දස දහසක්, විසි දහසක් වශයෙන් සමූහ වශයෙන් ධර්මාවබෝධ කළහ. කනෙකු දෙදෙනකු වශයෙන් ධර්මාවබෝධ කළ වාර ගණන සංඛ්‍යා රහිතය.
අතිපාරිශුද්ධ වූ දීපංකර බුදු රජුන්ගේ ශාසනය පැතිරිණි. බොහෝ ජනයා විසින් පිළිගන්නා ලද්දේ විය. එසේ ම සමෘද්ධිමත් විය.
මහත් සෘද්ධි බල ඇති අභිඥා ලාභී සාරලක්‍ෂයක් රහත්හු ලෝකය මනා ව දත් දීපංකර බුදු රජුන් පිරිවරා සිටිති.
ඒ කාලයෙහි යම් කෙනෙක් රහත් බවට නො පැමිණ සෝවාන් ආදී මාර්ග ඵල ලාභී වූවාහු ද, ඔවුහු ගරු කටයුත්තෝ නො වෙත්.
කෙළෙස් මළ රහිත, නැති කළ ආශ්‍රව ධර්ම ඇති, ස්ථිර ගති පැවතුම් ඇති හෙරණුන් විසින් මනාව පුබුදු කළ බුදු සසුන දෙවියන් සහිත ලෝකයෙහි මනාව බබළයි.
දීපංකර බුදු රජුන් උපන් නගරය රම්මවතී නම් විය. සුමේධා නම් දේවිය සහ සුදේව නම් රජ, මව්පියෝ වූහ.
සුමංගල හා තිස්ස තෙරණුවෝ අග්‍ර ශ්‍රාවක වූහ. [missing trans]
නන්දා සුනන්දා යන තෙරණියේ අග්‍ර ශ්‍රාවිකාවෝ වූහ. ඒ බුදු රජුන්ගේ බෝධි වෘක්‍ෂය පුලිල වෘක්‍ෂයැ යි කියයි.
දීපංකර මහා මුනීහු උසින් අසූ රියනකි. මල් පිපුණු තල් ගසක් මෙන් ද පහන් ගසක් මෙන් ද සෝබමාන වූහ.
උන් වහන්සේගේ ආයු ප්‍රමාණය අවුරුදු ශත සහස්‍රයකි. මෙපමණ කලක් වැඩ සිටිමින් ජනයා සසරින් එතැර කළ සේක.
ශ්‍රාවකයන් සමග උන් වහන්සේ සදහම් බබුළුවා මහ ජනයා සසරින් එතැර කොට ගිනි කඳක් මෙන් බැබලෙමින් සිට පිරිනිවි සේක.”
ඒ උන් වහන්සේගේ අනුපමේය සෘද්ධි බලය ද කීර්තිය ද ශ්‍රී පාදයන්හි සක් රුවන් සලකුණු ද යන සියල්ලම අතුරුදහන් විය. සියලු ම හේතු ප්‍රත්‍යය සමුත්පතිත ධර්ම හිස් නො වේ ද?
භාග්‍යවත් දීපංකර බුදු රජුන්ට පසු කාලයෙහි එක් අසංඛ්‍යයක් ඉක්මවා කොණ්ඩඤ්ඤ නම් බුදු රජාණෝ ලොව පහළ වූහ. උන් වහන්සේට ද ශ්‍රාවක සමාගම් තුනක් විය. පළමු සමාගමෙහි කෙළ ලක්‍ෂයකි. දෙවැනි සමාගමෙහි කෙළ දහසකි. තුන් වැන්නෙහි අනූ කෝටියකි. එදවස බෝසතාණෝ විජිතාවී නම් සක්විති රජ ව ඉපිද බුදු රජුන් ප්‍රමුඛ කොට කෙළ ලක්‍ෂයක් මහා සංඝයාට මහදන් පැවැත්වීය. කොණ්ඩඤ්ඤ බුදු රජාණන් වහන්සේ ද අනාගතයේ බුදු වන්නේයැ යි විවරණ දී දම් දෙසූහ. බෝසත්හු බුදු රජුන්ගේ වචනය අසා රාජ්‍යය අතහැර පැවිදි විය. එතුමෝ තුන් පිටක ධර්මය උගෙන ධ්‍යාන උපදවා එයින් නො පිරිහී බඹලොව උපන්හ. කොණ්ඩඤ්ඤ බුදු රජුන් වනාහි රම්මවතී නම් නුවර විය. සුජාතා දේවිය හා සුනන්ද රජ මව්පියෝ වූහ. භද්ද, සුභද්ද දෙතරුණුවෝ අගසව් වූහ. උපස්ථායක අනුරුද්ධ තෙරණුවෝය. තිස්සා, උපතිස්සා දෙතෙරණියෝ අග්‍ර ශ්‍රාවිකාවෝ වූහ. බෝධිය, සල් ගස විය. ශරීර දස ප්‍රමාණය අටඅසූ රියන් විය. ආයු ප්‍රමාණය ලක්‍ෂයකි. එහෙයින් කියන ලදි.
“දීපංකර බුදු රජුන්ට අපර භාගයෙහි අනන්ත තෙද ඇති පමණ කළ නො හැකි කීර්ති ඇති නො මිනිය හැකි ගුණ ඇති ළංවිය නො හැකි ලොවට නායක කොණ්ඩඤ්ඤ නම් බුදු රජහු පහළ වූහ.”
කොණ්ඩඤ්ඤ බුදු රජුන්ට මෑත භාගයෙහි එක් අසංඛ්‍යයක් ඉක්මවා එක ම කපෙක බුදුවරු සතර නමක් පහළ වූහ. එනම් මංගල, සුමන, රේවත, ශෝභිත නමිනි. එයින් මංගල බුදු රජුන්ට සාවක සන්නිපාත තුනකි. පළමු සමාගමෙහි කෙළ සියයක් ශ්‍රාවකයෝ වූහ. දෙවැනි සමාගමෙහි කෙළ දහසකි. තුන් වැන්නෙහි අනූ කෙළකි. ඒ බුදු රජුන්ගේ සුළු මවුන්ගේ පුත්, සොහොයුරු ආනන්ද කුමාරයා නව කෙළක් පමණ පිරිස සමග දහම් ඇසීම සඳහා බුදු රජුන් වෙත එළැඹියේය. උන් වහන්සේ ඔවුන්ට අනුපිළිවෙල කථාව දෙසූහ. ආනන්ද කුමරු පිරිස මඟ පිළිසිඹියා සමග රහත් බවට පැමිණියේය. බුදු රජහු ඒ කුල පුතුන්ගේ පෙර අත්බැව් බලා සෘද්ධිමය පාසිවුරු ලැබීමේ පින දැක දකුණු අත දිගු කොට මහණෙනි, එව යි වදාළහ. ඒ සියල්ලන් ම එකෙණෙහි ම ඉඳුමය පාසිවුරු දරා සැට වස් පිරුණු මහා තෙරවරුන් මෙන් විය. ඔවුහු ශ්‍රමණ ආකල්පයෙන් යුතු ව බුදු රජුන් වැඳ පිරිවරා සිටියහ. මේ උන් වහන්සේගේ තෙවැනි ශාවක සන්නිපාතය විය.
මේ බුදු රජුන්ගේ විශේෂයක් නම්, අනෙක් බුදුවරුන්ගේ ශරීරාලෝකය අසූ රියනක් පමණ පැතිරුණ ද, මේ බුදු රජුන්ගේ ශරීරාලෝකය වනාහි දස දහසක් සක්වල පැතිර සිටියේය. ගස්, පොළොව, මුහුද ආදිය පමණක් නොව හැලි, වළං ආදිය පවා රන් පටකින් වැසුවාක් මෙන් විය. බුදු රජුන්ගේ ආයු ප්‍රමාණය අනූ දහසකි. මේ කාලය තුළ ම සඳ, හිරු ආදියට තම ආලෝකයෙන් බැබලෙන්නට නො හැකි විය. රෑ දවල් පිරිසිඳීමක් නො වීය. ජනයා බුද්ධාලෝකයෙන් ම දවල් කාර්යය කළේය. සවස පුබුදින මලින් ද අළුයම කුරුළු නාදයෙන් ද ජනයා රෑ දවල් පිරිසිඳ දත්තේය.
අනෙක් බුදුවරුන්ට මෙවැනි ආනුභාවයක් නැත්තේ ද? නැත්තේ නො වෙයි. උන් වහන්සේලා කැමති වන්නාහු නම් දශ දහසක් සක්වල හෝ ඊට වඩා හෝ ආලෝකය පතුරුවන්ට සමත් විය. මංගල බුදු රජුන්ට වනාහි පෙර කළ ප්‍රාර්ථනා වශයෙන් අනෙක් බුදුවරුන්ගේ බඹයක් පමණ පැතිරී යන ශරීර ප්‍රභාව වෙනුවට මේ ශරීර ප්‍රභාව දස දහසක් සක්වල පැතිරිණි. ඒ මංගල බුදු රජාණෝ බෝසත් කල වෙස්සන්තර සමාන අත් බැව්හි වංකගිරිය සමාන පර්වතයක අඹුදරුවන් සමග වාසය කළහ. එකල එක් ඛරදාඨික නම් යක්‍ෂයකු බෝසතුන්ගේ දන් දීමේ ආශාව දැන බමුණු වෙසින් පැමිණ දරු දෙදෙනා ඉල්ලීය. බෝසත්හු බමුණාට දරුවන් දන් දෙමි යි තුටුපහටු ව ජලය කෙළවර කොට මහා පොළොව කම්පා කොට දරු දෙදෙනා දන් දිනි. යක්‍ෂයා සක්මන් කෙළවර පුවරුව ළඟ සිට බෝසතුන් බලා සිටියදී ම නෙළුම් අල මිටියක් මෙන් දරු දෙදෙනා කෑවේය. යක්‍ෂයා මුව විවර කරත් මගිනි ජාලයක් මෙන් වැගිරෙන ලේ ධාරාව දැක බෝසතුන්ට කෙසඟක් පමණ වූ හෝ දොම්නසක් නො වීය. මවිසින් දෙන ලද දානය ඉතා යහපතැ යි සිතත් ම ප්‍රීතියෙන් පිනා ගියේය. බෝසත්හු මේ පිනින් මේ ආකාරයෙන් ම ශරීරයෙන් මේ ආලෝක ධාරා නික්මෙවා යි පැතීය. බෝසතුන්ගේ මේ ප්‍රාර්ථනය නිසා බුද්ධත්වයට පත් කල්හි රශ්මිය නිකුත්ව මෙපමණ දුරක් පැතිරිණි.
ඒ බෝසතුන් පිළිබඳ ව තවත් පූර්ව චරිතයක් ඇත. හෙතෙම බෝසත් කල එක් බුදුන් වහන්සේ නමකගේ සෑයක් දවා මේ බුදු රජුන්ට මවිසින් ජීවිතය පරිත්‍යාග කළ යුතුයැ යි සිතා මුළු සිරුර දඬුවැට පහනක් මෙන් වෙළා රියනක් පමණ ඇති ලක්‍ෂයක් අගනා පාත්‍රයක් ගිතෙලින් පුරවා එහි දහසක් පහන් වැටි දල්වා එම පාත්‍රය හිසින් ගෙන සිරුරට ගිනි දල්වා සෑය පැදකුණු කරමින් මුළු රාත්‍රිය ම ගත කළේය. මෙසේ අරුණෝදය දක්වා උත්සාහ කළ ද රෝම කූපයක් පමණදු උණුසුමක් නො දැනුණේය. පියුම් ගැබකට පිවිසි මලක් මෙන් විය. ධර්මය වනාහි තමා රකින්නකි. එහෙයින් බුදු රජහු වදාළහ -
ධර්මය වනාහි ධර්මයෙහි හැසිරෙන්නා රකී. ධර්මය පුරුදු පුහුණු කළේ, සැප ගෙන දෙයි. ධර්මයෙහි හැසිරීමෙහි ආනිශංසයයි.
මෙම කර්ම විපාක බලයෙන් ද ඒ මංගල බුදු රජුන්ගේ ශරීරාලෝකය දශ දහසක් ලෝක ධාතුවෙහි පැතිර සිටියේය.
එදවස අප බෝසතාණෝ සුරුචි නම් බමුණකු ව ඉපිද බුදු රජුන්ට ආරාධනා කරමි යි ගොස් මිහිරි කථා අසා ස්වාමීනි, හෙට දවසට මගේ දානය පිළිගනු මැනවැ යි කීය. බුදු රජහු බමුණ, ඔබට කොතෙක් භික්‍ෂූන් ප්‍රමාණවත් ද? ස්වාමීනි, ඔබ වහන්සේගේ පිරිවර සංඝයා කොතෙක් ද? එදින ඒ බුදු රජුන්ගේ ප්‍රථම සංඝ සන්නිපාත දිනය විය. බමුණ, භික්‍ෂු ගණන කෙළ ලක්‍ෂයකි. ස්වාමීනි, ඒ සියලු භික්‍ෂූන් සමග හෙට දවසෙහි භික්‍ෂාව පිළිගනු මැනව. බුදු රජහු බමුණු ආරාධනය පිළිගත්හ. බමුණා ආරාධනා කොට ගෙට යමින් සිතන්නට විය. මම මෙපමණ භික්‍ෂු සංඝයාට කැඳ, බත්, වස්ත්‍ර ආදිය දීමට නො හැක්කේ නො වෙමි. එහෙත් වැඩ සිටින ස්ථානයක් කෙසේ නම් දෙන්නේදැ යි සිතන්නේ,
බමුණාගේ මේ සිතිවිල්ල යොදුන් අසූහාර දහසක් උස මෙර මුදුනෙහි තව්තිසාවෙහි සිටි සක් දෙවිඳුගේ පඬු ඇඹුල් අස්නට උණුසුමක් දැනවීය. සක් දෙවිඳු කවරකු මා මේ දිව්‍යය රාජ්‍යයෙන් පහ කරනු කැමැත්තෝ දෝයි දිවසින් බලන්නේ, බෝසතුන් දැක සුරුචි බ්‍රාහ්මණයා බුදුන් ප්‍රමුඛ භික්‍ෂු සංඝයාට ආරාධනා කොට වැඩ සිටිනා තැනක් පිළිබඳ ව සිතයි. මා ද එහි ගොස් පුණ්‍ය කර්මයට සහභාගී වීම වටීයැ යි වඩුවකුගේ වේෂය ගෙන වෑපොරෝ ගත් අත් ඇති ව මහසත්හුගේ ඉදිරියෙහි පෙනී සිටියේය. කිසිවකු හට බැලයකුගෙන් ප්‍රයෝජන ඇත්දැ යි ඇසීය. බෝසත්හු ඔහු දැක ඔබ කවර නම් වැඩ දන්නෙහි ද? මා නො දන්නා ශිල්පයක් නැත. ගෙයක් හෝ මණ්ඩපයක් හෝ යමක් අවශ්‍ය නම් ඒ කිරීමට මම දනිමි. එසේ නම් මට අවශ්‍ය එක කාර්යයක් ඇත. උතුමාණෙනි, ඒ කුමක් ද? හෙට දිනයේ දානය සඳහා මවිසින් කෝටි ලක්‍ෂයක් භික්‍ෂූහු ආරාධනා කරන ලදහ. උන් වහන්සේලාට වැඩ සිටීමට මණ්ඩපයක් කරන්නෙහිදැ යි ඇසීය. ඉදින් මට වේතනය දියහැකි නම් කරන්නෙමි. දරුව, වේතන දීමට හැකිවෙමි යි වඩු වේශධාරී සක් දෙවිඳු, එසේ නම් කරන්නෙමි යි ගොස් එක් ප්‍රදේශයක් දෙස බැලීය. එකෙණෙහි දොළොස් කෙළක් යොදුනක් ප්‍රමාණ භූමිය කසින මණ්ඩපයක් මෙන් සමතලා විය. අනතුරු ව සක් දෙවිඳු මෙතෙක් භූමි ප්‍රදේශයක සත් රුවනින් සෑදුණු මණ්ඩපයක් පැන නඟීවා යි සිතා එදෙස බැලීය. එකෙනෙහි ම පොළොව දෙබෑ කොට මණ්ඩපයක් පැන නැංගේය. එහි රන් ටැඹවල රිදීමය කළ වැට විය. රිදී ටැඹවල රන් කළ විය. මැණික් ටැඹවල මැණික කළ ද නන්රුවන් ටැඹවල සත් රුවන්මය කළ ද විය. ඉන්පසු මණ්ඩපයෙහි අතරතුර කිකිණි දැල් එල්වේවා යි එදෙස බැලීය. මාරුතයෙන් සෙලවෙන කිකිණි දැල්වලින් පඤ්ච තූර්ය නාදය නිකුත් විය. දිව්‍යමය සංගීතයක් පවතින කාලයක් මෙන් මෙනි. අතරතුර සුවඳ මල් දම් එල්වේවා යි සිතීය. ඒ සමග ම මල් දම් එල්විණි. අනතුරු ව කෙළ ලක්‍ෂයක් භික්‍ෂූන් වහන්සේට අසුන් හා පාත්‍රාධාර පොළොව බිඳගෙන පැන නඟීවා යි සිතී. කොන් කොන්වල දිය සුළි පැන නැඟුණි.
සක් දෙවිඳු මෙතෙක් දේ මවා බමුණු වෙත ගොස් උතුමාණනි, ඔබගේ මණ්ඩපය බලා මගේ වේතනය දෙනු මැනවැ යි කීය. බෝසත්හු මණ්ඩපය දකිත් ම පස්වනක් ප්‍රීතියෙන් පිනා ගියහ. මෙසේ ද සිතූහ. මේ මණ්ඩපය මනුෂ්‍යයකු විසින් කරන ලද්දක් නො වේ. ඒකාන්තයෙන් මගේ දාන චේතනාව නිසා සක් දෙවිඳුගේ භවනය උණුසුම් වූවා විය යුතුයි. ඒ නිසා ඔහු විසින් කළ මණ්ඩපයක් විය යුතුය. මෙවැනි මණ්ඩපයක එක් දවසක් දන් දීම තරම් නො වේ. සත් දවසක් ම දන් දෙමි යි සිතීය. බෝසත්වරුන්ට කෙත් වතු ආදි බාහිර දාන කොතෙක් වුව ද තෘප්තියක් ඇති නො වේ. අලංකාර කළ හිස සිඳ හෝ අඳුන් ගෑමෙන් සැරසූ ඇස් උගුලා හෝ හෘදය මාංශ ගලවා හෝ දන් දුන් කල සතුට ඇති වේ. සිව් ජාතකයෙහි අප බෝසතුන් දිනපතා කහවණු පස් අමුණක් වියදම් කොට නගරයෙන් සතර දොරටුවේ සහ මැද දන් දෙද්දීත් පරිත්‍යාගය පිළිබඳ සතුටක් උපදවීමට නො හැකි විය. යම් දවසක බමුණු වෙසින් ආ සක් දෙවිඳු ඇස් ඉල්ලී ද එදින ඇස් උගුලා දන් දෙන බෝසතුන්ට සතුට ඇති විය. කෙසඟක් පමණ වුව ද සිතෙහි වෙනස් බවක් ඇති නො වීය. මේ අනුව පරිත්‍යාගයෙන් බෝසතුන්ට තෘප්තියක් ඇති නො වේ. මේ අනුව බෝසතාණෝ මවිසින් කෙළ ලක්‍ෂයක් භික්‍ෂූන් වහන්සේට දන් දිය යුතුයැ යි සිතා ඒ මණ්ඩපයෙහි වඩා හිඳුවා ගවපාන නම් දානය දුන්හ. ගවපාන නම් මහත් හැළිවල කිරි පුරවා ලිප තබා ඝන ව පිසුණු කල්හි පිසින ලද මී සකුරුසුණු ගිතෙලින් අනන ලද භෝජනය වෙයි. මිනිස්සු පමණක් භික්‍ෂූන් වහන්සේ වැළඳවීමට නො හැකි වූහ. දෙවියෝ ද අතරට පිවිස වැළඳූහ. දොළොස් කෙළක් භූමිය ද භික්‍ෂූන් වහන්සේට ප්‍රමාණවත් නො වීය. උන් වහන්සේලා තමන්ගේ සෘද්ධි බලයෙන් වැඩ සිටියහ. අවසන් දිනයෙහි සියලු භික්‍ෂූන්ගේ පාත්‍ර සෝදා බෙහෙත් පිණිස ගිතෙල්, වෙඬරු, මීපැණි ආදිය පුරවා තුන් සිවුරු සමග පූජා කළහ. සංඝ නවක භික්‍ෂුව විසින් ලද චීවර වස්ත්‍රය ලක්‍ෂයක් වටිනේ විය.
බුදුරජාණෝ අනුමෝදනා කරන්නහු, මේ මහා පුරුෂයා මෙබඳු මහා දානයක් දෙන්නේ, කවරකු වන්නේදැ යි බලන්නාහු, දෙඅසංඛ්‍යය කල්ප ලක්‍ෂයකින් මතුයෙහි ගෞතම නමින් බුදුවන බව දැක මහා පුරුෂයන් අමතා ඔබ මෙතෙක් කාලයක් ඉක්ම ගිය පසු ගෞතම නමින් බුදු වන්නෙහි යි විවරණය කළහ. බෝසතාණෝ විවරණය අසා මම අනාගතයෙහි බුදු වන්නෙමි. එසේ නම් මට ගිහි ගෙයින් ඇති ප්‍රයෝජනය කුමක් ද? පැවිදි වන්නෙමි යි සිතා ඒ තරම් මහත් වූ සැපත කෙළ පිඬක් මෙන් හැර බුදු රජුන් වෙත පැවිදි ව බුද්ධ වචනය උගෙන අභිඥා සහ සමාපත්තීන් උපදවා ආයු කෙළවර බඹලොව උපන්හ.
මංගල බුදු රජුන්ගේ නගරය උත්තම නම් විය. උත්තරා උත්තරා දෙදෙන මව්පියෝ වූහ. සුදෙව් ධම්මසේන යන තෙරවරු දෙඅග සව්වෝ වූහ. පාලිත තෙරහු උපස්ථායක වූහ. සීළුලී අශෝකා දෙතෙරණියෝ අග්‍ර ශ්‍රාවිකා වූහ. නා රුක බෝධිය විය. ශරීරයේ උස ප්‍රමාණය අටඅසූ රියනක් විය. අනූ දහසක් වැඩ සිට පිරිනිවි කල්හි දස දහසක් සක්වල එකවර ම ඝනාන්ධකාරය විය. සියලු සක්වල මිනිස්සු එක පැහැර හැඬූහ.
“කොණ්ඩඤ්ඤ බුදු රජුන්ට මෑත භාගයෙහි මංගල නම් බුදු රජුන් ලෝකයෙහි මෝහාන්ධකාරය නසා දහම් නැමැති ප්‍රදීපය දැරූහ.”
දස දහසක් ලෝක ධාතු අඳුරු කොට පිරිනිවි මංගල බුදු රජුන්ට මෑත භාගයෙහි සුමන බුදු රජාණෝ ලොව පහළ වූහ. උන් වහන්සේට ද ශ්‍රාවක සමාගම් තුනකි. ප්‍රථම සමාගමෙහි කෙළ ලක්‍ෂයකි. කඤ්චන පර්වතයෙහි දෙවැනි සමාගමෙහි අනූ කෙළ දහසකි. තෙවැන්නෙහි අසූ කෙළ දහසකි. එදවස බෝසතාණෝ මහත් සෘද්ධි ආනුභාව ඇති අතුල නම් නාග රාජ ව උපන්හ. ඔහු බුදු රජුන් ලොව උපන්නැ යි අසා ඤාති සමූහයා පිරිවරා නාග භවනයෙන් නික්ම කෙළ ලක්‍ෂයක් භික්‍ෂූන් පිරිවරන ලද බුදු රජුන්ට දිව්‍යමය තූර්ය නාදයෙන් උපහාර දක්වා මහදන් දී වෙන වෙන ම පිළි සඟල දී සරණයෙහි පිහිටියේය. ඒ බුදු රජාණෝ ද මොහු අනාගතයෙහි බුද්ධත්වය ලබන බව ප්‍රකාශ කළහ. ඒ බුදු රජුන්ගේ නගරය ඛේම නම් විය. සුදන්ත රජ පිය වූයේය. සිරිමා දේවිය මව් වූවාය. සරණ සහ භාවිතත්ත තෙරවරු අගසව් වූවෝය. උදේන තෙරණුවෝ උපස්ථායක වූහ. සෝණා සහ උපසෝණා යන තෙරණියෝ අග්‍ර ශ්‍රාවිකා වූහ. නා ගස බෝධිය විය. ශ්‍රී ශරීරයේ උස අනූ රියනකි. ආයු කාලය වසර අනූ දහසකි.
“මංගල බුදු රජුන්ට මෑත භාගයෙහි සියලු ධර්මයන්හි අසම වූ සියලු සත්ත්වයන්ට උතුම් වූ සුමන බුදු රජහු ලොව පහළ විය.”
ඒ බුදු රජුන්ට මෑත භාගයෙහි රේවත නම් බුදු රජාණෝ පහළ වූහ. උන් වහන්සේට ද ශ්‍රාවක සන්නිපාත තුනකි. ප්‍රථමයෙහි ගණනෙහි ප්‍රමාණයක් නැත. දෙවැන්නෙහි කෙළ ලක්‍ෂයක් භික්‍ෂූහු වූහ. තෙවැන්නෙහි ද එපමණ මය. බෝසතාණෝ අතිදේව නම් බ්‍රාහ්මණයකුව ඉපිද බුදු රජුන්ගෙන් දහම් අසා සරණ ශීලයෙහි පිහිටා හිසෙහි ඇඳිලි බැඳ ඒ බුදු රජුන්ගේ කෙළෙස් ප්‍රහාණය පිළිබඳ ගුණ වනමින් උතුරු සළුවෙන් පූජා කොට සිටියේය. ඒ බුදු රජහු ද මොහු මතු බුදු වන බව වදාළහ. ඒ බුදු රජුන්ගේ නගරය ධඤ්ඤවතී නම් විය. විපුල නම් රජු පියා විය. විපුලා නම් දේවිය මව වූවාය. වරණ, බ්‍රහ්මදේව තෙරවරු අග සව් වූහ. සම්භව තෙරණුවෝ උපස්ථායක විය. භද්‍රා සහ සුභද්‍රා තෙරණියෝ අග්‍ර ශ්‍රාවිකා වූහ. නාග වෘක්‍ෂය බෝධිය විය. ශ්‍රී ශරීරය අසූ රියනක් උස් විය. ආයු ප්‍රමාණය හැට දහසකි.
“සුමන බුදු රජුන්ට මෑත භාගයෙහි ලොවට නායක උපමා කළ නො හැකි සම කෙනකු නො දැක්විය හැකි මැනීමෙන් දැක්විය නො හැකි ගුණ ඇති රේවත බුදු රජාණෝ ලොව පහළ වූහ.”
ඒ බුදු රජුන්ට මෑත භාගයෙහි ශෝභිත නම් බුදු රජාණෝ පහළ වූහ. උන් වහන්සේට ද ශ්‍රාවක සමාගම් තුනක් විය. පළමු සමාගමෙහි කෙළ සියයක් ශ්‍රාවකයෝ වූහ. එදවස බෝසතාණෝ අජිත බ්‍රාහ්මණ නමින් ඉපිද බුදු රජුන්ගෙන් බණ අසා බුදු රජුන් ප්‍රමුඛ භික්‍ෂු සංඝයාට මහදන් දුන්නේය. ඒ බුදු රජහු ද මතු බුදු වන්නේයැ යි විවරණ දුන්හ. ඒ බුදු රජුන්ගේ නගරය සුධම්ම නම් විය. පියා සුධම්ම නම් රජු වයේය. මව සුධම්මා නම් වූවාය. අසම සහ සුනෙත්ත තෙරවරු අග සව් වූහ. අනෝම තෙරණුවෝ උපස්ථායක වූහ. නකුලා හා සුජාතා තෙරණියෝ අග සැවියෝ වූහ. නාග වෘක්‍ෂය බෝධිය විය. ශ්‍රී ශරීරය අටපනස් රියනක් විය. අනූ දහසක් ආයු ප්‍රමාණය විය.
“තෙවන බුදු රජාණන්ට මෑත භාගයෙහි ලෝක නායක, සමාධියෙන් යුත්, සන්සුන් සිත් ඇති, සමාන වෙනත් අයකු නැති ශෝභිත බුදු රජාණෝ ලොව පහළ වූහ.”
උන් වහන්සේට අපර භාගයෙහි කල්ප අසංඛ්‍යයක් ඉක්ම ගිය පසු එක් පසෙක අනෝමදස්සී, පදුම, නාරද නමින් බුදුන් වහන්සේ තෙනමක් පහළ වූහ. අනෝමදස්සී භාග්‍යවතුන් වහන්සේට සංඝ සන්නිපාත තුනක් විය. පළමු සන්නිපාතයෙහි ශ්‍රාවකයන් අට ලක්‍ෂයකි. දෙවැන්නෙහි සත් ලක්‍ෂයකි. තෙවැන්නෙහි සය ලක්‍ෂයකි. එකල බෝසතාණෝ මහත් සෘද්ධි මහත් ආනුභාව ඇති කෙළ ලක්‍ෂයක් යක්‍ෂයින්ට අධිපති යක්‍ෂ සේනාධිපතියකු ව ඉපිද බුදු රජුන් උපන්නේයැ යි අසා බුදු රජුන් වෙත පැමිණ මහදන් පැවැත්වීය. ඒ බුදු රජාණෝ ද මොහු අනාගතයෙහි බුදු වන්නේයැ යි විවරණ දුන්හ. අනෝමදස්සී බුදු රජුන්ගේ නගරය චන්දවතී නම් විය. යසවා නම් රජ පිය විය. යසෝධරා දේවිය මව වූවාය. නිසභ සහ අනෝම තෙරවරු අග සව්වෝය. වරුණ තෙරණුවෝ උපස්ථායක වූහ. සුන්දරී, සුමනා තෙරණියෝ අග සැවියෝ වූහ. කුඹුක් ගස බෝධි විය. බුදු සිරුරෙහි උස අටසතස් රියනකි. ආයු ප්‍රමාණය වසර ලක්‍ෂයකි.
“ශෝභිත බුදු රජුන්ට මෑත භාගයෙහි දෙපා ලාභීන්ගෙන් උතුම් වූ, පමණ කළ නො හැකි, කීර්ති හා තෙද ඇති, නො මැඩිය හැකි අනෝමදස්සී බුදු රජාණන් ලොව පහළ වූහ.”
උන් වහන්සේට මෑත භාගයෙහි පදුම බුදු රජාණෝ ලොව පහළ වූහ. පදුම බුදු රජාණන්ට ශ්‍රාවක සන්නිපාත තුනකි. ප්‍රථමයෙහි කෙළ ලක්‍ෂයකි. දෙවැන්නෙහි තුන් ලක්‍ෂයකි. තුන් වැන්නෙහි ගමෙන් ඈත් වූ ආරණ්‍ය වාසී ශ්‍රාවකයෝ දෙලක්‍ෂයක් වූහ. පදුම බුදු රජාණෝ ඒ ඝන වනයෙහි වැඩ වසන කල්හි බෝසතාණෝ සිංහ යෝනියෙහි ඉපිද, නිරෝධ සමාපත්තියට සමවන් බුදු රජුන් දැක පැහැදුණු සිතින් වැඳ පැදකුණු කොට මහත් ප්‍රීතියෙන් තෙවරක් සිංහ නාද පවත්වා සත් දිනක් බුද්ධාලම්භන ප්‍රීතිය අත් නො හැර ප්‍රීති සැපයෙන් ම ගොදුරු පිණිස ද නො ගොස් විසුවෝය. බුදු රජුන්ට පූජා කොට ළඟ ම සිටියහ. බුදු රජාණන් වහන්සේ සත් දිනක් ඇවෑමෙන් සමාධියෙන් නැඟී සිටි සේක්, සිංහයා දැක සංඝයා කෙරෙහි ද සිත පහදවා වඳිතැ යි සංඝයා පැමිණීමට ඉටූහ. එකෙණෙහි ම සංඝයා ද වැඩියහ. සිංහයා සංඝයා කෙරෙහි ද සිත පහදවා ගත්තේය. බුදු රජාණෝ ඔහුගේ චිත්ත සත්කාරය බලා අනාගතයෙහි බුද්ධත්වය ලබන්නේ යි විවරණ දුන්හ. පදුම බුදු රජුන්ගේ නගරය චම්පක නම් විය. අසම හා අසමා රජ සහ දේවිය මව්පියෝ වූහ. සාල, උපසාල තෙරවරු අගසව් වූහ. වරුණ තෙරණුවෝ උපස්ථායක වූහ. රාමා, සුරාමා තෙරණිායෝ අග සැවියෝ වූහ. මූණමල් ගස බෝධිය විාාය. බුදු සිරුර අටපනස් උස විය. ආයු කාලය වසර ලක්‍ෂයකි.
“අනෝමදස්සි බුදු රජුන්ට මෑත භාගයෙහි දෙපා ලාභීන්ගෙන් උත්තම වූ, ප්‍රති පුද්ගලයෙක් නැති, එහෙයින් ම අසම වූ පදුම බුදු රජාණෝ පහළ වූහ.”
ඒ භාග්‍යවතුන් වහන්සේට මෑත භාගයෙහි නාරද බුදු රජාණන් වහන්සේට ශ්‍රාවක සමාගම් තුනක් විය. ප්‍රථමයෙහි කෙළ ලක්‍ෂයකි. දෙවන සමාගමෙහි නව කෝටියකි. තෙවැන්නෙහි අසූ කෝටියකි. එදවස බෝසතාණෝ තාපස පැවිද්දෙන් පැවිදි ව පංච අභිඥා, අෂ්ට සමාපත්ති ලාභී ව සිට බුද්ධ ප්‍රමුඛ මහා සංඝයාට මහදන් දී හඳුන් පූජා කළහ. ඒ බුදු රජාණන් වහන්සේ බෝසතුන් අනාගතයෙහි බුදු වන බවට විවරණ දුන්හ. ඒ බුදු රජුන්ගේ නගරය ධඤ්ඤවතී නම් විය. සුදේව පිය රජ විය. මව අනෝමා නම් වූවාය. භද්දසාල ජිතමිත්ත තෙරවරු අග සව් වූහ. වාසෙට්ඨ තෙරණුවෝ උපස්ථායක වූහ. උත්තරා සහ එග්ගුණී තෙරණියෝ අග සැවියෝ වූහ. මුහුණමල් ගස බෝධි විය. බුදු සිරුර අටඅසූ රියනක් විය. ආයු කාලය අසූ දහසක් විය.
“පදුම බුදු රජුන්ට පසු කාලයෙහි තමන් වහන්සේට සමාන කෙනෙක් නැති හෙයින් අසම හා අප්පටිපුද්ගල වූ, දෙපා ලාභීන්ට උත්තම වූ, නාරක නම් බුදුන් වහන්සේ පහල වූ සේක.”
නාරද බුදු රජුන්ට අපර භාගයෙහි මෙහි කල්ප ලක්‍ෂයකට පෙර කපෙක එක ම පදුමුත්තර බුදු රජුන් වහන්සේ පහළ විය. උන් වහන්සේට ද ශ්‍රාවක සමාගම් තුනක් විය. පළමු වැන්නෙහි කෙළ ලක්‍ෂයකි. දෙවැන්න වෙභාර පර්වතයෙහි විය. ඒ අසූ කෙළ දහසකි. තුන්වැනි සමාගමෙහි අසූ කෝටියකි. එකල්හි බෝසත්හු ජටිල නම් ප්‍රදේශාධිපතියෙක් වී බුදුපාමොක් මහ සඟනට නිචීවර තුන් සිවුරු පරිත්‍යාග කළෝය. උන් වහන්සේ අනාගතයෙහි බුදු වන බව ප්‍රකාශ කළ සේක. පදුමුත්තර බුදු රජුන් කල තීර්ථකයෝ නො වූහ. සියලු දෙවි මිනිස්සු, බුදුන් වහන්සේ ම සරණ ගියහ. උන් වහන්සේගේ නගරය හංසවතී නම් විය. ආනන්ද රජ පියා වූයේය. මව සුජාතා නම් වූවාය. මංගල හා සුජාත තෙරවරු අග සව් වූහ. සුමන තෙරණුවෝ උපස්ථායක වූහ. අස්බා සහ අමිතා තෙරණියෝ අග සැවියෝ වූහ. සල් ගස බෝධි වෘක්‍ෂය විය. බුද්ධ ශරීරය අසූ අට රියන් විය. ශරීරාලෝකය දොළොස් යොදුනක් විාය. ආයු ප්‍රමාණය ලක්‍ෂයක් විය.
“නාරද බුදුන් වහන්සේට අපර භාගයෙහි දෙපා ලාභීන්ගෙන් උතුම් වූ නො මැඩිය හැකි සාගරයට උපමා ගුණ ඇති පදුමුත්තර බුදු රජාණන් වහන්සේ ලොව පහළ වූ සේක.”
පදුමුත්තර බුදුන් වහන්සේගෙන් පසු කල්ප තිස් ලක්‍ෂයක් ඉක්ම ගිය පසු සුමේධ, සුජාත නමින් බුදුන් වහන්සේලා දෙනමක් එක ම කපෙක උපන්හ. සුමේධ බුදු රජුන්ට සමාගම් තුනකි. ප්‍රථමයෙහි සුදස්සන නගරයෙහි කෙළ සියයක් රහතන් වහන්සේ සිටියහ. දෙවැන්නෙහි අනූ කෝටියකි. තුන් වැන්නෙහි අසූ කෝටියකි. එදවස බෝසත්හු උත්තර නම් මානවකයෙක් වී නිධාන කොට තිබූ අසූ කෙළක් ධනය වියදම් කොට බුදුපාමොක් මහා සඟනට දන් දී දහම් ඇති සරණෙහි පිහිටා ගිහිගෙන් නික්ම පැවිදි විය. උන් වහන්සේ ද බුදු වන්නේ යි විවරණ දුන්හ. සුමේධ බුදුන් වහන්සේට සුදස්සන නම් නගරයක් විය. සුදත්ත නම් රජ පියා විය. මව සුත්තා දේවිය වූවාය. සරණ, සබ්බකාම දෙදෙනා වහන්සේ අග සව් වූහ. සාගර තෙරණුවෝ උපස්ථායක වූහ. රාමා, සුරාමා තෙරණියෝ අග සැවියෝ වූහ. බක්මී ගස බෝධිය විය. ශ්‍රී ශරීරය අටඅසූ රියනක් උස විය. ආයු ප්‍රමාණය වසර අනූ දහසක් විය.
“පදුමුත්තර බුදුන් වහන්සේට අපර භාගයෙහි ළංවිය නො හැකි මහත් තෙද ඇති, සකල ලෝකයට ම උතුම්, ලොවට නායක සුමේධ නම් මුනීන්ද්‍රයන් වහන්සේ උපන්හ.”
සුමේධ බුදුන් වහන්සේට පසු කාලයේ සුජාත නම් බුදුන් වහන්සේ ලොව උපන්හ. උන් වහන්සේට ද ශ්‍රාවක සමාගම් තුනකි. ප්‍රථමයෙහි භික්‍ෂූන් සැට දහසකි. දෙවැන්නෙහි පනස් දහසකි. තුන් වැන්නෙහි සතලිස් දහසකි. එදවස බෝසතාණෝ සක්විති රජ ව බුදු රජුන් උපන් බව අසා එළැඹ දහම් අසා සත් රුවන් සමග සතර මහා දිවයිනට ම අධිපති රාජ්‍යය ද බුදුපාමොක් මහා සඟනට දන් දී බුදු රජුන් සමීපයෙහි පැවිදි වූහ. සියලු රට වැසියෝ අය බදු ගෙන ආරාමයෙහි වතාවත් කරමින් බුදුන් ප්‍රමුඛ මහා සංඝයාට මහදන් දුන්හ. ඒ සුජාත බුදුන් වහන්සේ ද අනාගතයෙහි බුදු වන බව ප්‍රකාශ කළහ. ඒ බුදු රජුන්ගේ නගරය සුමංගල නම් විය. උග්ග නම් රජ පියා විය. පභාවතී දේවිය මව වූවාය. සුදස්සන හා දේව දෙදෙනා වහන්සේ අගසව් වූහ. නාරද තෙරණුවෝ උපස්ථායක වූහ. නාගා සහ නාගසමාලා තෙරණිවරු අග සැවියෝ වූශ. මහා උණ ගස බෝධිය විය. මේ වෘක්‍ෂය කුඩා සිදුරකින් යුත් මහත කඳකින් යුත් මොණර පිල් කලඹක් මෙන් අතු විහිදී ගිය ගසකි. ඒ බුදු රජුන්ගේ ශ්‍රී ශරීරය පනස් රියනක් උස විය. ආයු කාලය වසර අනූ දහසකි.
“බුදුවරුන් දෙදෙනකු උපදිනා එම මණ්ඩ කල්පයෙහි ම සිංහයෙක් බඳු හණු (හකු) ඇති, වෘෂභයෙක් බඳු කඳ ඇති, ප්‍රමාණ කළ නො හැකි ගුණ ඇති, ළං විය නො හැකි තෙද ඇති සුජාත නම් බුදුන් වහන්සේ ලොව උපන්හ.”
එයින් මෑත භාගයෙන් කල්ප අටළොස් සියයක් මතුයෙහි එක ම කපෙක පියදස්සී, අත්ථදස්සී, ධම්මදස්සී නමින් බුදුන් වහන්සේ තෙනමක් පහළ වූහ. පියදස්සී බුදුන් වහන්සේට ශ්‍රාවක සමාගම් තුනක් විය. ප්‍රථමයෙහි කෙළ ලක්‍ෂයකි. දෙවැනි සමාගමෙහි අනූ කෙළක් ශ්‍රාවකයෝ සිටියහ. තෙවැන්නෙහි ශ්‍රාවකයෝ අසූ දහසක් වූහ. එදවස බෝසතාණෝ කස්සප නමින් ඉපිද ත්‍රිවේදයේ පරතෙරට ගියෝ, බුදුන් වහන්සේගෙන් දහම් අසා කෙළ ලක්‍ෂයක් ධන පරිත්‍යාගයෙන් සංඝාරාමයක් කරවා සරණ සිල්හි පිහිටියෝය. ඉක්බිති, බුදුන් වහන්සේ කප් අටළොස් සියයක් ඇවෑමෙන් බුදු වන්නාහුයැ යි විවරණය කළහ. ඒ බුදුන් වහන්සේට අනෝම නම් නගරය විය. සුදින්න නම් රජ පියා විය. චන්‍ද්‍රා දේවිය මව වූවාය. පාලිත සහ සබ්බදස්සී තෙරවරු අගසව් වූහ. ශෝභිත තෙරණුවෝ උපස්ථායක වූහ. සුජාතා සහ ධම්මදින්නා තෙරණියෝ අග සැවියෝ වූහ. පුවඟු රුක බෝධි විය. ශ්‍රී ශරීරය අසූ රියනක් උස් විය. අනූ දහසක් ආයු කාලය විය.
“සුජාත බුදුන් වහන්සේට අපර භාගයෙහි තමා විසින් ම මුළු ලොව දත්, ළං විය නො හැකි තෙද ඇති, අසම වූ බුදුවරුන්ට සම වූ, මහත් කීර්ති ඇති පියදස්සී නම් බුදුන් වහන්සේ ලොව පහළ වූහ.”
“පියදස්සි බුදු රජුන්ට අපර භාගයෙහි අත්ථදස්සි නම් බුදුන් වහන්සේ ලොව පහළ වූහ. උන් වහන්සේට ද ශ්‍රාවක සමාගම් තුනකි. ප්‍රථමයෙහි අටඅනූ ලක්‍ෂයක් ශ්‍රාවකයෝ වූහ. දෙවැන්නෙහි අටඅසූ ලක්‍ෂයකි. තෙවැන්නෙහි ද එපමණය. එදවස බෝසතාණෝ සුසීම නම් මහත් සෘද්ධි ඇති තවුසෙක් වී දෙව්ලොවින් මදාරා මල් සතක් බුදුන් වහන්සේට පූජා කළහ. ඒ බුදුන් වහන්සේ ද බෝසතාණන් මතු බුදු වන බව ප්‍රකාශ කළහ. උන් වහන්සේගේ නගරය ශෝභිත නම් විය. සාගර නම් රජ පියා විය. මව සුදස්සනා නම් වූවාය. සන්ත සහ උපසන්ත තෙරවරු අග සව් වූහ. අභය තෙරණුවෝ උපස්ථායක වූහ. ධම්මා සහ සුධම්මා තෙරණියෝ අග සැවියෝ වූහ. සපු වෘක්‍ෂය බෝධිය විය. ශ්‍රී ශරීරය අසූ රියනක් උස විය. උන් වහන්සේගේ ශරීරාලෝකය හැම කල්හි යොදුනක් පමණ පැතිරිණි. ආයු කාලය වසර ලක්‍ෂයකි.
“එම මණ්ඩ කල්පයෙහි ම මිනිසුන්ට ශ්‍රේෂ්ඨ වූ අත්ථදස්සී බුදුන් වහන්සේ මෝහාන්ධකාරය නසා උතුම් බුද්ධත්වයට පැමිණියහ.”
අත්ථදස්සි බුදුන් වහන්සේට මෑත භාගයෙහි ධම්මදස්සී බුදුන් වහන්සේ ලොව පහළ වූහ. උන් වහන්සේට ද ශ්‍රාවක සමාගම් තුනකි. කෙළ සියයක්, සත්තෑ කෙළක්, අසූ කෙළක් පිළිවෙලින් සමාගම් රැස්වූහ. එදවස බෝසතාණෝ සක් දෙව් රජ ව ඉපිද දිව මල් සුවඳින් හා සංගීතයෙන් පූජා කළෝය. උන් වහන්සේ ද බෝසතුන්ට විවරණ දුන්හ. උන් වහන්සේට සරණ නම් නගරය විය. සරණ රජ හා සුනන්දා දේවිය මව්පියෝ වූහ. අගසව් වූවෝ පදුම සහ ඵුස්සදේව තෙරවරුය. අග සැවියෝ ඛේමා සහ සබ්බසාමා තෙරණියෝය. රත්කරව් ගස බෝධිය විය. එය බිම්බිජාල ගස්යැ යි ද කියති. ශ්‍රී ශරීරය අසූ රියනක් උස් විය. ලක්‍ෂයක් වසර ආයු විය.
“එම මණ්ඩ කල්පයෙහි ම මහත් කීර්ති ඇති ධම්මදස්සි බුදුන් වහන්සේ ලොව පහළ වූහ. උන්වහන්සේ මෝහාන්ධකාරය නසා දෙවියන් සහිත ලෝකයෙහි බැබලුණහ.”
ධම්මදස්සි බුදුන් වහන්සේට මෑත භාගයෙහි එක් කපෙක එක ම සිද්ධාර්ථ බුදුන් වහන්සේ ලොව පහළ වූහ. උන් වහන්සේගේ ශ්‍රාවක සමාගම් තුනෙකි. කෙළ ලක්‍ෂයක්, අනූ ලක්‍ෂයක්, අසූ ලක්‍ෂයක් ශ්‍රාවකයෝ වූහ. එදවස බෝසතාණෝ මහත් තෙද බල ඇති අභිඥා බලයෙන් යුත් මංගල නම් තාපසයෙක් ව මහත් අඹ ඵලයක් ගෙනවුත් බුදුන් වහන්සේට පූජා කළහ. අඹ ඵලය වැළඳූ බුදුන් වහන්සේ බුද්ධත්වය පිණිස විවරණ දුන්හ. උන් වහන්සේගේ නගරය වේහාර නම් විය. ජයසේන රජ හා සුඵස්සා දේවිය මව්පියෝ වූහ. අගසව් වූවෝ සම්බහුල සහ සුමිත්ත තෙරවරුය. රේවත තෙරණුවෝ උපස්ථායක වූහ. සීවලී සහ සුරාමා තෙරණියෝ අග සැවියෝය. කිණිහිරි ගස බෝධිය විය. ශ්‍රී ශරීරය හැට රියනක් උස විය. ආයු කාලය ලක්‍ෂයකි.
“ධම්මදස්සී බුදුන් වහන්සේට අපර භාගයෙහි අහස් මැදට පත් හිරු ගණඳුර නසන්නාක් මෙන් මොහඳුර නසා සිද්ධාර්ථ බුදුන් වහන්සේ ලොව පහළ වූසේක.”
සිද්ධාර්ථ බුදුන් වහන්සේට මෑත භාගයෙහි මෙයින් දෙඅනූ කපකට පසු එක ම කපෙක තිස්ස හා ඵුස්ස නමින් බුදුවරු දෙනමක් පහළ වූහ. තිස්ස බුදු රජුන්ගේ ශ්‍රාවක සමාගම් තුනකි. පිළිවෙලින් කෙළ සියයක්, අනූ කෙළක්, අසූ කෙළක්, ශ්‍රාවකයෝ රැස්වූහ. එදවස බෝසතාණෝ මහත් ධනය ඇති, මහත් කීර්ති ඇති සුජාත නම් ක්‍ෂත්‍රියෙක් ව ඉපිද තාපස පැවිද්දෙන් පැවිදි ව මහත් ආනුභාව ඇත්තෙක් බවට පත් ව බුදු රජුන් උපන් බව අසා දිව මදාරා පියුමක් ද පරසතු මල් ද සිව් පිරිස් මැද වඩින බුදු රජුන්ට පූජා කළහ. එම මල් අහසෙහි මල් වියනක් මෙන් පිහිටියේය. ඒ බුදුන් වහන්සේ ද එයින් අනූ කපකට පසු බුදු වන බවට විවරණ දුන්හ. ඒ බුදුන්ගේ නගරය ඛේම නම් විය. ජනසන්ධ රජ හා පදුමා දේවිය මව්පියෝ වූහ. අගසව් වූවෝ බ්‍රහ්මදේව සහ උදය යන තෙරවරුය. සම්භව තෙරණුවෝ උපස්ථායක වූහ. ඵුස්සා හා සුදත්තා තෙරණියෝ අග සැවියෝ වූහ. පියා ගස බෝධි විය. බුදු සිරුර සැට රියනක් විය. ආයු කාලය ලක්‍ෂයක් විය.
“සිද්ධාර්ථ බුදු රජුන්ට මෑත කාලයෙහි තමා හට සමාන පුද්ගලයෙක් නැති, ශීලයෙන් හා යසසින් අනන්ත වූ තිස්ස නම් බුදුන් වහන්සේ පහළ වූහ.”
තිස්ස බුදුන් වහන්සේට අපර භාගයෙහි ඵුස්ස බුදුන් වහන්සේ පහළ වූහ. උන් වහන්සේගේ ශ්‍රාවක සමාගම් ත්‍රයට පිළිවෙලින් සැට දහස, පනස් දහස, දෙතිස් දහස වශයෙන් ශ්‍රාවකයෝ සිටියහ. එකල බෝසතාණෝ විජිතාවි නම් ක්‍ෂත්‍රියව ඉපිද මහා රාජ්‍යය හැර පැවිදි ව තුන් පිටකය ඉගෙන මහජනයාට දහම් දෙසූහ. ශීල පාරමිතාව ද පිරූහ. ඒ බුදුන් වහන්සේ ද බෝසතුන්ට විවරණ දුන්හ. උන් වහන්සේට කාසි නම් නගරය විය. ජයසේන රජ හා සිරිමා දේවිය මව්පියෝ වූහ. සුක්ඛිත සහ ධම්මසේන තෙරවරු අගසව් වූහ. සගිය තෙරණුවෝ උපස්ථායක වූහ. චාලා සහ උපචාලා තෙරණියෝ අග සැවියෝ වූහ. නෙල්ලි ගස බෝධිය විය. බුදු සිරුර අටපනස් රියන් විය. ආයු කාලය වසර අනූ දහසකි.
“එම මණ්ඩ කල්පයෙහි ම ලොවට නායක, බුදුවරුන්ට සම වූ, උපමා කළ නො හැකි ගුණ ඇති, දෙවි මිනිසුන්ට අනුශාසක වූ, තමාට වඩා උසස් පුද්ගලයෙක් නැති ඵුස්ස බුදුන් වහන්සේ ලොව පහළ වූහ.”
ඵුස්ස බුදුන් වහන්සේට අපර භාගයෙහි මෙයින් එක් අනූ කපෙහි විපස්සී බුදුන් වහන්සේ ලොව පහළ වූහ. උන් වහන්සේගේ ශ්‍රාවක සමාගම් තුනකි. පිළිවෙලින් අටසැට ලක්‍ෂයක්, ලක්‍ෂයක්, අසූ දහසක් ශ්‍රාවකයෝ වූහ. එදවස බෝසතාණෝ මහත් සෘද්ධි හා ආනුභාව ඇති අතුල නම් නා රජ ව කැටයම් කළ රන්මුවා පුටුවක් පූජා කළහ. ඒ බුදු රජාණෝ ද මෙයින් එක් අනූ කපෙහි බුදු වන්නේයැ යි විවරණ දුන්හ. ඒ බුදු රජුන්ට බන්ධුමතී නම් නුවර විය. බන්ධුමා රජ හා බන්ධුමතී දේවිය මව්පියෝ වූහ. ඛණ්ඩ හා තිස්ස තෙරවරු අගසව් වූහ. අශෝක තෙරණුවෝ උපස්ථායක වූහ. චන්ද්‍රා, චන්දමිත්තා තෙරණියෝ අග සැවියෝ වූහ. පළොල් රුක බෝධිය විය. බුදු සිරුර අසූ රියනක් විය. ශරීර ප්‍රභාව හැම කල්හි සත් යොදුන් පැතිර සිටියේය. ආයු ප්‍රමාණය අසූ දහසක් විය.
“ඵුස්ස බුදුන් වහන්සේට මෑත භාගයෙහි සම්බෝධියට පැමිණි, දෙපා ලාභීන්ගෙන් ශ්‍රේෂ්ඨ වූ, සියල්ල දත් විපස්සී නම් බුදුන් වහන්සේ ලොව උපන්හ.”
විපස්සී බුදුන් වහන්සේට අපර භාගයෙහි එක ම කපෙක සිඛී සහ වෙස්සභූ යන බුදුන් වහන්සේලා දෙනමක් උපන්හ. සිඛී බුදුන් වහන්සේට ද ශ්‍රාවක සමාගම් තුනකි. පිළිවෙලින් ලක්‍ෂය, අසූ දහස, සැත්තෑ දහසක් වූ ශ්‍රාවකයෝ රැස්වූහ. එදවස බෝසතාණෝ අරින්‍ද නම් රජෙක් ව බුදුපාමොක් මහ සඟනට සිවුරු සහිත මහදන් පවත්වා සත් රුවනින් සැරසූ හස්තියා ද රත්නය ද ඇතෙක් පමණට ම කැප භාණ්ඩ ද පූජා කළහ. උන් වහන්සේ ද බෝසතුන් එයින් එක් තිස් වැනි කල්පයෙහි බුදු වන බව ප්‍රකාශ කළහ. ඒ බුදු රජුන්ට අරුණවතී නම් නුවර විය. අරුණ රජ හා පභාවතී දේවිය මව්පියෝ වූහ. අභිභූ සම්භව තෙරවරු අගසව් වූහ. ඛේමංකර තෙරණුවෝ උපස්ථායක වූහ. මඛිලා සහ පදුමා තෙරණියෝ අග්‍ර ශ්‍රාවිකා වූහ. ඇටඹ ගස බෝධි විය. බුදු සිරුර තිස්හත් රියනක් විය. ශරීර ප්‍රභාව තුන් යොදුනක් පැතිරී පැවැතිණි. ආයු ප්‍රමාණය වසර සත්තිස් දහසකි.
“විපස්සී බුදුන් වහන්සේට අනතුරු ව තමාට වඩා උසස් පුද්ගලයෙක් නැති, දෙපා ලාභීන්ට අග්‍ර වූ සිඛී නම් බුදුන් වහන්සේ ලොව පහළ වූහ.”
සිඛී බුදුන් වහන්සේට අනතුරු ව වෙස්සභූ බුදුන් වහන්සේ ලොව පහළ වූහ. අසූ ලක්‍ෂය, සැත්තෑ ලක්‍ෂය, සැට ලක්‍ෂය වශයෙන් උන් වහන්සේගේ ශ්‍රාවක සමාගම් තුන පැවැතිණි. මේ සමයෙහි බෝසතාණෝ සුදස්සන නම් රජ ව බුදුපාමොක් මහසඟනට සිවුරු සහිත මහදන් දී බුදුන් වෙත පැවිදි ව සිරිත් විරිත් ගුණයෙන් යුත් බුද්ධ රත්නය විෂයයෙහි අතිශය ගෞරවාදරයෙන් යුක්ත වූවෝ, ප්‍රීති බහුල ව විසූහ. ඒ බුදුන් වහන්සේ ද එක් තිස් වැනි කපෙහි දී බුදු වන බවට විවරණ දුන්හ. ඒ බුදු රජුන්ට අනූපම නම් නුවර විය. සුප්පතීත රජ සහ යසවතී බිසව මව්පියෝ වූහ. සෝණ සහ උත්තර තෙරවරු අගසව් වූහ. උපසන්ත තෙරණුවෝ උපස්ථායක වූහ. දාමා සහ සමාලා තෙරණියෝ අග සැවියෝ වූහ. සල් ගස බෝධි විය. බුදු සිරුර සැට රියන් විය. ආයු කාලය සැට දහසකි.
“එම මණ්ඩ කල්පයෙහි ම අසම වූ, සමාන කෙනකු නැති, වෙස්සභූ නම් බුදුන් වහන්සේ ලොව උපන්හ.”
වෙස්සභූ බුදු රජුන්ට අපර භාගයෙහි මේ භද්‍ර කල්පයෙහි බුදුවරු සතර නමක් පහළ වූහ. කකුසඳ, කෝණාගම, කස්සප යන බුදුවරු සහ අප ගෞතම බුදුන් වහන්සේය. කකුසඳ බුදුන් වහන්සේට එක ම ශ්‍රාවක සමාගමක් විය. එහි සතලිස් දහසක් ශ්‍රාවකයෝ වූහ. එදවස බෝසතාණෝ ඛේම නම් රජ ව ඉපිද බුදුපාමොක් මහසඟනට පාසිවුරු සහිත මහා දානයක් දී අඳුන් ආදී බෙහෙත් ද දී බුදු දහම අසා පැවිදි වූහ. උන් වහන්සේ ද බුදු වන බව ප්‍රකාශ කළහ. ඒ බුදු රජුන්ට ඛේම නම් නුවර විය. අග්ගිදත්ත නම් බමුණා ද විශාඛා නම් බැමිණිය ද මව්පියෝ වූහ. විධුර සහ සංජීව තෙරවරු අගසව් වූහ. බුද්ධිජ තෙරණුවෝ උපස්ථායක වූහ. සාමා සහ චම්පකා තෙරණියෝ අග සැවියෝ වූහ. මහරි ගස බෝධි විය. බුදු සිරුර සතළිස් රියනකි. ආයු කාලය සතළිස් දහසකි.
“වෙස්සභූ බුදු රජුන්ට අපර භාගයෙහි දිපදුත්තම වූ, පමණ කළ නො හැකි ගුණ ඇති, ළංවිය නො හැකි තෙද ඇති කකුසඳ නම් බුදුන් වහන්සේ ලොව පහළ වූහ.”
කකුසඳ බුදුන් වහන්සේට අනතුරුව කෝණාගමන බුදුන් වහන්සේ පහළ වූහ. උන් වහන්සේට එක ම ශ්‍රාවක රැස්වීමකි. එහි තිස් දහසක් ශ්‍රාවකයෝ වූහ. එකල බෝසතාණෝ පබ්බත නම් රජ ව ඇමැති ජනයා පිරිවරා බුදු රජුන් වෙත එළැඹ මහදන් පවත්වා පත්තුණ්ණ දේශයේ පිළි, චීන දේශයේ පිළී, තිහීර් පිළි, එම ලොම් ආදියෙන් කළ කම්බල, දුහුල් වස්ත්‍ර, රන් කම් කළ ආස්තරණ ද පූජා කොට බුදු රජුන් සමීපයෙහි පැවිදි විය. උන් වහන්සේ ද බෝසතුන්ට විවරණ දුන්හ. ඒ බුදු රජුන්ගේ නුවර සෝභවතී නම් විය. යඤ්ඤදත්ත බමුණා සහ උත්තරා බැමිණිය මව්පියෝ වූහ. භීයස සහ උත්තර තෙරණුවෝ අගසව් වූහ. සොත්‍ථිජ නම් තෙරණුවෝ උපස්ථායක වූහ. සමුද්දා සහ උත්තරා තෙරණියෝ අග සැවියෝ වූහ. දිඹුල් රුක බෝධිය විය. සිරුර තිස් රියනක් උස් විය. ආයු ප්‍රමාණය තිස් දහසකි.
“කකුසඳ බුදු රජුන්ට අපර භාගයෙහි සියල්ල දත්, ලොවට දෙටු වූ, මිනිසුන් අතරෙහි උතුම් ව, දෙපා ලාභීන්ට ශ්‍රේෂ්ඨ වූ කෝණාගමන බුදුන් වහන්සේ පහළ වූහ.”
කෝණාගමන බුදු රජුන්ට අපර භාගයෙහි කස්සප බුදුන් වහන්සේ පහළ වූහ. උන් වහන්සේගේ එක ම ශ්‍රාවක සමාගමයෙහි විසි දහසක් ශ්‍රාවකයෝ වූහ. එදවස බෝසතාණෝ ජෝතිපාල මානවක වූ ත්‍රිවේදයේ පරතෙරට ගොස් මිනිස් ලොව පමණක් නොව දෙව් ලොව ද පහළ වූ කුඹල් කරු සමග මිත්‍ර විය. හේ තම යහළුවා සමග බුදුන් වෙත ගොස් දහම් අසා පැවිදි ව උත්සාහවත් ව තුන් පිටකය උගෙන සිරිත් විරිත්වලින් යුක්ත වූවෝ, සසුන බැබළවූයේය. ඒ බුදු රජුන්ගේ ජාත නගරය බරණැස විය. බ්‍රහ්මදත්ත නම් බමුණු තෙමේ පියා විය. ධනවතී නම් බැමිණිය මව වූවාය. තිස්ස සහ භාරද්වාජ තෙරවරු අගසව් වූහ. සබ්බමිත්ත තෙරණුවෝ උපස්ථායක වූහ. අනුලා සහ උරුවෙලා තෙරණියෝ අග සැවියෝ වූහ. නුග රුක බෝධිය විය. බුදු සිරුර විසි රියනි. ආයු කාලය වසර විසි දහසකි.
“කෝණාගමන බුදුන් වහන්සේට මෑත භාගයෙහි දෙපා ලාභීන්ගෙන් අති ශ්‍රේෂ්ඨ වූ, අඳුර දුරු කැරෙන්නා වූ, ධර්ම රාජ වූ කස්සප බුදුන් වහන්සේ ලොව පහළ වූහ.”
යම් කල්පයක දීපංකර බුදුන් වහන්සේ ලොව පහළ වූ සේක් ද, එම කල්පයෙහි ම තවත් බුදුවරු තෙනමක් වූහ. උන් වහන්සේලාගෙන් අප බෝසතුන්ට විවරණ නො ලැබිණි. මෙහි දී උන් වහන්සේලා නො දක්වන ලද්දේ එහෙයිනි. අටුවාවෙහි එම කපෙහි පහළ වූ සියලු බුදුවරයන් වහන්සේලා දැක්වූහ. උන් වහන්සේලා නම්,
“තණ්හංකර, මේධංකර, සරණංකර, දීපංකර, කොණ්ඩඤ්ඤ, මංගල, සුමන, රේවත, ශෝභිත, අනෝමදස්සී, පදුම, නාරද, පදුමුත්තර, සුමේධ, සුජාත, පියදස්සී, අත්‍ථදස්සී, ධම්මදස්සී, සිද්ධාර්ථ, තිස්ස, ඵුස්ස, විපස්සී, සිඛී, වෙස්සභූ, කකුසන්ධ, කෝණාගමන, කස්සප යන බුදුවරයන් වහන්සේලා ලොව පහළ වූහ.



සූර්යයා මෙන් ගණ අඳුර නසා ගිනි කඳක් මෙන් බැබළුනාහු, ශ්‍රාවකයන් සහිත උන් වහන්සේලා පිරිනිවියහ.”
අප බෝසතාණෝ දීපංකර බුදු රජුන් ආදී සූවිසි බුදුවරුන් හමුවෙහි පෙරුම් පුරමින් සාරාසංඛ්‍ය කල්ප ලක්‍ෂයක් පැමිණියහ. කස්සප බුදු රජුන්ගෙන් මෑත භාගයෙහි ගෞතම බුදු රජුන් හැර තවත් බුදුවරයෙක් නැත. මෙසේ දීපංකර ආදී සූවිසි බුදුවරයන්ගෙන් විවරණ ලැබූ බෝධි සත්ත්වයෝ බුද්ධත්වයක් සඳහා ද,
“මිනිසත් බව, පුරුෂයකු වීම, රහත් වීමට පෙර පින් ඇති බව, බුදුන් වහන්සේ නමක් හමුවීම, පැවිද්දකු වීම, ධ්‍යාන ලබා තිබීම, ප්‍රාර්ථනාව, අධික කැමැත්ත යන අෂ්ට ධර්මයන් එක්වීම ඇති කල්හි ප්‍රාර්ථනා ඉටුවේය.”
මෙකී අෂ්ට ධර්මයන් සම්පූර්ණ කොට දීපංකර බුදු රජුන්ගේ පාමුල කරන ලද ප්‍රාර්ථනා ඇති බෝසතාණෝ, ඒකාන්තයෙන් මම බුද්ධ කාරක ධර්ම සොයමි යි, උත්සාහවත් ව එසේ බුද්ධ කාරක ධර්ම සොයන්නේ මම ප්‍රථමයෙන් දාන පාරමිතාව දුටුවෙමි යි දානාදී බුද්ධ කාරක ධර්ම දුටුවේ ද, එතැන් සිට ඒ පාරමීන් පුරමින් වෙස්සන්තර අත්බව දක්වා පැමිණියේය. මේ ගමන් මඟෙහි, බුදු බව ප්‍රාර්ථනා කැරෙමින් පෙරුම් දම් පුරණ බෝසත්වරුන්ට අත්විඳින්ට ලැබෙන ආනිසංස මෙසේ වර්ණනා කොට තිබේ.
“මෙසේ අෂ්ට ධර්ම ආදී සියලු අංග සම්පූර්ණ කොට බුද්ධත්වයට නියත විවරණ ලත් බෝසත්වරු කල්ප කෝටි සියගණන් සංඛ්‍යා දීර්ඝ මාර්ගයෙහි සැරිසරන අතර,
අවීචි මහා නිරයෙහි නො උපදිත්. එසේ ම සක්වල තුනක් අතරෙහි ඇති වන ලෝකාන්තර නිරයෙහි ද සාපිපාසා දෙකින් පීඩිත වූ නිජ්ඣාම තණ්හා නම් ප්‍රේත යෝනියෙහි ද කාලකඤ්ජන නම් අසුර යෝනියෙහි ද නො උපදිත්.
තිරිසන් දුගතියෙහි ඉපදුන ද වටුවකුට කුඩා සතෙකු ව නො උපදිත්. ඒ බෝසත්වරු මිනිසත් භවයෙහි උපදනා කල්හි උපතින් අන්ධයෝ නො වෙති.
එසේ ම බිහිරි ව හා ගොළු ව නො උපදිත්. එසේ ම ස්ත්‍රී භාවයට නො යත්. පුම ඉතිරි දෙලකුණු ඇති උභතො බ්‍යඤ්ජන ව ද නපුංසකව ද එම වර්ගවලට ඇතුළත්ව ද නො වෙත්.
සම්බෝධියට නියත වූ බෝසත්වරු ආනන්තරීය පාප කර්මයෙන් මිදුනාහු වෙත්.
කර්මවාදී, ක්‍රියාවාදී, සමිදුටු දැකුම් ඇති බෝසත්වරු, මිසදිටුවෝ නො වෙත්. සුගති ලොව උපන්න ද අසඤ්ඤ නම් බඹලොව නො උපදිත්.
සුද්ධාවාස බඹලොව ඉපදීමට හේතු නොමැත්තේ අනගැමි නො වන බැවිනි. ඥානයට නැඹුරු වූ කුදුමහත් භවයන්හි නො ඇළුණු බෝසත්වරු පෙරුම් දම් පුරමින් ලෝකර්ථ චරියාවෙහි හැසිරෙත්.”
අප බෝසතාණෝ මේ ආනිසංස ලබමින් ම සසර සැරිසැරූහ. එසේ ම අකිත්ති බ්‍රාහ්මණ කල, සංඛ බ්‍රාහ්මණ කල, ධනංජය රජ කල, මහා සුදස්සන කල, මහා ගෝවින්ද කල, නිමි මහා රජ කල, චන්ද කුමාර කල, විසය්හ සිටු කල, සිවි රජ කල, වෙස්සන්තර කල ආදී දාන පාරමිතාව පිරූ අත්බැව් ප්‍රමාණයක් නැත. බෝසතාණන් සසපණ්ඩිත ජාතකයෙහි සස හෙවත් හා යෝනියෙහි ඉපිද දාන පාරමිය පිරූ අයුරු,
“ආහාර සොයා තමා වෙත බමුණු වෙසින් පැමිණි සක් දෙවිඳුට සිය සිරුර පිරිනැමීය. දානයෙන් මා හා සමාන කෙනකු නැත. මේ මගේ දාන පාරමිතාවයි.”
සිය ජීවිතය පරිත්‍යාග කැරෙන බෝසතුන්ගේ මේ දාන පාරමිතාව දාන පරමත්ථ පාරමිතා නම් විය. එසේ ම සීලව නා රජ කල, චම්පෙය්‍ය නා රජ කළ, භූරිදත්ත නා රජ කල, ඡද්දන්ත නා රජ කල, ජයද්දිස රජ කල, අලීනසත්තු කුමාර කල ආදී ශීල පාරමිතාව පිරූ අත්බැව් ප්‍රමාණ නැත. ඒකාන්තයෙන් ම සංඛපාල ජාතකයෙහි ශීල පාරමිතාව පිරූ අයුරු,
“හුල්වලින් සිරුර විදින කල්හි ද අඩයටිවලින් කොටන කල්හි ද වැදි පුත්‍රයන් කෙරෙහි මම නො කිපීමි. මේ මගේ ශීල පාරමිතාවයි.”
මෙසේ ජීවිතය පරිත්‍යාග කිරීම ශීල පරමත්‍ථ පාරමිතා නම් විය. එසේ ම සෝමනස්ස කුමාර කල, හත්‍ථිපාල කුමාර කල, අයෝඝර පණ්ඩිත කල මහා රාජ්‍යයන් අත්හැර නෙක්ඛම්ම පාරමිතාව පිරූ අත්බැව් ගණන් නැත. විශේෂයෙන් චූලසුතසෝම ජාතකයෙහි නෙක්ඛම්ම පරමත්‍ථ පාරමිතාව පිරූ අයුරු,
“අතට පත් මහා රාජ්‍යයන් මම කෙළ පිඬක් මෙන් ඉවත දැමීමි. එසේ ඉවත දමන මට ඒ පිළිබඳ ඇලීමක් ඇති නො වීය. මේ මගේ නෙක්ඛම්ම පාරමිතාවයි.”
ඇලීමක් නැති බැවින් රාජ්‍යයන් අත්හැර නික්මෙන බෝසතුන්ගේ නෙක්ඛම්ම පරමත්ථ පාරමිතා නම් විය. එසේ ම, විධුර පණ්ඩිත කල, මහා ගෝවින්ද පණ්ඩිත කල, කුද්දාල පණ්ඩිත කල, අරක පණ්ඩිත කල, බෝධි පරිබ්බාජක කල, මහෞෂධ පණ්ඩිත කල ආදී පඤ්ඤා පාරමිතාව පිරූ ආත්ම භාව ප්‍රමාණ නැත. විශේෂයෙන් සත්තුභස්ත ජාතකයෙහි පඤ්ඤා පාරමිතාව පිරූ අයුරු,
“මම මගේ නුවණින් විමසා දුකට පත් බමුණා එම දුකින් මිදවීමි. නුවණින් මා හා සමාන කෙනකු නැත. මේ මාගේ පඤ්ඤා පාරමිතාවයි.”
පසුම්බිය ඇතුළත සිටි නාගයා ගෙන හැර දැක්වූ පාරමිතාව, පඤ්ඤා පරමත්ථ පාරමිතා නම් විය. එසේ ම විරිය පාරමිතා ආදී අනෙක් පාරමිතාවන් පිරූ ආත්ම භාව ප්‍රමාණ කළ නො හැක. විශේෂයෙන් මහා ජනක ජාතකයෙහි විරිය පරමත්ථ පාරමිතාව පිරූ අයුරු,
“පරතෙර නො පෙනෙන මහමුහුද මැද මා සමග සිටි සියලු මිනිස්සු මළහ. පරතෙරට යා නො හැකියැ යි දෙගිඩියාවක් මා සිත නො වීය. මේ මගේ විරිය පාරමිතාවයි.”
මෙසේ මහමුහුද තරණය කිරීමේ විරිය පාරමිතාව, විරිය පරමත්ථ පාරමිතාවයි. ඛන්තිවාද ජාතකයෙහි,
“කාසි රජ, මා සිත් නැති මළ සිරුරක් මෙන් තියුණු මුවහත් පොරොවෙන් කොටන කල්හි ඔහු කෙරෙහි නො කිපියෙමි. මේ මගේ ඛන්ති පාරමිතාවයි.”
මෙසේ අචේතනිකයකු මෙන් මහා දුකක් විඳි බෝසතුන්ගේ පාරමිතාව, ඛන්ති පරමත්‍ථ පාරමිතාවයි. මහා සුතසෝම ජාතකයෙහි,
“මගේ ජීවිතය පරිත්‍යාග කොට සත්‍යය වචනය ආරක්‍ෂා කැරෙමින් එකසිය එකක් රජුන් මරණයෙන් මුදාලීය. මේ මගේ පරමත්ථ සත්‍යය පාරමිතාවයි.”
මෙසේ ජීවිතය අත්හැර සත්‍යය වචනය ආරක්‍ෂා කිරීම සච්ච පරමත්ථ පාරමිතා විාය. මුගපක්ඛ ජාතකයෙහි,
“මව්පියෝ මට අප්‍රිය වූවෝ නො වෙති. මහා සම්පත් ද මට අප්‍රිය නො වේ. බුද්ධත්වය මට ප්‍රියයි. එම නිසා දැඩි ව්‍රත අධිෂ්ඨාන කැර ගනිමි.”
මෙසේ ජීවිතය ද අත්හැර බලවත් අධිෂ්ඨානයෙන් ව්‍රත ශීල ආරක්‍ෂා කිරීම අධිෂ්ඨාන පරමත්ථ පාරමී නම් විය. ඒකරාජ ජාතකයෙහි,
“මා දැක කිසිවෙක් බය නො වන්නෝය. මම ද කිසිවකු දැක බය නො වෙමි. මෛත්‍රී බලයෙන් ශක්තිමත් වූ මම හැම කල්හි මහා වනයෙහි සතුටින් වෙසෙමි.”
මෙසේ ජීවිතය ද නො බලා මෛත්‍රී වඩන බෝසතුන්ගේ පාරමිතාව මෙත්තා පරමත්ථ පාරමී නම් විය. ලෝමහංස ජාතකයෙහි,
“මම මිණි ඇට පොදියක් හිස කොට්ටය කොට තබාගෙන සොහොනෙහි සැතපෙමි. ගොපළු දරුවෝ අවුත් විවිධ කෙළ ගැසීම්, උසුළු විසුළු ආදී විරූප දර්ශන කරත්.”
මෙසේ ගම්දරුවෝ සමහරු කෙළ ගැසීම් ආදිය කරද්දීත් සමහරු සුවඳ මල් ආදියෙන් උපහාර කරද්දීත් ඔවුන් කෙරෙහි මැදහත් බව නො ඉක්මවීම, බෝසතුන්ගේ උපේක්‍ෂා පරමත්ථ පාරමිතාව විය. මේ දැක්වූයේ සංක්‍ෂේපයෙනි. මෙහි විස්තර චරියා පිටකයෙන් ගත යුතුයි. මෙසේ පෙරුම් පුරා වෙස්සන්තර භවයෙහි සිටි බෝසතාණෝ,
“සිත්පිත් නැති, සැපදුක් දැනීම් නැති, මහපොළොව පවා මාගේ දාන පාරමිතා බලයෙන් සත් වරක් කම්පා විය.”
මෙසේ පොළොව කම්පා කරන මහා පින් කොට බෝසතාණෝ ආයු කෙළවර වෙසතුරු අත් බැවින් චුත ව තුසිත පුරයෙහි උපන්හ. මෙතෙක් දීපංකර පාද මූලයෙහි සිට තුසිත පුර ඉපදීම දක්වා පැවැති කථා පුවත දූරේ නිදාන නැමැයි දත යුතුයි.
බෝසතුන් තුසිද දෙව්ලොව වසන කල්හි බුදුන් වහන්සේ පහළ වීම පිළිබඳ ආන්දෝලනය ඇති විය. ලෝකයෙහි ආන්දෝලන තුනකි. කල්පය විනාශ වීමේදී ඇතිවන ආන්දෝලනය, බුදුන් වහන්සේ නමක් පහළ වීමේදී ඇතිවන ආන්දෝලනය, සක්විති රජ කෙනකු පහළ වීමේදී ඇතිවන ආන්දෝලනය වශයෙනි. ලෝක විනාශයට වසර ලක්‍ෂයක් තිබිය දී ලෝකබ්‍යුහ නම් කාමාවචර දෙවියෝ හිස කෙස් විසුරුවා හැඬූ මුහුණින් යුතුව අතින් කඳුළු පිසමින් රතු වස්ත්‍ර හැඳ ඉතා අප්‍රියජනක වෙස් දරමින් මිනිසුන් අතර හැසිරෙමින් මෙසේ දන්වත්. නිදුකාවරුනි, මෙයින් වසර ලක්‍ෂයක් ඇවෑමෙන් ලෝක විනාශය වන්නේය. මහමුහුද සිඳී යන්නේය. මේ පොළොව හා මහාමේරු පර්වත රාජයා දැවී විනාශ වන්නේය. නිදුකාවරුනි, මෛත්‍රිය වඩව්. පීඩිතයන් කෙරෙහි දයාව දක්වව්. සුඛිතයන් කෙරෙහි සතුටු වව්. ලෝක ධර්මයෙහි මැදහත් වව්. නිදුකාවරුනි. මව්පියන්ට උවටැන් කරව්. කුල දෙටුවන්ට ගරු කරව්. මේ ලෝක විනාශයේ ආන්දෝලනයයි. බුදුන් වහන්සේ ලොව පහළ වීමට වසර ලක්‍ෂයක් තිබියදී ලෝක පාලක දෙවිවරු, නිදුකාවරුනි, මෙයින් ලක්‍ෂයක් අවුරුදු ගත වූ පසු බුදුන් වහන්සේ ලොව පහළ වන්නේයැ යි ඝෝෂාන කැරෙමින් ලොව ඇවිදිත්. මේ බුද්ධ ආන්දෝලනයයි. සක්විති රජ ලොව පහළ වීමට සියවසක් තිබියදී දෙවියෝ, ජනයිනි, මෙයින් සියවසක් ගිය පසු සක්විති රජෙක් පහළ වන්නේයැ යි ඝෝෂා කැරෙමින් ඇවිදිත්. මේ සක්විති ඝෝෂණයයි. මේ ත්‍රිවිධ ඝෝෂණ ඉතා මහත් වෙයි.
මෙයින් බුද්ධ ඝෝෂණය ඇසූ දෙවියෝ එක්රැස් ව අසවල් සත්ත්වයා බුදු වන්නේයැ යි නියම වශයෙන් දැන ඔහු වෙත එළැඹ ආයාචනා කරත්. එසේ කරන්නේ ද පෙර නිමිති පහළ වූ පසුය. එක එක සක්වලට අයත් චතුර්මහාරාජ, සක්ක, සුයාම, සන්තුසිත, පරනිර්මිත වසවර්ති වැසි දෙවියෝ මහා බ්‍රහ්මයන් සමග එක් සක්වලකට රැස්වී තුසිත භවනයෙහි වෙසෙන බෝසතුන් වෙත ගොස් නිදුකාණෙනි, ඔබ විසින් දස පෙරුම් දම් පුරන ලද්දේ, ශක්‍ර සම්පත්, මාර, බ්‍රහ්ම, සක්විති සම්පත් ආදිය සඳහා නො වේ. හුදෙක් ලෝකයා සසරින් එතැර කිරීමට බුද්ධත්වය පතමින් පුරන ලද්දේය. නිදුකාණෙනි, දැන් ඔබට බුදු බව සඳහා කාලය යි අයැද සිටියහ.
ඉක්බිති, බෝසතාණෝ දෙවියන්ට ප්‍රතිඥා නො දී කාලය, දීපය, දේශය, කුලය, මව, ආයු කාලය යන පස් මහ බැලුම් බැලූහ. එහි දී පළමු කොට කාලය බැලූහ. මනුෂ්‍යය ආයුෂ ලක්‍ෂයකට වඩා වැඩි කාලය සුදුසු කාලය නො වේ. එකල්හි මිනිසුන්ට ඉපදීම, මහලු වීම, මරණය පිළිබඳ නො පෙනේ. බුදුවරුන්ගේ ධර්ම දේශනා අනිච්ච ආදී ත්‍රිලකුණෙන් නො මිදුනේ වෙයි. ඔවුහු ත්‍රිලකුණු නො හඳුනත්. එම නිසා තථාගත ධර්මය සැදැහැවෙන් ඇසිය යුතු දහමක් ලෙස නො සිතත්. එය ධර්මාවබෝධය පිණිස නො වේ. එම නිසා මේ සුදුසු කාලය නො වේ. වසර සියයට අඩු කාලය ද සුදුසු කාලය නො වේ. මක් නිසා ද යත්, එකල මිනිසුන්ට කෙළෙස් උත්සන්න වේ. කෙළෙස් උත්සන්න සත්ත්වයින්ට දෙන අවවාද සුදුසු දේ නො පිහිටයි. දියෙහි දඬුයෙන් ඇඳි ඉරක් මෙන් වහා අමතක වේ. එහෙයින් සිය වසින් අඩු කාලය ද සුදුසු කාලය නො වේ. මේ නිසා වසර ලක්‍ෂයට අඩු කාලයක් වසර සියයට වැඩි කාලයක් සුදුසු ආයු කාලය වේ. බෝසතුන් මෙලොව පහළ විය යුතු කාලය සියවස් ආයු කාලය බව දැනගත්හ.
අනතුරු ව දීපය බලන බෝසතාණෝ පිරිවර දීප සහිත සතර මහාද්වීප බලා මහාද්වීප තුනෙක බුදුවරු නො උපදිති යි දැන ජම්බුද්වීපයෙහි ම උපදිය යුතුයැ යි දීපය දුටහ.
දඹදිව වනාහි යොදුන් දශ දහසක් පමණය. කවර නම් පෙදෙසක සම්බුදුවරු උපදිත්දැ යි ප්‍රදේශය බලන්නාහු. දඹදිව මධ්‍යම ප්‍රදේශය දුටහ. මධ්‍යම ප්‍රදේශය නම් පෙර දිගින් කජංගල නම් නියම් ගම විය. ඉන් ඔබ්බෙහි මහාසාල නම් විය. එතැන් පටන් ප්‍රත්‍යන්ත ජනපද හෙවත් පිටිසර ප්‍රදේශයි. එයින් මෑත මධ්‍යම ප්‍රදේශයයි. පුබ්බදක්ඛි දිශාවෙන් හෙවත් ගිනිකොණින් සළලවතී නම් ගඟ වෙයි. එතැන් සිට ප්‍රත්‍යන්තර ජනපදයි. ඉන් මෑත මධ්‍යම ප්‍රදේශයයි. දකුණු දිශාවෙහි සේතකණ්ණික නම් නියම්ගම වෙයි. එතැන් සිට ප්‍රත්‍යන්ත ජනපදයි. ඉන් මෑත මධ්‍යම ප්‍රදේශයයි. බටහිර දිසාවෙන් ථූන නම් බ්‍රාහ්මණ ගමයි. එතැන් සිට ප්‍රත්‍යන්ත ජනපදයයි. ඉන් මෑත මධ්‍යම ප්‍රදේශයයි. උතුරු දිශාවෙන් උසීරද්ධජ නම් පර්වතය වේ. එතැන් පටන් ප්‍රත්‍යන්ත ජනපදයයි. ඉන් මෑත මධ්‍යම ප්‍රදේශයයි. මේ විනයෙහි කියන ලද මධ්‍යම ප්‍රදේශයයි. එම ප්‍රදේශය දිගින් යොදුන් තුන්සියයකි. පළලින් දෙසිය පනස් යොදුනකි. වට ප්‍රමාණයෙන් නවසිය යොදුනකි. මේ දේශයෙහි බුදු, පසේබුදු, අගසව්, මහසව්, අසූමහසවු සහ සක්විති රජවරු ද අනෙක් මහේශාක්‍ය රජ, බමුණු, ගැහැවි ආදී ප්‍රභූ ජනයෝ ද උපදිත්. දැන් එහි කපිලවත්ථු නම් නුවරක් ඇත. මා එහි ඉපදිය යුතුයැ යි බෝසතාණෝ තීරණය කළහ.
කුලය විමසන බෝසතාණෝ බුදුවරු වෙළඳ කුලයෙහි හෝ ශුද්‍ර ආදී හීන කුලයක නො උපදිත්. උසස් වශයෙන් සම්මත රජ කුලයෙහි හෝ බමුණු කුලයෙහි උපදිත්. මෙකල රජ කුලය ලෝකය සම්මතය. එම කුලයෙහි උපදිමි යි ද පියා ශුද්ධෝදන නම් රජ වන්නේයැ යි ද, කුලය දුටහ.
අනතුරු ව මව බලන්නාහු, බුද්ධ මාතාවෝ කම් සැපතෙහි හෝ සුරාවෙහි ලොල් වූවාහු නො වෙති. කප් සුවහසක් පිරූ පාරමී ඇත්තාහු වෙත්. උපතෙහි පටන් නො කැඩූ පන්සිල් ඇත්තාහු වෙත්. මේ මහාමායා දේවි තොමෝ ද එම අංග සපුරා සිටින්නෝය. එතුමිය මාගේ මව වන්නේයැ යි ද දේවීන්ගේ ආයුෂ ද දස මස් සත් දිනක් බව ද දුටහ.
මෙසේ මේ පඤ්ච මහා විලෝකනය කො නිදුකාණෙනි, මේ බුදු බව කාලය යි. රැස්වූ දෙවියන්ට සංග්‍රහ කැරෙමින් ප්‍රතිඥා දී දෙවියන් යවා තුසිත පුර දෙවියන් පිරිවරා ගෙන නන්දන වනයට පිවිසියහ. සියලු දිව්‍ය ලෝකයන්හි ම නන්දන වනයක් තිබේ. දෙවියෝ, එහි දී බෝසතුන්ට පින්වත, මෙයින් චුත ව සුගතියට හෙවත් මිනිස් ලොවට යන්නැ යි, පෙර කළ කුසල කර්ම විපාක අවස්ථාව සිහි කැරෙමින් හැසිරෙත්. මේ අතර බෝසතාණෝ දෙව් ලොවින් චුත ව මහාමායා දේවියගේ කුසෙහි පිළිසිඳ ගත්හ.
මේ සිද්ධිය ප්‍රකට කිරීම සඳහා මේ අනුපිළිවෙල කථාවයි. එදා කපිල වත්ථු පුරයෙහි ඇසළ නැකත් ක්‍රීඩා පැවැත්විණි. මහජනයා නැකැත් කෙළි පවත්වයි. මායා දේවිය පුන් පොහොයට පෙර සත් දිනක පටන් මධු පානයෙන් තොර මල්ගඳ විලවුන් හා සැරසීමෙන් අලංකෘත වූ නැකැත් කෙළි විඳින්නී, සත් වැනි දින අළුයම නැඟිට සුවඳ පැන් නා සාර ලක්‍ෂයක් වියදම් කොට මහදන් දී සර්වාභරණයෙන් සැරසී රස බොජුන් වළඳා උපෝසථ ශීලය සමාදන්ව අලංකාර සිරියහන් ගැබට පිවිස නිදන්නී, මේ සිහිනය දුටුවාය. සතරවරම් මහරජවරු සැතපී සිටි යහන සමග ම ඔසවා හිමවත් පෙදෙසට ගෙනගොස් සැට යොදුන් පමණ රත් ගල් තලාවක තැබූහ. සත් යොදුන් මහ සල් ගසක් යට තබා ඉවත් ව සිටියහ. ඉක්බිති, ඔවුන්ගේ දේවිවරු අවුත් මායා දේවිය අනෝතප්ත විලට ගෙනගොස් මිනිස් මළ හරනු පිණිස නහවා දිව්‍යමය වස්ත්‍ර හඳවා සුවඳ උළා දිවමල් පළඳවා ඒ ළඟ තිබුණු රිදී පර්වතය තුළ රන් විමනෙහි පෙර දිගට හිස ලා පනවන ලද දිව යහනෙහි සැතපවූහ. එකෙණෙහි ම බෝසතාණෝ සුදු උතුම් ඇත් හිසක් ගෙන ඒ ළඟ තිබුණු රන් පව්වෙහි සැරිසරා එයින් බැස පව්වට නැඟ උතුරු දිශාවෙන් අවුත් රිදී මල් දමක් බඳු හොඬින් සුදු වන් නෙළුම් මලක් ගෙන කුඤ්චනාද කොට රන් විමනට පිවිස මව සිටි යහනය තෙවරක් පැදකුණු කොට මවගේ දකුණු ඇළය ස්පර්ශ කොට කුස තුළට පිවිසියාක් මෙන් විය. මෙසේ බෝසතාණෝ උතුරුසළ නැකතින් පිළිසිඳ ගත්හ.
පසුදින පිබිදුණු දේවිය මේ සිහිනය රජුට සැළකළාය. රජ සූසැටක් බමුණු පඬිවරුන් රජ මැදුරට කැඳවා කොළ පැහැයෙන් පිරිබඩ කළ විළඳ ආදියෙන් මංගලශ්‍රීයෙන් යුත් බිම මහඟු අසුන් පනවා එහි හුන් බමුණන්ට ගිතෙල් මී ආදියෙන් මිශ්‍ර වූ රජසවත් කිරිබත් රන්, රිදී පාත්‍ර පුරවා රන්, රිදී බඳුනින් ම වඩා දුන්හ. තවත් අළුත් වස්ත්‍ර හා කිඹුල් වන් දෙනුන් ද දී ඔවුන් සතුටු කළේය. මෙසේ කැමැති දේ ලැබීමෙන් තෘප්තිමත් වූ බමුණන් හීනය සැළ කොට කුමක් වන්නේදැ යි ඵල විපාක විමසූහ. බමුණෝ මෙසේ කීහ. මහරජ නො සැලෙනු ඔබ දේවියගේ කුසෙහි දරු ගැබක් පිහිටියේය. ඒ පිරිමි දරු ගැබකි. ස්ත්‍රී ගැබක් නො වේ. ඔබට පුතෙක් උපදින්නේය. ඔහු ගිහි ගෙයි වසන්නේ නම් සක්විති රජෙක් වන්නේය. ඉදින් ගිහි ගෙන් නික්ම පැවිදි වන්නේ නම් කෙළෙස් පියසි දුරු කළ බුදු වන්නේය.
බෝසතුන් මව් කුසෙහි පිළිසිඳ ගත් කෙනෙහි ම එකවර දශ දහසක් සක්වල කම්පා විය. සෙලවිණි. වෙවුළිනි. දෙතිස් පෙර නිමිති පහළ විණි. දශ දහසක් සක්වල මහත් ආලෝකයක් පැතිරිණි. ඒ බෝසතුන්ගේ රූසපුව දකින්නට මෙන් අන්ධයෝ ඇස් ලැබූහ. බිහිරෝ ශබ්ද ඇසූහ. ගොළුවෝ කථා කළහ. කුදු අයගේ කුදු ගතිය නැති විය. පිල්හු දෙපයින් ගමන් කළහ. සිරගත අය එයින් මිදුණහ. සියලු අපායන්හි ගිනි නිවිණි. ප්‍රේත යෝනියෙහි සා පිපාසා සංසිඳිණි. තිරිසන් සතුන්ට බයක් නො වීය. සියලු සත්ත්වයන්ගේ ම රෝග සුව විය. සියලු සත්ත්වයෝ ම ප්‍රිය තෙපුල් ඇත්තෝ වූහ. අශ්වයෝ මිහිරි හඬින් සිය නාද මුදා හළහ. මිනිසුන් පැළඳ සිටි ආභරණ එකිනෙක නො ගැටීම නාද විය. සියලු දිශා පැහැපත් විය. හැමදෙනාට ම සුව ගෙන දෙන සේ සිනිඳු සිසිල් වාතය හැමීය. අකල් වැසි නො වට, පොළොවෙන් ජල ධාරා නැඟී ගලා ගියේය. පක්‍ෂීහු අහස් ගමන අත්හළහ. ඇල දොළ ගංගා නතර විය. මුහුදු ජලය මිහිරි විය. ගොඩ බිම හැමතැන පස්වන් මලින් වැසිණි. එකෙණෙහි ගොඩ බිම සියලු මල් පිපිණි. ගස් කඳෙහි පිපෙන මල් ද අතුවල පිපෙන මල් ද වැල්වල පිපෙන මල් ද ක්‍ෂණයෙහි පිපිණි. පොළොවෙහි ගල්තලා බිඳ එක එකක් මත්තෙහි සත සත සිටින සේ දණ්ඩපදුම පිපිණි. අහසෙහි එල්බෙන පියුම් ද පිපිණි. හාත්පස මල් වරුෂා වැටිණි. අහසෙහි දිව්‍ය තූර්යය වාදනය විය. දශ දහසක් සක්වල වට කොට තබන ලද මල් ගුලියක් මෙන් ද තද කොට බඳින ලද මල් කළඹක් මෙන් ද අලංකාර කොට සාදන ලද මල් අසුනක් මෙන් ද එක ම මල් මාලාවක් මෙන් ද පොපියන් මල් විදුනාවක් මෙන් ද මල් සුවඳින් හා දුම් සුවඳින් සුවඳවත් ව අතිසය ශෝභාවෙන් අග තැන්පත් විය.
මෙසේ පිළිසිඳ ගත් බෝසතුන්ට හා බෝසත් මවට උවදුරු වැළැක්වීම සඳහා කඩුගත් අත් ඇති ව දිව්‍යය පුත්‍රයෝ සතර දෙනෙක් ආරක්‍ෂාවට සිටියහ. බෝසතුන්ගේ පිළිසිඳ ගැනීමෙන් පසු බෝසත් මවට පුරුෂයන් කෙරෙහි අනුරාග සිතක් නො උපදී. ලාභයෙන් හා යසසින් අග තැන්පත් වූවාය. සැපවත් ව ගිලන් නො වූ සිරුරින් යුක්ත වූවා, කුස හොත් බෝසතුන් මිණි රුවනක ඇමිණූ පඬුවන් නූලක් මෙන් දකින්නීය. බෝසතුන් පිළිසිද ගත් මව් කුස සෑයක ඇතුල් ගැබ මෙන් පවිත්‍රය. වෙනත් සත්ත්වයකුට එම කුස තුළ පිළිසිඳ ගැනීමට හෝ විසීමට නො හැකිය. එම නිසා බෝසතුන් ඉපදී සත් දවසක් ගත වූ කල්හි බෝසත් මව කළුරිය කොට තුසිත පුරයෙහි උපදී. එසේ ම වෙනත් මව්වරු දශ මස නො පැමිණි ද ඉක්මවා ද හුනාහු ද හොන්නාහුද දරුවන් වදත්. බෝසත් මව්වරු එසේ නොවෙත්. බෝසත් මව දශ මසක් කුසෙහි දරා නැඟිට සිටියදී ම බෝසත් පුතු බිහි කරන්නීය. බෝධි සත්ත්ව මාතාවන් පිළිබඳ ධර්මතාවෝ වෙති.
මහා මායා දේවී තොමෝ පිරුණු තෙල් පාත්‍රයක් ගෙනයන්නාක් මෙන් කුසෙහි බෝසතුන් පරිහරණය කො දශ මසක් ඇවෑමෙන් පිරිපුන් ගැබ ඇත්තී, ස්වකීය ඥාති ගෘහයට යනු කැමැත්තී, දේවයිනි, මම දෙව්දහ නුවර සිය කුල ගෙදරට යනු කැමැත්තෙමි යි සුදොවුන් මහරජාණන්ට සැල කළාය. රජතුමා ද මැනවැයි පිළිගෙන කිඹුල්වත් පුර සිට දෙව්දහ නුවර දක්වා මඟ සම කොට කෙසෙල්, පුන්කලස්, කොඩි ආදියෙන් අලංකාර කැරේවා දේවිය රන් සිවිකාවක හිඳුවා ඇමැතියන් දහසක් ලවා සවි කොට ඔසවා මහත් පිරිවරින් යැවීය. කිඹුල්වත් සහ දෙව්දහ දෙනුවරට ම පොදු වූ ලුම්බිනී වන නම් මඟුල් සල් උයනක් ඇත. එදවස එහි සල් ගස් මුල පටන් අතු අග දක්වා එක පැහැර සුපිපියේ විය. අතු අතරත් මල් අතරත් පස්වන් බමරු සමූහයා ද විවිධ කුරුළු රංචු ද මිහිරි හඬ විහිදුවමින් ඒ මේ අත හැසිරෙත්. සියලු ලුම්බිනී සල් උයන දෙව් ලොව චිත්‍රලතා වනය මෙන් ද මහානුභාව ඇති රජුගේ සුසැදූ අවන්හලක් මෙන් ද විය. දේවිය සල් වනය දැක එහි සිරි නරඹනු රිසි වූවාය. ඇමැතියෝ දේවිය රැගෙන මල් වනයට පිවිසියහ. එහි මංගල සල් ගස ළඟට ගොස් සල් අත්ත ගනු කැමැති වූවාය. සල් අත්ත මනාව නවන ලද වේබඩක් මෙන් නැමී දේවියගේ අතට පත්විය. ඕ තොමෝ අත දිගු කොට අත්ත අතින් අල්ලා ගත්තාය. එකෙණෙහි ම දේවියගේ විළිවාතය සෙළවිණි. පිරිවර ජනයා දේවිය තිරයකින් වට කොට ඉවත්විය. සුද්ධාවාස බ්‍රහ්මයෝ සතර දෙනෙක් රන් දැලකින් බෝසතුන් පිළිගෙන මව් ඉදිරියෙහි තබා දේවියනි, ප්‍රීතිවනු මැනවි. ඔබට මහා පිනැති පුතෙක් උපන්නේයැ යි කීහ.
වෙනත් සත්ත්වයෝ මව් කුසින් බිහිවන කල පිළිකුල් අපවිත්‍ර දෙයින් තැවරී බිහිවෙත්. බෝසතුවරු එසේ නො වෙත්. බෝසතාණෝ වනාහි ධර්මාසනයෙන් බසින ධර්ම කථිකයෙක් මෙන් ද හිනි මඟකින් බස්නා පුරුෂයෙන් මෙන් ද දෙඅත් දෙපා දිගු කොට නැඟී සිටියේ ම මව් කුසට අයත් කිසි අපවිත්‍ර දෙයකින් නො තැවරී පිරිසිදු ව පැහැදිලි ව කසී වස්ත්‍රයක තබන ලද මැණිකක් මෙන් බබලමින් මව් කුසින් නික්මුණහ. එසේ වුව ද බෝසතුන්ට ද බෝසත් මවට ද උවටැන් පිණිස අවටින් දිය දහර දෙකක් නික්ම බෝසතුන්ගේ ද බෝසත් මවගේ ද සිරුරෙහි සිසිල් බව ඇති කළේය.
ඉක්බිති, බෝසතුන් රන් දැලින් පිළිගෙන සිටි බ්‍රහ්මයන්ගේ අතින් සතර වරම් රජවරු මංගල සම්මත සුවපහස ඇති දෙතුන්පට කළ අඳුන් දිවි සමින් පිළිගත්හ. ඔවුන්ගේ අතින් මිනිස්සු දුහුල් පිළි සුඹුළුවකින් පිළිගත්හ. මිනිසුන්ගේ අතින් මිදුණු බෝසතාණෝ පොළොවෙහි සිට පෙරදිග බැලූහ. දහස් ගණන් සක්වල එක ම මිදුලක් මෙන් විය. එහි සිටි දෙවි මිනිස්සු මහා පුරුෂයාණෙනි, මෙහි ඔබ හා සමාන කෙනකු ද නැත. ඔබ වඩා උසස් කෙනකු කෙසේ ලැබෙයිදැ යි කීහ. මේ අයුරින් සිවු දිශා ද සිවු අනුදිශා ද යට දිශා ද උඩ දිශා ද යන දශ දිශාව බලා තමා හා සමාන කෙනකු නො දැක උතුර දෙස බලා සත් පියවරක් ගමන් කළහ. මහබඹහු සේසත දරමින් ද සූයාම දෙවි පුත් මල් විදුනාව ද අනෙක් දෙවියෝ උණහිස ආදි සෙසු රාජ කුකුධ භාණ්ඩ ද දරමින් බෝසතුන් සමග ගමන් කළහ. සත් වැනි පියවරෙහි සිටි බෝසතාණෝ “මම ලොවට අග්‍ර වෙමි”, ආදී නයින් සිංහ නාද කළහ.
බෝසතාණෝ ආත්ම භාව තුනක දී මව් කුසින් නික්මුණු ක්‍ෂණයෙහි ම බස් තෙපලූහ. එනම් මහෞෂධ අත්බැව්හි, වෙස්සන්තර අත්බැව්හි හා මෙම අත්බැව්හි දී ය. මහෞෂධ අත්බැව්හි දී මව් කුසින් බිහිවෙත් ම සක් දෙව් රජ අවුත් හඳුන් හරයක් බෝසතුන් අත තබා ගියේය. ඔහු එය මිටෙහි තබාගෙන ම බිහිවූහ. මව, දරුව, මිටින් කුමක් රැගෙන ආවෙහිදැ යි විචාළාය. මෑණියනි, බෙහෙතක් රැගෙන ආවේයැ යි කීහ. ඖෂධ සැලියක බහා තබා පැමිණි අඳ බිහිරි ආදීන්ගෙේ රෝග සමනය සඳහා දුන්හ. මෙහි ඖෂධීය ගුණ මහත් බැවින් මහෞෂධ නාමය ව්‍යවහාර විණි. වෙසතුරු අත්බැව්හි බෝසත්හු මව් කුසින් බිහිවෙත් ම දකුණු අත දිගහැර මෑණියෙනි, දන් දෙනු කැමැත්තෙමි. දිය යුතු දෙයක් ගෙහි තිබේදැ යි කියමින් ම බිහිවූහ. ඒ ඇසූ මව දරුව, ඔබ පොහොසත් කුලයක උපන්නෙහි යි පුතුන් අත්ල තම අත්ලෙහි තබා දහසින් බැඳි පියල්ලක් පුතු අත තැබුවාය. මෙම අත්බැව්හි මව් කුසින් නික්මෙත් ම අභීත සිංහ නාද පැවැත්වූහ. මෙසේ බෝසත්හු තුන් අත්බැවක මව් කුසින් බිහිවෙත් ම වචන කථා කළහ. බෝසතුන් මව් කුස පිළිසිඳ ගත් කෙණෙහි ම යම් සේ දෙතිස් පෙර නිමිති පහළ වී ද එසේ ම ඔවුන් උපන් කෙණෙහි ද පහළ විය. යම් දවසක අප බෝසතාණෝ ලුම්බිනි උයනේ දී උපන්නාහු ද, එදවස ම යශෝධරා දේවිය, ඡන්න ඇමති, කාළුදායී ඇමැති, අජානීය හස්ති රාජයා, කන්ථක අශ්ව රාජයා උපන්හ. එසේ ම මහබෝ රුක ද සතර මහා නිධාන ද පහළ විය. නිධාන සතර ගව්ව, අඩ ගව්ව, තුන් ගව්ව හා යොදුන යන ප්‍රමාණයෙන් යුක්ත විය. මෙකී සත සහජාත නමින් සැලකේ.
දෙනුවර වැස්සෝ බෝසතුන් රැගෙන කිඹුල්වත් නුවරට ම ගියහ. එදවස ම තවුතිසා වැසි දෙවියෝ කිඹුල්වත් පුර සුදොවුන් මහරජුන්ට උපන් කුමරා බෝ මුල හිඳ බුදු වන්නේයැ යි සතුටු ව හිස වටා සළු සිසාරා ක්‍රීඩා පැවැත්වූහ. ඒ වේලාවෙහි සුදොවුන් මහා රජුන්ගේ කුළුපග වූ අෂ්ට සමාපත්ති ලාභී කාලදේවල නම් තවුසාණෝ බත්කිස කොට තවුතිසා භවනට ගොස් දවල් කාලය ගත කරන්නාහු, සතුටින් ක්‍රීඩා කරන දෙවියන් දැක කුමක් නිසා ඔබ සතුටින් ක්‍රීඩා කරන්නහු ද, ම ඒ කරුණ කියනු මැනවැ යි ඇසූහ. නිදුකාණෙනි, සුදොවුන් මහරජාණන්ට පුතකු උපන. එතුමාණෝ බෝ මුල හිඳ බුද්ධත්වය ලබා දම්සක් පවත්වන්නාහ. එතුමාගේ බුද්ධ ශ්‍රීය දැකීමත් දහම් ඇසීමත් ලබන්නෙමු. මේ කාරණයෙන් අපි සතුටු වූවෝ වෙමු යි කීහ. දෙවියන්ගේ වදන් ඇසූ තවුසාණෝ වහා ම දෙව් ලොවින් බැස රජ මැදුර පිවිස පැනවූ අසුනෙහි වැඩ හිඳ මහරජ, ඔබට පුතකු උපන්නේ නො වේ ද? ඔහු දකිනු කැමැත්තෙමි. රජ සුසැදූ කුමරුවන් ගෙන්වා තවුසාණන් වැඳවීමට අභිමුඛ කළේය. බෝසතුන්ගේ දෙපාදයෝ පෙරළී තවුසාණන්ගේ ජටා මඬුල්ලෙහි පිහිටියහ. එම අත්බැව්හි බෝසතුන් විසින් වැඳිය යුතු වෙනත් අයකු නැත්තේය. ඉදින් නො දැනීමෙන් බෝසතුන්ගේ හිස තවුසාණන්ගේ පාමුල තැබුවේ නම් ඔවුන්ගේ හිස සත් කඩකඩ පැළී යන්නේය. තවුසාණෝ නමස්කාර කළහ. රජ ද මේ අසිරිය දැක තම පුතුට වැන්දේය.
තවුසාණෝ අතීතයෙන් කල්ප සතළිසක් ද අනාගතයෙන් කල්ප සතළිසක් ද වශයෙන් කල්ප අසූවක් සිහි කිරීමට සමත්වූහ. කුමරුන්ගේ අංග ලක්‍ෂණ දුටු තවුසාණෝ කුමරු බුදු වන්නේ ද නොහොත් නො වන්නේදැ යි දිවසින් බලන්නාහු, නිසැකව ම බුදු වන්නේයැ යි දැන සිනහ පහළ කළහ. අනතුරු ව එතුමෝ බුද්ධත්වයට පත් කළ මට දක්නට ලැබෙන්නේදෝ නො ලැබෙන්නේදෝ යි නැවතත් සිහි කරන්නෝ, නො ලබමි යැයි ද ඊට පෙර කළුරිය කොට බුදුවරුන් සියයක හෝ දහසක පහළ වන කාලයක දී වුව ද ධර්මාවබෝධය නො කළ හැකි අරූපී බඹ ලොව උපදිමි යැයි ද එහෙයින් බුදු සිරිය දකින්ට නො ලබන්නෙමි යි, මට වූයේ මහත් හානියකැ යි සිතා හැඬූහ.
මේ දුටු මිනිස්සු අපගේ තවුස් උතුමාණෝ දැන් ම සිනාසී නැවත හඬන්ට වන්හ. ස්වාමීනි, අපගේ කුමරුවන්ට කිසියම් අනතුරක් වන්නේදැ යි විචාළහ. නැත කුමරුවන්ට කිසි අනතුරක් නො වේ. නිසැකයෙන් ම එතුමෝ බුදු වන්නාහ. එසේ නම් ඔබ හැඬුවේ මන්ද? මේ මහා පුරුෂයා මතු බුදු වනු දකින්ට නො ලබන්නෙමි. එයින් මට මහත් හානියක් වන්නේය. මා පිළිබඳව සිතා හඬමි යි කීහ. ඉක්බිති, තවුසාණෝ මගේ කවර හෝ ඥාතියකු මෙතුමන් බුදු වනු දකින්නේදැ යි විමසන්නාහු, බෑණනුවන් වන නාලක දරුවා දුටහ. එතුමෝ වහා ම නැගනියගේ ගෙට ගොස් තිගේ පුත් නාලක කොහිද? ස්වාමීනි, ගෙහි සිටි එසේ නම් ඔහු කැඳවනු ළඟට පැමිණි නාලක අමතා කීහ. දරුව, සුද්ධෝදන රජ කුලයෙහි පුතෙක් උපණ. එතුමා බුද්ධාංකුරයකි. හෙවත් බෝධි සත්ත්වයෙකි. පන්තිස් වසකින් පසු බුදු වන්නේය. ඔබ ඒ බුදුන් දකින්නෙහිය. අද ම පැවිදි වන්න. අසූහත් කෙළක් ධනය ඇති කුලයක උපන් නාලක කුමරුවෝ මගේ මයිලණුවෝ මා අවැඩක නො යොදවන්නේයැ යි සිතා කඩයෙන් කසාවත් ද මැටි පාත්‍රයක් ද ගෙන්වා ගෙන කෙස් රැවුල් බහා කසාවත් හැඳ මගේ පැවිද්ද ලෝකයෙහි උත්තම පුද්ගලයා උදෙසා යි. බෝසතුන් දෙසට මුහුණලා ඇඳිලි බැඳ පාත්‍රය ථිවිකයෙන් බහා උරයෙහි එල්බගෙන හිමවතට පිවිස මහණ දම් පිරූහ. නාලක තෙරණුවෝ පසුකාලයෙහි සම්බෝධියට පත් තථාගතයන් වහන්සේ වෙත එළැඹ නාලක ප්‍රතිපදාව අසා දැනගෙන නැවත හිමවතට ගොස් රහත් බවට පැමිණ ඉතා දැඩි සසුන් පිළිවෙතෙහි පිළිපන්නාහු, සත් මසක ආයු විඳ රන්වන් පව්වක් ඇසුරු කොට සිටි ඉරියව්වෙන් ම නිරුපදිසේස හෙවත් ස්කන්ධ ශේෂ්‍යක් නැති නිවනින් පිරිනිවන් පෑ සේක.
බෝසතුන් උපන් පස් වැනි දිනයෙහි කුමරුන්ගේ හිස නහවා නම් තැබීම සඳහා රජ මැදුර සිව් දෑ ගඳින් පිරිබඩ කොට ලදපස් මල් විසුරුවා දියනු මුසු කිරි බත් පිසවා ත්‍රිවේදය මනාව දත් අටෝරාශියක් බමුණන් රජ මැදුරට කැඳවා අසුන්හි වඩා හිඳවා මිහිරි බොජුන් වළඳවා මහත් සේ සම්මාන කොට කුමරුන් කුමක් සිදුවන්නේදැ යි ශරීරාංග ලක්‍ෂණ විමසූහ.
ඔවුන් අතුරින් රාම, ධජ, ලක්ඛණ, මන්ති, කොණ්ඩඤ්ඤ, භෝජ, සුයාම, සුදන්ත යන බමුණන් අට දෙනා එදින සිටියහ. ඔවුහු සවැදෑරුම් වේදාංග මන්ත්‍ර අනුව ශරීර ලක්‍ෂණ විමසූහ.
මේ බමුණන් අට දෙනා ම අංග ලක්‍ෂණ පරීක්‍ෂා කරන්නෝ වූහ. බෝසතුන් පිළිසිඳ ගත් දිනයෙහි ද බෝසත් මව දුටු සිහිනය පරීක්‍ෂා කළෝ ද මොහුය. ඔවුනතුරින් සත් දෙනෙක් ඇඟිලි දෙකක් ඔසවා දෙවිදියකින් ප්‍රකාශ කළහ. මේ අංග සලකුණුවලින් යුක්ත වූවෝ, ගිහි ගෙයි වසන්නෝ නම් සක්විති රජ වන්නෝය. පැවිදි වන්නෝ නම් බුදු වන්නාහ. මෙසේ ප්‍රකාශ කළ බමුණෝ සක්විති රජුගේ ශ්‍රී විභූතිය වැනූහ. ඔවුනතුරින් හැමට ම ලාබාල ව සිටි කොණ්ඩඤ්ඤ නම් මානවකයා බෝසතුන්ගේ සර්වප්‍රකාරයෙන් උතුම් වූ ශරීර ලක්ෂණ විමසා බලා මේ උථ්තමයාණන්ට ගෘහ ජීවිතයේ විසීමට හේතු කාරණා නැත. ඒකාන්තයෙන් කෙළෙස් ඉවත් කළ බුදු කෙනෙක් වන්නාහුයැ යි එක ම ඇඟිල්ලක් දිගු කොට එක ම ප්‍රකාශනයක් කළේය. මේ කොණ්ඩඤ්ඤ බමුණු වනාහි මේ අන්තිම අත්බව ඇත්තෙකි. නුවණින් ද අනෙක් සත් දෙනා අභිබවා සිටී. මේ ලකුණුවලින් යුක්ත මේ උත්තමයාණන් ගිහි ගෙයි විසීමට හේතු නැත. නිසැකව ම බුදු වන්නේයැ යි එක ම පැවැත්මක් දුටුවේය. එම නිසා එක ම ඇඟිල්ලක් දිගු කොට එසේ ප්‍රකාශ කළේය.
ඉක්බිති, ඒ බමුණෝ තම තමන්ගේ ගෙවලට ගොස් පුත්‍රයන් අමතා මෙසේ කීහ. අපි මහල්ලෝ වෙමු. සියල්ල දත් බුදු බවට පත්වන සුදොවුන් මහරජාණන්ගේ පුත් කුමරා අප මුණගැසීම හෝ නොවීම විය හැකිය. ඔබලා, එතුමා සියල්ල දත් බවට පැමිණි කල්හි එතුමාගේ සසුනෙහි පැවිදි වව්යැ යි පවසා ආයු ඇතිතාක් සිට කම් වූ පරිදි ගියෝය. කොණ්ඩඤ්ඤ මානවකයා නිරෝග විය. බෝසතුන් වැඩිවිය පත්ව මහබිනික්මන් කොට පිළිවෙලින් උරුවේලාව ගොස් මේ භූමි භාගය ඉතා සිත්ගන්නා සුළුය. මහා වීර්යය කැරෙනු කැමති කුල පුත්‍රයකු ව ප්‍රධන් වීර්යය කිරීමට ඉතා සුදුසුයැ යි එහි සිත් අලවා වාසයට පැමිණි කල්හි, කොණ්ඩඤ්ඤ බමුණු තෙම අනෙක් සත් බමුණන්ගේ පුතුන් වෙත ගොස් කීය. සිද්ධාර්ථ කුමරු පැවිදි වීය. එතුමාණෝ නිසැකයෙන් බුදු වන්නෝය. ඉඳින් ඔබලාගේ පියවරු ජීවත් ව සිටියෝ නම් අද ම පැවිදි වන්නාහුය. ඉදින් ඔබලා කැමැත්තහු නම් එනු මැනව. මම ඒ උත්තමයාණන් අනුව පැවිදි වන්නෙමි. ඒ සියලු දෙන එක ම අදහස් ඇත්තන් වීමට නො හැකි වූහ. තිදෙනෙක් පැවිදි නො වූහ. ඉතිරි සතර දෙනා කොණ්ඩඤ්ඤ බමුණු දෙටු කොට පැවිදි වූහ. මොවුන් පස් දෙනා පසු කල පස්වග තෙරවරු වූහ.
එදින ම රජතුමා පුත් කුමරු කමක් දැක පැවිදි වන්නේදැ යි විචාරා මහලු, රෝගී, මළ, පැවිදි යන සිව් පෙර නිමිති දැකයැ යි අසා මෙතැන් සිට එවැනි අයට මගේ පුතු ළඟට එන්ට ඉඩ නොදෙව්. මගේ පුතුට බුදු බවෙන් කම් නැත. මම මගේ පුදු දෙදහසක් කොදෙව් පිරිවර කොට ඇති සතර මහා ද්වීපයන්ට අධිපති ව සතිසක් යොදුන් වට සිටීමට ප්‍රමාණවත් පිරිස පිරිවරා සක්විති රාජ්‍යය කරනු දකිනු රිසියෙමි. මෙසේ කියා එකී සිව් වැදෑරුම් පුරුෂයන්ට කුමරුන්ගේ ඇස් හමුවට පැමිණීම වැළැක්වීම සඳහා සිව් දිශාවෙන් ගව්වක් පමණ තැන ආරක්‍ෂා සැලසීය. එදින මංගල උත්සවය පැමිණි අසූ දහසක් ඤාති කුල අතුරින් එක එක කුලය කුමරුන් බුදු වූවා හෝ රජ වූවා හෝ අපි එක එක පුත්‍රයා දෙමු. ඉදින් හේ බුදු වී නම් ක්‍ෂත්‍රිය ශ්‍රමණයන් පිරිවරා ගෙන හැසිරෙයි. රජතුමා බෝසතුන්ට උතුම් රූසපුවෙන් යුත් සියලු දෝෂයෙන් මිදුණු කිරි මව්වරුන් ද ලබාදුනි. මෙසේ බෝසතාණෝ පිරිවරින් ද සෞභාග්‍යයෙන් ද වැඩෙයි.
එක් දිනක් රජුගේ වප් මඟුල එළැඹ තිබිණි. එදවස සියලු නුවර ම දෙව් විමනක් මෙන් සරසයි. සියලු දැසිදස්, කම්කරු ආදීහු ද නව වස්ත්‍ර හැඳ සුවඳ මල් ආදියෙන් සැරසී රාජ භවනයට රැස් වෙත්. රජතුමාගේ වප් මංගල උත්සවය සඳහා නගුල් දහසක් යොදනු ලැබේ. එදවස වනාහි එකක් අඩු අටසියයක් නගුල් විය. ඒවා ගොනුන් රැහැන් යොත් සමග ම රිදියෙන් ආලේප කරන ලද්දේ විය. රජුන් සී සානා නගුල රන් ආලේපිතය. ගොනුන්ගේ අං සහ යොත් ද කෙවිටි ආදිය ද රනින් විසිතුරු විය. රජතුමා මහත් පිරිවරින් වප් උත්සවය සඳහා නික්මුණේ, පුත් කුමරු ද රැගෙන ගියේය. වප් මඟුල ආසන්නයෙහි ඝන ව වැඩුණු කොළ ඇති එනිසා ම සිසිල් සෙවන ඇති දඹ ගසක් විය. එම ගස මුල අසුනක් පනවා රන්වන් කැටයම් කළ උඩු වියනක් බැඳ වටකැර තිර ඇද රැකවරණ සලසා රජතුමා සර්වාභරණයෙහි සැරසී ඇමැතියන් පිරිවරා වප් මඟුල් ස්ථානයට ගියේය. එහිදී රජතුමා රන් නගුල ගනී. ඇමැතියෝ එකක් අඩු අටසීයක් රිදී නගුල් ගනිති. ගොවියෝ සෙසු නගුල් ගනිති. ඔවුහු ඒවා ගෙන ඒ ඒ තැන සී සාත්. රජතුමා මෙතැන සිට එතැනට හෝ එතැන සිට මෙතැනට හෝ සී සාමින් එයි. එහි මහත් සම්පත් ඇති විය. බෝසතුන් පිරිවරා සිටි කිරි මව්වරු ද රජුගේ සම්පත් බැලීමට වට තිරයෙන් පිටතට ගියහ. බෝසත් කුමරුවෝ වටපිට බලා කිසිවකු නො දැක වහා නැඟිට පළක් බැඳ ආනාපාන සති කමටහන් වඩා පළමු ධ්‍යානය ලබාගත්හ. කිරි මව්වරු ආහාර පාන ගැනීම් සඳහා මදක් කල්ගත කළහ. ඒ අවස්ථාවෙහි සෙසු ගස්හි සෙවනැල්ල හිරු හැරුණු ද නො වෙනස් ව දඹ ගස වට කොට සිටියේය. කිරි මව්වරු බෝසතුන් හුදෙකලා බව දැන අවුත් තිරය ඔසවා බලන්නාහු, සයනයෙහි පළක් බැඳ වැඩහුන් බෝසතුන් දැක රජතුමාට සැල කළහ. දේවයිනි, කුමාරයෝ මෙසේ බද්ධපර්යංකයෙහි සිටිති. සෙසු ගස්වල සෙවන හිරු අනුව නො වෙනස් ව තිබේ. දඹ ගසේ සෙවන මණ්ඩලාකාරව සිටී. රජතුමා වේගයෙන් අවුත් ඒ පෙළහර දැක පුත, මේ මගේ දෙවන වැඳුම යැයි තම පුතුට වැන්දේය.
පිළිවෙලින් බෝසත්හු සොළොස් වියට පැමිණියහ. රජතුමා බෝසතුන් වෙනුවෙන් හේමන්ත, ග්‍රීෂ්ම, වර්ෂා යන ත්‍රිවිධ සෘතූන් සුදුසු පරිදි මාලිගා තුනක් කැරවීය. ඒවා නව මහල්, සත් මහල්, පස් මහල් විය. සතලිස් දහසක් නිළියෝ බෝසතුන් සතුටු කළහ. මෙසේ බෝසත්හු දෙව් ලොව අප්සරාවන් පිරිවරා ගත් දිව්‍යය රාජයෙක් මෙන් අලංකෘත නළඟනන් විසින් පිරිවරන ලදුව පිරිමි පහස නැති වාසයෙන් සතුටු කරනු ලබන්නේ, මහත් සම්පත් අනුභව කරමින් ඒ ඒ සෘතු අනුව ඒ ඒ පහයෙහි වාසය කරති. රාහුල මාතාව හෙවත් යශෝධරා දේවිය බෝසතුන්ගේ අග මෙහෙසිය වූවාය.
මෙසේ මහත් සම්පත් විඳිමින් කල්ගත කරන අතර එක් දවසක් ඤාති සමූහයා අතර මෙබඳු කතාවක් ඇතිවිය. සිදුහත් කුමරු ක්‍රීඩාලෝලී ව සිටියි. කිසි ශිල්පයක් නො හදාරයි. යුද්ධයක් එළැඹ සිටි කල්හි කුමක් කරන්නේ ද? රජතුමා බෝසතුන් කැඳවා දරුව, ඔබ ඤාතීහු සිදුහත් කුමරු කිසි ශිල්පයක් නො හදාරා ක්‍රීඩාවෙහි නිරත ව සිටිතැ යි කියති. යුද්ධයක් පැමිණි කල්හි කුමක් කරන්ට සිතා සිටින්නෙහි ද? පියාණෙනි, මට ශිල්ප හැදෑරීමේ අවශ්‍යතාවයක් නැත. මගේ ශිල්ප දැක්වීම සඳහා නුවර බෙර හසුරවනු මැනවි. මෙයින් සත් වැනි දවස ඤාතීන්ට ශිල්ප දක්වමි. රජතුමා එසේ කළේය. බෝසතාණෝ අක්‍ෂණවේදී හෙවත් විදුලි එළියෙන් ලක්‍ෂය විදිනා හා වාළවෙයී හෙවත් බටුඵලය එල්ලූ අස්ලොමට විදීමට සමත් ආදී දුනුවායන් රැස් කැරෙවා මහජනයා මැද අනෙක් දුනුවායන්ට සාධාරණ නො වූ දොළොස් ආකාර ශිල්පයක් ඤාතීන්ට පෙන්වීය. ඒ සියල්ල සරභංග ජාතකයෙහි සඳහන් ආකාරයෙන් දත යුතුයි. ඉන්පසු ඤාතීහු සැක නැත්තෝ වූහ.
එක් දවසක් බෝසත්හු උයන් බිමට යනු කැමැත්තෝ, රථය සරසන ලෙස රියදුරුට කීහ. හෙතෙම මැනවැ යි පිළිගෙන මාහැඟි උතුම් රථයක් සියලු අලංකාරයෙන් සරසා කුමුදු පත්‍ර වර්ණ ඇති මංගල සෛන්ධව අශ්වයන් සිව් දෙනකු යොදා බෝසතුන්ට දැන්වීය. බෝසත්හු දෙවි විමනක් සමාන රථයට නැඟී උයන දෙසට ගියහ. දෙවියෝ සිතූහ. සිදුහත් කුමරුගේ අහිංසා බෝධියට දැන් සුදුසු කාලයයි. පෙර නිමිති දක්වන්නෙමු යි, එක් දිව්‍ය පුත්‍රයෙක් මහළු දිරාපත් වූ, දත් වැටුණු, කෙස් පැසීගිය, ගෝනුස්සකු මෙන් වක් වූ කඳ, කටී, දණ යන තැන්වලින් නැමුණු, සැරයටියක් අතින් ගත් වෙවුලන ආකාරයෙන් පෙනී සිටියේය. එම රූපය බෝසතුන් සහ රියදුරා පමණක් දකිති. බෝසත්හු රියදුරා අමතා යහළුව, මේ පුරුෂයා කවරෙක් ද? ඔහුගේ කෙස් ද අන් අය හා සමාන නො වෙයි මහාපදාන සූත්‍රයෙහි සඳහන් ක්‍රමයෙන් විචාරා රියදුරුගේ පිළිතුර අසා. මෙළොව ඉපදීමට නින්දා වේවා. උපන්නා හට මහළු බව පෙනෙන්නේ යි සංවේගයට පත් සිතැති ව එතැනින් ම ආපසු හැරී මාලිගයට පිවිසියහ. රජතුමා මගේ පුතු වහා ම ආපසු පැමිණියේ මන්දැ යි විචාරා මහළු රුවක් දැකයැ යි අසා මහල්ලෙක් දැක පැවිදි වන්නේ යි පෙර ඇසූ වදන ම සිහි කළේය. මා නො නැසුව මැනවි. නාට්‍යය සංගීතාදිය පිළිවෙල කරව්. සැප සම්පත් විඳින විට පැවිද්ද සිහි නො වන්නේයැ යි ආරක්‍ෂා තර කොට සියලු දිශාවන්හි අඩ යොදුනක් තැන් රැකවරණ යෙදීය.
නැවත එක් දිනක් බෝසත්හු පෙර සේ ම උයනට යන්නාහු, දෙවියන් විසින් මවන ලද රෝගී පුරුෂයකු දැක පෙර සේ ම විචාරා කළකිරීමට පත්ව ආපසු පැමිණ මාලිගයට වන්නාහ. රජතුමා ද පෙර පරිදි ම අසා සංවිධාන තිගව්වක් ප්‍රදේශයෙහි තර කළේය. නැවත එක් දවසක් උයනට යන බෝසත්හු දේව නිර්මිත මළ සිරුරක් දැක සංවේගයට පත්ව ආපසු අවුත් මාලිගයට පිවිසියහ. මෙවර රජතුමා යොදුනක් පමණ ආරක්‍ෂා තර කෙළේය. වෙනත් දවසක බෝසත්හු උයනට යන අතරතුර දෙවියන් විසින් මවන ලද මනාව සිවුරු හැඳ පෙරවූ පැවිදි රුවක් දැක මේ කවරෙක්දැ යි රියදුරුගෙන් විචාළහ. බුදු සසුන පවත්නා කාලයක් නො වන නිසා පැවිද්දකු හෝ පැවිදි ගුණ නො දන්නා රියදුරා දෙවියන්ගේ අනුහසින් දේවයිනි, මේ පැවිද්දෙක්යැ යි හඳුන්වා පැවිදි ගුණ ද වැනීය. බෝසත්හු පැවිද්දට සිත නැමී එදවස උයනට ගියේය. දීඝභාණක තෙරවරු, සතර පෙර නිමිති එක දවසයෙහි ම දැක අබිනික්මන් කළ බව කියත්.
එහි උයන් සිරි විඳිමින් මඟල් පොකුණෙහි නා හිරු බැස යත් ම මඟුල් ගල් පුවරුවෙහි හුන්හ. බෝසතුන්ට එහි දී තමා අලංකාර කැරවා ගනු කැමැති වූහ. බෝසතුන්ගේ පිරිවර පිරිස නානා වර්ණ වස්ත්‍ර ද විවිධ ආභරණ ද මල් ගඳ විලවුන් ද රැගෙන පිරිවරා සිටියහ. එකෙණෙහි සක් දෙවිඳුගේ පඬු ඇඹුල් අස්න උණුසුම් විය. සක් දෙවිඳු කවරකු මා සක් පදවියෙන් ඉවත් කරනු කැමැත්තේ දෝ යි විමසන්නේ, සිදුහත් කුමරුන්ගේ අවසන් සරසන කාලය බව දැන විස්කම් දෙව්පුත් අමතා සගය, අද මධ්‍යම රාත්‍රියෙහි සිදුහත් කුමරා මහාභිනිෂ්ක්‍රමණය කරන්නේය. මේ මොහුගේ අවසන් සැරසීමයි. උයනට ගොස් බෝසතුන් දිව්‍යාභරණයෙන් සරසව යි, නියම කළේය. ඔහු ද මැනවැ යි පිළිගෙන දිව්‍යානුභාවයෙන් එකෙණෙහි ම උයනට ගොස් බෝසතුන්ගේ කපුවාගේ වේශයෙන් ගොස් කපුවාග් අතින් හිස වෙලුම් පිළිගෙන බෝසතුන්ගේ හිස වෙලීය. බෝසත්හු අත ස්පර්ශ වූ කෙණෙහි ම මේ මිනිසකු නොව දිව්‍යය පුත්‍රයකැ යි දැන ගත්හ. හිස වෙලූ කෙණෙහි ම ඔටුන්නෙහි එබ්බූ මිණි කැට අයුරින් පිළි දහසක් පැන නැංගේය. නැවත හිස වෙළත් ම නැවතත් පිළි දහස බැගින් දශ වරක් වෙලූහ. මෙසේ හිස වෙළත් වෙළත් ම දශ දහසක් පිළි පැන නැංගේය. මෙහි දී හිස කුඩාය. පිළි බොහෝය. කෙසේ පැන නැංගේදැ යි නො සිතිය යුතුයි. ඔවුනතුරින් සියල්ලට ම වඩා මහත් පිලිය පූඩා මලක් පමණ විය. සෙසු පිළි මල් පමණ විය. බෝසතුන්ගේ හිස කෙසුරු ගැවසී ගත් බක්මී මලක් මෙන් විය.
සියලු ආභරණයෙන් සැරසී සිටි බෝසතුන්ට සියලු වාද්‍යය විශේෂයන්හි දක්‍ෂවූවන් තම තමන්ගේ කුසල භාවයන් දක්වද්දී, බමුණන් ජය වේවා, සතුටු වේවා ආදී වදන් කියද්දී වන්දිභට්ටයෝ නන් යුරින් සුබ වචන කියද්දී, සතුන් නාදයෙන් බුහුමන් දක්වද්දී එතුමෝ සර්වාලංකාරයෙන් යුත් උතුම් රථයට නැංගාහ. මෙම කාලය තුළ යශෝධරා අග බිසව පුතකු බිහිකළ බව ඇසූ සුදොවුන් මහරජාණෝ තම පුතුට සතුට දන්වනු පිණිස හසුනක් යැවූහ. බෝසත්හු ඒ අසා රාහුලයෙක් හෙවත් රඝුරාජ පුත්‍රයෙක් උපන්නේය. එයින් බන්ධනය වීයැ යි කීහ. රජතුමා පුතුන්ගේ වචනය අසා මෙතැන් සිට තම මුනුබුරාණන්ට රාහුල යන නාමය ම වේවා යි කීයේය.
බෝසතාණෝ රථයට නැගී මහත් යසසින් හා සිත්කළු රූසපුවෙන් යුතු ව නුවරට පිවිසියහ. මේ අවස්ථාවෙහි කිසාගෝතමී නම් රජ කුමරිය උඩු මහලෙහි සිටින්නී, නුවර පැදකුණු කරන බෝසතුන්ගේ රූපසුව දැක සතුටින් පිනාගිය සිත් ඇත්තී, මේ ප්‍රීති වාක්‍යය පළ කළාය.
“මෙබඳු කුමරුකුට යම් කතක් මව් වූවා ද ඕ තොමෝ නිවුනා යි හඟිමි. යම් පුරුෂයෙක් පිය වූයේ ද හේ ද නිවුනේ යි හඟිමි. යම් ස්ත්‍රියකට මෙවැනි හිමියකු සිටී ද ඒ බිරිය ද නිවුනා යි හඟිමි.”
බෝසත්හු මේ උදාන වාක්‍යය අසා මෙසේ සිතූහ. ඇය විසින් කියන ලද්දේ මේ අදහස විය යුතුයි. මෙවැනි රූසපුවක් ඇති ආත්ම භාවයක් දකින මවකගේ හදවත නිවෙයි. පියෙක්ගේ හදවත ද නිවෙයි. බිරියගේ හදවත ද නිවෙයි. එහෙත් කුමක් නිවුණු කල්හි හදවත නිවීමක් වේ ද? බෝසතුන්ට මෙසේ ද සිතිණි. රාග ගින්න නිමුණු කල්හි හදවත නිමුණේ වෙයි. මාන දිට්ඨි ආදී කෙලෙස් ගින්දර නිවුණු කල්හි නියම වශයෙන් හදවත නිවුණේ වෙයි. එම නිසා ඇය මට අස්සවන ලද්දේ මා හැඟි දහමකි. මම ද නිවීම හෙවත් නිබ්බාණය සොයමින් සිටිමි. අද ම මම ගිහි ගෙය අත්හැර නික්මී පැවිදි ව නිවීම හෙවත් නිර්වාණය සොයන්ට වටී. මේ ඇයට පඬුරු වේවා යි, ලක්‍ෂයක් වටිනා මුතුහර ගෙලෙන් මුදා යැවූහ. එය ලැබූ කිසාගෝතමී සිදුහත් කුමරු මා කෙරෙහි අනුරාගී හැඟීමෙන් එවන ලදැ යි සතුටු වූවාය.
බෝසතාණෝ මහත් ප්‍රීතියෙන් තම ප්‍රාසාදයට නැඟ සිරි යහනෙහි සැතපුණහ. එකෙණෙහි ම සියලු අලංකාරයෙන් සැරසුණු නැටුම්, ගැයුම් කලාවන්හි මනාව පුහුණු වූ දෙවඟනන් මෙන් රුවින් අග තැන්පත් වනිතාවෝ නොයෙක් තූර්යය භාණ්ඩ ගෙන පිරිවරා කුමරුන් සතු කැරවනු පිණිස නැටුම්, ගැයුම් ඇරඹූහ. බෝසත්හු ක්ලේෂයන්ගෙන් නො ඇළුණු සිත් ඇති බැවින් නෘත්‍යය, ගීතාදියෙන් නො ඇළුණෝ, මද වේලාවක් නිදි සුව වින්දහ. ස්ත්‍රීහු ද අපි යමකු සඳහා නැටීම් ආදිය කරමු ද, ඔහු දැන් නිදිගත ව සිටී. අපි දැන් කුමකට වෙහෙසෙමුදැ යි සිතා අත තිබූ තූර්යය භාණ්ඩාදිය මැඩගෙන ම නින්දට වැටුනාහ. සුවඳ තෙල් පහන් දැල්වේ. බෝසත්හු පිබිදී සිය යහනෙහි ම පළක් බැඳ හුන්නාහු, විප්‍රකාර වූ ඒ ස්ත්‍රීන් දුටහ. සමහර ගැහැණු කුණු කෙළ වගුරුවමින් සිටිති. සමහරු තතනන්නෝ වූහ. සමහරු දොඩවති. සමහරු අයාගත් මුඛ ඇත්තෝ වූහ. බෝසත්හු ඔවුන්ගේ විකාර රූප දැකීමෙන් වඩවඩාත් කාමයෙහි නො ඇළුණු සිත් ඇත්තෝ වූහ. සර්වාලංකාරයෙන් පිළියෙල වූ සක් දෙවිඳු විමන හා සමාන වූ මාහැඟි පහය තැන තැන දමන ලද මළ කුණු ඇති අමු සොහොනක් මෙන් වැටහිණි. කාම, රූප, අරූප භවත්‍රය ම ගිනි ගත් ගෙවල් මෙන් දැනිණි. පින්වතුනි, මේ ලෝකය උවදුරුවලින් පිරී ඇත. පින්වතුනි, මේ ලෝකය පීඩාවලින් පිරී ඇත. හැඟීම්බර වාක්‍යය මුවෙන් පිටවිණි. වඩාත් පැවිද්දට සිත නැමිණි.
අද ම මා මහබිනික්මන් කළ යුතු යි සිතිනි. බෝසතුන් සයනයෙන් නැඟි දොර ළඟට ගොස් මෙහි නිදන්නේ කවුදැ යි විමසීය. එහි එළිපත හිස තබා නිදන තමා, ඡන්න බව හැඟවීය. අද තමා මහබිනික්මන් කරන බවත්, ඒ සඳහා අශ්වයකු සූදානම් කරන ලෙසත් අණ කළහ. සතුටින් පිළිගත් ඡන්න අශ්වයා සැදීමට අවශ්‍ය උපකරණ ගෙන අස් හළට ගොස් සුවඳ තෙල් පහන් දල්වෙද්දී සමන් මල් විසුරුණු වියන යට සිත්කළු බිම් පෙදෙසක කන්ථක අශ්ව රාජයා දැක අද මොහු ම සැකසිය යුතුයැ යි සිතූ හෙතෙම ඔහු ම සැකසූයේය. සැකසෙන අයුරින් ම කන්ථක අශ්ව රාජයාට කාරණය දැනිණි. අද සැකසීම ඉතා දැඩිය. අන් දිනවල උයන්කෙළි ආදිය සඳහා යන ගමනට සැකසීම මෙන් නො වේ. මගේ ආර්යය පුත්‍රයා අද මහබිනික්මන් කැමැත්තේ විය යුතුයැ යි සිතූ අශ්ව රාජයා සතුටු සිතින් මහා සිනාවක් පහළ කළේය. ඒ සිනා හඬ මුළු නුවර ම පැතිර ගියේය. එහෙත් දෙවියෝ එම ශබ්දය වළකා කිසිවකුට අසන්ට ඉඩ නො දුන්හ.
සිදුහත් බෝසතාණෝ ඡන්න ඇමැති අසු සැකසීමට යවා පළමුවරට තම පුතු දකිමි යි සිතා යශෝධරා දේවිය වෙසෙන ශ්‍රී යහන් ගැබ වෙත ගොස් දොර විවර කළහ. ඒ අවස්ථාවෙහි යහන් ගැබ තුළ සුවඳ තෙල් පහන දැල්වෙයි. රහල් මව දෑ සමන්, සීනිද්ද ආදී මල් අමුණක් පමණ අතුරා සැරසූ යහනෙහි පුතු මත අත තබා නිදන්නීය. බෝසත්හු එළිපතෙහි පය තබා සිටිවන ම සිට බලා ඉඳින්, මම දේවියගේ අත ඉවත් කොට පුතු අතට ගන්නේ නම් දේවිය පිබිදෙන්නීය. එවිට මගේ අබිනික්මනට බාධා වන්නේය. සම්බෝධියට පැමිණ ම පුතු දකින්නෙමි යි, පහයෙන් බටහ. ජාතක අටුවාවෙහි රාහුල කුමරුන් ඉපිද සත් වැනි දවසෙහි අබිනික්මන් කළහ යි කියන ලදි. සෙසු අටුවාවල නැත. එම නිසා මෙය ම ගත යුතුය.
මෙසේ බෝසත්හු පහයෙන් බැස අසු ළඟ ගොස් මෙසේ කීහ. කන්ථකය, ඔබ මා මේ රැය එතැර කැරව. ඔබ නිසා මම බුදු වී දෙවියන් සහිත ලෝකයා එතැර කැරවන්නෙමි. අනතුරු ව බෝසත්හු උඩ පැන අසු පිටට නැංගාහ. කන්ථක අශ්ව රාජයා වනාහි දිගින් බෙල්ලෙහි පටන් අටළොස් රියනකි. ඊට අනුරූප වූ උසින් ද යුක්ත වූයේ වෙයි. ශක්තියෙන් හා ජවයෙන් යුක්තය. මුළු සිරුර ම සුදුවන්ය. ඔපකළ හකක් සමානය. ඔහුගේ හේෂාරවය හෝ පිය ගැටෙන ශබ්දය මුළු නගරයෙහි ම පැතිරෙන්නේය. ඒ නිසා දෙවියෝ තමන්ගේ ආනුභාවයෙන් කිසිවකුට නො ඇසෙන සේ වළකා අසු තබන තබන පියවරෙහි අත්තල පිරිනැමූහ. බෝසත්හු අසු පිට සිටියදී ඡන්න ඇමැති අසු වලිගය අල්ලා ගත්තේ මැදියම් රැයෙහි නගර දොරටුව ළඟට පැමිණීය. එකල්හි පිය රජතුමා සිදුහත් කුමරුට යම් කිසි වේලාවක නගර දොරටුව හැර නික්මීමට නො හැකි වන පරිදි දොර පුවරු දෙක්හි එක එකක් පුරුෂයන් දහසකින් විවර කළ හැකි සේ තනවා තිබිණි. බෝසත්හු ද ඉතා ශක්තිමත් වූහ. ඇතුන් ගණනින් කෙළ දහසක් ඇතුන්ගේ බල දරයි. පුරුෂ ගණනින් දශ කෙළ දහසක් බල දරයි. එවිට බෝසත්හු සිතූහ. ඉදින්, දොර නො ඇරී නම් තමා අසු පිට සිටියදී ම ඡන්න අස් වලිගය ගෙන සිටියදී ම අසු දෙකලවයෙන් තද කොට ගෙන අටළොස් රියන් උස පවුරු උඩින් පැන යන්නෙමි. මේ අතර ඡන්න ඇමැති සිතීය. ඉදින්, දොර නො ඇරුණේ නම් බෝසතුන් උරහිසෙහි තබාගෙන කන්ථකගේ කුස දකුණු අතින් පෙළාගෙන කිසිලි අතරෙහි තබාගෙන පවුරු පැන යමි. කන්ථක ද සිතීය. දොර නො ඇරුණේ නම් තම ස්වාමියා පිට උඩ සිටියදී ම වලිගය ගෙන සිටින ඡන්න සමග ම උඩට පැන පවුරු ඉක්මවමි. දොර නො ඇරුණේ නම් තුන් ජනයන්ගෙන් එක් අයකු සිතූ පරිදි කාර්යය සිදුවන්නේය. දොරටුවෙහි අධිගෘහිත දෙවියා දොර විවෘත කළේය.
එකෙණෙහි ම මාර දෙව් පුත් අහසෙහි සිට බෝසතුන්ගේ ගමන වළක්වමි යි සිතා නිදුකාණනි, නො යනු මැනවි. මෙයින් සත් වැනි දවසෙහි ඔබට සක්විති රාජ්‍යය පහළ වන්නේය. දෙදහසක් කොදෙව් පිරිවර කොට ඇති සතර මහා ද්වීපයන්ට රජ වන්නෙහිය. නවතිනු මැනවි. ඔබ කවුද? මම වසවර්තී මාරයා වෙමි. මාරය, සක්විති රාජ්‍යය පහළ වන බව මම දනිමි. මට රාජ්‍යයෙන් වැඩක් නැත. දශ දහසක් සක්වළ ඒකනාද කොට බුදුවන්නෙමි. හිංසා සහගත සිතුවිල්ලක් හෝ සිතුවේ නම් කළයුතු දෙය දනිමි යි, සිදුරු සොයමින් සෙවනැල්ල මෙන් ඉවත් නො වී බෝසතුන් ලුහුබැන්දේය.
මෙසේ බෝසතාණෝ අතට පත් සක්විති රාජ්‍යය කෙළ පිඬක් මෙන් අනපේක්ෂිත ව හැර දමා උතුරුසළ නැකත පවත්නා කල්හි නගරයෙන් නික්ම නැවත තම නුවර ආපසු හැරී බලනු කැමැත්තෝ වූහ. මේ සිතුවිල්ල උපන් කෙණෙහි ම මහා පුරුෂය, ඔබ පෙරුම් පිරුවේ නැවතී ආපසු හැරී බැලීම සඳහා නො වේයැ යි කියන්නාක් මෙන් මහපොළොව කුඹල් සකක් මෙන් කරකැවී සිටියේය. බෝසත්හු නගරයට මුහුණලා නුවර බලා එම ප්‍රදේශය කන්ථක අශ්වයා නැවතුනු සෑය වශයෙන් දක්වා අසු ගමන් මඟට අභිමුඛ කොට මහත් සිරිසොභාවෙන් ගියහ. එදින දෙවියෝ බෝසතුන්ට පෙරටුව සැට දහසක් ආලෝක වැටි දැරූහ. එසේ ම පිටුපස දකුණුපස වම්පස ද සැට සැට දහස බැගින් ආලෝක වැටි දැරූහ. සමහර දෙවිවරු සක්වල මුවවිට සිට අපමණ ආලෝක වැටි දැරූහ. සමහර දෙවිවරු හා නා, ගුරුළු ආදීහු ද දිව්‍යමය මල් සුවඳ සුණු ආදියෙන් පුදමින් යෙත්, ඝන වලාවකින් වැගිරෙන වැසි ධාරා මෙන් පරසතු, මදාරා මල්වලින් අහස වැසිණි. දිව්‍යමය සංගීත හඬ පැතිරිණි. හාත්පස අටවග බෙර, සැටවග බෙර වශයෙන් අටසැට දහසක් බෙර වාදනය විය. මහමුහුද ඇතුළත මේඝ නාද ඇති විය. යුගඳුරු කුස මුහුද ගිගුම් දෙන කල මෙන් විය.
මෙසේ මහත් උපහාරයෙන් බෝසත්හු එක රැයකින් ම තුන් රජයක් ඉක්මවා තිස් යොදුනක් ගමන් කොට අනෝමා ගංතෙරට පැමිණියහ. කිම, අස් රජුට මෙපමණ දුරට වඩා යා නො හැක්කේ ද? නො හැක්කේ නො වෙයි. ඔහු වනාහි එක සක්වල වටයක් මැද අක්‍ෂයෙන් තබන ලද රිය සකක නිම් වළල්ල වටා යන්නාක් මෙන් කෙළවරට ම ගොස් තමා සඳහා සැපයූ භෝජනය බුදීමට සමත්ය. එදවස වනාහි දෙව්, නා, ගුරුළු ආදීන් විසින් අහසෙහි සිට විසුරුවන ලද සුවඳ මල් ආදියෙහි, කළවා පෙදෙස දක්වා ගිලුණු සිරුර ඔසවා මල්ගැට ආදිය ඉවත් කිරීම ඉතා ප්‍රමාද විය. එම නිසා එක රැයට තිස් යොදුනක් ම ගමන් කළ හැකි විය. ඉක්බිති, බෝසත්හු ගංතෙර සිට ඡන්න අමතා මේ ගඟ කිනම් ද? දේවයිනි, අනෝමා නම් වේ. අපගේ පැවිද්ද? අනෝම වේ. ලාමක නො වේ යි පවසා විළුඹින් අසුට සන් කළේය. අශ්වයා ද උඩට නැඟ අට ඉස්බත් පළල් වූ ගඟෙහි පරතෙර සිටියේය.
බෝසත්හු අසු පිටින් බැස රිදී පටක් සමාන වැලි තලාවෙහි සිට ඡන්න ඇමතූහ. යහළු ඡන්න, ඔබ මගේ ආභරණ ද අසු ද රැගෙන ආපසු යනු. මම පැවිදි වෙමි. දේවයිනි, මම ද පැවිදි වෙමි. ඡන්න කීය. තෙවරක් ම ඔහු වැළකූ බෝසත්හු ආභරණ ද අසු ද ඡන්නට දී ආපසු යන ලෙස අණ කළේය. අනතුරු ව බෝසත්හු සිතන්නාහු, කෙස් කළඹ පැවිද්දන්ට සරුප් නො වේ. බෝසතුන්, කෙස් කැපීමට සුදුසු කෙනකු නැති හෙයින් තමා ම දකුණතින් කඩුව ගෙන වමතින් සිළුමිණ සහිත කෙස් වැටිය ගෙන කපා දැමූහ. දෑඟුල් පමණ වූ කෙස් දකුණට කරකැවී හිස සමග ඇලී සිටියේය. රැවුල ද එපමණ ම විය. බුදු රජුන්ගේ ජීවිත කාලය තුළ කෙස් ද රැවුල ද එපමණ විය. නැවත කෙස් රැවුල් බා දැමීමේ කාර්යයක් නො වීය. අනතුරු ව බෝසතාණෝ සිළුමිණ සහිත කෙස් කළඹ ගෙන ඉඳන්, මම බුදු වන්නේ නම් අහසෙහි සිටීවා, නො එසේ නම් බිම වැටේවා යි, අහසට විසි කළෝය. කෙස් කළඹ යොදුනක් පමණ අහසට ගොස් නැවතිණි. සක් දෙවිඳු දිවසින් දැක අවුත් යොදුනක් පමණ රුවන් කරඬුවකින් පිළිගෙන තව්තිසා දෙව් ලොව සිළුමිණි සෑය පිිහිටුවීය.
“ලෝක නායක බෝසතාණෝ උතුම් සුවඳ ගල්වන කෙස් කළඹ සිඳ අහසට දැමීය. දහසක් නෙත් ඇති සක් දෙවිඳු රන් කරඬුවකින් හිසින් පිළිගත්තේය.”
නැවත බෝසතාණෝ සිතූහ. මේ කිසිවක් ශ්‍රමණයන්ට සුදුසු නො වේ. ඒ සමග ම කසුප් සම්බුදු කල යහළු වූ ඝටීකාර මහා බඹහු බුද්ධාන්තරයක් ගෙවුන ද දැඩි මිත්‍ර භාවය නිසා මගේ යහළු බෝසත්හු අද මහබිනික්මන් කළහ. එතුමන්ට ශ්‍රමණයන්ට සුදුසු අට පිරිකර ගෙනයමි යි සිතා,
“තුන් සිවුර ද පාත්‍රය ද කඩකැත්ත ද හිඳිකටුව ද හින බඳිනා පටිය ද තුන්පෙරහන ද යන අට පිරිකර පැවිදි භික්‍ෂුවට සුදුසු වේ.”
මෙකී ශ්‍රමණ අට පිරිකර බෝසතුන්ට පිළිගැන්වීය. රහතුන්ගේ කොඩිය වූ තුන්සිවුරු හැඳ පෙරවා උතුම් පැවිදි වෙස් ගත් බෝසතාණෝ ඡන්නය, මගේ වචනයෙන් මව්පියන්ට සුව බව කියව යි, ඡන්නට ආපසු ගමන සඳහා සමු දුන්හ. ඔහු බෝසතුන් වැඳ පැදකුණු කොට පිටත්විය. කන්ථක අසු බෝසතුන් ඡන්න සමග කළ කථාව අසා මගේ හිමියාගේ දැකීමක් මට නැතැ යි බෝසතුන් දර්ශනයෙන් ඉවත් වෙත් ම හටගත් ශෝකය ඉවසාගත නො හැකි ව ළය පැලී කළුරිය කොට තව්තිසා දෙව්ලොව කන්ථක නමින් දෙව්පුත් ව උපන්නේය. ඡන්නට පළමු පැවැතියේ බෝසතුන් වෙන්වීමේ දුක පමණි. අසුගේ මරණයෙන් දෙවැනි ශෝකයක් ද හටගැනිණි. ඔහු හඬමින් වැළපෙමින් කිඹුල්වත් පුර ගියේය.
බෝසතාණෝ පැවිදි ව අනෝමා ගංතෙර අවට ම සත් දිනක් පැවිදි සුවයෙන් කල්ගෙවා එක් දවසින් ම තිස් යොදුන් මඟ ගෙවා රජගහ නුවරට පිවිස ගෙපිළිවෙලින් පිඬු පිණිස වැඩියහ. බෝසතුන්ගේ රූප ශෝභාව දැකීමෙන් මුළු නුවර ම ධනපාල හස්තියා පිවිසි රජගහ නුවර මෙන් ද අසුරිඳු පිවිසි දෙවි නුවර මෙන් ද කැළඹීමට පත්විය. රාජ පුරුෂයෝ රජු වෙත ගොස් දේවයිනි, මෙබඳු වූ පුරුෂයෙක් නුවර පිඬු පිණිස හැසිරෙයි. ඔහු දෙවියෙක් ද, මිනිසෙක් ද, නාගයෙක් ද, ගුරුළෙක් ද, හෙතෙම කවරෙක්දැ යි නො දනිමු යි සැළකළහ. රජ පහයෙහි සිට ම මහා පුරුෂයාණන් දැක පුදුමයට පත්වූයේ රාජ පුරුෂයන්ට අණ කළේය. සගයෙනි, යව්. විමසව්. ඉදින් අමනුෂ්‍යයෙක් නම් නුවරින් නික්ම අතුරුදහන් වන්නේය. දෙවියෙක් වන්නේ නම් අහසට නැඟී යන්නේය. නාගයෙක් වන්නේ නම් පොළොව කිමිදී යන්නේය. මනුෂ්‍යයෙක් වන්නේ නම් ලැබුණු ආහාර අනුභව කරන්නේය.
බෝසතාණෝ ගෙපිළිවෙලින් ලැබුණු ආහාර ප්‍රමාණය දැන නුවරට පිවිසි දොරටුවෙන් ම පිටවී පණ්ඩව පව් සෙවනෙහි පෙරදිග බලා වැඩහිඳ ආහාර වැළඳීමට පටන් ගත්හ. එවිට උන් වහන්සේගේ අතුනුබහන් පෙරළී මුවෙන් නික්මෙන්නාක් මෙන් විය. එතෙක් එවැනි අහරක් ඒ අත්බව තුළ නුදුටු හෙයිනි. ආහාරය පිළිකුල් වුව ද තමා ම තමාට අවවාද කළහ. සිද්ධාර්ථ තවුසාණෙනි, ඔබ තුන් මසකින් පැසෙන සුවඳ ඇල් සහල් බත නොයෙක් රස මසවුලෙන් යුක්ත ව අනුභව කරන සුලබ ආහාරපාන ඇති කුලයක උපත ලබා වැරහැළි සිවුරු පොරවාගත් පැවිදි කෙනෙක් දැක මම මෙබඳු කෙනෙක් වී පිඬු පිණිස හැසිර අහර වළඳමි යි, දෑ සිතා රාජ්‍යය අතහැර පැමිණියෙමි. දැන් ඒ අහර පිළිකුල් කිරීම සුදුසුදැ යි තමාට ම අවවාද දී වෙනසක් නැති ව කෙණෙහි අහර වැළඳූහ.
රාජ දූතයෝ බෝසතුන්ගේ මේ පිළිවෙත දැක රජුට දැන්වූහ. ඔහු වහා ම නුවරින් නික්ම බෝසතුන් වෙත ගොස් ඉරියව්වෙහි පැහැදී බෝසතුන් රාජ්‍යයෙන් පැවරීය. මහරජ, මට වස්තු කාම හෙවත් සම්පතින් හෝ ක්ලේශ කාම හෙවත් කාමුක වින්දනයෙන් වැඩක් නැත. මම සම්බෝධිය ලබනු පිණිස පැමිණියෙමි. රජ තව තවත් ඇවිටිලි කළ ද බෝසතුන්ගේ ප්‍රතිචාරයක් නො ලැබ එසේ නම් ඔබ බුදුවේවා. බුදු බව පත් ඔබ පළමු කොට මගේ රාජ්‍යයට පැමිණිය යුතුයැ යි ප්‍රතිඥා ගත්තේය. මේ පුවත මෙහි දැක්වූයේ සංක්‍ෂේපයෙනි. විස්තර වශයෙන් වනාහි, **“පබ්බජ්ජං කිත්තයිස්සාමි යථා පබ්බජි චක්ඛුමා”,** පසැස් ඇති බුදුහු පැවිදි වූ අයුරු ප්‍රකාශ කරමි යි, පබ්බජ්ජ සූත්‍රය{1} හා එහි අටුවාව බලා දත යුතුයි.
බෝසතාණෝ රජුට පිළිණ දී පිළිවෙලින් චාරිකාවෙහි යන අතර ආළාර කාලාම, උද්දක රාමපුත්ත නම් තවුසන් වෙත එළැඹ ධ්‍යාන සමාපත්ති ලබාගෙන ඒ සත්‍යාවබෝධය මඟ නො වේයැ යි ඒ සමාපත්ති ලාභය ප්‍රමාණ වශයෙන් නො පිළිගෙන දෙවියන් සහිත ලෝකයාට තමන්ගේ කායික හා මානසික ශක්තිය දැක්වීම සඳහා මහා වීර්යය කරනු පිණිස උරුවෙල් දනව්වට ගොස් සිත්කළු භූමි භාගයක් දැක එහි වෙසෙමින් ප්‍රධන් වීර්යය ඇරඹූහ. කොණ්ඩඤ්ඤ තවුසන් ප්‍රධාන පස්වග මහණහු ගම්, නියම් ගම්, රජදහන්වල ඇවිද එහි දී බෝසතුන් හමුවූහ. ඔවුහු මහා ප්‍රධන් වීර්යය වඩනා බෝසතාණන් දැන් දැන් බුදු වෙතැ යි යන සිතින් පන්සල හැමදීම් ආදී වත් පිළිවෙතින් උවටැන් කැරෙමින් බෝසතුන් සමග ම විසූහ. බෝසතාණෝ ද දුෂ්කර ක්‍රියාවෙහි කෙළවරටම යමි යි එක තල ඇටයෙන් එක සහල් ඇටයෙන් කල් ගෙවූහ. සහමුළින් ම ආහාර වර්ජනය ද කළහ. දෙවියන් විසින් ලොම් සිදුරු මගින් ආහාර සාරය ඇතුළු කිරීමට ප්‍රතික්‍ෂේප කළහ.
ඒ නිරාහාර භාවය නිසා ඉතාමත් කෘෂ භාවයට පැමිණි ඔහුගේ රන්වන් සිරුර කළු පැහැ ගත්තේය. දෙතිස් මහා පුරුෂ ලක්‍ෂණ සැඟවිණි. සමහර දවසක ආශ්වාස ප්‍රශ්වාස නතර කොට ධ්‍යාන වඩද්දී මහත් වේදනාවෙන් සිහි සුන් ව සක්මන් කෙළවර වැටෙති. ඒ දුටු සමහර දෙවියෝ ගෞතමයන් මළේයැ යි කියති. සමහරු රහතුන්ගේ එක්තරා විහරණයකි යි කීහ. එහි දී යම් දෙවි කෙනෙක් මළේයැ යි සිතා ගොස් සුද්ධෝදන රජුට තම පුතු මළ බව දැන්වූහ. එවිට රජතුමා මගේ පුතු කළුරිය කළේ බුදු බව පත්ව ද නැතිව ද? බුදුවන්ට නො හැකි විය. වීර්යය කරද්දී සක්මන් කෙළවර විසංඥව වැටී මළේය. මේ ඇසූ රජතුමා මම නො අදහමි. මගේ පුතු බුදු බවට නො පත් ව කළුරිය කිරීමක් නො වන්නේ ය. මක්නිසා සුදොවුන් රජ නො ඇදහුවේද යත්, කාලදේවල තවුසන් වැළඳවීමේ දී කළ පෙළහරත් දඹ ගස මුල දී කළ පෙළහරත් දුටු බැවිනි.
නැවත බෝසතුන් සිහි ලැබ නැඟී සිටි කල්හි ඒ දෙවියෝ ම මහරජ, ඔබගේ පුත්‍රයා නීරෝගී ව සිටිතැ යි කීහ. රජ ද මගේ පුත්‍රයා නො බුදු ව නො මියන බව දනිමි යි කීය. අනතුරු ව බෝසත්හු මේ සිරුරට දුක් දීම වනාහි නිවනට මඟ නො වේ යි සිතා බත් ආදී ඕලාරික ආහාර වැළඳීම සඳහා ගම්, නියම් ගම්හි පිඬු පිණිස හැසිර මිශ්‍ර ආහාර වැළඳූහ. නැවතත් සිරුරෙහි දෙතිස් පුරුෂ ලක්‍ෂණ ප්‍රකට ව පෙනිණි. සිරුර ද රන්වන් විය. පස්වග මහණහු මොහු සවසක් ශරීරයට දුක් දෙමින් වත් පිරුව ද සියල්ල දන්නා නුවණ ලැබීමට නො හැකි විය. ගම් දනව්වල පිඬු පිණිස හැසිර ඕලාරික ආහාර වළඳමින් කෙසේ නම් හැකි වන්නේද? මොහු සිව්පස බහුල බවට පැමිණියේය. මොහු වීර්යයෙන් පිරිහුණේය. අප මොහු විශේෂාධිගමයක් ලබතැ යි සිතීම හිස පටන් නහනු කැමැති කෙනෙක් පින් බිඳූයෙන් නහමි යි සිතීම වැනිය. මොහුගෙන් අපට ප්‍රතිඵලයක් නැතැ යි බෝසතුන් අතහැර තමතමන්ගේ පාසිවුරු ගෙන අටළොස් යොදුනක් මඟ ගෙවා ගොස් ඉසිපතනයට පිවිසියහ.
එසමයෙහි උරුවේලාහි සේනානී නම් නියම් ගම සේනානී කෙළඹියාගේ ගෙහි උපන් සුජාතා දැරිය සුදුසු වියට පත්වූ කල්හි එක් නුගරුකක් වෙත ගොස් ප්‍රාර්ථනාවක් කළාය. ඉදින් මම සමජාතික කුල ගෙයක කුමරකු සමග විවාපත් ව පළමු ව පුතකු ලබයි නම් වසරක් පාසා ලක්‍ෂයක් පරිත්‍යාග කොට පූජාවක් කරමි යි, ඇගේ ප්‍රාර්ථනාව සඵල විය. බෝසතුන් දුෂ්කර ක්‍රියා කළ සය වස සම්පූර්ණ වූ වෙසක් මස පුණු පොහෝ දින දේව පූජාව කරනු කැමැති සුජාතාවෝ පළමු කොට ම දෙනුන් දහසක් වැල්මී වනයක කවා ඒ දෙනුන්ගේ කිරි පන්සියක් දෙනුන්ට පොවා ඒ දෙනුන්ගේ කිරි ඉන් අඩකට ආදී වශයෙන් දෙනුන් අට දක්වා පොවා කිරෙහි ඝන බව මිහිරි බව ඔදවත් බව ඇති කරමින් කිරෙහි කිරි මාරු කිරීම නම් ක්‍රියාව කළහ. ඉක්බිති ඕතොමෝ වෙසක් පුණුපොහෝ දින ඉතා අළුයම නැගි ඒ දෙනුන් අටදෙන දෙවීය. වසුපැටව් දෙනුන්ගේ තනමුලට නොපැමිණියහ. අළුත් භාජන තන මුලට ළං කළවිටම ස්වාභාවිකව කිරිදහර වැටිණි. මේ අසිරිය දුටු සුජාතාවෝ සියතින්ම කිරිගෙන අළුත් බඳුන්වල බහා සියතින්ම ගිනි අවුළුවා පිසීමට ඇරඹූහ.
මේ කිරිබත පිසෙන කල්හි මහත් මහත් බුබුළු පැනනැගී දකුණට කැරකැවෙමින් ඒ මේ අත හැසිරිණි. එක බිඳුවක් පමණ දූ පිටතට නොවැගිරිණි. ලිපෙන් සුළු වූද දුමක් නො නැංගේය. එකෙණෙහි ලෝකපාලක සතරවරම් දෙවියෝ උදුනට ආරක්‍ෂා ගත්හ. මහබඹහු සේසත දැරූහ. සක් දෙවිඳු ගිනි පෙහෙලි පෙරලමින් ගිනි දැල්වීය. දෙවියෝ දෙදහසක් දිවසින් පිරිවර වූ සතර මහා ද්වීපයෙහි දෙවි මිනිසුන්ගේ පරිභෝජනයට සුදුසු වූ ඕජාව තම දේවානුභාවයෙන් දඬුවැල් බෑ මීවදයක් මිරිකා මී පැණි ගන්නාක් මෙන් කැටිකොට ගෙන එම කිරිබතට දැමූහ. අන් දිනවල දෙවියෝ පිඬක් පාසා දිව්‍යය ඕජස බහාලත්. සම්බුදු බවට පත්වන දිනයෙහි සහ පිරිනිවන්පානා දිනයෙහි දිව්‍යය ඕජස සැලියේ දී ම බහාලති. සුජාතාවෝ එක දවසක් තුළ තමාට ම ප්‍රකට වූ අසිරිමත් සිදුවීම් දැක සුජාතා, පුණ්ණා දාසිය ඇමතුවාය. දුව පුණ්ණාවෙනි, අද අපගේ දෙවියෝ වඩාත්ම පහන් වූ සේය. මම මෙතෙක් කල් මෙබඳු අසිරියක් නුදුටු විරීමි. වහා ම ගොස් දෙවොල පිළිදැගුම් කරව යි පුණ්ණා දේවියගේ වදන් සතුටින් පිළිගෙන රුක් මුල වෙත වහාම ගියාය.
බෝසත්හු ද ඉකුත් රැයෙහි පස් මහා සිහින දැක විමසන්නාහු, අද මම බුදු වෙමි යි අධිෂ්ඨානයෙන් යුතුව අළුයම සිරුර පිළිබඳ කටයුතු අවසන් කොට පිණ්ඩපාත කාලය පැමිණෙන තුරු ඒ නුග රුක මුල වැඩ හුන්හ. එතුමන්ගේ ශරීරාලෝකයෙන් නුග රුක ආලෝකවත් විය. පුණ්ණා අවුත් බලන්නී, පෙරදිග බලා වැඩහුන් සිරුරින් නික්මෙන රැස් දහරින් මුළු ගස ම රන්වන් කරමින් වැඩසිටි බෝසතුන් දැක රුක් දෙවියා ගසින් බැස සියතින් ම පූජාව පිළිගැනීමට සිටිනවා විය යුතුයැ යි ඕ සිතුවාය. බියට පත් පුණ්ණා වෙළෙවිව ගොස් සුජාතාවන්ට මෙපුවත සැලකළාය.
සුජාතාවෝ ඇගේ වදන් අසා සතුටුව අද පටන් මගේ දෙටු දියණිය වන්නීයැ යි දියණියකට සුදුසු සියලු ආභරණ දුන්හ. බෝසතාණන් බුදු බවට පත්වන දිනයෙහි ලක්‍ෂයක් අගනා රන් බඳුනක් ලැබිය යුතු නිසා එබඳු රන් බඳුනක් ගෙන කිරි බත එහි බහාලනු පිණිස පිසූ බඳුන යටිකුරු කළහ. එවිට සියලු කිරිබතින් රන් බඳුන පිරිණි. නැවත වෙනත් රන් බඳුනකින් වසා වස්ත්‍රයක ඔතා තමා ද සර්වාභරණයෙන් සැරසී රන් පාත්‍රය හිස මත තබාගෙන මහත් සිරියාවෙන් නුග රුක මුලට ගොස් බෝසතුන් බලා රුක් දෙවි යන හැඟීමෙන් සතුටු ව දුටුතැන් සිට නැමි නැමී ගොස් හිසින් පාත්‍රය ගෙන පියන විවෘත කොට රන් කෙණ්ඩියෙන් සුවඳ ගැල්වූ දිය ගෙන බෝසතුන් ඉදිරියෙහි සිටියාය. පැවිදි වන දින ඝටීකාර මහා බඹහු විසින් දෙන ලද මැටි පාත්‍රය එතෙක් කලක් අත් නො හැර තිබී ඒ මොහොතෙහි අතුරුදන් විය. බෝසත්හු පාත්‍රය නැති නිසා දකුණු අත දිගු කොට පැන් පිළිගත්හ. සුජාතා දේවිය රන්පත සමග ම කිරි බත බෝසතුන් අත තැබුවාය. උන් වහන්සේ සුජාතා දෙස බැලූ ආකාරයෙන් ම කාරණය වටහාගත් සුජාතා දේවිය උතුමාණෙනි, මා විසින් රන්පාත්‍රය ඔබ වහන්සේට පිරිනැමිණි. කැමැති සේ එය රැගෙන යනු මැනවැ යි වැඳ මගේ මනදොළ සපිරුණාක් මෙන් ඔබ වහන්සේගේ පැතුම් සඵල වේවා යි පවසා ලක්‍ෂයක් වටිනා රන්පත දිරාපත් පතක් මෙන් අපේක්‍ෂා රහිත ව ගියාය.
බෝසතාණෝ ද වැඩහුන් තැනින් නැඟිට ගස පැදකුණු කොට පාත්‍රය රැගෙන නේරඤ්ජනා ගං තෙරට වැඩ නොයෙක් ලක්‍ෂ ගණන් බෝසත්වරුන්ට බුදු බවට පත්වන දිනයෙහි ස්නානය කරන සුප්පතිට්ඨිත නම් නහන තොටක් ඇත. එහි ඉවුරෙහි පාත්‍රය තබා බැස නා නොයෙක් ශතසහශ්‍ර සංඛ්‍යාත බුදුවරුන්ගේ චීවරය වූ අරහත්ධජය පොරවා පෙරදිගට අභිමුඛ ව වැඩහිඳ එක තල් ඇටයක් පමණ වන පරිදි එකුන්පණස් පිඬක් කොට ඒ මධුර පායාසය වැළඳූහ. එම ආහාරය ම උන් වහන්සේට බුද්ධත්වයට පත්වූ පසු සත් සතියක් බෝමැඩ වැඩ විසීමට ආහාරය විය. ඒ කාලය තුළ වෙනත් ආහාරයක් නො වීය. ස්නානය කිරීමක් ද නො වීය. ශරීර මළ බැහැර කිරීමක් ද නො වීය. ධ්‍යාන සුවයෙන් හා මඟ ඵල සුවයෙන් කල්ගත කළහ. ඒ කිරි බත් ආහාරය වැළඳූ බෝසතාණෝ රන් පාත්‍රය ගෙන මම අද බුද්ධත්වයට පත්වන්නේ නම් මේ පාත්‍රය උඩු ගං දහර අනුව යේවා. නො හැකි වන්නේ නම් ගඟ දිය පහර අනුව යේවා යි සිතා ගඟට දැමූහ. පාත්‍රය ද ගඟ සැඩ පහර සිඳිමින් ගඟ මැදට ගොස් ජවසම්පන්න අශ්වයකු මෙන් මැදින් ම අසූ රියනක් පමණ තැන් ගොස් දිය සුළියක ගිලී කාල නා රජුගේ භවනට පෙර තුන් බුදුරදුන්ගේ පරිත්‍යාග කළ පාත්‍රයන් කිටි කිටි ශබ්දය නංවමින් ඒ පත්‍ර තුනට යටින් පිහිටියේය. කාල නාග රාජයා ඒ ශබ්දය අසා ඊයේ එක බුදුවරයෙකි. අද තවත් බුදුවරයෙක් උපන්හ යි නොයෙක් පද සිය ගණනින් තුටු ගී ගයමින් සිටියේය. ඔහුට වනාහි මහ පොළොව එක් යොදුන් තුන් ගව්වක් අහස පුරවා වැඩෙන කාලය අද හෝ ඊයේ හා සමාන වෙයි.
බෝසතාණෝ ගඟ අසබඩ මලින් ගැවසුණු සල්වනයෙහි දහවල් කාලය ගතකොට සවස මල් නැටුවෙන් බිඳෙන කාලයෙහි දෙවියන් විසින් සරසන ලද අට ඉස්බක් පමණ පැතිරී ගිය මගින් සිංහයකුමෙන් අභීතව ඇසතු බෝ රුක වෙත වැඩියහ. නා, යක්, ගුරුළු ආදීහු දිව්‍යමය සුවඳ මල් ආදියෙන් පූජා කළහ. දිව්‍යමය සංගීතාදිය පැවැත්වූහ. දශ දහසක් ලෝක සුවඳ මල් මාලාවක් මෙන් විය. සාධුකාර හඬ ද පැවැත්විණි. ඒ වේලාවෙහි සොත්‍ථිය නම් තණ වෙළෙන්දා තණ ගෙන ඉදිරියට එන්නේ බෝසතුන්ගේ ආකාරය දැන තණ අට මිටක් දුන්නේය. බෝසත්හු තණ අට මිට ගෙන බෝමැඬට නැඟ දකුණු දිශාවෙහි උතුරට මුහුණලා සිටියහ. එකෙණෙහි සක්වළෙහි දකුණු පැත්ත ගිලී අවීචි නිරය පැමිණියාක් මෙන් විය. උතුරු සක්වල භවාග්‍රයෙහි පිහිටියාක් මෙන් විය. බෝසත්හු මේ දිසාව සංබෝධියට සුදුසු දිසාව නොවේ’යි සලකා පැදකුණු කරමින් බටහිර දෙසට ගොස් පෙරදිගට මුහුණලා සිටියහ. එහිදී ද පෙර මෙන් බටහිර පැත්ත ගිලී අවීචියෙහි පිහිටියාක් මෙන් විය. පෙරදිග උඩට නැගී භාවාත්‍රයෙහි පිහිටියාක් මෙන් විය. බෝසතුන් සිටි සිටි තැන නැබින් තිබූ චක්‍රයක් නේමියෙන් මඬනා කල මෙන් මහපොළොව උස් පහත් විය. එම දිශාව ද සම්බෝධි ස්ථාන නො වේයැ යි පැදකුණු කරමින් උතුරු දිශාවට ගොස් දකුණු දිශාවට මුහුණලා සිය පෙර පරිදි ම විය. ඒ දිශාව ද සම්බෝධි ස්ථානය නො වේයැ යි සිතූ බෝසතාණෝ පෙරදිගට ගොස් පැදුම් දෙස බලා සිටියහ. පූර්ව දිශාව වනාහි සියලු බුදුවරයන්ගේ සම්බෝධි අසුන පිහිටන තැන වේ. ඒ උස් පහත් නො වේ. නො සැලේ. බෝසතාණෝ මේ ස්ථානය සියලු බුදුවරයන්ගේ අත් නො හරින ලද නො සෙල්වෙන කෙළෙස් මැදිරි විනාශ කරන ස්ථානය යි දැන ඒ තණ අගින් ගෙන සෙලවීය. ඒ සමග ම තුදුස් රියන් වජ්‍රාසනය පැන නැගිනි. ඒ තණ ඒ ආකාරයෙන් ම පිහිටියේය. ඉතා දක්‍ෂ සිත්කරුවකු හෝ පෙත්කරුවකු මේ ආසනය සිතුවම් කරන්ට සමත් නො වේ. බෝසතාණෝ ගසෙහි කඳට පිට දී පෙරදිගට අභිමුඛ ව දැඩි සිත් ඇති ව,
මගේ ශරීරයෙහි සම, නහර, ඇට විසි වේවා. මස්, ලේ වියලේවා. සම්මා සම්බුද්ධත්වය නො පැමිණ මේ බද්ධාශනය නො හරින්නෙමි යි සිය ගණන් හෙන පාත් වුව ද නො බිඳිය හැකි, පරාජය කළ නො හැකි, පරියංකය බැඳ වැඩහුන්හ.

එකෙණෙහි මාර දෙවි පුත් සිදුහත් කුමරු මගේ බලය ඉක්මනු කැමැත්තේය. මම දැන් ඔහුට මා ඉක්මවන්නට ඉඩ නො දෙමි යි මර සෙනඟ වෙත ගොස් මෙම කරුණ කියා මර සෙනඟ සමග නික්මුණේය. ඒ මාර සේනාව මරු පෙරටුව දොළොස් යොදුනක් වෙයි. දකුණු හා වම් පසින් ද දොළොස් යොදුනක් ම විය. පිටුපසින් සක්වල කෙළවර කොට සිටියහ. උඩ දිශාවට තව යොදුනක් විය. මේ මාර සේනාවේ ගුගුරණ ශබ්දය පොළොව ගුගුරන කලක් මෙන් යොදුන් දහසක් ඇසේ. ඉක්බිති, මාර දෙවි පුත් අඩ සියයක් උස ගිරිමේඛලා නම් ඇතු පිට නැඟී අත්දහසක් මවා නොයෙක් ආයුධ ගැන්වීය. අන් මර සෙනගට ද දෙදෙනෙකුට එක සමාන නො වන සේ විවිධ ආයුධ ගැන්වූහ. මර සෙනඟ නොයෙක් වර්ණයෙන් හා විවිධාකාර මුහුණුවලින් යුක්ත ව බෝසතුන් මැඩගෙන යන්නාක් මෙන් ඉදිරියට පැමිණියහ.
දස දහසක් සක්වල දෙවියෝ බෝසතුන්ට තුති ගායනා කරමින් උන්හ. සක් දෙව් රජ විජයුත්තර නම් සංඛ පිඹිමින් සිටියේය. ඒ සංඛ වනාහි එක්සිය විසි රියන් වෙයි. එක්වරක් පිඹිකළ සිව් මසක් රැව් දී නිහඬ වෙයි. එකල්හි මහා කෙළ නා රජ සියණන් ගීවලින් බෝසතුන් ගුණ වනමින් සිටියේය. මහබඹු සුදු කුඩය දරමින් සිටියේය. මර සෙනඟ බෝමැඩ ළඟට පැමිණෙත් ම ඔවුන්ගෙන් එක් අයකුට හෝ සිටින්ට නො හැකි විය. හිස් ලූ ලූ අත පලාගියහ. නා රජ පොළොව කිමිදී යොදුන් පන්සියයක් වූ මඤ්ජෙරික නාග භවනයට ගොස් දෙඅතින් මුහුණ වසාගෙන හොත්තේය. සක් දෙවිඳු විජයුත්තර සංඛය පිට තබාගෙන සක්වල මුවවිට සිටියේය. මහබඹු සේසත සක්වල කෙළවර තබා බඹ ලොවට ම ගියේය. එක දෙවියකු හෝ සිටින්ට සමත් නො වීය. බෝසතාණෝ තනි ව සිටියහ.
මාරයා සිය පිරිස අමතා කීය. දරුවනි, සුද්ධෝදන පුත්‍ර සිද්ධාර්ථ සමාන අන් කෙනකු නැත. මුහුණට මුහුණලා යුද කිරීමට අපි සමත් නො වෙමු. පසු පසින් යුද කරමු. බෝසතාණෝ තුන් පැති බලා සියලු දෙවියන් පලාගිය බැවින් හිස්ව ඇති බව දැන නැවත උතුරු දෙසින් මර සෙන තමා මැඬීම එන බව දැක මේ විශාල සෙනඟ එකලා මා සඳහා උත්සාහ කරති. මෙහි මා සඳහා මව්පිය සොහොයුරෝ හෝ අන් කිසිවකු හෝ නැත. මේ දශ පාරමිතාවෝ මවිසින් දිගුකලක් පෝෂණය කළ සේවකයෝ වැන්නාහ. එහෙයින් පාරමී ධර්ම පළිහක් කොට පාරමී නැමැති ආයුධයෙන් ම මේ මර පිරිස විසුරුවා හැරිය යුතු වන්නේය යි සිතා දශ පාරමිතාවන් සිහි කරමින් වැඩහුන්හ.
ඉක්බිති, මාර දෙවිපුත් මෙයින් ම සිදුහතුන් පලා පියමි යි සිතා මහා සුළඟක් මැවීය. එකෙණෙහි ම සියලු දිශාවෙන් වා මඩුලු හටගෙන යොදුන්, අඩ යොදුන්, තුන් යොදුන් පමණ වූ මහා පර්වත බිඳිමින් මහා ගස් මුලිනුපුටා සියලු ගම්, නියම් ගම් සුණුවිසුණු කරමින් පැමිණිය ද බෝසතුන්ගේ සිවුරු කොණක් හෝ සෙලවීමට සමත් නො වීය. නැවත මාරයා ජලයෙන් බෝසතුන් යට කොට මරමි යි ගණන්වළා පටල නැඟී මහා වරුෂා වට වැසි ධාරා වේගයෙන් පොළොව සිදුරු විය. වන රුක් මතුපිටින් ගලා ආ මහා මේඝය බෝසතුන්ගේ සිවුර පිනි බිඳකින් තෙමෙන පමණකුදු තෙමීමට අසමත් විය. අනතුරු ව ගල් වරුෂාවක් වැස්සවීය. මහත් වූ පර්වත මෙන් ගල් ගිනිගෙන දුම් දමමින් අහසින් අවුත් බෝසතුන් වෙත පැමිණ දිව මල් බවට පත්විය. අනතුරු ව ආයුයි වරුෂාවක් වැස්සවීය. එක් පැත්තක මුවහත් ඇති දෙපැත්තෙහි මුවහත් ඇති කඩු, අඩයටි, ඊතල ආදිය ගිනි ගෙන දිළිසෙමින් දුම් දමමින් අහසින් බෝසතුන් වෙත අවුත් දිව කුසුම් බවට පත්විය. අනතුරු ව අඟුරු වර්ෂාවක් වැස්ස වීය. කිණිහිරි මල් වන් ගිනි අඟුරු අහසින් අවුත් බෝසතුන් පාමුල දිව කුසුම් මෙන් විසිරිණි. අනතුරු ව අළු වරුෂාවක් වැස්සවීය. ඉතා උණුසුම් වූ ගිනි ගත් අළු අහසින් අවුත් බෝසතුන්ගේ පාමුල සඳුන් සුණු මෙන් වැටිණි. අනතුරු ව වැලි වරුෂාවක් වැස්ස වීය. ඉතා සියුම් වැලි ගිනි ගෙන දුම් දමමින් අහසින් අවුත් දිව මල් බවට පත්විය. අනතුරු ව මඩ වරුෂාවක් වැස්සවීය. ගිනිගෙන දිළිසෙන මඩ අහසින් අවුත් බෝසතුන් පාමුල දිව විලවුන් බවට පත්විය. අනතුරු ව මෙයින් සිදුහත් බිය ගන්වා පළවා හරිමි යි ගනඳුරක් මැවීය. සිව් අතකින් වුත් මහගනඳුර මෙන් ඝනාන්ධකාරය බෝසතුන් වෙත පැමිණ සූර්යාලෝකයෙන් මෙන් අතුරුදන් විය.
මෙසේ මාරයා සුළඟ, වැස්ස, ගල්, ආයුධ, අඟුරු, අළු, වැලි, මඩ, අඳුර යන නව වරුෂාවෙන් බෝසතුන් පලවා හරින්ට නො හැකි ව මර සෙනඟ අමතා කොල බලා සිටින්නේ ඇයි? සිදුහතුන් අල්ල ගනු. නසනු. පලවා හරිව් යි අණ කොට තමා ද ගිරිමේඛලා ඇතු පි සිට චක්‍රායුධය ගෙන බෝසතුන් ළඟට අවුත් සිදුහත් කුමරුනි, පළඟන් නැගිටිනු. එය ඔබට අයිති නැත. ඒ පැමිණිය යුත්තේ මා වෙතයැ යි කීය. එවිට බෝසත්හු ඔහුගේ වචනය අසා මෙසේ වදාළහ. මාරය, ඔබ දශ පාරමිතා නො පිරුවෙහි. දශ උප පාරමිතා ද නො පිරුවෙහි. දශ පරමත්ථ පාරමිතා ද නො පිරුවෙහි. එසේ ම ඔබ අංග, ධන, පුත්‍ර ආදී මහා පරිත්‍යාගයන් නො කළෙහිය. එසේ ම ඤාතිචරියා නම් වූ ඤාති වරිගයාගේ හිතසුව පිණිස හැසිරීම, ලොකිර්ථචරියා නම් ලෝකයාට හිතසුව පිණිස හැසිරීම, බුද්ධචරියා ඥානය වර්ධනය කිරීම යන ත්‍රිවිධ චර්යාවෙහි ඔබ නො හැසිරුනෙහිය. එම නිසා මේ පළඟ මා සතුය. ඔබට අයත් නො වේ.
අනතුරු ව කිපුණු මාරයා තරහ වේගය දරාගත නො හැකි ව බෝසතුන් වෙත චක්‍රායුධය දමා ගැසීය. එය ද දශ පෙරුම් දම් බලය සිහි කැරෙමින් සිටි බෝසතුන්ගේ හිස මතුයෙහි මල් වියනක් වී සිටියේය. එම සියුම් මුවහත් ඇති චක්‍රායුධය අන් දිනවල කිපුණු මරු විසින් විහිදුවා හලේ නම් කළු ගල් ටැඹක් වුව ද හුණබඩක් මෙන් සිඳීයන්නේය. එදින චක්‍රායුධය බෝසතුන්ගේ හිස මතුයෙහි මල් වියනක් මෙන් සිටි කල්හි මර සෙනඟ දැන් දැන් පළඟන් නැඟිට පලා යෙති යි මහත් ගල් කුළු පෙරළා හැරියහ. ඒවා ද පාරමී බලයෙන් මල් ගුලා බවට පත් ව බිම වැටිණි. දෙවියෝ සක්වල ගැබ මුවවිටියෙහි සිට ගෙල ඔසවා හිස් උස් කොට සිදුහත් කුමරුන්ගේ රුවින් අගතැන් පත් ශරීරය දුටුයේය. දැන් කුමක් සිදුවන්නේදැ යි විමසමින් සිටිති.
අනතුරු ව බෝසතාණෝ දශ පෙරුම් පිරූ බෝසත්වරුන් බුදුවන දවසෙහි ලැබෙන පළඟ අද මට හිමි වෙයි. මාරය, ඔබ දාන පාරමිතාව පිරූ බව කවරෙක් සාක්‍ෂිදැයි ඇසූහ. එවිට මාරයා, මෙතෙක් දෙනා මට සාක්‍ෂියැ යි මර සෙනඟ දෙසට අත දිගු කළේය. මර සෙනඟ ද මම සාක්‍ෂි වෙමි. මම සාක්‍ෂි වෙමි යි ඔවුන් වෙන වෙන ම නැගූ හඬ මහ පොළොව ගුගුරණ ශබ්දය මෙන් විය. මාරයා ද බෝසතුන්ට සිදුහත් කුමරුනි, ඔබ දාන පාරමිතාව පිරූ බවට කවරෙක් සාක්‍ෂි ද? මාරය, ඔබට දාන පාරමිතාව පිරූ බවට සජීවී සාක්ෂි ඇත. මට මෙහි සජීවී සාක්‍ෂියක් නැත. නොයෙක් ආත්මවල දී පිරූ දාන පාරමිතාව තිබේ. වෙස්සන්තර ආත්මයේ දී සත්තසතක සත් සියය නම් මහා දානය දුන් බවට මේ සිත් පිත් නැති මහපොළොව සාක්ෂි වේයැ යි සිවුරු ගැබ අතරින් දකුණු අත දිගු කොට වෙස්සන්තර කාලයේ දුන් ඒ මහා දානයට ඔබ සාක්ෂි ද, නැද්දැ යි පොළොව දෙසට අත දික් කළහ. මහපොළොව මම ඔබ වහන්සේට සාක්ෂි වෙමි යි කියන්නාක් මෙන් ලක්ෂ සංඛ්‍යාත මහහඬ පතුරුවමින් මාර බලය යට කැරෙමින් රාවය පැතිරිණි.
මෙසේ බෝසතුන් ඒ මහා දානය නැවත නැවත සිහි කරන කල්හි ගිරිමේඛල හස්තියා බෝසතුන් ඉදිරියේ දණ ගැසීය. මාර පිරිස ඒ ඒ දිශාවට පලා ගියෝය. දෙදෙනෙක් එක මඟින් නො ගියෝය. හිස් වෙළුම් ද ඇඳි වස්ත්‍ර ද අතහැර ඒ ඒ දිශාවෙන් පැන දිවූහ. දේව සමූහයා පලායන මර සෙනඟ දැක මාරයා පරාජය වූයේය. සිදුහත් කුමරුවන්ට ජය වූයේය. ජය පූජා කරමු යි සුවඳ මල් අතැති ව බෝමැඬ වෙත පැමිණියහ. එසේ ම නාග, ගරුඬ, දේව සහ බ්‍රහ්මයෝ ද බෝසතුන් වෙත පැමිණ පූජා කළහ. ඔවුන් ගිය කල්හි සෙසු දස දහසක් සක්වල දෙවියෝ මල්, ගඳ විලවුන් ආදියෙන් පූජා කැරෙමින් මෙසේ ස්තුති ඝෝෂා කැරෙමින් සිටියහ.

“එදා මේ නාග සමූහයා බෝමළුවෙහි සතුටු වූවාහු, මෙසේ ප්‍රීති ඝෝෂා කළහ. මහා සෘෂිවරයාණන් වූ මනා රූසපුවෙන් යුත් බුදු රජුන් වහන්සේට ජය විය. පාපී වූ මරු හට පරාජය අත්විය.”
“එදා මේ ගුරුළු සමූහයා බෝමළුවෙහි සතුටු වූවාහු, මෙසේ ප්‍රීති ඝෝෂා කළහ. මහා සෘෂිවරයාණන් වූ මනා රූ සපුවෙන් යුත් බුදු රජුන් වහන්සේ ජය විය. පාපී වූ මරු හට පරාජය අත්විය.”
“එදා මේ දේව සමූහයා බෝමළුවෙහි සතුටු වූවාහු, මෙසේ ප්‍රීති ඝෝෂා කළහ. මහා සෘෂිවරයාණන් වූ මනා රූසපුවෙන් යුත් බුදු රජුන් වහන්සේට ජය විය. පාපී වූ මරු හට පරාජය අත්විය.”
“එදා මේ බ්‍රහ්ම සමූහයා බෝමළුවෙහි සතුටු වූවාහු, මෙසේ ප්‍රීතී ඝෝෂා කළහ. මහා සෘෂිවරයාණන් වූ මනා රූසපුවෙන් යුත් බුදු රජුන් වහන්සේට ජය විය. පාපී වූ මරු හට පරාජය අත්විය.”
මෙසේ බෝසතාණෝ හිරු බැසයාමට පෙර ම මාර බලය පරාජය කොට රන් පබළු දැලකින් පුදන්නාක් මෙන් සිවුර මත බෝ අංකුර වැටෙද්දී පළමු යාමයෙහි පෙර විසූ කඳ පිළිවෙල දන්නා නුවණ ද දෙවැනි යාමයේ දී දිවැස් ඥානය ද ලබා පැසුළු යාමයෙහි පටිච්චසමුප්පාදය - හේතු ප්‍රත්‍යය ඥානය ද ලබාගත්හ. මෙහි දී උන් වහන්සේ අවිජ්ජා ආදී පද දොළොසකින් යුත් පටිච්චසමුප්පාදය පැවැත්ම නො පැවැත්ම වශයෙන් ද මුල සිට අගට ද අග සිට මුලට ද යන අනුලෝම ප්‍රතිලෝම වශයෙන් ද විමර්ශනය කැරෙද්දී ජලය කෙළවර කොට ඇති දශ දහසක් ලෝක ධාතුව දොළොස් වරක් ම කම්පා විය.
බුදුන් වහන්සේ දස දහසක් ලෝක කම්පා කොට අළුයම් වේලෙහි සියල්ල දන්නා නුවණ හෙවත් සබ්බඤ්ඤුත ඥානය අවබෝධ කරන කල්හි දස දහසක් සක්වල සියලු අලංකාරයෙන් සැරසිණි. ඒ ඒ සක්වල පෙරදිග මුවවිටියෙහි එසවූ ධජ කෙළවරින් නිකුත්වන රැස් දහර බහිර මුවවිටියෙහි වැ‌දේ. එසේ ම බටහිර මුවවිටියෙහි එසවූ ධජ කෙළවරින් නිකුත්වන රැස් දහර පෙරදිග මුවවිටියෙහි වැදේ. මේ අයුරින් උතුරු දකුණු දිශාවල එසවූ ධජ කෙළවරින් නිකුත්වන රැස් දහරවල් ද ප්‍රතිවිරුද්ධ දිශා මුවවිටියෙහි වැදේ. පොළොවෙහි ඔසවන ලද ධජ කෙළවර බඹ ලොව හැපේ. බඹ ලොව එසවූ ධජ කෙළවර පොළොවෙහි හැපේ. එසේම දස දහසක් සක්වල මල්, ගෙඩි හටගන්නා ගස්වල මල් ගෙඩි හටගැනිණි. රුක් කඳෙහි ද මල් පිපිණි. අතු, රිකිළි, ලියවැල්වල මල් පිපුනේය. අහසෙහි එල්බෙන පියුම් පිපිණි. ගල්තලා බිඳ මතු මතු සතක් වන සේ දඬු පියුම් පැන නැගිණි. දශ දහසක් සක්වල වට කොට ඇති මල් ගුලියක් මෙන් ද මනාව සකස් කළ මල් ඇතිරියක් මෙන් ද විය. සක්වල අතර ලෝකන්තරික අපාය ද ඉරු සත් දෙනකු උදාවූ කල මෙන් ආලෝකවත් විය. යොදුන් අසූහාර දහසක් ගැඹුරු වූ මහා මුහුද මිහිරි රස ඇති විය. ගංගාවෝ ගලා නො බැස්සෝය. උපතින් අන්ධයෝ රූප දුටහ. උපතින් බිහිරෝ ශබ්ද ඇසූහ. උපතින් කොරු දෙපයින් ගමන් කළහ. සිරගත වූවෝ බන්ධන බිඳී නිදහස් වූහ.
මෙසේ අපමණ සිරිසැපතින් පිදුම් ලබද්දී විවිධ අසිරිමත් දේ පහළ වෙද්දී සම්බඤ්ඤුත ඥානය හෙවත් සියල්ල දන්නා නුවණ අවබෝධ කොට සියලු බුදුවරයන් විසින් අත්නොහරින ලද ප්‍රීති වාක්‍යය පහළ කළ සේක.
“මම ශරීර නමැති ගෙවල් සදන්නා සොයමින් ඔහු සොයාගත නො හැකි ව නොයෙක් ඉපදීම් ඇති සංසාරයෙහි ඇවිද්දෙමි. මක්නිසා ද යත්, නැවත නැවත ඉපදීම දුකක් බැවිනි.”
“ශරීර නමැති ගෙය සාදන වඩුව, මා විසින් ඔබ දක්නා ලද්දෙහිය. මා සඳහා ඔබ නැවත ගෙයක් නො තනන්නෙහිය. ඔබගේ සියලු ඉල ඇට බිඳින ලදි. ගෙයි මුදුන විසුරුවා දමන ලද නිදහස වූ මගේ සිත නිවන පැමිණියේය.”
මෙසේ තුසිත පුරයෙහි පටන් බෝමැඩ දී සර්වඥතාවයට සියල්ල දන්නා බවට පත්වන තුරු පැවැති කාල පරිච්ඡේදය **අවිදුරෙ නිදාන** නමැ යි දත යුතුය.
සන්තිකෙ නිදාන - ළඟ හේතුව වනාහි, භාග්‍යවතුන් වහන්සේ සැවැත්නුවර ජේතවන නම් අනේපිඬු සිටුගේ වෙහෙරෙහි වාසය කරන සේක. භාග්‍යවතුන් වහන්සේ විශාලා මහා නුවර කූටාගාර ශාලාවෙහි වාසය කරන සේක. මෙසේ ඒ ඒ තැන්වල බුදුන් වහන්සේ වාසය කරන කල්හි ඒ ඒ තැන් සන්තිකේ නිදානය යි කියන ලදි. එසේ කියන ලද නමුත් එය ද මුල පටන් මෙසේ දත යුතුය. බෝ මැඬ දී උදාන වාක්‍යය පහළ කොට වැඩසිටි බුදුන් වහන්සේට මෙබදු අදහසක් පහළ විය. මම මේ බෝමැඩ පළඟ සඳහා සාරාසංඛ්‍ය කල්ප ලක්‍ෂයක් සසර ගමන් කළෙමි. ඒ කාලය තුළ මම මේ පළඟ සඳහා අලංකාර කළ හිස බොටුවෙන් සිඳ දුනිමි. අඳුනෙන් සැරසූ ඇස් සහ හෘදය මාංශ උපුටා දුනිමි. ජාලිය කුමරු වැනි පුතුන් කණ්හාජිනා කුමරිය වැනි දියණියන් මද්‍රී දේවි වැනි බිරියන් අනුන්ගේ බැල මෙහෙ සඳහා දුනිමි. මේ පළඟ මගේ නො පැරදුනු පළඟයි. බුදු බව ලබාගත් උතුම් පළඟයි. මෙහි වැඩහුන් මගේ සියලු ප්‍රාර්ථනා සඵල විය. තවදුරටත් මෙයින් නො නැගිටිමි යි නොයෙක් කෙළ සිය ගණන් සමවත් සම වදිමින් සත් දිනක් එහි ම වැඩහුන්හ. ඒ සඳහා මෙසේ කියන ලදි. “ඉක්බිති, භාග්‍යවතුන් වහන්සේ එම පළඟෙහි ම නිවන් සුව විඳිමින් වැඩහුන් සේක.”
ඉක්බිති, සමහර දෙවියන්ට බෝසතුන්ට තවමත් බුදු බව සඳහා කළයුතු දේ ඇත. එම නිසා පළඟෙහි ආශාව අත්නොහරිතැ යි සැකයක් ඇති විය. බුදුන් වහන්සේ ඔවුන්ගේ සිතුවිල්ල දැන ඔවුන්ගේ සැකය දුරු කරනු පිණිස අහසට නැඟී යමා මහපෙළහර දැක්වූ සේක. බෝමැඩ දී මේ කළ පෙළහර ද ඤාතීන් හමුවෙහි කළ පෙළහර ද පාටිකපුත්ත සමාගමයෙහි දැක්වූ පෙළහර ද මේ සියල්ල ගණ්ඩම්බ රුක් මුල දී පෑ යමා මහපෙළහර හා සමාන විය.
බුදුන් වහන්සේ මේ පෙළහරින් දෙවියන්ගේ සැක දුරු කොට බෝමැඩින් මඳක් පෙරදිගට නැඹුරු ව උතුරු දිශාවෙහි සි මේ රුක් මුල අසුනෙහි සිට මම සව්නේ නුවණ ලැබුවෙමි. සාරාසංඛ්‍ය කල්ප ලක්‍ෂයක් පිරූ පාරමී ඵල ලැබීමට ස්ථානය වියැ යි නො පියූ ඇසින් බෝරුක බලමින් සතියක් වැඩ සිටියහ. ඒ ස්ථානය අනිමිස චේතිය නම් විය. අනතුරු ව බෝධි වෘක්‍ෂයත් බුදුන් වැඩසිටි ස්ථානයටත් අතර පූර්ව දිශාවෙහි සිට පශ්චිම දිශාවට දික්වූ රුවන් සක්මන මවා එහි සක්මන් කැරෙමින් සතියක් ඉක්මවූහ. ඒ ස්ථානය රතනචංකම චේතිය නම් විය.
සතර වැනි සතියෙහි බෝමැඬින් ඊසාන දිසාවෙහි රුවන් ගෙයක් මැවූහ. එහි පළඟින් වැඩ සිට අභිධර්ම පිටකය විශේෂයෙන් අනනතනය සමන්තපට්ඨානය මෙනෙහි කරමින් සතියක් කල් ගෙවූහ. අභිධම්මිකයෝ මෙසේ කීහ. “රතනඝර නම් රනින් කළ ගෙයක් නො වේ. සත්ත ප්‍රකරණයන් මෙනෙහි කළ ස්ථානය නිසා රතනඝර නම් විය.” මේ දෙයාකාරය ම සුදුසුය. එම නිසා දෙවිදිය ම ගත යුතුයි. මෙම ස්ථානය එතැන් පටන් රතනඝර චේතිය නම් විය. මෙසේ බුදුන් වහන්සේ බෝමළුව සමීපයෙහි ම සති හතරක් කල් යවා පස් වැනි සතියෙහි බෝමැඬ සිට අජපල් නුග රුක වෙත වැඩ එහි දී ද ධර්මය මෙනෙහි කරමින් නිවන් සුව විඳිමින් වැඩ සිටියහ.
එසමයෙහි මාර දෙවි පුත් මෙතෙක් කල් මොහුගේ සිදුරු සොයමින් ලුහු බැන්දේ වී නමුත් මොහුගේ කිසි දෝෂයක් නො දුටිමි. මොහු මගේ බලය ඉක්මවූයේයැ යි නො සතුටු ව මහමග හිඳ කරුණු සොළසක් මුල් කොට බිම රේඛා සොළසක් ඇන්දේය. මම මොහු මෙන් දාන පාරමිතාව නො පිරුවෙමි. එම නිසා මම මොහු සමාන කෙනෙක් නො වීමි යි පළමු වැනි රේඛාව ඇන්දේය. මම මොහු මෙන් ශීල පාරමිතාව, පඤ්ඤා, විරිය, ඛන්ති, සච්ච, අධිෂ්ඨාන, මෙත්තා, උපේක්ෂා යන පාරමිතා නො පිරුවෙමි. එම නිසා මම ඔහු සමාන නො වීමි. එසේ ම මම මොහු මෙන් අන්‍යයන්ට පොදු නො වූ ඉන්ද්‍රියපරෝපරියත්ත ඤාණය, ආසයානුසය ඤාණය, මහා කරුණා සමාපත්ති ඤාණය, යමක ප්‍රාතිහාර්ය ඤාණය, අනාවරණ ඤාණය, සබ්බඤ්ඤුත ඤාණය ලැබීමට දශ පාරමිතාවන් නො පිරීමි. එම නිසා මම ඔහු හා සමාන නො වීමි යි, පිළිවෙලින් සොළොස් රේඛාව ද අඳිමින් හුන්නේය.
එවේලෙහි තණ්හා, රති, රගා යන මාර දියණියෝ තිදෙන අපගේ පියා පෙනෙන්ට නැත. ඔහු කොහි ගියේදැ යි බලන්නාහු, දොම්නසට පත් ව බිම ඉරි අඳිමින් සිටිනු දැක පියා ළඟට ගොස් නො සතුටට කාරණය විමසූහ. දියණියනි, මේ ශ්‍රමණ ගෞතමයෝ මගේ අණසක ඉක්මවා සිටිති. මෙතෙක් කල් ඔහු පසුපස ගිය මුත් ඔහුගේ වරදක් නුදුටීමි. එම නිසා දුකට පත්වීමි. එසේ නම් පියාණෙනි, ඒ ගැන නො සිතන්න. අපි ඔහු නතු කොට ගෙන එන්නෙමි. දියණිවරුනි, ඔහු කිසිවකුගේ වසඟයට ගත නො හැකිය. මේ මහා පුරුෂයා නො සෙලවෙන සැදැහැයෙන් යුක්ත වූයේය. පියාණෙනි, අපි ගැහැණු වෙමු. දැන් ම අපි ඔහු කාමාශා පුඬුවෙන් බඳින්නෙමු. ඒ ගැන ඔබ සැක නො සිතන්නැ යි, බුදුන් වහන්සේ වෙත එළැඹ ශ්‍රමණය, ඔබ පා මෙහෙවර කරමු යි කීහ. උන් වහන්සේ ඔවුන්ගේ වචනය සිතට නො ගත්හ. ඇස් ඇර බැලීමකුදු නො කළහ. අතිඋතුම් නිවන අරමුණු කොට කෙලෙසුන්ගෙන් මිදුණු සිත් ඇති ව ලෝකයෙන් වෙන්වීමේ සැපය ම විඳිමින් වැඩසිටි සේක.
මාර දියණියෝ නැවතත් සිතන්නාහු, පුරුෂයන්ගේ රුචි අරුචි විවිධය. සමහර පුරුෂයෝ ලාබාල කුමරියන්ට පෙම් කරත්. සමහරු පළමු වයසෙහි සිි කුමරියන් ද සමහරු මැදි වයසෙහි සිටි කුමරියන් ද සමහරු පැසුළු වයසෙහි සිටි ස්ත්‍රීන්ට පෙම් කරත්. අපි විවිධාකාර වෙස් ගෙන මොහු පොළොඹවමු යි එක එකී මාර දුව සිය ගණන් ආත්ම භාවයන් මවා ලාබාල, කුමරි, එකවරක් වැදූ, දෙවරක් වැදූ, මැදි වයස්, පැසුළු වයස් වශයෙන් සයාකාරයකින් භාග්‍යවතුන් වහන්සේ වෙත එළැඹ ඔබ පා මෙහෙවර කරමු යි කීහ. උතුම් නිවනින් මිදීම ලැබූ උතුමෙක් යම් සේ ද උන් වහන්සේ ද එසේ ම ඔවුන් මෙනෙහි නො කළහ.
සමහර ආචාර්යවරු මෙසේ කියත්. “පැසුළු ස්ත්‍රීන් මෙන් බුදුන් වහන්සේ වෙත පැමිණියවුන් දැක ඔවුන් සියල්ලෝම දත්හැලී ගිය පැසුණු කෙස් ඇති ස්ත්‍රීහු වෙත්වා යි අධිෂ්ඨාන කළහ.” මේ පිළිගත යුතු නො වේ. උන් වහන්සේ එවැනි අධිෂ්ඨානයක් නො කරති. භාග්‍යවතුන් වහන්සේ තමන් වහන්සේ පිළිබඳ සිතා, “ඉවත් වව්. තොපි කුමක් දැක මෙසේ වෙර වඩව් ද? රාගාදී කෙළෙස් ප්‍රහීන නො කළවුන් ඉදිරියෙහි මෙවැනි දේ කිරීම සුදුසු වේ. සම්බුදු වූ මාගේ ආශාව ප්‍රහීනය. තරහ ප්‍රහීනය. මුළාව ප්‍රහීනය.” ආදී වශයෙන් කියන ලද බව පිළිගත හැකිය. තමන් වහන්සේගේ කෙළෙස් සංසිඳීම අරබයා,
“යමකු විසින් දිනන ලද දෙය නැවත පරාජයට පත්කළ නො හැකිද ඔහු විසින් පරදවන ලද හැම කිසි කලෙක ඔහු ලුහුබැඳ නො ඒ ද සියලු දේ දත් කෙළෙසුන්හි පිහිටීමක් නැති කල්හි කවර ආකාරයකින් මරු වෙත ගෙන යව් ද?”
“ජාලිනී (දළක් වැනි වූ) නම් වූ ද විසත්තිකා (ඇලෙන සුළු වූ ද) නම් වූ තෘෂ්ණාව යමකුට නැද්ද සියලු දෙය පිරිසිඳ දත්, කෙළෙස් පිහිටීම් නැති ඒ බුදුහු කවරාකාරයකින් මරු වෙත ගෙන යව්ද?”
ධම්ම පදයෙහි බුද්ධ වර්ගයෙහි මේ ගාථා දෙකින් දම් දෙසූහ. මාර දියණියෝ, අපගේ පියාණන් කී සේ ඇත්තක් මය. ලෝකයෙහි ශෝභන ගමන් ඇති රහතන් වහන්සේ රාගයෙන් තම වසඟයට පමුණුවා ගත නො හැකිය. ආදිය කියා පියා සමීපයට ම ගියෝය. බුදුන් වහන්සේ සතියක් එහි වැඩ මුචලින්ද - මිදෙල් රුක් මුලට වැඩියහ.
එහි සත් දවසක් නොකඩවා වස්නා කල්හි බුදුන් වහන්සේට ශීතාදී උවදුරු වළකනු සඳහා මුචලින්ද නා රජු විසින් සත් වරක් දරණවැලින් වටකොට නෙ නො ඇහිරුණු ගඳකිළියෙහි වසන්නාක් මෙන් වැඩහිඳ නිවන් සුව විඳිමින් සත් දවසක් කල් ගෙවමින් වැඩ සිටියහ. අනතුරු ව උන් වහන්සේ රාජායතනයට වැඩ එහිදී ද විමුත්ති සුව විඳිමින් වැඩ සිටියහ. මෙපමණකින් සත් සතිය හෙවත් නවසාළිස් දින සපිරිණි. මේ කාලය තුළ උන් වහන්සේට මුව දෙවීමක් හෝ සිරුර පිළිදැගුම් කිරීමක් හෝ අහර කිසක් නො වීය. ධ්‍යාන මඟ ඵල සුවයෙන් ම කල්ගත කළහ.
ඉක්බිති, උන් වහන්සේට මේ සතිය ඉකුත්වෙත් ම නවසාළිස් දිනයෙහි මුව දෙවීමට සිතක් උපන. එවේලෙහි සක් දෙවිඳු බෙහෙත් අරළු ගෙනවුත් පිළිගැන්වීය. ඒ වැළැඳීමෙන් පසු සිරුරු මළ පහවිය. එවිට සක් දෙවිඳු ම නාලිය දැහැටි ද මුවදෝනා පැන් ද පිළිගැන්වීය. බුදුන් වහන්සේ එම දැහැටි වළඳා අනෝතප්ත විලේ දියෙන් මුව දෝවා එම රාජායතන රුක් මුල ම වැඩසිටි සේක.
එදවස තපස්සු භල්ලික නම් වෙළෙඳ දෙබෑයෝ පන්සියයක් සමග උක්කලා ජනපදයේ සිට මැදුම් දෙසට එන්නාහු, තමන්ගේ පෙර අත් බවෙක ලේ නෑයකු වූ දෙවියකු විසින් ගැල් හිර කොට ගමන වළක්වා බුදුන් වහන්සේට ආහාර දිනයෙහි උත්සාහවත් කරන ලද්දාහු, අත්සුණු සහ මී පිඬු ගෙන ස්වාමීනි, අනුකම්පා කොට මේ ආහාර පිළිගනු මැනවැ යි උන් වහන්සේ වෙත පැමිණ සිටියහ. එදින කිරිපිඬු පිළිගත් දිනයේ දී ම තමන් වහන්සේගේ පාත්‍රය අතුරුදහන් වූ බැවින් බුදුවරු අතට ආහාර නො පිළිගනිත්. කුමකින් පිළිගනිම්දන යි සිතක් පහළ විය. උන් වහන්සේගේ සිත දැනගත් සතර වරම් දෙවියෝ ඉඳුනිල් මිණෙන් කළ පාත්‍ර සතරක් පිරිනැමූහ. බුදුන් වහන්සේ ඒ ප්‍රතික්‍ෂේප කළහ. ඔහු ම නැවත මුවෙන් ගලින් නිම වූ පාත්‍ර පිරිනැමූහ. උන් වහන්සේ ඒ සතර ම පිළිගෙන එකපිට එක තබා එක පාත්‍රයක් වන සේ ඉටූහ. ඒ සතරෙහි ම මුවවිට රේඛාවන් පෙනෙන සේ මධ්‍යය ප්‍රමාණයේ එක පාත්‍රයක් බවට පත්විය. බුදුන් වහන්සේ එකෙණෙහි ලැබුණු ශෛලමය පාත්‍රයෙන් ආහාර පිළිගෙන වළඳා අනුමෙවනි දම් දෙසූහ. වෙළඳ දෙබෑයෝ බුදුන් දහම් පමණක් සරණ ගනිමින් බුද්ධ, ධම්ම යන වදන් දෙක පමණක් තෙපලීමෙන් දේවාචික උපාසකයෝ වූහ. ඉක්බිති, ඔවුහු ස්වාමීනි, අපට පූජනීය වස්තුවක් දෙනු මැනවැ යි අයදියහ. උන් වහන්සේ දක්ෂිණ හස්තයෙන් සිරස පිරිමැද කෙස් රොදක් දුන්හ. තම නුවරට පෙරලා ගිය වෙළෙඳ දෙබෑයෝ ඒ කේශ ධාතු නිවන් කො සෑයක් පිහිට වූහ.
බුදුන් වහන්සේ ද රාජායතනයෙන් නැගිට අජපල් නුග රුක මුල වැඩ සිටියහ. එහිදී උන් වහන්සේ සෑම බුදුරදුන්ට ම ආවේණික වූ තමන් වහන්සේ අවබෝධ කළ ධර්මයෙහි ගැඹුරු බව විමසන්ට විමසන්ට මෙරමා හට දහම් නො දෙසීමට සිත නැඹුරු විය. මේ අවස්ථාවෙහි සහම්පතී බ්‍රහ්ම රාජයා අහෝ පින්වත්නි, ලෝකය විනාශ වන්නේය. අහෝ පින්වත්නි ලෝකය විනාශ වන්නේයැ යි දශ දහසක් සක්වල සක්ක, සුයාම, සන්තුසිත, සුනිම්මිත, වසවර්ති මහා බ්‍රහ්ම යන දෙවි බඹුන් රැගෙන බුදු රජුන් වෙත එළැඹ ස්වාමීනි, භාග්‍යවතුන් වහන්ස, ධර්මය දේශනා කරන සේක්වා. සුගතයන් වහන්ස, ධර්මය දේශනා කරන සේක්වා යි ආදී ක්‍රමයෙන් දම් දෙසීම සඳහා යාච්ඤා කළේය.
බුදුන් වහන්සේ දම් දෙසන බවට ප්‍රතිඥා දී කවරකු හට මම පළමු කොට දහම් දෙසම්දැ යි සිතන සේක්, ආළාර තවුසා නුවණැති බවත් ඔහු වහා ම ධර්ම අවබෝධ කැර ගන්නා බවත් දැන් ඔහු සතියකට පෙර කළුරිය කළ බවත් දැන උද්දක තවුසා පිළිබඳ සිතූ සේක. ඔහු ද පෙර දින සන්ධ්‍යාවේ දී කළුරිය කළ බව දැන පස්වග තෙරවරුන් කළ උපකාර සිහි කොට මෙකල්හි ඔවුන් කොහි වසන්නාහුදැ යි බලන සේක්, බරණැස මිගදායෙහි වෙසෙන බව දැන එහි ගොස් දම්සක් පවත්වමි යි සිතා දින කීපයක් බෝමැඩ අවට පිඬු පිණිස හැසිරෙමින් වාසය කොට ඇසල පුණු පොහෝ දිනයෙහි බරණැසට යමි යි තුදුස්වක දිනයෙහි රාත්‍රිය ඉක්මවා ඉතා අළුයම් වේලෙහි පාසිවුරු ගෙන අටළොස් යොදුන් මගට බැස අතරමග උපක නම් ආජීවක දැක ඔහුට තමන් වහන්සේ බුදු බව ප්‍රකාශ කොට එදවස ම සවස් කාලයෙහි ඉසිපතනයට වැඩියහ.
පස්වග තෙරහු දුර දී ම බුදු රජුන් දැක ඇවැත්නි, මේ ශ්‍රමණ ගෞතමයෝ සිව්පසයෙන් ඕලාරික බවට පත් ව පිරිපුන් සිරුරු ඇති ව පැහැපත් ඉඳුරන් ඇති ව රන්වන් පාටින් බබළමින් අප කරා එති. මොහුට අපි වැඳීම් ආදිය නො කරමු. මොහු සම්භාවනීය කුලයක උපන් නිසා අසුනක් පැනවීමෙන් ගරු කිරීමට සුදුසුය. එම නිසා අපි ඔහුට අසුනක් පැනවීම පමණක් කරමු යි තීරණ කළහ. බුදුන් වහන්සේ දෙවියන් සහිත ලෝවැස්සන්ගේ සිත්සතන් දැන ගැනීමට සමත් වූ නුවණින් මොවුන් කුමක් සිතන්නහුදැ යි විමසන විට ඔවුන් සිතූ දේ දැන ගත්හ. ඉක්බිති, බුදුන් වහන්සේ පුද්ගල භේදයෙන් තොර ව දෙවි මිනිස් හැමදෙනා කෙරෙහි එක සේ පැවැත්වීමට සමත් මෙත් සිත හකුළුවා පස්වග තෙරුන් කෙරෙහි පමණක් පැතිර වූහ. උන් වහන්සේගේ මෙත් සිතින් පිබිදුණු ඔවුහු බුදු රජුන් ළඟට වඩිත් ම සිය කතිකාවෙහි සිටීමට නො හැක්කාහු, වැඳීම්, නැඟී සිටීම් ආදී සියලු චාරිත්‍ර විධි කළහ. එහෙත් සම්බුද්ධ වූ බව නො දත් නිසා **“ආවුසො”** - ඇවැත්නි යන වචන ව්‍යවහාර කළහ.
බුදුන් වහන්සේ පස්වග තෙරුන් අමතා මහණෙනි, තථාගතයන් වහන්සේට නමින් හෝ ආවුසෝ වාදයෙන් නො අමතනු. මහණෙනි, මම රහත් ව සත්‍යයවාදී සම්බුදු බවට පැමිණියෙමි යි තමන් වහන්සේ සම්බුදු බව හඟවා පනවන ලද උතුම් බුද්ධාසනයෙහි වැඩ හිඳ උතුරුසළ නැකත පහන්ව ඇති කල්හි අටළොස් කෙළක් පිරිවරා පස්වග තෙරුන් අමතා දම්සක් පැවතුම් සූත්‍රය දේශනා කළ සේක. ඔවුනතුරින් කොණ්ඩඤ්ඤ තෙරණුවෝ දම් දෙසුම අනුව සිත මෙහෙයවා බඹුන් සහිත ව සෝවාන් ඵලයෙහි පිහිටියහ. බුදුන් වහන්සේ එහි ම වස් වසා දෙවැනි දවස් වප්ප තෙරණුවන්ට දම් දෙසමින් විහාරයෙහි ම වැඩ සිටියහ. ඉතිරි සතර දෙන පිඬු පිණිස වැඩියහ. වප්ප තෙරණුවෝ පෙරවරුයෙහි සෝවාන් ඵලයෙහි පිහිටියහ. මේ ක්‍රමය අනුව ඊළඟ දිනයෙහි භද්දිය තෙරණුවෝ ද ඊළඟ දිනයෙහි මහානාම තෙරණුවෝ ද ඊළඟ දිනයෙහි අස්සජි තෙරණුවෝ ද යන සියල්ලෝ ම සෝවාන් ඵලයෙහි පිහිටුවා විසේනිය දිනයෙහි තෙරණුවන් පස් නමම එකතු කොට අනත්ත ලක්ඛණ සූත්‍රය දේශනා කළහ. මේ දේශනාව කෙළවර පස් තෙරවරු ම රහත් බවට පැමිණියහ. එම රාත්‍රියෙහි ම නින්දෙන් පිබිදී ගෙය අත්හැර නික්මුණු යස කුල පුතුන්ගේ පුණ්‍ය හේතු සම්පත් දුටු බුදුන් වහන්සේ යස, මෙහි එන්නැ යි ළඟට කැඳවා එම රාත්‍රිය තුළ දී ම සෝවාන් ඵලයෙහි ද දෙවැනි දවසෙහි රහත් ඵලයෙහි පිහිටුවා එම යස කුල පුතුන්ගේ ම යහළුවන් සුපණස් කෙනෙක් ඒහි භික්ඛු පැවිද්දෙන් පැවිදි කොට රහත් බවට පත් කළහ.
මෙසේ ලෝකයෙහි එක් සැට නමක් රහතුන් ඇති වූ කල්හි බුදුන් වහන්සේ වස් පවාරණය කොට මහණෙනි, චාරිකාවෙහි යව් යි සැට නමක් භික්‍ෂූන් වහන්සේ ඒ ඒ දිශාවන්හි යවා තමන් වහන්සේ උරුවේලාවට වඩින සේක්, අතරමග කපු වනයෙහි දී භද්දවග්ගිය කුමරුන් තිස් දෙනා දැමූ සේක. ඔවුනතුරින් සියල්ලට ම ලාබාල ව සිටි කුමරු සෝවාන් ඵලයෙහි පිහිටි අතර වැඩිහිටි කුමරා අනාගාමී ඵලයෙහි පිහිටියේය. ඒ සියලු දෙන ම ඒහි භික්ඛු භාවයෙන් පැවිදි කොට විවිධ දිශාවන්හි යවා තමන් වහන්සේ උරුවෙලාවට වැඩ තුන්දහස් පන්සියයක් පෙළහර දක්වා දහසක් ජටිල පැවිද්දන් පිරිවර කොට ඇති උරුවෙල කස්සප ආදී සහෝදර වූ තුන්බෑ ජටිල පැවිද්දන් බුදු සසුනෙහි පහදවා ඒහි භික්ඛු පැවිද්දෙන් පැවිදි කොට ගයාසීස නම් ස්ථානයෙහි හිඳුවා ආදිත්තපරියාය සූත්‍ර දේශනාවෙන් රහත් බවෙහි පිහිටුවා ඒ දහසක් රහතුන් විසින් පිරිවරන ලදුව බිම්සර රජුට දුන් පොරොන්දුව ඉටුකිරීම පිණිස රජගහ නුවර ආසන්නයෙහි පිහිටි වැල්මී වනයට වැඩි සේක. උයන්පල්ලාගෙන් බුදුන් වහන්සේ වැඩි බව ඇසූ බිම්සර රජ එක් ලක්‍ෂ විසි දහසක් බමුණන් හා ගැහැවියන් පිරිවරන ලදුව බුදු රජුන් වෙත එලැඹ සක් ලකුණින් විසිතුරු වූ සිරිපා පතුලෙහි රන් සළු වියනක් මෙන් කාන්ති විහිදෙන උන් වහන්සේගේ පාදයන් හිසින් වැටී නැමැද පිරිස් සමග එකත්පසෙව සිටියේය.
ඉක්බිති, එහි සිටි බමුණු ගැහැවියන්ට මෙසේ සිතිණි. කිම, ශ්‍රමණ ගෞතමයෝ උරුවේල කස්සපගේ සසුනෙහි සව්වෙක් ද? නො එසේ නම් උරුවේල කස්සප ශ්‍රමණ ගෞතමයන්ගේ සසුනෙහි සව්වෙක් ද? බුදුන් වහන්සේ ඔවුන් සිතූ සිතුවිල්ල දැන තෙරුන්ට මේ ගාථාව වදාළහ.
“තම සව්වන්ට අනුශාසනා කරන කස්සපයෙනි, ඔබ කිනම් ධර්මයක් දැන ගිනි පූජාව අත්හලෙහිද? ඔබගෙන් මේ කරුණ අසමි. ඔබ ගිනි පූජාව අත්හලේ කිනම් ධර්මයක් දැන ද?”
කස්සප තෙරණුවෝ ද බුදු රජුන්ගේ අදහස දැන මේ ගාථාව ප්‍රකාශ කළහ.
“රූප, ශබ්ද හා රස ද ස්ත්‍රීන් යන ඇලුම් කළයුතු දේ යාගයෙන් ලැබෙතැ යි කියති. මම ඒවා කෙළෙස් මළ වශයෙන් දැන ඒ නිසා ම යාගයෙහි හා ගිනි පූජාවෙහි නො ඇලීමි.”{1}
මෙසේ තමන් බුදු රජුන්ගේ ශ්‍රාවකයකු බව ප්‍රකාශ කිරීමට උන් වහන්සේගේ පාපුටුවෙහි හිස තබා මම තථාගතයන් වහන්සේගේ සව්වෙක් වෙමි යි ප්‍රකාශ කොට එක් තල් ගසක ප්‍රමාණයේ සිට සත් තල් ගස් ප්‍රමාණය දක්වා සත්වරක් අහසට පැන නැඟී බැස බුදුන් වැඳ එකත්පසෙව සිටියහ. ඒ පෙළහර දුටු මහජනතාව බුදුවරුන්ගේ බලය අසිරිමත්ය. දැඩි මිසදිටුවකු වූ තමා රහත් වූවේයැ යි වරදවා සිතා සිටි උරුවෙල් කස්සපාදී ජටිලයන්ගේ මිසදිටු දළ බිඳ බුදු රජුන් විසින් දමනය කරන ලදැ යි බුදු ගුණ ගැයූහ. බුදුන් වහන්සේ පෙර භවයකදීත් උරුවේල කස්සපයන් දමනය කළ බව වදාරා මහා නාරදකස්සප ජාතකය ගෙනහැර දක්වා සිව්සස් වදාළහ. මගධ රජු එකොළොස් නහුතයක් හෙවත් එක් ලක්‍ෂ දශ දහසක් පිරිස සමග සෝවාන් ඵලයෙහි පිහිටියහ. දශ දහසක් උපාසක බවට පත්වූහ. රජ බුදු රජුන් සමීපයෙහි සිටියේ ම, තමා ලැබූ අස්වැසිලි පසක් ප්‍රකාශ කොට බුදුන් සරණ ගොස් සෙට දවසට ආරාධනා කොට පැදකුණු කොට ගියේය.
දෙවැනි දවසෙහි බුදුන් දුටුවා වූ ද නො දුටු වූ ද සියලු රජගහ නුවර වැසියෝ අටලොස් කෝටියක් පමණ මිනිස්සු බුදුන් දකිනු පිණිස වැල්මී වනයට ගියහ. තුන්ගව් මාර්ගය පමණ නොවීය. මුළු වනය ම මිනිසුන්ගෙන් පිරී ඉතිරී ගියේය. මහජනතාව බුදු රජුන්ගේ අග තැන්පත් රූ සපුවෙන් යුත් ආත්ම භාවය දැකීමෙන් තෘප්තියට පත්වූහ. මේ බුදුරජුන්ගේ රූප සම්පත්තිය ම වර්‍ණනා කටයුතුය. මෙසේ බුද්ධ ශරීරය බලන්නා වූ මහජනයාගෙන් සියලු ම වැල්මී වනය ද මාර්ගය ද පිරීගිය කල්හි එක භික්‍ෂුවකට වත් ඇතුලු වීමට ඉඩ නො ලැබුණි. මේ නිසා එදින බුදුන් වහන්සේට සුන්බත්වන්ට තිබිණි. ඒ එසේ නො වේවා යි සක් දෙවිඳුගේ පඬුඇඹුල් අස්න උණුසුම් ආකාරයක් දැක්වීය. ඔහු කාරණය දැන තරුණ වේෂයක් මවාගෙන රත්නත්‍රය පිළිබිඹු වන ස්තුති ගීතිකා ගයමින් බුදුරදුන් පෙරටුව බැස දේවානුභාවයෙන් මාර්ගයේ ඉඩ ලබාදෙමින්,
“රන්වන් පාටින් බබළන බුදුන් වහන්සේ තමා දැමුණු සේක්, දැමුණු පුරාණ ජටිල රහතුන් සමග රජගහ නුවරට වැඩි සේක.”
“කෙළෙසුන්ගෙන් මිදුණා වූ බුදුන් වහන්සේ රන්වන් පාටින් බබළමින් රජගහ නුවරට වැඩි සේක.”
“රන්වන් පාටින් බබළන බුදුන් වහන්සේ සසරින් එතැර වූ සේක් සසරින් එතැර ව පුරාණ ජටිල රහතුන් සමග රජගහ නුවරට වැඩි සේක.”
“දශ විධ ආරිය වාස ඇති, කාය බල ආදී දශ බල ඇති, කුසලාකුසල ආදී දශ ධර්මයන් අවබෝධ කළා වූ, දශ අසේඛ අංගයෙන් යුක්ත වූ, දහසක් සඟුන් පිරිවැරූ බුදුන් වහන්සේ රජගහ නුවරට වැඩි සේක.”
සක් දෙවිඳු මේ ගාථාවලින් බුදු ගුණ වනමින් බුදු රජුන් පෙරටුව ගියේය. මහජනතාව තරුණයාගේ රූසිරිය බලා මේ මානවක පෙර අප නුදුටු විරූයැ යි සිතා මොහු කවරෙක්දැ යි විමසූහ. එවිට මානවකයා මෙසේ කීය.
“යමකු වීර්යයවත් ද සියලු ඉන්ද්‍රියන් විෂයයෙහි දැමුණේ ද බුදු බවට පැමිණියේ ද තමා හට සමාන කෙනකු නොමැත්තේ ද රහත් වූයේ ද මහා වාංමාලාවෙන් යුක්ත ද මම ඒ බුදුන්ගේ සේවකයෙක් වෙමි.”
ඉක්බිති, බුදුන් වහන්සේ සක් දෙවිඳු විසින් ඉඩ ලබාදුන් මගින් මහසඟන පිරිවරන ලදුව රජගහ නුවර වැඩියහ. රජු බුදුපාමොක් මහා සඟනට මහදන් දී ස්වාමීනි, මම තෙරුවනින් ඈත්ව විසීමට නො හැක්කෙමි. වේලාවෙහි හෝ අවේලාවෙහි බුදුන් දැක්මට පැමිණෙන්නෙමි. වැල්මී වන උද්‍යානය දුර වැඩිය. මගේ මේ වේළුවන උයන වැඩි දුර නැත. ගමනාගමනයට පහසුය. එසේ ම බුදු රජුන්ට සුදුසු සෙනසුනක් ද වන්නේය. භාග්‍යවතුන් වහන්ස, මේ අරම පිළිගන්නා සේක්වා යි රන් කෙණ්ඩියෙන් මිණිවන් සුවඳ පැන් ගෙන බුදු රජුන් අත පැන් හෙළීමෙන් පිළිගැන්විණි. එකෙණෙහි බුදු සසුන මුල්බැස ගත්තේ යි මහපොළොව කම්පා විය. දඹදිව වේළුවනාරාමය හැර පොළොව කම්පා කොට පිළිගත් වෙනත් සෙනසුනක් නැත. ලක්දිව මහා විහාරය හැර පොළොව කම්පා කොට පිළිගත් වෙනත් සෙනසුනක් නැත. මෙසේ බුදු රජහු වේළුවනාරාමය පිළිගෙන රජුට අනුමෙවනි දම් දෙසා මහසඟන සමග වේළුවනයට වැඩියහ.
ඒ කාලයෙහි සාරිපුත්ත, මොග්ගල්ලාන නම් පිරිවැජි දෙදෙන නිවන් මඟ සොයමින් රජගහ නුවර ඇසුරු කොට වෙසෙත්. සාරිපුත්ත පරිබ්බාජක පිඬු පිණිස හැසිරෙන අස්සජි තෙරණුවන් කෙරෙහි පැහැදී **“යෙ ධම්මා හේතුප්පභවා”** ආදී ගාථාව අසා සෝවාන් ඵලයෙහි පිහිටා යහළු වූ මොග්ගල්ලාන පරිබ්බාජකට ද එම ගාථාව ම කීය. ඔහු ද සෝවාන් ඵලයෙහි පිහිියේය. ඔවුන් දෙදෙනා ම සඤ්ජය පිරිවැජියා හමුවී තමාගේ පිරිස ද සමග බුදුන් වෙත පැමිණ පැවිදි විය. මුගලන් තෙරණුවෝ සත් දවසකින් රහත් බවට පැමිණියහ. සැරියුත් තෙරණුවෝ අට මසකින් රහත් බවට පැමිණියහ. බුදු රජහු ඒ තෙරුන් දෙදෙනා අගසව් තනතුරෙහි තැබූහ.
බුදුන් වහන්සේ එම වේළුවනාරාමයෙහි ම වැඩ වසන කල්හි සුද්ධෝදන මහරජතුමා මගේ පුත්‍රයා සය වසක් දුෂ්කර ක්‍රියා කොට බුද්ධත්වයට පැමිණ දම්සක් පවත්වා රජගහ නුවර ඇසුරු කොට වේළුවනයෙහි වෙසෙතැ යි අසා එක් ඇමැතියෙක් අමතා සගය, මේ අසනු. ඔබ දහසක් පුරුෂයන් පිරිවරා ගොස් මගේ වචනයෙන් පුතණුවන් දකිනු කැමැති බව පවසා වැඩමවා ගෙන එන්නැ යි පවසා යැවීය. ඇමැති ද රජ අණ සිරසින් පිළිගෙන දහසක් පිරිවර සමග වහා ම සැට යොදුන් මඟ ගෙවා බුදු රජුන් සිව් පිරිස් මැද දම් දෙසන වේලෙහි විහාරයට පැමිණියේය. ඔහු රජුගේ දූත මෙහෙවර පසෙක තබා පිරිස් කෙළවර හිඳ දහම් ඇසූහ. සිටි පියවරේදී ම ඔහු හැමදෙන රහත්බවට පත් වූහ. බුදුන් වහන්සේ ඒහි භික්ෂු පැවිද්දෙන් ඔවුන් පැවිදි කළේය. සෘද්ධිමය පාසිවුරු දරා සියවස් පිරුණු තෙරවරු මෙන් වූහ. මඟ ඵල ලැබූ ආර්ය පුද්ගලයෝ මැදහත් වූවෝ වෙති. රහත් බවට පැමිණි මේ තෙරවරු ද රජුගේ හසුන බුදු රජුන්ට නො දැන්වූහ. රජතුමා ගිය ඇමැතියා නො ආයේය. ආරංචියක් ද නැත. එම නිසා වෙනත් ඇමැතියකු පෙර මෙන් ම යැවීය. හේ ද බුදුන්ගෙන් දහම් අසා රහත් ව පැවිදි ව මැදහත් ව සිටියේය. මේ ආකාරයෙන් රජතුමා නව වාරයක් පුරුෂයන් දහස බැගින් පිරිවර දී ඇමැති නම දෙනෙක් යැවූහ. ඒ හැම දෙනම ආත්මාර්ථය ඉටු වූ පසු නිශ්ශබ්දව සිටියහ.
හසුන් මාත්‍රයක්වත් නො ලැබූ රජු මේ හැමදෙනා මා කෙරෙහි ඇල්මක් නැත. මගේ වචනය කරන්නේ කවරෙක්දැ යි රාජ්‍යය සේනාව ම විමසන්නේ, කාලුදායී ඇමැති දුටුවේය. ඔහු රජුගේ සියලු කටයුතු ඉටුකරන ඇමැතිය. රජුට ඉතා විශ්වාසය. සිදුහත් කුමරු සමග එක දිනයෙහි ඉපදුණි. වැලි කෙළියෙහි සිට යහළුය. රජ ඔහු අමතා දරුව කාළුදායී, මම මගේ පුතණුවන් දකිනු කැමැති ව නව දහසක් පුරුෂයන් යැවීමි. එක් අයකුවත් හසුනකින්වත් තොරතුරක් නො දැන්වීය. මගේ මරණය කෙදිනකදැ යි විශ්වාස නැත. මා ජීවත්ව සිටිය දී ම පුතු දකිනු කැමැත්තෙමි. ඔබට මපුතු පෙන්වන්ට හැකිදැ යි ඇසීය. දේවයිනි, මට පැවිදි වීම ලැබෙන්නේ නම් හැකි වෙමි. දරුව, පැවිදි වී හෝ නො වී හෝ මගේ පුතු දක්වව්. රජුගේ දූත මෙහෙවර සතුටින් පිළිගත් කාළුදායී ඇමැති රජුගේ හසුන ද රැගෙන රජගහ නුවර ගොස් බුදු රජුන් දම් දෙසන වේලාවෙහි පිරිස් කෙළවර සිට දහම් අසා පිරිවර සහිත ව රහත් ඵලයට පත් ව ඒහි භික්ඛු භාවයෙන් පැවිදි බව ලැබීය.
මේ වනවිට බුදුන් වහන්සේ සම්බෝධියට පැමිණ ඉසිපතනයේ වස් කාලය ගත කොට උරුවෙලාවට වැඩමවා එහි තෙමසක් ගත කැරෙමින් තුන් බෑ ජටිලයන් පැවිදි කොට දහසක් සඟ පිරිස් පිරිවරා දුරුතු මස පුන් පොහෝ දින රජගහ නුවරට වැඩමවා එහි දෙමසක් විසූහ. මේ වනවිට බරණැසින් නික්මුණු තැන් පටන් පස් මසක් ඉකුත් වී තිබිණි. මේ අනුව හේමන්ත කාලය ඉකුත් විය. කාළුදායී තෙරුන් පැමිණි දින සිට සත් අට දවසකි. ඒ මැදින් මස පුණු පොහෝ දින තෙරණුවෝ සිතන්නාහු, දැන් ශීත කාලය ඉක්මී වසත් කාලය පැමිණ තිබේ. මින් පසු ශස්‍යය නෙළා ඉදිරි මාර්ගය හෙළි පෙහෙළි කොට තිබේ. පොළොව නිල් තණින් වැසී තිබේ. රුක් ලිය මලින් පිරී ඇත. මාර්ගය ගමනට සුදුසුය. බුදුන් වහන්සේට ඤාතීනට අනුග්‍රහ කිරීමට සුදුසු කාලයැ යි සිතා බුදුන් වෙත එළැඹ ගාථා සැටකින් බුදුන් වහන්සේගේ කිඹුල්වත් පුර වැඩීම සඳහා ගමන් මග වැනූහ.
“ස්වාමීනි, දැන් මේ වසන්ත කාලයෙහි වෘක්ෂයෝ පැරණි පත් හැර ගෙඩි හට ගැනීමට සුදුසු ව ළා දළු පත් නිසා කිහිරි අඟුරු රැසක් මෙනි. ඒ ගස් ගිනි දැල් හටගන්නාක් මෙන් ද බබළයි. මහා වීරයන් වහන්ස, දැන් ශාක්‍යය ඤාතීන් දැකීමට සුදුසු කාලයයි.”
“යන මඟ වඩා ශීත නො වේ. වඩා උණුසුම් ද නො වේ. ආහාර පාන දුලබ නො වේ. භූමිය ඊතණින් නිල්වන් ව ඇත. මුනීන්ද්‍රයන් වහන්ස, මේ ඤාතීන් දැකීමට සුදුසු කාලයයි.”
බුදුන් වහන්සේ, උදායි, මිහිරි ස්වරයෙන් ගමන් මඟ වණන්නේ මක්නිසාදැ යි ඇසූහ. ස්වාමීනි, සුද්ධෝදන මහරජතුමා බුදු රජුන් දකිනු කැමැත්තේ වෙයි. ඤාතීන් අනුග්‍රහ කරන්නේ නම් මැනවි. උදායි, මැනවි. ඤාතීන්ට අනුග්‍රහ කරමි. භික්‍ෂු සංඝයාට ගමික වත් සපුරනු සඳහා දන්වනු. තෙරණුවෝ එසේ කළහ.
ඉක්බිති, බුදුන් වහන්සේ අංග, මගධ දෙජනපදයෙන් ශ්‍රාවක බවට පැමිණි දස දහසක් ද කිඹුල්වත්පුර වාසී ශ්‍රාවක දස දහසක් ද යන සියල්ලම විසි දහසක් වූ රහතන් වහන්සේ පිරිවරන ලදුව රජගහ නුවරින් නික්ම දිනපතා යොදුනක් දුර වඩිති. රජගහ නුවර සිට කපිලවත්ථු නුවරට යොදුන් සැටක් වූ මාර්ගය දෙමසකින් යමි යි නො ඉක්මන් ගමනින් වැඩියහ. කාළුදායි තෙරණුවෝ ද බුදු රජුන් නික්මුණු බව රජුට දැන්වීම සඳහා අහසට පැන නැඟී රජ මැදුර අබියස පෙනී සිටියහ. රජ තෙරුන් දැක සතුටු ව මා හැඟි පළඟක වඩා හිඳුවා තමා උදෙසා පිළියෙල කළ නොයෙක් අග්‍ර රසයෙන් යුත් භෝජනය පාත්‍රය පුරවා පිරිනැමීය. තෙරණුවෝ නැඟිට යා යුතු ආකාරය දැක්වූහ. වැඩහිඳ වළඳන ලෙස රජ ඉල්ලීය. බුදු රජුන් වෙත ගොස් වළඳමි යි තෙරණුවෝ පැවසූහ. එවිට රජ ස්වාමීනි, මපුතණුවෝ කොහි ද? මහරජ විසි දහසක් මහසඟන පිරිවරා ඔබ දැකීම සඳහා ගමනට පිටත්වූහ. ඉතා සතුටු වූ රජතුමා ස්වාමීනි, මේ ආහාර ඔබ වහන්සේ වළඳනු මැනවි. යම්තාක් කලකින් මපුතණුවෝ මෙනුවරට වඩිත් ද ඒතාක් මෙහි සිට පිණ්ඩපාතය ගෙනයනු මැනවැ යි ආරාධනා කළේය. තෙරණුවෝ පිළිගත්හ. රජතුමා තෙරණුවන් වළඳවා පාත්‍රය සුවඳ විලවුන් ගල්වා රසවත් ආහාර පුරවා බුදු රජුන්ට පිළිගැන්වීම සඳහා තෙරුන් අත තැබීය. තෙරණුවෝ සියල්ලන් බලා සිටිත් දී ම පාත්‍රය අහසට දමා තමන් ද අහසට පැන නැඟී බුදු රජුන් වෙත අවුත් පිණ්ඩපාත පාත්‍රය උන් වහන්සේගේ අත තැබීය. බුදුන් වහන්සේ ඒ දානය වැළඳූහ. මේ ක්‍රමයෙන් තෙරණුවෝ දිනපතා පිණ්ඩපාතය ගෙන ආහ. බුදුන් වහන්සේ ද අතරමග කාලයේ දී රජුගේ ම පිණ්ඩපාත දානය වැළඳූහ. තෙරණුවෝ බත් කිස කෙළවර අද බුදු රජුන් මෙපමණ වැඩියහැ යි ගමන් මග සඳහන් කොට බුදු ගුණ සඳහන් කථාවෙන් බුදු රජුන් නො දැක ම රජ කුලය පැහැදවූහ. එම නිසා ම බුදු රජහු මහණෙනි, මගේ ශ්‍රාවකයන් අතුරින් කුල පහදවන්නන් අතුරින් මේ කාළුදායී පෙරමුණේ සිටිති යි අග තනතුරෙහි තැබූහ.
බුදු රජුන් කිඹුල්වතට පැමිණි කල්හි තම ශ්‍රේෂ්ඨ ඤාතියා දකිනු පිණිස සියලු ශාක්‍යයෝ රැස්ව බුදු රජුන්ට විසීමට තැනක් සොයන්නාහු, නිග්‍රෝධ ශාක්‍යයාගේ උයන සිත්කළු බව දැන එහි සියලු පිළිදැගුම් කටයුතු කැරේවා සුවඳ මල් අතැති ව උන් වහන්සේට පෙර ගමන් කරන්නාහු, සියලු අබරණින් සැරසුණු ලාබාල සාමාන්‍ය කුමර කුමරුවන් පළමු කොට යැවූහ. දෙවනු ව රජ කුමර කුමරියන් ද ඔවුන් අතරත වැඩසිටි ශාක්‍යයෝ මල් සුවඳ සුණු ආදියෙන් බුදුන් පුදමින් නිග්‍රෝධ උයනට ම ගියහ. එහි දී බුදුන් වහන්සේ විසි දහසක් රහතුන් පිරිවරා පනවන ලද බුදු අසුනෙහි වැඩ සිටියහ. ස්වභාවයෙන් ම ශාක්‍යයෝ කුල මානයෙන් උදම් වූවෝය. සිදුහත් කුමරු අපට වඩා වයසින් අඩුය. අපගේ බාල සොහොයුරුය. පුත්‍රයෙකි. මුනුපුරෙකි. ආදී වශයෙන් සිතා දහර රජ කුමර ආදීන් පෙරටු ව සිටුවා ඔවුන් ලවා බුදු රජුන් වැඳීමට සලස්වා තුමූ පිටුපසින් නො වැඳ සිටියහ.
ඔවුන්ගේ අදහස් දුටු බුදු රජහු මගේ ඤාතීහු මට නො වඳිත්. මම දැන් ඔවුන් ලවා වන්දවමි යි අභිඥානපාදක ධ්‍යානයට සමවැද සෘද්ධි බලයෙන් අහසට නැගී ඒ මානාධික ශාක්‍යයන්ගේ හිසෙන් පස් විසුරුවමින් මෙන් ගණ්ඩ නම් අඹ රුක් මුල යමා මහපෙළහර මෙන් පෙළහරක් දැක්වූහ. මේ අසිරිමත් පෙළහර දුටු පිය රජතුමා භාග්‍යවතුන් වහන්ස, ඔබ වහන්සේ උපන් දිනයෙහි කාලදේවල තවුසන් වැන්දවීම සඳහා ඉදිරියට ගෙන ආ කල්හි ඔබ පා යුවල හැරී තවුසාගේ සිරසෙහි පිහිටනු දැක මා ඔබ වහන්සේට වැන්දෙමි. ඒ මගේ පළමු වැඳුමයි. වප්මඟුල දිනයෙහි ඔබ වහන්සේ දඹ ගස් සෙවනෙහි පළඟින් සිටීම ද රුක් සෙවන නො වෙනස් ව තිබීම ද දැක මම වැන්දෙමි. ඒ මගේ දෙවැනි වැඳුමයි. දැන් නුදුටුවිරූ අසිරිමත් පෙළහර දැක ඔබ පා යුවළ වඳිමි. මේ මගේ තෙවැනි වැඳීමයි. රජතුමා බුදුන් වැඳ සිටි කල්හි, නො වැඳ සිටීමට සමත් එක ද ශාක්‍යයකු එහි නො සිටියේය. සියල්ලෝ ම වැන්දාහ.
මෙසේ බුදුන් වහන්සේ ඤාතීන් වන්දවා අහසින් බැස, පැන වූ අසුනෙහි වැඩ සිටියහ. ඉන්පසු අතිවිශාල ඤාති සමාගමයක් විය. සියල්ලෝ ම එකඟ සිතින් සිටියහ. එවේලෙහි මහවලාවක් නැගී කැමැත්තන් තෙමෙන අකමැත්තන් නො තෙමෙන පොකුරු වර්ෂාවක් වට තඹවන් දියදහර රැව් දෙමින් වැටෙයි. මෙම වැස්සෙන් තෙමෙනු කැමැත්තෝ තෙමෙති. නො තෙමෙනු කැමැත්තෝ නො තෙමෙති. සිරුරෙහි වැහි බින්දුවකුදු නො වැටේ. මේ මහත් අසිරිමත් පෙර නො වූ සිද්ධිය දැක සියල්ලෝ ම පහන් සිත් ඇත්තෝ වූහ. මේ තත්ත්වය පසුබිම් කොට බුදු රජාණෝ මගේ ඤාති සමාගමයෙහි පොකුරු වැසි වැටුණේ දැන් පමණක් නො වෙයි. පෙරත් පොකුරු වැසි වැටිණැ යි මහා වෙස්සන්තර ජාතකය දෙසූහ. අනතුරුව සියල්ලෝ ම නැඟිට ගියහ. රජ හෝ ඇමැති ආදී කිසිවෙක් හෙට දවසට බුදු රජුන්ට ආරාධනා නො කළහ.
බුදුන් වහන්සේ දෙවැනි දිනයෙහි විසි දහසක් සඟ පිරිස පිරිවරා කිඹුල්වත් නුවර පිඬු සිඟා වැඩියහ. කිසිවෙක් ආරාධනා කළේ හෝ පාත්‍රය නො ගත්තේය. උන් වහන්සේ නගර දොරටුවෙහි සිට සිතූහ. පෙර බුදුවරු කෙසේ නම් කුල නුවරෙහි පිඬු පිණිස හැසිරුණාහු ද? නුවර ඉසුරුමත් ගෙවලට පමණක් වැඩියාහුද? නො එසේ නම් ගෙපිළිවෙලින් වැඩියාහු ද? එක ද බුදුන් වහන්සේ නමක් හෝ ගෙපිළිවෙලින් පිඬු සිඟා වැඩි බවක් දැක තමන් වහන්සේ ද බුදු පිළිවෙත ගතයුතු බව සිතූහ. ඉදිරියේ ද බුද්ධ ශ්‍රාවකයෝ උන් වහන්සේ අනුගමනය කැරෙමින් පිණ්ඩපාතික වත අනුගමනය කරන්නාහුයැ යි සිතූ බුදුන් වහන්සේ කෙළවරෙහි පිහිටි ගෙයි පටන් පිඬු පිණිස හැසිරුණහ. මහජනයා සිදුහත් කුමරු පිඬු සිඟා වඩිති යි දෙමහල්, තුන්මහල් ප්‍රාසාදවල සිව්මැදුරු කවුළු හැර බැලීමට යුහුසුළු වූහ.
යශෝධරා දේවිය ද සිදුහත් කුමරු මෙනුවර මහත් රාජ ශ්‍රීයෙන් රන් ශිවිකාවෙන් හැසිර දැන් කෙස් රැවුල් බහා කහවත් හැඳ අතින් පාත්‍රය ගෙන පිඬු සිඟා යන ගමන හොබනේදැ යි සිව්මැදුර හැර බලන්නී, සිරුරෙන් නික්මෙන රන්වන් පැහැයෙන් නගර වීථි ආලෝකමත් කැරෙමින් බඹයක් පමණ පැතිරෙන ආලෝකයෙන් මතුවී පෙනෙන අසූවක් පමණ කුඩා ශරීර ලක්‍ෂණයෙන් යුත් හා දෙතිස් මහා පුරුෂ ලක්‍ෂණයෙන් යුක්ත වූ උපමා රහිත බුදු සිරියෙන් බබළන බුදු රජුන් දැක නළල් තලයෙහි සිට සිරිපතුල දක්වා,
“සිනිඳු කළු අක්බඹරු කෙස් ඇත්තේය. හිරු මඬලට බඳු බබළන යහපත් නළල් තල ඇත්තේය. සුදුසු උස් සින්දු දික් නාසය ඇත්තේය. ඒ මිනිස් උතුමාණෝ රැස් වළල්ලෙන් වටවූහ.”
[missing trans]
[missing trans]
[missing trans]
[missing trans]
[missing trans]
[missing trans]
[missing trans]
[missing trans]
[missing trans]
මේ ආදී නරසීහ ගාථා අටකින් ගුණ වනා ඔබ පුතණුවෝ ආහාර ගනිතැ යි රජුට සැලකළාය. රජතුමා සැලෙන හදවතින් ඇඳිවත අතින් සකස් කැරෙමින් වහවහා නික් ම බුදු රජුන් ඉදිරිපිට සිට, ස්වාමීනි අපට ලැජ්ජා කැරෙමින් කුමකට පිඬු පිණිස හැසිරෙන්නහු ද? මෙපමණ සඟ පිරිසකට ආහාර නො ලැබිය හැකියැ යි සිතුවහු ද? මහරජ, මේ අපගේ පරම්පරා චාරිත්‍රයකි. ස්වාමීනි, අපගේ වංස පරම්පරාව මහා සම්මත ආදී රාජ පරම්පරාවයි. මේ මහා සම්මත රාජ පරපුරෙහි එක ද රජ කෙනෙක්වත් පිඬු සිඟා නො ගියහ. මහරජ, ඒ ඔබගේ රාජ වංසයයි. අපගේ වංසය එය නො වේ. දීපංකර කස්සප ආදී අපගේ වංසයෙහි - බුද්ධ වංසයෙහි නොයෙක් දහස් ගණන් බුදුවරු පිඬු පිණිස හැසිරුණහ. එයින් ම ජීවත්වූහ යි වීථිය තුළ දී ම බුදු රජාණෝ මේ ගාථා දෙසූහ.
“පිඬු සිඟීමෙන් ලැබෙන මිශ්‍ර ආහාරයෙහි පමා නො වන්නේය. සුචරිත දහමෙහි හැසිරෙන්නේය. දහම්හි හැසිරෙන්නා මෙලොව පරලොව දෙකෙහි ම සැප සේ ජීවත් වෙයි.”
ගාථාව අවසානයෙහි රජතුමා සෝවාන් ඵලයෙහි පිහිටියේය.
“සුචරිත ධර්මයෙහි හැසිරෙන්නේය. ඒ දුසිරිතෙහි නො හැසිරෙන්නේය. දහම්හි හැසිරෙන්නා මෙලොව, පරලොව දෙක්හි ම සැප සේ ජීවත්වෙයි.”
රජතුමා මේ ගාථාව අසා සකදාගාමී ඵලයෙහි පිහිටියේය. මහා ධර්මපාල ජාතකය අසා අනාගාමී විය. මරණාසන්න අවස්ථාවෙහි සේසත යට සිරියහනෙහි සැතපී සිටිය දී රහත් බව පැමිණියේය. වනගත ව භාවනානුයෝගී ව විසීමක් රජුට නො වීය. සෝවාන් ඵලයට පත් ව ම රජතුමා බුදු රජුන්ගේ පාත්‍රය ගෙන සඟ පිරිස සහිත බුදුන් වහන්සේ මහා ප්‍රාසාදයට වැඩමවා ප්‍රණීත ආහාර පානයෙන් වැළඳ වීය. බත් කිස අවසන සියලු ම අන්තඃපුර ස්ත්‍රීහු යශෝධරා දේවිය හැර බුදු රජුන් වැන්දාහ. පිරිවර ජනයා බුදු රජුන් වඳින ලෙස බල කැර සිටිය ද, ඉඳින්, මා ගුණවත් නම් තමන් වහන්සේ ම මෙහි වඩිති. එසේ පැමිණි පසු වඳිමි යි කියා අනෙක් පිරිවර ජනයා සමග නො ගියාය.
බුදුන් වහන්සේ රජු අතට පාත්‍රය දී දෙඅගසව්වන් සමග රජ දියණියගේ සිරියහන් ගැබට වැඩමවා ඇය කැමති වූ පරිදි බුදු රජුන් වඳින කල්හි කිසිවක් නො කිය යුතුයැ යි වදාරා පැන වූ අසුනෙහි වැඩ සිටියහ. එවිට යශෝධරා දේවිය වෙලෙවිව අවුත් පාසාධියෙන් අල්ලාගෙන පාපුටුවෙහි හිස තබා සිත් වූ පරිදි තුමූ ම වැන්දාය. ඉක්බිති රජතුමා රාජ දියණිය තුළ සිදුහත් කුමරුන් කෙරෙහි පැවැති සෙනෙහස හා ගරු බුහුමන ආදී ගුණ සමූහය ප්‍රකාශ කළේය. ස්වාමීනි, මාගේ දියණිය ඔබ වහන්සේ කසාවත් හඳින බව අසා තුමූ ද එතැන් පටන් කසාවත් හැන්දාය. ඔබ වහන්සේ එක වේලක් පමණක් වළඳන බව අසා තුමූ ද ඒක භත්තික වූවාය. උනුන් මහා අසුන් අත්හල බව අසා ඇය ද පටු ඇඳෙක සැතපුනාය. මල්, ගඳවිලවුන් අත්හල බව අසා ඒවා ප්‍රතික්ෂේප කළාය. තමාගේ ඤාතීන් අපි පෝෂණය කරමු යි අසුන්පත් එවූ කල්හි එක ඤාතියෙක් දෙස ද නො බැලුවාය. මෙසේ මගේ දියණිය ගුණවත් වූවාය. මහරජ, දැන් ඔබ විසින් ආරක්‍ෂා කරනු ලබන්නී, මුහුකුරා ගිය ඤාණය ඇත්තී, තමා ආරක්‍ෂා වීම පුදුමයක් නො වේ. පෙර අත් බවෙක ඤාණය මුහුකුරා නො ගිය රාජ දියණිය අනාරක්‍ෂිත පර්වත බෑවුමක කිසිවකුගේ රැකීමක් නැති ව සිටියදීත් තමා රැක ගත්තීයැ යි වදාරා සඳකිඳුරු ජාතකය වදාරා අසුනෙන් නැඟී වැඩියහ.
දෙවැනි දිනයෙහි නන්ද රජ කුමරුගේ රාජ්‍යාභිශේකය, ගෘහ ප්‍රවේශය, ආවාහය යන මංගල කරුණු තුනක් නියමිත ව තිබිණි. බුදු රජහු එදින නන්ද කුමරුගේ නිවසට වැඩමවා තම පාත්‍රය නන්ද කුමරුට දී පැවිදි කරනු කැමැත්තේ, සෙත් වඩා වැඩියහ. ජනපද කල්‍යානී කුමරිය එසේ යන්නා වූ කුමරා දැක හිමියනි, වහා ම ආපසු එන්නැ යි කියා ගෙන දිගු කොට බැලුවාය. කුමරු ද පාත්‍රය ගනු මැනවැ යි කීමට අසමත් ව විහාරයට ම ගියේය. එහි දී බුදුන් වහන්සේ කුමරු නො කැමැත්තෙන් සිටිය දී ම පැවිදි කළහ. මෙසේ උන් වහන්සේ කපිර පුර වැඩි තුන් වැනි දිනයේ දී නන්ද කුමරුන් පැවිදි කළහ.
සත් වැනි දිනයෙහි රහල් මව රහල් කුමරු අලංකාර කොට බුදු රජුන් වෙත යැවීය. දරුව, බලන්න. විසි දහසක් සඟුන් පිරිවර කොට ඇති රන්වන් වූ බඹ රුවක් වැනි වූ ශ්‍රමණයන් වහන්සේ බලන්න. මේ තෙම ඔබගේ පියාණෝය. මෙතුමන් ධන නිධාන රාශියක් තිබිණි. මෙතුමන් නික්ම ගිය තැන් පටන් ඒවා පෙනෙන්ට නැත. යන්න දරුව, ගොස් තමන් සන්තක ධනය ඉල්ලන්න. පියාණෙනි, මම කුමාරයෙක්මි. අභිෂේක කොට සක්විති රජ වන්නෙමි. මට ධනය අවශ්‍යයි. පියා සතු ධනයට පුතු හිමියාය. කුමරු ද බුදු රජුන් ළඟට ගොස් පිය සෙනෙහස ලබා සතුටු සිතින් පැවිදි පියාණෙනි, ඔබ වහන්සේගේ සෙවනැල්ල ම සැපයකැ යි තවත් තම වයසට සුදුසු වදන් පවසමින් සිටියේය. බුදුන් වහන්සේ බත් කිස නිම කොට අනුමෙවෙනි දම් අසා අසුනෙන් නැඟී වැඩියහ. රාහුල කුමරු ද පිය උරුමය ඉල්ලමින් බුදු රජුන් පසු පස ම ගියේය. බුදු රජහු කුමරුන් නො නැවැත්වූහ. ළඟ සිටි පිරිස ද කුමරුන් නැවැත්වීමට අසමත් වූහ. කුමරු බුදුන් සමග ම විහාරයට ම ගියේය.
මේ කුමරු පියා සතු ධනය ඉල්ලයි. ඔහු ඉල්ලන ධනය සසර දික් කරයි. දුකට ම හේතු වේ. එම නිසා මම මොහුට මා බෝමැඬ දී ලබාගත් උතුම් ධනය දෙමි. ලොව්තුරා ධනයට මොහු හිමි වූවෙක් කරමි යි සිතූ බුදුහු සැරියුත් තෙරණුවන් අමතා එසේ නම් සාරිපුත්‍රය, කුමරුන් පැවිදි කරව යි පැවිදි කැරවූහ. රාහුල කුමරුන් පැවිදි කැර වූ පසු පිය රජුට බලවත් ශෝකයක් ඇතිවිය. ඒ ඉවසීමට නො හැකි රජු ස්වාමීනි, මව්පියන් විසින් නො අනුදක්නා ලද්දන් බුදු සසුනෙහි පැවිදි නො කරන්නේ නම් මැනවැ යි බුදු රජුන්ගෙන් වරයක් ඉල්ලීය. රජතුමාට එම වරය ලැබිණි. දෙවැනි දවස්හි රජ මැදුරෙහි හීල් දානය වැළඳූ බුදු රජුන් ළඟ එකත්පසෙව සිටි රජතුමා ස්වාමීනි, දුෂ්කර ක්‍රියා කරන කාලයෙහි දෙවියකු මා වෙත අවුත් ඔබ වහන්සේ කළුරිය කළ බව කීය. එහෙත් මම එය නො පිළිගෙන මගේ පුත්‍රයා බුදු බවට නො පැමිණ මිය නො යන බව පවසා ප්‍රතික්ෂේප කළෙමි යි පැවසූ කල්හි මහරජ, දැන් ඔබ කෙසේ නම් පිළිගනියි ද? පෙර භවයක දී තම මළ පුතුගේ මිනී ඇටයැ යි දැක්වූ කල්හිත් නො පිළිගත්තේ නො වේදැ යි වදාරා මහා ධම්මපාල ජාතකය ගෙනහැර දැක්වූහ. ඒ ඇසූ රජතුමා අනාගාමී ඵලයෙහි පිහිටියේය.
මෙසේ බුදුන් වහන්සේ පියාණන් සෝවාන් ආදී තුන් ඵලයෙහි පිහිටුවා මහසඟන පිරිවරා නැවත රජජගහ නුවරට වැඩ සීතවන විහාරයෙහි වැඩ විසූහ. එසමයෙහි අනාථ පිණ්ඩික සිටුහු ගැල් පන්සියයකින් භාණ්ඩ ගෙන තමාගේ යහළු සිටුහුගේ නිවසට ගොස් සිටියදී බුදු රජුන් උපන් බව අසා ඉතා අළුයම් වේලෙහි දෙව් අනුහසින් විවර වූ දොරින් බුදු රජුන් වෙත එළැඹ බණ අසා සෝවාන් ඵලයෙහි පිහිටා දෙවැනි දවසෙහි බුදුපාමොක් මහා සඟනට මහදන් දී සැවැත් නුවරට වැඩමවීම සඳහා පොරොන්දු ගෙන රජගහ, සැවැත් අතර මඟ පන්සාලිස් යොදුනක් දුර ලක්‍ෂය බැගින් වැය කොට යොදුනක් පාසා විහාර කැරවා ජේතවන උයන අටළොස් කෙළක් රන් කහවණු අතුරා මිලට ගෙන විහාර කර්මාන්තය පටන් ගත්හ. උයන මැද බුදු රජුන්ගේ ගඳකිළිය විය. ඒ වටා අසූ මහසව්වන් උදෙසා වෙන වෙන ම නිවෙස් ද ආවාස කුටි ද එක බිත්ති, දෙබිත්ති ඇති නිවෙස් ද හස්වළලු නිවෙස් ද දික් ශාලා ද මණ්ඩප ආදී වශයෙන් අනෙක් සෙනසුන් අංග ද විය. පොකුණු, සක්මන් මළු, රාත්‍රියේ වසන ස්ථාන හා දවල් වසන ස්ථාන ද ඇතුළු අටළොස් කෙළක් ධන පරිත්‍යාගයෙන් සිත්කළු භූමි භාගයක මනරම් වෙහෙරක් කැරවා බුදු රජුන්ගේ ආගමනය සඳහා දූතයකු යැවීය. උන්වහන්සේ දූතයාගේ හසුන අසා මහබික් සඟන විසින් පිරිවරන ලදුව පිළිවෙලින් වැඩමවා සැවැත් නුවරට වැඩියහ.
මහ සිටුහු ද විහාර පූජාව සූදානම් කොට බුදු රජුන් ජේතවනයට පිවිසෙන දිනයෙහි තම පුතු සිව් බරණින් සරසා එසේ සරසන ලද කුමරුවන් පන්සියයක් සමග පෙරගමන් යැවීය. සිටුහුගේ පිරිවර ද පස්වණින් බබළන කොඩි රැගෙන බුදු රජුන් ඉදිරිය ගමන් කළහ. මහසිටුහුගේ මහා සුභද්දා, චූල සුභද්දා යන දියණියන් දෙදෙන පන්සියයක් කුමරියන් සමග පුන්කලස් ගෙන පසුපසින් ගමන් කළහ. ඔවුන් පසුපසින් සිටු බිරිය සිව් බරණින් සැරසී පන්සියයක් කාන්තාවන් සමග රන් තැටි ගෙන නික්මුණාය. සියල්ලන්ට ම පසුව මහසිටුහු අළුත් වස්ත්‍ර හැඳ එවැනි ම පන්සියයක් සිටුවරුන් සමග බුදුන් වහන්සේට පෙරගමන් ගියහ. උන් වහන්සේ මේ උපාසක පිරිස පෙරටු කොට මහබික් සඟන පිරිවරා තමන් වහන්සේගේ සිරුරින් නික්මෙන රැස් දහරින් අවට වනයන් රන් රසදිය ඉසින ලද පිහාටු මෙන් කැරෙමින් අපමණ වූ අසම වූ ද බුදු සිරියෙන් දෙව්රම් වෙහෙරට පිවිසියහ.
ඉක්බිති, මහ සිටුහු ස්වාමීනි, මම මේ ආරාමය පිළිබඳ ව කෙසේ නම් පිළිපදිමිදැ යි විමසූහ. එසේ නම් ගෘහපතිය, මේ විහාරයට පැමිණි නො පැමිණි භික්‍ෂු සංඝයාට දෙව. මැනවැ යි පිළිගත් මහ සිටුහු රන් කෙණ්ඩිය ගෙන බුදුන් වහන්සේගේ අත මත ජලය වත්කොට, “මේ ජේතවන විහාරය පැමිණියා වූ ද නො පැමිණියා වූ ද බුදු රජුන් ප්‍රමුඛ කොට ඇති මහා සංඝයාට දෙමි.” විහාරය පිළිගත් බුදුන් වහන්සේ අනුමෝදනා කරන්නාහු,
“විහාරය තුළ විසීමෙන් අධිශීත, අධිඋෂ්ණ නැති වෙයි. එසේ ම කුළු සිව්පාවුන්ගෙන් වන පීඩා ද සර්ප ජාති සහ මැසි මදුරුවන්ගෙන් වන පීඩා ද පින්නෙන් හා වැස්සෙන් වන හානි ද දුරුවෙයි.”
“තව ද තද සුළං, අව්ව ඇති වූ කල්හි ඒවා දුරු කරයි. වාසය කිරීම සඳහා ද සළ විහරණය සඳහා ද සිත එකඟ බව ඇති කිරීම සඳහා ද විදසුන් වැඩීම සඳහා ද,
සංඝයාට විහාර දන්දීම බුදු රජුන් විසින් උසස්යැ යි පසස්නා ලදි. එම නිසා තම යහපත කැමැති වන නුවණැත්තෝ,
සිත්කළු විහාර කැරවන්නෝය. එහි දැන උගත් භික්‍ෂූන් වාසය කැරවන්නෝය. එහි වෙසෙන සත්‍යය ගති පැවතුම් ඇති උන් වහන්සේලාට පැහැදුණු සිතින් ආහාරපාන, වස්ත්‍ර, සෙනසුන් දෙන්නේය. එහි වෙසෙන භික්‍ෂූහු දහම් දෙසත්. ඒ සියලු දුක් දුරු කිරීමට හේතු වේ. ඔහු එම දහම අවබෝධ කොට සියලු කෙලෙස් නැති කොට පිරිනිවෙත්.”

බුදුන් වහන්සේ මෙසේ විහාර පිදීමේ අනුසස් වදාළහ. අනේපිඬු මහා සිටුහු දෙවැනි දින පටන් විහාර පූජාව ඇරඹූහ. විශාඛා සිටු දේවියගේ (පුබ්බාරාම) ප්‍රාසාද පූජාව සාර මසකින් නිමා විය. අනේපිඬු සිටුහුගේ විහාර පූජාව නව මසකින් නිමියේය. විහාර පූජාවෙහි ද අටළොස් කෙළක් ම ධනය වියදම් විය. මෙසේ මේ ජේතවන විහාරය සඳහා සුපනස් කෙළක් ධනය පරිත්‍යාග කළහ.
පෙර විපස්සී බුදු රජුන්ගේ කාලයෙහි පුනබ්බසුමිත්ත නම් සිටු තෙම රන් උළු අතුරා මිලට ගෙන එම ස්ථානයෙහි ම යොදුනක් පමණ විහාරයක් කැරවීය. සිඛී බුදු රජුන්ගේ කාලයෙහි සිරිවඩ්ඪ නම් සිටු රන්පලු අතුරා මිලට ගෙන එම ස්ථානයෙහි ම තුන් ගව්වක් පමණ විහාරයක් කැරවීය. වෙස්සභූ බුදු රජුන්ගේ කාලයෙහි සොත්ථිය නම් සිටු තෙම රනින් කළ ඇත්පිය අතුරා අට යොදුනක් පමණ විහාරයක් කැරවීය. කකුසඳ බුදු රජුන්ගේ කාලයෙහි අච්චුත නම් සිටු රන් උළු අතුරා ගව්වක් පමණ විහාරයක් කැරවීය. කෝණාගමන බුදු රජුන්ගේ කාලයෙහි උග්ග නම් සිටු රනින් කළ ඉදිබුවන් අතුරා මිලට ගෙන අඩ ගව්වක් පමණ විහාරයක් කැරවීය. කස්සප බුදු රජුන්ගේ කාලයෙහි සුමංගල සිටු රන් උළු අතුරා මිලට ගෙන සොළොස් කුටියක් සහිත විහාරයක් එම ස්ථානයෙහි ම කැරවීය. අප බුදු රජුන් දවස අනේපිඬු මහා සිටුහු කෙළක් කහවණු ඇතිරීමෙන් මිලට ගෙන එම ස්ථානයෙහි ම අට කිරියක් පමණ වූ විහාරයක් කැරවීය. මේ විහාර භූමිය සියලු බුදුවරයන්ගේ අත් නො හළ ස්ථානයක් විය.
මෙසේ බුදුහු බෝමැඩ සව්නේ දත් බවට පත්තැන් සිට පිරිනිවන් කයෙහි සැතපීම දක්වා යම් යම් තැනක වැඩ සිටියාහු ද ඒ සන්තිකේ නිදාන (ආසන්න හේතුව) නමි. ඒ අනුව සියලු ජාතක වර්ණනා කරන්නෙමු.
1. එකක නිපාතය
1. අපණ්ණක වර්‍ගය
පළමු කොට මෙම අපණ්ණක ධර්ම දේශනාව භාග්‍යවතුන් වහන්සේ සැවැත් නුවර දෙව්රම් වෙහෙරෙහි වැඩවසන කල්හි දේශනා කළ සේක. කවරකු අරබයා මෙම කථාව පැන නැඟුනේ ද යත්, අනේ පිඬු මහා සිටුහුගේ යහළු පන්සියයක් තීර්ථක සව්වන් අරබයාය. එක් දවසක් අනේ පිඬු සිටු තෙමේ තමාගේ යහළු පන්සියයක් අන්තොටු සව්වන් රැගෙන මල්, ගඳ විලවුන්, තෙල්, මී පැණි, හකුරු, හඳිනා වස්ත්‍ර ගෙන්වා ගෙන දෙව්රමට ගොස් බුදු රජුන් වැඳ මල්දම් ආදියෙන් පුදා බෙහෙත් හා වස්ත්‍ර භික්‍ෂු සංඝයාට පිළිගන්වා හිඳීමේ සදෝෂයන් හැර එක්පසෙක හුන්නේය. අන්තොටු සව්වෝ ද තථාගතයන් මැද උන් වහන්සේගේ පුන් සඳ මඬල වැනි මුහුණ ද මහා ලකුණු, කුඩා ලකුණුවලින් සැදුම් ලත් බඹයක් පමණ පැහැයෙන් වට වූ උතුම් රූප කාය ද යුගල ව නික්මෙන බුදු රැස් මාලාව ද බලමින් අනේ පිඬු සිටුහුගේ ළඟින් ම හිඳගත්හ.
ඉක්බිති, ඔවුන් රන් ගල් තලාවක සිට සිංහනාද කරන තරුණ සිංහයෙක් මෙන් ද ගෙරවුම් සහිත වැසි වලාකුළක් මෙන් ද අහස් ගඟ පහළට ගලා බස්නාක් මෙන් ද රුවන් දමක් ගොතන්නාක් මෙන් ද අටහින් යුත් අවර්ණීය වූ කමනීය වූ බ්‍රහ්මස්වරයෙන් නොයෙක් ක්‍රමයෙන් විසිතුරු මිහිරි දම් දෙසුමක් කළහ. ඔවුහු බුදු රජුන්ගේ දම් දෙසුම අසා පහන් සිතින් නැඟි බුදු රජුන් වැඳ අන්‍ය තීර්ථක සරණ අත්හැර බුදු රජුන් සරණ ගියහ. ඔවුහු එතැන් සිට නිතර අනේපිඬු සිටු සමග සුවඳ මල් ආදිය ගෙන වෙහෙරට ගොස් බණ අසත්. දන් දෙත්. සිල් රකිත්. පෙහෙවස් සමාදන් වෙත්.
පසු කලෙක බුදුන් වහන්සේ සැවැත් නුවර සිට නැවත රජගහ නුවරට වැඩි සේක. ඔවුහු බුදු රජුන් වැඩි තැන් පටන් බුදු සරණ අත්හැර නැවත තීර්ථකයන් සරණ ගොස් තමන්ගේ මුල් තැන ම පිහිටියහ. බුදුන් වහන්සේ ද සත් අට මසක් රජගහ නුවර ගත කොට නැවතත් දෙව්රමට වැඩි සේක. අනේපිඬු සිටුහු නැවත ඔවුන් රැගෙන බුදු රජුන් වෙත එළැඹ සුවඳ ආදියෙන් බුදුන් වැඳ එකත්පසෙක හුන්හ. ඔවුහු ද වැඳ එකත්පසෙක හුන්හ. බුදු රජුන් චාරිකාවෙහි වැඩි කල්හි ඔවුන් ගත් බුදුසරණ හැර නැවත අනික් තීර්ථක සරණ ගෙන මුල්තන්හි පිිහිටි බව බුදු රජුන්ට දැන්වූහ.
බුදුන් වහන්සේ අප්‍රමාණ කෙළ ගණන් කල්පවල නිරතුරු ව පුරුදු කළ වාක් සුචරිතයෙහි බලයෙන් දිව සුවඳින් සුවඳවත් වූ නොයෙක් සුවඳින් පිරුණු රන් කරඬුවක් විවර කරන්නාක් මෙන් මුව පියුම විවර කොට මිහිරි හඬ නිකුත් කරමින් උපාසකවරුනි, ඔබ තුන් සරණ හැර තීර්ථකයන් සරණ ගියාහුදැ යි විචාළහ. ඔවුන් සැඟවීමට නො හැකි ව එසේය, භාග්‍යවතුන් වහන්ස යැයි කී කල්හි, උපාසකවරුනි, යටින් අවීචි නිරයත් උඩින් භවාග්‍රයත් පිරිසිඳ කොට සිරසට අපරිමාණ ලෝකධාතූන්හි ශීලාදී ගුණයෙන් බුදු රජුන් සමාන කෙනකු නැත. ඊට වඩා වැඩි කෙනකු කොයි ද? **“යාවතා භික්ඛවෙ සත්තා අපදා වා -පෙ- තථාගතො තෙසං අග්ගමක්ඛායති යං කිඤ්චි චිත්තං ඉධවා හුරං වා -පෙ- අග්ගතො වෙ පසන්නානන්ති.”** මේ ආදී සූත්‍රවලින් ප්‍රකාශිත පරිදි, මෙසේ උතුම් ගුණයන්ගෙන් යුත් රත්නත්‍රය සරණ ගිය උවැසි උවැසියෝ අපායෙහි උපදින්නෝ නම් නො වෙත්. ඔවුහු අපාය උපතින් මිදී දෙව්ලොව ඉපිද මහත් සැප විඳිත්. එම නිසා මෙබඳු සරණ හැර අන්‍ය තීර්ථකයන් සරණ යන ඔබ විසින් අයුත්තක් කරන ලද්දේයැ යි වදාළහ.
මෙහි තෙරුවන් ප්‍රධාන වශයෙන් හා උසස් වශයෙන් සලකා සරණ යන්නවුන්ගේ අපායන්හි ඉපදීමක් නැති බව ප්‍රකට කිරීමට මෙම සූත්‍ර දැක්විය යුතුය.
“යෙ කෙචි බුද්ධං සරණං ගතා සෙ න තෙ ගමිස්සන්ති අපායං පහාය මානුසං දෙහං දෙවකායං පරිපූරෙස්සන්ති”
“යෙ කෙචි ධම්මං සරණං ගතා සෙ න තෙ ගමිස්සන්ති අපායං පහාය මානුසං දෙහං දෙවකායං පරිපූරෙස්සන්ති”
“යෙ කෙචි සඞ්ඝං සරණං ගතා සෙ න තෙ ගමිස්සන්ති අපායං පහාය මානුසං දෙහං දෙවකායං පරිපූරෙස්සන්ති”
“යම්කිසි කෙනෙක් බුදු රජුන් සරණ ගියාහු නම් ඔහු අපායෙහි නො උපදිත්. මිනිසත් බව හැර දෙව් ලොවට යෙත්.”
“යම්කිසි කෙනෙක් දහම් සරණ ගියාහු නම් ඔහු අපායෙහි නො උපදිත්. මිනිසත් බව හැර දෙව් ලොවට යෙත්.”
“යම්කිසි කෙනෙක් සඟ සරණ ගියාහු නම් ඔහු අපායෙහි නො උපදිත්. මිනිස් බව හැර දෙව් ලොවට යෙත්.”
“බියෙන් තැතිගත් මිනිස්සු විවිධ පර්වත, වනාන්තර, ආරාම, රුක්, දෙවොල් පිහිට පතත්.”
“මේ සරණය නිරුපද්‍රව නො වේ. මේ සරණය උසස් ද නොවේ. මේ සරණයට පැමිණ සියලු දුකින් නො මිදෙත්.”
“යම් කෙනෙක් බුදුන්, දහම්, සඟුන් සරණ ගියෝ ද චතුරාර්ය සත්‍යය ප්‍රඥාවෙන් දකී ද දුක, දුක හට ගැනීම, දුක නැති කිරීම, දුක නැති කිරීමේ මාර්ගය යන ආර්ය අෂ්ටාංගික මාර්ගයට පිවිසෙත්.”
“මේ සරණය බය රහිතය. මේ සරණය උතුම්ය. මේ සරණට පැමිණ සියලු දුකින් මිදෙත්.”
බුදුන් වහන්සේ ඔවුන්ට දේශනා කළ ධර්මය මෙපමණක් ම නො වේ. තවද, උපාසකවරුනි, බුද්ධානුස්සති කමටහන, (බුදු රජුන් පිළිබඳ නැවත නැවත සිතීම) දහම අරමුණු කැර ගත් කමටහන, සඟ අරමුණු කැර ගත් කමටහන සෝවාන් මඟ ලබාදෙයි. සෝවාන් ඵලය ලබාදෙයි. සකදාගාමී මඟ ලබාදෙයි. සකදාගාමී ඵලය ලබාදෙයි. අනාගාමී මඟ ලබාදෙයි. අනාගාමී ඵලය ලබාදෙයි. රහත් මඟ ලබාදෙයි. රහත් ඵලය ලබාදෙයි. මේ ආදී නයින් දහම් දෙසා මෙබඳු වූ පිහිටක් අත්හළ ඔබ විසින් නුසුදුසු දෙයක් කරන ලදැ යි වදාළහ. මෙහි බුදුන් සිහි කිරීමේ කමටහන ආදිය සෝවාන් මඟ ආදිය ලබාදනෙ බව මහණෙනි, එක ධර්මයක් වඩන ලද්දේ, වඩ වඩා වඩන ලද්දේ, ඒකාන්තයෙන් කළකිරීම පිණිස, නො ඇලීම පිණිස, දුක් නැති කිරීම පිණිස මානසික සහනය පිණිස, දැනගැනීම පිණිස, අවබෝධය පිණිස නිවන පිණිස පවතී. කවර නම් එක ධර්මයක් ද? බුදුන් සිහි කිරීමය යන මේ ආදී සූත්‍රවලින් පැහැදිලි කළ යුතුයි.
මෙසේ බුදු රජුන් නොයෙක් අයුරින් උපාසකවරුන්ට අනුශාසනා කොට උපාසකවරුනි, සමහර මිනිස්සු පිහිට නැති දෙය පිහිටයැ යි තර්ක ඥානීව වරදවා ගෙන අමනුෂ්‍යයන් අරක්ගත් කතරෙහි යක්‍ෂයින්ට බිලිවී මහත් විනාශයකට පැමිණියහ. ප්‍රශ්න නො තකා ගැනීම පමණක් නිසැක ගැනීමයි. අවිරුද්ධ ගැනීමයි. එය ගත් මිනිස්සු එම කතරෙහි ම සුවපත් බවට පැමිණියාහැ යි වදාරා නිශ්ශබ්ද වූ සේක. ඉක්බිති, අනේ පිඬු මහා ගෘහපතියා අසුනෙන් නැගිට බුදු රජුන් නැමද ප්‍රශංසා කොට දොහොත් මුදුනේ තබා මෙසේ පැවසීය. ස්වාමීනි, දැන් මේ උවසුවන් උතුම් බුදු සරණ අත්හැර තර්ක ග්‍රහණය කිරීම අපට පැහැදිලිය. පෙර යක්‍ෂාධිපතිගේ කාන්තාර සහ කාර්මිකයන්ට විනාශයක් අප්‍රසන්න ග්‍රාහකයන්ට යහපතක් පැමිණි සැටි අපෙන් සැඟවී ඇත. ඔබ වහන්සේට පැහැදිලිය. එම නිසා භාග්‍යවතුන් වහන්ස, අහසෙහි පුන් සඳ මඬල මතු කොට පෙන්වන්නාක් මෙන් මේ කරුණු ප්‍රකට කරන සේක් නම් මැනවි. ඉක්බිති, බුදු රජහු ගෘහපතිය, මවිසින් අපිරිමිත කාලයක් දශ පාරමිතාවන් සම්පූර්ණ කොට ලෝකයාගේ දුක දුරුකිරීම පිණිස ම සියල්ල දන්නා නුවණ ලබන ලද්දේය. සිංහ තෙලින් රන් බඳුනක් පුරවන්නාක් මෙන් මැනවින් කන් යොමා අසවයි. සිටුහුගේ සහය උපදවා වලා ගැබෙන් පුන් සඳ පෙන්වන්නාක් මෙන් භවයෙන් වැසුණු කරුණු හෙලිකළහ.
පෙර කසීරට බරණැස් නුවර බඹදත් නම් රජකු විය. එකල අප බෝසත්හු වෙළෙඳ කුලයෙහි පිළිසිඳ ගෙන ක්‍රමයෙන් වියපත් ව ගැල් පන්සියයකින් වෙළඳාම් කැරෙමින් හැසිරෙයි. ඔහු සමහර විටෙක නැගෙනහිර දෙස සිට බටහිර දෙසට ද සමහර විටෙක බටහිර දෙස සිට නැගෙනහිර දෙසට ද වෙළඳාම් පිණිස යයි. එම නුවර ම නුවණ අඩු වෙළඳ උපායෙහි අදක්ෂ තවත් වෙළෙඳ පුත්‍රයෙක් සිටියි. එකල බෝසත් වෙළඳා බරණැස් නුවරින් මහත් අගනා වෙළඳ බඩු ගෙන ගැල් පන්සියයක් පුරවා ගමනට සූදානම් කොට තැබීය. ඒ මෝඩ වෙළඳ පුත්‍රයා ද ගැල් පන්සියයක බඩු පුරවා ගමනට සූදානම් කොට තැබීය.
බෝසත් වෙළඳා මෙසේ සිතීය. මේ මෝඩ වෙළඳ පුත්‍රයා මා සමග යන්නේ නම් ගැල් දහසකට මඟ ප්‍රමාණවත් නො වේ. මිනිසුන්ට දර දිය ද ගොනුන් හට තණ ද සුලබ නො ව්නනේය. ඔහු හෝ මා පළමුවෙන් යාම වටී. මෙසේ සිතා ඒ වෙළඳ පුත්‍රයා කැඳවා පැහැදිලි කොට ඔබ පළමු කොට යන්නේ ද, නැතිනම් පසුව යන්නේදැ යි විමසීය. ඔහු පළමුවෙන් ගමනෙහි අනුසස් මෙසේ වන්නේය. අබලන් නො වූ මඟින් ම යන්නෙමි. ගොනුන්ට නො ඉඳුල් තණ කොළ වන්නේය. මිනිසුන්ට නො ඉඳුල් පළා කොළ ලැබෙන්නේය. නො කැළඹුණු ජලය වන්නේය. කැමැති පරිදි වෙළෙඳ බඩු මිල කළ හැකි වන්නේය. මෙසේ සිතූ ඔහු යහළුව, මම පෙරටුවට යන්නෙමි යි කීය. බෝසත් වෙළඳා පසු පසින් ගමනෙහි බොහෝ ආනිශංස දිටී. පෙරටුව යන්නෝ මඟෙහි නො සම තැන් සම කරන්නෝය. මම ඔවුන් ගිය මඟෙහි යන්නෙමි. පෙරටුව ගිය ගොනුන් මෝරා ගිය තණ කෑ කල්හි මගේ ගොන්නු නැවත හටගත ලා තණ කන්නෝය. මිනිස්සුන්ට ද මිහිරි පලා කොළ ලැබෙන්නේය. ජලය නැති තැන්හි පෙරටුව යන්නෝ කැනීම් කොට ජලය ලබා ගත්තෝය. අපි ඔවුන් කළ වළවල්වලින් පැන් බොන්නෙමු. මේ හැර භාණ්ඩ මිල කිරීම දිවි තොර කිරීමක් වැනිය. මම පසු ව ගොස් ඔවුන් නියම කළ මිලට ම අපගේ බඩු විකුණන්නෙමි. බෝසත් වෙළෙඳා මේ ආනිශංස දැක යහළුව, ඉතා මැනවි. ඔබ පෙරටුව යන්නැ යි කීය. මෝඩ වෙළඳා එය සතුටින් පිළිගෙන ගැල් යොදා ගෙන ක්‍රමයෙන් අමනුෂ්‍යය වාස කාන්තාරය ළඟට පැමිණියේය.
කාන්තාරය වනාහි චෝර කාන්තාර (සොරුන් ගැවසි) වාළ කාන්තාර (වන සතුන් ගැවසි) නිරුදක කාන්තාර (ජලය නැති) අමනුෂ්‍යය කාන්තාර (අමනුෂ්‍යයන් අරක්ගත්) අප්පභක්ඛ කාන්තාර (ආහාර අඩු) වශයෙන් පස් ආකාරය. එහි සොරුන් විසින් මඟ අවුරන ලද්දේ, චෝර කාන්තාර ද සිංහාදීන් විසින් අවුරන ලද මඟ ඇත්තේ, වැලි කාන්තාර ද යම් තැනක නෑමට හෝ බීමට ජලය නැත්තේ ද, නිරුදක කාන්තාර ද අමනුෂ්‍යයින් විසින් අරක්ගන්නා ලද්දේ, අමනුෂ්‍ය කාන්තාර ද මුල් ආදී ආහාරයට සුදුසු දේ නැත්තේ, අප්පභක්ඛ කාන්තාර ද නමි. මේ පස් ආකාර කාන්තාර අතුරින් මේ කාන්තාරය නිරුදක හා අමනුෂ්‍යය කාන්තාරයක් විය. එම නිසා ඒ වෙළඳ පුත්‍රයා ගැල්වල මහත් සැළි තබා ජලය පුරවා සැට යොදුනක් පමණ කතර මඟට පිවිසියේය.
ඔහු කතර මැදට පිවිසි කල කතරෙහි අරක්ගත් යක්‍ෂයා මොවුන් විසින් ගෙනෙන ලද ජලය ඉවත දම්මවා ඔවුන් දුබල කොට ඔවුන් සියල්ල ම කන්නෙමි යි සිතා සම්පූර්ණයෙන් සුදු වූ යොවුන් ගොනුන් යොදා සිත්කළු ස්ථානයක් මවා දුනු, ඊතල, පලිස් ආදි ආයුධ අතැති ව දහයක් දොළහක් පමණ අමනුෂ්‍යයන් පිරිවරා ගෙන උපුල්, කුමුදු මල් පැළඳ ගෙන තෙත් හිසින් හා වතින් යුක්ත ව අධිපතියකු මෙන් ඒ යානාවෙහි හිඳ මඩ තැවරුණු ගැල් සකින් යුතු ව ඉදිරියට ගියේය. ඔහුගේ පිරිවර මිනිස්සු ද පෙරටුව හා පසුපසින් තෙත් කෙස් හා වස්ත්‍ර ඇති ව උපුල්, කුමුදු මල් දම් පැළඳ සුදු නෙළුම් මිටි අතැති ව නෙළුම් අල කමින් දිය බිඳු හා මඩ වගුරුවමින් ගියහ. වෙළඳ සාත්තු නායකයෙක් නම් යම් දවසක ඉදිරිපසින් සුළඟ හමායේ ද එදින යහනාවක හිඳ සේවකයින් පිරිවරා ගෙන දූවිලි මග හරවමින් ඉදිරියෙන් යත්. යම් දවසක පසුපසින් සුළඟ හමයි ද ඒ අයුරින් ම පසුපසින් යත්. එදින ඉදිරියෙන් සුළඟ හැමීය. එම නිසා ඒ වෙළඳ පුත්‍රයා පෙරටුව ගමන් කළේය.
යක්‍ෂයා ඔහු එනු දැක තම යානය මගින් බැහැර කොට කොහි යන්නේදැ යි ඔහු සමග පිළිසඳර කථා කළේය. වෙළඳ පුත්‍රයා ද තම යානය මගින් බැහැර කැර අනෙක් ගැල්වලට යන්නට ඉඩ දී පැත්තක සිටි යක්‍ෂයාට මෙසේ කීය. පින්වත, අපි මේ බරණැස් නුවර සිට එන්නෙමු. ඔබලා වනාහි උපුල්, කුමුදු පැළඳ රත්, සුදු නෙළුම් අතැති ව නෙළුම් අල කමින් මඩ තැවරුණු සිරුරු ඇති ව දිය බිඳු හෙළමින් එන්නාහුය. කිම, ඔබලා ආ මඟෙහි වර්ෂාව වසී ද? උපුල් ආදියෙන් සැදුම් ලත් විල් ඇත්තේදැ යි විචාළේය. යක්‍ෂයා ඔහුගේ බස් අසා යහළුව, ඔබ කුමක් කියන්නෙහි ද? නිල් වනරොද පෙනේ. එතැන් සිට මුළු වනය ම එක සේ බැඳගෙන වසී. දිය කඳුරු පිරී පවතී. තැනින් තැන නෙළුම් ආදිය පිපුණු විල් ද ඇත. මෙසේ කියා යක්‍ෂයා පිළිවෙලින් ගැල් යන කල්හි කොහි යන්නේදැ යි මෙහි මේ මේ බඩුය. අසවල් දනව්ව යමු. මේ ගැලෙහි කුමන බඩු ද? මේ ගැලෙහි කුමන බඩු ද? අසුවල් බඩුය. පසු පසින් ම එන ගැල ඉතා බර ව එයි. එහි කුමන බඩු ද? එහි ජලයයි. ඈත සිට එන ඔබලා ජලය රැගෙන ඒම ඉතා හොඳයි. එහෙත් මෙතැන් සිට ජලය රැගෙන යාම අවශ්‍ය නො වේ. ඉදිරියෙහි ජලය සුලභය. සැළි බිඳ දමා ජලය ඉවත් කොට සැහැල්ලුවෙන් යනු මැනවැ යි කියා, ඔබලා යන්න. අපට පමා ඇතැ යි මඳක් ගොස්, ඔවුන්ට නො පෙනෙන දුරට ගොස් යක්‍ෂ නගරයට ම ගියේය.
ඒ නුවණ මද සාත්තු නායකයා ද තමාගේ මෝඩ බව නිසා යක්‍ෂයාගේ වචනය පිළිගෙන දිය පිරි සැළි බිඳුවා පතක් පමණක්වත් ජලය ඉතිරි නො කොට සියලු ජලය බැහැර කොට ගැල් යෙදවීය. ඉදිරියෙහි ජලය බිඳක්වත් නො වීය. ජලය නො ලබන මිනිස්සු ක්ලාන්ත වූහ. හිරු උදාවන තුරු ගමන් කළ ගැල්කරුවෝ ගැල් මුදු වටකොට තබා ගොනුන් රිය සක්වල බැන්දහ. ගොනුන්ට ද ජලය නො වීය. මිනිසුන් කැඳවත් නො වීය. දුබල වූ මිනිස්සු ඒ ඒ තැන වැටී නිදා ගත්හ. රාත්‍රී කාලයෙහි යක්‍ෂයෝ යක්‍ෂ නගරයෙන් අවුත් සියලු ගොනුන් ද මිනිස්සුන් ද මරා මස් අනුභව කොට ඇට ඉතිරි කොට ගියහ. මෙසේ නුවණ මද වෙළඳ නායකයකු නිසා ඒ සියල්ලෝ ම විනාශ වූහ. ඇට කැබැලි ඒ ඒ තැන විසිරී තිබුණි. ගැල් පන්සියය භාණ්ඩ පිරවූ වන ම තිබිණ.
බෝසත් වෙළඳ නායකයාණෝ ද නුවණ මද වෙළඳ පුත්‍රයා නික්මුණු දින සි මසක් හා අඩ මසක් ඉක්මවා ගැල් පන්සියයක් සමග සිය නුවරින් නික්ම පිළිවෙලින් කාන්තාරය අසලට පැමිණියේය. එහි දී දිය සැළි ජලයෙන් පුරවා බොහෝ ජලය ගෙන කඳවුර බෙර හසුරුවා මිනිසුන් රැස්කැරවා මෙසේ කීහ. මාගෙන් නො විමසා පතක් පමණවත් දිය පරිභෝජනය නො කළ යුතුයි. කාන්තාරයේ විෂ ගත් ඇත. මින් පෙර ඔබලා නො කෑ කොළ, මල්, ගෙඩි ආදි කිසිවක් මගෙන් නො විමසා පරිභෝජනය නො කළ යුතුය. මෙසේ පිරිවර ජනයාට වදන් දී කාන්තාරයට පිළිපන්නෝය. බෝසත් තෙම කතර මැදට පිවිසි කල්හි ඒ යක්‍ෂයා පෙර පරිදි ම බෝසතාණෝ ඉදිරියෙහි පෙනී සිටියේය. බෝසත්හු දුටු වනම යක්‍ෂයකු බව දැනගත්හ. මේ කාන්තාරයෙකි. ජලය නැත. මේ නිරුදක කාන්තාරයකි. ඔහු ද බිය රහිතය. රතු නෙත් ඇත්තේය. මොහුගේ සෙවණැල්ල ද නො පෙනේ. නිසැකව ම මොහු විසින් පෙරටුව ගිය නුවණ මද වෙළඳ පුත්‍රයා සියලු ජලය ඉවත්කැරවා ක්ලාන්ත කොට පිරිවර සහිත ව අනුභව කරන ලද්දේ විය හැකිය. මාගේ නැණවත් බව හා උපාය දක්‍ෂ භාවය නො දන්නේ වනැ යි සිතා තොපි යව්. අපි වෙළෙන්දෝ වෙමු. වෙනත් දියක් නො දැක ගෙන ආ දිය නො හරිමු. දුටු තැනක දී දිය බැහැර කොට ගැල් සැහැල්ලු කොට ගෙන යන්නෙමු යි කීහ. යක්‍ෂයා මද දුරක් ගොස් නො පෙනී යක්‍ෂ පුරයට ම ගියේය.
යක්‍ෂයා ගිය කල්හි පිරිවර මිනිස්සු බෝසතුන් මෙසේ කීහ. ආර්යයෙනි, මේ මිනිස්සු මේ පෙනෙන නිල් වන රොදින් මතු නිබඳ ව වැසි වසින බව කියා උපුල්, කුමුදු මල් මාලා පැළඳ නෙළුම් මල් මිටි ගෙන නෙළුම් අල කමින් දිය බිඳ වැගිරෙන සේ තෙත් වස්ත්‍ර, තෙත් හිස් ඇති ව පැමිණියහ. ජලය බැහැර කොට සැහැල්ලු සහිත ව ඉක්මණින් යමු. බෝසතාණෝ ඔවුන්ගේ වචනය අසා ගැල් නවත්වා සියලු ම මිනිසුන් රැස්කැරවා ඔබලා මෙම කතරෙහි විලක්, පොකුණක් හෝ ඇති බවක් කවදා හෝ අසා තිබේදැ යි විචාළහ. නැත. මේ නිරුදක කාන්තාරයෙකි. දැන් මෙහි සරු නිල් වන රොදින් එහා වැසි වසිතැ යි කියයි. වැසි සුළං කොතක් දුර හමායේ ද? ආර්යයෙනි, යොදුනක් පමණ හමයි. කිම, ඔබලාගේ සිරුරට වැසි සුළගක් දැනේ ද? නැත. වැසි වලාකුළක් කොපමණ දුර පෙනේ ද? යොදුනක් පමණ පෙනේ. ඔබ කිසිවකු විසින් වැසි වලාකුළක් දකින ලද්දේ ද? නැත ආර්යාවෙනි. විදුලිය කොතෙක් තැන පෙනේ ද? ආර්යයෙනි, සතර පස් යොදුනක් පෙනේ. ඔබ කිසිවකු විසින් විදුලිය එළියක් දක්නා ලද්දේ ද? නැත ආර්යයෙනි. අකුණු හඬ කොතෙක් දුර ඇසේ ද? යොදුනක් දෙකක් පමණ ඇසේ. ඔබ කිසිවකු අකුණු හඬක් අසන ලද්දේ ද? නැත ආර්යයෙනි. මොවුහු මිනිස්සු නො වෙති. යක්‍ෂයෝය. අපගේ ජලය බැහැර කොට දුබල කැරවා අනුභව කිරීම සඳහා පැමිණියෝ වන්නාහුය. අපට පෙරටුව ගිය නුවණ මද වෙළඳ පුත්‍රයා උපායෙහි දක්‍ෂයෙක් නො වේ. නිසැකව ම මොවුන් විසින් ජලය බැහැර කොට ක්ලාන්ත කොට අනුභව කරන ලද්දේ වන්නේය. බඩු පුරවන ලද ගැල් පන්සිය තුබූ පරිදි ම අද අපි දකින්නෙමු. දිය පතක්වත් අපතේ නො යවා වහ වහා ගැල් පදවමුයැ යි පැදවීය.
හේ ඉදිරියට යන්නේ බඩු පුරවන ලද ගැල් පන්සියය ද ඒ ඒ තැන විසිරුණු ගොනුන්ගේ හා මිනිසුන්ගේ ඇට කැබලි ආදිය ද දැක සියලු ම ගැල් මුදවා වක්‍රාකාරව තබවා කඳවුරු බන්දවා මිනිසුන්ට ද ගොනුන්ට ද රාත්‍රී භෝජනය අනුභව කැරවා මිනිසුන්ට මැදි වන සේ ගොනුන් හොබවා තම බල නායකයන් ගෙන කඩුගත් අත් ඇති ව තුන් යම රැස්ව ආරක්ෂාව ගෙන සිටියදී ම පහන් කළේය. පසු දින අලුයම සියලු කටයුතු නිමවා ගොනුන් කවා දුබල වූ ගැල් අත්හැර ශක්තිමත් ගැල් යොදවාගෙන ලාභ තැනට ගොස් සියලු භාණ්ඩ දෙගුණ තෙගුණ මිලට විකුණා සියලු පිරිස ගෙන ආපසු තම නගරයට ම පැමිණියේය.
බුදුහු මේ කථාව වදාරා තර්ක ඥානය ගත්තාහු පෙර ද මහා විනාශයකට පැමිණියහ. අපණ්ණක ඥානය ගත්තාහු අමනුෂ්‍යයන්ගෙන් මිදී යහතින් කැමැති තැනට ගොස් තම තැනට ම ආපසු පැමිණියේයැ යි අතීත වර්තමාන කථා දෙක ගළපා මේ අපණ්ණක ධර්ම දේශනාවෙහි මෙම ගාථාව සම්බුදු බවට පැමිණ වදාළහ.
“ඇතැම් තාර්කිකයෝ අපණ්ණක ඥානය දෙවැනි තැන තබති යි කියූහ. නුවණැත්තෝ මේ කරුණ දැන යමක් අපණ්ණක ද එය ගත්තේය.”
එහි **“අපණ්ණකං”** යනු ඒකාන්ත, නිවැරදි, නිවනට යොමු ස්ථානය යන කාරණයයි. කාරණය වනාහි යම් හෙයකින් ඊට ම අයත් පැවැත්ම අනුව සපයයි. එම නිසා **“ඨාන”** යැයි කියනු ලැබේ. **“ඨානඤ්ච ඨානතො අට්ඨානඤ්ච අට්ඨානතො”** (හේතුව හේතුව වශයෙන් ද අහේතුව අහේතුව වශයෙන් ද) ආදියෙහි ද මෙම ප්‍රභේදය දත යුතුයි. මෙසේ **“අපණ්ණකං ඨානං”** යන පද දෙකෙන් ම ඒකාන්තයෙන් ම හිත සුව එළවන බැවින් නුවණැත්තන් විසින් අනුගමනය කරන ලද ඒකාන්ත, නො වරදින, නිවන පිණිස පවතින හේතුව මේයැ යි ද දක්වයි. මේ මෙහි කෙටි තේරුමයි. විස්තර වශයෙන් තුන් සරණාගමනය, පන්සිල්, දශ සිල්, ප්‍රාතිමෝක්ෂ සංවරය, ඉන්ද්‍රිය සංවරය, යහපත් දිවි පෙවෙත, නිවැරදි සිවුපස පරිභෝජනය, සිවු පිරිසිදු සිල්, ආහාරයෙහි පමණ දැනීම, නිදි මැරීම, ධ්‍යාන වැඩීම, විදසුන් වැඩීම, විශේෂ ඤාණවල (අභිඤ්ඤාවල) සමවැදීම, මාර්ග හා ඵල යන මේ සියල්ලම නිවැරදි **“අපණ්ණකං ඨානං”** නම් නිවන් මඟ පිළිවෙතයැ යි ද යන අර්ථයි.
යම් හෙයකින් නෛර්යානික ප්‍රතිපදාව මෙනම් වේ ද එම නිසා ම බුදු රජහු නිවැරදි පිළිවෙත දෙසන්නාහු, මේ සූත්‍රය දෙසූහ.
මහණෙනි, කරුණු දෙකකින් යුත් භික්‍ෂුව නිවැරදි පිළිවෙතට පිළිපන්නේ වෙයි. ආශ්‍රවයන් නැති කිරීම සඳහා භාවනාව අරඹන ලද්දේ වෙයි. කවර නම් කරුණු දෙකක් ද? මහණෙනි, මෙසසුනෙහි මහණ තෙම ඉඳුරන්හි වැසූ දොර ඇත්තේ වෙයි. අහරෙහි පමණ දන්නේ වේ ද නිදි වැරුමෙහි යෙදේ ද මහණෙනි, මෙහි ඇසින් රූපය දැක නිමිති ලකුණු නො ගන්නේ වෙයි ද, -පෙ- මහණෙනි, මහණ තෙම මේ සසුනෙහි මහණ ඉඳුරන්හි වැසුණු දොර ඇත්තේ වෙයි.
මහණෙනි, කෙසේ නම් භික්‍ෂුව අහරෙහි පමණ දන්නේ වෙයි ද? මෙහි දී භික්‍ෂුව නුවණින් සලකා අහර වළඳයි. මේ ආහාරය ඡන්ද රාගය පිණිස නො වේ. මත් බව පිණිස නො වේ. -පෙ- මෙසේ මහණෙනි, භික්‍ෂුව ආහාරයෙහි පමණ දන්නේ වෙයි.
මහණෙනි, කෙසේ නම් භික්‍ෂුව නිදි වැරුමෙහි යෙදුණේ වෙයි ද? මහණෙනි, මේ සසුනෙහි භික්‍ෂුව දහවල් කල සක්මන් හා හිඳීමෙන් ද -පෙ- මහණෙනි, මෙසේ භික්‍ෂුව නිදි මැරීමෙහි යෙදුණේ වෙයි. මේ සූත්‍රයෙහි කරුණු තුනක් ම කියන ලදි.
මේ අපණ්ණක ප්‍රතිපදා රහත් ඵලය දක්වා ලැබේය. රහත් ඵලය ද ඵලසමවත් සහිත විය. ක්ලේශ පරිනිර්වාණයට ද පිළිවෙත් නම් වේ.
**“එකෙ”** යනු සමහර නුවණැති මනුෂ්‍යයෝය. එහි අසුවලා අසුවලායැ යි නියමයක් නැත. මෙහි දී පිරිවර සහිත බෝසතුන් සඳහා ම කියන ලදැ යි දත යුතුයි. **“දුතියං ආහු තක්කිකා”,** මෙහි **“දුතියං”** යනු පළමුවෙන් කියන ලද හා අපණ්ණක ඨානයෙන් නෛර්යාණික කාරණයෙන් දෙවැනි තර්ක ග්‍රාහ කාරණයයි. අනෛර්යාණික කාරණයයි. **“ආහු තක්කිකා”** මෙහි පළමු පදය සමග යෙදීමයි. අපණ්ණක ප්‍රතිපදාව නුවණැත්තෝ ගත්හ. බාල සාත්තු නායක පුත්‍රයා ප්‍රමුඛ තාර්කිකයන් යමෙක් කීවාහු ද ඔවුහු දෙවැනියව ගතයුතු සාපරාධී, ඒකාන්ත නො වන, අනෛර්යාණික කාරණය ගත්හ. ඔවුනතුරෙන් යමෙක් ඉදිරියෙහි ජලය විය යුතුයැ යි දෙවැනි තර්ක සංඛ්‍යාත අනෛර්යාණික කාරණය ගත්තාහු ද ඔවුහු තෘෂ්ණ ප්‍රතිපදාව ගත්හ.
මින් ශුක්ල ප්‍රතිපදාව අපරිහානි ප්‍රතිපදාවයි. ඒ නිසා යමෙක් ශුක්ල ප්‍රතිපදාවට පිළිපන්නෝ ද ඔවුහු නො පිරිහී යහපත් බවට පත්වූහ. යමෙක් තෘෂ්ණ ප්‍රතිපදාවට පිළිපන්නාහු ද ඔවුහු පිරිහී මහා ව්‍යසනයකට පත්වූහ යන අර්ථයැ යි, භාග්‍යවතුන් වහන්සේ අනාථ පිණ්ඩික ගෘහපතියාට වදාරා තවදුරටත් මෙසේ වදාළහ. **“එතදඤ්ඤාය මෙධාවී තං ගණ්හෙ යදපණ්ණකන්ති”** යි වදාළහ.
**“එතදඤ්ඤාය මෙධාවී”** මෙහි **“මෙධා”** නමින් හඳුන්වන පිරිසිදු, උසස් ප්‍රඥාවෙන් යුත් කුල පුත්‍රයා තර්කයෙන් නොගැනීම හා තර්කයෙන් ගැනීම යන අපණ්ණක - සපණ්ණක යන දෙකරුණෙහි ගුණ, දොස්, දියුණුව, පරිහානිය, යහපත හා අයහපත දැන යන අර්ථයි. **“තං ගණ්හෙ යදපණ්ණකන්ති”** යනුවෙන් යමක් නිවැරදි ද ඒකාන්තයෙන් යහපත් පිළිවෙත නො පිරිහෙන පිළිවෙත නම් වූ නිවනට කාරණ වේ ද එය ම ගත්තේය. කුමක් නිසා ද යත් ඒකාන්තයෙන් නිවැරදි බව නිසාය. අනිත් තර්ක පිළිවෙත නො ගත්තේය. මක්නිසාද යත් ඒකාන්ත බවක් නැති හෙයිනි. මේ අපණ්ණක ප්‍රතිපදාව වනාහි සියලු බුදු, පසේ බුදු බුද්ධ පුත්‍රයන්ගේ පිළිවෙතයි. බුදුවරයෝ වනාහි අපණ්ණක පිළිවෙතෙහි ම පිහිටා, දැඩි වීර්යයෙන් පෙරුම් දම් පුරා බෝ මුල දී බුදුවරයෝ වෙති. පසේ බුදුවරු, පච්චේක සම්බෝධිය ම උපදවති. බුද්ධ පුත්‍රයෝ ශ්‍රාවක පාරමී ඤාණය (රහත් බව) අවබෝධ කරත්.
මෙසේ බුදු රජහු ඒ උපාසකවරුන්ට ත්‍රිවිධ උසස් කුල සම්පත්තිය ද සැවැදෑරුම් (කාමාවචර) දෙව් ලොව ද බඹ ලොව ද සම්පත් ද ලබා දී අවසන රහත් මඟ ලබා දෙනසුළු අපණ්ණක ප්‍රතිපදාවයි. සතර අපායෙහි ද පස් වැදෑරුම් පහත් කුල උපත ලබාදෙන සපණ්ණක ප්‍රතිපදා නැමැයි. මේ අපණ්ණක ධර්ම දේශනාව දක්වා තවදුරටත් සිව් සස් සොළොස් ආකාරයකින් වදාළහ. සිව් සස් දෙසුම අවසන ඒ පන්සියයක් උපාසකවරු සෝවාන් ඵලයෙහි පිහිටියහ.
බුදු රජහු මේ දම් දෙසුම ගෙනහැර දක්වා (අතීත, වර්තමාන) කථා දෙක එකට ගළපා ජාතක කතාව නිමවා පෙන්වූහ. එකල නුවණ මඳ වෙළඳ පුත් දෙව්දත් තෙරණුවෝය. ඔහුගේ පිරිස දෙව්දත් පිරිසය. නැණවත් වෙළඳ පුත්‍රයාගේ පිරිස බුදු පිරිස ම වූහ. නුවණැති වෙළඳ පුත්‍රයා නම් මම වෙමි යි දම් දෙසුම් නිමවූහ.
**“අකිලාසුනො”** යන මෙම ධර්ම දේශනාව බුදු රජහු සැවැත් නුවර වෙසෙමින් දෙසූහ. කවරකු අරබයා ද යත්, එක්තරා අත්හළ වීර්යය ඇති භික්‍ෂුවක් අරබයාය. බුදු රජුන් සැවැත් නුවර වෙසෙන කල සැවැත් නුවර වැසි කුල පුත්‍රයෙක් දෙව්රමට ගොස් බුදු රජුන් හමුවෙහි දහම් අසා පහන් සිතින් කාමාදීනව දැක පැවිදි ව උපසම්පදාවෙන් පස් වස් වී උභය මාතෘකාවන් ඉගෙන විදර්ශනා ක්‍රමය ඉගෙන බුදු රජුන් වෙතින් තමාගේ සිතට ගැළපෙන කමටහන් ගෙන එක් ආරණ්‍යයකට පිවිස වස් එළැඹ තෙමසක් උත්සහ කළ ද ආලෝක මාත්‍රයක් හෝ උපදවා ගන්නට නො හැකි විය.
ඉක්බිති, ඔහුට මෙබඳු සිතක් විය. බුදු රජුන් විසින් පුද්ගලයන් සතර දෙනකු ප්‍රකාශ කරන ලද්දේය. ඔවුන් අතුරෙන් මා පද පරමයකු විය යුතුය. මේ අත්බවෙහි මට මඟක් හෝ ඵලයක් නැතැ යි සිතමි. එම නිසා ආරණ්‍යය වාසයෙන් කුමක් කරම් ද? බුදු රජුන් වෙත ගොස් රුවින් අග තැන්පත් බුදු සිරුර බලමින් මිහිරි දම් දෙසුම් අසමින් වසන්නෙමි යි නැවත දෙව්රම් වෙහෙරට ම පැමිණියේය. ඔහුගේ කුළුපග යහළුවෝ ඇවැත්නි, ඔබ බුදුන්ගෙන් කමටහන් ගෙන මහණ දම් පුරමි යි ගොස් දැන් පෙරළා අවුත් ජන සමාජයෙහි ඇලෙමින් හැසිරෙහිය. කිම, ඔබගේ පැවිදි කිස සඵල වූයේ ද? නැවත ඉපදීමක් නැත්තෙක් වූයේ ද? ඇවැත්නි, මා මගඵල ලැබීමට නුසුදුසු පුද්ගලයෙකු විය යුතුයැ යි සලකා වීර්යය අත්හැර ආවෙමි. ඇවැත්නි, දළ වීර්යයෙන් යුත් බුදු රජුන්ගේ සසුනෙහි පැවිදි ව වීර්යය අත් හැරීමෙන් ඔබ විසින් නුසුදුස්සක් කරන ලදි. එන්න. බුදු රජුන්ට පෙන්වමු යි ඔහු රැගෙන බුදු රජුන් වෙත ගියහ.
බුදු රජහු ඔහු දැක මහණෙනි, ඔබ අකමැත්තෙන් මේ භික්‍ෂුව රැගෙන ආවේ මොහු විසින් කුමක් කරන ලද ද? ස්වාමීනි, මේ භික්‍ෂුව මෙබඳු සර්වඥගාමී ශාසනයෙහි පැවිදි ව මහණ දම් පුරමින් සිට වීර්යය අත්හැර ආවේය. එවිට බුදුහු මහණ, ඔබ වීර්යය අත්හැර දැමුවේ ඇත්තදැ යි ඇසූහ. එසේය, ස්වාමීනි. මහණ, ඔබ මෙවැනි සසුන්ගත පැවිදි ව තමා අල්පේච්ඡයැ යි ද තෘප්තිමත් වූවෙකැ යි ද හුදෙකලා වූවෙකැ යි ද වීර්යය තමා නො හඳුන්වා හළ වීර්යය ඇත්තැ යි හැඳින්වූවෙහි. ඔබ පෙර වීර්යයවත් වූයේ නො වේ ද? ඔබ තමා ම කළ විරිය නිසා වැලි කතරක පන්සියයක් ගැල්හි සිටි මිනිස්සු ද ගොන්හු ද පැන් ලැබ සැපවත් වූහ. දැන් කුමක් නිසා හළ වීර්යය ඇත්තෙක් වූවෙහි ද? ඒ භික්‍ෂුව මෙපමණකින් ම උත්සාහ ලැබුවෙක් වූයේය.
භික්‍ෂූහු මේ කථාව අසා ස්වාමීනි, දැන් මේ භික්‍ෂුව වීර්යය හළ බව අපට පැහැදිලිය. පෙර මොහුගේ තනි වීර්යය නිසා වැලි කතරෙහි ගොනුන්ට හා මිනිසුන්ට පැන් ලැබ සැපවත් වූ අයුරු අප්‍රකටය. ඔබ වහන්සේ සියල්ල දන්නා නුවණට ම ප්‍රකටය. අපට ද මේ කාරණය වදාළ මැනැවැ. මහණෙනි, එසේ නම් අසව. භාග්‍යවතුන් වහන්සේ භික්‍ෂූන්ගේ සිහි උපදවා භවාන්තරයෙන් වැසුණු කරුණු ප්‍රකට කළහ.
පෙර කසී රට බරණැස් නුවර බඹදත් රජු රාජ්‍යය කරවන කල්හි බෝසතාණෝ සාත්තු නායක කුලෙහි පිළිසිඳගෙන වියපත් ව පන්සියයක් ගැලින් වෙළඳාම් කැරෙමින් හැසිරෙයි. ඔහු දිනක් සැට යොදුන් වැලි කතරට පිළිපන්නේය. ඒ කතරෙහි ඉතා සියුම් වැලි මිටින් ගත් කළ අතෙහි නො රඳයි. ඉරු උදාවෙහි පටන් ගිනි අඟුරු රැසක් මෙන් උණුසුම්ය. පා තබා යා නො හැකිය. මේ නිසා එහි යන්නන් දර, දිය, තල, සහල් ආදිය ගැලින් ගෙන රාත්‍රියෙහි ම ගොස් හිරු උදාවෙහි ගැල් වට කොට තබා ඒ මත්තෙහි මණ්ඩපයක් කොට වේලාසනින් ම අහර කිස නිමකොට (ගැල්) සෙවනෙහි දවල් කාලය නතර කොට හිරු බැස ගිය කල්හි රාත්‍රී භෝජනය අනුභව කොට බිම සිසිල් වූ කල්හි ගැල් යොදාගෙන යෙත්. මේ ගමන මුහුදු ගමනක් හා සමානය. මේ සඳහා ගොඩ නියමුවකු සිටිය යුතුය. හේ තරු සලකුණෙන් තවලම එතැර කළේය.
ඒ සාත්තු නායක එදවස මේ ආකාරයෙන් ම ඒ වැලි කාන්තාරය යමින් එකතුන් සැට යොදුනක් ගොස් දැන් එක රැයකින් ම මරු කතරින් එතැර වීම වන්නේයැ යි රාත්‍රී භෝජනය ගෙන සියලු දර, දිය අවසන් කො ගැල් යොදා ගියේය. නියමුවා පළමු ගැලෙහි දික් සඟලා පුටුවක් අතුරුවා අහසෙහි තරු බලමින් මෙදෙසින් පදවනු, මෙදෙසින් පදවනු යි කියමින් වැතිර සිටියේය. ඔහු බොහෝ දිනක් නො නිදා සිටි හෙයින් වෙහෙස නිසා නින්දට වැටුණේය. ගොනුන් ආපසු හැරී ආ මඟ ම ගනු (කිසිවෙක්) නො දන්නේය. ගොන්නු මුල රැය ගියහ. නියමුවා හිරු උදාවන කල්හි නැකැත් තරු බලා ගැල් නවතවු යි, ගැල් නවතා පිළිවෙලට තබා මේ අප ඊයේ විසූ කඳවුරු මය. අපගේ දර, දිය ද සිඳීගොස්ය. දැන් අපි නැසුණෝ වෙමු යි ගැල් මුදා වටකොට තබා මුදුනෙහි මණ්ඩපයක් කොට තම තමාගේ ගැල් යට තැවෙමින් නින්දට වන්හ.
බෝසතාණෝ මා වීර්යය අත්හළහොත් සියල්ලෝ ම නැසෙතැයි සිතා අලුයම සිසිල් වේලාවෙහි ම ඇවිදින්නේ හී තණ පඳුරක් දැක මෙය යට දිය සීරාව නිසා නැඟනා විය යුතුයැ යි සිතා උදැල්ලක් ගෙන්වා එපෙදෙස කණින්ට විය. සැට රියනක් කැණූහ. මෙතෙක් දුර කණිත් ම උදැල්ල යට ගලක හැපිණි. හැපුණු කෙණෙහි සියල්ලෝම වීර්යය අත්හළහ. බෝසතාණෝ මේ ගලට යටින් ජලය තිබිය හැක. එහි ම බැස ගල උඩ සිට නැමී කන යොමා සිතන්නේ යට පවතින ශබ්දය අසා ගොඩට අවුත් සුලවටුවා අමතා දරුවා, ඔබ විරිය අත්හළහොත් අප සියල්ලෝම නැසෙන්නෙමු. ඔබ වීර්යය අත්නොහැර මේ යකඩ කුළ ගෙන වළට බැස මේ කලුගලට පහරක් දෙව. ඔහු බෝසතුන්ගේ වචනය පිළිගෙන සියල්ලන් උත්සාහය අත්හැර සිටිද්දීත් තමා වීර්යය අත්නොහැර වළට බැස ගලට පහරක් දුන්නේය. ගල් වළින් බිඳී පතුලට වැටී ජල පහර හිර කොට සිටියේය. එකෙණෙහි ම ජල කඳක් පැනනැඟිණි. සියල්ලෝම පැන් ස්නානය කළහ. වැඩිපුර ඇතිවිය. දඬු, පළා, කැඳබත් පිස අනුභව කොට ගොනුන්ට ද කවා හිරු බැසයත් ම දිය වළ ළඟ කොඩියක් බැඳ කැමති තැනට ගියහ. එහිදී ඔවුහු භාණ්ඩ විකුණා දෙගුණ තෙගුණ ලාභ ලැබ තම වාසස්ථානවලට ගියහ. ඔවුහු දිවි ඇතිතාක් සිට කම් වූ පරිදි ගියහ. බෝසතාණෝ දානාදී පින්කම් කොට කම් වූ පරිදි ම ගියහ.
බුදු රජහු මේ දම් දෙසුම දෙසා සම්මා සම්බුදු වී මේ ගාථාව වදාළහ.
“නොවලස් ව වැලි කතරෙහි සරන්නාහු එම පොළොවෙහි ම ජලය ලැබූහ. එසේ කායික වීර්යයෙන් හා ඥාන බලයෙන් යුත් වෙහෙස නො දක්නා යෝගී තෙම ධ්‍යානාදී හෘදය ශාන්තිය ලබන්නේය.”
එහි **“අකිලාසුනොති”** යනු කුසීත නො වූවෝ, ඇරඹූ වීර්යය ඇත්තෝය. **“වණ්ණුපථෙති”** හි **“වණ්ණු”** යනුවෙන් වැලි කියනු ලැබේ. වැලි මඟෙහි යන අර්ථයි. **“ඛණන්තාති”** යනු පොළව සාරන්නාහුය. **“උදඞ්ගණෙති”** යන මෙහි **“උද”** යනු නිපාතයි. **“අඞ්ගණෙති”** යනු මිනිසුන් සැරිසරන ප්‍රදේශයක වළවල් නැති බිම් කොටස යන අර්ථයි. **“තත්‍ථ”** යනු ඒ වැලි මඟෙහි, **“පපං අවින්‍දුන්ති”** ජලය ලැබුවාහුයි. ජලය වනාහි පානය කරන බැවින් **“පාපති”** යි කියනු ලැබේ. ගලායන ජලය **“පාප”** නම් ජලය යන අර්ථයි.
“එවන්ති යනු උපමා සැසඳීමයි. **“මුනීති”** යනු මාන යන ඤාණයි. කාය සංවරය එකකින් හෝ යුක්ත පුද්ගලයා **“මුනී”** යැයි කියනු ලැබේ. ඔහු වනාහි අගාරිය මුනි, අනගාරිය මුනි සේඛ මුනි, අසේඛ මුනි, පච්චේක මුනි, මුනි මුනි යි විවිධ වේ. එහි අගාරිය මුනි නම් මඟඵල ලැබූ සසුන දැනගත් ගිහියාය. අනගාරිය මුනි නම් එබඳු ම පැවිද්දාය. සේඛ මුනි නම් මතු හික්මිය යුතු සත් දෙනාය. අසේඛ මුනි නම් රහතන් වහන්සේය. පච්චේක මුනි නම් පසේ බුදුවරයාය. මුනි මුනි නම් සම්මා සම්බුදුය. මෙකරුණෙහි දී සියලු දෙනා ම එකට කැටි කොට මෝනෙස්ස නම් නුවණින් යුක්ත බැවින් **“මුනී” **යැයි දත යුතුය. **“විරියබලූපපන්තොති”** යනු වීර්යයෙන් හා කාය බලයෙන් ද ඤාණ බලයෙන් ද යුක්ත වූයේය. **“අකිලාසු”** යනු කුසීත බව නැත්තේ,
සිරුරෙහි ඒකාන්තයෙන් එම නහර, ඇට ඉතිරි වේවායි. මස් ලේ වියලේවායි.
මෙසේ කියන ලද සිවු අගින් යුත් වීර්යයෙන් යුක්ත බැවින් අලස බව නැත්තාය. **“වින්‍දෙ හදයස්ස සන්තින්ත”,** සිතෙහි ද හදවතෙහි ද සිසිල් බව ඇති කරන හෙයින් **“සන්තින්ත”** නම් ලද ධ්‍යාන විපස්සනා රහත් මඟ නුවණයැ යි කියන ලද උසස් දහම් ලබයි යන අර්ථයි.
මහණෙනි, කුසීතයා පවිටු අකුසලවලින් යුක්ත වූයේ දුක සේ වාසය කරයි. ලගන්නා වූ තමාගේ යහපත පිරිහෙලා නම් මහණෙනි, පටන්ගත් වීර්යය ඇත්තේ, පවිටු අකුසල්වලින් වෙන්ව සැප සේ වාසය කරයි. මහත් වූ යහපත සම්පූර්ණ කරයි. මහණෙනි, හීන වූ වීර්යයෙන් උතුම් නිවනට පැමිණීමක් නො වේ.
මෙසේ නොයෙක් සූත්‍රවලින් කුසීතයාගේ දුක සේ විසීමත් පටන්ගත් වීර්යය ඇත්තහුගේ සැප විහරණයත් බුදු රජුන් විසින් වර්ණනා කරන ලදි. මෙහි දී ඇරඹූ වීර්යය ඇති ආර්ය ධර්ම නො ලැබූ විදසුන් වඩන්නහුගේ වීර්යය බලයෙන් අවබෝධ කටයුතු එම සැප විහරණය දන්වන්නාහු. **“එවං මුනී විරිය බලූපපන්තො අකිලාසු වින්‍දෙ හදයස්ස සන්ති”** යි වදාළහ. මෙහිදී ද මෙය කියන ලද්දේ වෙයි. යම් සේ ඒ වෙළෙන්දෝ නො අලසව වැලි තලාව හාරන්නාහු, ජලය ලැබුවාහු ද එසේ මේ සසුනෙහි ද නො අලසව වෑයම් කරන නුවණැති භික්‍ෂුව මේ ධ්‍යානාදී වශයෙන් විභාග කළ හෘදය ශාන්තිය ලබයි. මහණෙනි, ඒ ඔබ පෙර දිය බිඳක් සඳහා වීර්යය කොට දැන් මෙබඳු මාර්ග ඵල පිණිස නෛර්යාණික සසුනෙහි කුමක් නිසා විරිය හරන්නේ ද? මෙසේ මේ දම් දෙසුම දක්වා සිව්සස් දෙසූහ. සිව්සස් දෙසුම් කෙළවර විරිය අත්හළ භික්‍ෂුව අග්‍ර ඵලයෙහි හෙවත් රහත් ඵලයෙහි පිහිටියේය.
බුදු රජහු ඉකුත් වත වදාරා අනුසන්ධි ගළපා ජාතකය නිමවා වදාළහ. එසමයෙහි වීර්යය අත් නො හැර පොළොව හාරා ගල බිඳ මහජනයාට ජලය ලබාදුන් සුළුවටුවා මේ මෙකල වීර්යය අත්හළ භික්‍ෂුව විය. සෙසු පිරිස මෙකල බුදු පිරිස වූහ. සාත්තු නායක වනාහි මම ම වීමි යි දේශනාව නිමාකළහ.
**“ඉධ චෙහි නං විරාධෙසී”** යනු මේ දම් දෙසුම බුදුරදහු සැවැත්නුවර වෙසෙමින් එක් හළ වීර්යය ඇති භික්‍ෂුවක් අරබයා වදාළහ. ඔහු ද පෙර මෙන් භික්‍ෂූන් විසින් පමුණුවනු ලද්දහු දැක “මහණ, ඔබ මෙබඳු මඟඵල ගෙනදෙන සසුනෙහි පැවිදි ව වීර්යය අත්හරින්නේ ලක්‍ෂයක් වටිනා රන් තැටියෙන් පිරිහුණු සේරිවාණිජයා මෙන් බොහෝ කලක් ශෝක කරන්නේයැ”යි වදාළහ. භික්‍ෂූහු එකරුණු හෙළිදරවු කිරීම සඳහා බුදු රජුන්ගෙන් ඉල්ලූහ. භාග්‍යවතුන් වහන්සේ භවාන්තරයෙන් වැසීගිය මේ කරුණ ප්‍රකට කළහ.
පෙර මෙයින් පස් වැනි කප බෝසතාණෝ සේරිව නම් රට කච්ඡපුට (උරහිසේ දමා ගෙනයන (කිසිල්ලට යටින්) බඩු පොදිය) වෙළෙන්දෙක් විය. ඔහු සේරිවා නම් ලෝභී කච්ඡපුට වෙළෙන්දෙක් සමග නීලවාහිනි නම් ගඟන් එතරව අන්ධපුර නම් නගරයට පිවිසෙන්නේ නගර වීථිවල හැසිරුණේය. බෙදාගෙන තම තමන්ට ලැබුණු වීථියෙහි බඩු විකුණමින් හැසිරුණේය. අනෙක් වෙළෙන්දා ද තමාට ලැබුණු වීථිය ගත්තේය. එම නගරයෙහි එක් සිටු කුලයක් පිරිහීමට පත්ව සිටියේය. එම කුලයෙහි පුත්‍රයාගේ සොහොයුරන් ද ධනය ද පිරිහී ගියේය. එක් දැරියක් මිත්තණිය සමග ඉතිරිවූවාය. ඒ දෙදෙනාම අනුන්ට බැල මෙහෙවරකොට ජීවත් වෙති. ඔවුන්ගේ ගෙදර මහා සිටුවරයා පරිභෝජනය කරන ලද රන්තැටිය භාජන අතරෙහි දමන ලදුව බොහෝ කලක් පරිභෝග නොකළ බැවින් මළ බැඳුණේ විය. ඔව්හු එය රන්බඳුනක් බව ද නොදනිති. ඒ ලෝභී වෙළෙන්දා එවෙලෙහිම “වළලු ගන්න වළලු ගන්න” යැයි කියමින් එම ගෙදරට පැමිණියේය. ඒ දැරිය ඔහු දැක මිත්තණියනි, මට පළඳනාවක් ගෙන දෙන්නයැ යි කීවාය. දියණිය, අපි දුප්පත් වෙමු. කුමක් දී ගන්නෙමු ද? අපට මේ තැටියක් ඇත්තේය. එයින් අපට ප්‍රයෝජනයක් ද නැත. මෙය දී ගන්නෙමැ යි ඈ වෙළෙන්දා කැඳවා අසුනෙක හිඳුවා ඒ තැටිය දී මහතාණෙනි, මේ තැටිය ගෙන මේ ඔබගේ නැගණියට කිසියම් දෙයක් දෙනු මැනවැ යි කීවාය. වෙළෙන්දා තැටිය අතින් ගෙන රන් බඳුනක් යැයි පෙරළා තැටියේ අඩියෙහි ඉඳිකටුවෙන් ඉරක් ඇඳ රන්බඳුනක් බව දැන මොවුන්ට කිසිවක් නොදීම රන්බඳුන ගෙනයන්නෙමි යි සිතා මෙහි කිසිම වටිනාකමක් නැත. මුදලින් අඩමසක් වත් නොවටී යි කියා බඳුන බිම දමා හුනස්නෙන් නැගී ගියේය. එකකු පිවිස නික්මුණු වීථියට අනිකාට පිවිසීමට ඉඩ ඇතැ යි බෝසත්තු එම වීථියට පිවිස “වළලු ගන්න, වළලු ගන්න” යැයි කියමින් හැසිරෙන්නේ එම ගෙයට ම පැමිණියහ.
නැවතත් ඒ දැරිය මිත්තණියට එපරිදි ම කීවාය. දරුව, පළමු පැමිණි වෙළෙන්දා තැටිය බිමදමා ගියේය. දැන් කුමක් දී ගන්නේදැ යි කීවාය. මිත්තණිය, පළමු වෙළෙන්දා රළු බස් ඇත්තේය. මේ වෙළෙන්දා වනාහි දැකුම්කළුය. මිහිරි තෙපුල් ඇත්තේය. ඔහු මෙය ගන්නේ නම් මැනවි. එසේ නම් ඔහු කැඳවන්න. ඈ වෙළෙන්දා කැඳවූවාය. ගේතුළට අවුත් හිඳගත් ඔහුට තැටිය දුන්හ. ඔහු ඒ රන්බඳුනක් බව දැන මෑණියනි, මේ තැටිය ලක්‍ෂයක් අගනේය. මෙයට පොහෝනා බඩු මා ළඟ නැතැ යි කීවේය. මහතාණෙනි, පළමු ආ වෙළෙන්දා මෙය අඩමසක්වත් නොවටනේයැ යි බිම දමා ගියේය. ඔබගේ පිනින් මෙය රන්වූවා වෙයි. මෙය අපි ඔබට දෙමු. අපට කිසියම් දෙයක් දී රැගෙන යනු මැනව. බෝසතාණෝ එවිට තමා අත තිබූ කහවණු පන්සියයක් ද පන්සියයක් වටිනා සියලු භාණ්ඩ ද දී මට මේ තුලාව ද පසුම්බිය ද කහවණු අටක් ද දෙනුමැනවැ යි ඉල්ලාගෙන ගියේය. ඔහු ඉක්මණින් ම ගංතෙරට ගොස් නැවියාට කහවණු අට දී නැවට නැංගේය.
ඉක්බිති ලෝභී වෙළෙන්දා නැවත ගෙදරට ගොස් තැටිය ගෙන එනු. සුළු දෙයක් දෙමි යි කීවේය. ඇය, ඔහුට බැණ ඔබ අපගේ ලක්‍ෂයක් වටිනා රන් තැටිය අඩමස්සක් වත් අගය නොකළෙහිය. ඔබගේ ස්වාමියා හා සමාන දැහැමි වෙළෙන්දෙක් අපට දහසක් දී එය රැගෙන ගියේයැ යි කීවාය. ඒ අසා සුවහසක් වටිනා රන් පතින් පිරිහුනෙමි. මට මෙය මහත් හානියක්යැ යි හටගත් බලවත් සෝකයෙන් සිහි එළවා ගැනීමට නොහැකිව උමතුව, තමා අත තිබූ කහවණු ද භාණ්ඩ ද ගෙය ඉදිරිපිට විසුරුවා හැඳි පොරෝනා වස්ත්‍ර හැරදමා තුලා දඬුකඩ මුගුරක් කොටගෙන බෝසතුන් ගිය පියසටහන් අනුව පිටත්වූයේ ගංතෙරට ගොස් යන්නාවූ බෝසතුන් දැක එම්බා තොටිය, නැව ආපසු ගෙනෙන්නැ යි කීවේය. බෝසත්හු නොනවත්වනුයැ යි වැළැක්වීය. අනෙක් වෙළෙන්දාට යන්නාවූ බෝසතුන් දකිත් ම බලවත් ශෝකයක් ඇති විය. ළය උණුසුම් විය. මුඛයෙන් රුධිරය නික්මිණි. වැවක මඩමෙන් හදවත පැළී ගියේය. ඔහු බෝසතුන් කෙරෙහි වෛර බැඳ එහිදී ම මරණයට පත්විය. මෙය බෝසතුන් කෙරෙහි දෙව්දත් තෙරුන්ගේ පළමු වැනි වෛර බැඳීමයි. බෝසතාණෝ දානාදී පින්කම් කොට කම්වූ පරිදි පරලොව ගියේය.
බුදුරදහු මේ දම් දෙසුම වදාරා සම්මා සම්බුදුව ම මේ ගාථාව දෙසූහ.
මේ ශාසනයෙහි සදහම් නියමය (සෝවාන් මඟ) අලස බව නිසා වරදාගත හොත් ඔබ බොහෝ කලක් සේරිව වෙළෙන්දා මෙන්ය. එහි **“ඉධ චෙ හි නං චිරාධෙසි සද්ධම්මස්ස”** යනු මේ සසුනෙහි සද්ධර්මයෙහි නියමය නම් වූ සෝවාන් මඟ වැරදුවෙහි නම් වීර්යය අත්හැර නො ලැබුවෙහි නම් අවබෝධ නො කරන්නෙහිය” නො ලබන්නෙහිය යන අර්ථය යි. **“චිරං ත්‍වං අනුතපෙස්ස”** යනු එසේ ඇති කල්හි ඔබ බොහෝ කාලයක් ශෝක කරමින් විලාප දෙමින් තැවෙන්නෙහිය. නැතහොත් අත්හළ වීර්යය ඇති බැවින් ලොවුතුරා මඟ වරදවාගත් බැවින් බොහෝ කලක් නිරය ආදියේ ඉපදී නොයෙක් දුක් විඳිමින් පසු තැවෙන්නෙහිය. වෙහෙස පත්වන්නේය යනු මෙහි අදහසයි. ඒ කෙසේද යත්, **“සෙරිවා යං ව වාණිජො”** යනු සේරිවා නම් ඇත්තෙකි. **“යං වා”** යනු යම් සේ මෙය කියන ලද්දේ වෙයි. යම් සේ පෙර සේරිවා නම් වෙළෙන්දා සුවහසක් වටිනා රන්බඳුනක් ලැබ එය තමා සතු කර ගැනීමට උත්සාහ නොකොට එයින් ද පිරිහුණේය. තැවුණේය. එමෙන් ම ඔබ ද මෙසසුනෙහි විසිතුරුව කළ රන් බඳුනක් වැනි ලොව්තුරු මඟ (සෝවාන් මඟ) වීර්යය හළ බැවින් පසක් නො කරන්නේ එයින් බොහෝ කලක් තැවෙන්නෙහිය. ඉදින් වීර්යය අත් නො හරින්නේ නම් නුවණැති වෙළෙන්දා රන් බඳුන ලබාගත්තාක් මෙන් මගේ සාසනයෙහි නව ලොව්තුරා දහම් ලබන්නෙහිය.
මෙසේ බුදු රජහු ඒ රහත් බව කුළුගන්වමින් මේ දම් දෙසුම දෙසා වදාරා සිව්සස් වදාළහ. සිව්සස් කෙළවර වීර්යය හළ භික්‍ෂුව අග්‍ර ඵලය වූ රහත් බවෙහි පිහිටියේය.
බුදුරදහු ද දෙවස්තුව වදාරා අනුසන්ධි ගළපා ජාතකය නිමවා දැක්වූහ. එදා නුවණ මද වෙළෙන්දා නම් දෙව්දත් තෙරණුවෝ වූහ. නුවණැති වෙළෙන්දා නම් මම ම වූවෙමි යි දෙසුම නිම වූහ.
**“අප්පකෙනපි මෙධාවී”** යන මේ ධර්ම දේශනය බුදුරදහු රජගහ නුවර ඇසුරුකොට ජීවක අඹ වනයෙහි වැඩ වසන්නාහු චුල්ලපන්ථක තෙරුන් අරබයා වදාළහ.
එහි දී චුල්ලපන්ථක තෙරුන්ගේ උත්පත්ති කථාව කිව යුතුය. රජගහනුවර ධනසිටු කුලයෙහි දියණිය තම සේවකයා සමග මිත්‍ර වී අන්‍යයන් මෙය දැන ගනීතියැ යි බියපත් ව මෙසේ කීවාය. අපට මෙහි විසීමට නො හැකිය. මගේ මව්පියෝ මේ දෝෂය දැනගන්නාහු නම් කැබලි කැබලි කරන්නාහුය. විදේශයකට ගොස් වසන්නෙමු යි අතින් ගෙන යා හැකි ධනය ගෙන ප්‍රධාන දොරටුවෙන් නික්ම කිසිවකු නො දන්නා තැනට ගොස් වසන්නෙමු යි දෙදෙනා ම ගියාහුය.
එක්තැනක ඔවුන්ගේ සංවාසය නිසා ඇගේ කුසෙහි දරු ගැබක් පිහිටියේය. ඇය ගැබ මෝරායත් ම හිමියා සමග රහසින් කථා කොට මගේ දරු ගැබ මුහුකුරා ගියේය. නෑසියන් නැති තැන දරු ප්‍රසූතිය අප දෙදෙනාට ම දුකක් මය. එම නිසා කුල ගෙයකට යමු යි කීවේය. ඔහු ද අද හමු යි හෙට යමු යි දවස් ඉක්මවීය. ඈ මෙසේ සිතුවාය. මේ නුවණ මද තැනැත්තේ තම වරද මහත් බැවින් ගමනට උනන්දු නො වේ. මව්පියෝ වනාහි ඒකාන්තයෙන් හිතැත්තෝය. මොහු ගියා හෝ නොගියා හෝ මා යා යුතුය. හිමියා ගෙයින් බැහැර වූ කල්හි ගෘහ භාණ්ඩ සකසා තබා තමා සිය ගෙදරට ගියබව අසල්වැසියන්ට දන්වා මඟට පිළිපන්නාය.
ඉක්බිති ඒ පුරුෂයා ගෙට ආකල්හි ඇය නොදැක අසල්වැසියන්ගෙන් විමසා සියගෙට ගියේයැ යි අසා වේගයෙන් ලුහුබැඳ අතරමග දී මුණගැසුණි. එහි දී ම ඇයට දරු ප්‍රසූතිය විය. සොඳුර මේ කුමක්ද? හිමියනි, පුතෙක් උපන. දැන් කුමක් කරන්නෙමු ද? අපි යම් අරමුණකින් සිය ගෙට යන්නමුද? එම කරුණ අතරමග දී ම සිදුවිය. දැන් එහි යාමෙන් කවර ප්‍රයෝජනයක් ද? ආපසු යමු යි දෙදෙනා ම එක්සිත් ව ආපසු ආවාහුය. එම දරුවාට ම‌ඟෙහි උපන් බැවින් පන්‍ථක යි නම් කළහ. ඇයට නොබෝ කලකින් තවත් ගැබක් පිහිටියේය. සියල්ල පෙර මෙන් විස්තර කළ යුතුය. ඒ දරුවාට ද අතරමඟ උපන් බැවින් චුල්ල පන්‍ථක යි නම් කළහ. ඒ දරුවන් දෙදෙනා ද රැගෙන තම වාසස්ථානයට ම පැමිණියහ.
මෙසේ ඔවුන් එහි වසන කල්හි අන් දරුවන් සුළු පියා, මුත්තා, මිත්තණිය ආදී කියනු අසා මවගෙන් විමසීය. මෑණියනි, අන් දරුවෝ සුළු පියා, මුත්තා, මිත්තණිය ආදී වශයෙන් තෙපලත්. අපට නෑයෝ නැද්ද? එසේය දරුව, ඔබලාට මෙහි නෑයන් නැත. රජගහනුවර ධන සිටුවරයා නම් ඔබලාගේ මුත්තාය. එහි ඔබලාට බොහෝ නෑයන් ඇත. මෑණියනි, කුමක් නිසා එහි නොයමුද? ඇය තමා නොයන කාරණය පුතණුවන්ට කියා, දරුවන් නැවත නැවතත් ඇවිටිලි කරන්නේ සැමියා අමතා, මේ දරුවෝ බෙහෙවින් වෙහෙසට පත්වෙති. අප මව්පියෝ අප දැක අප මස් කත්ද? එන්න, දරුවන්ට මුත්තාගේ ගෙය පෙන්වන්නෙමු යි කීවාය. එවිට සැමියා, මට ඔවුන් ඉදිරියේ සිටින්න නොහැක්කෙමි. ඔබ එතැනට පමුණුවන්නෙමි. මැනවි හිමියනි, කවර අයුරකින් හෝ මුත්තණුවන්ගේ ගෙය පෙන්වීම සුදුසුය. දෙදෙන දරුවන් රැගෙන පිළිවෙලින් රජගහනුවර පැමිණ නුවරදොර ශාලාවක නවාතැන් ගෙන, දරුවන්ගේ මව දරු දෙදෙනා සමග පැමිණි බව මව්පියන්ට දැන්වූවාය.
ඔවුහු ඒ හසුන අසා සසර සැරිසරන්නවුන්ට පුතා, දුව නොවන කෙනෙක් නැත. ඔවුහු අපට මහත් අපරාධයක් කළාහු වෙති. අප ඇස් පෙනෙන මානයේ ඔවුන්ට සිටිය නොහැකිය. මෙපමණ ධනය ගෙන ඒ දෙදෙනා පහසු තැනකට ගොස් ජීවත් වෙත්වා. දරුදෙදෙනා මෙහි එවත්වා. සිටුදුව මවුපියන් විසින් එවන ලද ධනය ගෙන දරු දෙදෙනා පැමිණි දූතයන් අතට දී යැව්වාය. දරුවෝ ඔවුන්ගේ ගෙහි වැඩෙති. දරු දෙදෙනාගෙන් චුල්ලපන්‍ථක ඉතා ළදරුය. මහාපන්‍ථක මුත්තණුවන් සමග බුදුරදුන්ගෙන් දහම් ඇසීම සඳහා යයි. බුදුරදුන් හමුවෙහි නිතර බණ අසන ඔහුගේ සිත පැවිද්දට නැමුණි. මුත්තණුවන් අමතා ඔහු මුත්තණුවනි, ඔබ අනුමත කරන්නේ නම් මම පැවිදි වන්නෙමි. දරුව, කුමක් කියහිද? සියලු ලෝවැස්සන්ගේ ම පැවිද්දට වඩා මට ඔබගේ පැවිද්ද අගනේය. දරුව, හැකිනම් පැවිදි වන්නැ යි පැවිද්ද අනුමතකොට බුදුරදුන් වෙත ගියේය. මහසිට, ඔබට දරුවෙක් ලැබුණේද? එසේය ස්වාමීනි, මේ දරුවා මගේ මුනුපුරෙකි. ඔහු ඔබවහන්සේ ළඟ පැවිදි වෙමිය කියයි. බුදුරදහු එක්තරා පිණ්ඩපාතික භික්‍ෂුවකට දරුවා පැවිදි කරන්නැ යි අණ කළහ. ඒ භික්‍ෂුව ඔහුට තචපඤ්චක කමටහන කියා දී පැවිදි කළේය. ඒ මහාපන්‍ථක තෙරණුවෝ බුද්ධ වචනය බොහෝ සේ උගෙන පිරිපුන් වයස් ඇත්තේ උපසම්පදාව ලැබ නුවණින් මෙනෙහි කිරීමෙන් කටයුතු කරන්නාහු රහත් බවට පත්වූහ.
අනතුරුව සමාධි සුවයෙන් හා මගපළ සුවෙන් කල්ගත කරන්නෝ මෙසේ සිතීය. චුල්ලපන්‍ථකට ද මේ සැපය දිය හැක්කේද? මුත්තණුවන් වෙත ගොස් මහසිටුතුමනි, ඔබ අනුදන්නේ නම් මම චුල්ලපන්‍ථක පැවිදි කරන්නෙමි. ස්වාමීනි, පැවිදි කරනු මැනවි. තෙරණුවෝ චුල්ලපන්‍ථක කුමරුවන් පැවිදි කරවා දස සිල්හි පිහිටවූහ. චුල්ලපන්‍ථක සාමණේරයෝ පැවිදි වුව ද නුවණ නැත්තෙක් වූහ.
“අළුයම පිපුණු සුවඳවත් වූ සුවඳ වහනය වන්නා වූ කෝකන ද නම් රත් පියුම යම් සේ ද එසේ ම අහසෙහි සූර්යයා මෙන් තේජසින් බබළන අඞ්ගීරස නම් බුදු රජුන් බලව.”
මේ එකම ගාථාව සිවුමසක් තුළ ද වනපොත් කිරීමට නො හැකි වූයේය. හෙතෙම වනාහි කසුප් සම්බුදු කළ පැවිදි ව නැණවත් ව සිට එක්තරා මඳ නුවණැති භික්‍ෂුවක් පෙළ උගන්නා කළ අවඥාවෙන් සිනාසුණේය. එම භික්‍ෂුව අවඥාව නිසා ලජ්ජාවට පත්ව වනපොත් ද නොකළේය. ඒ පාප කර්මයෙන් මෙකල පැවිදිව ද නුවණ මඳ විය. පළමු වනපොත් කළ පදය ඊළඟ පදය වනපොත් කරත් ම අමතක වෙයි. ඔහු මේ එකම ගාථාව වනපොත් කිරීමට වෙහෙසෙන්නේ සිව් මසක් ගතවිය.
එවිට මහාපන්‍ථක තෙරහු ඔහු අමතා පන්‍ථක, ඔබ මේ සසුනට නුසුදුසුය. සිව් මසකින් එක ගාථාවක් ඉගෙනීමට නො හැකි වූ ඔබ කෙසේ නම් පැවිදි කිස සඵල කරගන්නෙහිද? මෙතැනින් ඉවත්වන්නැ යි වෙහෙරින් බැහැර කළහ. චුල්ලපන්‍ථක බුදුසසුනෙහි ඇල්මෙන් ගිහිබව නොපතයි. එකල මහාපන්‍ථක තෙරණුවෝ භත්තුද්දෙසක (සඟබත් නියමකරන්නේ) වෙති. රජකුමරකු ලෙසින් පෝෂණය ලද ජීවකයෝ බොහෝ ගඳමල් ආදිය රැගෙන තමාගේ අඹවනයට ගොස් බුදුරදුන් පුදා බණ අසා හුනස්නෙන් නැගිට බුදුරදුන් වැඳ මහාපන්‍ථක තෙරණුවන් වෙත එළඹ, ස්වාමීනි, බුදුරදුන් හමුවෙහි වෙසෙන සඟ පිරිස කොතෙක් දැ යි විචාළහ. පන්සියයක් පමණ වෙති. ස්වාමීනි, හෙට දවස බුදුරදුන් ප්‍රධාන පන්සියයක් භික්‍ෂූන් වහන්සේ රැගෙන අප නිවෙස්නෙහි දානය පිළිගනු මැනව. උපාසකය. නුවණ මද චුල්ලපන්‍ථක මෙසසුනෙහි නොවඩන ගුණදම් ඇත්තෙකි. ඔහු හැර සෙස්සන්ට ආරාධනය පිළිගනිමි යි කීහ. චුල්ලපන්‍ථක මේ කථාව අසා මෙසේ සිතීය. තෙරණුවෝ මෙපමණ භික්‍ෂූන් උදෙසා ආරාධනය පිළිගන්නා වි මා බැහැර කොට පිළිගත්හ. නිසැකවම මගේ සොහොයුරුතුමන්ගේ සිත මා කෙරෙහි බිඳුනා විය යුතුයි. දැන් ඉතින් මට මේ සසුනේ කවර වැඩක්ද? ගිහි වී දානාදී පින් කරමින් ජීවත් වන්නෙමි.
ඔහු පසුදා අළුයම ගිහි වන්නෙමි යි පිටත්විය. බුදුරදහු එදින ඉතා අලුයම් කාලයෙහි ලොව බලන්නාහු මේ කාරණය දැක පළමුකොට වැඩ චුල්ලපන්‍ථකගේ ගමන් මඟෙහි සක්මන් කරමින් දොරටුකඩ වැඩ සිටියහ. චුල්ලපන්‍ථක පන්සලෙන් නික්මෙන්නේ බුදුරදුන් දැක එළඹ වැඳ සිටියේය. බුදු රජහු ඔහු අමතා චුල්ලපන්‍ථකය, මේ වේලාවෙහි කොහි යන්නේදැ යි විමසූහ. ස්වාමීනි, මගේ සොහොයුරු තෙරණුවෝ මා බැහැර කළහ. එම නිසා මම සිවුරු හැරීම සඳහා යමි. චුල්ලපන්‍ථකය, ඔබගේ පැවිද්ද මා සතුවූවකි. සොහොයුරා විසින් බැහැර කරන ලද ඔබ මා වෙත නොපැමිණියේ මන්ද? එන්න, ඔබට ගිහිබවෙන් සෙතක් නැත. චුල්ලපන්‍ථක රැගෙන වැඩම කළ බුදුරදහු ගඳකිළිය ඉදිරියෙහි ඔහු හිඳුවා චුල්ලපන්‍ථක, පෙරදිගට මුහුණ ලා හිඳ මේ රෙදි කැබැල්ල **“රජොහරණං රජොහරණං”** යනුවෙන් පිරිමදිමින් මෙහිම සිටින්නැ යි ඉදු බලයෙන් මැවූ පිරිසිදු රෙදි කැබැල්ලක් දී කාලය දැන්වූ කල්හි භික්‍ෂු සංඝයා පිරිවරා ජීවකගේ නිවසට වැඩමවා පනවන ලද අසුනෙහි වැඩහුන්හ.
චුල්ලපන්‍ථක ද ඉර දෙස බලමින් ඒ රෙදි කැබැල්ල **“රජොහරණං රජොහරණං”** යි පිරිමදිමින් හුන්නේය. ඔහු එය පිරිමදින්නේ, කිළිටි විය. ඔහු මෙසේ සිතී. මේ රෙදි කඩ ඉතාම පිරිසිදුය. මේ සිරුරේ පහස නිසා පෙර තත්ත්වය හැර මෙසේ කිළිටි විය. සසරදම අනිත්‍යයැ යි විදසුන් වැඩීය. බුදු රජහු ද චුල්ලපන්‍ථකගේ සිත විදසුනට නැඟුණු බව දැන චුල්ලපන්‍ථකය, මේ රෙදි කැබැල්ල පමණක් කිළිටි විය. දූවිලි තැවරුණේයැ යි හැඟීමක් ඇතිකර නො ගනුව. ඔබගේ ඇතුළත රාගාදී දූවිලි ඇත. ඒවා ද බැහැර කැරව යි ආලෝකයක් විහිදුවා ඉදිරියෙහි වැඩ සිටින්නාක් මෙන් පෙනෙන්නේ මේ ගාථාවන් වදාළහ.
“රජස (දූලි) නම් රාගයයි. (සාමාන්‍ය) දූලි නො වේ. දූලි යනු රාගයට නමකි. මේ (කෙලෙස්) දූලි අත්හැර ඒ බුද්ධ ශ්‍රාවකයෝ කෙලෙස් රහිත බුදු රජුන්ගේ සසුනෙහි වාසය කරත්.”
“රජස් (දූලි) නම් ද්වෙශයයි. සාමාන්‍ය දූලි නොවේ. දූලි යනු ද්වේශය නමකි. මේ දූලි අතහැර ඒ බුද්ධ ශ්‍රාවකයෝ කෙලෙස් රහිත බුදුරදුන්ගේ සසුනෙහි වාසය කරත්.”
“රජස් (දූලි) නම් මෝහයයි (මුළා). සාමාන්‍ය දූලි නොවේ. දූලි යනු මෝහයට නමකි. මේ දූලි අතහැර ඒ බුද්ධ ශ්‍රාවකයෝ කෙලෙස් රහිත බුදුරදුන්ගේ සසුනෙහි වාසය කරත්.”
ගාථා කෙළවර චුල්ලපන්‍ථක තෙරණුවෝ සිව් පිළිසිඹියා සහිත රහත් බවට පැමිණියහ. පිළිසිඹියා සමග ම මුළු තුන් පිටකය ම අවබෝධ විය. එතුමෝ වනාහි පෙර භවයක රජෙක් වී නුවර සැරිසරන්නේ නළලින් දහඩිය වැගිරෙද්දී පිරිසිදු සළුවකින් නළල පිසින්නේ, සළුව කිළිටි විය. ඔහු මේ ශරීරය නිසා මෙබඳු පිරිසිදු සළුව ප්‍රකෘතිය හැර කිළිටි වූයේය. හේතු ප්‍රත්‍යයෙන් හටගත් දෙය අනිත්‍යයයි. අනිච්ච සඤ්ඤාව ලැබීය. මෙකරුණින් ඔහුට දූවිලි හරනා රෙදිකඩ ම ඉවහල් විය.
කොමාරභච්ච නම් (කුමරකු මෙන් වැඩුණු) ජීවක ද දක්‍ෂිණෝදකය (බතට පෙර පිරිනමන ජලය) පිරිනැමීය. බුදුරදහු ජීවකය, වෙහෙරෙහි ඉතිරිව භික්‍ෂූන් ඇත්තේ නොවේදැ යි අතින් පාත්‍රය වැසූහ. එවිට මහාපන්‍ථක තෙරණුවෝ ස්වාමීනි, වෙහෙරෙහි භික්‍ෂූන් නැතැ යි කීහ. බුදුරදහු ඇත ජීවකය යැයි වදාළහ. ජීවක පුරුෂයකු අමතා එසේ නම් කොල වෙහෙරෙහි භික්‍ෂූන් ඇති නැති බව දැනගෙන එව යි යැවීය. එකෙණෙහි චුල්ලපන්‍ථක තෙරණුවෝ මගේ සොහොයුරාණෝ වෙහෙරෙහි භික්‍ෂූන් නැතැ යි කියති. විහාරයෙහි භික්‍ෂූන් ඇතිබව එතුමන්ට පෙන්වන්නෙමි යි මුළු අඹ වනය ම භික්‍ෂූන්ගෙන් පිරවීය. සමහර භික්‍ෂූහු සිවුරු කඩ කරත්. සමහරු පඬු පෙවීම් කරත්. සමහරු පාඩම් කරත්. මෙසේ ඔවුනොවුන් අසමාන ක්‍රියා කරන භික්‍ෂූන් දහසක් මැවීය. ඒ පුරුෂයා ද වෙහෙරෙහි බොහෝ භික්‍ෂූන් දැක ආපසු ඇවිත් ආර්යයනි, මුළු අඹ වනය ම භික්‍ෂූන්ගෙන් පිරී ඇතැ යි ජීවකට සැලකළේය. චුල්ලපන්‍ථක තෙරණුවෝ ද එහි ම සිට,
චුල්ලපන්‍ථක තමා දහස් වරක් කොට මවා (දක්‍ෂිණාවට) කල් දන්වන තුරු මනරම් අඹවනයෙහි හුන්නේය.
බුදු රජහු ඒ පුරුෂයාට මෙසේ කීහ. වෙහෙරට ගොස් චුල්ලපන්‍ථකයන් කැඳවන බව කියවයි වදාළහ. පුරුෂයා ද ගොස් එසේ කී කල්හි, මම චුල්ලපන්‍ථක වෙමි. මම චුල්ලපන්‍ථක වෙමි යි මුවදහසකින් නික්මිණි. පුරුෂයා ද ආපසු ගොස් ස්වාමීනි, සියල්ලෝ ම චුල්ලපන්‍ථක නම් ඇත්තෝ වෙති. එසේ නම් ඔබ ගොස් යමෙක් මම චුල්ලපන්‍ථක වෙමි යි පළමුකොට කියත් ද ඔහු අතින් අල්ලාගන්න. එවිට සෙස්සෝ අතුරුදහන් වෙති. පුරුෂයා ද එසේ කළේය. එවිට ම දහසක් පමණ භික්‍ෂූහු අතුරුදන් වූහ. තෙරණුවෝ ද ගිය පුරුෂයා සමග වැඩියහ. බුදුරදහු බත් කිස කෙළවර ජීවකයන් අමතා ජීවකය, චුල්ලපන්‍ථකගේ පාත්‍රය ගන්න. ඔහු ඔබ අනුමෙවිනිදම් දෙසන්නේය. ජීවක ද එසේ කළේය. තෙරණුවෝ ද හඬදෙන යොවුන් සිංහයකු ලෙස තුන්පිටකය ම කලත්වා අනුමෙවන්දම් දෙසූහ.
බුදු රජහු හුනස්නෙන් නැගිට බික්සඟන පිරිවරා විහාරයට වැඩ භික්‍ෂූන් වත් දැක්වූ කල්හි ගඳකිළිය ඉදිරියෙහි වැඩසිට බික්සඟනට බුද්ධාවවාදය දී කමටහන් කියා දී බික්සඟන යවා මිහිරි සුවඳින් සුවඳවත් වූ ගඳ කිළියට පිවිස දකුණුපසින් සිංහ සෙය්‍යාවට පිවිසි සේක. ඉක්බිති, සවස් කාලයෙහි දම්සභාවෙහි භික්‍ෂූහු එහෙන් මෙහෙන් එක් රැස්ව රත්පැහැ කඩතුරාවකින් වටකරන්නාක් මෙන් වැඩහිඳ බුදුරදුන්ගේ ගුණ කියන්ට පටන් ගත්හ. ඇවැත්නි, මහාපන්‍ථක තෙරණුවෝ චුල්ලපන්‍ථකගේ අදහස් නොදැන සාරමසකින් එක් ගාථාවක් පාඩම් කිරීමට නොහැකි බාලයකු සේ සලකා විහාරයෙන් බැහැර කළහ. බුදු රජහු තමන් වහන්සේගේ අද්විතීය ධර්මාධිපත්‍යය නිසා එක් බතක් අතරතුර පිළිසිඹියා සහිත රහත් බව ලබාදුන්හ. පිළිසිඹියා සමග ම තුන්පිටකය ම අවබෝධ විය. අනේ, බුදුරදුන්ගේ බලයක මහත.
ඉක්බිති, බුදු රජහු දම් සභාවෙහි පැවැති මේ කථා පුවත දැන අද මා යා යුතුමැ යි සිතා බුද්ධ සෙය්‍යාවෙන් නැගිට මනාකොට පඬු පෙවූ දෙපට සිවුර හැඳ විදුලියක්වන් පටිය බැඳ රත් කම්බිලියක් බඳු සුගත් මහාසිවුර පොරවා ගඳකිළියෙන් නික්ම මත්වූ රාජකීය හස්තියකු මැඬීම සඳහා සිංහයකු නික්මෙන්නාක් මෙන් අනුපමය බුදුසිරියෙන් දම් සභාවට වැඩ සරසන ලද වේදිකා පනවන ලද බුදු අසුන මත සවණක් බුදුරැස් විහිදුවමින් අහස් කුස ආලෝකවත් කරමින් යුගඳුරු පව්ව මත ළහිරු මෙන් අසුන් මැද වැඩසිටියහ. බුදු රජුන් වැඩි කෙණෙහි බික්සඟ කථාව නවතා නිහඬ වූහ.
බුදු රජහු මුදු මෙත් සිතින් පිරිස බලා වදාරා මේ පිරිස ඉතා හොබනේය. එක් අයකුගේ හෝ අත් පා විපිළිසරක් හෝ සෙම්බහන හඬක් හෝ කිවිස්නා හඬක් හෝ නැත. සියල්ලෝ ම බුද්ධ ගෞරවයෙන් යුතුව බුද්ධ තේජසින් දපණය වී මා ජීවිත කාලය තුළ ම නිශ්ශබ්දව සිටියත් පළමු ව කථා නො කරන්නෝය. කථා ඇරඹීමේ වග මා විසින් ම දත යුතුය. පළමුවෙන් මම ම කථා කරමි යි මිහිරි බඹසරින් මහසඟන අමතා මහණෙනි, මෙහි දැන් කවර නම් කථාවක් කරමින් හුන්නහුද? කවර නම් අතුරු කථාවක් තොප විසින් අඩාළ කරන ලද්දේද? ස්වාමීනි, අපි මෙහි දී හිඳ නොසරුප් (තිරච්ඡාන) කථාවක් නොකළෙමු. ඔබවහන්සේගේ ම ගුණ වනමින් සිටියෙමු. ඇවැත්නි, මහාපන්‍ථක චුල්ලපන්‍ථකගේ අදහස නොදන්නේ අහෝ, බුදුවරුන්ගේ බලය නම් මහත්ය. බුදු රජහු භික්‍ෂූන්ගේ කථාව අසා මහණෙනි, මේ චුල්ලපන්‍ථක මා නිසා ධර්මයෙහි ධර්ම මහත්වයට පැමිණියෙහිය. පෙර මා නිසා ධනයෙහි ධන මහත්වයට පැමිණියේයැ යි වදාළහ. මහසඟන ඒ අර්ථය හෙළිකරන ලෙස අයදියහ. බුදු රජහු භවාන්තරයෙන් වැසුණු කරුණ ප්‍රකට කළහ.
පෙර කසීරට බරණැස් නුවර බඹදත් රජු රාජ්‍යය කරන කල්හි බෝසතාණෝ සිටු කුලයක ඉපිද සුදුසු වියට පත්ව සිටු තනතුර ලැබ චුල්ලසෙට්ඨි නම් වූහ. එතුමාණන් නැණවත්ය. ව්‍යක්තය. සියලු නිමිති දන්නේ විය. ඔහු දිනක් රාජ්‍යය සේවය සඳහා යන්නේ මහා වීථියෙහි මළ මීයකු දැක එකෙණෙහි නැකැත් ගළපා මෙසේ කීය. නුවණැති කුල පුත්‍රයකුට මේ මළ මීයා ගෙන ගොස් අඹු දරුවන් පෝෂණය කිරීමට හෝ යම්කිසි කර්මාන්තයක යෙදවීමට හෝ හැක්කේය. දුගී කුල පුත්‍රයෙක් සිටුවරයාගේ ඒ කථාව අසා මේ සිටුවරයා නොදැන කියන්නෙක් නොවේයැ යි සිතා මළ මීයා ගෙන ගොස් එක් කඩයක බළලකු සඳහා විකුණන්නේ කාකණිකයක් (ඉතා කුඩා මිලක්/තුට්ටුවක්) ලැබීය. ඒ සුළු මිලෙන් හකුරු ද පැන් කළයක් ද ගත්තේය. අනතුරු ව වනයෙන් එන මල්කරුවන් දැක කුඩා කුඩා හකුරු කැබලි දී හැන්දෙන් පැන් ද දුන්නේය. මල්කරුවෝ ද ඔහුට එක එක මල්මිටිය බැගින් දුන්හ. ඒ මලින් ලැබුණු මුදලින් දෙවන දවසෙහි හකුරු ද පැන් කළය ද ගෙන මල් උයනට ම ගියේය. එදින මල්කරුවෝ ඔහුට අඩක් නෙළු මල් පඳුරු දී ගියහ. මෙයාකාරයෙන් මොහු නොබෝ කලකින් ම කහවණු අටක් ලැබීය.
නැවත සුළං සහිත වැසි දිනයක රජ උයනෙහි බොහෝ වියළි දර හා කොළ අතුරිකිළි වැටී තිබිණි. උයන්පල්ලා මේවා ඉවත් කිරීමට උපායක් නොදකී. ඔහු එතනට අවුත් මේ දර කොළ මට දෙන්නේ නම් මම ඒවා සියල්ල බැහැර කරන්නෙමි යි උයන්පල්ලාට කීය. ඔහු ගනු මැනවැ යි සියල්ල පිළිගත්තේය. චුල්ලන්තෙවාසිකයා දරුවන්ගේ කෙළිමඬලට ගොස් හකුරු දී සුළු මොහොතකින් ඒ දර කොළ බැහැර කරවා උයන් දොරටුවෙහි ගොඩ ගැස්සීය. එදවස රජමැදුරට මැටි බඳුන් සඳහා කුඹල්කරු දර සොයමින් යන්නේ උයන්දොර ඇති ඒ දර දැක ඒවා ඔහුගෙන් මිල ගත්තේය. එදවස චුල්ලන්තේවාසිකයා දර විකිණීමෙන් කහවණු සොළසක් ද සැළී ආදී බඳුන් පසක් ද ලැබුවේය.
මෙසේ කහවණු සූවිස්සක් ලැබුණු පසු මට උපායක් ඇතැ යි ඔහු නගර දොරටුව අබියස පැන්සැළියක් තබා පන්සියයක් පමණ තණ කපන්නවුන්ට පැනින් සංග්‍රහ කළේය. ඔවුහු යහළුව, ඔබ අපට මහත් උපකාරීය, අපි ඔබට කිනම් උදව්වක් කරමුද? මට යම්කිසි අවශ්‍යතාවයක් ඇති වූ විට කරනු මැනවැ යි කියා ඔබමොබ හැසිරෙමින් ගොඩ යාත්‍රිකයකු හා ජල යාත්‍රිකයකු සමග මිතුරුදම් පැවැත්වීය. ගොඩ යාත්‍රිකයා දිනක්, හෙට පන්සියයක් අසුන් ගෙන අස් වෙළෙන්දෙක් මේ නගරයට පැමිණෙන බව ඔහුට සැළ කළේය. මෙබස් ඇසූ ඔහු තණ ගෙනෙන්නන් වෙත ගොස් මෙසේ කීවේය. අද මට එක් එක් තණ මිටිය බැගින් දෙන්න. මා තණ විකුණන තුරු තණ නොවිකුණන මැනැවැ යි ඔවුන් ගිවිස්සා ගත්තේය. ඔවුහු තණ මිටි පන්සියයක් ගෙනවුත් මොහුගේ ගෙදරට දැමූහ. අස් වෙළෙන්දා මුළු නුවර ම සොයා අසුන්ට ගොදුරු නොලැබ චුල්ලන්තේවාසිකට දහසක් දී ඒ තණ ගත්තේය.
දින කීපයක් ඇවෑමෙන් මුහුදු වෙළෙන්දා යහළුව, විශාල වෙළෙඳ නැවැක් නැව් තොටට පැමිණියැ යි කීවේය. උපායක් ඇතැ යි සිතාගත් ඔහු කහවණු අටක් වියදම්කොට පිරිවර ජනයා සමග තාවකාලික යානයක් ලබාගෙන මහත් හරසරින් නැව් තොටට ගොස් ඇඟිලි මුදුවක් නැවට අත්තිකාරම් දී නුදුරු තැනක තිරයකින් වටකරවා හිඳ බැහැරින් වෙළඳුන් ආ විට වට රවුමෙහි සිටින්නවුන් ලවා තමාට දන්වන්නැයැ යි සේවකයන්ට අණ කළේය. මේ අතර නැවක් පැමිණි බව අසා බරණැස් නුවරින් සියයක් පමණ වෙළෙන්දෝ භාණ්ඩ ගනුම්හ යි පැමිණියහ. ඔබලා භාණ්ඩ නොලබන්නාහුය. අසවල් තැන සිටිනා මහ වෙළෙන්දා විසින් අත්තිකාරම් දෙන ලද්දේයැ යි අසා ඔහු වෙත යන්නේ නිල ඇඳුමෙන් සිටි තුන්වැනි වට රවුමේ සේවකයෝ ඔවුන් ආ බව දැන්වූහ. ඒ සියයක් වෙළෙන්දෝ ද එක එක දහස බැගින් දී මහවෙළෙන්දා සමග නැවෙහි කොටස් කරුවන්ට නැවත තවත් දහස බැගින් දී කොටස් වෙන්කොට සියලු භාණ්ඩ තම තමන් අත්පත් කැර ගත්හ.
චුල්ලන්තේවාසික දෙලක්‍ෂයක් ගෙන බරණැසට අවුත් මා විසින් කෘතවේදී විය යුතුයැ යි ලක්‍ෂයක් ගෙන චුල්ල සිටාණන් වෙත ගියේය. සිටුවරයා දරුව, ඔබ කුමක්කොට මේ ධනය ලබන ලදදැ යි ඇසීය. ඔබතුමා විසින් කියන ලද උපායෙහි පිහිටා සිව් මසක් ඇතුළත ලබන ලද්දේය. මළ මීයාගේ පටන් සියලු කථා පුවත කීය. චුල්ලක සිටුවරයා ඔහුගේ වදන් අසා, මෙවැනි දරුවකු අන්සතු කිරීම නොවටීයැ යි සිතා සුදුසු වියට පත්ව සිටි තම දියණිය ආවාහ කොට දී ඔහුගේ සියලු වස්තුවට හිමිකරු කළේය. චුල්ලන්තේවාසිකයා සිටුවරයාගේ ඇවෑමෙන් එනගරයෙහි සිටු තනතුර ලැබීය.
සම්බුද්ධ වූ බුදු රජහු මේ ධර්ම දේශනාව වදාරා මේ ගාථාව වදාළහ.
“වෙළඳාමෙහි දක්‍ෂ නුවණැත්තේ සුළු වූ මිලකින් තමන් උසස් තැනට නංවාලයි. කෙසේ ද යත් මද ගින්නකට පිඹ මහා ගින්නක් කරන්නාක් මෙනි.”
එහි **“අප්පකෙනපි”** ස්වල්පයකින්, මදකින් යන්නයි. **“මෙධාවී”** යනු නුවණැත්තාය. **“පාභතෙන”** යි යනු බජු මිල යන්නයි. **“විචක්‍ඛණො”** යනු වෙළඳාමෙහි දක්‍ෂයාය. **“සමුට්ඨාපෙති අත්තානං”** යනු මහ ධනය ද යසස ද උපදවා එහි තමා තබයි. පිහිටුවයි, යන්නය. **“අණුං අග්ගිංව සන්‍ධමන්ති”** යනු යම් සේ නුවණැති පුරුෂයා මද ගින්නක ක්‍රමයෙන් ගොම, සුණු ආදිය දමා, කටින් පිඹීමෙන් දියුණු කැර, මහත් ගිනි කඳක් බව පත් කරයි. එසේම නුවණැත්තා ද සුළු බඩු මිලක් ලැබ, නොයෙක් උපායන්හි යොදමින් ධනය ද කීර්තිය ද වඩවයි. එසේ වඩවා ඒ ඒ තැන තමා පිහිටුවයි. ධනය හා යසස මහත් බව හේතුකොට නගා සිටුවයි. කවුරුත් දන්නා කෙනෙකු, ප්‍රකට වූවෙකු, කරයි යන අර්ථයි.
මෙසේ බුදුරදහු මහණෙනි, චුල්ලපන්‍ථක මා නිසා දැන් ධර්මයන්හි ධර්ම මහත්වයට පැමිණියේය. පෙර ධනයෙහි ධන මහත්වයට හා කීර්ති මහත්වයට පැමිණියේයැ යි මෙසේ මේ දහම් දෙසුම ගෙනහැර දක්වා, අතීත වර්තමාන දෙපුවත කියා, අනුසන්ධි ගළපා, එකල චුල්ලන්තේවාසික චුල්ලපන්‍ථක වීයැ යි ද චුල්ලක සිටුතුමා මම ම වීමියැ යි දේශනාව අවසන් කළහ.
**“කිමග්ඝති තණ්ඩුලනාළිකා”** මෙය බුදු රජහු දෙව්රම් වෙහෙර වසන්නේ ලාලුදායි නම් තෙරණුවන් අරබයා දේශනා කළහ. එකල්හි ආයුෂ්මත් දබ්බමල්ල පුත්ත තෙරණුවෝ සංඝයාගේ භත්තුද්දේසක (සඟබත් නියම කරන) වූහ. උන්වහන්සේ උදය කාලයෙහි සලාකබත් නියම කරන කල්හි ලාලුදායි තෙරණුවන් දිනක උසස් බතක් ද දිනක පහත් බතක් ද ලැබෙයි. පහත් බතක් ලැබූ දිනයෙහි උන්වහන්සේ සලාක බෙදන ගෙය තුළ අවුල් ඇති කරයි. කිම, සලාක බෙදිය හැක්කෝ දබ්බමල්ල තෙරණුවෝද? අපි නොහැකි වන්තයෝ වෙමුද? උන්වහන්සේ සලාක බෙදන ගෙය ආකූල කරත් ද දබ්බමල්ල තෙරණුවෝ එසේ නම් ඔබ ම සලාක බෙදවයි සලාක පැන් දුන්හ. එතැන් පටන් ලාලුදායි තෙරණුවෝ සංඝයාට සලාක බෙදති.[missing trans]
[missing trans] ඒ අසා බුදුන් වහන්සේ ආනන්ද තෙරුන් විමසූහ. ආනන්ද, සලාක බෙදන ගෙහි මහත් කෝලාහලයකි. මේ කිනම් ශබ්දයක්ද? තෙරුන්වහන්සේ බුදුන් වහන්සේට ඒ අර්ථය දැන්වූහ. ආනන්ද, ලාලුදායි තමාගේ අඥානබව නිසා අනුන්ගේ ලාභයට හානි කරන්නේ දැන් පමණක් නොවේ. පෙර ද කළේදැ යි වදාළහ. තෙරුන්වහන්සේ ඒ බව හෙළිදරවු කරන ලෙස බුදුන්වහන්සේගෙන් අයැද සිටියහ. බුදුන්වහන්සේ භවාන්තරයෙන් වැසුණු කරුණ පැහැදිලි කළ සේක.
පෙර කසී රට බරණැස් නුවර බඹදත් නම් රජෙක් විය. එකල්හි අප මහ බෝසතාණන් ඒ රජුගේ තක්සේරුකරු විය. ඇත්, අස් ආදීන් මෙන් ම මැණික් රන් ආදිය ද අගය කරවීය. අගයකරුවා භාණ්ඩ හිමියන්ට භාණ්ඩානුරූපව ම මිල දෙවීය. රජ ලොහොබියෙකි. ලෝභ ස්වරූපය නිසාම මෙසේ සිතී. මේ තක්සේරුකරු මෙසේ අගය කරවන කල්හි මාගේ රජමැදුරෙහි ධනය නොබෝ කලකින් ම ක්‍ෂය වන්නේය. අනිකකු තක්සේරුකරු කරන්නෙමැ යි සිහමැදුරු කවුළුව හැර රජමිදුල දෙස බලන්නේ එක් අඳබාල ගැමි මිනිසකු රජමිදුලෙන් යනු දැක, මොහු මගෙ තක්සේරු කිරීමේ කාර්යය කිරීම සමතකැ යි ඔහු කැඳවා, එම්බල, අපගේ තක්සේරු කිරීමේ කාර්යය කරන්න හැක්කේදැ යි ඇසීය. දේවයනි, හැකි වෙමි. රජතුමා තම ධනය ඉතිරි කැර ගැනීම පිණිස ඒ මෝඩයා තක්සේරු කිරීමේ කාර්යයෙහි තැබීය. එතැන් පටන් ඒ මෝඩ මිනිසා ඇත්, අස් ආදීන් අගය කරන විට අගය අඩුකොට තමා කැමැති පරිදි කරයි. ඔහු තනතුරෙහි සිටි නිසා ඔහු යමක් කියයි ද ඒ මිලම වෙයි.
එකල උතුරු දෙසින් අස් වෙළෙන්දෙක් අසුන් පන්සියයක් ගෙන ආවේය. රජතුමා ඒ මිනිසා ගෙන්වා අසුන්ට මිල නියම කරවීය. ඔහු අසුන් පන්සියය ම එක් සහල් නැළියකට මිල කරවා, අස් වෙළෙඳාට එක් සහල් නැළියක් දෙන ලෙස අණකොට, අසුන් අස්හල තැබීය. අස් වෙළෙන්දා පැරණි තක්සේරුකරු වෙත ගොස් මෙපුවත සැලකොට දැන් කුමක් කළ යුතුදැ යි විචාළේය. ඔහු මෙසේ කීය. තක්සේරුකරු වෙත ගොස් ඔහුට අල්ලසක් දී මෙසේ අසව. අපගේ අස් මිල සහල් නැළියක් මිල බව දන්නා ලද්දේය. ඒ සහල් නැළියේ අගය ඔබගෙන් දැනගනු කැමැත්තෙමු. එම සහල් නැළිය මෙතෙක් අගීයැ යි රජු ඉදිරියේ සිට ඒ සහල් නැළිය මෙපමණක් ඇගීයැ යි ප්‍රකාශ කිරීමට හැකිදැ යි අසනු. ඔහු හැකියැ යි කිවහොත් ඔහුත් සමග රජු වෙත යන්න. මම ද එහි එන්නෙමි.
අස් වෙළෙන්දා යහපතැ යි බෝසතුන්ගේ වචනය පිළිගෙන තක්සේරුකරුට අල්ලසක් දී එපවත් දැන්වීය. තක්සේරුකරු අල්ලස ලැබී, සහල් නැළිය මිල කරන්ට හැකිබව කීය. එසේ නම් රජ කුලයට යමු යි ඔහු රැගෙන රජු වෙත ගියේය. බෝසතාණෝ ද තවත් බොහෝ ඇමතියෝ ද ගියහ. අස් වෙළෙන්දා රජුන් වැඳ දේවයනි, පන්සියයක් අසුන් එක් සහල් නැළියක් අගනා බව දන්නෙමි. ඒ සහල් නැළිය කොතෙක් අගීදැ යි තක්සේරුකරුගෙන් අසනු මැනැව. රජතුමා ඒ පුවත නොදන්නේ එම්බල තක්සේරුකරුව, අසුන් පන්සියය කොතෙක් අගී ද? දේවයිනි, සහල් නැළියකි. එම්බා තක්සේරුකරුව, අසුන් පන්සියයකගේ මිල සහල් නැළියක් වේවා, ඒ සහල් නැළියේ මිල කොතෙක්දැ යි කියව. ඒ මෝඩ පුරුෂයා ඇතුළත පිටත සහිත බරණැස් පුරවරය සහල් නැළියක් වටීදැ යි කීවේය. පළමු ඔහු රජුට පක්‍ෂපාතීව පන්සියයක් අසුන් සහල් නැළියට අගය කළේය. නැවත වෙළෙන්දාගෙන් අල්ලස් ලැබ සහල් නැළිය ඇතුළත පිටත සහිත බරණැස් නුවරට අගය කෙළේය.රජතුමනි, අශ්වයන්ගේ මිල වූ සහල් නැළිය කොපමණ අගීදැ යි කියනු මැනව. (අස් වෙළෙන්දා රජුට කීය.) රජු විසින් විමසනු ලැබූ තක්සේරුකරු මේ සහල් නැළිය ඇතුළත පිටත (නුවර ගම් නියංගම් සහිත) බරණැස් නුවරම අගනේයැ යි කීය. එකල බරණැස වටකොට බැඳි පවුර දොළොස් යොදුනක් වේ. මේ එහි ඇතුළතයි. පිටත වනාහි තිස් යොදුන් රටකි. ඒ මෝඩයා මේ සා මහත් ඇතුළත පිටත සහිත බරණැස එකම සහල් නැළියකට මිල කළේය.
මේ ඇසූ ඇමැතියෝ අත් පහරා සිනා සෙමින් අපි මෙතෙක් පොළොවත් රාජ්‍යයත් මිල කළ නො හැකියැ යි සිතා සිටියෙමු. මෙතරම් විශාල රජුන් සහිත බරණැස් රාජ්‍යය සහල් නැළියක් වටී. අහෝ, තක්සේරුකරුගේ නුවණක තරම. මෙතෙක් කල් සිටියෝ කොහිද? අපගේ රජතුමාට ම සුදුසුයැ යි අවමන් කළහ.
රජු ලජ්ජාවට පැමිණ මෝඩකම බැහැරකොට බෝසතුන්ට ම අග්ඝාපතික ධුරය පැවරීය. බෝසතාණෝ ද කම් වූ පරිදි ගියහ.
බුදුරදහු මේ ධර්ම දේශනාව ගෙන හැර දක්වා, දෙකථා පුවත් කියා, අනුසන්ධි ගළපා, දේශනාව නිම කළහ. එදා අශිෂ්ට මෝඩ තක්සේරුකරු නම් මෙදවස ලාලුදායි වූයේය. නුවණැති තක්සේරුකරු නම් මම ම වූයෙමි යි දෙසුම නිම කළහ.
**“හිරිඔත්තප්ප සම්පන්නා”** යන මෙම ජාතකය බුදු රජහු දෙවුරම් වෙහෙර වැඩ වසමින් එක්තරා බහුභාණ්ඩික (බොහෝ සිවුරු, පිරිකර ඇති) භික්‍ෂුවක් අරබයා දේශනා කළහ. සැවැත් නුවර වැසි කෙළඹියෙක් බිරිය මළ කල්හි පැවිදි විය. ඔහු පැවිදි වන විට ම තමා සඳහා පන්සලක් ද ගිනිහල් ගෙයක් ද බඩු ගබඩාවක් ද කරවා, එය ගිතෙල්, සහල් ආදියෙන් පුරවා තබා පැවිදි විය. පැවිදි වූ පසුත් තමාගේ දාසයන් කැඳවා කැමැති පරිදි ආහාර පිසවා වළඳයි. බොහෝ සිවුරු පිරිකර ඇත්තෙකු ද විය. රාත්‍රී කාලයෙහි එක් අඳනයක් සහ සිවුරක් ද දවල් කල වෙනත් අඳන සිවුරු පරිභෝග කරයි. විහාර කෙළවර වෙසෙයි. දිනක් සිවුරු ඇතිරිලි ආදිය පිටතට ගෙන මළුවෙහි අතුරා වියලන කල්හි දනව් වැසි බොහෝ භික්‍ෂූහු සේනාසන චාරිකාවෙන් හැසිරෙන්නාහු එතනට පැමිණ, සිවුරු දැක මේවා කාගේදැ යි ඇසූහ. බහු භාණ්ඩික තෙරණුවෝ මගේයැ යි කීහ. ඇවැත්නි, මේ සිවුරත්, මේ සිවුරත්, මේ අඳනයත්, මේ අඳනයත්, මේ ඇතිරිල්ලත්, මේ ඇතිරිල්ලත් ඔබගේ මද? එසේය. මගේමැ යි ඇවැත්නි, බුදුරදුන් විසින් චීවරය (සිවුරු තුනක්) අනුදන්නා ලදි. ඔබ අපිස් බුදු සසුනෙහි පැවිදි ව මෙසේ බොහෝ පිරිකර ඇත්තෙක් වූවෙහි. එනු මැනවි. ඔබ බුදුරදුන් වෙත ගෙනයමුයි ඔහුත් රැගෙන බුදුරදුන් වෙත ගියහ.
බුදුරදුන් ඔවුන් දැක මහණෙනි, අකැමැත්තෙන් ම මේ භික්‍ෂුව කැඳවා ගෙන ආවෝද? ස්වාමීනි, මේ භික්‍ෂුව බහු භාණ්ඩිකය. බොහෝ පිරිකර ඇත්තේය. මහණ, ඔබ බහුබාණ්ඩික වූයේ ඇත්තද? ස්වාමීනි, ඇත්තයි. මහණ, ඔබ කුමක් නිසා බහු භාණ්ඩික වූවෙහිද? මම අල්පේච්ඡ බවෙහි, ලද දෙයින් සතුටුවන බවෙහි -පෙ- බවුන් වැඩීමෙහි වීර්යය වැඩීමෙහි ගුණ වනන්නේ නොවෙම්ද? බහු භාණ්ඩික භික්‍ෂුව එබස් අසා කිපුණේ, මම මේ අයුරින් සිටින්නෙමි යි පොරොවා සිටි සිවුරු හැරදමා පිරිස් මැද එක් සිවුරකින් පමණක් සිටියේය.
ඉක්බිති, බුදුරදහු භික්‍ෂුවට පිටිවහල් වෙමින් මහණ, ඔබ පෙර ලජ්ජා බය සොයන්නෙකු ව දිය රකුසෙකු ව සිටි කාලයේ පවා හිරිඔතප් සොයමින් දොළොස් අවුරුද්දක් විසුවේ නොවේද? දැන් මෙවැනි උසස් බුදු සසුනෙහි පැවිදි ව සිවු පිරිස් මැද පොරවනා සිවුර ඉවත දමා ලජ්ජා බය හැර මක්නිසා සිටිහිද? භික්‍ෂුව බුදුවදන් අසා, හිරිඔතප් උපදවා සිවුර පොරවාගෙන බුදුරදුන් වැඳ එකත් පසෙක හුන්නේය. භික්‍ෂූහු එපුවත හෙළිදරවු කරනු පිණිස බුදුරදුන් අයදියහ. උන්වහන්සේ භවාන්තරයෙන් වැසුණු කරුණු හෙළිදරවු කළ සේක.
පෙර කසී රට බරණැස් නුවර බඹදත් නම් රජෙකු විය. එකල බෝසතාණෝ රජුගේ අග මෙහෙසිය කුස පිළිසිඳ ගත්හ. නම් තබන දිනයෙහි ඔහුට මහිංසාස කුමාර යි නමක් තැබූහ. ඔහු ඈතමෑත දුවපැන ඇවිදින කල රජුට තවත් පුතෙක් උපන. ඔහුට චන්ද කුමාර යි නමක් තැබූහ. ඔහු ඔබිමොබ දුවපැන ඇවිදින කළ බෝසත් මව කලුරිය කළාය. රජ අන් කතක් අග මෙහෙසි තනතුරෙහි තැබීය. ඇය රජුට ඉතා ප්‍රිය මනාප වූවාය. ඇය හා ප්‍රිය සංවාසය නිසා තවත් පුතකු වැදුවාය. ඔහුට සූරිය කුමාර යි නමක් තැබූහ. රජ පුත්‍රයා දැක සතුටු වූයේ සොඳුර, ඔබගේ පුත්‍රයාට වරයක් දෙමි යි කීය. දේවිය වරය කැමැති කාලයක ගතයුතු දෙයක් කොට තැබුවාය. කුමරා සුදුසු විය පත්වෙත්ම දේවයන් විසින් මපුතු උපන් කල වරයක් දෙන ලද්දේ නොවේද? මගේ පුත්‍රයාට රාජ්‍යය දෙනු මැනවැ යි කීවාය. රජ මගේ පුත්‍රයෝ දෙදෙන ගිනිකඳන් මෙන් බබලමින් සිටිති. ඔබ පුතුට රාජ්‍යය දිය නොහැකියැ යි ප්‍රතික්ෂේප කොට ඇය නැවත නැවතත් ඇවිටිලි කරනු දැක මැය මාගේ පුතුන්ට නපුරක් කැරතැයි සිතා, දරුවනි, මම සූරිය කුමරා උපන් කල වරයක් දුනිමි. දැන් ඔහුගේ මව තම පුතුට රාජ්‍යය ඉල්ලීය. මම සූරිය කුමරාට රාජ්‍යය දෙනු කැමැත්තේ නොවෙමි. මාගම්හු නමි පවිටුය. ඔබලාට නපුරක් විය හැකිය. ඔබලා වනයට ගොස් මා ඇවෑමෙන් කුල සන්තක රාජ්‍යය කරනු මැනවැ යි කියා හඬා වැලප, හිස සිඹ, පිටත් කැර හැරියේය. ඔවුන් දෙදෙනා පියා වැඳ, පහයෙන් බසින කල්හි රජ මිදුලෙහි සෙල්ලම් කරමින් සිටි සූරිය කුමාරයා ද ඔවුන් යන බව දැන මමත් සොහොයුරන් සමග යමි යි ඔවුන් සමග නික්මුණේය. ඔවුහු හිමවතට පිවිසියහ.
බෝසතාණෝ මගින් පිත ගසක් මුල හිඳ, සූරිය කුමරුන් අමතා, සූරිය සොහොයුර, තෙල විලට ගොස් නා පැන් බී නෙළුම් පතකින් අපට ද පැන් ගෙනෙන්න. ඒ විල එක්තරා දිය රකුසකු විසින් වෙසමුණි රජුගෙන් ලබන ලද්දේය. වෙසමුණි රජ දේව ධර්මය දන්නවුන් හැර විලට බස්නා සෙස්සන් කෑමටත් විලට නො බටුවන් කෑමට නො ලැබෙන බවටත් වරම් දී ඇතැ යි කීය. එතැන් පටන් ඒ දිය රකුසා යමකු ඒ විලට බසිත් ද ඔවුන්ගෙන් දේව ධර්මය විචාරා, යමෙකු නො දනී නම් ඔවුන් කා දමයි. ඉක්බිති, සූරිය කුමරා ඒ විලට ගොස් නො විමසා ම විලට බැස්සේය. රකුසා ඔහු අල්ලාගෙන දේව ධර්මය දන්නේදැ යි විචාළේය. කුමරා දේව ධර්මය නම් ඉර හඳයැ යි කීය. ඔබ දේව ධර්මය නොදනී යි දිය යට ගෙන ගොස් තමාගේ වාසස්ථානයෙහි තැබීය. බෝසතාණෝ ද කුමරු පමාවනු දැක චන්ද කුමරුන් යැවීය. දිය රකුසා ඔහු ද අල්ලාගෙන දේව ධර්මය දනීදැ යි ඇසීය. එ සේය, දනිමි. දේව ධර්මය නම් සතර දිසාවෝය. රකුසා ඔබ දේව ධර්මය නොදනී යි ඔහු ද ගෙන එහි ම තැබීය.
බෝසතාණෝ ඔහු පමාවෙත්ම කිසියම් උවදුරක් විය යුතුයැ යි තෙමේ ම එහි ගොස් දෙකුමරුන්ගේ විලට බට පිය සටහන් දැක මේ විල රකුසකු විසින් අරක්ගන්නා විලක් විය යුතුයැ යි කඩුව දරා, දුන්න ගෙන සිටියේය. දිය රකුසා බෝසතුන් විල නොබසින බව දැක වනකැමි මිනිසකු මෙන් පෙනී සිටි බෝසතුන්ට මෙසේ කීය. පින්වත් පුරුෂය, ඔබ ගමන් විඩා ඇත්තේ මේ විලට බැස නා බී, නෙළුම් අල කා මල් පැළද සුව සේ නොයන්නේ ඇයි? බෝසතාණෝ ඔහු දැක මේ ඒ රකුසා විය යුතුයැ යි දැන, ඔබ විසින් මාගේ සොහොයුරෝ ගන්නා ලද්දාහුදැ යි ඇසීය. එ සේය. මක්නිසාද? මේ විලට බටුවන් අල්ලාගනිමි. විලට බස්නා සියල්ලන් අල්ලා ගන්නෙහිද? යමෙකු දේව ධර්මය දනී ද ඔවුන් හැර සෙස්සන් අල්ලාගනිමි. ඔබට දේව ධර්මයෙන් වැඩක් තිබේද? එ සේය. ඇත. ඔබට දේව ධර්මය මම ඔබ කියන්නෙමි. එ සේ නම් කියනු මැනවි. මම අසන්නෙමි. මම ඔබට දේව ධර්මය කියන්නෙමි. මම කිළිටි වූ සිරුරු ඇත්තේ වෙමි යි කීය. රකුසා බෝසතුන් නහවා, බොජුන් වළඳවා, පැන් පොවා, මල් පළඳවා, සුවඳ විලවුන් ගල්වා, විසිතුරු මණ්ඩපයක අසුනක් පනවා දුන්නේය.
බෝසතාණෝ අසුනෙහි හිඳ රකුසා පාමුල හිඳුවා, එ සේ නම් කන් යොමා සකසා දේව ධර්මය අසව යි මේ ගාථාව දෙසූහ.
“හිරිඔතප් දෙකින් යුත් පිරිසිදු දහමින් සිත දරාගත්, යම් ශාන්ත වූ සත්පුරුෂ කෙනෙක් ලොව වෙත් ද ඒ දේව ධර්මයයි. ඔවුහු දේව ධර්මයෝයැ යි කියනු ලබත්.”
ඒ ගාථාවෙහි **“හිරිඔත්තප්ප සම්පන්නා”** යනු ලජ්ජාවෙන් ද බියෙන් ද යුක්ත වූවාහුය. කාය දුශ්චරිතාදියෙන් ලජ්ජා වීම, හිරි නමි. ලජ්ජාවට මේ නමකි. එම දුසිරිත් ආදියෙන් බිය වීම, ඔත්තප්ප නමි. පවට ඇති බියට මේ නමකි. එහි ලජ්ජාව ඇතුළතින් උපදී. බැහැරින් උපදින්නේ බියයි. ලජ්ජාව තමා අධිපතිකොට පවතී. බිය සත්ත්ව ලෝකය අධිපතිකොට පවතී. හිරි වනාහි ලජ්ජාව ස්වභාවකොට පවතී. ඔත්තප්ප බය ස්වභාවකොට පවතී. ලජ්ජාව අවනත ස්වභාවය ලක්‍ෂණකොට පවතී. බය වරදෙහි බව දක්නා ස්වභාවය ලක්‍ෂණකොට පවතී.
මෙහි ද ඇතුළතින් හටගන්නා ලජ්ජාව කරුණු සතරකින් උපදී. ජාතිය ගැන සිතා, වයස ගැන සිතා, තම දක්‍ෂතාවය ගැන සිතා, බහුශ්‍රැත බව ගැන සිතා යනුවෙනි. ඒ කෙසේ ද යත්, පව් කිරීම උසස් කුලවතුන්ගේ ක්‍රියාවක් නොවේ. කේවට්ටාදී (මස් මරන්නන්) හීන ජාතිකයන්ගේ ක්‍රියාවකි. මෙවැනි උසස් කුලවතකුට මේ ක්‍රියාව කිරීමට සුදුසු නැතැ යි මෙසේ ජාතිය ගැන සිතා, පාණාතිපාතාදී පව් කම් නොකරන්නේ ලජ්ජාව උපදවා ගනී. එ සේ ම පාපක්‍රියා කිරීම නොදරුවන් විසින් කළයුතු ක්‍රියාවකි. ඔබ වැනි වයසෙහි සිටිනා අය විසින් කළයුතු දෙයක් නොවේ. මෙසේ වයස ගැන සිතා පාණාතිපාතාදී පව් කම් නොකොට ලජ්ජාව උපදවා ගනී. එ සේ ම මේ පව් කම් නම්, දුබලයන්ගේ ක්‍රියාවකි. එවැනි දක්‍ෂයකු හට මේ ක්‍රියාව කිරීම සුදුසු නැත. තම හැකියාව ගැන සිතා පව්කම් නොකොට ලජ්ජාව උපදවා ගනී. එ සේ ම මේ පව් කම් අඳ බාලයන්ගේ ක්‍රියාවකි. නැණවතුන්ගේ ක්‍රියාවක් නොවේ. මා වැනි නුවණැති බහුශ්‍රැතියකුට මේ ක්‍රියාව කිරීමට සුදුසු නො වේයැ යි බහුශ්‍රැත බව සලකා ප්‍රාණඝාතාදී පව් කම් නොකොට ලජ්ජාව උපදවා ගනී. මෙසේ ඇතුළතින් හට ගන්නා ලජ්ජාව කරුණු සතරක් නිසා උපදී. මෙසේ උපදවාගත් ලජ්ජාව තම සිතට පිවිසවා පව්කම් නොකරයි. මෙසේ ලජ්ජාව **“අජ්ඣත්ත සමුට්ඨාන”** නම් වෙයි.
කෙසේ නම් ඔත්තප්ප (බය) බැහැරින් හටගන්නේ නම් වෙයි ද? ඉදින් ඔබ පව් කම් කරන්නේ නම්, සිව් පිරිස් මැද ගැරහිය යුත්තෙකු වන්නෙහිය.
“මහණ, නගර වැසියෙකු අසූචියට පිළිකුල් කරන්නේ යම් සේ ද ඔබ සිල්වතුන් විසින් බැහැර කරන ලද්දේ ශාසනික කටයුතු කෙසේ නම් කරන්නේ ද?”
මෙසේ නුවණින් විමසමින් බැහැරින් හටගන්නා බය නිසා පව් කම් නොකරයි. මෙනයින් (ඔත්තප්ප) බය බැහැරින් හට ගන්නේ නම් වෙයි.
කෙසේ නම් (හිරි) ලජ්ජාව තමා අධිපතිකොට ඇත්තේ වේ ද? මෙලොව කුල දරුවෙක් තමා අධිපතියෙක්, දෙටුවෙක් කොට සිතා ඔබ වැනි සැදැහැයෙන් පැවිදි වූ උගතකුට ධූත ගුණ දරන්නෙකුට පව් කම් කිරීම සුදුසු නොවේයැ යි සිතා, පව් කම් නොකරයි. මේ අයුරින් ලජ්ජාව තමා අධිපති කොට පවත්නේ වෙයි. එහෙයින් වදාළහ බුදුහු -
හෙතෙම තමා ම අධිපති කොට අකුසල් අත්හරී. කුසල් වඩයි. වැරදි සහිත දෙය අත්හරී. නිවැරදි දෙය වඩයි. තමා පිරිසිදුව හැසිරෙයි.
කෙසේ නම් (ඔත්තප්ප) බය ලෝකය අධිපති කොට පවතී ද? මේ ලෝකයෙහි දැහැමි කුල පුත්‍රයෙක් ලෝකය අධිපති කොට, දෙටු කො අකුසල් නොකරයි. එ හෙයින් කියන ලදි -
මේ සමස්ත ලෝකය ඉතා විශාලය. ඒ සමස්ත ලෝකයෙහි සෘද්ධි ඇති, දිවැස් ඇති, මෙරමා සිත් දන්නා මහණ බමුණෝ සිටිත්. එතුමෝ දුර සිටිය ද මෙරමා දකිත්. ඔවුහු ළඟ සිටිය ද මෙරමා හට නොපෙනෙත්. තම සිතින් මෙරමා සිත දකිත්. එතුමෝ මා මෙසේ දනිත්. පින්වත, බලනු මැනවි. මේ කුල පුත්‍රයා සැදැහැයෙන් ගිහිගෙයින් නික්ම සසුනෙහි පැවිදි වූයේ, පවිටු අකුසලවලින් ගහණ ව වෙසෙයි.
සමහර සෘද්ධි ඇති, දිවැස් ඇති, මෙරමා සිත් දන්නා දේවතාවෝ සිටිත්. ඔවුහු දුර සිට මෙරමා දකිත්. ළඟ සි වුව ද මෙරමා හට ඔවුහු නොපෙනෙත්. ඔවුහුගේ සිත් මෙරමා සිත දකිත්. ඔවුහු ද මා මෙසේ දනිත්. පින්වත, බලනු මැනවි. මේ කුල පුත්‍රයා සැදැහැයෙන් ගිහිගෙයින් නික්ම පැවිදි වූවත් පවිටු අකුසල ධර්මයන්හි ගහණ ව වෙසෙයි. ඔහු මෙසේ ලෝකය අධිපති කොට අකුසල් දුරලයි. කුසල් වඩයි. වැරදි දෙය දුරලයි. නිවැරදි දෙය වඩයි. පිරිසිදු ව ජීවත් වෙයි.
මෙසේ (ඔත්තප්ප) බය, ලෝකය අධිපති කොට ඇත්තේ නම් වෙයි.
හිරි, ලජ්ජාව ස්වභාව කොට ඇත්තේය. ඔත්තප්පය, බය ස්වභාව කොට ඇත්තේය. යන මෙහි ලජ්ජාව යනු ලජ්ජා වන ස්වභාවයයි. බය නම් අපාය බයයි. ඒ ස්වභාවයෙන් පිහිටියේය. මේ ලක්‍ෂණ දෙක ම අකුසල් දුරු කිරීමෙහි දී ප්‍රකට වේ. ඇතැම් කෙනෙක් මළමුත්‍ර කිරීමෙහි දී පවා ලජ්ජාවිය යුතු අයකු දැක ලජ්ජා වන්නෝය. ඒ අයුරින් සිත තුළ ලජ්ජාව ඇති වී පව්කම් නොකරයි. ඇතැමෙක් අපායට බිය වී පව්කම් නොකරති. ඒ සඳහා මේ උපමාව දැක්විය හැකිය. ලෝ ගුලි දෙකකින් එකක් සීතලය. අසූචි තැවරී ඇත. අනෙක උණුසුම්ය. ගිනියම් වී ඇත. එහි දී නුවණැත්තා අසූචි තැවරුණු බැවින් ලෝගුලිය පිළිකුල් කරන්නේ, නොගනී. අනෙක තාප බයින් නොගනී. එහි සිසිල අසූචි තැවරුණු ලෝ ගුලිය පිළිකුලින් නොගන්නාක් මෙන් සිතෙහි ලජ්ජාව ඇති වී පාප ධර්ම නොකිරීම මෙනි. උණුසුම් ලෝ ගුලිය තාප බයින් නොගන්නාක් මෙන් අපායට බයින් පව්කම් නොකරන්නා මෙයැ යි දත යුතුය.
(හිරි) ලජ්ජාව අධිපති ස්වභාව ලක්ෂණකොට ඇත්තේය. (ඔත්තප්ප) බය වරදෙහි බිය දක්නා සියලු ස්වභාවය ලක්‍ෂණකොට ඇත. මේ ලජ්ජා, බය දෙක ම පාප කර්ම දුරු කිරීමෙහි දී ම ප්‍රකට වෙයි. මෙහි දී (හිරි) ලජ්ජාව, ජාති (කුල) මහත් බව සැලකීම, බුදුරදුන්ගේ උසස් බව සැලකීම, බුදු සසුනෙන් ලැබිය යුතු දායාද (මඟඵල) මහත් බව සැලකීම, සඟ මහත් බව සැලකීම, යන සිව් කරුණෙන් අවනත ගති ඇති ලජ්ජාව උපදින, පව්කම් නොකරයි. එ සේ ම තමා ම තමාට කරන අපවාද බය, මෙරමා කරන අපවාද බය, දඬුවම් බිය, දුගති බිය යන සිව් කරුණෙන් වරදෙහි බිය දක්නා ලක්ෂණ ඇති ඔත්තප්පය උපදවා පව් කම් නොකරයි. මෙහි දී ජාතිමහත් බව සැලකීම, ආදචිය ද තමා ම තමාට කරන අපවාද ආදී බය ද විස්තරකොට කිය යුතුය. එහි විස්තර අංගුත්තර අටුවාවෙහි කියන ලදි.
**“සුක්ක ධම්ම සමාහිතා” **යනු මෙහි මෙම හිරි ඔතප් මුල්කොට කළ යුතු කුසල ධර්ම සක්ක ධම්ම (පිරිසිදු) නමි. ඒ සියල්ල එකට කැටිකොට ගත් කල කාමාවචරාදී චතුර්භූමික ලෞකික ලෝකෝත්තර ධර්මයෝය. මෙයින් යුක්ත පුද්ගලයෝ ගැනෙති. මෙයින් යුක්ත වූවෝ යන අර්ථයයි. **“සන්තො සප්පුරිසා ලොකෙ”** යන්නෙහි කයින් කැරෙන වැරදි ආදියෙන් සන්සිඳුණු හෙයින් සාන්ත නමි. කෙළෙහි ගුණ දන්නා බැවින් සෝබන පුරුෂයෝ, සත්පුරුෂයෝ වෙති. ලෝකය වනාහි සංඛාර ලෝක, සත්ත්ව ලෝක, ඔකාස ලෝක (අවකාශ ලෝක), බන්ධ ලෝක, ආයතන ලෝක, ධාතු ලෝක වශයෙන් විවිධ වේ. එක ම ලෝකය සියලු සත්ත්වයෝ ආහාරය නිසා පවතින්නාහු වෙති. -පෙ- අටළොසක් ලෝකය අටළොසක් ධාතුය යන මෙතැන්හි සංඛාර ලෝකය කියන ලදි. බන්‍ධ ලෝක ආදිය ද මෙහි ම ඇතුළත් වේ. මෙලොව, පරලොව, දෙව්ලොව, මිනිස්ලොව ආදී තැන්හි සත්ත්ව ලෝකය කියන ලදි.
යම්තාක් ප්‍රභාවත් සඳ, හිරු දෙදෙන භ්‍රමණය වෙයි ද දිසාවන් ආලෝක කරයි ද එතෙක් ලෝකය දහස් අයුරකින් ඔබගේ වසඟයෙහි පවතී.
මෙහි අවකාශ ලෝකය කියන ලදි. මේ ලෝක අතුරින් මෙහි දී සත්ත්ව ලෝකය අදහස් කරන ලදි. සත්ත්ව ලෝකයෙහි ම එබඳු සත්පුරුෂයෝ වෙති. ඔවුහු ම දේව ධර්ම ඇත්තෝයැ යි කියනු ලැබෙත්.
එහි ද දෙවියෝ සම්මුති දේව, උප්පත්ති දේව, විසුද්ධි දේව වශයෙන් ත්‍රිවිධ වෙති. ඔවුනතුරෙන් ද මහා සම්මත කාලයේ පටන් දෙවියෝයැ යි සම්මත කොට ඇති හෙයින් රාජ රාජ කුමාරවරු ම සම්මුති දේව නම් වෙති. දෙව්ලොව උපන්නෝ උප්පත්ති දේව නම් වෙති. රහත්හු විසුද්ධි දේව නම් වෙති. මෙසේ ද කියන ලදි -
සම්මුති දෙවියෝ නම් පොළොව ආශ්‍රිත දෙවියන්ගේ පටන් ඉන් මත්තෙහි සිටින දෙවියෝය. විසුද්ධි දෙවියෝ නම් බුදු, පසේබුදු, මහ රහත්හු ය.
මෙකී දෙවියන්ගේ ධර්මයන් දේව ධර්මයැ යි කියනු ලැබේ. කුසල ධර්ම වනාහි හිරි ඔත් මුල්කොට පවතී. කුසල් සම්පත්තිය නිසා ම දෙව්ලොව ඉපදීමට ද රහත් බැවින් පිරිසිදු වීමට ද හේතුවන බැවින්, හේතු වන අරුතින් ත්‍රිවිධ දෙවියන්ගේ ධර්මය දේව ධර්ම නමි. ඒ දේව ධර්මයෙන් යුක්ත වූ පුද්ගලයෝ ද දේව ධර්ම වෙති. එම නිසා මේ දේශනාවෙහි පුද්ගල ප්‍රමුඛ කොට මේ ධර්ම දක්වන්නේ ලෝකයෙහි ශාන්ත සත්පුරුෂයෝ දේව ධර්මයැ යි කියනු ලැබෙතැ යි කීහ.
රාක්ෂයා මේ දම් දෙසුම අසා පැහැදී බෝසතුන්ට මෙසේ කීය. පණ්ඩිතය, මම ඔබට පැහැදුණෙමි. එම නිසා එක් සොහොයුරෙක් දෙමි. කවරෙකු ගෙන එම් ද? කනිටු සොහොයුරා ගෙන එනු. පණ්ඩිතය, ඔබ හුදෙක් දේව ධර්මය දන්නෙක් වෙයි. ඒ අනුව පිළිපදින්නෙක් නොවේ. දෙටු සොහොයුරා තබා කනිටු සොහොයුරු ගෙන්වා ගන්නේ කුමක් නිසා ද? දෙටුවන්ට ගරු කිරීමේ කුසලය නො කරන්නේය. රාක්‍ෂය, මම දේව ධර්මය දන්නවා පමණක් නොව ඒ පිළිපදින්නෙක් ද වෙමි. අප වනගත වූයේ ද කනිටු සොහොයුරා නිසාය. මොහුගේ මව මොහුට රාජ්‍යය දෙන ලෙස අප පියාට ඇවිටිලි කළාය. අප පියා ඇයට එම වරය නොදී අප ආරක්ෂාව පිණිස වනවාසය අනුමත කළේය. එම කනිටු කුමරා නො නැවතී අප සමග පැමිණියේය. යක්‍ෂයකු විසින් වනයේ දී ඔහු කන ලද්දේයැ යි කීව ද කිසිවෙක් ඒ නො පිළිගන්නෝය. එම නිසා මම නින්දාවට බියෙන් ඔහු ම ඉල්ලා සිටිමි. යහපති, යහපති, පණ්ඩිතයෙනි, ඔබ දේව ධර්මය දන්නේ පමණක් නොව, ඒ අනුව පිළිපදින්නෙහියැ යි පැහැදුනු යක්‍ෂයා බෝසතුන්ට සාධුකාර දී සොහොයුරන් දෙදෙනා ම ගෙනවුත් දුන්නේය.
ඉක්බිති, බෝසත්හු ඔහුට මෙසේ කීහ. යහළුව, ඔබ පෙර තමා විසින් කරන ලද පව්කමින් මෙරමා ලේ, මස් බුදින රකුසකු වී ඉපද, දැනුදු පව්කම් ම කරන්නෙහිය. ඔබට මේ පව්කම් නිරය ආදියෙන් මිදෙන්ට නො දෙන්නේය. එම නිසා මෙතැන් පටන් පව්කම් අතහැර පින් කරව. බෝසතුන්ට ඔහු දමනය කරන්න හැකිවිය. බෝසත්හු රාක්‍ෂයා දමනය කොට, ඔහු විසින් යොදන ලද රැකවරණ ඇතිව එහි ම වසමින් දිනක් නැකැත්තරු බලා පියරජු මළ බව දැන, රාක්‍ෂයා ද රැගෙන බරණැසට ගොස් රාජ්‍යය ගෙන චන්ද කුමරුට උපරජ පදවිය ද සූරිය කුමරුට සෙනෙවි පදවිය ද දී රාක්‍ෂයාට සිත්කම් බිම් පෙදෙසක ස්ථානයක් කරවා, උසස් මල් මාලා, මල්, බත් ලැබෙන සේ සැලැස්වූහ. බෝසත්හු දැහැමින් රාජ්‍යය කොට, කම් වූ පරිදි මිය පරලොව ගියහ.
බුදුරදහු මේ ධර්ම දේශනාව ගෙනහැර දක්වා, සිව්සස් වදාළහ. දම් දෙසුම කෙළවර ඒ භික්‍ෂුව සෝවාන් ඵලයෙහි පිහිටියේය. බුදුරදහු ද මේ කථා පුවත් දෙක වදාරා, අනුසන්ධි ගළපා, ජාතක කතාව සමෝධාන කළ සේක. එකල ජල රකුසා නම් මේ බහු භාණ්ඩික භික්‍ෂුවය. සූරිය කුමරා අනඳ තෙරණුවෝය. චන්‍ද කුමරු සැරියුත් තෙරණුවෝය. දෙටු සොහොයුරු මහිංසාස කුමරුවෝ නම් මම ම වූවෙමි.
**“පුත්තො ත්‍යාහං මහාරාජා”** යන මේ ජාතකය බුදුරදහු දෙව්රමෙහි වැඩ වසන්නෝ වාසභ ඛත්තියා නම් කුමරියගේ කථාව අරබයා දේශනා කළහ. වාසභඛත්තියාගේ කථා පුවත දොළොස් වැනි නිපාතයේ භද්දසාල ජාතක කථාවෙහි එන්නේය. ඕ වනාහි මහානාම ශාක්‍ය රජුගේ දියණියකි. නාගමුණ්ඩා නම් දාසියගේ කුස උපන්නීය. කොසොල් රජුගේ අග මෙහෙසිය වූවාය. ඕ රජුට දාව පුතකු වැදුවාය. රජතුමා පසුව ඇයගේ දාසිභාවය දැන අග මෙහෙසි තනතුරින් පිරිහෙළීය. පුත් වූ විඩූඩභ කුමරුගේ ස්ථානය ද පිරිහෙළීය. දෙදෙනා ම රජමැදුර තුළ ම වෙසෙති. බුදු රජහු මේ කරුණ දැන, පෙරවරුයෙහි පන්සියයක් සඟුන් පිරිවරා රජ මැදුරට වැඩමවා, පනවනලද අසුනෙහි වැඩහිඳ, මහා රජ, වාසභඛත්තියා කොහි ද? රජතුමා එපුවත් සැල කෙළේය. මහා රජ, වාසභ ඛත්තියා කවරකුගේ දියණියක් ද? ස්වාමීනි, මහානාමගේය. කවරකු උදෙසා මෙහි පැමිණියා ද? ස්වාමීනි, මා උදෙසාය. එසේ නම් මහ රජ, මෝ තොමෝ රාජ දියණියකි. රජකු උදෙසා ම පැමිණියාය. ඔබට ම දාව පුතකු ද ලැබුවාය. එම පුත්‍රයා පිය සතු රාජ්‍යයට හිමියෙකු නො වන්නේ කුමක් නිසා ද? පෙර රජවරු එකෙණෙහි බිරිය බවට පත්, දර ගෙනයන්නියගේ කුසෙහි ඉපදුනු පුතුට ද රාජ්‍යය දුන්හ. කොසොල් රජතුමා මෙම පුවත හෙළිදරව් කිරීම පිණිස බුදුරදහු අයැද සිටියේය. බුදුරදහු භවාන්තරයෙන් වැසුණු කරුණ ප්‍රකට කළ සේක.
පෙර බරණැස් නුවර බඹදත් රජ මහත් යසසින් උයනට ගොස් එහි මල් ගෙඩි කෙරෙහි ලොබින් උයන් වන ලැහැබෙහි හැසිරෙන්නේ උයන් වන ලැහැබෙහි ගී ගයමින් දර නෙළන ගැහැනියක දැක, ඇය පිළිබඳ සිත් ඇතිව සංවාසය කෙළේය. එකෙණෙහි ම බෝසතාණෝ ඇය කුස පිළිසිඳ ගත්හ. ඒ සමග ම ඇගේ කුස වීදුරු පිරුණාක් මෙන් බර විය. ඇය දරු ගැබක් පිහිටි බව දැන දේවයිනි, මා කුස දරු ගැබක් පිහිටියේය. රජතුමා ඇඟිලි මුදුවක් දී, ඉදින් දුවක් නම් මෙය වියදම් කොට පෝෂණය කරව. පුත්‍රයකු නම් මා වෙත ගෙන එවයි කියා සිටියේය.
ඕ තුමූ ද මුහුකුරා ගිය ගැබ් ඇත්තී බෝසතුන් බිහි කළාය. ඔහු දුව පැන හැසිරෙන කල්හි කෙළි මඬලෙහි සෙල්ලම් කරන්නහු මෙසේ කියන්නෝ වෙත්. පියා නැත්තා විසින් පහරන ලද්දෝ වෙමු. ඒ ඇසූ බෝසත්හු මව වෙත ගොස් මෑණියනි, මගේ පියා කවරෙක් ද? දරුව, ඔබ බරණැස් රජුගේ පුත්‍රයාය. මෑණියනි, ඒ සඳහා කිසියම් සාක්‍ෂියක් ඇත්තේ ද? රජ මේ මුද්ද දී ඉඳින් දුවක වූයේ නම් මෙය වියදම් කොට පෝෂණය කරන්නැ යි ද පුතෙක් වී නම් මේ මුදුව සමග තමා වෙත ගෙන එන්නැ යි ද කියා ගියේය. එසේ නම් මා පියා ළඟට නො පමුණුවන්නේ ඇයි? පුතුගේ අදහස දැනගත් ඇය පුතු සමග රජ දොරටුව වෙත ගොස් තමා පැමිණි බව දන්වා සිටියාය. රජු විසින් කැඳවන ලද්දී, එවිට රජුන් වැඳ දේවයිනි, මේ ඔබතුමාගේ පුත්‍රයායැ යි කීවාය. රජතුමා දන්නේ නමුදු පිරිස් මැද ලජ්ජාවෙන් මගේ පුත්‍රයකු නො වේයැ යි කීය. දේවයිනි, මේ ඔබතුමන්ගේ ඇඟිලි මුදුවයි. එය හඳුනන්නහුදැ යි ඇසුවාය. මේ මුදුව ද මගේ නො වේ. දේවයිනි, දැන් මට සත්‍යය ක්‍රියාව හැර වෙන සාක්‍ෂියක් නැත. ඉදින් මේ දරුවා ඔබතුමා නිසා උපන්නේ නම් අහසෙහි සිටීවා. එ සේ නොවේ නම් බිම වැටී මැරේවා යි බෝසතුන් පාදයෙන් ගෙන අහසට විසි කළාය. බෝසතාණෝ අහසෙහි පළක් බැඳ හුන්නේ මිහිරි හඬින් තම පියාට දම් දෙසන්නේ මේ ගාථාව දෙසූහ.
“මහරජතුමනි, මම ඔබතුමාගේ පුත්‍ර වෙමි. ජන නායකතුමනි, ඔබතුමා මා පෝෂණය කරනු මැනවි. දේවයන් වහන්සේ සේවකාදී අන්‍යයන්ද පෝෂණය කරයි. සිය පුත්‍රයා පෝෂණය නො කරන්නේ මන්ද?”
එහි **“පුත්තො ත්‍යාහ”** යනු, මම ඔබගේ පුත්‍රයා වෙමි. පුත්‍රයා වනාහි, අත්‍රජ, ඛෙත්තජ අන්තෙවාසික, දින්නක වශයෙන් සිව් ආකාරය. එහි, තමා නිසා උපන්නේ අත්‍රජ නමි. යහන මත, පළඟ මත, ළය මත ආදී තන්හි උපන්නේ ඛෙත්තජ නමි. ඇසුරෙහි සිප්සතර හදාරන්නේ අන්තෙවාසික නමි. පෝෂණය කරනු සඳහා දෙන ලද්දේ දින්නක නමි. මෙහි දී අත්‍රජ පුත්‍රයා සඳහා කියන ලදි. සතර සංග්‍රහ වස්තුවෙන් ජනයා සතුටු කෙරේනුයි රාජ නමි. මහත් වූ රාජයා, මහරාජ නමින් අමතන්නේ මහා රාජයැ යි කීය. **“ත්‍වං මං පොස ජනාධිප”** යනු ජනපතිතුමනි, - දනදෙටුතුමනි, ඔබතුමා මා පෝෂණය කරනු මැනවි. නඩත්තු කැමැති නම් වර්ධනය කරනු මැනවි යන්නයි. **“අඤ්ඤෙපි දෙවො පොසෙති”** යනු අනෙක් ඇත්ගොව් ආදී මිනිසුන් ද ඇත්, අස් ආදී තිරිසනුන් ද වෙනත් බොහෝ ජනයා ද පෝෂණය කරයි යන්නයි. **“කිඤ්ච දෙවො සකං පජං”** මෙහි **“කිඤ්ච”** යන්න නින්දා අරුතෙහි ද අනුග්‍රහ අරුතෙහි ද නිපාත පදයකි. ඔබතුමාගේ පුත්‍රයකු වූ මා දේවයන්වහන්සේ පෝෂණය කරතැ යි කියත් ම, අනුග්‍රහ කැරේ නම් වෙයි. බෝසත්හු මෙසේ නින්දා කැරෙමින් ද අනුග්‍රහ කැරෙමින් ද **“කිඤ්ච දෙවො සකං පජං”** යනුවෙන් කීහ.
බෝසතාණන් අහසෙහි සිට මෙසේ දහම් දෙසනු අසා රජතුමා දරුව, එනු මැන. මම ම ඔබ පෝෂණය කරමි යි අත දිගු කළේය. දහස් ගණන් අත් දිගු කෙරිණ. බෝසතාණෝ අනිකකුගේ අතට නොබැස රජුගේ අතට ම බැස ඇකයෙහි හිඳගත්හ. රජතුමා ඔහු යුවරජ පදවිය දී මව අග මෙහෙසිය කළේය. හේ පියරජු ඇවෑමෙන් කට්ඨවාහන නමින් රජ වී දැහැමෙන් රාජ්‍යය කොට කම් වූ පරිදි මිය පරලොව ගියේය.
බුදුරදහු කොසොල් රජුට මේ කථාව ගෙනහැර දක්වා අනුසන්ධි ගලපා ජාතක කතාව නිම කළහ. එකල මව නම් මහාමායා වූවාය. පියතුමා සුද්ධෝදන මහ රජ විය. කට්ඨවාහන රජ මම ම වීමි.
**“අපි අතරමානාන”** යන මේ ජාතකය බුදු රජහු දෙව්රම් වෙහෙර වැඩ වසමින් වීර්යය අත්හළ භික්‍ෂුවක් අරබයා දේශනා කළහ. මේ ජාතකයෙහි වත්මන් කථාව ද ඉකුත් කථාව ද එකොළොස් වැනි නිපාතයෙහි සංවර ජාතකයෙහි වන්නේය. කථාව එහි ද මෙහි ද එක සමානය. ගාථා පමණක් වෙනස් වේ. ගාමිණී කුමරා බෝසතුන්ගේ අවවාදයෙහි පිහිටා සොහොයුරන් සියයකට කනිටු වී ඒ සොහොයුරන් පිරිවරා සේසත යට උතුම් පළඟෙහි හිඳ තම යසස හා සම්පත් බලා මගේ මේ සියලු යස සම්පත මගේ ගුරුතුමා සතුයැ යි සතුටු ව මේ උදානය (සතුටු වාක්‍යය) ප්‍රකාශ කළේය.
“නුවණැත්තන්ගේ අවවාදයෙහි පිහිටා නො ඉක්මන් ව කටයුතු කරන්නන්ගේ පවා ඵල ආශාව, ප්‍රාර්ථනා ඉටු වේ. මම මුහුකුරා ගිය බ්‍රහ්ම චර්යාව ඇත්තෙමි. ගාමිණිය, මෙසේ දනුව.”
එහි **“අපි”** යනු නිපාත මාත්‍රයකි. **“අතරමානානං”** යනු පඬුවන්ගේ උපදෙසෙහි පිහිටා ඉක්මන් නොවී උපායෙන් කටයුතු කරන්නන්ය. **“ඵලාසාව සමිජ්ඣති”** යනු යම් සේ පතන ලද ඵලයෙහි ආශාව, එය ලැබීමෙන් ඉටුවේ ම ය. එහි **“ඵලාසාව”** යනු ආශා ඵලය පතන ලද පරිදි ඉටුවීම අර්ථයයි. **“විපක්ක බ්‍රහ්මචරියොස්මි”** යන මෙහි සතර සංග්‍රහ වස්තු, උසස් චර්යාව නිසා බ්‍රහ්මචරිය නමි. එය ද ඊට මුල් වූ සම්පත ලැබූ බැවින් මුහුකුරා ගියා වේ. ඔහුට යම් කීර්තියක් ලැබුණේ ද එය ද උසස් යන අර්ථයෙන් බ්‍රහ්මචරිය නමි. එහෙයින් කීය. මුහුකුරා ගිය බ්‍රහ්මචරිය ඇත්තේ වෙමි. **“ත්‍වං ජානාහි ගාමණී”** සමහර තැනක ගම් වැසියා ද ගම් දෙටුවා ද ගාමිණී නමි. මෙහි දී සියලු ජන නායක වූ තමා සඳහා කීය. එම්බා ගාමිණිය, ඔබ මේ කරුණු මෙසේ දනුව. ඔබ ඇදුරා නිසා සොහොයුරන් සියයක් ඉක්මවා මේ මහා රාජ්‍යයට පැමිණියේ වෙමි යි උදන් ඇනීය.
ඔහු රාජ්‍යයට පැමිණි කල්හි සත් අට දිනක් ඇවෑමෙන් සියලු සොහොයුරෝ තම තමන්ගේ වාසස්ථානයන්ට ගියාහුය. ගාමිණී රජ දැහැමෙන් රාජ්‍යය කොට කම් වූ පරිදි මිය පරලොව ගියේය. බෝසත්හු ද පින් කොට කම් වූ පරිදි මිය පරලොව ගියේය.
බුදු රජහු මේ දම් දෙසුම ගෙනහැර දක්වා සිව්සස් ප්‍රකාශ කළහ. ඒ කෙළවර හළ වීර්යය ඇති ඔහු රහත් ඵලයෙහි පිහිටියේය. බුදුරදහු දෙසුමක් කියා අනුසන්ධි ගළපා මේ ජාතකය නිමවා වදාළ සේක.
**“උත්තමඞ්ගරුහා මය්හං” **යන මෙය බුදුරදහු දෙව්රමෙහි වැඩ වසනුයේ මහා අභිනිෂ්ක්‍රමණය අරබයා වදාළහ. ඒ පුවත යට නිදාන කථාවෙහි කියන ලදමය. ඒ කාලයෙහි භික්‍ෂූහු බුදුරදුන්ගේ ගිහිගෙන් නික්මීම වනමින් හුන්නාහුය. බුදුරදහු දම්සභාවට වැඩමවා බුදු අසුනෙහි හිඳ මහ සඟන ඇමතූහ. මහණෙනි, දැන් කවර කථාවක් කරමින් සිටියාහුද? ස්වාමීනි අන් කථාවක් නොව ඔබවහන්සේගේ ගිහිගෙන් නික්මීම වනමින් හුන්නෙමු. මහණෙනි, තථාගතයන් වහන්සේ දැන් පමණක් මහබිනික්මන් කළාහු නො වෙති. පෙර ද නික්මුනාහුමයැ යි වදාළහ. භික්‍ෂූහු එම අරුත පැහැදිලි කරනු සඳහා බුදු රදුන් අයැදියහ. බුදු රජහු භවාන්තරයෙන් වැසුණු කරුණ ප්‍රකට කොට වදාළහ.
පෙර විදේහ රට මිථිලා නුවර මඛාදේව නම් රජකු විය. ඔහු දැහැමි රජෙකි. ඔහු වසර සූඅසූ දහසක් කුමාර ක්‍රීඩා කළේය. එපමණ කලක් යුව රජය ද එපමණ කලක් ම මහරජය ද කොට දිගුකලක් ගෙවා දිනක් කරණවෑමියා ඇමතීය. යහළුව, කපුව, යම් දවසක මගේ හිසෙහි පැසුණු කෙස් දක්නේ නම් මට දන්වනු. කපුවා ද දිගු කලක් ගෙවා එක් දවසක් අඳුන්වන් කෙස් අතර පැසුණු කෙසක් දැක “දේවයනි, එක් පැසුණු කෙසක් පෙනේයැ යි සැලකළේය. එ සේ නම් යහළුව, ඒ නර කෙස උදුරා මගේ අල්ලේ තබනු යි කියනු ලැබුයේ රන් අඬුවෙන් උදුරා රජුගේ අල්ලෙහි තැබීය. එතැන් සිට රජුට සූඅසූදහසක් අවුරුදු ඉතිරි ව තිබුණේය. එසේ තිබියදීත් නර කෙස දැක, මරුවා අවුත් ඉදිරියෙහි සිටියාක් මෙන් ද ගිනිගත් පන්සලකට පිවිසියාක් මෙන් ද සිතමින් සංවේගයට පැමිණ, බොළඳ මඛාදේවයනි, කෙස් පැසෙන තුරුත් ඔබට කෙළෙස් අත්හරින්ට නො හැකි වූවෙහියැ යි සිතී.
මෙසේ රජු නර කෙස් හටගත් බව සිතත් සිතත් ම ඇතුළත දාහය හටගනී. සිරුරින් ඩහදිය වැගිරිණි. ඇඳි පිළි මිරිකා ඉවත් කළ යුතු ආකාරයට පත්විය. අද ම නික්මී පැවිදි විය යුතුයැ යි කරණවෑමියාට ලක්‍ෂයක් උපදනා ගම්වරයක් දී දෙටු පුතු කැඳවා දරුව, මගේ හිසෙහි නර කෙස් පහළ විය. මම මහල්ලෙක් වීමි. මවිසින් මිනිස් ලොව කම් සැප විඳින ලදි. දැන් දෙව් ලොව කම් සැප සොයන්නෙමි. ගිහිගෙයින් නික්මීමට දැන් කාලයයි. ඔබ මේ රාජ්‍යය කරවන්න. මම පැවිදි වී මේ මඛාදේව අඹ වනයෙහි වෙසෙමින් මහණ දම් පුරන්නෙමි යි කීය. මෙසේ මහණ වනු කැමති ඔහු වෙත ඇමැතියෝ පැමිණ දේවයන්වහන්ස, ඔබවහන්සේට පැවිදි වීමට කුමක් හේතු වීදැ යි විමසූහ. රජු පැසුණු කෙස් අතින් ගෙන ඇමැතියන්ට මේ ගාථව කීය.
“මගේ වයස පැහැර ගන්නා නරකෙස් හටගනී. මේ දේවදූතයෝ පහළ වූහ. මට පැවිදි වීමට කාලයයි.”
එහි **“උත්තමඞ්ගරුහා”** යනු කෙස්ය. කෙස් නම් අත් පා ආදි අනෙක් අඟපසඟයන්ට වඩා උසස් වූ හිසෙහි වැඩුණු බැවින් **“උත්තමඞ්ගරුහා”** යැයි කියනු ලැබේ. **“ඉමෙ ජාතා වයොහරා”** යනු දරුවනි, බලන්න. නර කෙස් පහළ වූ බැවින් ත්‍රිවිධ වයස් (බාල, තරුණ, මහලු) පැහැර ගන්නා හෙයින් මේ නෙම් **“වයොහරා”** නමි. **“පාතු භූතා”** යනු උපන්නේය. “**දෙවදූතා”** හි දේව නම් මරුවාය. ඔහුගේ දූතයා දේවදූත නමි. හිසෙහි නර කෙස් පහළ වූ කල්හි මරුවාගේ ළඟ සිටියාක් මෙන් වෙයි. එම නිසා නර කෙස් මාරයාගේ දූතයන්යැ යි කියනු ලැබේ. දෙවියන් වැනි දූතයන් දේවදූත නමි. මෙසේ සිව්බරණින් සැරසුණු දේවතාවියක අහසෙහි සිට අසවල් දවසෙහි මිය යන්නේයැ යි කී කල්හි ඒ එසේම වෙයි. එසේ හිසෙහි නරකෙස් පහළ වූ කල්හි එය දේවතාවියකගේ ප්‍රකාශනයක් හා සමාන වෙයි. එම නිසා නරකෙස් දෙවියන් සමාන දූතයන්යැ යි කියනු ලැබේ. විසුද්ධි දෙවියන්ගේ දූත යන අරුතින් ද දේවදූත නමි. සියලු බෝසත්වරු මහල්ලකු, රෝගියකු, මළ සිරුරක්, පැවිද්දකු යන පෙරනිමිති දැක සංවේගය පැමිණ යහනෙන් නික්ම පැවිදි වෙත්. එහෙයින් කීහ.
“මහරජ, මම මහල්ලකු ද රෝගයකින් දුකට පත් වූවෙකු ද දැක එසේම ආයු ගෙවී ගිය මළ සිරුරක් ද දැක කසාවත් හැඳි පැවිද්දකු ද දැක පැවිදි වූවෙමි.”
මේ අයුරින් නර කෙස් විසුද්ධි දෙවියන්ගේ දූතයන් නිසා දේවදූතයැ යි කියනු ලැබේ. **“පබ්බජ්ජාසමයො මමා”** හි ගිහිබවින් නික්මුණු අරුතින් **“පබ්බජ්ජ”** පැවිද්ද යන නම් ලද ශ්‍රමණ ස්වරූපය ගැනීමට මට සුදුසු කාලයයැ යි දැක්වේ.
ඔහු මෙසේ කීහ. එදින ම රාජ්‍යය අතහැර තාපස පැවිද්දෙන් පැවිදිව මඛාදේව අඹ වනයෙහි ම වෙසෙමින් සුවාසූදහසක් අවුරුදු සිව් බඹ විහරණ වඩා නො පිරිහුණු දැහැනෙහි සිට කලුරිය කොට බඹලොව ඉපිද නැවත එයින් චුතව මිථිලා නුවර ම නිමි නම් රජව ඉපිද පිරිහෙමින් පැවැති තම රාජ වංසය ශක්තිමත් කො එම අඹ උයනෙහි ම පැවිදි ව බඹ විහරණ වඩා නැවත බඹලොව ගියේ විය.
බුදු රජහු ද මහණෙනි, තථාගතයන් වහන්සේ දැන් පමණක් මහබිනික්මන් කළාහු නො වෙති. පෙර ද නික්මුනාහුයැ යි මේ දම් දෙසුම ගෙනහැර දක්වා සිව්සස් වදාළහ. ඇතමෙක් සෝවාන් වූහ. ඇතැමෙක් සකදාගාමි වූහ. ඇතමෙක් අනාගාමී වූහ. මෙසේ භාග්‍යවතුන් වහන්සේ මේ දෙපුවත් කියා අනුසන්ධි ගළපා ජාතකය නිමවා වදාළ සේක. එදා පනික්කියා (කරණවෑමියා) ආනන්දය, පුත්‍රයා රාහුලය. මඛාදේව රජ මම ම වීමි.
**“යඤ්ච අඤ්ඤෙ න රක්‍ඛන්ති”** යන මේ ජාතකය බුදු රජහු අනුපිය නගරය ඇසුරු කොට අනුපිය අඹ වනයෙහි වැඩ වසන සේක්, සැප විහරණ ඇති භද්දිය තෙරණුවන් අරබයා වදාළහ. සැප විහරණ ඇති භද්දිය තෙරණුවෝ, ක්‍ෂත්‍රීයයන් සය දෙනාගේ සමාගමයෙහි උපාලි සත් වැනි කොට පැවිදි වූහ. ඔවුනතුරෙන් භද්දිය තෙර, කිම්බිල තෙර, භගු තෙර, උපාලි තෙර යන තෙරවරු රහත් වූහ. අනඳ තෙරණුවෝ සෝවාන් වූහ. අනුරුද්ධ තෙරණුවෝ දිවැස් ඇත්තෙක් වූහ. දෙව්දත් තෙර ධ්‍යාන ලාභියකු විය. මේ සය ක්‍ෂත්‍රීයන්ගේ කථා පුවත අනුපිය නගරය දක්වා ඛණ්ඩහාල ජාතකයෙහි පහළ වන්නේය. ආයුෂ්මත් භද්දිය තෙරණුවෝ රජ කරන කල්හි තමා රැකීම සඳහා ආරක්‍ෂක සංවිධාන යොදා තිබියදීත් බොහෝ රැකවලුන් විසින් තමා රකිනු ලබද්දීත් උඩු මහළෙහි මහා යහනෙහි පෙරළෙමින් සිටියදීත් තමා බියට පත් වූ බව ද දැන් රහත් බව පැමිණ වන සෙනසුන් ආදියෙහි කොතැනක හැසිරෙන්නේ වුව ද පහ වූ බිය ඇති බව ද සම්මර්ෂණය කරන්නේ අහෝ සැපයි, අහෝ සැපයි යැයි උදන් ඇනූහ. මේ ඇසූ භික්‍ෂූහු භද්දිය තෙරණුවෝ විරුද්ධ දෙයක් ප්‍රකාශ කරතැයි බුදුරදුන් සැල කළහ. බුදුරදහු මහණෙනි, භද්දිය සුඛවිහාරී වූයේ දැන් පමණක් නො වේ. පෙර ද සුඛවිහාරී වූයේයැ යි වදාළහ. භික්‍ෂූහු එඅරුත පැහැදිලි කරනු, බුදුරදුන් අයැදියහ. බුදුරදහු භවාන්තරයෙන් වැසී ගිය මෙපුවත ප්‍රකට කළහ.
පෙර බරණැස් නුවර බඹදත් රජ රාජ්‍යය කරවන කල්හි බෝසතාණෝ උසස් බමුණු මහසල් කුලයෙහි ඉපිද කාමයන්හි ආදීනව ද පැවිද්දෙහි අනුසස් ද දැක හිමවතට පිවිස තවුස් පැවිද්දෙන් පැවිදිව අට සමවත් ඉපදවීය. ඔහුට පන්සියයක් පමණ තවුස් පිරිවර විය. ඔහු වැසි කාලයෙහි හිමවතින් නික්ම තවුස් සමූහයා පිරිවරාගෙන ගම් නියම්ගම් ආදියෙහි හැසිරෙමින් බරණැසට පැමිණ රජු ඇසුරුකොට රජ උයනෙහි වාසය කළේය. වැසි සාරමස එහි වැස රජු විමසීය. එවිට රජතුමා ස්වාමීනි, දැන් ඔබවහන්සේ මහළුය. හිමවතෙහි විසීමෙන් ප්‍රයෝජනය කුමක් ද? අතවැස්සන් හිමවතට යවා ඔබවහන්සේ මෙහි ම වසන්නැ යි අයැදීය. බෝසතාණෝ පන්සියයක් තවුසන් දෙටු අත වැසියාට පවරා යන්න. මොවුන් හිමවතෙහි වසන්න. මම මෙහි ම වසන්නෙමි යි ගුවනින් යවා එහි ම විසීය.
ඒ දෙටු අතවැසියා රජ කුලයෙන් පැවිදි වූවෙකි. මහාරාජ්‍යයක් අතහැර කසිණු පිරියම් කොට අට සමවත් ලැබූවකු විය. ඔහු තවුසන් සමග හිමවතෙහි වසන්නේ එක් දවසක් ගුරුතුමන් දකිනු කැමැත්තැතිව තවුසන් අමතා ඔබලා උකටලී නොව මෙහි ම වසන්න. මම ගුරුතුමන් වැඳ ආපසු එන්නෙමි යි ගුරුන් වෙත ගොස් වැඳ පිළිසඳර කථා කොට තණ ඇතිරියක් අතුරා ගුරුන් සමීපයේ ම හොත්තේය. එසමයෙහි ම රජතුමා තාපසයන් දකිමි යි උයනට ගොස් වැඳ එකත්පසෙක හුන්නේය. අතවැසි තවුසා රජු දැක නො නැගිට හුන් අයුරින් ම වැද හොත්තේ, ඉතා සැපයි. අනේ සැපයියැ යි උදන් ඇනීය. රජතුමා මේ තවුසා මා දැක නො නැගිට්ටේයැ යි නො සතුටුව බෝසතුන්ට කීය. ස්වාමීනි, මේ තවුසා හැකිතාක් කා උදන් අනන්නේ විය යුතුය. උදන් අනමින් සැප විහරණය ම කරන්නේය. මහරජ, මේ තවුසා පෙර ඔබ මෙන් රජකු විය. ඒ ඔහු පෙර ගිහි කල මම රජසිරි විඳිමින් අවිගත් බොහෝ දෙනා විසින් රකිනු ලබන්නේ වුව ද මෙබඳු සැපයක් නො ලැබුවෙමි යි තමාගේ පැවිදි සැපය අරබයා මේ උදන් අනතැ යි කියා බෝසත්හු රජුට ධර්ම කථාවක් කීමට මේ ගාථාව ප්‍රකාශ කළහ.
“අතපයෙන් යමකු රක්‍ෂා නො කැරේ ද? යමෙක් අන් බොහෝ දෙනා නො රකිත් ද මහරජ, ඔහු කාමයන්හි අනපේක්‍ෂිතව සැප සේ හොවයි.”
එහි **“යඤ්ච අඤ්ඤෙ න රක්‍ඛන්ති”** යනු යම් පුද්ගලයෙක් අන් බොහෝ පුද්ගලයෝ නො රකිත්. **“යො ච අඤ්ඤෙ න රක්‍ඛති”** යනු යමකු අන් බොහෝ අය නො රකී. **“ස වෙ රාජ සුඛං සෙති”** යනු මහරජ, ඒ දෙවැන්නකු නැති තනි පුද්ගලයා විවේකී වූයේ, කායික මානසික සැපයෙන් යුක්ත වූයේ, සැප සේ නිදයි. මෙබඳු පුද්ගලයා හොවින්නේ පමණක් නොව සැප සේ යයි. සිටියි. හිඳියි. නිදයි. සියලු ඉරියව්වල දී සැපය පැමිණියේම වෙයි. **“කාමෙසු අනපෙක්‍ඛවාති”** යනු වත්‍ථු කාම, කිලෙස කාම දෙකෙහි අපේක්ෂා රහිත වූයේ, පහ වූ ඡන්ද රාග ඇත්තෙක්, තෘෂ්ණා නැත්තෙක් වෙත්. පුද්ගලයා සියලු ඉරියව්වල දී සැපසේ වාසය කරයි.
රජතුමා දම් දෙසුම අසා සතුටු සිතින් වැඳ සිය වාසස්ථානයට ම ගියේය. අතවැසියා ද ගුරුන් වැඳ හිමවතට ම ගියේය. බෝසත්හු වනාහි එහි ම වෙසෙමින් නො පිරිහුණු දැහැනින් කලුරිය කොට බඹලොව උපන්හ.
බුදු රජහු මේ දම් දෙසුම ගෙනහැර දක්වා කථා දෙපුවත කියා අනුසන්‍ධි ගළපා ජාතකය නිමවා වදාළ සේක. එකල්හි අතවැසියා නම් භද්දිය තෙරණුවන්ය. ගණ ඇදුරා මම ම වීමි.


2. සීල වර්‍ගය
**“හොති සීලවතං අත්‍ථො”** යන මෙය බුදු රජහු රජගහ නුවර ඇසුරු කොට වේළුවනයෙහි වැඩවසන්නේ දෙව්දතුන් අරබයා දේශනා කළහ. දෙව්දතුන්ගේ කථා පුවත දුනුවායන් යෙදීම දක්වා ඛණ්ඩහාල ජාතකයෙහි එන්නේය. ධනපාල ඇතු මෙහෙයවීම දක්වා චුල්ල හංස ජාතකයෙහි වන්නේය. පොළොව ගිලීම දක්වා සොළොස් වන නිපාතයෙහි සමුද්දවාණිජ ජාතකයෙහි වන්නේය.
එක් කලෙක දෙව්දත් පඤ්ච වස්තූන් ඉල්ලා නො ලබන්නේ සංඝයා භේද කොට පන්සියයක් භික්‍ෂූන් රැගෙන ගයා සීසයෙහි වෙසෙයි. ඉක්බිති ඒ භික්‍ෂූන්ගේ නුවණ මුහුකුරා ගියේය. බුදුරදහු ඒ දැන දෑග සව්වන් අමතා සාරිපුත්‍රයෙනි, තොප ඇසුරු කළ පන්සියයක් භික්‍ෂූහු දෙව්දත්ගේ ලබ්ධිය රුචි කොට ඔහු සමග ගියාහුය. දැන් ඔවුන්ගේ නුවණ මුහුකුරා ගියේය. ඔබ බොහෝ භික්‍ෂූන් සමග එහි ගොස් ඔවුන්ට ධර්මය දේශනා කොට ඒ භික්‍ෂූන්ට මගඵල අවබෝධ කැරවා ඔවුන් රැගෙන එනු මැනව. සව්වෝ ද වදාළ පරිදි එහි ගොස් ඔවුන්ට දම් දෙසා මඟඵලින් ඔවුන් අවබෝධ කැරවා දෙවන දවස්හි අරුණු නැගෙන වේලාවෙහි ඒ භික්‍ෂූන් ද රැගෙන වේළුවනයටම පැමිණියහ. සැරියුත් තෙරුන් බුදුරදුන් වැඳ සිටිකල්හි භික්‍ෂූහු තෙරුන්ට පසසා බුදුරදුන්ට මෙසේ කීහ. ස්වාමීනි, අප දෙටු සොයුරු දම් සෙනෙවි සැරියුත් තෙරණුවෝ පන්සියයක් භික්‍ෂූන් පිරිවරා පැමිණෙන විට ඉතා හොබනේය. දෙව්දත් වනාහි පිරිහුණු පිරිවර ඇත්තෙක් විය. මහණෙනි, සැරියුත් ඤාති සමූහයා පිරිවරාගෙන පැමිණෙන විට බැබලෙන්නේ දැන් පමණක් නොවෙයි. පෙරත් බැබලුණේය. දෙව්දත් ද සමූහයාගෙන් පිරිහුණේ දැන් පමණක් නොවෙයි. පෙරත් පිරිහුණේ මය. භික්‍ෂූහු මෙකරුණ හෙළිදරව් කිරීම පිණිස බුදුරදුන් අයැද සිටියහ. බුදුරදහු භවාන්තරයෙන් වැසුණු ඒ කරුණ ප්‍රකට කළහ.
පෙර මගධ රට රජගහනුවර එක් මගධ රජෙක් රාජ්‍යය කළේය. එකල බෝසත්හු මුව ජාතියෙහි වැඩිවිය පැමිණියේ මුවන් දහසක් පිරිවරාගෙන මහවනයෙහි වෙසෙති. ඔහුට ලක්‍ඛණ, කාල නමින් පුතුන් දෙදෙනෙක් වූහ. ඔහු මහලු කල දරුවනේ, මම දැන් මහලු වෙමි. තෙපි මේ මුව සමූහය රැකගනිවු යි පුතුන් දෙදෙනාට පන්සියය බැගින් පවරා දුන්නේය. එතැන් පටන් ඒ දෙදෙනා මුව සමූහය රකිත්. මගධ රට ශස්‍යය සමයෙහි වනයෙහි වසන මුවන්ට උවදුරු වෙයි. මිනිස්සු ගොයම් කන මුවන් මරනු පිණිස තැන් තැන්වල වළවල් හාරත්. උල් සිටුවත් ගල් උගුල් අටවත්. සොරමල ආදී උගුල් තබත්. බොහෝ මුවෝ විනාශයට පත්වෙති. බෝසත්හු කෘෂිකාර්මික කාලයයැ යි දැන පුතුන් කැඳවා දරුවනි, මේ කෘෂිකාර්මික කාලය යි. බොහෝ මුවෝ විනාශ වෙත්. දැන් අප මහලුය. අපි කෙසේ හෝ එක් තැනක හිඳ ජීවත්වෙමු. තෙපි තොපගේ මුව සමූහය ගෙන වනයෙහි පර්වත පාදයට ගොස් සස් නෙලූ කල ආපසු පැමිණෙවු. ඒ දෙදෙනා ද මැනවැ යි පියාගේ වදන් අසා පිරිවර සහිත ව නික්මුණහ. මිනිස්සු ද මුවන්ගේ ගමන් මං දනිත්. මේ කාලයෙහි මුවන් පර්වතය නගිති යි, මේ කාලයෙහි බසිති යි දැන තැන්තැන්වල සැඟවී සිට බොහෝ මුවන් විද මරත්.
කාල මුවා ද තමාගේ දන්‍ධ බව (මෝඩ බව) නිසා මේ වේලාවේ යා යුතුය. මේ වේලාවේ නො යා යුතුයැ යි නොදැන මුව රැළ ගෙන පෙරවරුවෙහි ද පස්වරුවෙහි ද සැඳෑ කාලයෙහි ද අළුයම ද ගම් දොරින් යයි. එමඟ පදිංචිකරුවෝ ද සැඟවී සිටියෝ බොහෝ මුවන් මරත්. මෙසේ ඔහු තම දන්‍ධ බව නිසා බොහෝ මුවන් විනාශ්‍යට පමුණුවා ටිකදෙනකු සමග වනයට ගියේය. ලක්‍ඛණ මුවා වනාහි පණ්ඩිතය. දක්‍ෂය. උපාය දන්නේය. මේ වෙලාවෙහි යා යුතුය. මේ වේලාවෙහි නො යා යුතුයැ යි දනී. ඔහු ගම්දොරින් ද නො යයි. දවල් කල ද නො යයි. සන්ධ්‍යාවෙහි ද නො යයි. අළුයම ද නො යයි. මුවරැළ පිරිවරාගෙන මැදියම් රැයෙහි ම යයි. එම නිසා එක් මුවකුවත් විනාශ නො කොට වනයට පිවිසියේය. මෙසේ ඔවුහු එහි සිව් මසක් පර්වත පාදයෙහි වැස සස් නෙලා ගස් පසු පව්වෙන් බැස්සාහ.
කාල මුවා ආපසු එන්නේ පෙරකී පරිදි සෙසු මුවන් විනාශයට පමුණුවා එකලාව පැමිණියේය. ලක්‍ඛණ මුවා එක මුවකු ද මරණයට ඉඩ නො තබා පන්සියයක් මුවන් පිරිවරා මව්පියන් වෙත පැමිණියේය. බෝසත්හු එන්නා වූ දෙපුතුන් දැක මුව රැළ සමග මන්ත්‍රණය කරන්නේ මේ ගාථාව මතු කළහ.
“සිල්වත් වූ සුහද පැවතුම් ඇත්තවුන්ට අභිවෘද්ධිය වේ. ඤාති සමූහයා විසින් පිරිවරන ලදුව පැමිණෙන ලක්‍ඛණ දෙස බලව. අනතුරුව වෙසෙසින් නෑයන්ගෙන් පිරිහුණු කාල දෙස බලව.”
එහි **“සීලවතං”** යනු සැප ස්වභාවය ඇත්තේ බැවින්, සිල්වතුන්ටය. සදාචාර සම්පන්න වූවන්ටය. **“අත්‍ථො”** යනු වැඩීමය. **“පටිසන්‍ථාර වුත්තිනං”** ධර්ම ආමිස පිළිසඳර මොවුන්ගේ පැවැත්මයි. පිළිසඳර පැවැත්ම ඇත්තවුන්ට මෙහි ද පවින් වළක්වන අවවාද අනුසාසනා කිරීම් වශයෙන් ධම්ම පටිසන්‍ථාරය ද සිවුපස ලබාදීම, ගිලන් උවටැන, දැහැමි රැකවරණය වශයෙන් ආමිස පටිසන්‍ථාරය ද දතයුතු. මෙය කියන ලදි. මේ දෙවැදෑරුම් පිළිසඳරෙහි යෙදුණු සදාචාර සම්පන්න නැණවතුන් දියුණුව වෙයි යනුයි. දැන් ඒ දියුණුව පෙන්වීමට පුත්‍රයා සහ මව අමතා කියන්නාක මෙන් **“ලක්‍ඛණං පස්ස”** ආදිය කීහ. මේ මෙහි ලුහුඬු අදහසයි. සිරිත්වලින් හා සුහද බැවින් යුත් තම පුත්‍රයා එක් මුවකුවත් නො නසා ඤාති සමූහයා පිරිවරා පෙරටු කොට එන අයුරු බලව. ඒ සිරිත්වලින් හා සුහද බැවින් තොර වූ නුවණ අඩු **“අථ පස්සසි මං කාළං”** මේ කාල එක ඤාතියකුවත් ඉතිරි නො කොට ඤාතීන්ගෙන් පිරිහී එකලා ව එන අයුරු බලන්න. මෙසේ සිය පුත්‍රයා සතුටින් පිළිගෙන බෝසතාණෝ ආයු ඇතිතාක් සිට කම් වූ පරිදි මිය පරලොව ගියහ.
බුදු රජහු මහණෙනි, සැරියුත් තෙරණුවෝ ඤාතීන් පිරිවරා බැබළුණෝ දැන් පමණක් නොවෙති. පෙරත් බැබළුණෝ ය. දෙව්දත් සිය පිරිවරින් පිරිහුණේ දැන් පමණක් නොවේ. පෙරත් පිරිහුණේමයැ යි මෙම දම් දෙසුම දක්වා කථා දෙපුවත් ගළපා අනුසන්ධි ගළපා ජාතකය නිමවා වදාළ සේක. එකල්හි කාල, දේවදත්ත විය. ඔහුගේ පිරිස දේවදත්ත පිරිසම වූහ. ලක්‍ඛණ, සාරිපුත්‍ර විය. ඔහුගේ පිරිස බුදු පිරිසය. මව රාහුල මාතාව වූවාය. පියා වනාහි මම් ම වීමි.
**“නිග්‍රොධමෙව සෙවෙය්‍යා”** යන මේ ජාතකය බුදු රජහු දෙව්රම් වෙහෙර වැඩවසමින් කුමාර කස්සප තෙරණුවන්ගේ මව අරබයා දේශනා කළහ. ඕ වනාහි බොහෝ වස්තු ඇති සිටුගේ දුවක් වූවාය. උත්සන්න වූ කුසල් මුල් ඇත්තී, මඩින ලද සංස්කාර ඇත්තී, අන්තිම අත්බවෙහි සිටින්නී වූවාය. කුළයෙහි (ගෙයක මුදුනෙහි) පහන මෙන් ඇගේ රහත් වීමේ හේතු සම්පත් දැල්වෙයි. තමා ගැන දන්නා කාලයේ සිට ගිහිගෙයි නො ඇලුණාය. පැවිදි වනු කැමැති වී ඕ මව් පියන් අමතා මෑණියනි, පියාණෙනි, ගිහිගෙයි සිත නො ඇලෙයි. නෛර්යානික බුදුසසුනෙහි පැවිදිවනු කැමැත්තෙමි. මා පැවිද කැරවනු මැනවැයි කීවාය. දියණියනි, කුමක් කියන්නෙහි ද? මේ කුලය බොහෝ වස්තු ඇත්තකි. ඔබ අපගේ එක ම දියණියයි. පැවිදිවීමට ඉඩ නො ලැබේ. ඕ නැවත නැවත ඇවිටිලි කළ ද මව්පියන් වෙතින් පැවිද්දට අවසර නො ලබන්නී මෙසේ සිතුවාය. එසේ නම් පතිකුලයට ගිය කල්හි සැමියාගේ සිත් ගෙන පැවිදි වන්නෙමි යි, ඒ සුදුසු වියට පත් කල්හි පතිකුලයට ගොස් හිමියා දෙවියකු කොට සලකා සිල්වත් ව කලණදම් ඇත්තීව ගිහිගෙයි විසුවාය.
ඔවුන්ගේ සහවාසය නිසා ඇගේ කුසෙහි දරු ගැබක් පිහිටියේය. ඕ ගැබ පිහිටි බව නො දන්නීය. මේ අතර එනගරයෙහි නැකැත් කෙළියක් ප්‍රසිද්ධියට පත් කළහ. සියලු නගර වැස්සෝ නැකැත් ක්‍රීඩා කළහ. නගරය දෙව් පුරයක් ලෙස අලංකාරව පිළියෙල කරන ලද්දේය. ඕ මෙවැනි අති උදාර නැකැත් කෙළියක් පැවැත්වෙද්දීත් තම සිරුරෙහි සුවඳ විලවුන් නො ගල්වයි. සිරුර අලංකාර නො කරයි. සාමාන්‍ය පියවි ලෙසින් ම හැසිරේ.
ඇගේ හිමියා සොඳුර, මෙම පුරය ම නැකැත් කෙළියෙහි බැඳුණේය. ඔබ ඔබගේ සිරුර කුමක් නිසා නො සරසන්නී ද? හිමියනි, මාගේ සිරුර දෙතිස් කුණපයකින් පිරුණේය. මේ සිරුර සැරසීමෙන් ප්‍රයෝජනය කුමක්ද? මේ කය වනාහි දේව නිර්මාණයක් නො වේ. බ්‍රහ්ම නිර්මාණයක් ද නො වේ. රනින්, මිණියෙන්, සඳුනෙන් කළේ ද නො වේ. හෙළ පියුම්, රත් පියුම් හෝ උපුල් ගැබක උපන්නේ ද නො වේ. ඇතුළත අමා ඔසුයෙන් පිරුණේ ද නො වේ. හුදෙක් කසළෙහි උපන්නකි. මව්පියන් නිසා හට ගත්තකි. අනිස බව, ඉලීම, පිරිමැදීම, බිඳෙන බව, විසිරෙන බව ස්වභාව කොට ඇත්තකි. සොහොන් පොළොව වඩන්නකි. තණ්හාවෙන් දැඩිව අල්ලා ගත්තකි. ශෝකාදියට හේතුවකි. වැලපීම් ආදියට හේතුවකි. සියලු රෝගයන්ට හේතුවකි. සියලු ක්‍රියාවන් පිළිගන්නකි. ඇතුළත කුණු පිටතට නිතර වැගිරෙන සුලුය. පණු කැලට ගෙයකි. සොහොන පිහිට කොට ඇත්තකි. මරණය කෙළවර කොට ඇත්තකි. සියලු ලෝවැස්සන්ගේ ඇස් ඉදිරියෙහි ම සිටිය ද
“ඇට හා නහරින් බැඳුනේය. හම සහිත මසින් ගල්වන ලද්දේය. සිවියෙන් ශරීරය වැසුණේය. එම නිසා යථා තත්ත්වය නො පෙනේ.
බඩවැලින් පිරුණේය. උදරයෙන් පිරුණේය. අක්මාවෙන් හා හෘදය මාංශයෙන් ද පපුගඩුවෙන් ද වකුගඩුවෙන් ද බඩදිවින් ද,
සොටුයෙන් ද කෙලින් ද දහඩියෙන් ද වසා තෙලින් ද ලෙයින් ද සඳ මිදුලෙන් ද පිතෙන් ද තෙලින් ද පිරුණේය.
තව ද සැමදා නව දොරකින් අපවිත්‍ර දෑ වැගිරෙයි. ඇස්වලින් කබ ද කනින් කන් කෑදුරු ද,
නාසයෙන් සොටු ද කටින් වමනය ද පිත ද සෙම ද සමහරවිට සිරුරින් දහඩිය බිඳු ද වැගිරෙයි.
ඔහුගේ හිස් කුහරය මොළයෙන් පිරුණේය. අවිද්‍යාවෙහි උතුම් වූ බාලයා, ඒ සිරුර සුබ වශයෙන් පතයි.
විස සහිත ගසක් සමාන වූ මේ සිරුර නිමක් නැති ආදීනව ඇත්තේය. සියලු රෝගයන්ට නිවෙස් වූ මේ සිරුර හුදු දුක් ගොඩකි.
ඉදින්, මේ සිරුරෙහි ඇතුල් පැත්ත පිටතින් තිබුණේ නම් දඬකඩක් ගෙන කපුටන් හා බල්ලන් එළවීමට සිදුවන්නේය.
මේ සිරුර දුගඳය. අපිරිසිදුය. පිළිකුල්ය. කසල ගොඩක් වැනිය. නුවණැත්තන් විසින් නින්දිත වූ මේ කය බාලයන්ට සතුට ගෙන දේ.”
[missing trans]
හිමියනි, මේ සිරුර සරසා කුමක් කරන්නෙහිද? මේ කය අලංකාර කිරීම අසූචි පිරුණු බඳුනක් පිටතින් කැටයම් කිරීමක් නො වන්නේ ද? සිටු පුත් ඇගේ වදන් අසා සොඳුර, මේ සිරුරෙහි මෙබඳු ආදීනව දැක දැකත් මක්නිසා ඔබ පැවිදි නො වන්නෙහි ද? හිමියනි, මට පැවිදිවීමට ලැබෙන්නේ නම් අද ම පැවිදි වන්නෙමි. සිටු පුත්, මැනවි. මම ඔබ පැවිදි කරවන්නෙමි යි කියා මහදන් පවත්වා මහත් පිරිවරින් මෙහෙණවරට ගෙන පමුණුවා පැවිදි කරනු ලබන්නී, දෙව්දත් තෙරුන්ට පක්ෂපාතී භික්‍ෂුණීන් වෙත පැවිදි කරවීය. ඕ තුමූ පැවිද්ද ලැබ සිතැඟි ඉටුවීමෙන් සතුටු වූවාය.
එහෙත් ඇයගේ දරු ගැබ මුහුකුරා යත් ම ඉඳුරන්ගේ වෙනස් බවත් අත්පා, පිට මහත් බවත් උදර පටලයෙහි මහත් බවත් දුටු මෙහෙණිවරු ඇගෙන් විමසූහ. නැගණිය, ඔබ ගැබිනියක මෙන් පෙනේ. මේ කිමෙක් ද? සොහොයුරියනි, මම මේ කරුණක් නො දනිමි. මගේ සීලය පිරිපුන්ය. මෙහෙණියෝ ඇය දෙව්දත් තෙරුන් වෙත ගෙන ගොස් විචාළහ. ස්වාමීනි, මේ කුල දුව ඉතා අපහසුවෙන් හිමියාගෙන් අවසර ලබා ගෙන පැවිදි වූවාය. දැන් මැයගේ කුස දරු ගැබක් ඇති බව පෙනීයයි. දරු ගැබ ගිහි කල හෝ පැවිදි කල පිහිටි බවක් අපි නො දනිමු. දැන් කුමක් කරමු ද? දෙව්දත් තෙරණුවෝ තමා තුළ මුදු බවක් නැති බැවින් ද ඉවසීම, මෙත්තාව, කරුණාව, අනුකම්පාව ආදී ගුණ නැති බැවින් ද මෙසේ සිතීය. දේවදත්ත පාක්‍ෂික භික්‍ෂුණීහු දරුගැබ් දරති. දෙව්දත් තෙරණුවෝ ද ඒ පිළිබඳව මැදහත්ව සිටිති. මට නින්දාවක් වන්නේයැ යි සිතා විමසීමක් නො කොට මවිසින් මැය උපැවිදි කළ යුතුයැ යි සිතා ගල්වටක් පෙරලන්නාක් මෙන් ඉදිරිය පැන යවු. මැය උපැවිදි කරවුයැ යි කීහ. ඕ ද ඔහු වචනය අසා වැඳ මෙහෙණවරට ගියාය.
ඉක්බිති, ඕ තරුණ මෙහෙණියන් අමතා සොහොයුරියනි, දෙව්දත් තෙරණුවෝ බුදු නො වෙති. මගේ පැවිද්ද ඔහු සතු නො වේ. ලෝක නායක සම්මා සම්බුදු හිමියන් ළඟ මම පැවිදි වූවෙමි. එය ද මා ලැබුවේ ඉතා දුක සේ ය. පැවිදි බව මා කෙරෙන් අතුරුදහන් නො කරන්න. මා සමග එන්න. දෙව්රම් වෙහෙරෙහි වැඩ වසන බුදුරදුන් වෙත මා පමුණුවන්නැ යි කීවාය. මෙහෙණියෝ ඇය රැගෙන රජගහ නුවර සිට පන්සාළිස් යොදුන් මඟ ගෙවා පිළිවෙලින් දෙව්රම් වෙහෙරට පැමිණ බුදුරදුන් වැඳ එපුවත් සැලකළහ. බුදුරදහු මෙසේ සිතූහ. මැගේ දරු ගැබ ගිහි කල පිහිටි බව සත්‍යය වුව ද මහණ ගොයුම්හි දෙව්දතුන් විසින් බැහැර කරන ලද මෙහෙණක තම සසුනට ඇතුළත් කොට ඇතැ යි කීමට තීර්ථකාදීන්ට ඉඩක් ලැබෙන්නේය. එම නිසා මේ කථාව ඛණ්ඩනය කිරීමට රජුන් සහිත පිරිස මැද මෙම චෝදනාව විසඳන්න සුදුසුයැ යි සිතා දෙවන දවස් පසේනදි කොසොල් රජතුමා ද අනේපිඬු මහ සිටු ද සුලු අනේපිඬු ද විසාඛා උවැසිය ද වෙනත් ප්‍රසිද්ධ මහා පවුල් ද කැඳවා සවස් භාගයෙහි සිව්පිරිස රැස් වූ කල්හි උපාලි තෙරුන් අමතා යව. සිව්පිරිස් මැද මේ තරුණ භික්‍ෂුණියගේ අධිකරණය සමථ කරව යි කීහ. උපාලි තෙරහු ද මැනව ස්වාමීනි යි සිව්පිරිස් මැදට වැඩමවා තමා හට පැමිණි අසුනෙහි වැඩහිඳ රජු ඉදිරියෙහි විසාඛා උවැසිය කැඳවා මේ අධිකරණය ඉදිරිපත් කළහ. යන්න විසාඛාවෙනි. මේ දහර මෙහෙණ අසවල් මස අසවල් දින පැවිදි වූවායැ යි තත්වූ පරිදි දැන මැයගේ දරුගැබ එදිනට පෙර හෝ පසුව පිිහිටියේදැ යි දැන ගනුව යි කීහ. උපාසිකාව මැනවැ යි පිළිගෙන තිරයක් වටකොට තිරය ඇතුළත දහර මෙහෙණගේ අත්පා, නැබ, උදරය කෙළවර කොට සියලු අවයව බලා මාස දින ගණන් කොට ගිහි කළ ගැබ පිහිටි බව තත්වූ පරිදි දැන තෙරුන් වෙත ගොස් ඒ බව සැලකළාය. තෙරණුවෝ සිව් පිරිස් මැද මෙහෙණ පිරිසිදු බවට පත් කළහ. ශීලයෙන් පිරිසිදු බව ලැබ බුදුරදුන් සහ මහසඟන වැඳ භික්‍ෂුණීන් සමග මෙහෙණවරට ම ගියාය. ඇය ගැබ මුහුකුරා ගිය කල පියුමතුරා බුදුන් කල ප්‍රාර්ථනා කරන ලද මහානුභාව ඇති පුතකු බිහි කළාය.
ඉක්බිති, එක් දවසක් රජු මෙහෙණවර සමීපයෙන් යන්නේ ළදරු හඬක් අසා ඇමැතියන්ගෙන් විමසීය. ඇමතියෝ එම කරුණ දැන දේවයිනි, ඒ තරුණ මෙහෙණ පුතකු බිහි කළාය. මේ ඔහුගේ ශබ්දයයැ යි කීවාහුය. සගයිනි, මෙහෙණවරුන්ට දරුවන් ඇති දැඩි කිරීම බාධා සහිතය. අපි ඔහු පෝෂණය කරන්නෙමු. රජ ඒ කුමරා නළඟනන්ට දෙවා රජ කුමර පෙරහරින් පෝෂණය කරවීය. නම් තබන දිනයෙහි ඔහුට කස්සප යි නමක් තැබූහ. මෙසේ දරුවා කුමර පෙරහරින් වැඩුණු හෙයින් පසු කල කුමාර කස්සප නමින් හැඳින්වූහ. කුමරා සත් අවුරුදු කල බුදුන් ළඟ පැවිදි වී පිරිපුන් වස් ඇත්තේ උපසපන් ව කල්යත් ම ධර්ම කථිකයන් අතුරින් කථිකයකු විය. බුදුරදහු ද මහණෙනි, මේ කස්සප මාගේ ශ්‍රාවක විචිත්‍ර ධර්ම කථික භික්‍ෂූන් අතුරින් යමෙක් අග්‍රවේ ද ඒ කුමාර කස්සප වෙත්යැ යි අගතන්හි තැබූහ. ඔහු ධම්මික සූත්‍රය අසා රහත් බවට පැමිණියේය. කස්සප තෙරණුවන්ගේ මව් මෙහෙණියෝ ද විදසුන් වඩා අග්‍රඵලයට පත්වූවාය. බුදු සසුනෙහි අහස් මැද පුන්සඳ මෙන් ප්‍රසිද්ධ වූහ.
එක් දවසක් බුදුරදහු පිඬු පිණිස වැඩ පසු බත්හි භික්‍ෂූන්ට ඔවදන් දී ගඳකිළියට වැඩියහ. භික්‍ෂූහු ද ඔවදන් ගෙන තම තමන්ගේ දිවා රාත්‍රී වාසස්ථානවල දහවල් කාලය ගතකොට සවස් භාගයෙහි දම් සභාවෙහි රැස්ව ඇවැත්නි, දෙව්දත් තමා බුදු නො වන බැවින් ද ක්‍ෂාන්තිය, මෛත්‍රිය ආදී ගුණ නැති බැවින් ද කුමර කසුප් තෙරුන් හා මව් තෙරණිය ඇසිල්ලකින් නසන ලද්දෝය. සම්බුදුරදහු වනාහි තමන්වහන්සේ ධර්මරාජ වන බැවින් ද ක්‍ෂාන්ති, මෛත්‍රි, අනුකම්පා ආදී ගුණ සම්පත්තියෙන් පිරිපුන් බැවින් ද ඒ දෙදෙනාට ම පිහිට වූහ. මෙසේ බුදුගුණ වනමින් හුන්නාහුය. බුදුරදහු සම්බුදු සිරියෙන් දම් සබය වැඩමවා පනවන ලද අසුනෙහි වැඩහිඳ මහණෙනි, දැන් ඔබලා කවර කථාවකින් හුන්නාහුදැ යි විචාළහ. ස්වාමීනි, අපි බුදු රදුන්ගේ ම ගුණ කථාවෙන් හුන්නෙමු යි සියලු පුවත් සැලකළහ. මහණෙනි, බුදුරදහු මේ දෙදෙනාට ආධාරක වූයේ, පිහිට වූයේ දැන් පමණක් නො වෙත්. පෙරදී ද පිහිටවූහ යි කීහ. භික්‍ෂූහු මෙම පුවත හෙළිදරව් කරනු සඳහා අයැද සිටියහ. බුදුරදහු භවාන්තරයෙන් වැසීගිය පුවත හෙළිකළහ.
ඉකුත් දවස බරණැස් නුවර බඹදත් රජු රාජ්‍යය කරවන කල්හි බෝසතාණෝ මුව යෝනියෙහි පිළිසිඳ ගත්හ. හේ මව් කුසින් නික්මෙන කල්හි ම රන්වන් විය. ඔහුගේ ඇස් මිණිකැට මෙන් විය. අං යුවල රිදීවන් විය. මුහුණ රත්පළස් හුය සමානය. අත්පා කෙළවර දක්වා ලාකඩ පිරියම් කළාක් මෙන් විය. වලිගය සෙමර මුවකුගේ මෙන් විය. ඔහුගේ සිරුර අස් පොව්වකුගේ පමණ මහත් විය. හේ පන්සියයක් මුවන් පිරිවරාගෙන වනයෙහි වාසය කළේය. නමින් නිග්‍රෝධ මිගරාජ විය. ඔහුට නුදුරු ව පන්සියයක් මුවන් පිරිවරකොට ඇති සාඛ නම් තවත් මුවෙක් වෙසෙයි. ඔහු ද රන්වන් විය.
එසමයෙහි බරණැස් රජු මුවන් මැරීමේ නිරත වූයේ වෙයි. මස් නැතිව ආහාර අනුභව නො කරයි. ජනතාවගේ රැකීරක්‍ෂා කටයුතු සිඳ දමා ගම්, නියම්ගම්, දනව් වැසියන් රැස්කරවා දිනපතා මුව දඩයමේ යයි. ජනතාව මෙසේ සිතූහ. මේ රජ අපගේ ජීවන කටයුතු සිඳ දමයි. අපි උයන තුළ මුවගාලක් තනා එහි කෑ යුතු දේ වපුරා ජලය සපයා බොහෝ මුවන් එහි පිවිස්වා දොරක් යොදා රජුට පවරා දෙමු යි ඔවුහු සියල්ලෝ උයනෙහි මුවන්ට කෑ හැකි තණ වවා ජලය සපයා දොරක් යොදා මුගුරු ආදිය අතැතිව වනය පිවිස මුවන් සොයමින් මැද පෙදෙසෙහි සිටින මුවන් අල්ලා ගනිමු යි යොදුනක් පමණ තැන් වටකොට මුවන් එක්තැන් කරමින් නිග්‍රෝධමිග, සාඛමිග දෙදෙනාගේ නිවාස ස්ථාන මැදිකොට පිරිකෙව් කළහ. ඉක්බිති ඔවුහු මුව සමූහය දැක ගස් අකුල් ආදියට ද පොළොවට ද මුගුරු ආදියෙන් ගසමින් මුවරැල සැඟවී සිටි තැනින් බැහැරට ගෙන කඩු, දුනු, අඩයටි ආදී ආයුධ ඔසවා ඝෝෂා කරමින් මුවරැල උයනට ඇතුළුකොට දොර වසා රජු වෙත ගොස් දේවනියි, ඔබ නිබඳව මුව දඩයමේ යන්නේ අපගේ කාර්යයන් නසන්නහුය. අප විසින් වනයෙන් මුවන් ගෙනවුත් උයනෙහි පුරවන ලදි. මෙතැන් පටන් ඔවුන්ගේ මස් කනු මැනවැ යි රජුට දන්වා ගියහ.
රජතුමා ඔවුන්ගේ කථාව අසා උයනට ගොස් ඔවුන් බලන්නේ රන්වන් මුවන් දෙදෙනකු දැක ඔවුන්ට අභය දානය දුන්නේය. එතැන්පටන් ඔහු, තෙමේ ම ගොස් මුවකු විද මරා ගෙන එයි. සමහර විට ඔහුගේ අරක්කැමියා ගොස් මුවකු මරාගෙන එයි. මුවෝ දුන්න දැක මරණ බියෙන් තැතිගෙන පළායත්. සමහර මුවෝ දෙතුන් වරක් ඊපහර ලැබ ක්ලාන්ත වෙත්. ගිලන් වෙත්. මරණයට ද පැමිණෙත්. මුවෝ මෙකරුණ බෝසතුන්ට සැළකළහ. ඔහු සංඛ මුවා කැඳවා යහළුව, බොහෝ මුවෝ නැසෙත්. ඒකාන්තයෙන් අප මැරිය යුතු වූ විට මෙතැන් පටන් ඊයෙන් මුවන්ට නො විදිත්වා. වධක ස්ථානයෙහි මුවන්ට වාරය පැමිණේවා. වාරය පැමිණි මුවා දංගෙඩියට ගොස් හිස තබා වැදහොවා. මෙසේ ඇති කල මුවන්ට තුවාල සිදු නො වේ. සංඛ මුවා මැනවැ යි පිළිගනී. එතැන් පටන් වාරය පැමිණි මුවා දංගෙඩියෙහි ගෙල තබා හොවයි. අරක්කැමියා ඒ මුවා ම මරා ගෙනයයි.
එක් දිනක් සංඛ මුවාගේ රැලෙහි ගැබිණි මුව දෙනකට වාරය පැමිණියේය. ඇය සංඛ මුවා වෙත ගොස් හිමියනි, මම ගැබිනියක්මි. මා දරුවා වදා දෙදෙනාට ම වාරය අනුව යා හැකිය. එම නිසා මගේ වාරය ඉක්මවනු මැනවැ යි කීවාය. තිගේ වාරය අනිකකු හට පවරන්න නො හැකිය. තිගේ වාරය තීම ගනුව. යව යි කීවේය. ඇය ඔහු වෙතින් පිටිවහලක් නො ලබන්නී, බෝසතුන් වෙත එළඹ ඒ බව කීවාය. බෝසත් මුවා ඇගේ වචනය අසා එ සේ වේවා තී යව. තිගේ වාරය ඉක්මවන්නෙමි යි තමා ම ගොස් දංගෙඩියෙහි හිස තබා හෙවීය. අරක්කැමියා මුව රජු දැක අභයදානය ලත් මුව රජු මෙසේ දංගෙඩියට හිස තබා හෙවින්නේ මන්දැ යි යුහුව ගොස් රජතුමාට සැලකැර සිටියේය.
රජතුමා ද එකෙණෙහි ම රියට නැගී මහත් පිරිවර සහිත ව අවුත් බෝසතුන් දැක යහළු මුව රජ, මා ඔබට ජීවිතදානය කළේ නො වේ ද? මෙහි මෙසේ හොවින්නේ මක්නිසාද? මහරජ, ගැබිනි දෙනක් අවුත් ඇගේ වාරය අනිකකුට පවරන ලෙස ඉල්ලා සිටියාය. එහෙත් කෙනකුගේ මරණ දුක අන් අයකු මත දැමීම මට කළ නො හැකිය. ඒ නිසා මම මගේ දිවිය ඇයට දී ඈ සතු මරණය ගෙන මෙහි හොවීමි. මහ රජ, මේ පිළිබඳ වෙන සැකයක් ඇතිකැර ගනු නො මැනවි. එවිට රජතුමා ස්වාමීනි, රන්වන් මුව රජතුමනි, මම ඔබ වැනි ක්‍ෂාන්තිය. මෛත්‍රිය, අනුකම්පාව ආදී ගුණවලින් යුත් අයකු මිනිසුන් අතර ද නො දක්නා වෙයි. මෙකරුණින් ඔබ ගැන පැහැදුනෙමි. නැඟිටිනු මැනවි. ඔබගේ ද ඇයගේ ද ජීවිත දෙමි. දේවයිනි, අප දෙදෙනා දිවි ලදුවන් උයනෙහි අනෙක් මුවෝ කුමක් කරන්නෝ ද? යහළුව, අනෙක් මුවන්ට ද අභය දෙමි. මහ රජ මෙසේ උයනෙහි මුවෝ අභය ලබන්නාහුය. සෙස්සන් කුමක් කරන්නාහු ද? ඔවුන්ට ද අභය දෙමි. මෙසේ මුවෝ පමණක් ලබත්වා. වෙනත් සිවුපාවෝ කුමක් කරන්නෝ ද? ස්වාමීනි, ඔවුන්ට ද අභය දෙමි. මහ රජ, සිව්පාවෝ මෙසේ අභය ලබත්වා. පක්‍ෂී සමූහයා කුමක් කරන්නෝ ද? යහළුව, ඔවුන්ට ද අභය දෙමි. මහ රජ පක්‍ෂි සමූහයා අභය ලබත්වා. ජලයෙහි වසන මත්ස්‍යයෝ කුමක් කරන්නෝ ද? ඔවුන්ට ද අභය දෙමි. මෙසේ බෝසත්හු රජුගෙන් සියලු සතුන්ට අභය ඉල්ලා නැගිට රජු පන්සිල්හි පිහිටුවා මහ රජ, ධර්මයෙහි හැසිරෙන්න. මව්පියන් කෙරෙහිත් දූපුතුන් කෙරෙහිත් බමුණු ගැහැවියන් කෙරෙහිත් ගම්, නියම්ගම්, දනව් වැසියන් කෙරෙහිත් දැහැමින් හා සෙමෙන් හැසිරෙමින් ශරීරය බිඳී යාමෙන් මරණය මතු සුගතිය නම් වූ දෙව්ලොව යන්නෙහියැ යි රජතුමාට බුදුරදුන් දෙසන අයුරින් දම් දෙසා දින කීපයක් උයනෙහි වැස රජුට ඔවදන් දී මුවරැල පිරිවරාගෙන වනයට පිවිසියේය. ඒ මුවදෙන ද මල් කිනිත්තක් බඳු පුතකු බිහිකළාය. ඔහු සෙල්ලම් කරමින් සංඛ මුවාගේ ළඟට යයි. මව් මුව දෙන සංඛ මුවා වෙත යන ඔහු දැක පුත, මෙතැන් සිට ඔහු ළඟට නො යනු. නිග්‍රෝධ මුව රජු වෙත යන්නැ යි ඔවදන් දෙන්නී, මේ ගාථාව කීවාය.
“නිග්‍රෝධ මුව රජුව ඇසුරු කරන්නේය. සංඛ මුවා සමග නොවසන්නේය. සාඛ මුවා සමග ජීවත් වීමට වඩා නිග්‍රෝධ ළඟ මරණය උතුම්ය.”
මෙහි **“නිග්‍රොධමෙව සෙවෙය්‍යි”** යනු පුත, ඔබ හෝ අනිකකු හෝ තමහට වැඩ කැමැත්තේ නිග්‍රෝධ මුව රජු ම ඇසුරු කරන්නේය. භජනය කරන්නේය, ඔහු වෙත එළඹෙන්නේය. **“න සාඛමුපසංවසෙ”** යනු සංඛ මුවා ළඟ නො වසන්නේය, එළඹ ඇසුරු නො කරන්නේය, මොහු නිසා ජීවත් නො වන්නේය. **“නිග්‍රොධස්මිං මතං සෙය්‍යො”** යනු නිග්‍රෝධ මුව රජුගේ පාමුල මරණය ද වටිනේය, උතුම් වන්නේය, **“යඤ්චෙ සංඛස්මිං ජීවිතන්ත”** යනු යමකු ඒ සංඛ මුවා සමග ජීවත් වෙයි ද, එය උතුම් නො වන්නේය. නො වටිනේය යන අර්ථයයි.
එතැන් පටන් ජීවිත දානය ලැබූ මුවෝ මිනිසුන්ගේ ශස්‍යය කා දමත්. ඔවුන් රජුගෙන් ජීවිත දානය ලැබූ නිසා පහර දෙන්න හෝ පළවා හරින්න සමත් නො වෙත්. මිනිස්සු රජ මිදුලෙහි රැස්ව එපුවත් රජුට සැල කළහ. රජතුමා, නිග්‍රෝධ රජු කෙරෙහි පැහැදුණු මවිසින් වරයක් දෙන ලද්දේය. රාජ්‍යය අත්හැරිය ද එම ප්‍රතිඥාව නො කඩමි. තොපි යව්. මගේ විජිතයෙහි කිසිවකුගෙන් මුවන්ට පහර දීමක් නොලැබෙයි. නිග්‍රෝධ මුවරජ ඒ පුවත අසා මුවරැල රැස් කරවා මින්මතු අන්සතු ශස්‍යය කෑමක් නොලබනුයැ යි මුවන් වළකා මිනිසුන්ට එපවත් දැන්වීය. මෙතැන් සිට ගොවියෝ ගොයම් රැකීම පිණිස වැට නො බඳිත්. කෙත වටකොට කොළ සලකුණු බඳිත්. කෙත්වල කොළ බැඳීමේ සංඥාව ඇතිවිය. එවක් පටන් පණ්ණ සංඥාව (කොළ බැඳ කරනු ලබන සංඥාව) ඉක්මවන එක මුවකු හෝ නැත. මේ ඔවුන්ට බෝසතුන්ගෙන් ලැබුණු උපදේශයයි. මෙසේ බෝසත්හු මුවරැලට අවවාදකොට ආයු කෙළවර මුව සමූහයා සමග කම් වූ පරිදි මිය පරලොව ගියහ. රජතුමා ද බෝසතුන්ගේ ඔවදන්හි පිහිටා පින්කම් කොට කම් වූ පරිදි මිය පරලොව ගියේය.
බුදුරදහු මහණෙහි, මා තෙරණියටත් කුමාර කාශ්‍යපටත් පිළිසරණ වූයේ දැන් පමණක් නො වේ. පෙර ද පිළිසරණ වූවෙමි යි මේ දම් දෙසුම ගෙන හැර දක්වා සිව්සස් දෙසුම උඩුකුරු කැර කථා දෙපුවත් කියා අනුසන්‍ධි ගළපා ජාතකය නිමවූහ. එකල සාඛ මුවා දෙව්දත් විය. ඔහුගේ පිරිස ද දෙව්දත් පිරිසමය. මුව දෙන තෙරණිය වූවාය. පුතු කුමාර කාශ්‍යප විය. රජතුමා ආනන්ද විය. නිග්‍රෝධ මුව රජු මම ම වීමි.
**“ධිරත්‍ථු කණ්ඩිනං සල්ලං”** යන මේ ජාතකය බුදුරදහු දෙව්රම් වෙහෙර වෙසෙමින් පෙර බිරිඳගේ පෙළඹවීම අරබයා මේ ජාතකය දේශනා කළහ. ඒ පුවත අටවන නිපාතයේ ඉන්‍ද්‍රිය ජාතකයෙහි වන්නේය. බුදුරදහු ඒ භික්‍ෂුවට මෙසේ වදාළහ. මහණ, ඔබ පෙරත් මේ ස්ත්‍රිය නිසා මරණයට පත්ව ගිනිදැල් රහිත ගිනි අඟුරු ගොඩක පැසුණෙහිය. භික්‍ෂූහු එම අර්ථය හෙළිදරවු කරනු පිණිස බුදුරදුන් අයැද සිටියහ. බුදුරදහු භාවාන්තරයෙන් වැසී ගිය එම පුවත ප්‍රකට කළහ. මින්පසුව භික්‍ෂූන්ගේ ආයාචනය ද භවාන්තරයෙන් වැසීගිය බව ද නො කියා අතීත කථාව ගෙනහැර දැක්වූහ, යන මෙපමණක් ම කියමු. මෙපමණක් කී කල්හි ද ආයාචනය වලාගැඹකින් සඳ ගෙනහැර දැක්වීමේ උපමාවෙන් භවාන්තරයෙන් පිළිසන් වූ බව යන සියල්ල පෙර කී පරිදි ම යොදා දත යුතුය.
පෙර මගධ රට රජගහ නුවර මගධ රජ රාජ්‍යය කරවයි. මගධ වැසියන්ගේ අස්වනු කාලයෙහි මුවන්ට මහ උවදුරක් වෙයි. මුවෝ වනයෙහි පර්වත ජාලයට පිවිසෙත්. එහි ගිරිදුර්ග ආශ්‍රිත ව වනයෙහි වසන මුවෙක් ග්‍රාමාන්තවාසී මුව පැටිස්සියක සමග මිත්‍ර සබඳකම් පවත්වා මුවන් පර්වත පාදයෙන් බැස නැවත ගම්පියසට බසින කාලයෙහි මුවැත්තිය කෙරෙහි බැඳුණු සිත් ඇති බැවින් ඔවුන් සමග ම බැස්සේය. ඇය ඔහුට කියන්නී, මිත්‍රය, ඔබ කවරෙක් ද? ගම් පියස සැක සහිතය. භය සහිතය. අප සමග නො බසින්න. පර්වතවාසී බාල මුවා ඇය පිළිබඳ සිත් ඇත්තේ බැවින් නො නැවතී ඔවුන් සමග ම ගියේය. මගධ වැසියෝ මුවන් පර්වත පාදයෙන් බසින වෙලාව මේයැ යි දැන මඟ සැඟවුණු කොටුවල සිටිත්. ඒ දෙදෙන එන මඟ එක් මුව වැද්දකු සැඟවුණු කොටුවක සිටියේ විය. මුවැත්තී මිනිස් ගඳ ආඝ්‍රාණය කොට එක් වැද්දකු සිටින්නේයැ යි බාල මුවා පෙරටු කොට තමා පසුපසින් ගියාය. මුව වැද්දා එක් ඊපහරින් ම මුවා හෙළාලීය. මුවැත්තිය ඔහුට ඊපහර වැදුණු බව දැන උඩ පැන වායු වේගයෙන් පළා ගියාය. වැද්දා කොටුවෙන් නික්ම මුවා කපා ගිනි ගසා ගිනිදැල් නැති අඟුරු රැසක මිහිරි මස පිස අනුභව කොට පැන් බී ඉතිරි මස් ලේ බිඳු වැගිරෙද්දී ම කදින් ගෙන දරුවන් සතුටු කැරෙමින් සිය ගෙට ගියේය.
එදා බෝසතාණෝ ඒ වන ලැහැබෙහි දේවතාවෙක් වී උපන්නාහු වෙති. ඔහු මෙකරුණ දැක මේ මෝඩ මුවාගේ මරණය මව නිසා නො වේ. පියා නිසා ද නොවේ. හුදෙක් ආශාව නිසාමය. කාමය නිමිති කොට සත්ත්වයෝ සුගති භවයේ දී අත්පා කැපීම් ආදී දුකට පත් වෙත්. දුගති භවයේ දී පස් ආකාර බැඳුම් ආදී නොයෙක් දුකට පැමිණෙත්. මෙරමාහට මරණ දුක දීම මෙලොව නින්දිත වූවක් මය. එ සේ ම යම් දනව්වක් මාගමක් පාලනය කරයි ද අනුශාසනා කරයි ද ගැහැනියක ප්‍රධාන වූ ඒ දනව්ව ද නින්දිත මය. යම් කෙනෙක් මාගමකගේ වසඟයට යත් ද ඔවුහු ද නින්දිත වම්හ යි එක ම ගාථාවකින් නින්දා කටයුතු කරුණු තුනක් දක්වා වන දේවතාවන් සාධු හඬ දී ගඳමල් ආදියෙන් පුදද්දී මිහිරි හඬින් ඒ වන ලැහැබ ගුගුරවමින් මේ ගාථාවෙන් දහම් දෙසූහ.
“මෙරමා දැඩි කොට විදින්නා වූ හෙල්ල සහ ඊ දුනු දරන පුරුෂයාට නින්දා වේවා. යම් ජනපදයක වනිතාවක් නායක වූවා ද ඒ ජනපදයට නින්දා වේවා. එ සේ ම යම් කෙනකු ස්ත්‍රීන්ගේ වසඟයට ගියාහු ද ඔවුන් ද නින්දා කටයුතුය.”
එහි **“ධිරත්‍ථු”** යනු නින්දා අර්ථයෙහි නිපාතයකි. එය මෙහි දී තැති ගැනීම්, බයවීම් වශයෙන් නින්දා කිරීමෙහියැ යි දත යුතුයි. මේ නිසා බිය, තැති ගැනීම දෙකින් යුත් බෝසත්හු මෙසේ කීහ. ඊතල ඇත්තේ කණ්ඩි නමි. එය **“කණ්ඩිනං”** වේ. **“සල්ලං”** යන මෙය හෙල්ලෙන් හා ඊයෙන් යුක්තය යන අර්ථය දෙයි. වෙනත් ක්‍රමයකින් හෙල්ල ඇත්තා **“සල්ල”** නමි. හෙල්ල වනාහි මහත් වණමුඛයක් කොට දැඩිව විදිනා හෙයින් ගාළ්හවේධි නමි. කුමුදු පත් මෙන් සෘජුව ගමන් කරන හෙල්ලෙන් යුක්ත වූ පුරුෂයාට නින්දා වේවා. මේ මෙහි අර්ථයි. **“පරිනායිකා”** අධිපතිනිය, සංවිධායිකාවය. **“ධික්කිතා”** යනු නින්දා කරන ලද්දීය. මෙම ගාථාවේ ඉතිරිය නො ගැඹුරු අරුත් ඇත්තේ මය. මින් මතු මෙපමණවත් අරුත් නො දක්වා යම් යම් ගැඹුරු දෙයක් වේ නම් එය ම වර්ණනා කරන්නෙමි. මෙසේ එක ම ගාථාවෙන් නින්දාවට හේතු තුනක් දක්වා බෝසත්හු වනය ගුගුරුවා බුද්ධ ලීලාවෙන් දම් දෙසූහ.
බුදුරදහු මේ දම් දෙසුම ගෙනහැර දක්වා සිව්සස් ප්‍රකාශ කළහ. ඒ කෙළවර උකටළී භික්‍ෂුව සෝවාන් ඵලයෙහි පිහිටියේය. බුදුරදහු අතීත වත්මන් පුවත් කථා කියා අනුසන්ධි ගළපා නිමවා වදාළහ. ජාතකය මින්පසු “දෙපුවත් කියා” නො කියා “අනුසන්ධි ගළපා” යනු පමණක් කියමු. නො කියන ලද්දේ යටකී අනුසාරයෙන් ම යොදා ගත යුතුය.
එදා පර්වතවැසි මුවා උකටලී භික්‍ෂුව විය. එදා මුවැත්තිය පෙර බිරිය වූවාය. කාමාදීනව දක්වා දම් දෙසූ දේවතාවා වනාහි මම ම වීමි.
**“න කිරත්‍ථි රසෙහි පාපියො” **යන මේ දෙසුම බුදු රජහු දෙව්රම් වෙහෙර වසන්නාහු, චුල්ල පිණ්ඩපාතික තිස්ස තෙරුන් අරබයා දේශනා කළහ. බුදු රජුන් රජගහ නුවර ඇසුරු කොට වේළුවන වෙහෙරෙහි වැඩ වසන කල්හි මහත් ධන සම්පත් ඇති සිටු කුලයක පුත් වූ තිස්ස නම් සිටු කුමරකු එක් දවසක් වේළුවනාරාමයට ගොස් බුදු රජුන්ගෙන් දහම් අසා පැවිදිවනු කැමැති ව පැවිද්ද අයැද සිටිය ද මව්පියන් නො අනුදන්නා ලද හෙයින් ප්‍රතික්‍ෂේප කරන ලදුව සත් දවසක් උපවාස කොට රට්ඨපාල තෙරුන් මෙන් මව්පියන් අනුදන්වා බුදුරදුන් වෙත පැවිදි විය. බුදුරදහු ඔහු පැවිදි කැරවා අඩ මසක් පමණ වේළුවන වෙහෙරෙහි වැඩ සිට ජේතවන වෙහෙරට වැඩියහ. එහි දී මේ කුල පුත්‍රයා තෙළෙස් ධුතාංග සමාදන් ව සැවැත් නුවර ගෙපිළිවෙලින් පිඬු පිණිස හැසිරෙමින් කල්ගත කරයි. චුල්ල පිණ්ඩපාතික තිස්ස තෙරණුවෝ යි කී කල අහස් තලයෙහි සඳ මෙන් බුදු සසුනෙහි දන්නා ලද්දෝය.
එකල රජගහ නුවර නැකැත් සැණකෙළිය පවත්නා කල්හි තෙරුන්ගේ මව්පියෝ ඔහු ගිහි කල පැළැඳි ආබරණ රිදී තැටියක තබා ලයෙහි තබාගෙන අප පුතණුවන් පෙර නැකැත් සැණකෙලිවල දී මේ මේ අබරණින් සැරසී සැණකෙළි කැරෙති. අපගේ ඒ එක ම පුත්‍රයා රැගෙන මහණ ගොයුම්හි සැවැත් නුවරට වැඩියෝය. දැන් අප පුත්‍රයා කොහි හුන්නේදැ යි කොහි සිටිනේදැ යි කියමින් හඬති.
එකල එක් වෙසඟනක් ඒ කුලයට ගොස් සිටු බිරිය හඬනු දැක ආර්යාව, කුමක් නිසා හඬහි ද? ඈ ඒ කරුණ දැන්වූවාය. ආර්යාවනි, රුචි කරන්නේ කිනම් දේටදැ යි අසන්නේ, අසවල් අසවල් දේටය. ඉදින් ඔබ මෙහි කුලයට අයත් සියලු සම්පත් මට දෙන්නේ නම්, මම ඔබ පුත් මෙහි ගෙන එන්නෙමි යි කීවාය. සිටු බිරිය මැනවැ යි පිළිගෙන ගමනට සුදුසු පිරිවැය දී මහත් පිරිවර සමග යව, තමාගෙ බලයෙන් මගේ පුතා ගෙන එව යි, පිටත් කළාය. ඕ පිළිසන් යානයක හුන්නී, සැවැත් නුවරට ගොස් තෙරුන් පිඬු පිණිස හැසිරෙන වීථියෙහි නිවසක නැවතී සිටු කුලයෙන් පැමිණි මිනිසුන් නො පෙන්නා තම පිරිවරින් පිරිවරන ලද්දී, තෙරුන් පිඬු පිණිස වැඩි කල්හි පළමුව හැන්දක් පමණ බත් ද පසුව බඳුනක් පමණ බත් ද පිළිගන්වා රස තෘෂ්ණාවෙන් බැඳ අනුක්‍රමයෙන් ගෙය තුළ වඩා හිඳුවා අහර දෙන්නී, තම වසඟයට පැමිණි බව දැන ගිලන් බවක් පෙන්වා යහන් ගැබ හොත්තීය. තෙරහු ද පිඬු සිඟන වේලෙහි ගෙපිළිවෙලින් හැසිරෙන්නෝ ඇගේ ගෙදොරට වැඩියහ. පිරිවර ජනයෝ තෙරුන්ගේ පාත්‍රය ගෙන තෙරුන් ඇතුළු ගෙහි වැඩ හිඳවූහ. තෙරණුවෝ හිඳගෙන ම උපාසිකාව කොහිදැ යි විමසූහ. ස්වාමීනි, ඈ ගිලන්ව සිටින්නීය. ඔබතුමන්ගේ දර්ශනය කැමැති වන්නීයැ. තෙරණුවෝ රස තෘෂ්ණාවෙන් බැඳෙන්නාහු, තමාගේ ධූත සමාදානය බිඳ ඇය හොත්තැනට වැඩියහ. ඈ තමා පැමිණි කාරණය ප්‍රකාශ කොට පොළඹවා රස තෘෂ්ණාවෙන් බැඳ උපැවිදි කොට තම වසඟයට ගෙන යහනාවක හිඳුවා මහත් පිරිවරින් රජගහ නුවරට ම ගියාය. මෙපුවත ප්‍රකට විය.
භික්‍ෂූහු දම් සභාවෙහි සිට වෙසඟනක් චුල්ල පිණ්ඩපාතික තිස්ස තෙරුන් රස තෘෂ්ණාවෙන් බැඳගෙන ගියාය, යන කථාවක් කළහ. බුදුරදහු දම් සභාව වැඩ විසිතුරු අසුනෙහි වැඩහිඳ මහණෙනි, දැන් කිනම් කථාවක් කරමින් හුන්නාහුදැ යි විචාළහ. භික්‍ෂූහු එපවත් සැලකළහ. මහණෙනි, මේ භික්‍ෂුව රස තෘෂ්ණාවෙන් බැඳී ඇගේ වසඟයට ගියේ දැන්මතු නොවෙයි. පෙරත් ඇගේ වසඟයට ගියේමැ යි වදාරා ඉකුත් කථාව ගෙනහැර දැක්වූහ.
පෙර බරණැස් නුවර බ්‍රහ්මදත්ත රජුට සඤ්ජය නම් උයන්පල්ලකු සිටියේය. එකල එක් පවනට සම ජව ඇති මුවෙක් (වාතමිග) උයනට අවුත් සඤ්ජය දැක පැන දුවයි. සඤ්ජය ද මුවා බියගන්වා පළවා නො හරියි. මුවා ද නැවත නැවත අවුත් උයනෙහි ම හැසිරෙයි. උයන්පල්ලා උයනෙහි නානාරස ඇති මල්ඵල ගෙන දිනපතා රජුට ගෙන යයි. දිනක් රජ, උයන්පල්ලා අමතා යහළු උයන් ගොව්වෙනි, උයනෙහි කිසියම් අසිරිමත් දෙයක් දක්නෙහිදැ යි විමසීය. දේවයිනි, වෙන යම්කිසි අමුතු දෙයක් නො දක්මි. එක් වාමුවෙක් උයනෙහි හැසිරෙයි. මෙපමණක් දකිමි. මුවා අල්ලාගැනීමට හැකි ද? දේවයිනි, මී පැණි සුඟක් (ස්වල්පයක්) ලැබෙන්නේ නම් මුවා රජ මැදුරට ම ගෙනෙන්න හැක්කෙමි. රජ ඔහුට මී පැණි දෙවීය. උයන්පල්ලා ඒ ගෙන උයනට ගොස් වාමුවා හැසිරෙන තැන්හි තෘණවල මී තවරා සැඟවී සිටියේය. මුවා පැමිණ මී වැකුණු තෘණ කා රස තෘෂ්ණාවෙන් බැඳුනේ අන් තැනකට නො ගොස් උයනට ම එයි. උයන්පල්ලා, මුවා මී වැකුණු තණට ලොල් වූ බව දැන ක්‍රමයෙන් තමා දකින්න සැලැස්වීය. මුවා උයන්පලු දැක කීප දිනක් පළා ගොස් නැවත නැවත දකින විට විශ්වාස බවට පැමිණ ක්‍රමයෙන් ඔහුගේ අත තිබූ තණ කෑමට පටන් ගත්තේය.
ඔහු මුවා තමා සමග විශ්වායට පැමිණි බව දැන රජ මැදුර දක්වා මඟ පැලලිවලින් ආවරණය කොට තැන් තැන්වල අතු කැබලි දමා මී පැණි කැටක් උරයෙහි එල්ලාගෙන තෘණ මිටියක් කිසිල්ලෙහි රුවාගෙන මී වැකුණු තෘණ මුවා ඉදිරියෙහි විසුරුවමින් රජ මැදුරු තුළට ම ගියේය. මුවා ඇතුළටවන් කල්හි දොර වැසුවේය. මුවා මිනිසුන් දැක වෙවුලමින් මරණ බයින් බියපත් ව ඇතුළත මිදුලෙහි ඔබිමොබ දුවයි. රජ පහයෙන් බැස වෙවුලමින් සිටි මුවා දැක සිතී. වාමුවෝ නම් මිනිසුන් දුටු තැනට සත් දිනක් නො යති. බය වූ තැනකට දිවිහිමියෙන් නො යති. එබඳු වූ මහ වන ඇසුර කරන පවනට බඳු ජව ඇති මුවා රස තෘෂ්ණාවෙන් බැඳී දැන් මෙබඳු තැනකට ආවේය. අහෝ! ලෝකයෙහි රස තෘෂ්ණාවට වැඩි තරම් ළාමක පවක් නැතැ යි මේ ගාථාවෙන් දම් දෙසුම ඇරඹීය.
“වාසස්ථාන පිළිබඳ ආශාව, මිතුරු සබඳතා පිළිබඳ ආශාව යන මේ ආශාවන්ට වඩා මධුර ඇඹුල් ආදී රස පිළිබඳ ආශාව වඩා ලාමක වේ. සඤ්ජය, වන ගහණය ඇසුරු කොට සිටි වාමුවා රසයෙන් වසඟ කොට ගෙන ආවේය.”
එහි **“කිර”** යනු ශ්‍රැති, සවන අර්ථයෙහි නිපාත පදයකි. **“රසෙහි”** යනු ජිව්හා ඉන්‍ද්‍රියෙන් දතයුතු මධුර රස, ඇඹුල් රස ආදියයි. **“පාපියො”** යනු පාපතර ක්‍රියාවන්ය. **“ආවාසෙහි වා** **සන්‍ථවෙහි වා”** යනු නිබඳ වසන තැන් නම් වූ නිවාසයන්හි ද මිත්‍රසංවාසය ද ඡන්‍ද රාගය ද පවිටුය. එම තද ආශාවෙන් පරිභෝග කරන හෝ මිත්‍ර සංවාසය වඩා දිනපතා අනුභව කරන අරුතින් ආහාරය හැර දිවිපැවැත්ම සඳහා නො වන බැවින් බලවත් ආශාවෙන් අනුභව කරන ජිව්හා රසය ම සියදහස් ගුණයෙන් පවිටුතර වේ. බෝසත්හු වනාහි මෙම කරුණ ශ්‍රැතිසුචනයෙන් (ආරංචියෙන්) දැනගත් දෙයක් මෙන් මෙය අර්ථ කොට ගෙන **“න කිරත්‍ථි රසෙහි පාපියො ආවාසෙහි වා සන්‍ථවෙහි වා”** යි කීහ. දැන් ඔවුන්ගේ පවිටු බස් දක්වනු වස් **“වාතමිගං”** යි ආදිය කීහ. එහි **“ගෙහනිස්සිතං”** යනු වන ගහණය ඇසුරු කළ වගයි. මෙහි අදහස නම්, රසයන්ගේ පවිටු බව මෙයැ යි බලනු. මහා වනයෙහි වන ගහණය ඇසුරු කළ වාමුවා සඤ්ජය නම් උයන්ගොව්වා මී රසයෙන් තම වසඟයට පැමිණ වීය. හැම අයුරින් ම ස්වච්ඡන්ද රාගයෙන් අනුභව කරන රසයන් හා සමාන අන් පවිටුතර දෙයක්, ළාමකතර දෙයක් නැතැ යි රස තෘෂ්ණාවෙහි ආදීනව ප්‍රකාශ කළහ. එසේ කියා ඒ වාමුවා වනයට ම යැවීය.
බුදු රජහු, මහණෙනි, ඒ වෙසඟන එම තෘෂ්ණානේ බැඳ මොහු තම වසඟයට ගත්තේ දැන් පමණක් නො වේ. පෙරත් එ සේ කළායැ යි, මේ ධර්ම දේශනය ගෙනහැර දක්වා අනුසන්‍ධි ගළපා ජාතකය නිමවා වදාළහ. එදා සඤ්ජය නම් මෙදා ඒ වෙසඟන වූවාය. වාමුවා චුල්ලපිණ්ඩපාතික ය. බරණැස් රජ වනාහි මම ම වීමි.
**“අට්ඨඛුරං ඛරාදියෙ”** යන මෙය බුදු රජහු දෙව්රම් වෙහෙර වසමින් දුර්වච මහණකු (නො කීකරු මහණකු) අරබයා දේශනා කළහ. ඒ මහණ වනාහි නො කීකරුය. අවවාද නො පිළිගනී. බුදුරදහු, මහණ, ඔබ දුර්වච ව අවවාද නො පිළිගන්නා බව සැබෑ ද? එ සේය ස්වාමීනි, ඔබ පෙරත් දුර්වච ව නුවණැත්තන්ගේ අවවාද නො ගෙන මළ පුඬුවට අසුවී මරණයට පත්වූයේ නො වේදැ යි වදාරා අතීතය ගෙනහැර දැක්වූහ.
අතීතයෙහි බරණැස් නුවර බඹදත් රජු රජ කරන කල්හි බෝසත් තෙම මුවෙක් වී මුවන් පිරිවරාගෙන කැලයෙහි වෙසෙයි. එකල්හි ඔහුගේ නැගනි මුවදෙන තම පුතු ගෙන්වා සොහොයුර, මේ ඔබගේ බෑණාය. ඔහුට මුව මායම් උගන්වනු හැකිදැ යි පැවරුවාය. බෝසත් මුවා අසවල් වේලාවේ අවුත් ඉගෙන ගනුව යි කීය. ඔහු කී වේලාවට නො එයි. එක දවසක් නොව සත් දවසක් ම අවවාදයන් ඉක්මවන්නේ මුව මායම් නො ඉගෙන ම හැසිරෙන්නේ මළ පුඬුවක බැඳුණේය. ඔහුගේ මව සොහොයුරා වෙත පැමිණ, සොහොයුර බෑණාට මායම් ඉගැන්වූවාදැ යි විමසුවාය. එවිට බෝසත්හු, අවවාද නො පිළිගත් ඔහු ගැන නො සිතනු. ඔහු මායුම් නො උගත්තේය. මේ ගාථාව කීහ. දැනුත් ඔහුට අවවාද නො දෙනු කැමැත්තේ, මේ ගාථාව කීහ.
“ඛරාදිය නැගනියනි, රළු වූ කුර අටක් ඇති වඩ වඩාත් නැමුණු අං ඇති අවවාද සඳහා දින සතක් ඉක්ම වූ ඒ මුවාට අවවාද කිරීමට මම උත්සාහ නො කරමි.”
එහි **“අට්ඨඛුරං”** යනු එක් පාදයක දෙක බැගින් කුර අටක් ඇති යන්නය. “ඛරාදියෙ” නමින් ඇය අමතයි. **“මිගං”** යනු මුව සඳහා පොදු වචනයකි. **“වඞ්කාතිවඞ්කිනං”** යනු මුල ඇද වූ අග අතිශයින් ඇද වූ වංකාතිවංක නම් එවැනි අං ඔහුට ඇති බවයි. **“සත්තහි කලාහතික්කන්තං”** යනු අවවාද දෙන කාල හතක් ඉක්ම වූ යන්නය. **“න නං ඔවදිතුස්සහෙ”** මෙබඳු වාචාල මුවා අවවාද කිරීමට මම උත්සාහ නො කරමි. මොහුට අවවාද කිරීමට මට සිතක්වත් නො උපදී යි දක්වයි. ඉක්බිති, වැද්දා පුඬුවෙහි බැඳුණු මුවා මරා මස් රැගෙන ගියේය.
බුදුරදහු මහණ, ඔබ දැන් පමණක් දුර්වච වූයේ නො වේ. පෙරත් දුර්වච වීයැ යි මේ ධර්ම දේශනාව ගෙනහැර දක්වා අනුසන්‍ධි ගළපා ජාතකය නිමවා වදාළහ. එදා බෑණ මුවා නො කීකරු භික්‍ෂුව විය. නැගණිය උප්පලවණ්ණා වූවාය. අවවාද කළ මුවා මම ම වීමි.
**“මිගන්තිපල්ලත්‍ථ”** යන මෙය බුදු රජහු කොසඹෑ නුවර බදරිකාරාමයෙහි වැඩ වසමින් ශික්ෂාකාමී රාහුල තෙරුන් අරබයා දෙසූහ. එක් කාලයක බුදුරදුන් අළව් නුවර අග්ගාළව චෛත්‍යයෙහි වසන කල්හි උපාසිකාවෝත් භික්‍ෂුණියෝත් බණ ඇසීම සඳහා විහාරයට යත්. බණ දෙසීම දවල් කාලයෙහි විය. කල්යත් ම උපාසිකාවෝත් භික්‍ෂුණියෝත් නො ගියාහුය. උපාසකයෝ ද භික්‍ෂූහු ද පමණක් වූහ. එතැන් පටන් බණ ඇසීම රාත්‍රී කාලයෙහි විය. බණ ඇසීම කෙළවර ස්ථවිර භික්‍ෂූහු තම තමන්ගේ වසන තැන්වල යති. ලාබාල භික්‍ෂූහු උපාසකයන් සමග උපස්ථාන ශාලාවෙහි නිදත්. ඔවුහු නිදිගත් කල්හි සමහරු සුරු සුරු හඬින් හුස්ම ගනිත්. සමහරු තතනමින් ද සමහරු දත් විකමින් ද නිදාගත්හ. සමහරු ටික වේලාවක් නිදා නැගිටිත්. ඔවුහු මේ විප්‍රකාරය බුදුරදුන්ට දැන්වූහ. බුදුරදහු **“යම් භික්‍ෂුවක් උපසපන් නොවූවකු සමග එකට නිදන්නේ නම්, පචිත් ඇවතක් වේ”** යි සික පදය පනවා කොසඹෑ නුවරට වැඩියහ.
එහිදී භික්‍ෂූහු රාහුල ආයුෂ්මතුන්ට කීහ. ඇවැත් රාහුලයනි, බුදුරදුන් විසින් සිකපදයක් පනවන ලදි. දැන් ඔබ තමුන්ගේ වසන ස්ථානය දැනගන්න. පෙරදී භික්‍ෂූහු බුදුරදුන් කෙරෙහි ගෞරවය නිසාත්, රාහුල ආයුෂ්මතුන්ගේ ශික්‍ෂාකාමිත්වය නිසාත් තම වාසස්ථානය එන ඔහුට සැලකිලි දක්වත්. කුඩා ඇඳක් සකසා හිස තැබීම සඳහා සිවුරු දෙත්. එදින සිකපදයට බියෙන් විසීමට ඉඩක්වත් නුදුන්හ. රාහුල, මගේ පියායැ යි බුදුන් වෙත හෝ උපාධ්‍යායන්යැ යි සලකන සැරියුත් තෙරුන් වෙත හෝ ගුරුවරයායැ යි සලකන මහ මුගලන් තෙරුන් වෙත හෝ සුළු පියායැ යි සලකන ආනන්‍ද තෙරුන් වෙත හෝ නොගොස් බඹවිමනකට පිවිසෙන්නාක් මෙන් බුදුරදුන්ගේ වැසිකිළියට පිවිස වාසය කළේය. බුදුරදුන්ගේ වැසිකිළිය දොර මනාව වසා තිබේ. බිම සුවඳ පිරි මඩ ගෙන ඇත. ගඳ මල් දම් එල්ලා තිබේ. මුළු රාත්‍රියෙහි පහනක් දැල්වේ. රාහුල ඒ කුටියෙහි ඇති පහසුකම් සලකා එහි වාසයට පැමිණියේ නො වෙයි. භික්‍ෂූන් විසින් වසනා තැන දනුවයි කියන ලද බැවින් අවවාදයට ගරු කිරීමක් වශයෙන් ශික්ෂාකාමී බව නිසා හේ වාසයට පැමිණියේය. වරින්වර භික්‍ෂූහු රාහුල දුර එනු දැක විමසනු පිණිස ඉලපතක් හෝ කසල බඳුනකින් හෝ පිටතින් තබා ඔහු පැමිණි කල්හි ඇවැත්නි, ඉවත දමන ලද්දේ කවුරුන් විසින් දැයි කියත්. එහි සිටි කෙනකු මේ මගින් රාහුල ගියේයැ යි කී කල්හි රාහුල ආයුෂ්මත්හු හිමියනි, මම දනිමි යි නො කියා එතන තබා හිමියනි, මට සමාවන්නැ යි භික්‍ෂූන් සමාකරවා ගෙන ඔහුගේ ශික්‍ෂාකාමිත්වය නිසා ම එහි වාසයට ගියේය.
ඉක්බිති බුදුහු අරුණ නැගීමට පෙර ම වැසිකිළි දොර ළඟ සිට උගුර පෑදූහ. ඒ ආයුෂ්මත්හු ද උගුර පෑදූහ. මේ කවුද? මම රාහුල වෙමි යි අවුත් වැන්දේය. රාහුල, ඔබ මෙහි වැදහොත්තේ ද? විසීමට තැනක් නැති හෙයිනි. ස්වාමීනි, පෙර මට භික්‍ෂූහු සංග්‍රහ කරත්. දැන් ඇවැත් බිය නිසා වසන තැනක් නො දෙත්. ඒ මම අනුන් හා නො ගැටෙන තැනක්ය යන කරුණ නිසා මෙහි හොත්තෙමි. බුදුරදුන්ට ධර්ම සංවේගය පහළ විය. ඉක්බිති බුදුරදුන්, භික්‍ෂූහු රාහුල මෙසේ ප්‍රතික්ෂේප කරන්නාහු නම් අන් කුලදරුවන් පැවිදි කොට කුමක් කරන්නාහු දැයි උදෑසන ම භික්‍ෂූන් රැස්කරවා ඊයේ රාත්‍රිය රාහුල කිසියම් තැනක විසූ බව දන්නහුදැ යි සැරියුත් තෙරුන්නේ ඇසූහ. නො දනිමි ස්වාමීනි, සාරිපුත්ත, රාහුල අද වැසිකිළියෙහි විසීය. සාරිපුත්ත, තොප රාහුල මෙසේ බැහැර කරනවිට අන් කුල දරුවන් පැවිදි කොට කුමක් කරන්න ද? මෙසේ ඇතිකල්හි මේ සසුනෙහි පැවිදිවූවෝ පිහිටක් නැත්තෝ වන්නාහුය. මෙතැන් පටන් අනුපසම්පන්නයන් සමග එක් රැයක් දෙකක් තමා සමග වාසය කරවා තෙවන දවසෙහි ඔවුන්ව වාසස්ථානයක් දැන පිටත වාසය කැරවිය යුතුයැ යි දෙවන පැනවීමක් කොට නැවත සිකපදය පැනවූහ.
එකල්හි දම්සභාවෙහි රැස්වූ භික්‍ෂූහු රාහුලගේ ගුණ කථා කරමින් බලන්න ඇවැත්නි, රාහුල කොතරම් ශික්ෂාකාමී ද? ඔබ වසන තැන දනුවයි කියා හෝ මම බුදුරදුන්ගේ පුත්‍රයා වෙමි. ඔබලා සෙනසුනෙහි වසන්න කවුරුහු ද? ඔබලා ම නික්මෙනු ආදී වශයෙන් එක භික්‍ෂුවකටවත් අවලාද නො කියා වැසිකිළියෙහි වාසය කළේයැ යි මෙසේ ඔවුන් කතා කරමින් සිටියදී බුදුරදහු දම්සභාවට වැඩම කොට විසිතුරු අසුනෙහි හිඳ මහණෙනි, කුමන කථාවකින් හුන්නාහුදැ යි ඇසූහ. ස්වාමීනි, රාහුලගේ ශික්ෂාකාමී බව පිළිබඳ කථාවෙන් මිස අන් කථාවකින් නො වේ. මහණෙනි, රාහුල ශික්‍ෂාකාමී වූයේ දැන් පමණක් නො වේ. පෙර තිරිසන් යෝනියෙහි උපන්නේ ද ශික්ෂාකාමී වූයේ මයැ යි වදාරා ඉකුත්වත දෙසූහ.
පෙර රජගහ නුවර මගධ රජ රාජ්‍යය කරයි. එකල්හි බෝසත්හු මුව යෝනියෙහි ඉපිද මුව සමූහයා පිරිවරාගෙන මහ වනයෙහි වෙසෙයි. ඉක්බිති බෝසතුන්ගේ නැගනිය තම පුතා ගෙන්වා සොහොයුර, මේ ඔබගේ බෑණායි. මුවමායම් පුහුණු කරනු මැනවැ යි කීවාය. බෝසත්හු මැනවැ යි පිළිගෙන දරුව, යන්න අසවල් වේලාවට අවුත් පුහුණු වන්නැ යි කීහ. ඔහු ද මයිලණුවන් කී වේලාව නො ඉක්මවා ඔහු වෙත එළඹ මුව මායම් හදාළේය. දිනක් ඔහු වනයෙහි හැසිරෙන විට මළ පුඬුවක බැඳී බැඳුණු හඬින් හැඬීය. මුව රැල පළා ගොස් ඇයගේ පුතා පුඬුවෙහි බැඳුණු බව ඔහුගේ මවට කීහ. ඕ බෑයා ළඟට ගොස් සොහොයුරාණෙනි, ඔබගේ බෑනාට මුව මායම් උගන්වන ලද්දේදැ යි විචාළාය. ඔබ පුත්‍රයා ගැන නපුරක් නො සිතනු. ඔහු විසින් මුව මායම් මනාව ඉගෙන ගන්නා ලදි. දැන් සිනා ගන්වමින් එන්නේයැ යි පවසා මේ ගාථාව කීය.
“කුර අටක් ඇති, මැදියම් රැයෙහි පැමිණ ජලය බොන, තිපල්ලත්‍ථ මුවාට නොයෙක් මායම් ඉගැන්වීමි. ඒ බෑණා කලාවන් සය අතුරින් එකකින් (වැද්දා) වංචා කරන්නේය.”
එහි **“මිගං”** යනු බෑණ මුවාය. **“තිපල්ලත්‍ථ”** හි පල්ලත්‍ථං යන්නෙන් සයනය කියවේ. දෙපසට නිදීම, හිටගෙන නිදීම සහ ගවයකු නිදන්නාක් මෙන් නිදීම වශයෙන් තුන් ආකාර නිදීම් ඇත්තේ යමකුට ද නිදීම් තුනම ඇත්තේ ඔහු තිපල්ලත්‍ථ නම් වේ. **“අනෙක මායං”** යනු බොහෝ මායා ඇති සහ කපටිකම් ඇති බවයි. **“අට්ඨඛුරං”** යනු එක් එක් පාදයක දෙක වශයෙන් කුර අටක් ඇති බවයි. **“අඩ්ඪරත්තාවපායිං”** පෙරයම ඉක්මවා මැදුම්යම වනයෙන් අවුත් පැන් බොන නිසා අඩ්ඪරත්තාවපායිං නම් වේ. මම මගේ බෑණ මුවාට මැනවින් මුව මායම් ඉගැන්වීමි. කෙසේද යත්, **“එකෙන සොතෙන ඡමාස්සසන්තො ඡහි කලාහතිභොත භාගිණෙය්‍යො”** මෙයින් කියන ලද්දේ මෙම අදහසයි. මම තිගේ පුතා මෙසේ ඉගැන්වීමි. උඩුපැත්තට සිට නාහු සිදුරෙන් වාතය තදකොට සයාකාරයකින් වැද්දා රවටයි. කවර සයකින් ද යත්, පාසතර දිගහැර එක පැත්තකට සිටීම, කුරවලින් තණ හා පස් කැණීම, දිව පිටට දැමීම, බඩ පුම්බාගෙන සිටීම, මළ මුත්‍ර බැහැර කිරීම, හුස්ම නො ගැනීම ය.
තවත් ක්‍රමයකට සයාකාරය මෙසේය. අත්පා ඉදිරිය ඇදීමෙන්, ආපසු ඇදීමෙන්, දෙපසින් සෙලවීමෙන්, උඩට ඉස්සීමෙන් හා පහතට හෙළීමෙන් ය. මේ කලාවන් සයෙන් මූ මළේයැ යි හැඟීමක් ඇතිකොට රවටයි.
මෙසේ ඔහු ම මුව මායම් ඉගැන්වීමෙන් පෙන්වයි. **“එකෙන සොතෙන ඡමාස්සසන්තො ඡහි කලාහති” **පෙර කී දෙයාකාර කරුණුවලින් වැද්දා රවටයි යන අර්ථයයි. **“භොති”** නැගනිය අමතයි. **“භාගිණෙය්‍යොති”,** මෙකී සය කරුණකින් රවටන බෝසත් බෑනා නිර්දේශ කරයි. මෙසේ බෝසත්හු බෑණා මුව මායම් මැනවින් උගත් බව දක්වමින් නැගනිය අස්වැසූහ.
මළ පුඬුවෙහි බැඳුණු ඒ මුවපොව්වා ද කලබල නො වී මහඉලඇට ඇති පැත්තෙන් පාදකෙ දිග හැර, හොත්තේය. පාදයන්ට ළඟ භූමිය කුරවලින් ගසා තණද පස්ද විසුරුවා මළ මුත්‍ර බැහැරකොට හිස පහත්කොට දිව එළියට දමාගෙන ඇඟ හැමතැන කෙළ තවරා හුස්ම ගැනීමෙන් උදරය ඉදිමී ගිය සේ කොට, ඇස් පෙරළා, යට නාස් පුඬුවෙන් හුස්ම ගනිමින් උඩුනාස් පුඬුවෙහි හුස්ම තදකොට මුළු සිරුරම දරදඬුකොට මළ ආකාරයක් දැක්වීය. නිල මැස්සෝ ද ඔහු පිරිවැරූහ. කපුටෝ ද ඒ තැන සැඟවී සිටියහ. වැද්දා අවුත් උදරයට අතින් ගසා ඉතා අළුය ම බැඳුණා විය යුතුයි. කුණු වී ඇතැයි බැඳි රැහැන මුදා මෙහිදී ම මුවා කපා මස් ගෙන යමි යි අතුර කොළ ඇහිඳීමට පටන් ගත්තේය. මුවපොව්වා ද නැගිට පා සතරෙන් සිට ඇඟ පොළා ගෙල ඔසවා මහා සුළඟින් බිඳුණු වලා කඩක් මෙන් වේගයෙන් මව් වෙත ගියේය.
මහණෙනි, රාහුල ශික්ෂාකාමී වූයේ දැන් පමණක් නො වේ. පෙරත් එ සේ ම වූයේ යි මේ ධර්ම දේශනය ගෙනහැර දක්වා අනුසන්ධි ගලපා වදාරා ජාතකය නිමවූහ. එදා බෑණා මුවපොව්වා නම් රාහුලය. මව උප්පලවණ්ණා වූවාය. මයිලණු මුවා නම් මම වූයෙමි.
**“කාළෙ වා යදි වා ජුණ්හෙ”** යන මෙය බුදු රජාණන් වහන්සේ දෙව්රම් වෙහෙර වැඩවසන සේක් වයසට ගොස් පැවිදිවූවන් දෙදෙනකු අරබයා වදාළහ. ඔවුහු කොසොල් දනව්වෙහි එක් වනගත සෙනසුනක වෙසෙත්. එක් නමක් කාල නම් තෙර වූ අතර එක්නමක් ජුණ්හ නම් තෙර වූහ. එක් දවසක් ජුණ්හ තෙරණුවෝ කාළ තෙරුන්ගෙන් ස්වාමීනි, සීතල ඇතිවන්නේ කවර කාලයෙහිදැ යි ඇසීහ. අප පසෙහි යි කීහ. තවත් දවසක දී කාළ තෙරණුවෝ ජුණ්හ තෙරුන්ගෙන් සීතල කවර කලෙක වේදැ යි විමසූහ. ඔහු පුර පසදී සීතල ඇති වෙතැ යි කීයේය. මේ දෙදෙනා ම මේ සැකය සිඳීමට නොදන්නාහ. බුදුරදුන් වෙත ගොස් වැඳ ස්වාමීනි, සීතල ඇතිවන්නේ කවර කාලයකදැ යි විචාළහ. බුදුරදහු ඔවුන්ගේ කථාව අසා මහණෙනි, ඔබ දෙදෙනා ම පෙර භවයක දීත් මේ ප්‍රශ්නය කීමි යි භවයෙන් ගෙවී ගිය බැවින් නො සලකා හැරයහුද වදාරා අතීත කථාව ගෙනහැර දැක්වූහ.
පෙර එක් පර්වත පාදයක සිංහයෙක් හා ව්‍යාඝ්‍රයෙක් යාළුවෝ ලෙසින් එක ම ගුහාවක වසත්. බෝධිසත්ත්වයෝ ද තවුස් වෙසින් පැවිදි ව ඒ පර්වත පාදයෙහි ම වෙසෙති. එක් දවසක් යහළුවන් දෙදෙනාට සීතල පිළිබඳ විවාදයක් ඇතිවිය. ව්‍යාඝ්‍රයා කළුවර අවපස සීත ඇති වේයැ යි කීය. සිංහයා පුර පසෙහි සීත ඇතිවන බව කීය. දෙදෙනා ම මේ සැකය සිඳින්න නො හැකි ව බෝසතුන්ගෙන් විමසූහ. එතුමෝ මේ ගාථාව කීහ.
“කළුවරපස හෝ පුරපස හෝ යම් කලෙක සුළඟ හමයි ද ඒ සීතල වාතයෙන් හටගන්නකි. මෙහි දී දෙදෙනා ම අපරාජිතයන්ය.”
එහි **“කාළෙ වා යදි වා ජුණ්හෙ”** යනු අවපස හෝ පුරපසය. **“යදා වායති මාලුතො”** යම් කලෙක පෙර දිසාව ආදී වශයෙන් සුළඟ හමයි ද එවිට සීත ඇති වේ. මක්නිසා ද යත් **“වාහජානි හි සීතානි”** සුළඟ හමන කල්හිම සීත ඇතිවන හෙයිනි. අවපස කියා හෝ පුරපස කියා හෝ ප්‍රමාණ නො වේයැ යි කියන ලදි. **“උභොත්‍ථමපරාජිතාති”** තොප දෙදෙනා ම මේ ප්‍රශ්නයේ දී පරාජය වූවෝ නො වෙති. මෙසේ බෝසත්හු යහළුවන් දෙදෙනා දැනුවත් කළහ.
බුදුරදහු ද මහණෙනි, පෙරත් මා විසින් මේ ප්‍රශ්නය කියනු ලද්දේයැ යි මේ ධර්ම දේශනය ගෙනහැර දක්වා වදාරා සිව්සස් දෙසූහ. තෙරවරු දෙදෙනා ම සෝවාන් ඵලයෙහි පිහිටියහ. බුදුරදහු අනුසන්ධි ගළපා ජාතකය නිමවා වදාළහ. එදා ව්‍යාඝ්‍රයා කාළ තෙරය. සිංහයා ජුණ්හ තෙරය. ප්‍රශ්නය විසඳුන තවුසා මම ම වීමි.
**“එවං චෙ සත්තා ජානෙය්‍යුන්ති”** යන මෙය බුදුරදුන් දෙව්රම් වෙහෙර වැඩ වසමින් මතක බතක් අරබයා දෙසූහ. ඒ කාලයෙහි මිනිස්සු බොහෝ එළු, බැටළුවන් මරා මැරුණු නෑයන් උදෙසා මළ බත් දෙති. භික්‍ෂූහු එසේ කරන මිනිසුන් දැක බුදුරදුන්ගෙන් විමසූහ. ස්වාමීනි, මෙකල මිනිස්සු බොහෝ ප්‍රාණීන් මරා මළබත් නම් දානයක් දෙත්. ස්වාමීනි, මෙහි යහපතක් තිබේ ද? මහණෙනි, මළ බත් දෙමු යි පර පණ නැසීමෙන් කිසිම යහපතක් නම් නැත්තේමය. මහණෙනි, පෙර පඬිවරු අහසෙහි හිඳ දම් දෙසා මෙහි ආදීනව කියා සියලු දඹදිව වැසියන්ගෙන් මේ පාප කර්මය අත්හැර වූහ. භවයෙන් වැසීගිය නිසා නැවතත් පහළ වීයැ යි අතීත කථාව ගෙනහැර දැක්වූහ.
පෙර බරණැස් නුවර බඹදත් රජු රාජ්‍යය කරවන කල්හි තුන් වේදයෙහි පරතෙරට ගිය දිසාපාමොක් බ්‍රාහ්මණ ගුරුතුමන් මතක බතක් දෙන්නෙමැ යි බැටළුවකු ගෙන්වා අතවැස්සනට කීය. දරුවනි, මේ බැටළුවා ගඟට ගෙන ගොස් නහවා හෙළ මල් දමකින්වට කොට පසැඟිලි සලකුණු කොට සරසා ගෙන එවු. ඔවුහු ද මැනවැ යි පිළිගෙන ගඟට ගෙන ගොස් නහවා සරසා ගංතෙර තැබූහ. ඒ බැටළුවා තමාගේ පෙර අකුසල කර්මය දැක මෙවන් දුකින් අද මිදෙමි යි සතුටු ව කළයක් බිඳින්නාක් මෙන් මහත් සිනාවක් පා නැවත මේ බමුණා මා මරා මවිසින් ලබන ලද දුක ලබන්නේයැ යි බමුණා කෙරෙහි කරුණා සිත් උපදවා මහත් හඬින් හැඬීය.
ඉක්බිති මානවකයෝ විචාළහ. යහළු බැටළුව, ඔබ මහ හඬින් සිනාසී හැඬුවෙහිය. කවර කරුණකින් සිනාසුණේ ද? කවර කරුණකින් හැඬුවෙහි ද? ඔබලා මේ කරුණ තමන්ගේ ගුරුතුමා ඉදිරියේදී අසනු. මානවකයෝ බැටළුවා රැගෙන ගොස් ගුරුතුමාට සැල කළහ. ගුරුතුමා ඔවුන්ගේ වචනය අසා බැටළුවාගෙන් විචාළේය. යහළු බැටළුව, ඔබ සිනාසුනේ ඇයි? හැඬුවේ ඇයි? බැටළුවා තමා කළ පව්කම පෙර ජාතිය දක්නා නුවණින් සිහි කොට බමුණාට කීය. බමුණ, මම පෙර ඔබ මෙන් ම මන්ත්‍ර උගන්වන බමුණෙක් වී මතක බතක් දෙමි යි බැටළුවකු මරා මළ බත දුනිමි. ඒ මම එක බැටළුවකු මැරූ බැවින් සාරසිය අනූනවයක් අත්බැව්වල හිස් සිඳුම්වලට ලක්වීමි. මේ මගේ කෙළවර ම වූ පන්සිය වැනි අත්බවයි. අද මම මෙබඳු දුකින් මිදෙමි යි සොම්නස් වීමි. මේ කරුණින් සිනාසීමි. හැඬුවේ වනාහි, මම එක බැටළුවකු මරා පන්සියයක් ආත්මවල හිස සිඳුම් දුකට පත් අද ඒ දුකින් මිදෙමි. මේ බමුණා මා මරා මා මෙන් පන්සියයක් ආත්මවල හිස් සිඳුම් දුක ලබන්නේය. ඔබ කෙරෙහි කරුණාවෙන් හැඬීමි. බැටළුව, බිය නො වෙනු. මම ඔබ නො මරමි. බමුණ කුමක් කියහි ද? ඔබ මා මැරුවත් නො මැරුවත් අද මට මරණින් මිදෙන්න නො හැකිය. බැටළුව, බිය නො වන්න. අද මම ඔබ රැකගෙන ඔබ සමග ම හැසිරෙන්නෙමි. බමුණ, ඔබගේ ආරක්‍ෂාව ඉතා සුළුය. මවිසින් කරන ලද පාප කර්මය ඉතා බලවත්ය.
බමුණා බැටළුවා මුදා හැර කිසිවකුටත් මරන්න ඉඩ නො දෙමි යි අතවැස්සන් ගෙන බැටළුවා සමග ම හැසිරුණේය. බැටළුවා අත්හළ මොහොතෙහි ම ගල්තලාවක් ළඟ වැඩුණු ලැහැබක ගෙල ඔසවා කොළ කෑමට පටන්ගත්තේය. එකෙණෙහි ම ඒ ගල මතුපිට හෙණයක් වැටිණි. එයින් එක් ගල් පතුරක් ගැළවී බැටළුවාගේ එසවූ ගෙල මත වැටී හිස සිඳී ගියේය. මහජනයා රැස්වූහ. එදවස බෝසත්හු එහි රුක් දෙවියෙක් ව උපන්හ. ඔහු මහජනයා බලා සිටිද්දී ම දේවානුභාවයෙන් අහසෙහි පළඟින් හිඳ මේ සත්ත්වයන් මෙසේ පව් ඵලවිපාක දැන පර පණ නැසීමක් නො කරන්නේ නම් මැනවැ යි මිහිරි ස්වරයෙන් දම් දෙසමින් මේ ගාථාව කීහ.
“ඉදින් සත්ත්වයෝ මේ ආකාරයෙන් ඉපදීම හා වර්ධනය දුකයැ යි ද ප්‍රාණඝාතී පුද්ගලයා ශෝක කරන්නේයැ යි ද දන්නාහු නම් ප්‍රාණීන්ගේ ප්‍රාණය නැති නො කරන්නාහුය.”
එහි **“එවං චෙ සත්තා ජානෙය්‍යුං”** යි මේ සත්ත්වයෝ මෙසේ දන්නාහු නම්, කෙසේ ද? **“දුක්ඛායං ජාති සම්භවො”** යනු ඒ ඒ තැන්වල ඉපදීම ද උපන්නාහට වැඩීම නම් වූ සම්භවය ද මහලුවීම, ලෙඩවීම, මරණය, අකැමැති අය හා එක්වීම, ප්‍රියයන්ගෙන් වෙන්වීම, අත්පා සිඳීම් ආදී වූ දුක්වලට හේතු බැවින් ජාතිය දුකක්යැ යි දන්නාහු නම් **“න පාණො පාණිනං හඤ්ඤෙ”** මෙරමාහට ශාරීරික වද දෙන්නේ සත්ත්වයකු සත්ත්වයකු නො මරන්නේ යන අර්ථයි. කවර හෙයින් ද යත්, **“පාණඝාතී හි සොචතී”** යනු යම්හෙයකින් තමා අතින් මැරීම ආදී සවැදෑරුම් උපක්‍රමයකින් මෙරමා දිවිපෙවෙත සිඳ දමන පුද්ගලයා අටමහ නිරයෙහි ද සොළොස් උස්සද නම් පරිවාර නිරයන්හි ද විවිධාකාර තිරිසන් සත්ත්ව ගණයෙහි ද ප්‍රේත ලෝකයෙහි ද අසුර ලෝකයෙහි ද යන මේ සතර අපායන්හි මහත් දුක් විඳිමින් බොහෝ කාලයක්, ඇතුළත පැසෙන ලක්‍ෂණය වූ ශෝකයෙන් ශෝක කරයි. යම් සේ මේ බැටළුවා මරණ බියෙන් ශෝක කළේ ද එමෙන් බොහෝ කලක් ශෝක කරත්. දැන දැන කිසිම සතෙක් අන් සතකු නො නසන්නෝය. පාණාතිපාත කර්මය නො කරන්නෝය. මෝහයෙන් මුලාවූවෝ අවිඳු අඳුරින් අන්ධවූවෝ මේ ආදීනවය නො දැන පරපණ නසත්.
මෙසේ බෝසත්හු අපාය බයින් තැතිගන්වා දහම් දෙසූහ. මිනිස්සු ඒ දම් දෙසුම අසා අපා බයින් තැති ගෙන පර පණ නැසීමෙන් වැළකුණහ. බෝසත්හු ද දම් දෙසා මහජනයා සීලයෙහි පිහිටුවා කම් වූ පරිදි මියපරලොව ගියෝය. මහජනයා ද බෝසතුන්ගේ අවවාදයෙහි පිහිටා දානාදී පින්කම් කොට දෙව්ලොව පිරවූහ. බුදුරදාණෝ මේ දම් දෙසුම ගෙනහැර දක්වා අනුසන්‍ධි ගළපා ජාතකය නිමවූශ. මම ඒ කාලයෙහි රුක්දෙවි වීමි.
**“සචෙ මුඤ්චෙ”** යන මේ ජාතකය බුදුරදහු දෙව්රම් වෙහෙර වසමින් දේව කන්නලව් බිලි පූජාවක් අරබයා දේශනා කළහ. එදවස මිනිස්සු වෙළඳාම් පිණිස යන්නාහු, සතුන් මරා දෙවියන්ට බලිපූජා කොට අපි අනතුරක් නැතිව බලාපොරොත්තු ඉටුකර ගෙන අවුත් නැවත ඔබට බලිපූජාවක් කරන්නෙමු යි භාරහාර වී යත්. අනතුරක් නැතිව අර්ථ සිද්ධියට පත්ව ආවාහු, දේවානුභාවයෙන් මෙය සිදුවූයේයැ යි පිළිගන්නාහු, බොහෝ සතුන් මරා භාරයෙන් මිදීම සඳහා බලිපූජා කරත්. භික්‍ෂූහු ඒ දැක ස්වාමීනි, මෙයින් යහපතක් ඇත්දැ යි බුදුරදුන්ගෙන් ඇසූහ. උන්වහන්සේ අතීත කථාව ගෙනහැර දැක්වූහ.
පෙර කසීරට එක් කුඩා ගමක කෙළෙඹියෙක් ගම්දොර තිබුණු නුග රුකෙහි දෙවියාට බලිපූජාවක් කරන බවට පොරොන්දු වී අනතුරකින් තොරව අවුත් බොහෝ සතුන් මරා භාරයෙන් මිදෙන්නෙමියැ යි රුක් මුලට ගියේය. රුක්දෙවියා ගස් දෙබලෙහි සිට මේ ගාථාව කීය.
“මිදෙනු කැමැත්තේ නම් පරලොවින් මිදෙන්නේය. මිදුණෝද බැඳෙයි. නුවණැත්තෝ එ සේ නො මිදෙත්. මෝඩයාගේ මිදීම බැඳීමකි.”
එහි **“සචෙ මුඤ්චෙ පෙච්ච මුඤ්චෙ”** පින්වත් පුරුෂය, ඉදින් ඔබ මිදෙනු කැමැත්තේ නම් පරලොවින් මිදෙන්නේය. පරලොවින් බැඳෙන්නේ නම් **“මුඤ්චමානො හි බජ්ඣති”** ඔබ මෙසේ සතුන් මරමින් මිදෙන්න කැමැති නම්, එ සේ මිදෙන්නේ ද පවින් බැඳේ. එනිසා **“නහෙවං ධීරා මුච්චන්ති”** නුවණැත්තේ ගිවිසුමෙන් මෙසේ නො මිදෙත්. කවර හෙයින් ද යත් **“මුත්ති බාලස්ස බන්‍ධනන්ති”** මේ සතුන් මැරීම කොටමිදීම නම් නුවණ නැත්තන්ගේ බැඳීම ම වේයැ යි දහම් දෙසීය. එතැන් පටන් මිනිස්සු මෙබඳු පාණාතිපාත කර්මයෙන් මිදී ධර්මයෙහි හැසිර දේව නගරය පිරවූහ.
බුදුරදහු මේ ධර්ම දේශනාව ගෙනහැර දක්වා අනුසන්‍ධි ගළපා ජාතකය නිමවූහ. මම එසමයෙහි රුක්දෙවියා වීමි.
**“දිස්වා පදමනුත්තිණ්ණං”** යන මේ ජාතක දේශනාව බුදුරදහු කොසොල් දනව්වෙහි චාරිකාවෙහි වඩින්නාහු නළකපාන නම් ගමට වැඩ නළකපාණ පොකුණ අසබඩ දුනුකේ වනයෙහි වැඩවසන සේක් බටදඬු අරබයා වදාළහ. එදවස භික්‍ෂූහු නළකපාණ පොකුණින් නා ඉඳිකුලා (ඉඳිකටු දමන පෙට්ටිය) සඳහා හෙරණුන් ලවා බට දඬු ගෙන්වාගෙන ඒවා මුල සිට අගට එක ම සිදුරක් බව දැක බුදුරදුන් වෙත එළඹ ස්වාමීනි, අපි ඉඳිකුලා සඳහා බටදඬු ගෙන්වා ගතිමු. ඒවා මුලසිට අගට එකම සිදුරක් ඇත්තේය. මේ කිමෙක්දැ යි විමසූහ. මහණෙනි, පෙර බවයක මගේ අධිෂ්ඨානයකැ යි අතීත කථාව ගෙනහැර දැක්වූහ.
පෙර ඒ වන ලැහැබ ඝන වනාන්තරයක් විය. මේ පොකුණෙහි හිඳිනා ජල රකුසෙක් බට බට ප්‍රාණීන් කයි. එදවස බෝසත්හු හෝලු මුවෙක් පමණ වඳුරු රජෙක් ව අසූදහසක් පමණ වඳුරන් පිරිවරන ලදුව රැළ රැක ගනිමින් ඒ වනයෙහි වෙසෙයි. ඔහු වඳුරු රැළට අවවාද දුන්නේය. දරුවනි, මේ වනයෙහි විස සහිත ගස් ද අමනුස්සයන් අරක්ගත් පොකුණු ද ඇත. තොපි පෙර නො කෑවිරූ ගෙඩි කන්නාහු නම් හෝ පෙර නො පීවිරූ ජලය බොන්නාහු නම් හෝ මගෙන් විමසනු. ඔවුහු ද මැනවැ යි පිළිගෙන, පෙර නො ගිය පෙදෙසකට ගියහ. ඔවුහු දවසෙහි බොහෝ වේලාවක් ඔබිමොබ හැසිර ජලය සොයන්නාහු එක් පොකුණක් දැක පැන් නො බී බෝසතුන්ගේ පැමිණීම බලමින් හුන්හ. බෝසත්හු පැමිණ දරුවනි, තොපි පැන් නො බොන්නාහදැ යි ඇසූහ. අපි ඔබතුමන්ගේ පැමිණීම බලමින් සිටියෙමු යි කීහ. මැනවි දරුවනි, බෝසත්හු පොකුණ සිසාරා බලා පොකුණට බට පිය මිස නැගි පිය නො දුටහ. ඒකාන්තයෙන් මේ පොකුණ අමනුස්ස අධිගෘහිතයැ යි දැන දරුවනි, පැන් නො බීමෙන් තොප කළ දේ මැනවි. මෙහි නම් අමනුෂ්‍යය අධිගෘහිතය.
දියරකුසා ද ඔවුන් පොකුණට නො බස්නා බව දැක නිල්වන් බඩ, සුදු මුහුණ හා රන්වන් අත්පා ඇතිව පිළිකුල් දැකුමෙන් යුතුව දිය දෙබෑකොට පිටතට අවුත් බලා සිටින්නේ ඇයි? පොකුණට බැස පැන් බොවු යි කීය. ඉක්බිති බෝසත්හු, මෙසේ ඇසූහ. ඔබ මෙහි උපන් ජල රකුසා ද? එ සේය. මෙහි බට කුඩා කුරුල්ලකුගේ සිට කිසිවකු නො මුදමි. තොප හැම දෙනකු මම කන්නෙමි. බෝසත්හු, අපි කෑම නො දෙමු. එ සේ නම් පැන් නො බොන්නේ ද? පැන් ද බොන්නෙමු. එහෙත් ඔබගේ වසඟයට නො ගන්නෙමු. එ සේ නම් පැන් බොන්නේ කෙසේ ද? පොකුණට බැස පැන් බොතැ යි ඔබ සිතුවෙහි ද? අපි අසූදහස ම පොකුණට නො බැස එක් එක් බටදඬුවක් ගෙන උපුල් නළයකින් පැන් උරා බොන්නාක් මෙන් ඔබගේ පොකුණින් පැන් බොන්නෙමු. එවිට අප ඔබට කෑමට නො හැක්කේයැ යි දැන බෝසත්හු බුදු වී මේ ගාථාවෙහි පළමු පද දෙක වදාළහ.
පොකුණින් නො නැඟණු පිය සටහන් දැක දියට බට පිය සටහන් දැක මම බට නළයෙන් පැන් බොමි. ඔබ මා නො නසන්නෙහිය.
මෙහි අර්ථය නම්: මහණෙනි, ඒ වඳුරු රජ ඒ පොකුණෙන් ගොඩ නැගීමක් පිය සටහනක් නුදුටුවේය. ජලයට බසින පිය ම දැක්කේය. මෙසේ බට පිය දැක නැගි පිය නො දැක මේ පොකුණ ඒකාන්තයෙන් අමනුෂ්‍යයන් අරක්ගත් බව දැන ඔව්හු සමග කථා කරමින් වඳුරු පිරිස සමග ම මෙසේ කීය.
**“නළෙන වාරිං පිවිස්සාමා”**
මෙහි අර්ථය නම් අපි ඔබගේ පොකුණෙන් බට දඬුවෙන් පැන් බොන්නෙමු. නැවත බෝසත්හු ම කීහ.
**“නෙ ව මං ත්‍වං වධිස්සසීති”**
මෙසේ නළයෙන් පැන් බොන පිරිස සහිත මා නො නසන්නේය යන අර්ථයයි.
ඉක්බිති, බෝසත්හු මෙසේ කීහ. එක් බට දඬුවක් ගෙන්වා පාරමී සිහිකොට සත්‍යය ක්‍රියාකොට පිම්බේය. ඇතුළත සියලු ගැට නැතිවී එක ම සිදුරක් විය. මෙනයින් නැවත නැවත ගෙන්වාගෙන පිඹ පිඹ දුන්නේය. මෙසේ ඇතිකල කෙළවරක් කළ නො හැකි විය. ඒ නිසා මෙසේ නො ගත යුතුය. බෝසත්හු පොකුණ වට හටගත් සියලු බට එක සිදුරක් වේවා යි අධිෂ්ඨාන කළහ. බෝසතුන්ගේ පරහිතකාමී බව මහත් බැවින් අධිෂ්ඨානය සඵල වේ. එතැන් පටන් පොකුණ වටා හටගත් සියලු බට එක ම සිදුරු ඇත්තේ විය. මේ කල්පයෙහි කල්පය පවතින පෙළහර සතරකි. ඒ කවරේ ද යත්, සඳෙහි සස ලකුණ මේ මුළු කප ම සිටී. වට්ටක ජාතකයෙහි ගිනි නිමුණු තැන, මෙකප ගින්නෙන් නො දැවෙන්නේය. ඝටීකාර ගෘහය මේ මුළු කප ම නො තෙමී සිටී. මේ පොකුණ වටා හටගන්නා බට එක් සිදුරක් වන්නේය. මේ කප පුරා පවතින පෙළහර සතරයි. බෝසත්හු මෙසේ අධිෂ්ඨාන කොට එක් නළයක් ගෙන හිඳගත්හ. අනෙක් අසූදහසක් වඳුරෝ ද එක එක බටය ගෙන පොකුණ වටා හුන්හ.
බෝසතුන් බට නළයෙන් පැන් උරාබොන කල්හි සියලු වඳුරෝ ඉවුරෙහි හිඳ ම බීහ. මෙසේ ඔවුන් පැන් බී කල්හි, දියරකුසා කිසිවක් නො ලැබ නො සතුටු ව සිය නිවසට ම ගියේය. බෝසත්හු ද පිරිවර සහිතව වනයට ම පිවිසියෝය.
බුදු රජහු මහණෙනි, මේ බට ගස්වල එක් සිදුරක් වීම මගේ ම පැරණි අධිෂ්ඨානයෙකැ යි මේ ධර්ම දේශනාව ගෙනහැර දක්වා අනුසන්‍ධි ගළපා ජාතකය නිමවූහ. එදා දියරකුසා දෙව්දත් විය. අසූදහසක් වඳුරු පිරිස මෙදා බුදුපිරිසය. උපායෙහි දක්‍ෂ වඳුරු රජ වනාහි මම ම වීමි.


3. කුරුඞ්ග වර්‍ගය
**“ඤාතමෙතං කුරුඞ්ගස්සාති”** යන මේ දම් දෙසුම බුදු රජුන් වේළුවනයෙහි වැඩවසමින් දෙව්දත් අරබයා දේශනා කළහ. එක් සමයෙක්හි දම්සභාවට රැස්වූ භික්‍ෂූහු ඇවැත්නි, දෙව්දත් බුදුන් නසනු පිණිස දුනුවායන් යෙදවීය. ගලක් පෙරළීය. ධනපාල ඇත් විහිදවීය. හැම අයුරින් ම බුදු රදුන් නැසීම සඳහා උපක්‍රම කෙරේ යි දෙව්දත්ගේ නුගුණ කියමින් හුන්හ. බුදුරදුන් වැඩ පනවනලද අසුනෙහි වැඩහුන් සේක්, මහණෙනි, දැන් කවර කථාවකින් හුන්නාහුදැ යි විචාළ සේක. ස්වාමීනි, දෙව්දත් ඔබවහන්සේ නැසීමට උපක්‍රම කරයි. ඔහුගේ නුගුණ කථාකරමින් හුන්නෙමු. මහණෙනි, දෙව්දත් මා නැසීමට උපක්‍රම කරන්නේ දැන් පමණක් නො වේ. පෙරත් කළේය. එහෙත් නසන්න නො හැකි වීයැ යි ඉකුත් වන ගෙනහැර දැක්වූහ.
පෙර බරණැස් නුවර බඹදත් රජු රාජ්‍යය කරන කල්හි බෝසතාණෝ තිත්මුවෙක්ව එක් වනයට ගෙඩි කමින් වෙසෙයි. එක් කලෙක ඔහු ජලයෙන් පිරුණු ඇත්දෙමට ගසක ගෙඩි කයි. එකල ගම්වැසි, අටළුවල සතුන් මරන වැද්දෙක් ගෙඩි ඇති ගස්මුල්වල මුවන්ගේ පියසටහන් පිරික්සා කොට ගස මත අටල්ලක් බැඳ එහි හිඳ ගෙඩි කෑමට ආ මුවන් අඩයටියෙන් විද ඔවුන්ගේ මස් විකුණමින් ජීවිකාව කළේය. දිනක් ඔහු ඒ ගසමුල බෝසතුන්ගේ පා සලකුණු දැක ඒ දෙමට ගසෙහි අටල්ලක් බැඳ උදෙන් ම කා අඩයටිය ගෙන වනයට පිවිස ඒ ගසට නැඟී අටල්ලෙහි හුන්නේය. බෝසත්හු ද අලුයම වසන තැනින් නික්ම දෙමට ගෙඩි කන්නෙමි යි අවුත් වහා ම රුක්මුලට නො පිවිස අටළු වැද්දෝ ගස්වල අටළු බඳිත්. එවැනි අනතුරක් ඇත්දැ යි විමසමින් පිටත සිටියේය.
වැද්දා බෝසතුන් නො එන බව දැන අටල්ලෙහි හුන්නේ දෙමටගෙඩි කඩා ඔහු ඉදිරියෙහි හෙලුවේය. එවිට බෝසතුන්, මේ ගෙඩි අවුත් මා ඉදිරියෙහි වැටෙයි. ගස උඩ වැද්දකු සිටීදැ යි නැවත උඩ බලන්නාහු, වැද්දා දැක නො දුටුවාක් මෙන් සිට එම්බා ගස, පෙර තෝ ලඹය හෙලන්නාක් මෙන් එක එල්ලේ ගෙඩි හෙලුවේය. අද තෝ ගසෙහි රුක් දහම අත්හළෙහිය. මෙසේ තා විසින් රුක් දහම අත්හළ කල්හි මම අන් ගසක් මුලට එළඹ මගේ අහර සොයා ගන්නෙමි යි කියා මේ ගාථාව කීවේය.
“එම්බා දෙමට ගස, තෝ යම් කරුණකින් ඉදිරිය ගෙඩි විසුරුවන්නෙහි ද, ඒ කාරණය තිත් මුවාට පැහැදිලිය. මම වෙනත් දෙම ගසක් වෙත යමි. තගේ ගෙඩි මට රුචි නො වේ.”
එහි **“ඤාතං”** ප්‍රකට විය. **“එතං”** මේ කරුණ, **“කුරුඞ්ගස්ස”** තිත්මුවා හට, **“යං ත්‍වං සෙපණ්ණි සෙය්‍යසි” **එම්බල දෙමට ගස, තෝ පෙරට ගෙඩි විසුරුවන්නෙහිය, වඩා වඩාත් විසුරුවන්නෙහි ද? මේ කරුණු සියල්ල තිත්මුවාට ප්‍රකට විය. **“න මෙ තෙ රුච්චතෙ ඵලන්ති” **මෙසේ ගෙඩි දෙන කල්හි තගේ ගෙඩි මට රුචි නො වේ. තෝ සිටු මම වෙන තැනකට යන්නෙමි යි, ගියේය.
ඉක්බිති, වැද්දා අටල්ලෙහි සිට ම අඩයවිය දමා ගසා යව, එය වරදවා ගනිමි යි කීය. බෝසත්හු නැවතී සිටි කීහ. එම්බා පුරුෂය, දැන් තට වැරදුනා විය හැකිය. තට අට මහ නිරය, සොළොස් පිරිවාර නිරය හා පස් වැදෑරුම් බැඳුම් ද හා දුක් කම්කටොළු ද නො වරදින්නේමැ යි කියා පලා ගොස් කැමැති පරිදි ගියේය. වැද්දා ද බැස කැමැති සේ ගියේය.
මහණෙනි, දෙව්දත් මා නැසීමට තැත් කරනුයේ දැන් පමණක් නො වේ. පෙර ද තැත් කළේය. නැසීමට නො හැකි වීයැ යි මේ ධර්ම දේශනාව ගෙනහැර දක්වා අනුසන්‍ධි ගළපා ජාතක කථාව නිමවූහ. එදා අටළු වැද්දා නම් දෙව්දත්ය. තිත් මුවා නම් මම ම වීමි.
**“යෙ කුක්කුරාති”** යන මේ ජාතක දේශනාව බුදුරදුන් දෙව්රම් වෙහෙරෙහි වසන සේක්, ඤාති සංග්‍රහය අරබයා දෙසූහ. එය දොළොස් වැනි නිපාතයෙහි භද්දසාළ ජාතකයෙහි එන්නේය. ඒ කථා පුවත පදනම් කොට අතීත කථාව ගෙනහැර දැක්වූහ.
පෙර බරණැස බඹදත් රජු රාජ්‍යය කරවන කල්හි බෝසතාණෝ එබඳු කර්මයක් නිසා සුනඛ යෝනියෙහි ඉපිද නොයෙක් සිය ගණන් සුනඛයන් පිරිවරා මහ සොහොන් බිමෙහි වසත්. ඉක්බිති එක් දවසක් රජු සුදු සෛන්ධව අසුන් යෙදූ සියලු අලංකාරයෙන් යුත් රථයට නැඟී උයනට ගොස් දවල් කාලය එහි ක්‍රීඩා කොට හිරු බැස යන කල්හි නුවරට පිවිසියේය. රජුගේ රථය වරමදු රැහැන් සමග බැඳුණු ලෙසින් ම රජ මිදුලෙහි තිබිණි. එදින රැයෙහි වැසිවට කල්හි රථය තෙමිණි. උඩුමහලෙහි සිටි උසස් ගණයෙහි සුනඛයෝ බැස අවුත් රථයෙහි සම් ද රැහැන් ද කෑහ. දෙවන දවස්හි රජුට සැල කළහ. දේවයිනි, වතුර නික්මන කාණුවෙන් සුනඛයෝ අවුත් රථයෙහි සම් ද රැහැන් ද කෑහ. රජ සුනඛයන්ට කිපී දුටු දුටු තැන සුනඛයන් මරවු යි කීය. මරනු ලබන්නා සොහොනට ගොස් බෝසතුන් සමීපයට ගියහ.
බෝසත්හු උඹලා බොහෝ දෙනෙක් රැස්වූයේ කුමන කරුණක් නිසාදැ යි විමසූහ. නගරය ඇතුළත සුනඛයන් විසින් සම් රැහැන් කන ලද බැවින් කිපුණු රජ සුනඛ වධය පැනවීය. බොහෝ සුනඛයෝ විනාශයට පත්වෙති. මහත් බයක් උපන් බව කීහ. බෝසතාණෝ සිතූහ. රැකවරණ යොදා ඇති පෙදෙසින් පිටත සුනඛයන් ඉඩක් නැත. රජමැදුර තුළ කොලෙය්‍යක (වංසවත්) සුනඛයන්ගේ ක්‍රියාවක් වන්නේය. දැන් සොරුන්ට කිසිවක් නැත. නො සොරු මරණය ලබත්. මම හොරුන් රජුට පෙන්වා මගේ නෑ පිරිසට ජීවිත දානය දෙන්නේ නම් මැනවි යි හේ බෝසත් ඤාතීන් අස්වසා ඔබලා බය නො වෙනු. මම ඔබ හැමට අභය ගෙනග එන්නෙමි යි රජු හමුවන තුරු මෙහිම සිටිවු යි පෙරුම් දම් සිහිකොට මෛත්‍රී භාවනාව පෙරදැරි කොට මා මතට ගල්මුගුරු හෙළීමට කිසිවෙක් උත්සාහ නො කරත්වා යි අධිෂ්ඨාන කොට හුදෙකලාව ඇතුළු නුවරට පිවිසියහ. බෝසතුන් දැක කිසිවකු කිපී බලන්නේ පමණකුදු නො වීය. රජ සුනඛ ඝාතනය අණ කොට තෙමේ විනිසුරු අසුනෙහි හුන්නේ විය. බෝසත්හු එතැනට ම ගොස් පැන රජුගේ අසුන යටට ගියහ. ඉක්බිති රාජ පුරුෂයෝ ඔහු බැහැර කිරීමට උත්සාහ කළහ. රජ ඒ වැළකීය.
බෝසත්හු මඳ වේලාවක් ගිමන් හැර අසුන යටින් එළියට අවුත් රජුන් වැඳ ඔබ වහන්සේ සුනඛයන් මරවන්නේදැ යි ඇසූහ. එ සේය. මම වෙමි. මහරජ ඔවුන්ගේ වරද කුමක් ද? සුනඛයෝ මාගේ රථයෙහි සම් සහ රැහැන් කෑවාහුය. මහරජ කෑ සුනඛයන් ඔබ දන්නේ ද? නො දනිමි. දේවයිනි, සම් කෑ සොරුන් හරිහැටි නො දැන ම දුටු දුටු තැන සුනඛයන් මරා දැමීම සුදුසු නො වේ. රියෙහි සම් සුනඛයන් විසින් කන ලද බැවින් දුටු දුටු තැන සුනඛයන් මරව යි සුනඛ වධය පැනවීමි. ඔබතුමාගේ මිනිස්සු සියලු සුනඛයන් මරත් ද? නැතහොත් මරණය නො ලබන්නෝත් ඇත් ද? එසේ ඇත. අප රජ මැදුරෙහි කුලවත් සුනඛයෝ මරණය නො ලබත්. මහරජ, දැන් සුනඛයන් රථ සම් කෑ නිසා සියලු ම සුනඛයින් මරණ වධය පැනවූ බව කීවා නො වේ ද? දැන් ඔබ අප ගෙදර කුලවත් සුනඛයන් මරණය නො ලබන බව කියයි. එ සේ නම් එය ඡන්‍ද ආදී වශයෙන් නො මඟ යෑමක් නො වේ ද? අගති ගමන වනාහි යුක්ති සහගත නො වේ. රාජ ධර්මයන් ද නො වේ. හේතු සොයන්නකු විසින් තුලාවක් මෙන් වීම වටී. දැන් කුලවත් සුනඛයෝ මරණය නො ලබත්. දුබල සුනඛයෝ ලබත්. මෙසේ ඇතිකල මේ සියලු සුනඛ ඝාතනයක් නො වේ. දුර්වලයන් ඝාතනයකි. මෙසේ පැවසූ බෝසත්හු මිහිරි ස්වරය පතුරමින් මහරජ, ඔබ යමක් කරයි නම් එය දහමක් නො වේ යි රජුට දම් දෙසමින් මේ ගාථාව කීහ.
“රජ කුලයෙහි වැඩුණා වූ එහෙයින් ම කුලවත් වූ හැඩරුවින් හා කාය බලයෙන් යුත් යම් ඒ සුනඛයෝ වෙත් ද ඔවුහු මා විසින් නො නැසිය යුත්තෝය. අපි ම නැසිය යුත්තෝ වෙමු. මේ සාධාරණ ඝාතනයක් නො වේ. දුර්වලයන් ඝාතනය කිරීමකි.”
එහි, **“යෙ කුක්කුරා”** සුනඛයෝය. මුත්‍ර දහර උණුසුම් වුව ද ප්‍රතිමුත්ත කුණු මුත්‍රමය. එදවස උපන් හිවලා ද මහළු සිවල්ලුය. මොළොක්වූ රසකිඳ වැල ප්‍රතිලතා කුණුවැලය. රන්වන් වූ සිරුර කුණු කය යි කියති. එමෙන් සියවස් වූද සුනඛයා බල්ලෙකැ යි කියනු ලැබේ. එම නිසා මහළු වූ කාය බලයෙන් යුක්ත වූ ද ඒ කුලවත් සුනඛයන් බල්ලන් නමින් හැඳින්විණි. **“වද්ධා”** වැඩුණාවූ, **“කොලෙය්‍යකා”** රජකුලයෙහි උපන්, **“වණ්ණ බලූපපන්නා”** සිරුරු පැහැයෙන් ද කාය බලයෙන් ද යුත්, **“තෙමෙ න වජ්ඣා”** ඒ මේ හිමිකරුවන් ඇති ආරක්‍ෂා සහිත සුනඛයෝ නො නැසිය යුත්තෝය. **“මයමස්ම වජ්ඣා”** හිමිකරුවන් නැති ආරක්‍ෂා රහිත අපි නැසිය යුත්තෝ වෙමු. **“නායං සඝච්චා”** එ සේ ඇති කල්හි අවිභේදයෙන් සාධාරණ ඝාතනයක් නම් නො වේ. **“දුබ්බලඝාතිකායන්ත”** මේ ඝාතනය වනාහි දුබලයන් ම නසන හෙයින් දුබලයන් නැසීමකි. රජවරුන් විසින් සොරුන්ට දඬුවම්දිය යුතුය. නො සොරුන්ට නො වේ. මෙහි දී නියම සොරුන්ට කිසිවක් නැත. නො සොරු මරණය ලබත්. අනේ ලොව අසාධාරණය පවතී. අනේ අධර්මය පවතී.
බෝසතුන්ගේ වදන් අසා රජ මෙසේ කීය. පඬිතුමනි, අසවලුන් විසින් රථ සම් කන ලදැ යි ඔබ දන්නහු ද? එ සේය. මම දනිමි. කවුරුන් විසින් කන ලද ද? මහරජ, ඔබගේ රජ මැදුරෙහි වෙසෙන කුලවත් සුනඛයන් විසින්. ඔවුන් විසින් කන ලද බව අපි කෙසේ දතයුතු ද? මම ඔවුන් විසින් කන ලද බව පෙන්වන්නෙමි. පෙන්වනු මැනවි පඬිතුමනි. මහරජ ඔබ ගෙහි කුලවත් සුනඛයන් ගෙන ඒමට අණ කොට කිරිමෝරු සුඟක් හා ඊතණ ගෙන්වනු මැනවි. රජ එසේ කළේය. බෝසත්හු කිරිමෝරු හා ඊතණ එකට කොටා මේ සුනඛයින්ට පොවන්නැ යි රජුට කීහ. රජ එ සේ කොට පෙවීය. සුනඛයෝ නම් කැබලි සමග වමනය කළහ. රජ සියල්ලදත් බුදුවරයකුගේ ප්‍රකාශයක් මෙනැ යි ඉතා සතුටු ව බෝසතුන්ට සේසතින් පිදීය. බෝසත්හු කාලත්‍රිය මහරජ, ඔබ දෙමාපියන් කෙරෙහි ධර්මයෙන් හැසිරෙන්න. ආදී තේසකුණ ජාතකයෙහි එන **ධම්මචරිය** ගාථා දහයකින් රජුට දම් දෙසා මහරජ, මෙතැන්පටන් අප්‍රමාද වන්නැ යි රජු පන්සිල්හි පිහිටුවා සේසත රජුට ම ආපසු දුන්හ.
රජ බෝසතුන්ගේ බණ අසා සියලු සතුන්ට ජීවිත දානය දී බෝසතුන් ආදී කොට ඇති සුනඛයන්ට තමාගේ බොජුන් හා සමානවූ නිති බත් පිහිටුවා බෝසතුන්ගේ අවවාදයෙහි පිහිටා දිවි ඇතිතාක් දානාදී පින් කොට කලුරිය කොට දෙව්ලොව උපන්නේය. මේ කුක්කුරෝවාදය දසදහසක් අවුරුදු පැවැතියේය. බෝසත්හු ද දිවි ඇති තෙක් සිට කම් වූ පරිදි මිය පරලොව ගියහ.
මහණෙනි, තථාගත තෙමේ ඤාති සංග්‍රහය කළේ දැන් පමණක් නො වේ. පෙර ද කළේයැ යි මේ ධර්ම දේශනාව ගෙනහැර දක්වා අනුසන්‍ධි ගළපා ජාතකය නිමවූහ. එකල රජ ආනන්‍ද තෙරණුවෝය. ඉතිරි පිරිස බුදු පිරිස මය. සුනඛයා මම ම වීමි.
**“අපි පස්සෙන සෙමානො”** යන මේ ජාතකය බුදුරදුන් දෙව්රම් වෙහෙර වැඩ වසන සේක්, අත්හළ වීර්යය ඇති භික්‍ෂුවකු අරබයා දෙසූහ. එකල්හි බුදුරදහු ඒ භික්‍ෂුව අමතා මහණ, පෙර නුවණැත්තෝ අස්ථානයෙහි පවා වීර්යය කළහ. පහර ලැබුවාහු ද පසු නො බැස්සහ යි අතීත කථාව ගෙනහැර දැක්වූහ.
පෙර බරණැස් නුවර බඹදත් රජු රාජ්‍යය කරන කල්හි බෝසත්හු භෝජාජානීය සෛන්ධව කුලයෙහි ඉපිද සියලු අබරණින් යුතුව රජුගේ මංගල අශ්වයා විය. ඔහු ලක්‍ෂයක් විනා රන් තැටියෙහි නොයෙක් අග්‍ර රසයෙන් යුත් තුන් වස ඇල් සහලේ බොජුන් අනුභව කරයි. සිව් ගන්ධයන්ගෙන් පිරිමදින ලද බිම සිටියි. ඒ පෙදෙස රත් පළස් තිරයකින් වට කරන ලද්දේය. උඩ, රනින් කැටයම් කළ රෙදි වියනි. එල්ලෙන සුවඳ මල් දම් ඇත්තේය. ඉවත් නො කළ සුවඳ තෙලින් දැල්වෙන පහන් ඇත. බරණැස් රාජ්‍යය නො පතන කිසි ම රජකු නැත. එක් කලෙක සත් රජවරු බරණැස වටකොට රාජ්‍යය අපට දෙනු, නැත්නම් යුද්ධ කරනු යි, බරණැස් රජුට අසුන්පත් යැවූහ. රජ ඇමැතියන් රැස් කරවා එපුවත කියා දරුවනි, දැන් කුමක් කරමුදැ යි විචාළේය. දේවයිනි, පළමුකොට ඔබතුමා යුද්ධයට නො යා යුතුය. අසවල් නම් ඇති අසරුවා යවා යුද්ධ කරවනු මැනවි. ඔහුට නො හැකි වුවහොත් පසුව දැන ගන්නෙමු යි රජ ඒ අසරුවා ගෙන්වා දරුව, සත් රජුන් සමග යුද්ධ කරන්න හැකිදැ යි ඇසීය. දේවයිනි, භොජාජානීය සෛන්ධවයා ලැබෙන්නේ නම් සත් රජුන් නොව දඹදිව සියලු රජුන් සමග වුව ද යුද්ධ කිරීමට හැකි වන්නෙමි. දරුව, භෝජාජානීය අසු හෝ කැමැති අන් අසකු ගෙන යුද්ධ කරව.
දේවයිනි, මැනවැ යි රජුන් වැඳ පහයෙන් බැස භෝජාජානීය සෛන්ධවයා ගෙන්වා ගෙන මනාකොට සන්නද්ධ ව අශ්වයා පිට නැඟී නගරයෙන් නික්ම විදුලිය මෙන් හැසිරෙමින් පළමු බල කොටුව බිඳ එක් රජකු ජීවග්‍රහණයෙන් ගෙන අවුත් නුවර බලකායට බාරකොට නැවත ගොස් දෙවැනි බල කොටුව බිඳ දෙවැනියකු ද වශයෙන් පස්වැනි රජුත් ජීවග්‍රහණයෙන් ගෙන සවැනි බලකොටුව බිඳ සවැනි රජු ගත් කල්හි භෝජාජානීය අසු අවි පහරක් ලැබුවේ, ලේ වැගිරේ. වේදනාව බලවත් ව පවතී. අසරුවා, අසුට පහර ලදබව දැන සෛන්ධවයා රජ දොරටුව අබියස හොවා යුධ ඇඳුම ලිහිල්කොට වෙනත් අයකු සන්නද්ධ කිරීමට පටන් ගත්තේය. බෝසත්හු පහසු අතට හැරී නිදා සිටියේය. ඇස් ඇර බලන්නේ, අසරුවා දැක මේ අසරුවා අන් අයකු සන්නද්ධ කරයි. මේ අසූ හත්වැනි බල කොටුව බිඳ සත්වැනි රජු ගැනීමට සමත් නො වේ. මා කළ දෙය ද විනාශ වන්නේය. අනෙකකු හට සමාන කළ නො හැකි අසරුවා ද නසින්නේය. රජු ද සතුරන් අතට යන්නේය. මා හැර වෙනත් අශ්වයෙක් සත්වැනි බල කොටුව බිඳ සත්වැනි රජු ගැනීමට සමත් නො වන්නේය. වැද හොත්තේ ම අසරුවා කැඳවා, යහළුව, සත්වැනි බල කොටුව බිඳ සත්වැනි රජු ගැනීමට මා හැර වෙනත් අශ්වයකු නැත. මම මා කළ දෙය නො නස්වමි. මා ම නැඟිටුවා සන්නද්ධ කරන්නැ යි කියා මේ ගාථාව කීහ.
“සිරුර එක්පසකට සිටින සේ නිදන්නේ නමුත් හුල්වලින් විදින ලද්දේ නමුත් වළවා නම් කුඩා අසුන්ට වඩා භොජාජානීය අශ්වයා උතුම්ය. අසරුව, මා ම යුද්ධයට යොදවන්න.”
එහි **“අපි පස්සෙන සෙමානො”** එක පසකින් හොන්නේ නමුත් **“සල්ලෙහි සල්ලලී කතො”** හුල්වලින් විදින ලද්දේ නමුදු **“සෙය්‍යොව වළවා භොජ්ජො”** එහි වළවා නම් සින්‍ධව කුලයේ නො උපන් කුඩා අශ්වයෝය. භොජ්ජා නම් භොජාජානීය කුලයෙහි උපන් අශ්වයෝය. හුල්වලින් විදින ලද්දේ නමුත් වෙනත් කුලවල අසුන්ට වඩා සින්‍ධවයා ම උසස්ය. උතුම්ය. **“යුඤ්ජ මඤ්ඤෙව සාරථී”** මෙබඳු තත්ත්වයේ සිටිය ද මම ම සුදුස්සෙක් වෙමි. ඒ නිසා මා යොදන්න. යුද්ධයට සන්නද්ධ කරන්නැ යි කියයි.
අසරුවා බෝසතුන් නැඟිටුවා වණය බැඳ මනාකොට යුද්ධයට සරසා ඔහුගේ පිට හිඳ සත්වැනි බල කොටුව බිඳ සත්වැනි රජු ජීවග්‍රහණයෙන් ගෙන රාජ බලකායට පාවාදුන්නේය. බෝසතු අසු ද රජ දොරටුව වෙත ගෙන ආවේය. රජ ඔහු දක්නා පිණිස නික්ම වන්නේය. බෝසත්හු රජු අමතා, මහරජ, සත් රජවරුන් නො නසන්න. ගිවිස්වා යවන්න. මට ද අසරුවාට ද දියයුතු සියලු යසඉසුරු අසරුවාට දෙනු මැනවි. සත්රජුන් අල්ලා දුන් යෝධයා ආරක්ෂා කිරීම සුදුසු වේ. ඔබ ද දන් දෙන්න. සිල් රකින්න. දැහැමින් සෙමෙන් රජ කරන්න. මෙසේ බෝසතුන් රජුට අවවාද දුන්කල්හි අසුගේ සන්නාහය මිදුවේය. සන්නාහය මුදද්දී ම බෝසත්හු මිය ගියහ. රජ අසුගේ සිරුරු කිස අවසන්කොට අසරුවාට බොහෝ සම්පත් දී සත් රජුන් ද මතු තමාට සතුරු නො වන බවට සපථ කොට සිය රටවලට ම යවා දැහැමෙන් සෙමෙන් රාජ්‍යයකොට දිවි කෙළවර කම් වූ පරිදි මියපරලොව ගියේය.
මහණ, මෙසේ පෙර නුවණැත්තෝ අස්ථානයෙහි පවා වීර්යය කළහ. මෙබඳු පහර ලැබ ද වීර්යය අත් නො හළය. ඔබ මෙවැනි නෛසර්ගික ශාසනයෙහි පැවිදි ව මක්නිසා වීර්යය අත්හරින්නේදැ යි සිව්සස් දෙසූහ. කෙළවර වීර්යය අත්හළ භික්‍ෂුව රහත් ඵලයෙහි පිහිටියේය.
බුදුරදහු මේ ධර්ම දේශනාව ගෙනහැර දක්වා අනුසන්‍ධි ගළපා ජාතකය නිමවූහ. එකල අසරුවා සැරියුත් තෙරණුවෝය. රජ ආනන්ද තෙරණුවෝය. භෝජජානීය සෛන්ධවයා මම ම වීමි.
“යදා යදා” යන මේ ජාතකය බුදු රජහු දෙව්රම් වෙහෙර වසන සේක්, වීර්යය අත්හළ භික්‍ෂුවක් අරබයා දෙසූහ. බුදුරදහු ඒ භික්‍ෂුව අමතා මහණ, පෙර පඬිවරු අස්ථානගතයෙහි පවා පහර ලැබුව ද වීර්යය කළ හැකියැ යි කියා අතීත කථාව ගෙනහැර දැක්වූහ.
පෙර බරණැස් නුවර බඹදත් රජු රජ කරන කල්හි පෙර පරිද්දෙන් ම සත් රජහු නුවර වට කළහ. ඉක්බිති එක් රථයෙහි සිටි යුද්ධ කරන සෙබළෙක් ඔවුනොවුන් සොහොයුරු වූ අශ්වයන් දෙදෙනෙකු රථයෙහි යොදා නගරෙන් නික්ම බලකොටු සයක් බිඳ රජුන් සයදෙනකු අල්ලාගත්තේය. එකල්හි දෙටු අසු පහරක් ලැබූ හෙයින් සෙබලා රථය යොදා මෙහෙයවමින් රජ දොරටුව ළඟට අවුත් දෙටු සොයුරු රියෙන් මුදවා යුද ඇඳුම ළිහිල්කොට එක පසින් හොයා වෙනත් අසකු සදන්න පටන්ගත්තේය. බෝසත් රජු ඒ දැක පෙර පරිද්දෙන් සිතා රථිකයා කැඳවා වැදහොත්තේ ම මේ ගාථාව කීය.
“පෙරවරු ආදී යම් යම් කාලයක මඟ යුදබිම ආදී තැනක යම් මොහොතක යුද බලකොටු ආදී තැනක ආයුද ප්‍රහාරයක් ලද හෝ නො ලද කල, ආජඤ්ඤෙ අශ්වයා ම වේග කරයි. වළවා ආදී සෙසු අස්හු පිරිහෙත්.”
එහි **“යදා යදා”** යනු පෙරවරු ආදී යම් කාලයක, **“යත්‍ථ”** යි යම් තැනක, මඟෙහි හෝ යුද බිමෙහි හෝ **“යදා”** යම් මොහොතක, **“යත්‍ථ යත්‍ථ”** සත්ත්ව බලකොටු මෙන් බොහෝ යුදබිම්වල, **“යදා යදා”** යම් යම් කලෙක පහරක් ලද කල හෝ නො ලද කල, **“ආජඤ්ඤො කුරුතෙ වෙගං” **රියදුරුගේ සිත් කැමැත්ත දැනගන්නා ස්වභාව ඇත්තේ යන අරුත්හි ආජඤ්ඤ නම් වූ උසස් කුල අසු වේගවත් වේ. වීර්යය අරඹයි. **“හායන්ති තත්‍ථ වාළවා”** කුලවත් අසු වේගවත් ව ක්‍රියා කරන කල්හි වළව නම් වූ දුබල අශ්වයෝ පිරිහෙත්. එම නිසා මේ රථයෙහි මා යොදව යි කීය.
රියදුරු බෝසතුන් නැගිටුවා රථයෙහි යොදා සත් වැනි බල කොටුව බිඳ සත් වැනි රජු ද ගෙන රිය පදවමින් රජ දොරටුව වෙත අවුත් සෛන්ධවයා මුදාහළේය. බෝසත්හු එක් පසකින් හොවින්නේ පෙර පරිද්දෙන් ම රජුට අවවාද දී මිය ගියහ. රජු අසුගේ මළ සිරුරු කිස කරවා රියදුරුට සම්මානකොට දැහැමින් රාජ්‍යය කරවා කම් වූ පරිදි මිය ගියේය.
බුදුරදහු දම් දෙසුම ගෙනහැර දක්වා සිව්සස් සමග මේ ජාතකය නිමවූහ. එසේ කෙළවර භික්‍ෂුව රහත් ඵලයෙහි පිහිටියේය. එකල රජ ආනන්ද තෙරණුවෝය. අශ්වයා බුදුරදාණෝය.
**“අඤ්ඤමඤ්ඤෙහි තිත්‍ථෙහි”** යන මේ දේශනය බුදු රජහු දෙව්රම් වෙහෙර වසන්නාහු. දම් සෙනෙවි හිමිගේ අතවැසි එක් රන්කරු පුතකු වූ භික්‍ෂුවක් අරබයා වදාළහ. කෙනකුගේ සිතැඟි වෙසෙස් දන්නා නුවණ බුදුවරුන්ට ම වේ. අන් අයට නො වේ. එම නිසා දම් සෙනෙවි සැරියුත් තෙරණුවෝ තමාට ආසය අනුසය ඥානය නැති බැවින් සිතැඟි නො දැන අසුභ කමටහන ම කියා දුන්හ. එය ඔහුට සුදුසු නො වීය. මක්නිසා ද? ඔහු වනාහි පිළිවෙලින් ආත්ම පන්සියක් රන්කරු ගෙයක ම පිළිසිඳ ගත්තේය. ඔහුට මෙසේ බොහෝ කාලයක් රන් දැකීමෙන් හා භාවිතයෙන් අසුභ කමටහන යෝග්‍යය නො වූයේය. ඔහු එහි උපචාර නිමිති මාත්‍රයක් හෝ උපදවා ගනු නො හැකිව සිව් මසක් ගෙවීය.
දම් සෙනෙවි තෙරණුවෝ තම අතවැසි භික්‍ෂුවට රහත්බව ලබාදීමට නො හැකිව ඒකාන්තයෙන් මොහු බුදුන් විසින් හික්මවිය යුතු අයකු යි බුදුරදුන් වෙත ගෙනයන්නෙමැ යි සිතා අලුයම් වේලෙහි ඔහු ගෙන බුදුරදුන් වෙත වැඩියහ. බුදුරදහු කිම සාරිපුත්‍රය, එක් භික්‍ෂුවක් රැගෙන ආවෙහි යි ඇසූහ. ස්වාමීනි, මම මොහුට කමටහන් දුනිමි. සිව් මසකින් නිමිති මාත්‍රයක් හෝ ඉපදවීමට නො හැකි විය. මොහු බුදුරදුන් විසින් හික්මවිය යුතු අයකු යි සිතා බුදුරදුන් වෙත ගෙන එමි. සාරිපුත්‍රය, ඔබ කිනම් කමටහනක් අතවැසි භික්‍ෂුවට දෙන ලද්දේ ද? භාග්‍යවතුන් වහන්ස, අසුභ කමටහන දුනිමි. සාරිපුත්‍රය, ඔබගේ සන්තානයෙහි පුද්ගලයන්ගේ හැඟීම්වල විශේෂතා දන්නා ඤාණය නැත. දැන් යන්න. සවස් භාගයෙහි අවුත් ඔබ අතවැසියා රැගෙන යන්න. මෙසේ බුදුරදුන් සැරියුත් තෙරුන් යවා ඒ භික්‍ෂුවට කැමැති අඳන සිවුර දෙවා ඒ භික්‍ෂුව සමගම පිඬු පිණිස හැසිර රසවත් කන බොන දේ දෙවා මහසඟන පිරිවරන ලදුව නැවත විහාරයට වැඩමවා ගඳකිළියෙහි දවල් කාලය ගතකොට සවස් කාලයෙහි ඒ භික්‍ෂුව රැගෙන විහාර චාරිකාවෙහි හැසිරෙමින් අඹ උයනෙහි පොකුණක් මවා එහි නෙළුම් පඳුරක් ද එහි මහත් නෙළුම් මලක් ද මවා මහණ, මේ නෙළුම් මල දෙස බලා හිඳුව යි, ඔහු එහි රඳවා ගඳකිළියට වැඩියහ.
ඒ භික්‍ෂුව නෙළුම් මල නැවත නැවත බලයි. බුදුරදහු ඒ මල ක්‍රමයෙන් පරවුණු මලක් බවට පත් කළහ. ඔහු බලා සිටියදී ම පරවී විවර්ණ බවට පත්විය. මලෙහි පෙති සියල්ල ද මොහොතකින් වැටිණි. අනතුරුව මල් රේණු ද වැටී මල් කෙමිය පමණක් ඉතිරි විය. භික්‍ෂුව ඒ බලමින් සිතීය. මේ නෙළුම් මල දැන් ම ඉතා මනහර ලෙස පැවැතියේය. දැකුම්කළු විය. දැන් ඒ වර්ණය වෙනස් විය. පෙති ද රේණු ද වැටිණි. කෙමිය පමණක් ඉතිරි ව තිබේ. මේ පියුම පවා මහළු බවට පැමිණියේය. මගේ ශරීරයට නො එන්නේ ද? හේතු ප්‍රත්‍යයෙන් හටගත් සියල්ල ම අනිත්‍යයැ යි සිත විදර්ශනාවෙහි පිහිටුවීය. බුදුරදහු ගඳකිළියේ ම වැඩ සිටියේ, ඔහුගේ සිත විදර්ශනාවට නැගුණු බව දැක ආලෝකයක් විහිදුවා මේ ගාථාව වදාළහ.
“මහණ, සරත් කාලයෙහි හටගත් කුමුදු මලක් අතින් කඩන්නාක් මෙන් තමාගේ සිත හා බැඳි ආශාව සිඳ දමන්න. බුදුන් විසින් දෙසන ලද ශාන්ති මාර්ගය නම් වූ නිවන වඩන්න.”
ඒ භික්‍ෂුව ගාථා කෙළවර රහත් බවට පත්ව මම සියලු භවයෙන් මිදුනෙමින් සිතා,
“ඒ මම සසුන් බඹසර විසුවෙමි. පිරිපුන් සිත් ඇත්තේ වෙමි. ආශ්‍රව ධර්ම නැති කෙළෙමි. සසර කෙළවර සිරුර දරන්නේ වෙමි. පිරිසිදු සිල් ඇත්තේ වෙමි. සංවර වූ ඉඳුරන් ඇත්තේ වෙමි. රාහු මුඛයෙන් මිදුණු චන්‍ද්‍රයා මෙන් වීමි.
පැතිරී ගිය මෝහ නැමැති ගනඳුර දුරු කෙළෙමි. ඉතිරි නො කොට සියලු කෙළෙස් මළ දුරු කළෙමි. අහසෙහි ආලෝකය පතුරුවන, පැහැ විහිදුවන සූර්යයා මෙන් බබළමි.”
ආදී ගාථාවලින් උදන් ඇනීය. උදන් අනා පළමුකොට ගොස් බුදුරදුන් වැන්දාහ. සැරියුත් තෙරණුවෝ ද පැමිණ බුදුරදුන් වැඳ තම අතවැසි භික්‍ෂුව රැගෙන ගියහ. මේ පුවත භික්‍ෂූන් අතර ප්‍රකට විය. භික්‍ෂූහු දම් සභාවෙහි බුදුරදුන්ගේ ගුණ වණමින් හුන්හ. සැරියුත් තෙරණුවෝ ආසයානුසය ඥානය නැති බැවින් තම අතවැසියාගේ සිතැඟි නො දනිති. බුදුහු දැන එක දවසින් ම ඔහුට සිව් පිළිසිඹියා සමග රහත්බව දුන්හ. අහෝ බුදුවරු වනාහි මහත් ආනුභාව ඇත්තෝ වෙති.
බුදුරදහු පැමිණ පැනවූ අසුනෙහි වැඩහිඳ මෙහි කවර කථාවකින් හුන්නාහුදැ යි විචාළහ. ස්වාමීනි, වෙනත් කථාවකින් නො වේ. ඔබ වහන්සේගේ ම දම් සෙනෙවි ඥානය පිළිබඳ කථාවෙනි. මහණෙනි මා දැන් සම්බුදු ව ඔහුගේ සිතැඟි දැනගැනීම පුදුම නො වේ. පෙර ද මම ඔහුගේ සිතැඟි දත්තෙමි යි අතීත කථාව ගෙනහැර දැක්වූහ.
පෙර බරණැස් නුවර බඹදත් රජ රාජ්‍යය කළේය. එකල බෝසත්හු ඒ රජුට අර්ථයෙන් ද ධර්මයෙන් ද අනුශාසනා කරති. එකල රජුගේ මගුල් අසු නාවන තොටෙහි ඛලුංක ගණයට අයත් වෙළඹ අසකු (පහත් වර්ගයකට අයත් අසකු) නැහැවූයේය. මගුල් අසු, ඛලුංක අශ්වයා නෑ තොටට බස්සවන කල්හි පිළිකුලින් බැසීමට නො කැමැති විය. අස්ගොව් ගොස් රජුට සැලකළේය. රජ බෝසතුන් යැවීය. පණ්ඩිතයෙනි. මගුලසු මක්නිසා දියට බස්නා කල නො බසින්නේදැයි දනුව. බෝසත්හු දේවයිනි, මැනවැ යි, නහන තොටට ගොස් අසු බලා අසුගේ නීරෝග බව ද දැන කුමක් නිසා මොහු තොටට නො බසීදැ යි විමසන්නාහු, ප්‍රථමයෙන් අන් අසකු නහවන ලද්දේ විය යුතුයි. ඒ නිසා මේ අසු පිළිකුලින් නා තොටට නො බසිතැ යි සිතා අස් ගොව්වන්ගෙන් විමසීය. සගයිනි, මෙහි පළමුවෙන් නැහැවූයේ පෙර කුලවන් නො වූ කවරෙක් ද? ස්වාමීනි, වෙනත් වෙළඹ අශ්වයකුයැ යි කීහ.
මගුල් අසු තමාගේ ශුචිකාමිත්වය නිසා පිළිකුල් බැවින් මෙහි නාන්න කැමැති නො වෙයි. මොහු වෙනත් තොටක නාවන්න වටීයැ යි අසුගේ සිතැඟි දැන අස්ගොව්වනි, ගිතෙල් මී ආදිය යොදා පිළියෙල කළ කිරිබත වුව ද නැවත නැවත බුදින කල්හි තෘප්තියක් නො වෙයි. මේ අසු ද බොහෝ වාර මෙහි නාවන ලද්දේ දැන් වෙනත් තොටකට බස්වා නහවනු, පැන් පොවනු යි කියා මේ ගාථාව කීහ.
“රියදුර, මගුල් අසුට වෙනත් තොටවලින් පැන් පොවන්න. පුරුෂයකු අධික ව ආහාර බුදීමෙන් මිහිරි කිරිබතට පවා රුචි නො කැරේ.”
එහි **“අඤ්ඤ මඤ්ඤෙහි”** යනු වෙනත් පායෙහිය. මේ දේශනා ක්‍රමයෙහි නහවනු, පොවනු යන අර්ථයයි. **“අච්චාසනස්සා”** යනු කරණ හි අර්ථයෙහි සාමි විභක්ති අර්ථයයි. අධික ව බුදීමෙන්, අනුභවයෙන් යන අර්ථයයි. **“පායාසස්සවි තප්පතීති”** ගිතෙල් ආදිය යොදා සකස් කළ මිහිරි කිරිබත වුව ද රුචි නො කැරේ. මිහිරි නො වේ. නැවත අනුභව කිරීමේ කැමැත්ත ම නො එළැඹේ. ඒ අනුව මේ අශ්වයා ද මේ තොටින් නිතර කෑම නිසා රුචිකත්වයේ කෙළවරට පැමිණියේ වන්නේය. අසු වෙනත් තොටකින් නහවනුය.
අසරුවෝ බෝසතුන්ගේ වචනය අසා වෙනත් තොටකට බස්වා නෑවූහ. පැන් පෙවූහ. බෝසත්හු අසු පැන් බී නාන කල්හි රජු වෙත ගියෙන් දරුව අශ්වයා නෑවේ ද? පැන් බීවේ ද? එ සේය දේවයිනි. දරුව, අසු පළමු ව නෑමට හා පැන් බීමට අකැමැති වූයේ ඇයි? බෝසත්හු කාරණා සියල්ල කීවේය. රජ, මෙබඳු තිරිසනකුගේ පවා සිතැඟි දැන ගන්නා ලදි. මහ පුදුමයකි යි, රජ බෝසතුන්ට මහත් ධන සම්පත් දී ආයු කෙළවර කම් වූ පරිදි මිය ගියේය. බෝසත්හු ද කම් වූ පරිදි ම මිය ගියහ.
මහණෙනි, මා මේ භික්‍ෂුවගේ සිතැඟි දන්නේ දැන් පමණක් නොවේ. පෙරත් දත්තේයැ යි දම් දෙසුම ගෙනහැර දක්වා අනුසන්‍ධි ගළපා ජාතක කථාව නිම කළහ. එකල මංගල අශ්වයා මේ භික්‍ෂුවය. රජ ආනන්ද තෙරණුවෝය. නුවණැති ඇමැතියා මම ම වීමි.
**“පුරාණචොරාන වචො නිසම්මාති” **යන මේ ජාතක දේශනය බුදුරදුන් වේළුවනයෙහි වසන සේක්, දෙව්දත් අරබයා වදාළහ. දෙව්දත් අජාසත්ත කුමරා පහදවාගෙන ලාභ සත්කාර නිපදවා ගන්නේය. අජාසත් කුමරු දෙවිදතුන්ට ගයා ශීර්ෂයෙහි විහාරයක් කැරවා නොයෙක් රසවුලෙන් යුත් තුන්වස් සුවඳ ඇල් බොඩුන් සැලි පන්සියයක් දිනපතා එළවීය. ලාභ සත්කාර නිසා දෙව්දත්ගේ පිරිවර ද මහත් විය. ඔහු පිරිවර සමග විහාරයෙහි වෙසෙයි. එකල රජගහ නුවර වැසි යහළුවෝ දෙදෙනෙක් වූහ. ඔවුන් අතුරින් එක් අයකු බුදුන් වෙත පැවිදි වූ අතර අනෙක් යහළුවා දෙව්දත් ළඟ පැවිදි විය. මේ දෙදෙනා ඔවුනොවුන් තැන් තැන්වල දී හමුවෙත්. විහාරයට ගොස් ද හමුවෙත්.
දිනක් දෙව්දත් ඇසුරු කරන භික්‍ෂුව, අනිකාට මෙසේ කීවේය. ඇවැත්නි, ඔබ දිනපතා දහඩිය වගුරුවමින් පිඬුපිණිස හැසිරෙන්නේ කුමට ද? දෙව්දත් ගයා සීස විහාරයෙහි හිඳිමින් ම නොයෙක් රසයෙන් යුත් මිහිරි බොජුන් වළඳයි. මෙවැනි වෙන උපායක් නැත. ඔබ දුක් විඳින්නේ කුමට ද? අළුයම ගයා සීසයට අවුත් අවුළු සහිත කැඳ බී අටළොස් වැදෑරුම් කැවිලි කා නොයෙක් රසයෙන් යුත් මිහිරි බොජුන් බුදින්න ඔබට නො වටී ද? මෙසේ නිතර නිතර කියනු ලබන්නේ යනු කැමැති ව එතැන් පටන් ගයා සීසයට ගොස් ඇතිතාක් අනුභව කොට වේළුවනයට එයි. ඔහුට මෙකරුණ සැමදා සඟවා තබන්නට නො හැකි විය. ගයා සීසයට ගොස් දෙව්දත් පිරිනැමූ බොජුන් වළඳතැ යි නොබෝ දිනකින් ම ප්‍රකට විය. ඔහුගේ යහළු භික්‍ෂූහු, ඇවැත්නි, ඔබ දෙව්දත් පිරිනැමූ බොජුන් වළඳන්නේ සැබෑ දැ යි ඇසූහ. ඔබට කීවෝ කවුරු ද? අසවල් අසවල් අයයැ යි කීහ. ඇවැත්නි සත්‍යයකි. මම ගයා සීසයට ගොස් වළඳමි. එහෙත් දෙව්දත් මට අහර නො දෙයි. වෙනත් මිනිස්සු මට අහර දෙති. ඇවැත්නි, බුදුරදුන්ට විරුද්ධ වූවෙකි. එ සේ ම දුසිල්වත්ය. අජාසත් පහදාගෙන අකැප වශයෙන් තනිව ලාභ සත්කාර උපදවා ගත්තේය. ඔබ මෙවැනි නිවන් මඟට යොමු කරන සසුනෙහි පැවිදි ව දෙව්දත්ගේ අධර්මයෙන් ලැබුණ බොජුන් වළඳන්නෙහි. එව, බුදු රදුන් වෙත, ඔබ පමුණුවන්නෙමි. ඒ භික්‍ෂුව ගෙන දම් සභාවට ගියහ.
බුදුන් වහන්සේ ඒ දැක, කිම මහණෙනි, නො කැමැත්තෙන් ම භික්‍ෂුවක් මෙහි රැගෙන එන්නහු ද? එ සේය ස්වාමීනි, මේ භික්‍ෂුව ඔබවහන්සේ ළඟ පැවිදි ව දෙව්දත් අධර්මයෙන් උපදවා ගත් බොජුන් වළඳයි. මහණ, ඔබ දෙව්දත් අධර්මයෙන් උපදවාගත් බොජුන් වළඳන්නේ ඇත්තද? ස්වාමීනි, දෙව්දත් මට ආහාර නො දෙයි. මිනිස්සු මට දෙති. ඒ අහර මම වළඳමි. මහණ මේ කරුණේදී ලෝස මාත්‍රයක් ගැනීම නො කළ යුතුයි. දෙව්දත් අනාචාරීය. දුසිල්වත්ය. මහණ, ඔබ මෙහි පැවිදි ව මාගේ සසුන ඇසුරු කරමින් ම දෙව්දත්ගේ අහර ගැනීම සුදුසු ද? කවදත් අනුගාමිකයකු වූ ඔබ දුටුදුටවන් ඇසුරු කරන්නෙහියැ යි කියා අතීත කථාව ගෙනහැර දැක්වූහ.
පෙර බරණැස් නුවර බඹදත් රජු රාජ්‍යය කැරවන කල්හි බෝසතාණෝ ඒ රජුගේ ඇමැතියෙක් වූහ. එකල රජුගේ මගුලැතා මහිලාමුඛ නම් විය. සිල්වත්ය. ආචාර සම්පන්නය. කිසිවෙක්ට හිංසා නො කරයි. එක් දවසක් ඇත්හල ළඟ රාත්‍රී මැදියම්හි සොරු අවුත් මඟුලැති නුදුරෙන් හිඳ කුමන්ත්‍රණය කළහ. මෙසේ උමං සෑරිය යුතුය. බිත්ති සන්‍ධි බිඳීම මෙසේ කළ යුතුය. උමග සහ ගෘහ සන්‍ධි මාර්ගයක මෙබඳුය. නැව් තොටක් වැන්නය. අවුල් බාධක නැතිකොට භාණ්ඩ පැහැර ගත යුතුය. පැහැර ගන්නා විට අනිකා මරා ම ගත යුතුය. එවිට විරුද්ධ ව එන්නන් නො වන්නේය. සොරු වනාහි ආචාර සම්පන්න නො විය යුත්තෝය. නපුරු සැර පරුෂ දරුණු අයකු විය යුතුය. මෙසේ ඔවුනොවුන් කථාකොට ඔවුනොවුන් උගන්වා ගියහ. මෙසේ ඔවුහු බොහෝ දිනක් මේ සොරු එතනට අවුත් කුමන්ත්‍රණ කළහ. මගුලැති ඔවුන්ගේ වදන් අසා මට උගන්වතැ යි යන හැඟීමෙන් දැන් මා ඔවුන් මෙන් ම නපුරු දරුණු සාහසිකයකු විය යුතුයැ යි සිතා එබන්දෙක් ම විය. අලුයම ඇතු ළඟට ආ ඇත්ගොව්වා සොඬින් ගෙන බිම ගසා මරා දැමීය. මෙසේ තව්ත එකකු තවත් එකකු වශයෙන් ඔහු ළඟට පැමිණි හැම දෙනම මරා දමයි.
මහිලාමුඛ උමතු වූයේය. දුටුදුටුවන් මරා දමතැ යි රජුට සැලකළහ. රජ බෝසතුන් යැවීය. පණ්ඩිතයෙනි, කුමක් නිසා ඇතු දරුණු වූයේ ද? බෝසත්හු ගොස් ඇතුගේ සිරුරෙහි රෝගයක් නැතැ යි දැන කුමක් නිසා ඔහු දරුණු වූයේදැ යි විමසන්නාහු, ඒකාන්තයෙන් යමකුගේ වදන් අසා මොවුන් මා හට උගන්වතැ යි යන හැඟීමෙන් දරුණු වූවා විය යුතුයැ යි සනිටුහන්කොට ඇත්ගොව්වන්ගෙන් විචාළේය. කවුරු හෝ රාත්‍රී කාලයෙහි ඇත්හළ ළඟ සිට කුමක් හෝ කථා කළෝ ද? හිමියනි, එ සේය. සොරු අවුත් කථා කළහ යි කීහ. බෝසතුන් රජු වෙත ගොස් දේවයනි, ඇතුගේ ශරීරයෙහි කිසි වෙනසක් නැත. සොරුන්ගේ වචන ඇසීමෙන් දරුණු වූයේය. දැන් කුමක් කළ යුතු ද? සිල්වත් මහණ බමුණන් ඇත්හළෙහි වඩා හිඳුවා ශීලාචාර කථා කරවන්න වටිනේය. දරුව, එසේ කරව.
බෝසත්හු ගොස් සිල්වත් මහණ බමුණන් ඇති සාලාවේ වඩා හිඳුවා ස්වාමීනි, ශීල කථා කරනු මැනවැ යි කීහ. ඔවුහු ඇතු නුදුරෙහි හුන්නාහු, කිසිවෙක් අනුන් නො රිදවිය යුත්තේය. නො මැරිය යුත්තේය. සදාචාරවත් විය යුතුය. ඉවසීම, මෛත්‍රිය, දයාව ඇත්තකු විය යුතුය. ආදී ශීල කථා කළහ. ඔහු ඒ අසා මොව්හු මා හික්මවති යි දැන මෙතැන් පටන් සිල්වත් විය යුතුයැ යි සිතා සිල්වතකු විය. රජ, බෝසතුන්ගෙන් කිම දරුව, ඇතා සිල්වත් වූයේ ද? බෝසත්හු, එ සේය දේවයිනි, මෙබඳු දරුණු ඇතා පණ්ඩිතයන් නිසා පෙර සිටි තත්ත්වයෙහි ම පිහිටියේයැ යි කියා මේ ගාථාව කීහ.
“මහිලාමුඛ ඇත් තෙම පළමු ව සොරුන්ගේ වදන් අසා අනුන්ට පහර දීමෙහි යෙදුණේය. සිල්වතුන්ගේ දහම් කථා ඇසීමෙන් ඒ ඇත් රජ තෙමේ සියලු ගුණයන්හි පිහිටියේය.”
එහි **“පුරාණ චොරාන”** පෙර සොරුන්ගේ **“නිසම්ම”** අසා, එනම් පළමු ව සොරුන්ගේ වචන අසා යන අර්ථයයි. **“මහිලාමුඛො”** යි ඇතින්නකගේ හා සමාන මුහුණු ඇත්තේ නැතහොත් යම් සේ ස්ත්‍රීහු ඉදිරියෙහි සිට බලන විට හොබනේ වෙත් ද පසුපසින් බලන විට එ සේ නො වෙත් ද මේ ඇතා ද ඉදිරියෙහි සිට බලන විට සුන්දරය. එම නිසා මේ ඇතාට මහිලාමුඛයැ යි හඬක් තැබූහ. **“පොථය මානු චාරි”** පහර දෙමින් මරමින් හැසිරුණේය. මෙහි **“අන්‍වචාරී”** යනු පාඨාන්තරයකි. **“සුසඤ්ඤතානං”** මනා සේ හික්මුණු සිල්වතුන්ගේ **“ගජුත්තමො”** උසස් ඇතා, මංගල හස්තියාය. **“සබ්බ ගුණෙසු අට්ඨා”** පෙර තිබුණු සියලු ගුණයන්හි පිහිටියේය. රජ, තිරිසනාගේ පවා සිතැඟි දනිතැ යි බෝසතුන්ට මහත් ධනය දුන්නේය. දිවි ඇතිතාක් සිට බෝසතුන් සමග කම් වූ පරිදි මිය ගියේය.
බුදුරදහු, මහණ, ඔබ පෙර ද දුටුදුටුවන් ඇසුරු කළෙහිය. සොරුන්ගේ වචන ඇසුවේය. සොරුන් ඇසුරු කළෙහිය. ධාර්මිකයන්ගේ වචන අසා ධාර්මිකයන් ඇසුරු කළෙහි. මේ ධර්ම දේශනාව ගෙනහැර දක්වා අනුසන්‍ධි ගළපා ජාතකය නිමවූහ. එකල්හි මහිලාමුඛ විපක්‍ෂය සේවනය කළ භික්‍ෂුවය. රජ ආනන්දය. ඇමැතියා මම ම වීමි.
**“නාලං කබලං පදාතවෙ” **යන මේ ජාතක දේශනාව බුදු රජහු ජේතවනයෙහි වසන සේක්, එක් උපාසකයකු ද මහළු භික්‍ෂුවකු ද අරබයා වදාළහ. සැවැත් නුවර යහළුවෝ දෙදෙනෙක් වූහ. ඔවුනතුරින් එක යහළුවෙක් පැවිදි වී දවස් පතා අනික් යහළුවාගේ ගෙදර යයි. ඔහු භික්‍ෂුවට දන් දී තමා ද අනුභවකොට ඔහු සමග ම විහාරයට පැමිණ හිරු බැස යන තුරු අල්ලාප සල්ලාපයෙහි පෙළෙමින් හිඳ නුවරට යයි. අනිකා ද නගර දොරටුව දක්වා පසු ගමන්කොට නවතී. මේ දෙදෙනාගේ මිත්‍රකම භික්‍ෂූන් අතර ප්‍රකට විය. එක් දිනක් භික්‍ෂූහු දම් සභාවෙහි මේ දෙදෙනාගේ මිත්‍රබව පිළිබඳ කථා කරමින් හුන්හ. බුදුන් වහන්සේ දම් සභාවට වැඩ මහණෙනි, දැන් කිනම් කථාවකින් හුන්නහුදැ යි ඇසූහ. ස්වාමීනි, භික්‍ෂූහු මෙබඳු කථාවකිනැ යි කියහු. මහණෙනි, මොවුහු දැන් පමණක් යහළු වූවෝ නො වෙති. පෙර ද යහළුවෝ යි අතීත කථාව ගෙන හැර දැක්වූහ.
පෙර බරණැස් නුවර බඹදත් රජු රජ කරන කල්හි බෝසත්හු ඇමැති වූහ. එකල එක් සුනඛයකු මගුල් ඇත් හළට ගොස් මඟුලැති බොජුන් ගන්නා තැන වැටී තිබුණ බත් තළු කයි. සුනඛයා ඒ අහරින් ම යැපෙන්නේ, මඟලැතුගේ මිත්‍රයෙක් වූයේය. ඇතු සමග ම අහර ගනී. දෙදෙනා ම ඔවුනොවුන්ගෙන් වෙන්ව විසීමට නො හැක්කේය. ඇතා, සුනඛයා සොඬින් ගෙන ඔබිනොබ සොළවමින් සෙල්ලම් කරයි. දිනක් ගම් වැසි මිනිසෙක් ඇත් ගොව්වාට මිල දී සුනඛයා ගෙන තම ගමට ගියේය. එතැන් පටන් ඒ ඇතු සුනඛයා නො දැක නො කයි. නො බොයි. නො නායි. මෙකරුණ රජුට සැලකළහ. රජ බෝසතුන් යැවීය. පඬිතුමනි, යන්න. කවර කරුණක් නිසා ඇතු මෙසේ කරනුදැයි දැනගන්න.
බෝසත්හු ඇත්හළට ගොස් ඇතුගේ දොම්නස් ස්වභාවය දැන මොහුගේ සිරුරේ කිසි රෝග ලක්‍ෂණයක් තිබෙන්නේ නැත. මොහු කිසිවකු සමග මිත්‍රත්වයෙන් වූයේ විය යුතුය. ඔහු නො දැකීමෙන් ඇති වූ ශෝකයෙන් මෙසේ වූවා විය යුතුයැ යි සිතා ඇත් ගොව්වන්ගෙන් විමසූහ. මොහුට කිසිවකු සමග විශ්වාසයක් ඇත් ද? එ සේය ස්වාමීනි, එක් සුනඛයකු සමග බලවත් මිත්‍රකමක් තිබිණැ යි කීහ. දැන් ඒ සුනඛයා කොහිද? එක් මිනිසකු විසින් ගෙනයන ලද්දේය. ඔහුගේ නිවස දන්නේ ද? නො දනිමි ස්වාමීනි, බෝසත්හු රජු සමීපයට ගොස් මහරජ, ඇතුට කිසි රෝගයක් නැත. එක් සුනඛයකු සමග සිල්වත් විශ්වාසයක් තිබිණි. ඌ නො දැකීම නිසා අහර නො බුදිතැ යි හඟිමි යි මේ ගාථාව කීහ.
“මඟුලැතු අහර පිඬු ගැනීමට අසමත්ය. එ සේ ම බත් පිඬු හෝ දෙන ලද තණ හෝ ගැනීමට අසමත්ය. නහන විට සිරුර ඉලීම් ආදියට ද අසමත්ය. සුනඛයා නිතර දැකීමෙන් ඔහු කෙරෙහි ආදරය කළේයැ යි සිතමි.”
එහි **“නාලං”** නො සමතකු **“කබලං”** ආහාර වේලාවෙහි පළමුවෙන් දෙන කුළු ආහාර, **“පදාතවෙ”** යි මෙහි පාදාතවෙ, සිටිය යුතු තැනය අකාර ලෝපය දත යුතුය. ගැනීමට යන අර්ථයයි. **“න ච පිණ්ඩං”** කෑම සඳහා ගුලි කොට දෙනු ලබන බත් පිඬ ගැනීමට අසමත්ය. **“න කුසෙ”** දෙන ලද තණ ද ගැනීමට අසමත්ය. **“න ඝංසිතුං”** නාවන කල්හි සිරුර ඉලීමට ද අසමත්ය. මෙසේ යමක් කිරීමට අසමත් ද, ඒ සියල්ල රජුට සැලකොට ඒ අසමත් වීමට හේතු වශයෙන් තමා සලකන කරුණ සැලකරන්නේ, “**මඤ්ඤාමි”** ආදිය කීහ.
රජු ඔහුගේ වදන් අසා පණ්ඩිතයිනි, දැන් කුමක් කළ යුතුදැ යි විචාළේය. අප මගුල් ඇතුගේ යහළු සුනඛයා එක් මිනිසෙක් ගෙන ගියේය යම් ගෙදරක සිටී නම් ඔහුට මෙපමණ දඩයැ යි බෙර හසුරුවන මැනවැ යි බෝසත්හු කීහ. රජ එ සේ කැරවීය. මේ පුවත අසා සුනඛයා ගෙනගිය මිනිසා ඌ අත්හළේය. සුනඛයා වේගයෙන් ගොස් ඇතු සමීපයට ම ගියේය. ඇතු ඌ සොඬින් ගෙන කුඹෙහි තබා හඬා වැළප කුඹින් බස්වා ඌ කෑ පසු තමා කෑවේය. තිරිසනාගේ සිතැඟි දනිතැ යි බෝසත්හු හට මහත් සම්පත් දුන්නේය.
බුදුරදහු මහණෙනි, මොවුන් විශ්වාසවන්ත වූයේ දැන් පමණක් ම නො වේ. පෙර ද විශ්වාසිකයෝ වූහැ යි මේ ධර්ම දේශනාව ගෙනහැර දක්වා සිව්සස් කථාවෙන් අවසන්කොට අනුසන්ධි ගළපා ජාතකය නිමවා වදාළ සේක. මේ සිව්සස් කථාවෙන් අවසන් කිරීම සියලු ජාතකයන්හි ඇත. අපි වනාහි යම් අරුතක ආනිශංසයක් පෙනේනම්, එහි දී ම දක්වන්නෙමු.
එකල්හි සුනඛයා උපාසකයා විය. ඇතා මහලු තෙරය. ඇමැති පඬිවරයා මම ම වීමි.
**“මනුඤ්ඤ මෙව භාසෙය්‍යා”** යන මෙම ජාතකය බුදු රදහු දෙව්රම් වෙහෙර වැඩ වසන සේක්, සවග මහණුන්ගේ පරුෂ තෙපුල් අරබයා දෙසූහ. එකල සවග මහණනු සිල්වත් මහණුන්ට ගරහත්. හෙළා දකිත්. වදන් ඊයෙන් විදිත්. දශවිධ වස්තුවෙන් පරිභව කරත්. භික්‍ෂූහු බුදු රදුන්ට සැලකළහ. බුදු රදහු සවග මහණුන් කැඳවා මහණෙනි, සත්‍යයදැ යි විමසා සත්‍යයැ යි කී කල්හි, දෝෂාරෝපණය කොට මහණෙනි, පරොස් බස වනාහි තිරිසන් සතුන්ට වුව ද රුචි නො වේ. පෙර එක් තිරිසන් සතකු තමාට පරොස් බසින් කථා කරන්නකු දහසකින් පැරදවීයැ යි අතීත කථාව ගෙනහැර දැක්වූහ.
පෙර ගන්ධාර රට තක්සලාවෙහි ගන්ධාර නම් රජෙක් රාජ්‍යය කළේය. එකල බෝසත්හු ගව යෝනියෙහි උපන්නේය. ඔහු තරුණ වසු කාලයෙහි ම එක බමුණෙක් ගෝ දානය දෙන මිනිසුන් වෙත ගොස් ගොනකු ලැබ නන්දි විසාල යැයි නම්කොට පුත් තනතුරෙහි තබා ඉතා ආදරයෙන් කැඳබත් ආදිය ද පෝෂණය කළේය. බෝසත්හු වියට පත්වෙත් ම සිතූහ. මා, මේ මහණ විසින් දුක සේ පෝෂණය කරන ලද්දේය. මේ සියලු දඹදිව මා හා සමග බර ඇදීමට සමත් වෙනත් කෙනකු නැත. මම තම බලය පෙන්වා මේ බමුණාට මා පෝෂණය කිරීමේ වේතනය ලබාදෙන්නේ නම් මැනවි. ඔහු දිනක් බමුණාගෙන් මෙසේ ඇසීය. බමුණ, ගව සම්පත් ඇති එක් සිටුවරයකු වෙත ගොස් මාගේ ගොනා එකට බඳනා ලද ගැල් සියයක් අදී යි කියා දහසක් පරදුවට තබන්න. ඒ බමුණා ද සිටු වෙත ගොස් කථාව ඇරඹීය. මෙනුවර කාගේ ගොන්නු ශක්තිමත් ද? ඉක්බිති සිටුවරයා අසවල් අසවල් අයගේයැ යි කියා මෙනුවර අප ගොනුන් සමාන ශක්තිමත් තවත් ගොනුන් නැතැ යි කීය. බමුණා, මගේ එක් ගොනකු එකට බැඳි ගැල් සියයක් එකවර ඇදීමට සමත්යැ යි කීය. සිටුවරයා ගැහැවියෙනි, එබඳු ගොනකු කොහි සිටීදැ යි ඇසීය. මාගේ ගෙහියැ යි බමුණා කීය. එසේ නම් පරදුවක් තබන්න. හොඳයි තබමි යි සිටු දහසකට පරදු තැබීය.
සිටුවරයා ගැල් සියයට වැලි, බොරළු, ගල් ආදිය පුරවා පිළිවෙලින් තබා බන්ධන යොතින් එකට බැඳ නන්දිවිසාල නහවා සුවඳින් පසැඟිලි දී ගෙල මල් මාලා පළඳවා පෙරට තැබූ ගැලෙහි තනි ව යොදා තමා පෙර අසුනෙහි හිඳ කෙවිට ඔසවා කුළු ගොනා අඳුව, කුළු ගොනා ඔසව යි කීය. එවිට බෝසත් මේ බමුණා කුළු නොවූ මා කුළෙකු ලෙස කියයි. පාසතර ටැම් සතරක් ලෙස නිසලකොට සිටියේය. සිටුවරයා එකෙණෙහි ම දහසේ පරදුව ගෙන්වා ගත්තේය. බමුණා දහසකින් පැරදි ගොනා මුදා ගෙට ගොස් ශෝකානුකූලව හොත්තේය. නන්දිවිසාල අවුත් බමුණා ශෝකයෙන් මැඬී සිටිනු දැක කිම බමුණ, නිදන්නේ ද? දහසකින් පැරදි මම කවර නිදීමක් ද? බමුණ, මෙතෙක් කල් ඔබ ගෙදර වසන මා විසින් බිඳින ලද භාජනයක්වත් ඇත්තේ ද? කිසිවක් පාගන ලද්දේ ද? නුසුදුසු තැනක මළමුත්‍ර කළේ ද? නැත දරුව, එ සේ නම්, මට මක්නිසා කුළු වාදයෙන් කථා කළේ ද? වරද ඔබගේය. මගේ නො වේ. යව. සිටු සමග දෙදහසකින් ඔට්ටු තබව. එහෙත් කුළු නො වූ මට කුළු වාදයෙන් කථා නො කරනු.
බමුණා ඔහුගේ වචනය අසා ගොස් දෙදහසකින් පරදු තබා පෙර පරිදි ම ගැල් සියය එකට බැඳ නන්දිවිසාල සනසා පළමු ගැලෙහි වියෙහි බැන්දේය. කෙසේ බැන්දේ ද යත් විය ගස කරෙහි නිසලකොට බැඳ එක් කෙළවරක නන්දිවිසාල බැඳ අනෙක් කෙළවර හීවැලෙන් වෙළා යුග ගස අක්‍ෂයෙහි බැඳ රුක් දඬුවක් දී යොතින් එය නිසලකොට බැඳ තැබීය. මෙසේ කළ කල්හි යුගය එහාමෙහා නො යයි. එවිට එක ගොනකුට ඇදීමට හැකි වෙයි. ඉක්බිති, බමුණා විය ගසෙි හිඳ නන්දිවිසාලගේ පිට පිරිමැද සොඳුරු පුත, අදින්න. පුත උසුලන්න යි කීය. බෝසත්හු එකට බැඳි ගැල් සියය එක් වේගයෙන් ම ඇද පසු පසු ම තිබුණු ගැල පළමු ගැල තිබුණු තැනට ම ඇද තැබීය. ගෝධන සිටු ද පැරදී බමුණාට දෙදහසක් දුන්නේය. අන් මිනිස්සු ද බෝසතුන්ට බොහෝ ධනය දුන්හ. සියල්ල බමුණාට ම අයත් විය. මෙසේ බෝසතුන් නිසා බොහෝ ධනය ලැබීය.
මහණෙනි, පරොස් බස් කිසිවකුට රුචි නො වේ. ඒ සමග මහණුන්ට දොස් පවරා සික පදයක් ද පනවා සම්බුදු වූ සේක්, මේ ගාථාව වදාළහ.
“මිහිරි වදන් ම තෙපලිය යුතුය. අමිහිරි තෙපුල කිසි දිනක නො කිය යුතුය. මිහිරි වදන් කී බමුණුගේ මහත් බර ඇද්දේය. ඔහුට ධනය ද ලබාදුන්නේය. එම නිසා ම ඔහු සතුටු සිත් ඇත්තකු විය.”
එහි **“මනුඤ්ඤමෙව භාසෙය්‍ය”** මෙරමා සවග තෙපලන කල්හි බොරු ආදී සිව් දෝෂයෙන් තොර වූ මිහිරි මන වඩන සිනිඳු ප්‍රිය වචන ම කතා කරන්නේය. **“ගරුම්භාරං උදද්ධරී”** නන්දිවිසාල ගොන් තෙම අමිහිරි වදන් කියන්නාහුගේ බර නො ඇදි. පසුව මිහිරි වදන් පැවසූ බමුණාගේ මහත් බර ඇද්දේය. **“උද්ධරී”** විය යුතු **“උදද්ධරී”** විය. ‘ද’ කාරය සන්ධි වශයෙන් පද සන්ධි වීමකි.
භාග්‍යවතුන් වහන්සේ මේ ධර්ම දේශනාව ගෙනහැර දක්වා සිව්සස් කථාවෙන් අවසන් කොට අනුසන්ධි ගළපා ජාතය නිමවා වදාළ සේක. එකල්හි බ්‍රාහ්මණයා ආනන්ද තෙරණුවෝය. නන්දිවිසාල මම ම වීමි.
**“යතො යතො ගරුධුරන්ති”** යන මේ ජාතකය බුදුරජාණන් වහන්සේ දෙව්රම් වෙහෙර වසන සේක්, යමා මහපෙළහර අරබයා දේශනා කළහ. බුදුරදහු දෙව්ලොව වැඩීම පිළිබඳ කථාපුවත තෙළෙස් වැනි නිපාතයෙහි සරභමිග ජාතකයෙහි එන්නේය. බුදුරදුන් යමා මහපෙළහර කොට දෙව්ලොව වැස් වැස මහා පවාරණය සඳහා සංකස්ස නුවර දොර බැස මහත් පිරිවර සමග දෙව්රමට පිවිසි කල්හි, භික්‍ෂූහු දම් සභාවෙහි රැස්ව ඇවැත්නි, තථාගතයෝ වනාහි අන් අයට සම කළ නො හැකි භාර උසුලන්නාහ. උන්වහන්සේ ඉසුලූ භාරය උසුලන්න අන් සමතකු නැත. ෂට් ශාස්තෲවරු අවම පෙළහර පාන්නෝය. අපි ම පෙළහර පාන්නෙමු යි කියා එක ද පෙළහරක් නො පෑහ. ඒකාන්තයෙන් බුදුරජාණෝ අසමධුරයැ යි බුදුගුණ කියමින් සිටියහ. බුදුරදුන් දම් සභාවට වැඩ මහණෙනි, දැන් කවර කථාවකින් හුන්නාහුදැ යි විමසූහ. ස්වාමීනි, අනිකකින් නො වේ. ඔබවහන්සේගේ මෙබඳු වූ අසමධුර ගැන කථාවෙනි. මහණෙනි, මා දැන් උසුලන ධුරය කවරකු උසුලන්නෙහි ද? පෙර තිරිසන් යෝනියෙහි ඉපද මා හා සමාන ධුර ඇති කිසිවකු නො වූයේයැ යි අතීත කථාව ගෙනහැර දැක්වූහ.
පෙර බරණැස් නුවර බඹදත් රජු රාජ්‍යය කරන කල්හි බෝසත්හු ගව යෝනියෙහි පිළිසිඳ ගත්හ. ඔහු තරුණ වසු කාලයෙහි ම ඔහුගේ හිමිකරුවෝ එක් මැහැලියකගේ ගෙහි වැස නිවාස වේතනය වශයෙන් සලකා ඇයට දුන්හ. මැහැලිය වසු, පුතකු වශයෙන් සලකා කැඳ බත් දීමෙන් පෝෂණය කළාය. මැහැලිය, ගොනා කාළක නමින් හැඳින්වීය. වියට පැමිණෙත් ම කාළක අඳුන්වන්ව ගමෙහි ගොනුන් සමග හැසිරෙයි. සීලාචාරයෙන් යුක්ත විය. ගම් දරුවෝ අංවල ද කන්වල ද ගෙලෙහි ද එල්ලෙත්. නගුට ගෙන සෙල්ලම් කරති. පිටෙහි හිඳිත්. කාළක දිනක් සිතන්නේ, මගේ මව දුප්පත්ය. මා පුත් තනතුරෙහි තබා පෝෂණය කළාය. මම කිසියම් කුලියක්කොට මැය දුගී බවින් මුදවන්නේ නම් මැනවි. එතැන් සිට කාළක කුලියක් සොයමින් හැසිරෙයි.
දිනක් ගැල් නායක පුතෙක් ගැල් පන්සියයක් ගෙන විසම (මට්ටම් නො වූ) තොටකට පැමිණියේය. ගොන්හු ගැල් එතර කිරීමට අසමත් වූහ. ගැල් පන්සියයේ ම ගොන්නු යුගල වශයෙන් යෙදුව ද එක් ගැලක් හෝ එතැර කිරීමට නො හැකි වූහ. බෝසත්හු ද ගම් ගොනුන් සමග තොට සමීපයෙහි හැසිරෙයි. ගැල් නායක පුත්‍රයා ද ගව ශාස්ත්‍රය දන්නෙකි. ඔහු ගොනුන් අතර මේ ගැල් එතර කිරීමට සමත් ආජානීය ගවයකු සිටීදැ යි විමසන්නේ බෝසතුන් දැක මේ ආජානීය ගොනෙකි. මගේ ගැල් එතැර කරන්න ඔහුට හැකි වන්නේයැ යි සිතා සගයෙනි, මොහුගේ අයිතිකරු කවුරුදැ යි විචාළේය. මම මොහු ගැල්වල යොදා එතර කළ කල්හි කුලිය දෙමි යි කීය. දැන් මෙහි ඔහුගේ හිමියා නැත. ඌ යොදා ගන්න. ගැල්කරු නාසු ලණුවෙන් බැඳ අදින්නේ නමුත් සෙලවීමට නො හැකි විය. බෝසත්හු කුලිය නියම කළ කල්හි යමි යි නො ගියහ. ගැල් නායක පුත්‍රයා බෝසත්හුගේ අදහස දැන යහළුව, ඔබ ගැල් පන්සියය එතර කළ කල්හි එක ගැලකට කහවණු දෙක බැගින් කුලිය කොට දහසක් දෙමි යි කීය. එවිට බෝසත්හු තෙමේ ම ගියහ. ඉක්බිති මිනිස්සු කාළක ගැල්හි යෙදූහ. ඔහු එක වේගයෙන් ම පැල ඔසවා ගොඩ තැබීය. මේ ක්‍රමයෙන් සියලු ම ගැල් තොටින් එතැර කළේය.
අනතුරුව ගැල් නායක පුත්‍රයා එක ගැලකට එක කහවණු වන සේ කුලියකොට කාළකගේ ගෙල බැන්දේය. එවිට කාළක, මොහු තීරණය කැරගත් වේතනය නො දෙයි. මොහුට යන්න නො දෙමි යි එක සේ සියල්ලට පෙරටුව තිබූ ගැල ඉදිරියේ මග අවුරා සිටියේය. ඔහු එලවීමට තැත් කළ ද නො හැකි විය. ගැල් නායක පුත්‍රයා මොහු තමාගේ කුලිය අඩුබව දැනගත්තේයැ යි සිතා රෙදි කඩක දහසක් බැඳ මේ ඔබගේ ගැල එතර කිරීමේ කුලියයැ යි කාළකගේ ගෙල එලවීය. ඔහු දහසින් බැඳි සියල්ල ගෙන මව් වෙත යන්නේ, ගම් දරුවෝ මැහැලියගේ කාළකගේ ගෙලෙහි කුමක්දැ යි බෝසතුන් ළඟට එති. කාළක ඔවුන් ලුහුබැඳ දුරදී ම පලවා හැර මව් ළඟට ම ගියේය. ගැල් පන්සියයක් එතැර කිරීම නිසා කාළකගේ ඇස් රතුවී විඩාවට පත් වූ සේ පෙනිණි. උපාසිකාව ඔහු ගෙල බැඳි දහසින් පිරි පොදිය දැක පුත, මේ ඔබ කොහින් ලැබුවේ ද? ගම් දරුවන්ගෙන් විමසූහ. එපුවත අසා පුත, මම ඔබ ලත් කුලියෙන් ජීවත්වනු කැමැත්තී ද? මෙතරම් දුක් වින්දේ කිමදැ යි කියා බෝසතුන් උණු දියෙන් නාවා මුළු ඇඟ තෙල් ගා පැන් පොවා පථ්‍යය අහර කවා දිවි කෙළවර බෝසතුන් සමග කම් වූ පරිදි මිය ගියාය.
බුදුරදහු, මහණෙනි, තථාගත තෙමේ අසමධුර වූයේ දැන් පමණක් නො වේ. පෙර ද අසමධුර වූයෙමි යි මේ ධර්ම දේශනාව ගෙනහැර දක්වා අනුසන්‍ධි ගැළපූහ. සම්මා සම්බුදු ව මේ ගාථාව වදාළහ.
“යම් යම් තැනක මහත් බර ඉසිලීමක් වේ ද යම් තැනක විසම මඟක් වෙයි ද, එහි දී කණ්හ හෙවත් කාළක යොදයි. ඔහු ඒ බර උසුලයි.”
එහි **“යතො යතො ගරුධුරං”** යම් තැනක මහත් බරක් ඉසිලීමට තිබේ ද, අන් ගොන්නු එසවීමට නො හැකි වෙත් ද, **“යතො ගම්භීර වත්තනී”** හි **“වත්තනී”** යනු මාර්ගයට නමකි. යම් තැනක දිය හා මඩ වැඩි බව නිසා හෝ කැඩී බිඳී ගිය ඉවුරු ඇති බැවින් හෝ මඟ ගැඹුරු වේ, යන අර්ථයයි. **“තදස්සු කණ්හං යුඤ්ජන්ති”** මෙහි **“අස්සු”** යනු නිපාත පදයකි. එකල්හි කණ්හයා හෙවත් කාළක වසු යොදයි, යන අර්ථයයි. යම් තැනක ඉසිලිය යුතු බර මහත් වෙයි ද මඟ ද ගැඹුරු වේ ද, එකල්හි අන් ගොනුන් බැහැරකොට කණ්හයා ම යොදතැ යි කියන ලද්දේ වෙයි. **“ස්වාස්සු තං වහතෙ ධුරන්ති”** මෙහිද **“අස්සු”** යනු නිපාතයක් පමණි. ඔහු ඒ ධුරය උසුලයි යන අර්ථයයි.
මෙසේ බුදුරදහු මහණෙනි, කණ්හයා ඒ බර උසුලයි, දක්වා අනුසන්ධි ගළපා ජාතකය නිමවූහ. එදා මැහැල්ල උප්පලවණ්ණා මෙහෙණිය වූවාය. මැහැල්ලගේ කාලක මම ම වීමි.
**“මා මුනිකස්සාති”** යන මේ ජාතකය බුදු රජාණන් වහන්සේ දෙව්රම් වෙහෙර වසන්නාහු, මැදවියට පත් ගැහැනියකගේ පෙළඹවීමක් අරබයා දේශනා කළහ. මෙහි කථා පුවත තෙළෙස් වැනි නිපාතයෙහි චුල්ල නාරදකස්සප ජාතකයෙහි එන්නේය. බුදුරදහු ඒ භික්‍ෂුවගෙන් සැබෑද මහණ, ඔබ උකටලී වූයේ වෙහි ද? එ සේය ස්වාමීනි, මක් නිසා ද? ස්වාමීනි, ථුල්ල කුමාරිකාවක නිසාය. බුදුරදහු මහණ, ඒ ගැහැනිය ඔබට අනර්ථකාරීය. පෙර ද ඔබ ඇගේ විවාහ දිනයේ දී මියගොස් ජනයාට කටගැස්මක් බවට පත්වූවෙහි යි කියා අතීත කථාව ගෙනහැර දැක්වූහ.
පෙර බරණැස් නුවර බඹදත් රජු රාජ්‍යය කරන කල්හි බෝසතාණෝ එක් කුඩා ගමක එක කෙළෙඹියකුගේ ගෙයි ගව යෝනියෙහි උපන්හ. නමින් මහා ලෝහිත විය. ඔහුට චුල්ල ලෝහිත නමින් සොහොයුරකු ද විය. ඒ ගෙහි සියලු කාර්යය භාරය දෙසොහොයුරන්ගෙන් සිදු වේ. ඒ ගෙයි එක් කුමරියක ද ඇත. ඇය එනුවර වැසි එක් මනුෂ්‍ය කුල පුත්‍රයකුට ආවාහ කැර දීමට තීරණය කළේය. ඇගේ මව්පියෝ ඇගේ විවාහ මඟුලේ දී පැමිණි අමුත්තන්ට කටගැස්මක් වන්නේයැ යි කැඳබත් දී එක් මුනික නම් ඌරකු ද ඇතිදැඩි කළහ. මේ දුටු චුල්ල ලෝහිත සොහොයුරුගෙන් විමසීය. අප සොහොයුරන් නිසා මෙගෙදර සියලු වැඩ කටයුතු ඉටුවේ. මේ මිනිස්සු තණ හා පිදුරුම දෙති. මේ ඌරා කැඳබත් ආදියෙන් පෝෂණය කරති. ඌරා කුමන කරුණකින් ඒවා ලබයි ද? සොහොයුරු චුල්ලලෝහිතය. ඔබ ඌරාගේ භෝජනයට ආශා නො කරනු. මේ ඌරා මළබත් අනුභව කරයි. මේ කුමරියගේ විවාමඟුලේ දී පැමිණි අමුත්තන්ට කටගැස්මක් වන්නේයැ යි මොවුහු ඌරා පෝෂණය කරති. තව දින කීපයකින් ඒ අමුත්තෝ පැමිණෙති. එවිට ඌරා පාවලින් අදිමින් ඇඳ යටින් ගෙන මරා අමුත්තන්ට සූප ව්‍යඤ්ජන වන අයුරු ඔබට දැක ගත හැකි යි මේ ගාථාව කීය.
“මුනිකගේ අහරට ආසා නො කරන්නේය. ඔහු බුදින්නේ මළ මතය. නිරපේක්‍ෂව ලැබෙන පිදුරු කන්න. එය දීර්ඝායුෂ ලැබීමට කරුණුය.”
එහි **“මා මුනිකස්ස පිහයි”** මුනික ඌරාගේ අහරට ආසා නවත්වා දමනු. ඔහු කන්නේ මිහිරි බොජුනකැ යි ඔහුගේ අහරට ආසා නො කරනු. කවදා නම් මම ද ඔහු මෙන් සැපවත් වෙම්දැ යි මුනිකගේ තත්ත්වය නො පතව. **“ආතුරන්නාති භුඤ්ජති”** මෙහි **“ආතුරන්නාති”** නම් මළ බතයි. **“අප්පොස්සුක්කො භූපං ඛාදා”** ඔහුගේ භෝජනය ලැබීමට උත්සාහ නො කැර තමා‌ට ලැබෙන පිදුරු කනු. “එතං දීඝායු ලක්‍ඛණන්ති” ඒ ආයු කාලය වැඩීමට හේතු වේ. ඉක්බිති ටික දිනකින් ම අමුත්තෝ ආහ. එවිට මුනික මරා නන් අයුරින් මස් පිසූහ. බෝසත්හු චුල්ල ලෝහිතට මෙසේ කීය. සොයුර, ඔබ මුනික දුටුවෙහි ද? එ සේය සොහොයුරාණෙනි, මුනිකගේ භෝජන ඵලය දුටිමි. ඔහුගේ ඒ බතට වඩා අපගේ තණ හා පිදුරු ආහාරය සිය ගුණයෙන් උසස් වේ. නිවැරදි වේ. දීර්ඝායුෂ ලක්‍ෂණයක් ද වේ.
බුදුන් වහන්සේ මහණ, ඔබ මෙසේ පෙර ද මේ කුමරිය නිසා ජීවිතක්‍ෂයට පත්ව මහජනයාගේ කටගැස්මක් බවට පැමිණියේ නවැ යි මේ ධර්ම දේශනාව ගෙනහැර දක්වා සිව්සස් දෙසූහ. සිව්සස් කෙළවර උකටලී භික්‍ෂුව සෝවාන් පෙළෙහි පිහිටියේය. බුදුරජාණන් වහන්සේ අනුසන්ධි ගළපා ජාතකය නිමවා වදාළ සේක. එකල්හි මුනික සූකරයා උකටලී භික්‍ෂුව විය. චුල්ල ලෝහිත ආනන්ද විය. මහා ලෝහිත මම ම වීමි.


4. කුලාවක වර්‍ගය
**“කුලාවකාති”** යන මේ ජාතක කථාව බුදුරදුන් ජේතවනාරාමයෙහි වසන සේක්, නො පෙරන ලද ජලය පානය කළ භික්‍ෂුවක අරබයා දෙසූහ. යහළු භික්‍ෂු දෙනමක් සැවැත් නුවරින් ඈත දනව්වකට ගොස් බත් පහසු තැනක සිත් වූ පරිදි වැස බුදුරදුන් දකින්නෙමු යි, එයින් නික්ම දෙව්රම බලා ගියහ. එක භික්‍ෂුවක අත පැන් පෙරහනක් ඇත. අනික් භික්‍ෂුවට නැත. දෙදෙනා ම එකතුව පැන් පෙරා බොති. දිනක් ඔවුහු විවාහ කළහ. පෙරහන හිමි භික්‍ෂුව අනික් භික්‍ෂුවට පෙරහන නො දී තමා ම පැන් පෙරා පානය කළේය. අනික් භික්‍ෂුව පෙරහන නො ලැබ දරා සිටීමට නො හැකි ව නො පෙරා ම පැන් පානය කළේය. ඒ දෙදෙනා ම පිළිවෙළින් දෙව්රම් වෙහෙරට අවුත් බුදුරදුන් වෙත පැමිණ වැඳ හුන්හ. උන්වහන්සේ ඔවුන්ගෙන් සුවදුක් විචාරා කොහේ සිට පැමිණියහුදැ යි ඇසූහ. ස්වාමීනි, අපි කොසොල් රට එක් කුඩා ගමක වැස එයින් නික්ම ඔබවහන්සේ දකිනු පිණිස පැමිණියෝ වෙමු. ඔබ දෙදෙන සමගියෙන් ආවහු ද? පෙරහන නැති භික්‍ෂුව ස්වාමීනි, අතර මඟ දී මොහු මා සමග විවාදකොට මට පෙරහන්කඩය නො දුන්නේය. අනෙක් භික්‍ෂුව මෙසේ කීය. ස්වාමීනි, මේ භික්‍ෂුව නො පෙරා ම දැන දැන ප්‍රාණීන් සහිත පැන් පානය කළේය. මහණ සත්‍යය ද? නො පෙරා දැන දැන ප්‍රාණීන් සහිත පැන් පානය කළෙහි ද? ස්වාමීනි, එ සේය. මා විසින් නො පෙරා පැන් පානය කරන ලදි. මහණ, පෙර නුවණැත්තෝ දිව්‍යය නගරයක රාජ්‍යය කරවන්නාහු යුදයෙන් පැරදී මුහුද මතින් යන්නාහු, තම සම්පත් සඳහා ප්‍රාණ වධ නො කරෙන්නෙමු යි ඒ සා මහත් සම්පත් අතහැර ගුරුළු පැටවුන් වෙනුවෙන් තම ජීවිතය අතහැර රථය නැවැත්වූහ යි වදාරා අතීත කථාව ගෙනහැර දැක්වූහ.
පෙර මගධ රට රජගහ නුවර එක් මගධ රජෙක් රාජ්‍යය කළේය. එකල බෝසත්හු දැන් සක්දෙවිඳු පෙර අත්බවෙහි මගධ රට මචල නම් කුඩා ගමක උපන්නේ ද, බෝසත්හු ද එම මචල ගමෙහි ම උසස් කුලයක පුතකු වී උපන්නේය. නම් තබන දවසෙහි ඔහුට මඝකුමාර යි නම තැබූහ. ඔහු තරුණ වියට පැමිණියේ මඝ මානවක නමින් හැඳින්විණි. ඉක්බිති ඔහුගේ මව්පියෝ සමාන ජාති ඇති කුලයකින් දැරියක ආවාහකොට දුන්හ. ඔහු දූපුතුන් සමග වැඩෙන්නේ දානපතියකු විය. පන්සිල් රකී. එම ගමෙහි කුල තිහක් වෙයි. ඒ තිස් කුලයක අයත් මිනිස්සු එක දවසක් ගම මැද එකතු ව ගමෙහි කටයුතු කරත්. බෝසත්හු තමා සිටි තැන පයින් පස් විසුරුවා ඒ පෙදෙස සිත් ගන්නක් කොට සිටියේය. ඉක්බිති වෙනත් අයෙක් අවුත් එතැන සිටියේය. බෝසත්හු වෙනත් තැනකට ගොස් එතැන ද සිත් ගන්නා තැනක් කොට සිටියේය. එතැන ද අනෙකෙක් සිටියේය. බෝසත්හු වෙනත් තැනක් රමණීය තැනක් කොට සිටියේය. එතැන ද අනෙකෙක් සිටියේය. මෙසේ සියල්ලන් සිටි තැන් ම රමණීයකොට පසු කලෙක එහි මණ්ඩපයක් කරවීය. මණ්ඩපය ඉවත්කොට ශාලාවක් කරවීය. එහි දැව අසුන් අතුරා පැන් සැළියක් තැබීය.
පසු කලෙක ඒ තිස් ජනයෝ බෝසතුන් හා සමාන අදහස ඇත්තෝ වූහ. බෝසත්හු ඔවුන් පන්සිල්හි පිහිටුවා එතැන් සිට ඔවුන් සමග පින්කම් කරමින් හැසිරෙති. ඔවුහු ද ඔහු සමග පින් කරමින් අළුයම් වේලෙහි නැඟිට වෑ පොරෝ මොහොල් ගත් අත් ඇති ව සිව්මං සැල් ආදියෙහි මොහොලෙන් ගල් උගුලා පෙරලත්. ගැල්හි අත්ල ගැටෙන ගස් බැහැර කරත්. විසම තැන් සම කරත්. හේදඬු අතුරත්. පොකුණු සාරති. ශාලා කරත්. දන් දෙත්. සිල් රකිත්. මෙසේ බෙහෙවින් ගම්වැසි සියලු දෙන බෝසතුන් අවවාදයෙහි පිහිටා සිල් රැක්කෝය.
ඉක්බිති ඔවුන්ගේ ගම්පති තෙම සිතීය. පෙර මොවුන් සුරා බොන කල්හි ප්‍රාණ වධ ආදිය කරන කල්හි එක සුරා සැලියට කහවනුව ආදී වශයෙන් ද දඩ මුදල් වශයෙන් ද මම ධනය ලබමි. දැන් මඝ මානවක සිල් රක්වමි යි ඔවුන්ට ප්‍රාණ වධ ආදිය කරන්න ඉඩ නො දේයැ යි කිපී දැන් මම ඔවුන් ලවා පන්සිල් රක්කවමි යි රජු වෙත ගොස් දේවයිනි, බොහෝ සොරු ගමේ මිනී මැරුම් ආදිය කරමින් හැසිරෙති යි කීහ. රජු ඒ වචනය අසා යව. ගොස් ඔවුන් අල්ලාගෙන එව යි කීය. ගම් දෙටු ගොස් ඔවුන් සියල්ලන් ම බැඳගෙන අවුත් දේවයිනි, සොරුන් ගෙන එන ලද්දේයැ යි රජුට දැන්වීය. රජ ඔවුන් කළ දේ නො විමසා ම ඔවුන් ඇතු ලවා මඩව යි කීය. ඉක්බිති ඔවුන් සියල්ලන් ම රජ මිදුලෙහි හොවා ඇතා ගෙන ආවේය. බෝසත්හු ඒ සියලු දෙනාට ම අවවාද දුන්හ. තොපි සිල් සිහි කරවු. කේළාම් කී අය කෙරෙහි ද රජු කෙරෙහි ද ඇතු කෙරෙහි ද තමා හා සමානකොට මෙත් සිත් වඩවු. ඔවුහු ද එසේ කළහ. අනතුරුව ඔවුන් මැඩීම සඳහා ඇතු ළඟට ගෙනාවේය. ඔහු ඇදගෙන ආ නමුදු ළං නො වෙයි. මහත් සේ නාදකොට පලායති. එකිනෙකා ඇතකු බැගින් ගෙන ආවේය. ඔවුහු එ සේ ම පලාගියහ.
රජ, මොවුන් අත යම් කිසි ඖෂධයක් විය යුතු යි සිතා පරීක්‍ෂා කරනු යි අණ කළේය. පරීක්‍ෂා කරන්නාහු එවැනි දෙයක් නැතැ යි කීහ. රාජ පුරුෂයෝ තොප ළඟ පිරිවහණ කිසි මන්ත්‍රයක් ඇත්දැ යි ඇසූහ. බෝසත්හු ඇතැ යි කීහ. රාජ පුරුෂයෝ එවැන්නක් ඇතැ යි සැලකළහ. රජ ඔවුන් සියල්ලන් ම ගෙන්වා තොප දන්නා මන්ත්‍රය කියවු යි කීය. බෝසත්හු මෙසේ කීහ. දේවයිනි, අපගේ අන් මන්ත්‍රයක් නැත. අපි තිස් දෙනා ප්‍රාණ වධ නො කරමු. නුදුන් දේ නො ගනිමු. කාමයෙහි වරදවා නො හැසිරෙමු. බොරු නො කියමු. මත්පැන් නො බොමු. මෙත් වඩමු. දන් දෙමු. මඟ සම කරමු. පොකුණු කණිමු. ශාලා හදමු. මේ අපේ මන්ත්‍රයෙන් ආරක්‍ෂාව ද දියුණුව ද වේ. රජ ඔවුන්ට පැහැදී කේලාම් කියූවහුගේ සියලු සම්පත් ද ඔවුන්ට ම දී ඔහු ද දාසකොට දිනි. ඒ ඇතු හා ගම ද ඔවුන්ට ම දුන්නේය.
ඔවුහු එතැන් පටන් කැමැති පරිදි පින් කරන්නාහු. සිව් මංසලෙහි ශාලාවක් තනන්නෙමු යි වඩුවකු ගෙන්වා ශාලාව ස්ථාපනය කළහ. මාගමුන් කෙරෙහි කැමැත්තක් නැති හෙයින් ඔවුන්ට සහභාගිත්වයක් නුදුන්හ. එකල බෝසතුන්ගේ ගෙහි සුධම්මා, චින්තා, නන්දා, සුජා නමින් කාන්තාවෝ සිව් දෙනෙක් වෙති. ඔවුනතුරෙන් සුධම්මා තුමෝ වඩුවන් හා එකතුව, සොහොයුර, මා මේ ශාලාවේ දෙටු තැනැත්තිය කරව යි කීවාය. අල්ලස් දුන්නාය. ඔහු ද මැනවැ යි පිළිගෙන කැණිමඬලට සුදුසු ගසක් වියලා සැස විද කැණිමඬල නිමවා වස්ත්‍රයකින් ඔතා තැබීය. ශාලාව නිමවා කැණිමඬල තබන දිනයෙහි මහත්වරුනි, එක කාර්යයක් අමතක වීයැ යි කීය. ඒ කුමක් ද? කර්ණිකාවක් අවශ්‍ය වේ. හොඳයි. ගෙනෙන්නෙමු. දැන් කැපූ ගසකින් එය කළ නො හැකිය. කලින් කපා සැස, විද තබන ලද කර්ණිකාවක් ලැබිය යුතුය. දැන් කුමක් කළ යුතු ද? එ සේ සකස්කොට තුබූ මිලට ගතහැකි කර්ණිකාවක් ඇත්දැ යි සොයා බැලිය යුතුය. ඔවුන් එ සේ සොයායන්නාහු සුධම්මාගේ ගෙහි දැක මිලට නො ලැබූහ. මා එම ශාලාවේ කොටස්කාරියක කරන්නේ නම් දෙමි යි කී කල්හි අපි මාගමුන් ශාලාවේ කොටස්කාරියන් නො කරම්හ යි කීහ.
එවිට වඩුවා, මහත්වරුනි, කුමක් කියන්නාහු ද? බඹලොව හැර මාගමුන් නැති තැනක් නැත. කර්ණිකාව ගනු මැනවි. එවිට ශාලාවේ වැඩ නිමවන්නේය. ඔවුහු ද මැනවැ යි එය ගෙන ශාලාව නිමවා අසුන් පුවරු අතුරා පැන්සාලි තබා කැඳබත් නියම කළහ. ශාලාව පවුරකින් වටකොට දොරක් යොදා පවුර ඇතුළත වැලි විසුරුවා පවුරෙන් පිට තල් ගස් පෙළක් සිටවූහ. චින්තා ද එහි උයනක් කැරවූවාය. මල් ගෙඩි හටගන්නා අසවල් රුකක් එහි නැතැ යි කීමක් නැත. නන්දා ද එහි පස්වණක් පියුමින් ගැවසුණ පොකුණක් කරවූවාය. සුජාතා කිසිවක් නො කළාය.
බෝසත්හු මව්පිය උවැටන, කුලදෙටුවන් පිදීම, බොරු නො කීම, රළු වචන නො කීම, කේළාම් නො කීම, මසුරු මල දුරු කිරීම යන මේ සත් සිරිත් පුරා,
“මව්පියන් පෝෂණය කරන, කුලදෙටුවන් පුදන, සත්‍යය කථා කරන, රළුබස් නැති, පිසුණු වචන නො කියන, මසුරු මළ දුරු කිරීමෙහි යෙදුණු, ඉවසීමෙන් යුත් මිනිසා තව්තිසා වැසි දෙවියෝ, සත් පුරුෂයකුයැ යි කියති.”
මෙසේ පැසසිය යුතු බවට පැමිණ දිවි කෙළවර තව්තිසා භවනෙහි සක් දෙවි රජව උපන්නේය. ඔහුගේ යහළුවෝ ද එහි ම උපන්හ. එකල තව්තිසාවෙහි අසුරයෝ වසති. සක් දෙව් රජ අසාධාරණ රාජ්‍යයෙන් අපට වැඩක් නැතැ යි අසුරයන්ට දිව්‍යය පාණ පොවා මත් වූ පසු පාවලින් ගෙන සිනේරු පර්වත පාදයට ඇද දැමුවේය. ඔවුහු අසුරු භවනයට ම ගියහ.
අසුර භවනය වනාහි සිනේරු පර්වතයෙහි යට ම තලයෙහි පිහිටියේය. එය ද තව්තිසා දෙව්ලොව පමණ ම විය. එහි දෙවියන්ට පරසතු රුක මෙන් අසුරයන්ට කපක් පවත්නා චිත්තපාටළී නම් ගසක් වෙයි. ඒ චිත්තපාටළියෙහි මල් පිපුණු කල්හි මේ අපගේ දෙව්ලොව නො වේ. එහි පිපෙන්නේ පරසතු මල්යැ යි දනිති. මහලු ශක්‍රයා අප මත්කොට මහමුහුදට ම ඇද දමා අපගේ දේව නගරය අල්ලාගත්තේය. අප දැන් ඔහු හා යුධකොට ආපසු දේව නගර අල්ලා ගනිමු. කුහුඹුවන් මෙන් සිනේරු ටැඹ මත ගමන් කරමින් උඩට නැංගාහුය. ශක්‍රයා අසුරයෝ නැඟිණැ යි අසා මුහුද මතුපිටට පැනනැඟී යුද කරමින් ඔවුන් විසින් පරදවනු ලැබුවේ යොදුන් දෙසිය පනසක් පමණ වූ වේජයන්ත නම් රථයෙන් දකුණු මුහුද මතුපිටින් පලායන්ට පටන් ගත්තේය. ඉක්බිති, ඔහුගේ රථය දිය මතුපිටින් වේගයෙන් යන්නේ ඉඹුල් වනයට පැමිණියේය. ඔහුගේ ගමන් මඟෙහි ඉඹුල් වනය තල්වනයක් මෙනි. කැඩි කැඩී මුහුද මත වැටෙයි. ගුරුළු පැටවු මුහුද මත පෙරළෙමින් මහ හඬින් හැඬූහ. ශක්‍රයා මාතලීගෙන් විමසීය. මහළු මාතලී, ඉතා බැගෑ හඬක් ඇසෙයි. ඒ කුමක් ද? දේවයිනි, ඔබගේ රථ වේගයෙන් ඉඹුල් වනය සුණු විසුණු ව වැටෙන කල්හි ගුරුළු පැටව් මරණ බියෙන් තැතිගෙන මහ හඬින් හඬන්නේය.
බෝසත්හු, යහළු මාතලී, අප නිසා මොව්හු නො මැරෙත්වා. සම්පත් නිසා අපි ප්‍රාණ වධ නො කරමු. මොවුන් සඳහා ජීවිත පරිත්‍යාගකොට අසුරයින්ට ජයදෙමු. රථය නවත්වනු යි කියා මේ ගාථාව කීහ.
“මාතලිය, ඉඹුල් වනයෙහි කැදලිවල වෙසෙන ගුරුළු පැටව් රථයේ හී කෙළවරින් මඟ හරවනු. ඒකාන්තයෙන් අසුරයින්ට ප්‍රාණ පරිත්‍යාග කරමු. මේ ගුරුළු පැටව් විනාශ වූ කැදැළි ඇත්තෝ නො වෙත්වා.”
එහි, **“කුලාවකා”** ගුරුළු පැටව්, **“මාතලී”** රියදුරුට ඇමතීය. **“සිම්බලිස්මිං”** මේ ඉඹුල් ගස්වල එල්බෙන කැදලි ඇතැ යි පෙන්වයි. **“ඊසා මුඛෙන පරිවජ්ජයස්සු”** මේ ගුරුළු පැටව් රථයෙහි හී කෙළවරින් යම් සේ නො නැසේ ද, ඒ අයුරින් ඔවුන් වළක්වන්න. **“කාමං චජාම අසුරෙසු පාණං”** ඉදින් අප අසුරයින්ට ජීවිත අත්හරින කල්හි මොවුන්ට සෙතක් වේ නම් ඒකාන්තයෙන් අපි අසුරයින්ට ජීවිත දෙමු. **“මායිමෙ දිජා විකුලාවා අහෙසුන්ත”** මේ පක්‍ෂීහු, ගුරුළු පැටව් විසිවී ගිය, සුණු විසුණුවී ගිය කැදැළි ඇත්තෝ නො වෙත්වා. අපගේ දුක මොවුන් මත නො දමනු. රථය නවතනු. මාතලී රියදුරු ඔහුගේ වචනය අසා රථය නවත්වා වෙනත් මඟකින් දෙව්ලොව බලා ගියේය. අසුරයේ රථය නවත්වනු දැක, නිසැකව ම අනෙක් සක්වලවල ශක්‍රයෝ ද එන්නේය. ඔවුන්ගේ බලය ලැබ රථය නැවැත්වූවා විය යුතුයි. මරණ බයින් බියපත් ව අසුර භවනට ම පිවිසියහ.
ශක්‍රයා ද දෙව් ලොවට ම ගොස් දෙව්ලොව දෙවියන් පිරිවරා නුවර මැද සිටියේය. එකෙණෙහි පොළොව බිඳගෙන යොදුන් දහසක් උස වේජයන්ත නම් පහය පැන නැංගේය. ජයග්‍රහණය කෙළවර පැන නැඟුණු බැවින් වේජයන්ත යනුවෙන් ම නමක් තැබූහ. ශක්‍රයා නැවත අසුරයන්ගේ පැමිණීම වළක්වනු සඳහා ස්ථාන පසක ආරක්‍ෂා තැබූහ. ඒ සඳහා කියන ලදි.
“යුදකොට ජය ගත නො හැකි, දේව අසුර දෙසුර අතර පඤ්චවිධ විශේෂ ආරක්‍ෂා තැබූහ. ඒවා නම්, උරග, කරෝටි, පයස්සහාරී, මදනයුත, සතරවරම් රජ යන පසයි.”
දේව නගරය හා අසුර නගරය යන නගර දෙක යුදකොට ගැනීමට නො හැකි බැවින් අයුජ්ඣපුර නම් විය. යම් කලෙක අසුරයෝ බලවත් වෙත් නම් දෙවියන් පලාගොස් දෙව් නුවරට ගොස් දොර වැසූ කල්හි ලක්‍ෂයක් අසුරයන් පැමිණිය ද කිසිවක් කළ නො හැකි වෙයි. යම් කලෙක දෙවියෝ බලවත් වෙත් ද, අසුරයන් පලාගොස් අසුර නගරයේ දොරටුව වැසූ කල්හි ශක්‍රයන් ලක්‍ෂයකට වුව ද කිසිවක් කිරීමට නො හැකි වෙයි. ඒ නිසා මේ නගර දෙක යුද්ධ කොට අල්ලාගත නො හැකි නගර විය. ඒ නගර දෙක අතර පස් උරග නිදි තැනක ශක්‍රයා විසින් ආරක්‍ෂා තබන ලදි. මෙහි උරග ශබ්දයෙන් නාගයෝ ගන්නා ලදහ. ඔවුහු ජලයේ බලවත් වෙති. එම නිසා සිනේරු පර්වතයෙහි පළමු වැනි වළල්ලෙහි ඔවුන්ගේ ආරක්‍ෂාව ලැබේ. කරෝටි ශබ්දයෙන් ගුරුළෝ ගැනෙති. කරොටි නම්, ඔවුන් ගන්නා ආහාරයකි. ඒ නිසා ඔවුන්ට ඒ නම ලැබිණ. දෙවැනි වළල්ලෙහි ඔවුන්ගේ ආරක්‍ෂාව තිබේ. පයස්සහාරි ශබ්දයෙන් කුම්භාණ්ඩයෝ ගන්නා ලදහ. මොවුහු දානව නම් රාක්‍ෂයයෝය. තෙවැනි වළල්ලෙහි ඔවුන්ගේ ආරක්‍ෂාව තිබේ. මදනයුත ශබ්දයෙන් යක්‍ෂයෝ ගැනෙත්. සදාචාරයෙන් තොර ඔවුහු යුධ කැමැත්තෝය. ඔවුහු සතර වැනි වළල්ලට ආරක්‍ෂාව දෙති. චතුරෝ මහන්තා නම් සතරවරම් රජවරුය. ඔවුහු පස් වැනි වළල්ලෙහි ආරක්‍ෂාවෙහි නියුක්තය. මේ අසුරයෝ ඉදින් කිපී කැළැඹුණු සිතින් දේව පුරයට යත් ද පර්වතයේ පළමු වැනි වළල්ලට පැමිණියාහු ද එහි දී නාගයෝ ඔවුන් වළකාලති.
මෙසේ මේ පස්දෙනා රැකවරණයෙහි යොදා දෙවියන්ට ප්‍රධානියා වූ ශක්‍රයා දිව්‍යය සම්පත් විඳිද්දී සුධම්මා චුතව ඔහුගේ ම භාර්යාව වී උපන්නීය. කැණිමඬල දුන් පිනින් ඇයට සුධම්මා නමින් යොදුන් පන්සියක් පමණ වූ මැණික්මය දෙව් සබා ශාලාව පහළ විය. දිව්‍යමය සුදු සේසත්, යට යොදුනක් පමණ රුවන් පළඟෙහි හුන්නේ දෙවියන්ට ප්‍රධාන වූ ශක්‍රයා දෙවි මිනිසුන් වෙනුවෙන් කළයුතු කටයුතු කරයි. චිත්තා ද චුතව ඔහුගේ ම බිරිය වී උපන්නාය. උයන කැර වූ පිනෙහි විපාක වශයෙන් ඇයට චිත්තලතා වන නම් උයන පහළ විය. නන්දා ද මියගොස් ඔහුගේ ම භාර්යා වශයෙන් උපන්නාය. පොකුණ කැර වූ පුණ්‍ය විපාකයෙන් නන්දාපොකුණ පහළ විය.
සුජාතා වනාහි පින්කම් නොකළ බැවින් එක කැළයක දිය කඳුරක කෙකණියක් ව උපන්නාය. ශක්‍රයා සුජාතාව නො දැක කොහි උපන්නීදැ යි බලන්නේ ඇය දැක එහි ගොස් ඇය රැගෙන දෙව්ලොව ගොස් ඇයට සිත්කළු දේව නගරය ද සුධම්මා දේව සභාව ද චිත්තලතා වනය ද නන්දා පොකුණ ද පෙන්වා මොවුහු පින්කොට මගේ ම භාර්යාවන් වශයෙන් උපන්නාහ. ඔබ කිසි කුසලයක් නො කොට තිරිසන් යෝනියෙහි උපන්නෙහිය. මෙතැන් පටන් සිල් රකිවු යි ඔවදන් දී පන්සිල්හි පිහිටුවා ඒ විලට ම ගෙන ගොස් දැමීය. ඇය ද එතැන් සිට සිල් රකියි. ශක්‍රයා දින කීපයකින් ඇයට සිල් රැකියා හැකිදැ යි විමසනු සඳහා එහි ගොස් මත්ස්‍යයකුගේ වේෂය ගෙන උඩුකුරු ව ඇය ඉදිරියේ හොත්තේය. ඇය මළ මසකයැ යි සිතා හියෙන් අල්ලාගත්තීය. එවිට මසු නගුට සෙලවීය. ඇය මසු ජීවත්ව සිටීයැ යි හැඟමි යි ඉවත දැමුවාය. ශක්‍රයා, සාධු, සාධු යි ඇයට සිල් රකින්න හැකි යි ගියේය. ඇය එයින් චුතව බරණැස් නුවර කුඹල් ගෙයක උපන්නාය.
ශක්‍රයා ඇය කොහි උපන්නීදැ යි බලන්නේ එහි උපන්බව දැන රන්කැකිරි යානයක් පුරවා මහළු වේශයකින් ගම මැද හිඳ කැකිරි ගන්නහු ද? රන් කැකිරි ගන්නහු දැ යි ඝෝෂා කළේය. මිනිස්සු අවුත් පියාණෙනි, දෙනු මැනවැ යි ඉල්ලූහ. මම සිල් රකිනවුන්ට දෙමි. ඔබලා සිල් රක්නාහු ද? අපි සිල් නො දනිමු. මිලට දෙන්න. මට මුදලින් වැඩක් නැත. සිල් රකිනවුන්ට ම දෙමි. මිනිස්සු මේ මෝඩයා කවරෙක්දැ යි කියමින් ගියහ. සුජාතාව මේ පුවත අසා මා සඳහා ගෙනාවා විය යුතු යි සිතා ගොස් පියාණෙනි දෙන්නැ යි කීවාය. දියණිය සිල් රකින්නෙහිදැ යි ඇසීය. එ සේය. මම සිල් රකිමි. මවිසින් මේවා ඔබ සඳහා ම ගෙන එන ලදි. යානය සමග ම ගෙදර තබා ගියේය.
ඇය දිවිහිමියෙන් සිල් රැක එයින් චුතව වේපචිත්ති නම් අසුරිඳුගේ දියණිය වී උපන්නාය. සිල් බලයෙන් රූමත් වූවාය. නිසි වයසට පැමිණි කල්හි, මාගේ දියණිය අබිමත හිමියකු තෝරා ගනීවා යි අසුරයන් රැස් කළේය. ශක්‍රයා ද කොහි උපන්නේදැ යි බලන්නේ එහි උපන්බව දැක ඇය අබිමත හිමියකු තෝරා ගන්නී, මා තෝරා ගනිතැ යි අසුර වේශක් මවාගෙන එහි ගියේය. අසුරිඳු දියණිය සරසා අසුරයන් රැස් වූ තැන ම ගෙනවුත් අබිමත් හිමියකු තෝරාගන්නැ යි කීහ. ඕ අසුර පිරිස බලන්නී, ශක්‍රයා දැක පෙර සෙනෙහස නිසා මේ මාගේ සැමියා යි අල්ලා ගත්තාය. ශක්‍රයා ඇය දේව නගරයට ගෙනවුත් අඩතුන් කෙළක් නිළියන්ට දෙටුකොට ආයු ඇතිතාක් සිට කම් වූ පරිදි මියපරලොව ගියේය.
බුදුරදහු මේ දම් දෙසුම ගෙන හැර දක්වා මහණ, පෙර නුවණැත්තෝ දේව රාජ්‍යය කරන්නාහු, තමාගේ ජීවිතය අත් හරින්නාහු, ප්‍රාණ වධය නො කළහ. ඔබ මේ නෛසර්ගික බුදුසසුනේ පැවිදි ව නො පෙරා ප්‍රාණීන් සහිත පැන් බොන්නෙහි යි භික්‍ෂුවට ගරහා අනුසන්‍ධි ගළපා ජාතකය නිමවූහ. එදින මාතලී රියදුරු ආනන්ද තෙරණුවෝ වූහ. ශක්‍රයා මම ම වීමි.
**“රුදං මනුඤ්ඤන්ති”** යන මේ දම් දෙසුම බුදු රදහු දෙව්රම් වෙහෙර වසන්නාහු, බොහෝ පිරිකර ඇති භික්‍ෂුවක් අරබයා දේශනා කළහ. කථ‍ා පුවත යට දේව ධර්ම ජාතකයෙහි කී අයුරුමැ යි. බුදුරදහු මහණ, ඔබ බොහෝ පිරිකර ඇත්තෙක් වූයේ සැබෑ ද? ස්වාමීනි, එසේය. මහණ, ඔබ කුමක් නිසා බහුභාණ්ඩික වූයෙහි ද? ඔහු මෙපමණක් අඳන සිවුර අතහැර නග්න ව බුදුරදුන් ඉදිරියේ සිටියේය. මිනිස්සු චී චී යි කීහ. ඔහු එතනින් පලාගොස් ගිහිබවට පත්විය. භික්‍ෂූහු දම් සභාවෙහි හුන්නාහු, බුදුරදුන් ඉදිරියේ මෙසේ කරන්නේදැ යි ඔහුගේ අගුණ කථාකළහ. බුදුරදහු වැඩ මහණෙනි, දැන් කවර කථාවකින් හුන්නාහුදැ යි භික්ෂූන්ගෙන් ඇසූහ. ඒ භික්‍ෂුව ඔබ වහන්සේ ඉදිරියේ, සිව්පිරිස් මැද හිරි ඔතප් අතහැර ගම් දරුවකු මෙන් නග්න ව සිටි මිනිසුන් විසින් පිළිකුල් කරනු ලබන්නේ, ගිහිබවට පෙරලී සසුනින් පිරිහුණේය. ඔහුගේ අගුණ කථා කරමින් හුන්නෙමු. මහණෙනි, ඒ භික්‍ෂුව විළිබිය නැති නිසා උසස් සසුනෙන් පිරිහුණේ දැන් පමණක් නො වේ. පෙර ද ස්ත්‍රී රත්නයක් නො ලැබීමෙන් පිරිහුණේයැ යි වදාරා ඉකුත් වත ගෙනහැර දැක්වූහ.
පෙර පළමු වැනි කල්පයෙහි සිව්පාවෝ සිංහයා රජබවට පත් කළහ. මත්ස්‍යයෝ ආනන්ද මත්ස්‍යයා ද පක්‍ෂීහු සුවර්ණ හංසයා ද රජ කළහ. ඒ හංස රජුගේ දියණිය වූ හංස පෝතාකාව අභිරූපවත් වූවාය. හංස රාජයා ඇයට වරයක් දුන්නේය. ඇය තමාට කැමැති හිමියකු තෝරා ගැනීමට කැමැති වූවාය. හංස රාජයා ඇයට වරය දී හිමවතෙහි සියලු පක්‍ෂීන් රැස්කැරවීය. නානාප්‍රකාර හස්, මොණර ආදී පක්‍ෂීහු එක්ව මහත් ගල්තලාවක රැස්වූහ. හස් රජු තමාට අබිමත හිමියකු පැමිණ තෝරා ගන්නැ යි දියණිය කැඳවීය. ඕ පක්‍ෂී සමූහය බලන්නී, මිණිවන් ගෙල ඇති විසිතුරු පිල් ඇති මොණරකු දැක මොහු මගේ ස්වාමියා වේවා යි කැමැති වූවාය. පක්‍ෂි සමූහයා මොණරා වෙත පැමිණ මෙසේ කීහ. යහළු මොණර, රජ දුව මෙපමණක් පක්‍ෂීන් මැද සැමියකු රුචිවන්නී ඔබ දැක්වූවාය. මොණරා අදවත් මගේ තරම නො පෙනෙත්දැ යි ඉතා සතුටින් විලිබිය හැර ඒ මහා පක්‍ෂි සමාගමෙහි පිළිවිහිදා නටන්නේ නො වැසුණු තැන් ඇත්තකු විය.
හස් රජ ලජ්ජාවට පත්ව මොහුට සිතෙහි ඇතිවන ලජ්ජාව හෝ බාහිරින් හටගන්නා බිය හෝ නැත. විලිබිය සිඳ දැමූ මොහුට මගේ දියණිය නො දෙමි යි පක්‍ෂී සමූහයා මැද මේ ගාථාව කීවේය.
“හඬ මනෝඥය. පිට නානාවර්ණයෙන් හොබනේය. ගෙල පෙදෙස වෙරළුමිණි පැහැ ඇත්තේය. පිල් කළඹ බඹයක් පමණ දිගය. එහෙත් නැටීම නිසා මගේ දියණිය ඔබට නො දෙමි.”
එහි **“රුදං මනුඤ්ඤං”** මෙහි ‘ත’ කාරයට ‘ද’ කාරය විය. රුතං විය යුතුයි. ස්වභාවයෙන් ලැබුණ නාදය මිහිරිය යන අර්ථයයි. **“රුචිරා ච පිට්ඨි”** ඔබගේ පිට පෙදෙස විසිතුරුය. පියකරුය. **“වෙළුරියවණ්ණූපනිභා”** ඔබගේ ගෙල බඳින ලද වෙළුරිය මිණිවන් වේ. **“ව්‍යාමමත්තාන”** බඹයක් පමණ වූ, **“පෙඛුණාති”** පිල්. **“නච්චෙන තෙ ධීතරං නො දදාමීති”** ලජ්ජා බය හැර නැටූ බැවින් ම මෙබඳු නිර්ලජ්ජිත වූ ඔබට දුව නො ලැබේ යි කියා ඒ පිරිස මැදට හොත් රජු තමාගේ ම බෑණා වන හස් පැටවකුට තම දියණිය පාවා දුන්නේය. මොණරා හස් දියණිය නො ලැබ ලජ්ජාවට පත්ව එතැනින් ඉගිලී පලා ගියේය. හස් රජු ද තම නිවහනට ම ගියේය.
බුදුරදහු මහණෙනි, මොහු විලිබිය බිඳ ශාසනයෙහි පිරිහුනේ දැන් පමණක් නො වේ. පෙර ද ඒ නිසා ස්ත්‍රී රත්න ප්‍රතිලාභයෙන් පිරිහුණේය ම වීයැ යි වදාරා මේ ධර්ම දේශනාව ගෙනහැර දක්වා අනුසන්ධි ගළපා නිමවූහ. එකල මොණරා බහුභාණ්ඩික භික්‍ෂුව විය. හංස රාජයා මම ම වීමි.
**“සම්මොදමානා”** යන මේ දේශනාව බුදු රදහු කිඹුල්වත ඇසුරුකොට නිග්‍රෝධාරාමයෙහි වසන්නාහු, සුඹුළු කලහයක්{1} අරබයා දෙසූහ. ඒ පුවත කුණාල ජාතකයෙහි එන්නේය. එදා බුදුරදහු නෑයන් අමතා මහරජවරුනි, නෑයන් ඔවුනොවුන් අතර කලහය සුදුසු නො වේ. පෙර තිරිසන්නු පවා සමගි ව සිටි කාලයෙහි පසමිතුරන් අභිබවා සිටියහ. ඔවුනොවුන් අසමගි වූ කල්හි මහත් විනාශයකට පත්වූහ යි වදාරා නෑ රජුන් විසින් අයදනා ලදුව අතීත කථාව ගෙනහැර දැක්වූහ.
පෙර බරණැස් නුවර බඹදත් රජු රාජ්‍යය කරවන කල්හි බෝසත්හු වටු යෝනියෙහි ඉපිද නොයෙක් දහස් ගණන් වටුවන් පිරිවරා වනයෙහි වෙසෙහි. එකල වටු වැද්දෙක් වටුවන් වසන ස්ථානයන්ට ගොස් වටු හඬකොට ඔවුන් රැස්වූ බව දැන ඔවුන් මතුයෙහි දැල එළා දැලේ කෙළවර මඬිමින් සියල්ලන් එක්තැන්කොට පැස පුරවාගෙන ගෙට ගොස් වටුවන් විකුණා ලැබෙන මිලෙන් දිවි ගෙවයි. දිනක් බෝසත්හු ඒ වටුවන්ට කීහ. මේ වටු වැද්දා අපගේ නෑයන් විනාශ කරයි. වැද්දාට අප අල්ලා ගැනීමට නොහැකි වන එක් උපායක් මම දනිමි. මින්මතු වැද්දා තොප මතුපිට දැල දැමූ කල්හි එක එකා එක එක දැල් සිදුරෙහි හිස තබා දැල ඔසවා කැමැති තැනකට ගෙනගොස් කටු ලැහැබක දැල රඳවමු. මෙසේ ඇතිකල යටින් ඒ ඒ තැනින් පලා යන්නෙමු. වටු රැල ද මැනවැ යි පිළිගත්හ. දෙවැනි දවස්හි වැද්දා වටුවන් මතුපිට දැල එලූ කල බෝසතුන් කී පරිදි ම දැල ඔසවා එක් කටු ලැහැබක දමා දැල යටින් තැන් තැන්වලින් පලා ගියහ. කුරුළු වැද්දා කටු ලැහැඹින් දැල මුදා ගන්නා විට ම සවස් විය. ඔහු හිස් අතින් ම ගියේය.
දෙවැනි දවස් සිට ම වටුවෝ එසේ කරත්. හිරු බැස යන තෙක් දැල පමණක් දෙන්නේ කිසිවක් නො ලැබ හිස් අතින් ම ගෙදර යයි. වටු වැද්දාගේ බිරිය කිපී හැම දින ම ඔබ එන්නේ හිස් අතිනි. පිටත, තවත් ඔබට පෝෂණය කළ යුතු තැනක් ඇතිබව හැඟෙයි, කීවාය. වටු වැද්දා සොඳුර, එවැනි තැනක් මට නැත. එසේ වුවත් වටුවෝ ද සමගිව හැසිරෙති. මා ැදැල දැමූ කෙනෙහි ම ඔවුහු දැල ඔසවා ගෙනගොස් කටු ලැහැබක දමා ඉගිලී යත්. එහෙත් මොවුහු හැමදාම සමගිව සතුටින් නො හැසිරෙන්නෝය. එම නිසා දුක් නො වනු. ඔවුන් දබර වූ දාට සියල්ල ම රැගෙන තිගේ මුහුණ සිනහගන්වමින් එන්නෙමි කියා බිරියට මේ ගාථාව කීය.
“පක්‍ෂීහු දැල රැගෙන සතුටින් යත්. යම් දවසක ඔවුහු වාදවිවාද කරත් ද එදා මගේ ගොදුර බවට පත්වන්නාහ.”
**“යදා තෙ විචදිස්සන්ති”** යම් කලෙක ඒ වටුවෝ විවිධ මති මතාන්තර ඇත්තෝව වාද විවාද කෙරෙත් ද කලහ කරත් ද යන අර්ථයයි. **“තදා එහින්ති මෙ වසං ති”** ඒ කාලයෙහි ඒ සියල්ලෝම මගේ ගොදුර බවට එන්නාහ. එවිට මම ඔවුන් ගෙන තිගේ මුහුණ සන්තෝෂ කරමින් එන්නෙමි යි සිය බිරිය අස්වැස්සේය.
කීප දිනක් ඉක්ම යාමෙන් වටුවකු ගොදුරු බිමට බසින්නේ නො සැලකිලිමත්ව අනෙකුගේ හිස පෑගීය. එවිට අනිකා කවරෙක් මගේ හිස පෑගීදැ යි කිපියේමය. ඔහු පුන පුනා කියන්නාහු, ඔබ ම දැල ඔසවයි. ඔවුනොවුන් විවාද කළහ. මෙසේ මොවුන් දබර කරද්දී බෝසත්හු සිතූහ. දබර කිරීමෙහි යහපතක් නැත. දැන් ම ඔවුහු දැල නො උස්සන්නාහ. එයින් මහත් විනාශයකට පැමිණෙන්නාහුය. වටු වැද්දාට ඉඩක් ලැබෙන්නේය. අපි මෙහි විසීමට නො හැකි වන්නෙහි යි ඔහු තම පිරිස රැගෙන වෙන නා ගසකට ගියෙය්. වටු වැද්දා ද ටික දිනකට පසු අවුත් වඩු හඬින් හඬා ඔවුන් රැස් වූ කල්හි මතුපිට දැල එලීය. එවිට එක් වටුවෙක් තා දැල ඔසවන විට පියාපත් දෙකෙන් පිහාටු වැටිණි. දැන් ඔබ ම ඔසවනු යි කීය. මෙසේ ඔවුන් තෝ ඔසවනු, තෝ ඔසවනු යි කියමින් වාද කරද්දී ම වටු වැද්දා දැල ඔසවා ඒ සියල්ලන්ම එකතුකොට පැස පුරවාගෙන බිරිය සිනහ ගන්වමින් ගෙට ගියේය.
බුදුරදහු මහරජවරුනි, ඥාතීන් අතර කලහය නම් සුදුසු නො වේ. කලහය විනාශයට මුලමයැ යි මේ ධර්ම දේශනාව වදාරා ජාතකය නිමවූහ. එදින මෝඩ වටුවා දෙව්දත් විය. නුවණැති වටුවා මම ම වීමි.
**“න මං සීතං නමං උණ්හන්ති” **යන මේ ජාතක දේශනාව බුදු රදුන් දෙව්රමෙහි වසන සේක්, පෙර කල බිරියගේ පෙළඹවීමක් අරබයා දෙසූහ. එකල බුදුරදහු ඒ භික්‍ෂුවගෙන් මහණ, ඔබ උකටළීවූවෙහි ඇත්ත ද? ස්වාමීනි, එ සේය. ඔබ උකටළී කරන ලද්දේ කවරකු විසින් ද? ස්වාමීනි, මා පෙර ගිහි කල බිරියයි. මිහිරි අත්පහස ඇති නිසා ඇය අත්හැරීමට නො හැක්කෙමි. ඉක්බිති, බුදුරදහු මහණ, මේ ස්ත්‍රිය අනර්ථකාරිය. පෙර ද ඔබ මේ ස්ත්‍රිය නිසා මරණයට කැපව සිටියදී මා වෙත පැමිණ මරණින් මිදුණේයැ යි අතීත කථාව ගෙනහැර දැක්වූහ.
පෙර දඹදිව බඹදත් රජු රාජ්‍යය කරවන කල්හි බෝසත්හු ඔහුගේ පුරෝහිත විය. එදවස ධීවරයෝ නදියෙහි දැල දැමූහ. එකල එක් මහා මත්ස්‍යයෙක් ඇල්ම නිසා තමාගේ මැසින්න සමග ක්‍රීඩා කරමින් යන්නේය. මැසින්න පෙරටුව යන්නී, දැලෙහි ගඳ දැනී එය මඟ හරිමින් ගියාය. රතියෙහි ඇළුණු ලොල් මසු දැල තුළට ම පිවිසියේය. ධීවරයෝ මාළුවා එහි පිවිසි බව දැන දැල ඔසවා මසු ගෙන නො මරාම වැලි මත දමා මූ කිහිරි අඟුරෙහි පිස කන්නෙමු යි අඟුරු බස්සවති. උල් තනති. මසු කිහිරි අඟුරෙහි තැබීම හෝ හුලින් ඇනීම හෝ වෙන යම් දුකක් හෝ මා නො පෙළයි. යම් කිසි විදියකින් ඒ මැසින්න මා වෙනත් මැසින්නක් කරා ගියේයැ යි සිතා මා කෙරෙහි දොම්නසට පත් වේ ද එය ම මා පෙළයි. හඬමින් මේ ගාථාව කීය.
“සීතල මා නො පෙළයි. උෂ්ණය නො පෙළයි. දැලෙහි බැඳීම ද මා නො පෙළයි. යම් හෙයකින් මා නො දකින මැසින්න හේ වෙන මැසින්නක සඳහා කාම රතිය පිණිස ගියේයැ යි සිතයි ද එය ම මා පෙළයි.”
එහි **“න මං සීතං න මං උණ්හං”** මසුන් දියෙන් ගොඩගත් කල සීතල වේ. දියට ගිය කල්හි උණුසුම් වේ. මේ දෙක ම සඳහා මට සීත හෝ උණුසුම පීඩා නො කැරේ යි, වැලපෙයි. කිහිරතුරෙහි පැසීම මුල්කොට දුක් ඇතිවෙයි. ඒ සඳහා ද මට උණුසුම පීඩාවක් නො වේ යි, වැලපෙයි. **“න මං ජාලස්මි බාධනං”** මා දැලෙහි බැඳීමක් වී ද එය ද මා නො පෙළයි. නො වැලපෙයි. මෙහි ලුහුඬු අදහස නම්, ඒ මැසින්න දැලෙහි බැඳුණු මා කෙවුලන් විසින් අල්ලා ගන්නා ලද බව නො දන්නී, මා නො දකින විට දැන් ඔහු වෙනත් මැසින්නක සමග කම් සුව පතා ගියේයැ යි සිතන්නී ද නො සතුටට පත් ඇගේ ඒ සිතුවිල්ල මා පෙළයි. වැලිතලාවෙහි වැතිරී සපමින් වැලපෙයි.
ඒ වෙලාවෙහි පුරෝහිතයා දස් පිරිස පිරිවරා නහනු පිණිස ගංතෙරට පැමිණියේය. ඔහු වනාහි සියල්ලන්ගේ හඬ දන්නෙකි. එහෙයින් ඔහු මසුගේ වැලපීම අසා මෙසේ සිතී ය. මේ මසු කෙලෙස් වසඟ ව හඬයි මෙසේ කැළඹුණු සිතින් මිය යන්නේ ද නිරයෙහි ම උපදින්නේ ය. මා මොහුට පිහිට වන්නෙමි. කෙවුලන් වෙතගොස් එම්බල, අපට තොපි එක දවසක්වත් ව්‍යඤ්ජන සඳහා මසකු නො දේවියැ යි කීය. ස්වාමීනි, කුමක් කියන්නහු ද? ඔබට කැමැති මසකු ගෙන යනු මැනවැ යි කියූහ. අපට අන් මසකුගෙන් කම් නැත. මේ මසුම දෙනු. ස්වාමීනි, ගනු මැනව. බෝසත්හු මසු දෙඅතින් ගෙන ගංතෙර හිඳ එම්බල මත්ස්‍යය, අද මා තා නො දැක්කේ නම් මරණයට පත්වන්නේය. දැන් මෙතැන් පටන් කෙලෙස් වසඟ නො වෙනු යි අවවාදකොට ජලයට මුදාහැර නගරයට ගියේය.
බුදු රදහු මේ ජාතකය ගෙනහැර දක්වා සිව්සස් වදාළ සේක. දෙසුම කෙළවර උකටලී භික්‍ෂුව සෝවාන් පෙලෙහි පිහිටියේය. බුදුරදහු පූර්වාපර සන්‍ධි ගලපා ජාතකය නිමවූහ. එකල මැසින්න ගිහි කල බිරිය වූවාය. මසු උකටලී භික්‍ෂුව විය. පුරෝහිත මම ම වීමි.
**“සන්ති පක්‍ඛා”** යන මේ දේශනාව බුදු රදුන් මගධ ජනපදයෙහි සැරිසරන සේක්, ලැව් ගිනි නිවීමක් අරබයා දෙසූහ. එක් කලෙක බුදුරදහු මගධ ජනපදයෙහි සැරිසරමින් එක් කුඩා ගමක පිඬු පිණිස හැසිර බතින් පසු සඟ ගණ පිරිවරා මඟට පිළිපන්හ. එකල්හි මහත් ලැව් ගින්නක් හට ගැනිණි. ඉදිරියෙන් පසුපසින් බොහෝ භික්‍ෂූහු වූහ. ගින්න ද දුම් කඳකින් යුතුව එක ම ජාලාවක් වී පැතිරෙමින් එන්නේය. එහි සිටි සමහර පුහුදුන් භික්‍ෂූහු මරණ බියෙන් බියපත් ව ගින්න නැවැත්වීම සඳහා විරුද්ධ ගිනි දෙමු යි ඉන් දැවුනු තැන වෙනත් ගින්නක් ඇති නො වේයැ යි ගිනි ගල ගෙන ගිනි දල්වති. සමහර භික්‍ෂූහු මෙසේ ඇසූහ. ඇවැත්නි, ඔබලා කුමක් කරන්නහු ද? අහස මැද සිටි චන්‍ද්‍රයා ද උදාගිරෙන් නැඟ එන දහසක් රැස් මඬලින් යුත් හිරු ද මුහුදු වෙරළ අසබඩ සිටියාහු මහ මුහුද ද මහමෙර ළඟ සිටියාහු මහ මෙර පව්ව ද නො දක්නවුන් මෙන් දෙවියන් සහිත ලෝකයෙහි අග පුඟුල් වූ බුදුරදුන් තමා සමග යන්නා වූ සම්මා සම්බුදුන් තෙවලා විරුදු ගිනි දෙමැ යි කියාවු ද? බුදු බල නො දන්නහු ද? එන්න. බුදුරදුන් වෙත යමු. ඉදිරියෙන් යන්නාහු ද පසු පසින් යන්නාහු ද සියල්ලෝ එක්ව බුදුරදුන් වෙත ගියහ. බුදුරදහු මහ සඟන පිරිවරා එක් පෙදෙසක වැඩ සිටියහ. ලැව් ගින්න අභිබවන්නාක් මෙන් හඬ නංවමින් එයි. එසේ බුදු රජුන් වැඩ සිටි තැනට අවුත් දියෙහි පා කරන ලද තණ හුලක් මෙන් නිවී ගියේය. සොළොස් ගිනි නිවුණු තැන සිට දෙතිස් කිරියක් පමණ තැන ඇවිලීමට නො හැක්කේ දියෙහි වූ තණ හුලක් මෙන් නිවීයයි.
භික්‍ෂූහු, අහෝ බුදු රජුන්ගේ ගුණ මහිමය. බුදු රජහු ඔවුන්ගේ කථාව අසා මහණෙනි, මේ මගේ අන් බලයක් නො වෙයි. මේ පෙදෙසට ම අවුත් ඒ ගින්න නිවෙයි. මේ මාගේ පැරණි සත්‍යය බලයකි. මෙම පෙදෙසෙහි මේ කප පවතින තුරු ගිනි නො ඇවිලෙන්නේය. මේ කපක් පවතින පෙළහරකි. ඉක්බිතිදු ආනන්ද තෙරණුවෝ බුදුරදුන්ට වැඩ සිටීම සඳහා දෙපර සිවුර සිව් ගුණකොට පැනවූහ. බුදුරදහු පළඟ බැඳ වැඩ සිටියහ. මහසඟන ද බුදුරජුන් වැඳ පිරිවරා වැඩ සිටියහ. ස්වාමීනි, දැන් මේ අපට ප්‍රකටය අතීතය වනාහි වැසී තිබේ. ඒ අපට ප්‍රකට කරනු මැනවැ යි භික්‍ෂූන් විසින් අයදන ලද බුදුරජහු අතීත පුවත ගෙන හැර දැක්වූහ.
පෙර මගධ රට එම ප්‍රදේශයෙහි ම මහබෝසත්හු වටු යෝනියෙහි පිළිසිඳගෙන බිජුවට පලා නික්මෙන්නාහු, මහ පන්දුවක් පමණ වටු පොව්වෙක් වූයේය. ඉක්බිති, මව්පියෝ ඔහු කැදැල්ලෙහි හොවා මුව තුඩින් ගොදුරු ගෙනවුත් දී පෝෂණය කරත්. ඔහුට පියා දිග හැර අහසින් ගමන හෝ පා ඔසවා ගොඩබිමින් ගමන් කිරීමේ ශක්තියක් හෝ නැත. එම පෙදෙසේ ද වසරක් වසරක් පාසා ලැව් ගිනි හට ගනී. මෙවර ද ලැව් ගින්න මහ හඬ නංවමින් එම පෙදෙසෙහි හට ගත්තේය. පක්‍ෂී සමූහයා තම තමන්ගේ කැදලිවලින් නික්ම මරණ බයින් බියපත් ව හඬමින් පලායත්. බෝසතුන්ගේ මව්පියෝ ද මරණයෙන් බියපත් වූයෝ බෝසතුන් දමා පලාගියහ. බෝසත්හු කැදැල්ලෙහි වැතිර සිටියෝ ම, ගෙල දිගුකොට බලන්නාහු, යටකැරගෙන එන ගින්න දැක සිතූහ. ඉදින්, මට පියා හඹා අහසින් වෙන තැනකට යාමේ බලය වේ නම්, උඩට පැන වෙන තැනකට යන්නෙමි. ඉදින්, පා ඔසවා පියවරෙන් යාමේ බලය ඇත්තේ නම් වෙනත් තැනකට යමි. මගේ මව්පියෝ ද මරණ බයින් බියපත් ව මා හුදකලාව අතහැර තමන්ගේ ආරක්ෂාව සඳහා පලාගියහ. දැන් මට වෙනත් පිළිසරණක් නැත. ආරක්‍ෂාව නැත්තෙක් වෙමි. අසරණ වෙමි. මා අද කුමක් කළ යුතු ද?
ඉක්බිති, බෝසතුන්ට මෙසේ සිතිණි. මේ ලෝකයෙහි සීල ගුණය ඇත. සත්‍යය ගුණය ද ඇත. අතීතයෙහි පෙරුම් දම් පුරා බෝමැඩ වැඩහිඳ සම්බුදු වූ සීල, සමාධි, ප්‍රඥා, විමුක්ති, විමුක්ති ඥාන දස්සන යනාදියෙන් හෙබි සත්‍යය, කරුණා, ක්‍ෂාන්ති ගුණයෙන් සපිරි සියලු සතුන් කෙරෙහි සමව පැවැති මෛත්‍රී භාවනා ඇති සියල්ල දත් බුදුවරුන් ද ලොව ඇත. ඔවුන් විසින් අවබෝධ කරන ලද දහම් ගුණ ද ඇත. ඒ කෙරෙහි ද එක ම සත්‍යය ගුණය ද ඇත. කැපී පෙනෙන එක් ස්වභාව ධර්මයක් පෙනේ. එම නිසා අතීත බුදුරදුන් ද උන්වහන්සේලා විසින් අවබෝධ කරන ලද ගුණ ද සිහිකොට මා කෙරෙහි විද්‍යාමාන වන සත්‍යය ස්වභාව ධර්මය ද ගෙන සත්‍යය ක්‍රියාකොට ලැව් ගින්න පසුබාවා අද මා තමාට සෙසු පක්‍ෂීන්ට ද සෙත සැලසීම කළ යුතුයි. එහෙයින් කියන ලදි.
“ලොව සීල ගුණය ඇත. සත්‍යය වචනය, චිත්ත පාරිශුද්ධිය, අනුකම්පාව යන ගුණධර්ම ද ඇත. මේ සත්‍යයෙන් උසස් සත්‍යය ක්‍රියාව කරමි.”
ධර්ම ශක්තිය සිහකොට පෙර බුදුවරුන්ගේ ගුණ සමරා ධර්ම බලයෙහි පිහිටා මම සත්‍යය ක්‍රියා කළෙමි.
ඉක්බිති, බෝසත්හු පෙර පිරිනිව් බුදුවරුන්ගේ ගුණ සිහිකොට තමා තුළ දක්නට ඇති සත්‍යය ස්වභාවය අරබයා සත්‍යය ක්‍රියා කරන සේක්, මේ ගාථාව කීහ.
“නො සැලිය හැකි පියාපත් මට ඇත. අවසඟ පාදයෝ මට ඇත්තාහ. මව්පියෝ ද නික්ම ගියහ. එම්බා ගින්න, ආපසු හැරෙනු.”
එහි **“සන්ති පක්‍ඛා අපතනා”** මට පියාපත් ඇත. එහෙත් එයින් ඉගිලී අහසින් යා නො හැකිය. එම නිසා **“අපතනා”** වේ. **“සන්ති පාදා අවඤ්චනා”** මට පා ඇත. එහෙත් එයින් පියවර තබා ගමන් කළ නොහැකිය. එම නිසා **“අවඤ්චනා”** නමි. **“මාතා පිතා ච නික්‍ඛන්ති” **මා අන් තැනකට ගෙන යා හැකි මවුපියෝ ද මරණ බයින් නික්ම ගියාහුය. **“ජාතවේද”** ගින්නට අමතයි. ගින්න වනාහි උපන් කල්හි පෙනෙන බැවින් **“ජාතවේද”** කියයි. **“පටික්කම”** නවතිනු. ආපසු හැරෙනු යි ගින්නට අණ කරයි.
මෙසේ බෝසත්හු ඉදින් මට පියාපත් ඇති බවද ඒවා විදහා අහසින් ගමන් කළ නො හැකි බව ද සත්‍යයකි. එ සේ ම පාද ඇති බව ද එහෙත් පිය ඔසවා යා නො හැකි බව ද මවුපියන් කැදැල්ලෙහි මා තනිකොට ගිය බව ද සත්‍යයකි. එම්බා ගින්න, මේ සත්‍යය බලයෙන් ඉවත්වන්නැ යි කැදැල්ලෙහි හොත්තේ ම සත්‍යය ක්‍රියා කළහ. බෝසතුන්ගේ සත්‍යය ක්‍රියාව සමග ම සොළොස් කිරියක් පමණ පෙදෙසෙහි ගින්න නිවිණි. ආපසු යන්නේ නො වරදවා ම වනයට ගිය ජලය පා කැර හරින ලද තණ සුලක් මෙන් එහි ම නිවිණ.
“මා සත්‍යය ක්‍රියා කළ කල්හි ජලයට පැමිණි ගිනි මෙන් සොළොස් කිරියක් පමණ තැන ගිනි නිවී ගියේය.”
මේ බිම් පෙදෙස මේ කල්පය මුළුල්ලෙහි ගින්නෙන් නො මැඬිය හැකි බැවින් කල්පයක් පවත්නා පෙළහර නම් විය. මෙසේ බෝසත්හු සත්‍යය ක්‍රියාකොට දිවි කෙළවර කම් වූ පරිදි මිය ගියේය.
මහණෙනි, මේ වන පෙදෙසෙ ගින්නෙන් නො දැවීමි. මගේ ඇති බලයක් නො වේ. පෙර වටු පැටවා කළ මාගේ ම සත්‍යය බලයයි. මේ ධර්ම දේශනාව ගෙන හැර දක්වා සිව්සස් පැවසූහ. සිව්සස් කෙළවර කෙනෙක් සෝවාන් වූහ. ඇතැමෙක් සෙදගැමි වූහ. ඇතැමෙක් අනගැමි වූහ. තවත් කෙනෙක් රහත් වූහ. බුදුරදහු පූර්වාපර සන්ධි ගළපා ජාතකය නිමවූහ. එකල මවුපියෝ නම් මෙකල මවුපියෝ ම වූහ. වටු රජ වනාහි මම ම වීමි.
**“යං නිස්සිතා”** යන මේ දේශනාව බුදු රජහු දෙව්රම් වෙහෙර වසන්නාහු, දැවීගිය පන්සලක් ඇති භික්‍ෂුවක් අරබයා දෙසූහ. එක් භික්‍ෂුවක් බුදුරදුන් හමුවෙහි කමටහන් ලබාගෙන දෙව්රමින් නික්ම කොසොල් දනව්වෙහි පසල් ගමක් ඇසුරුකොට වන වෙසෙයි. ඔහු වස් විසූ පළමු මසයෙහි ම පන්සල දැවී ගියේය. ඔහු මාගේ පන්සල දැවී ගියේය. දැන් දුක සේ වේයැ යි මිනිසුන්ට කීය. මිනිස්සු, දැන් අපගේ කුඹුරු වියලී ඇත. කුඹුරුවලට වතුර බැඳ කරන්නෙමු යි කීහ. වතුර බැඳි කල්හි බීජ වී පැළ වූ කල්හි වැටක් බැඳ කරමු යි ද ඉන්පසු ධාන්‍යය වැට බැඳි කල්හි කපා පාගා කරමු යි මෙසේ එක එක කාර්යය පෙන්වමින් තුන් මස ම ගත කළහ. ඒ භික්‍ෂුව ද තුන් මස ම එළිමහනෙහි දුක සේ වෙසෙන්නේ, කමටහන වඩා ගුණ විශේෂයක් ඉපදවීමට නො හැකි විය. වස් පවාරණය කොට භික්‍ෂුව, බුදුරදුන් වෙත ගොස් වැඳ එකත් පසෙක හුන්නේය. බුදුරජහු ඔහු සමග පිළිසඳර කථාකොට මහණ, වස් කාලය සුව සේ විසුවෙහි ද? ඔබගේ කමටහන සඵල වූවෙහි දැ යි විමසූහ. මස්තකප්‍රාප්ත නො විණියැ යි කීය. මහණ, පෙර තිරිසන් සත්තු පවා සුදුසු නුසුදුසු කම් දැන සිටියහ යි සිතා කුමක් හෙයින් නො දත්තෙහි දැ යි කියා වදාරා ඉකුත් වත දැක්වූහ.
පෙර බරණැස් නුවර බඹදත් රජු රාජ්‍යය කරවන කල්හි බෝසත්හු කුරුළු යෝනියෙහි ඉපිද කුරුළු සමූහයා පිරිවරා මහා වනයෙහි අතුරිකිළි කොළ ගහණ මහා ගසක් ඇසුරුකොට වසති. ඉක්බිති එක් දවසක් ඒ රුකෙහි අතු දෙකක් එකිනෙක ගැටෙන කල්හි දුම් නගී. මේ දැක බෝසත්හු සිතූහ. මෙසේ මේ අතු දෙක ගැටෙත් ම ගිනි පිට වන්නේය. ඒ ගින්න වැටී වියලි කොළ ඇවිලී ගිනි ගනී. එතැන් පටන් ගස ම දැවෙන්නේය. අපට මෙහි විසිය නො හැකිය. මෙතැනින් අන් තැනකට පලා යා යුතු වන්නේය. ඉක්බිති, බෝසත්හු කුරුළු සමූහයා අමතා මේ ගාථාව කීහ.
“කුරුල්ලන් යම් ගසක් ඇසුරුකොට විසුවාහු ද එය ම ගිනි විහිදුවයි. කුරුල්ලන් ඒ ඒ දිසාවට පලා යහු. අපට පිහිට වූ ස්ථානයෙන් ම බිය හටගැනිණි.”
එහි **“ජගතිරුහං”** ජගති නම් පොළොවයි. එහි හටගත් බැවින් ගස ද **“ජගතිරුහං”** යි කියනු ලැබේ. **“විහඞ්ගමා”** හි **“විහ”** යනු අහසයි. එහි ගමන් කරන කුරුල්ලා **“විහඞ්ගමා”** යි කියනු ලැබේ. **“දිසා භජථ”** මේ ගස හැර මෙයින් පලා යාම සඳහා සිව්දිසා ඇසුරු කරවු. **“වක්කඞ්ගා”** යි කුරුල්ලන් අමතයි. ඔවුහු හිස සහ ගෙල අවශ්‍ය විට ඒ මේ අතට ඇද කරති. එම නිසා **“වක්කඞ්ගා”** යි කියති. ඔවුන්ගේ දෙපසෙහි පියාපත් ඇති බැවින් ද මෙනම් වේ. **“ජාතං සරණතො භයන්ති”** අපට පිහිට වූ ගසෙන් ම බිය හට ගැනිණි. එවු. වෙන තැනකට යමු.
බෝසතුන්ගේ කීකරු නුවණැති කුරුල්ලෝ ඔහු සමග ම එකවර ම ඉගිලී අන් තැනකට ගියහ. එහි සිටි අනුවණ කුරුල්ලෝ මොහු දිය බිඳෙහිත් කිඹුලන් දකිතැ යි බෝසත් වදනය නො පිළිගෙන එහි ම විසූහ. නොබෝ දිනකින් බෝසත් සිතූ අයුරින් ම ගිනි හටගෙන ඒ ගස දැවිණි. දුම් හා ගිනිදැල් නැඟි කල්හි දුමින් අන්‍ධ වූ කුරුල්ලෝ අන් තැනකට පලා යාමට අසමත් වූහ. ගින්නට වැටී විනාශ වූහ.
මහණ, පෙර තිරිසන්නු පවා ගස් මුදුන්වල වසන්නාහු, තමාට සුදුසු නුසුදුසු තැන් දනිති. ඔබ කුමක් නිසා නො දත්තෙහි ද? බුදුරජහු මේ පුවත ගෙනහැර දක්වා සිව්සස් දෙසූහ. සිව්සස් කෙළවර ඒ භික්‍ෂුව සෝවාන් පෙලෙහි පිිහිටියේය. බුදු රජහු පූර්වාපර සන්‍ධි ගළපා ජාතකය නිමා කළහ. කුරුල්ලෝ මේ බුදුපිරිස වූහ. නුවණැති කුරුල්ලා මම ම වීමි.
**“යෙ වද්ධමපචායන්තී”** යන මේ ජාතකය බුදුරජුන් දෙව්රම් වෙහෙරට වඩින සේක්, සැරියුත් තෙරණුවන්ගේ සෙනසුන් වැළැකීම අරබයා දෙසූහ. අනේපිඬු මහසිටුහු විසින් විහාරය කැරවා දූතයන් යවන ලද කල්හි බුදුරජහු රජගහ නුවරින් නික්ම විශාලා නුවරට වැඩ එහි කැමැති කල් වැස සැවැත් නුවරට යන්නෙමි යි මහමඟට පිළිපන්හ. එකල්හි සවග මහණුන්ගේ අතවැසියෝ පෙරටුව ගොස් තෙරවරුන් සෙනසුන් නො ගත් කල්හි මේ සෙනසුන අපගේ උපාධ්‍යායන්ටයැ, මෙය ආචාර්යන්ටයැ, මෙය අපට ම වන්නේ යි සෙනසුන් වෙන්කොට ගනිත්. පසුව පැමිණි තෙරවරු සෙනසුන් නො ලබත්. සැරියුත් තෙරණුවන්ගේ අතවැසියෝ ද තෙරුන් සඳහා සෙනසුනක් සොයන්නාහු නො ලැබූහ. සැරියුත් තෙරණුවෝ සෙනසුනක් නො ලබන්නාහු, බුදුරදුන්ගේ සෙනසුන ළඟ ගසක් මුල සක්මනින් හා වාඩිවීමෙන් ගත කළහ. බුදුරජහු අළුයම් කල්හි නික්ම උගුර පෑදූහ. තෙරණුවෝ ද උගුර පෑදූහ. මේ කවරෙක් ද? ස්වාමීනි, මම සාරිපුත්ත වෙමි. සාරිපුත්ත, මේ වේලාවේ මෙහි කුමක් කරහි ද? තෙරණුවෝ සියලු පුවත් සැලකළහ. බුදුරජහු තෙරුන්ගේ කථාව අසා දැන් මා ජීවත් ව සිටියදී ම භික්‍ෂූහු ඔවුනොවුන් කෙරෙහි ගෞරවයක් සුවචබවක් නැතිව වෙසෙත්. මා පිරිනිවී කල්හි කුමක් කරන්නාහුදැ යි සිතත් ම ධර්ම සංවේගය පහළ විය.
එම රැය ඉකුත් වූ කල්හි බුදුරජහු බික්සඟන රැස් කැරවා මෙසේ දෙසූහ. මහණෙනි, සවග මහණුන් පෙරටුව අවුත් මහතෙරවරුන්ට සෙනසුන් වළක්වන බව සැබෑ ද? ස්වාමීනි, සත්‍යයයි. ඉක්බිති, බුදුරජහු සවග මහණුන්ට දොස් පවරා දැහැමි කථා පවත්වා භික්‍ෂූන් ඇමතූහ. මහණෙනි, කවරෙක් ප්‍රථම ආසනයට, ජලයට, ආහාරයට සුදුසු ද? රජ කුලයෙන් පැවිදි වූ තැනැත්තෝයැ යි සමහරු කීහ. බමුණු කුලයෙන්, ගැහැවි කුලයෙන් පැවිදි වූ තැනැත්තේයැ යි සමහරු කීහ. සමහරු විනයධරයා, ධර්ම කථිකයා, පළමු, දෙවැනි, තෙවැනි, සතර වැනි ධ්‍යාන ලාභියා, ෂට් අභිඥාලාභී පුද්ගලයා සුදුසු බව කීහ. මෙසේ භික්‍ෂූහු තමතමන් සිතැඟි පරිදි අග්‍ර ආසනාදියට සුදුසු පුද්ගලයා ප්‍රකාශ කළ කල්හි මහණෙනි, මගේ සසුනෙහි අග්‍ර ආසන ආදියට පත්වීමට රජ, බමුණු, ගැහැවි කුලයෙන් පැවිදි වීම ප්‍රමාණවත් නො වේ. විනයධර, සුත්තන්තික, ආභිධම්මික ආදී තනතුරු දැරීම හෝ ප්‍රථම ධ්‍යාන ආදී විශේෂ ගුණලාභී වීම හෝ සෝවාන් ආදී මගඵල ලැබීම හෝ ප්‍රමාණ නො වේ. මහණෙනි, මේ සසුනෙහි වැඩිමහලු පිළිවෙලින් වැඳීම, අසුනෙන් නැඟී සිටීම, ඇඳළි බැඳීම, ගරු කිරීම කළ යුතුයි. අග්‍රාසන, අග්‍රෝදක, අග්‍රපිණ්ඩ ලැබිය යුතුය. සසුනෙහි සුදුසුබව එයයි. එම නිසා වැඩිමහලු තෙරණුවෝ මේ සියල්ලට සුදුස්සෝ වෙති. මහණෙනි, සාරිපුත්ත තෙරණුවෝ මගේ අග්‍රශ්‍රාවක වෙති. මා අනුව දම්සක් පවත්වති. එම නිසා මට අනතුරු සෙනසුන ලැබීමට සුදුස්සෝ වෙති. එහෙත් ඔහු මේ රැය සෙනසුනක් නො ලැබ රුක් මුලක් අබියෙස රාත්‍රිය ගත කළහ. මහණෙනි, තොපි දැන්ම ම මෙසේ ගරු නැතිව, කීකරු නැතිව වසන්නහු, කල්යත් ම කුමක් කොට වසන්නහු ද? මෙසේ බුදුරදහු ඔවුන්ට ඔවාදෙනු පිණිස මහණෙනි, පෙර තිරිසන් සත්තු පවා ඔවුනොවුන්ට ගරු නො කොට කීකරු නො වී අසමාන පැවතුම් ඇතිව නො වසන්නමු නම්, එය අපට සුදුසු නො වේ. වැඩිමහළු අය ඇත. ඔහුට වැඳීම් ආදිය අප අතර කරන්නෙමු යි මනාව විමසා මේ අපගේ වැඩිමහළු අය යි දැන ඔහුට වැඳුම් ආදිය කොට දෙව්මඟ පුරවමින් ගියහ යි වදාරා අතීත කථාව ගෙනහැර දැක්වූහ.
පෙර හිමවත පෙදෙස මහා නුග ගසක් ඇසුරුකොට වටුවෙක්, වඳුරෙක්, ඇතෙක්යැ යි යහළුවෝ තිදෙනෙක් විසූහ. ඔවුහු ඔවුනොවුන්ට ගරුසරු නැතිව, කීකරු නැතිව අසමාන ගති පැවතුම් ඇත්තෝ වූහ. ඉක්බිති ඔවුන්ට සිතිවිල්ලක් ඇතිවිය. අප මෙසේ විසීම සුදුසු නො වේ. අප අතුරින් වැඩිමහල්ලා යමකු ද ඔහුට වන්දනාමාන කැරෙමින් වෙසෙන්නෙමු යි. අපගේ වැඩිමහල්ලා කවරෙක්දැ යි සිතා දිනක් ඊට උපායක් ඇතැ යි තිදෙනා ම නුග ගස මුල හිඳ වටුවා ද වඳුරා ද ඇතාගෙන් විමසූහ. ඇත් යහළුව, ඔබ මේ නුග රුක කොපමණ කලක සිට දන්නේ ද? යහළුවෙනි, මා ඇත් පොව් කල මේ නුග පැළය කළවා අතර තබා යමි. මා මේ නුග පැළය යටකොට සිටි කල්හි මෙහි කෙළවර අත්ත නාභියෙහි ගැටෙයි. මෙසේ මම මේ නුග ගස කුඩා පැළය කල සිට දනිමි. නැවත අනෙක් දෙදෙනා වඳුරාගෙන් පෙර ගමන් ම විමසූහ. යහළුවනි, මම වඳුරු පැටියකුව සිටි කාලයෙහි බිම හිඳ ගෙළ දිගු නො කොට ම මේ නුග පැළයේ අග දළුව කමි. මේ අනුව මම මේ ගස පැළය කල සිට ම දනිමි යි කීය. අනතුරු ව ඉතිරි දෙදෙනා පෙර පරිදි ම වටුවාගෙන් ඇසූහ. යහළුවනි, පෙර අසවල් තැන මහත් නුග රුකක් විය. මම එම ගසෙහි ගෙඩි කා මෙතන වසුරු හෙළීමි. මේ නුග ගස එයින් හටගත්තේය. එම නිසා මම මේ ගස පැළවීමට පෙර සිට ම දනිමි. එම නිසා මම ඔබ දෙදෙනාට ම වඩා මහළු වෙමි.
මෙසේ කී කල්හි වඳුරා සහ ඇතා යහළුව, ඔබ අප දෙදෙනාට වඩා මහළු වෙහි. මෙතැන් පටන් අපි ඔබට ගරු සත්කාර, වන්දනාමාන, ඇඳිළි කම්, ළැදි කම්, උවටැන් කරමු. අපි ඔබගේ අවවාදයෙහි පිහිටමු. එතැන් පටන් වටුවා ඔවුන්ට අවවාද දුන්නේය. සීලයෙහි පිහිටුවීය. තෙමේ ද සීලයෙහි පිහිටියේය. මෙසේ ඒ තිදෙන පන්සිල්හි පිහිටා ඔවුනොවුන්ට ගරු සැලකිලි ඇතිව, සමාන පැවතුම් ඇතිව ආදර සහිත ව දිවි කෙළවර දෙව්ලොව ගියෝ වූහ. මේ තිදෙනාගේ සමගි වාසය **“තිත්තිරිය බ්‍රහ්මචරියං”** හෙවත් “වටුබඹසර” නම් වීය.
මහණෙනි, මෙසේ තිරිසන් සත්තු පවා ඔවුනොවුන් ආදර, ගරු සරු සහිත ව කීකරු ව විසූහ. තෙපි වනාහි මනාව දෙසූ සසුනෙහි පැවිදි ව ඔවුනොවුන්ට ගරු සරු නැති ව කීකරු නැති ව කුමක් නිසා වසන්නාහු ද? මහණෙනි, මෙතැන් පටන් මම තොපට වැඩිමහළු පිළිවෙල අනුව වැඳුම් පිදුම්, ඇඳිළි කම් කීම, නිවැරදි මඟ අනුදනිමි. මෙතැන් සිට මහළු පිළිවෙල අනුව මුලසුන, අග්‍රෝදක, අග්‍රපිණ්ඩ අනුගමනය කිරීම කළ යුතුය. නවක භික්‍ෂුව තෙරවරුන් ආසනයෙන් නො වැළැක්විය යුතුය. යම් භික්‍ෂුවක් එසේ වැළැක්වීම කළහොත් දුකුලා ඇවැතක් වේයැ යි, මෙසේ බුදුරදහු ධර්ම දේශනාව ගෙනහැර දක්වා මේ ගාථාව වදාළහ.
“වැඩිහිටියන් සැලකීම නම් වූ ගුණ ධර්මයෙහි නිපුන වූ යම් කෙනෙක් ගුණ නුවණින් වැඩිහිටියන් පුදහු ද ඔවුහු මෙලොව පැසසිය යුත්තෝ වෙති. පරලොව සුගතිය වෙත්.”
එහි **“යෙ වද්ධමපචායන්ති”** උපතින් වැඩිහිටි, වයසින් වැඩිහිටි ගුණයෙන් වැඩිහිටි යි වැඩිහිටියෝ තිදෙනෙකි. එයින් උසස් කුලයෙන් යුක්ත වූයේ ‘ජාතිවෘද්ධ’ නමි. වයසින් වැඩි වූයේ ‘වයෝවෘද්ධ’ නමි. ගුණවත් වූයේ ‘ගුණවෘද්ධ’ නමි. මෙහි දී ගුණයෙන් හා වයසින් ඉදිරියෙන් සිටියාහු වැඩිහිටියෝ යි සලකනු ලැබේ. එහි **“අපචායන්ති”** කුලදෙටුවන් පිදීමේ කර්මයෙන් පුදත්. “ධම්මස්ස කොවිදා” වැඩිහිටියන්ට සැලකීම නම්වූ ධර්මයෙහි දක්‍ෂයෝ, “දිට්ඨෙව ධම්මෙ” මෙම අත්බවෙහි ම ප්‍රශංසා - පැසසීමට සුදුසු, **“පාසංසා සම්පරායෙ ච සුග්ගතීති”** මතු යා යුතු හෙවත් මෙලොව හැර යා යුතු පරලොව ඔවුන්ට සුගතිය ම වෙයි. මෙහි පිඬුකොට ගතයුතු අරුතයි. රජ, බඹහු, වෙළඳ, ගොවි හෝ ගිහි පැවිදි හෝ තිරිසන් හෝ යම් සත්ත්වයෝ කුලදෙටුවන් පිදීමෙහි දක්‍ෂ වූවෝ ද ගුණවතුන්ට හා වයසින් වැඩිහිටියන්ට බුහුමන් කරත් ද ඔවුහු මේ අත්බැව්හි ම වැඩිහිටියන් පුදන්නෙකැ යි වැඳුම් පැසසුම් ලබති. මරණින් පසු දෙව්ලොව උපදිත්.
මෙසේ බුදුරජහු දෙටුවන් පිදීමේ ගුණ වදාරා අනුසන්ධි ගළපා ජාතකය නිම වූ සේක. එදා ඇතා මුගලන් ය. වඳුරා සැරියුත් ය. වටු පඬුවෝ මම ම වීමි.
**“නාච්චන්ත නිකතිප්පඤ්ඤොති”** යන යන මේ දේශනාව බුදුරජාණන් වහන්සේ ජේතවනාරාමයෙහි වැඩ වාසය කරන සේක්, සිවුරු මසා පිළියෙල කරන භික්‍ෂුවකු අරබයා වදාළ සේක. එක්තරා දෙව්රම් වැසි භික්‍ෂුවකු සිවුරෙහි යම් කිසිවක් කළ යුතු ද? කැපීම, මැදීම, අනුපිළිවෙලට මැසීම ආදී කටයුතුවල දක්‍ෂයෙකි. හෙතෙම ඒ දක්‍ෂතාවෙන් සිවුරු පිළියෙල කරයි. ඒ නිසා සිවුරු මසා පිළියෙල කරන්නායැ යි ප්‍රසිද්ධ විය. ඔහු කරන්නේ කුමක් ද යත්, දිරාගිය රෙදිවල අත්තම් දක්වා මනා පහස ඇති, දැකුම්කළු, ප්‍රිය උපදවන සිවුරක් කොට පඬු පොවා අවසානයේ පිටි දියෙන් සායම් පොවා හක් ගෙඩියෙන් මැද බබළන මනෝඥ එකක්කොට බැහැර කරයි. සිවුරු සකස් කිරීම නො දන්නා භික්‍ෂූන් ලද අළුත් සළු ගෙන උන්වහන්සේ සමීපයට අවුත්, අපි සිවුරු සකසන්න නො දනිමු. අපට සිවුරක් කැර දෙනු මැනවි යි කියති. ඔහු ඇවැත්නි, සිවුරක් කිරීමට බොහෝ කල් ගතවෙයි. මා විසින් කලින් නිම කළ සිවුරු ඇත. මේ සළුව තබා ඒ සිවුරු ගෙන යනු මැනවැ යි ගෙනහැර දක්වත්. ඔහු ඒ සිවුරුවල පැහැය පමණක් දැක වෙනස නො දැක හොඳ සිවුරකැ යි යන හැඟීමෙන් නො කැපූ සළු සිවුරු සකසන්නාට දී ගෙන යත්. ඔවුහු මදක් කිලටි වූ කල ඒ සිවුර උණු දියෙන් සෝදන කල්හි සිවුරේ යථා තත්ත්වය පෙනේ. ඒ ඒ දිරුණු තැන් ද පෙනේ. එවිට ඔවුහු විපිළිසර වෙති. මෙසේ මේ භික්‍ෂුව පැමිණි පැමිණි භික්‍ෂූන් වස්ත්‍රවලින් වංචා කරන්නේ හැම තැන ම ප්‍රකට විය.
ජේතවනාරාමයේ දී මේ භික්‍ෂුව යම් සේ ප්‍රසිද්ධ වූයේ ද එ සේ ම එක් කුඩා ගමක සිවුරු සකසන භික්‍ෂුවක් ලෝකයා රවටයි. ඔහුගේ යහළු භික්‍ෂූහු ස්වාමීනි, ජේතවනාරාමයේ දී සිවුරු සකසන භික්‍ෂුව මෙසේ ලෝකයා රවටතැ යි සැලකළහ. ඉක්බිති මොහුට මෙබඳු අදහසක් ඇතිවිය. කෙසේ හෝ මම ඒ නගර වැසි භික්‍ෂුව රවටන්නෙමැ යි දිරා ගිය සිවුරක් ඉතා මනා සේ සකස් කොට මනාව පඬු පොවා එය පොරවා ගෙන දෙව්රමට ගියේය. අනෙක් භික්‍ෂුව එය දැක ලෝභ උපදවා ස්වාමීනි, මේ සිවුර නුඹ වහන්සේ විසින් කරන ලද්දක්දැ යි විචාළේය. ඇවැත්නි, එ සේය. ස්වාමීනි, මේ සිවුර මට දෙව. නුඹ වහන්සේට වෙන සිවුරක් ලැබෙන්නේය. ඇවැත්නි, අපි ගම් වැසියෝය, සිව්පසය ලැබීම දුර්වලයි. මෙය මම නුඹට දී මම කුමක් පොරවන්නෙම් ද? ස්වාමීනි, මා ළඟ නො කැපූ වස්ත්‍ර ඇත. ඒවා ගෙන ඔබ සිවුරක් කරවු. ඇවැත්නි, මා විසින් මෙහි අතෙහි දස්කම් දක්වන ලදි. නුඹ මෙසේ කියන කල්හි වෙන කුමක් කළ හැකි ද? එය ගන්නැ යි ඔහුට දිරාගිය කැබැලි සිවුර දී නො මැසූ රෙද්ද ගෙන ඔහු රවටා ගියේය. ජේතවනවාසී භික්‍ෂුව එය පොරවා කීප දිනකින් උණු දියෙන් සෝදන්නේ දිරාගිය කැබැලි සිවුරක් බව දැක ලජ්ජාවට පත්වූවේය. ගම් වැසි සිවුරු සකසන්නා විසින් දෙව්රම් වැසි භික්‍ෂුව රවටන ලදැ යි ඔහුගේ වංචනික භාවය සංඝයා මධ්‍යයෙහි ප්‍රකට විය.
ඉක්බිති, එක් දිනක් භික්‍ෂූහු දම් සභාවෙහි ඒ කථාව කියමින් හුන්හ. බුදුරජාණන් වහන්සේ වැඩමවා මහණෙනි, කවර කථාවකින් යුතුව මෙහි දුන්නාහුදැ යි විචාළ සේක. උන්වහන්සේලා ඒ කරුණ සැලකළාහුය. බුදුරජාණන් වහන්සේ මහණෙනි, දෙව්රම් වැසි සිවුරු සකසන්නා දැන් පමණක් අනුන් වංචා කළේ නො වේ. පෙරත් වංචා කළේමය. ගම් වැසි භික්‍ෂුව විසින් ද ජේතවනවාසී භික්‍ෂුව වංචා කරන ලද්දේ දැන් පමණක් නොව පෙරත් වංචා කරන ලද්දේයැ යි වදාරා අතීත කථාව ගෙනහැර දැක්වූ සේක.
යටගිය දවස එක් වනගත පෙදෙසක බෝසතාණන් වහන්සේ එක්තරා පියුම් විලක් ඇසුරුකොට පිහිටි ගසෙක රුක් දෙවියෙක් වී උපන්නේය. එහි එක්තරා ඉතා මහත් නො වූ විලක නියං කාලයේ ජලය මද විය. එහි බොහෝ මත්ස්‍යයෝ වෙති. ඉක්බිති, එක් කොකෙක් ඒ මසුන් දැක එක් උපායකින් මේ මසුන් වංචාකොට කන්නෙමි යි ගොස් ජලය කෙළවර සිතමින් හුන්නේය. ඉක්බිති මාලුවෝ ඌ දැක කුමක් සිතමින් සිටින්නේදැ යි විචාළහ. නුඹලා ගැන සිතමින් හුන්නෙමි. යාළුව, අපි ගැන කුමක් සිතන්නෙහි ද? මේ විලේ ජලය ටිකය. ආහාරත් අඩුය. පෑවිල්ලත් විශාලය. දැන් මේ මත්ස්‍යයන් කුමක් කරන්නේදැ යි නුඹලා ගැන සිතමින් හුන්නෙමි යි කීවේය. යාළුව, ඉතින් කුමක් කරමු ද? තොප ඉදින් මාගේ කීම කරන්නහු නම් මම තොප එකිනෙකා මුව තුඩින් ගෙන එක්තරා පස් පියුමෙන් ගැවසී ගත්තා වූ ලොකු විලකට ගෙන ගොස් මුදා හරින්නෙමි. යාළුව, කල්පාරම්භයේ පටන් මසුන් ගැන සිතන කොකෙක් නම් නැත. නුඹ අපේ එකිනෙකා කනු කැමැත්තේ වෙහි ද? නුඹලා මා කෙරෙහි විශ්වාස ඇති කල්හි නො කන්නෙමි. ඉදින් වනාහි විලක් ඇති බැව් මගේ කීම අදහන්නේ නැති නම් එක් මසකු මා සමග විල බලන්න එවනු. මාලුවෝ ඔහුගේ කීම අදහා මේ තෙමේ දිය ගොඩ දෙකෙහි ම සමර්ථයකු යි එක් කණ මසකු දුන්නාහුය. මොහු රැගෙන යව යි කීවාහුය. හෙතෙම ඒ කණ මත්ස්‍යයා රැගෙනවිත් විලට අතහැර සියලු විල පෙන්වා නැවත ගෙනවුත් ඒ මසුන් ඉදිරියේ අතහැරියේය. ඌ ඔවුන්ට විලෙහි සම්පත් වර්ණනා කළේය. ඔවුහු උගේ කථාව අසා යනු කැමැති වී හොඳයි යාළුව, අප ගෙන යව යි කීවාහුය.
කොකා පළමු ව ඒ කණ මත්ස්‍යයාව ගෙන විල් තෙරට පමුණුවා විල පෙන්වා විල් තෙර හටගත් ලුනුවරණ ගසෙහි සැඟවී ඌ දෙබලක දමා තුඩින් විදිමින් මරණයට පමුණුවා මස් අනුභවකොට කටු ගස මුල හෙලා නැවත ගොස් මා විසින් මාලුවා මුදා හරින ලදි. කවරෙක් එන්නේදැ යි, මේ ක්‍රමයෙන් එක එකා ගෙන සියලු මසුන් අනුභවකොට නැවත ආවේ එක් මසකු ද ඉතිරි ව නැති බව දුටුවේය. එහි එක් කකුළුවකු පමණක් ඉතිරි විය. කොකා කකුළුවා ද කනු කැමැති ව, එම්බා කකුළුව, මා විසින් ඒ සියලු මාළුවෝ ගෙන ගොස් නෙළුම්වලින් ගැවසී ගත් මහ විලෙහි මුදා හරින ලදහ. එව. නුඹ ද පමුණුවන්නෙමි. මා ගෙන යන විට කෙසේ ගන්නෙහි ද? ඩැහැගෙන යන්නෙමි. නුඹ එසේ ගෙන යන විට මා බිම හෙළන්නෙහිය. නුඹ සමග නො යන්නෙමි. බිය නො වන්න. මම නුඹ ආරක්‍ෂා සහිත ව ගෙන යන්නෙමි. කකුළුවා සිතුවේය. මොහු මසුන් ගෙන ගොස් විලෙහි මුදා හැරීමක් නම් නැත. ඉදින්, මාව විලට මුදා හරින්නේ නම් එය යහපතකි. ඉදින්, එ සේ මුදා හරින්නේ නැති නම් මොහුගේ ගෙල සිඳ දිවි තොර කරන්නෙමි.
ඉක්බිති, ඔහුට මෙසේ කීවේය. යහළුව, ආරක්‍ෂා ඇතිව නුඹ මා ගෙන යන්නට නො හැකි වන්නෙහි. අපට අල්ලා ගැනීමට ලැබෙන්නේ නම් නුඹේ ගෙල ආරක්‍ෂා සහිත ව අල්ලා ගෙන නුඹ සමග යන්නෙමි. හෙතෙම මා රවටනු කැමැත්තේයැ යි නො දැන යහපතැ යි පිළිගත්තේය. කකුළුවා තමාගේ අඩු දෙකින් කතුරු අඬුවකින් මෙන් ඔහුගේ බෙල්ල ආරක්‍ෂා සහිත ව අල්ලාගෙන දැන් යව යි කීවේය. හෙතෙම ඔහු ගෙන ගොස් විල පෙන්වා ලුනුවරණ ගස දෙසට පියාසර කළේය. කකුළුවා කීවේය. මාමේ, මේ විල මෙතනයි. නුඹ වනාහි වෙන තැනකට ගෙනියන්නෙහි ද? එවිට කොකා මට මාමේ කියන්නේ නුඹ මගේ නැගනියගේ පුතා ද? මා නුඹ ඔසවාගෙන හැසිරෙන්නේ මම නුඹේ දාසයකුයැ යන හැඟීමෙන් ද? මේ ලුනුවරණ ගස මුල කටු ගොඩ බලව. යම් සේ මා විසින් ඒ නියාලු මාළුවෝ කන ලද්දේ ද එසේ ම නුඹ ද කන්නෙමි යි කීවේය. කකුළුවා මේ මාළුවෝ තමන්ගේ මෝඩකම නිසා නුඹ විසින් කන ලද්දෝය. මම වනාහි නුඹට මා කන්නට නො දෙන්නෙමි. නුඹ ම විනාශයට පමුණු වන්නෙමි. නුඹ ද මෝඩකම නිසා මා විසින් වංචා කරන ලද බව නො දන්නෙහි ද? මැරෙනවා නම් අපි දෙන්නා ම මැරෙන්නෙමු. මා නුඹේ හිස සිඳ බිම දමන්නෙමි යි කියා අඬුවක අඬු මෙන් වූ අඬුවෙන් කොකාගේ ගෙල හිර කෙළේය. හෙතෙම අයාගත් මුවින් ඇස්වලින් කඳුළු පෙරා ගෙන මර බියෙන් තැතිගෙන ස්වාමීනි, මම නුඹ නො කන්නෙමි. මට ජීවිතය දෙනු මැනවැ යි කීවේය. ඉදින් මෙසේ මා බස්වා විලට මුදා හරවැ යි කීවේය. කොකා ආපසුවිත් විලට ම බැස කකුළුවා විල කෙළවර මඩ මතුයෙහි තැබුවේය. කකුළුවා කතුරෙන් කුමුදු නලයක් කපන්නාක් මෙන් උගේ ගෙල සිඳ දියට පිවිසියේය.
ඒ අසිරිය දැක ලුනුවරණ ගසෙහි අධිගෘහිත දේවතාවා සාධුකාර දෙමින් වනය දෙවනත් කරමින් මිහිරි හඬින් මේ ගාථාව කීවේය.
“කපටි බුද්ධිය ඇත්තේ තමාගේ ම වංචාව හේතුවෙන් නිත්‍යයෙන් සැපෙහි නො පිහිටයි. (තමන් කළ වැරදිවල) කටුක විපාක ලබයි. කකුළුවාගෙන් (ගෙල) සිඳගත් කොකා මෙනි.”
එහි **“නාච්චන්තනිකතිප්පඤ්ඤො නිකත්‍යා සුඛමෙධති”** හි **“නිකති”** නම් රැවටීමයි. **“නිකතිප්පඤ්ඤො”** යනු වංචා නුවණින් යුක්ත පුද්ගලයාය. එම වංචාවෙන් උසස් සැපයකට පත් නො වෙයි. නිතිපතා ඔහුට ඒ සැපයෙහි පිිහිටීමට නො හැක්කේය. ඒකාන්තයෙන් විනාශයට පැමිණේ යන අර්ථයයි. **“ආරාධෙති”** ලබාගනී. **“නිකතිප්පඤ්ඤොති”** කපටි බැවින් පුහුණු කළ ප්‍රභව ඇති පවිටු පුද්ගලයාය. තමා විසින් කරන ලද පාපයට විපාක ලබයි. යන අර්ථයයි. කෙසේ ද යත්, **“බකො කක්කටකාමිවාති”** යම් සේ කොකෙක් කකුළුවාගෙන් ගෙන සිඳීමට පැමිණෙන්නේය. එමෙන්, මෙසේ පවිටු පුද්ගලයා තමා කළ පාප කර්මවලින් මෙලොව දී හෝ පරලොව දී දුකට පත්වෙයි. බෝසත්හු මේ අර්ථය ප්‍රකාශ කැරෙමින් වනරොද නින්නාද කරමින් දම් දෙසූහ.
මහණෙනි, ගම් වැසි සිවුරු සකසන්නා විසින් මේ නගර වැසි භික්‍ෂුව දැන් පමණක් රවටන ලද්දේ නො වේ. පෙරදීත් රවටන ලද්දේමැ යි. බුදුරජහු මේ ධර්ම දේශනාව ගෙනහැර දක්වා අනුසන්ධි ගළපා ජාතකය නිමවා වදාළහ. එකල කොකා දෙව්රම් වැසි සිවුරු සකසන භික්‍ෂුව විය. කකුළුවා ගම් වැසි සිවුරු සකසන්නා විය. රුක් දෙවියා වනාහි මම ම වීමි.
**“මඤ්ඤෙ සොවණ්ණයො රාසීති” **යන මෙය බුදුරජාණන් වහන්සේ දෙව්රම් වෙහෙරෙහි වැඩ වසන සේක්, සැරියුත් මහතෙරුන් වහන්සේගේ එකට හැසිරෙන භික්‍ෂුවක් අරබයා වදාළ සේක. ඒ භික්‍ෂුව වනාහි කීකරුය. කියන දේ ඉවසන්නේය. තෙරුන් වහන්සේට මහත් උත්සාහයෙන් උපකාර කරයි. ඉක්බිති එක් කලෙක තෙරුන් වහන්සේ බුදුරජාණන් වහන්සේගෙන් විමසා චාරිකාවෙහි හැසිරෙන්නේ දක්ෂිණාගිරි ජනපදයට වැඩම කළ සේක. ඒ අතවැසි භික්‍ෂුව එහි ගිය තැන් පටන් මානයෙන් උදම් වූයේ සැරියුත් තෙරණුන්ගේ වචනය නො තකයි. ඇවැත්නි, මෙය කරව යි කී කල්හි තෙරණුවන්ට විරුද්ධ ව සිටියි. තෙරහු ඔහුගේ අදහස් නො දනිති. උන්වහන්සේ එහි චාරිකාවෙහි හැසිර නැවත දෙව්රමට වැඩියහ. ඒ අතවැසි භික්‍ෂුව එතැන් සිට නැවත පෙර මෙන් කීකරු විය. තෙරහු බුදුරදුන්ට සැලකළහ. ස්වාමීනි, මගේ එක් අතවැසි භික්‍ෂුවක් එක තැනක දී සියයක් දී ගත් දාසයකු මෙන් විය. තවත් තැනක දී මානයෙන් උදම් ව මෙය කරව යි කී කල්හි විරුද්ධ වෙයි. සාරිපුත්‍රය, මේ භික්‍ෂුව මෙම ස්වභාවය ඇත්තකු වූයේ දැන් පමණක් නොව, පෙරදී ද මොහු එක් තැනකට ගියේ සියයට ගත් දාසයකු මෙන් වෙයි. තවත් තැනකට ගියේ විරුද්ධ සතුරකු මෙනැ යි වදාරා තෙරුන් විසින් අයදින ලද්දේ අතීතය ගෙනහැර දැක්වූහ.
පෙර බරණැස් නුවර බඹදත් රජු රජ කරන කල්හි බෝසත්හු එක්තරා කෙළෙඹි කුලයක පිළිසිඳ ගත්හ. ඒ බෝසතුන්ට යහළු කෙළෙඹියෙකු ද සිටියේය. ඔහු මහලුය. ඔහුගේ බිරිය තරුණය. ඈ ඔහු නිසා පුතකු ලැබුවාය. කෙළඹියා මෙසේ සිතීය. මේ තරුණ ස්ත්‍රිය තරුණකම නිසා මාගේ ඇවෑමෙන් යම්කිසි පුරුෂයකු ගෙන මේ ධනය විනාශ කරන්නීය. මගේ පුතාට නො දෙන්නීය. මම මේ ධනය නිදන්කොට තබන්නේ නම් මැනවැ යි එම නිවසෙහි සිටි නන්ද නම් දාසය රැගෙන වනයට ගොස් එක් තැනක ධනය නිදන්කොට දරුව නන්ද, මේ ධනය මගේ ඇවෑමෙන් මගේ පුතුට කියව. එ සේ ම මගේ පුතු අත් නො හරින්නැ යි අවවාද කොට කලුරිය කළේය.
ඔහුගේ පුතා ද පිළිවෙලින් වැඩිවියට පත්වූයේය. ඉක්බිති, ඔහුට මව කීවාය. දරුව, නුඹේ පියා නන්ද නම් දාසයා රැගෙන ගොස් ධනය නිදන් කළේය. ඒවා ගෙන්වාගෙන පවුල නඩත්තු කරව. හෙතෙම එක් දිනක් නන්දට කීවේය. මාමේ, මගේ පියා නිදන් කළ යම්කිසි ධනයක් තිබෙනවා ද? එසේය. ස්වාමීනි, එය නිදන් කරන ලද්දේ කොහි ද? වනයෙහිය, ස්වාමීනි. එ සේ නම් එහි යම් යි උදැල්ල හා කූඩය රැගෙන නිදානය ඇති තැනට ගොස් මාමේ ඒ ධනය කොහිදැ යි ඇසීය. නන්ද එහි ගොඩවී නිදානය මත සිට ධනය නිසා මානය උපදවා එම්බල දාසියගේ පුත්‍රය, වැඩකාරයා, මේ ස්ථානයේ නුඹේ ධනයක් කොයින්දැ යි කුමාරයාට බැණ වදියි. කුමාරයා ඔහුගේ රළු වචන අසා නෑසුනාක් මෙන් සිට එ සේ නම් යමු යි ඔහු රැගෙන ආපසු හැරී නැවත දෙතුන් දවසක් ඉක්මවා එතැනට ගියේය. නන්දයා එදින ද එ සේ බැණ වදියි. කුමාරයා ඔහු සමග නපුරු බස් නො කියාම ආපසු හැරී ආවේය. ඔහු මෙසේ සිතීය. මේ දාසයා මෙතැනට ධනය ඇති තැන කියමි යි යයි. ගිය පසු පරුෂ වචනයෙන් බැණ වදියි. මෙහි හේතුව නො දනිමි. මගේ පියාගේ යහලු කෙළඹියකු ඇත. ඔහුගෙන් අසා දැන ගනිමි යි. බෝසතුන් වෙත ගොස් ඒ සියලු පුවත් සැලකොට මෙහි හේතුව කුමක්දැ යි විචාළේය.
බෝසත්හු දරුව නන්ද, යම්කිසි තැනක සිට ඔබට බැණ වදින්නේ ද ඔබ පියාගේ ධනය ඇත්තේ ද එතනමයි. එහෙයින් යම් දවසක නන්ද යම් තැනක සිට ඔබට බැණ වදී ද එකල්හි, එම්බල දාසය, තෝ කුමකට මට ආක්‍රෝෂ කරහිදැ යි ඔහු බැහැරට ඇද දමා උදැල්ල ගෙන ඒ ස්ථානය හාරා කුල සතු ධනය ගෙන දාසයා ලවා එය ඔසවා ගෙන එව යි කියා මේ ගාථාව කීහ.
“කුලජාත දාසියගේ පුත්‍ර වූ නන්‍දක දාස තෙමේ යම් තැනෙක්හි සිටියේ පරුෂ බැණ ගර්ජනා කැරේ ද ස්වර්ණ රාශිය ද ස්වර්ණ මාලා ද එතැන්හියැ යි හඟිමි.”
එහි **“මඤ්ඤෙති”** මෙසේ මම දනිමි. **“සොවණ්ණයොති”** යහපත් වූ වර්ණයය. ඒ මොනවාද? රිදී, මැණික්, රන්, පබළු ආදී රත්නයි. මේ ස්ථානයේ ඒ සියල්ල රන්යැ යි අදහස් කැරේ. ඒවායේ සමූහය ස්වර්ණා රාශියයි. **“සොවණ්ණා මාලාචාති”** නුඹේ පියා සන්තක රන් මාල ද එහි ඇතැ යි සිතමි. “නන්‍දකො යත්ත දාසොති” යම් තැනක නන්ද දාසයා සිටියේ ද? **“ආමජාතොති”** එ සේය. මම ඔබගේ දාසි බවට පැමිණියා වූ ආමදාසී නමින් හැඳින්වෙන දාසියගේ පුත්‍රයා **“ඨිතො ථුල්ලානි ගජ්ජතීති”** ඔහු යම් තැනක සිට මහත් වූ පරුෂ වචන කියයි ද ඔබගේ කුල ධනය එතැනමයැ යි මම සිතමි. බෝධිසත්ත්වයෝ මෙසේ කුමාරයාට ධනය ගැනීමේ උපාය ප්‍රකාශ කළහ.
කුමාරයා ද බෝසතුන් වැඳ ගෘහයට ගොස් නන්‍දයා ද රැගෙන නිදානය තිබූ තැනට ගොස් ඔහුට උපදෙස් දුන් පරිදි පිළිපැද ඒ ධනය ගෙනවුත් ගෘහ ජීවිතය සකස්කොට ගෙන බෝසතුන්ගේ අවවාදයෙහි පිිහිටා දානාදී පිංකොට දිවි කෙළවර කම් වූ පරිදි මිය ගියේය.
බුදු රජහු මේ දම් දෙසුම ගෙන හැර දක්වා අනුසන්‍ධි ගළපා මොහු පෙර ද මේ ස්වභාවයෙන් ම යුක්ත වූයේයැ යි වදාරා ජාතක කථාව නිම කළහ. එදා නන්ද, සැරියුත් තෙරුන්ගේ අතවැසියා විය. නුවණ ඇති කෙළැඹියා නම් මම වීමි.
**“කාමං පතාමි නිරයං”** යන මේ ජාතකය බුදු රජුන් දෙව්රම් වෙහෙර වැඩ වසන සේක්, අනේපිඬු මහසිටාණන් අරබයා වදාළහ. ඔහු වනාහි දෙව්රම් වෙහෙර සඳහා ම සූපණස් කෙළක් ධනය බුදුසසුනට පරිත්‍යාගකොට විසුරුවා බුදුන්, දහම්, සඟුන් තුන්රුවන හැර වෙනත් රුවනක් පිළිබඳ හැඟීමක් නූපදවා බුදුරජුන් දෙව්රම් වෙහෙර වසන කල්හි දිනපතා මහඋවටැන් තුනකට යයි. උදෑසන ම එක් වරක් යයි. උදේ ආහාරය ගෙන එක් වරක් ද සවස් භාගයෙහි එක් වරක් ද යයි. මේ අතර උවටැන් ද ඇත්තේය. එ සේ යන්නේ ද ළදරු සාමණේර දරුවන් කුමක් ගෙනෙන ලද්දේදැ යි මගේ අත බලන්නාහු, හිස් අතින් නො යන විරූය. උදෑසන යන විට කැඳ ගෙන්වාගෙන යයි. උදේ ආහාරයෙන් පසු යන විට ගිතෙල්, වෙඬරු, මීපැණි ආදිය ද සවස් භාගයෙහි සුවඳ මල් වස්ත්‍රාදිය ගත් අත් ඇතිව යයි. මෙසේ සිටු පිරිනැමෙන ධනයෙහි ප්‍රමාණයක් ඇත.
මේ හැර බොහෝ වෙළෙඳ ජනයා ද ලියකියවිලි ඇතිව අටලොස් කෝටියක පමණ ධනය ණයට ගත්හ. මහසිටු ඒවා ද ගෙන්වා නො ගනී. තවත් ඔහුගේ කුල සන්තක අටළොස් කෙළක් ධනය ගං ඉවුරෙහි නිදන්කොට තිබිය දී සුළඟින් හා ජලයෙන් ඉවුර බිඳී ගිය කල මහමුහුදට ගියේය. ඒවා ලෝහ සැලිවල බහා පියන් වසා තිබූ සෙයින් ම මුහුද පතුලෙහි පෙරළෙමින් තිබේ. භික්‍ෂූන් පන්සියයකට නිබඳ දන් පවතී. සිටු ගෙදර මහසඟනට සතර මංහන්දියක කළ පොකුණක් සමාන විය. සිටුතුමා මහසඟනට මව්පිය තනතුරෙහි සිටියේය. මේ නිසා ඔහුගේ ගෙදරට බුදුරජාණන් වහන්සේ ද වඩිති. අසූ මහා සව්වෝ ද වඩිති. වඩනා සෙසු භික්‍ෂූන්ගේ පමණ නැත. ඔහුගේ ගෘහය සත් මහල්ය. දොරටු සතකින් යුක්තය. එයින් සතර වැනි දොරටුවෙහි මිසදිටු දෙවියෙක් වසයි. බුදුරජුන් ගෙට පිවිසෙන විට තම විමනෙහි සිටීමට නො හැකිය. දරුවන් ගෙන බිමට බැස සිටී. අසූ මහා සව්වන් ඇතුළු සෙසු භික්‍ෂූන් පිවිසෙන විට ද නික්මෙන විට ද එ සේ ම කරයි. දෙවියා සිතීය. ශ්‍රමණ ගෞතමයන් හා සෙසු මහණුන් මෙම ගෙට පිවිසෙන විට මට සැපයක් නම් නැත. නිබඳ ව බිමට බැස සිටීමට ද නො හැකිය. එම නිසා මොවුන් මේ ගෙට නො පිවිසෙන ලෙස මාවිසින් කළයුතු වන්නේයැ යි දිනක් ඔහු අයකැමියා සයනගතව සිටිය දී ඔහු වෙතට ගොස් ආලෝක පතුරුවා සිටියේය. මෙහි කවුද? මම සිව් වැනි දොරටුවෙහි වෙසෙන දෙවියා වෙමි. මෙහි පැමිණියේ මක්නිසා ද? ඔබට සිටුගේ ක්‍රියා කලාපය නො පෙනෙන්නේ ද? තමාගේ සැප නොබලා ධනය ගෙනවුත් ශ්‍රමණ ගෞතමයන්ට ම පුදයි. වෙළඳාමට හෝ වෙනත් කර්මාන්තයකට ධනය නො යොදයි. ධනය තම කාර්යයන් සඳහා යොදන ලෙසත් අවවාද කරනු. යම් සේ ශ්‍රමණ ගෞතමයන් ඇතුළු සව්වන් මෙහි නො පිවිසෙද් ද එ සේ කරනු. ඔහු ඇයට මෙසේ කීය. මෝඩ දේවිය, සිටුතුමා ධනය වියදම් කරන්නේ නෛසර්ගික බුදු සසුනේය. ඉදින් ඔහු මගේ කෙස් වැටිය ගෙන විකුණුවත් මම කිසිවක් නො කියන්නෙමි. ඔබ වහා යනු. නැවත දිනක දෙවියා සිටුගේ දෙටු පුත් වෙත එළැඹ එ සේ ම අවවාද කළේය. ඔහු ද පෙර සේ ම දෙවියාට තර්ජනය කළේය. එහෙත් සිටු සමග කථා කිරීමට අසමත් වෙයි.
මෙසේ නිබඳ ව දන් දීම නිසාත් ව්‍යාපාරාදිය නො කිරීම නිසාත් සිටුගේ ආදායම අඩුවද්දී ධනය පිරිහී ගියේය. මෙසේ ක්‍රමයෙන් දිළිඳු බවට පත්වෙත් ම සිටුහුගේ සළුපිළි, යහන්, බොජුන් ආදිය ද පෙර පරිදි නො වීය. මෙසේ වද්දීත් මහසඟනට දන් දෙයි. පෙර මෙන් ප්‍රණීතකොට දීමට නො හැකි විය. දිනක් බුදුරජුන් වැඳ හුන් මහසිටුහුට මහසිටු, ඔබ ගෙදර නිබඳ දානය දෙනු ලැබේ ද? ස්වාමීනි, දෙනු ලැබේ. එහෙත් එය ඇඹුල් කැඳ දෙවැනිකොට නිවුඩු බත් පමණයි. මහසිටු, රළු ආහාරයක් දෙමි යි සිතෙහි පසුබැසීමක් ඇති කැර නො ගන්න. පහන් සිතින් බුදු, පසේ බුදු, බුදු සව්වන්ට දෙනදානය රළු නම් නො වේ. මක් නිසා ද මහත් විපාක ගෙන දෙන බැවිනි යි සිත පහන් කැර ගත හැක්කකුට රළු දානයක් නම් නැත. ඒ මෙසේ ද දත යුතුයි.
“සිත පහන් කල්හි සම්බුදු තථාගතයන් වහන්සේට හෝ නැතිනම් උන්වහන්සේගේ සව්වන්ට හෝ පහන් සිතින් දෙනු ලබන දක්‍ෂිණාව (දානය) සුළු නො වේ.”
නිවන දන්නා වූ බුදු රජුන් විෂයයෙහි පිරිනැමෙන දානය ස්වල්ප නො වේ. වියලුණු ලුණු නැති පිට්ටු පිඬක් දුන් ඵලය බලව.
තවදුරටත් බුදුරජහු ඔහුට මෙසේ කීහ. ගැහැවිය, ඔබ රළු අහර දෙනු ලබන්නේ අට අරි පුඟුලන් හටය. මම ප්‍රමාණයෙන් මුළු දඹදිව නගුලින් කැණ සත්රුවන් දෙන්නේ, පස් මහා ගංගා එක ම දිය දහරින් පිරුණක් කොට තමන් මහා දන් පවත්වන්නේ, තෙරුවන් සරණ ගිය හෝ පන්සිල් රකිනා වූ හෝ කිසිවකු නො ලැබුවෙමි. දක්‍ෂිණාර්හයෝ සුලභ නො වෙති. එම නිසා මගේ දානය රළුයැ යි පසුබට කැර නො ගන්නයැ යි කියා වේලාම සූත්‍රය දෙසූහ.
ඉක්බිති, සිටුහු පොහොසත් කාලයෙහි කථා කිරීමට පවා අසමත්ව සිටි දෙවියා, දැන් දුගීබවට පත්ව ඇති හෙයින් දැන් මාගේ වචනය පිළිගනිතැ යි සිතා මැදියම් රැයෙහි සිරි යහන් ගැබට පිවිස ආලෝකය පතුරුවා අහසෙහි සිටියේය. සිටුහු ඒ දැක ඔබ කවරෙක්දැයි ඇසීය. මහා සිටුතුමනි, මම සිව් වැනි දොරටුවෙහි අරක්ගත් දෙවියා වෙමි. කුමකට ආවෙහි ද? ඔබට අවවාද දෙනු කැමැති ව ආමි. එ සේ නම් කියව. මහා සිටුතුමනි, ඔබ ජීවිතයේ පැසුලු කල ගැන නො සිතුවේහුමය. දූදරුවන් නො බැලුවෙහිය. බොහෝ ධනය ශ්‍රමණ ගෞතමයන්ගේ සසුනෙහි විසුරුවා ඇත. මෙසේ ඔබ පමණ ඉක්මවා ධනය වියදම් කිරීම නිසා ද නව කම් නො කිරීම නිසා ද ශ්‍රමණ ගෞතමයන් නිසා දුගියකු වූවෙහිය. එ සේ වීත් ඔබ ශ්‍රමණ ගෞතමයන් අත් නො හරින්නෙහිය. අදත් ඒ ශ්‍රමණයෝ ඔබ නිවසට පිවිසෙන්නාහුමය. යම් දෙයක් ඔවුන් විසින් ගෙන එනු ලබයි ද ආපසු ගෙන යාමට නො හැකිය. ගත් දෙය පමණක් වේ. මෙතැන් පටන් ශ්‍රමණ ගෞතමයන් වෙත ඔබ ද නො යනු මැනවි. ඔහුගේ සව්වන්ට ද ගෙට පිවිසීමට ඉඩ නො දෙනු මැනවි. ශ්‍රමණ ගෞතමයන් හමුවුව ද හැරී නො බලා තමාගේ වෙළඳාම ද කර්මාන්ත ද කොට පවුල් ජීවිතය සකස් කරනු මැනවි. මේ ඇසූ මහසිටු ඔබ මට දෙන අවවාදය මෙය ද? එසේය. මහ සිටුතුමා, දේවිය, තා වැනි දෙවියන් සියයකටවත් දහසකටවත් ලක්‍ෂයකටවත් බුදුරජුන් විසින් මා නො සැලෙන්නකු කරනු ලැබ ඇත. මගේ ශ්‍රද්ධාව මහමෙර මෙන් නො සෙල්විය හැකිය. මනාව පිහිටියේය. සත්‍යය මාර්ගය හෙළිකරන බුදුසසුනෙහි මා විසින් වියදම්කොට ඇත. ඔබ කියූ දේ නුසුදුසුය. බුදුසසුනට දුන් පහරකි. එවැනි ආචාර ධර්ම නො දත් දුසිල් කාලකන්නියකු සමග මාගේ එක ගෙහි වාසයක් නැත. මෙතැනින් නික්ම වෙනත් තැනකට යව.
සෝවාන් මඟඵලහෙි පිහිටි ආර්යය සව්වකු වූ මහසිටුහුගේ වචන අසා එතැන සිටීමට නො හැකි වී තමා වසන ස්ථානයට ගොස් දරුවන් අතින් ගෙන නික්මී ගියේය. නික්ම ගිය ද වෙනත් ස්ථානයක් නො ලැබ සිටුතුමන් කමා කැරවා ගෙන එහි ම වසමි යි සිතා නගරාරක්‍ෂක දෙවිපුත් වෙත ගොස් වැඳ සිටියේය. කුමක් නිසා පැමිණියේදැ යි විචාරණ ලදුව, ස්වාමීනි, මම අනවධානයෙන් අනේපිඬු සිටු සමග කථා කළෙමි. ඔහු මා කෙරෙහි කිපී වසන තැනින් ඇද දැමීය. මා සිටුවරයා වෙත ගෙන ගොස් සමා කැරවා වසන තැනක් දෙනු මැනවි. තා විසින් සිටුවරයාට කියන ලද්දේ කුමක් ද? මෙතැන් පටන් බුදුරජුන්ට උවටැන් නො කරන්න. සඟුන්ට උවටැන් නො කරන්න. ශ්‍රමණ ගෞතමයන්ට ගෙට පිවිසීමට ඉඩ නොදෙන්න. මා විසින් කරන ලද්දේ එ සේය, ස්වාමීනි, තා විසින් කියන ලද්දේ නුසුදුසු වූවකි. සසුනට පහර දෙන ලද්දේය. මම තා රැගෙන සිටුවරයාගේ සමීපයට යාමට උත්සාහ නො කරමි. දෙවියා ඔහුගෙන් පිහිටක් නො ලැබ සිව්මහ රජුන් වෙත ගියේය.
ඔවුන් විසින් ද එ සේ ම ප්‍රතික්‍ෂේප කරන ලදුව, සක්දෙවි රජුන් වෙත ගොස් ඒ සියලු පුවත් සැලකොට, දේවයනි, මම වාස ස්ථානයක් නො ලැබ දරුවන් අතින් ගෙන අසරණ ව සිටිමි. ඔබ වහන්සේගේ මහිමයෙන් මට වාස ස්ථානයක් ලබාදෙනු මැනවැ යි බැගෑපත් ව ඉල්ලා සිටියේය. සක් දෙවිඳු ද ඔහුට මෙසේ කීය. ඔබ කළේ නුසුදුසු දෙයකි. බුදුසසුනට පහරක් දෙන ලදි. එම නිසා මට ද මේ පිළිබඳ ව සිටු සමග කථා කිරීමට නො හැක්කෙමි. එහෙත් සිටු කමා කැරවා ගැනීමට එක් උපායක් කියමි. දේවයිනි, මැනවි. කියනු මැනවි. මහ සිටුගෙන් මිනිසුන් විසින් ලියවිලි සහිත ව ගන්නා ලද අටළොස් කෝටියක් පමණ ධනය ඇත. ඔබ සිටුහුගේ අයකැමි වේෂය ගෙන කිසිවකුටත් නො දන්වා ඒ ලියවිලි රැගෙන තරුණ යකුන් කීප දෙනෙකු පිරිවරා ගෙන එක අතකින් ලියවිලි ද අනිත් අතින් පන්හිඳ ද ගෙන ඔවුන්ගේ ගෙවලට ගොස් ගෙයි මැද සිට තම යක්ෂානුභාවයෙන් බිය ගන්වා ඒ සියලු අටළොස් කෙළක් කහවණු ලබාගෙන සිටුවරයාගේ හිස් කොටු පුරවා තවත් අචිරවතී ගංතෙර නිදන් කළ ධනය ගං ඉවුර බිඳී ගිය කල්හි මුහුදට ගොස් ඇත. එය ද තමාගේ ආනුභාවයෙන් ගෙනවුත් කොටුවෙහි පුරවා තව ද අසවල් තැන අයිතිකරුවකු නැති අටලොස් කෙළක් පමණ ධනය ඇත. එය ද ගෙනවුත් හිස් කොටු පුරව. මේ සිව් පණක් කෙළක් ධනයෙන් හිස් කොටු පිරවීමෙන් දඬුවම් විඳ මහසිටු සමා කැර ගන්න.
දෙවියා ද මැනව, දේවයිනි යි ඔහුගේ වචනය පිළිගෙන කී අයුරින් සියලු ධනය ගෙනවිත් මැදියම් රැය සිරි යහන් ගැබට පිවිස එළිය පතුරුවා අහසෙහි සිටියේය. මහ සිටුතුමනි, මම සතර වැනි දොරටුව අධිගෘහිත දෙවියා වෙමි. මා විසින් මහා මුලාවකින් බුදු ගුණ නො දැන පෙර දවසක ඔබතුමා සමග කිසියම් කථාවක් කරන ලදි. එම වරදට සමාවනු මැනවි. සක්දෙවිඳුන්ගේ උපදෙස් අනුව ඔබගේ ණය ගෙන අටළොස් කෙළක් මුහුදට ගියා වූ ද අටළොස් කෙළක් අස්වාමිකව තිබුණා වූ ද යනුවෙන් සූ පණස් කෙළක් ධනය ගෙනවුත් හිස් භාණ්ඩාගාරය පිරවීමෙන් දඬුවම විඳගන්නා ලදි. දෙව්රම් වෙහෙර අරබයා වැය කළ සියලු ධනය එක්තැන් කළෙමි. වාස තැනක් නො ලැබ වෙහෙසට පත්වෙමි. මහා සිටුතුමනි, මා නො දැන කළ වරද නො සලකා මට සමාවනු මැනවැ.
අනේපිඬු මහ සිටුහු දෙවියාගේ කථාව අසා සිතූහ. මේ දෙවියා තමා දඬුවම් විඳිබව කියයි. තම වරද පිළිගනී. බුදුරජු මේ ගැන සිතා තමන්ගේ ගුණවත්බව දන්නා සේකැ යි උන්වහන්සේට මොහු පෙන්වමි. දෙවිය, ඔබ මා සමා කැරනු කැමැත්තේ නම් බුදුරජුන් ඉදිරියෙහි සමා කැරව. මැනවි, සිටුතුමනි, එ සේ කරමි. මා බුදුරජුන් වෙත රැගෙන යනු මැනවි. සිටු ඔහුගේ වචනය මැනවැ යි කියා රැය පහන් වූ කල්හි අළුයම ඔහු රැගෙන බුදු රජුන් වෙත පැමිණ ඔහු කළ සියලු දේ බුදුරජාණන් වහන්සේට සැල කළේය. බුදුරජහු ඔහුගේ වදන් අසා ගෘහපතිය, පාපී පුද්ගලයා ද යම් තාක් පාපය ඵල නො දෙයි ද එතෙක් යහපත් දේම දකී. යම් කලෙක ඔහුගේ පාපය ඵල දෙයි ද එකල පව් ම දකී යි කියා ධම්ම පදයෙහි ගාථා දෙක කීහ.
යම්තාක් කල් පව් විපාක නො දේ නම් ඒ තාක් පවිටු මිනිසා යහපත දකී. පව යහපත් සේ දකී. යම් කලෙක පව විපාක දේ නම් එකල්හි පවිටු මිනිසා අයහපත දකී.
කුසල් කරන මිනිසා ද කුසලය විපාක දෙන තුරු අයහපත දකී. (පෙර කළ පව් නිසා දුක් විඳී.) යම් කලෙක කුසල විපාක දේ නම් එකල්හි සත් පුරුෂයා යහපත දකී.
මේ ගාථා කෙළවර දෙවියා සෝවාන් පෙලෙහි පිහිටියේය. ඉක්බිති දෙවියා බුදුරජුන්ගේ සක් ලකුණින් විසිතුරු පාමුල වැටී ස්වාමීනි, මම රාගයෙන් මත්ව, දෝෂයෙන් දූෂිතව, මෝහයෙන් මුළාව, අවිද්‍යාවෙන් අන්ධව, නොදැන පවිටු වචන කීමි. මට සමාවනු මැනවැ යි බුදුරජුන් සමාකොට අනතුරුව සිටුතුමන් ද සමා කැරවීය.
එකල්හි මහසිටු බුදු රජුන් ඉදිරියෙහි තමන්ගේ ගුණ හෙළි කළේය. ස්වාමීනි, මේ දෙවියා බුද්ධ උපස්ථානාදිය නො කරන්නැ යි වළක්වා සිටියදීත් වැළැක්වීමට ඔහු අසමත් විය. දන් නො දිය යුතුයැ යි මොහු විසින් වළකනු ලබද්දීත් මම දන් දුනිමි. ස්වාමීනි, මේ මාගේ ගුණයක් නො වේ ද? ගැහැවිය, දැන් ඔබ සෝවාන් ව අරීසව්බවට පත්ව නො සැලෙන සැදැහැ ඇත්තකු ව පිරිසිදු දැහැමි ඇත්තකු ව සිටියදී මේ අල්පේශාඛ්‍ය දෙවියකු විසින් වළක්වන ලදුව නො වැළකුණු බව පුදුම නො වේ. පෙර පඬිවරු අබුද්ධෝත්පාද කාලයක මුහුකුරා නො ගිය නුවණින් යුතුව කාමාවචර ලෝකයට අධිපති මාරයා අහසෙහි සිට ඉදින්, දන් දුන්නේ නම් මේ ගිනි වලෙහි පැසෙන්නේයැ යි අසූ රියනක් ගැඹුරු ගිනි අඟුරු වලක් පෙන්වා දුන් නො දෙව යි වැළකුව ද නෙළුම් කෙමිය මත සිට දන් දුන්නාහ. එය පුදුමයකි. අනේපිඬු සිටුහු විසින් අයදනා ලද බුදු රජහු ඉකුත් කථාව ගෙනහැර දැක්වූහ.
පෙර බරණැස් නුවර බඹදත් රජු රාජ්‍යය කැරවන කල්හි බෝසත්හු බරණැස් සිටුගේ ගෙදර ඉපිද විවිධ සුඛෝපභෝගී උපකරණ ඇතිව දෙව් කුමරකු මෙන් වැඩෙන්නේ, ක්‍රමයෙන් නුවණැතිබවට පත්ව සොළොස් වියෙහි දී ම සියලු ශිල්පයන්හි පරතෙරට පැමිණියහ. හෙතෙම පියාගේ ඇවෑමෙන් සිටු තනතුරෙහි සිට නගරයේ සිව් දොරටුවෙහි දන් ශාලා සතරක් ද නගර මධ්‍යයේ එකක් ද තම නිවස ඉදිරියෙහි එකක් ද වශයෙන් දන් ශාලා සයක් කැරවා මහදන් දෙයි. සිල් රකියි. පොහෝ කම් කරයි.
දිනක් උදය ආහාර වේලාවෙහි නොයෙක් රසයෙන් යුත් මිහිරි අහර ලබන කල්හි එක් පසේ බුදුන් වහන්සේ නමක් සත් දවසක් ඇවෑමෙන් නිරෝධ සමවතින් නැගිට පිණ්ඩපාත වේලාවයැ යි සලකා අද මා බරණැස් සිටුගේ ගෙට පිඬු පිණිස යාම සුදුසුයැ යි සිතා නාලිය දැහැටි වළඳා අනෝතත් විලෙන් මුව දොවා රන් ගල් තලාවෙහි සිට සිවුරු හඳනය හැඳ පටිය බැඳ සිවුරු පොරවා ඉදූහයෙන් ලැබුණු මැටි පාත්‍රය ගෙන අහසින් අවුත් බෝසතුන්ට බොජුන් එළවූ කල්හි ම ගෙදොර වැඩ සිටියහ. බෝසත්හු උන්වහන්සේ දැක අසුනෙන් නැඟට ගෞරව ආදර දක්වා සේවකයා දෙස බැලීය. ස්වාමීනි, කුමක් කරම්දැ යි කී කල පසේ බුදුරජාණන් වහන්සේගේ පාත්‍රය ගෙනෙන ලෙස අණ කළේය. එකෙණෙහි ම පවිටු මාරයා කම්පිත වෙමින් නැඟිට මේ පසේ බුදුරජහු ආහාර වැළඳුවෝ මීට සත් දවසකට පෙරය. අද අහර නො ලබන්නේ නම් නැසෙන්නාහ. උන්වහන්සේ ද විනාශ කරන්නෙමි. සිටුහුගේ දාන අන්තරායන් කරන්නෙමි යි එකෙණෙහි ම අවුත් මැදුර මැද මිදුලෙහි අසූ රියනක් ගැඹුර ගිනි අඟුරු වළක් මැවීය. කිහිරි අඟුරෙන් පිරුණු එම වල ගිනි දැළින් යුතු විය. ආලෝකමත් විය. අවීචි මහා නිරය මෙන් විය. මෙසේ අඟුරු වල මවා තෙමේ අහසෙහි සිටියේය. පාත්‍රය ගැනීමට පැමිණි පුරුෂයා එය දැක මහත් බයට පැමිණ ආපසු ආවේය. බෝසත්හු කිම දරුව, නැවතුණේයැ යි ඇසීය. ස්වාමීනි, මැද මිදුලෙහි මහත් අඟරු වලක් ඇත. ගිනි දැල්වෙයි. ආලෝකය ඇත. එකකුට පසුව එකෙක් වශයෙන් මෙසේ පැමිණ සියල්ලෝ බියපත් ව වේගයෙන් පලා ගියහ.
බෝසත්හු මෙසේ සිතූහ. අද මගේ දානය වළකනු පිණිස වසවත් කුමරු උත්සුක වන්නේය. ඔහු මෙන් සියයක් දහසක් පැමිණියත් මා නො සැලිය හැකි බව ඔහු නො දනී. මගේ හෝ මරුගේ හෝ බල මහත්වය හා අනුභාව මහත්වය අද පෙන්වමි යි බෝසත්හු සකසා තිබූ බත් පත තමා ම ගෙන ගෙන් නික්ම අඟුරු වල අද්දර සිට අහස දෙස බලන්නාහු මාරයා දැක ඔබ කවරෙක්දැ යි ඇසූහ. මම මාරයා වෙමි. මේ අඟුරු වල ඔබ විසින් මවන ලද්දේ ද? එ සේය. මවිසින් මවන ලදි. කුමක් සඳහා මැවී ද? ඔබගේ දානය වැළැක්වීමටත් පසේ බුදුරජුන්ගේ ජීවිතය නැසීම පිණිසත් මැවීමි. මගේ දානය වැළැකීමට හෝ පසේ බුදුරජුන්ගේ ජීවිත විනාශයට ඉඩ නො දෙමි. ඔබ බල මහත්වය හෝ මගේ බල මහත්වය අද දනිමි යි අඟරු වල අද්දර සිට පසේ බුදුහිමියනි, මම හිස පහළට සිටින්නට මේ අඟුරු වලට වැටෙන්නේ වුව ද නො නැවතින්නෙමි. හුදෙක් ඔබ වහන්සේ මා දුන් බොජුන් පිළිගනු මැනවි යි මේ ගාථාව කීහ.
“පා උඩ දෙසට ද හිස යට දෙසට ද සිටින සේ ඒකාන්තයෙන් අඟුරු වලෙහි (නිරයෙහි) වැටෙන්නේ මුත් අනාර්ය ක්‍රියාවක් නො කරමි. ස්වාමීනි, පිණ්ඩපාතය පිළිගනු මැනවි.”
මෙහි පිණ්ඩාර්ථය මෙසේයි. පසේ බුදුහිමියනි, ඉදින් මම ඔබ වහන්සේට පිණ්ඩපාතය පිරිනැමීම නිසා ඒකාන්තයෙන් මේ ගිනි අඟුරු වලට (නිරයට) පා උඩ දෙසට ද හිස පහතට ද සිටින සේ වැටෙමි. එ සේ වුවත් නො දීම, සිල් නො රැකීම වැනි ආර්යයන් විසින් නො කරනු ලබන අනාර්යයන් විසින් කරනු ලබන ක්‍රියා නො කරමි. ඒ නිසා ස්වාමීනි, මා පිරිනමනු ලබන පිණ්ඩය පිළිගනු මැනවි. මෙහි හෘදයානු නිශ්චයාර්ථයෙහි නිපාතයකි.
මෙසේ කියා බෝසත්හු දැඩි අධිෂ්ඨානයෙන් බත් ගෙන ගිනි අඟුරුවල මතින් පැන්නේය. එකෙණෙහි ම රියන් අසූවක් ගැඹුරු අඟුරු වල මතින් එකක් මත එකක් සේ තමා සත් වැනිකොට සිටින සේ සත් තලක් ඇති මහා පියුමක් පැන නැඟී බෝසතුන්ගේ පා පිළිගත්තේය. එයින් තුඹක් පමණ මල් රේණු උඩ නැගී බෝසතුන්ගේ හිස මුදුන සිට රන්වන් මල් රේණුයෙන් වැසී ගියාක් සේ විය. අනතුරුව එතුමෝ නෙළුම් මල් කෙමියෙහි සිට නානා රසයෙන් යුත් භෝජනය පසේ බුදුරජුන්ගේ පාත්‍රයෙහි තැබූහ. උන්වහන්සේ ඒ පිළිගෙන අනුමෙවිනි දම් දෙසා පාත්‍රය අහසට දමා මහජනයා බලා සිටිය දී ම තමන් වහන්සේ ද අහසට පැන නැඟී නානාප්‍රකාර වලාපෙළ මඩින්නාක් මෙන් හිමවතට ම වැඩියහ. මාරයා ද පැරදී දොම්නස් ව තමන් වසන තැනට ම ගියේය. බෝසත්හු පියුම් කෙමියෙහි සිට ම මහජනයාට දන් සිල් වැනුමෙන් යුත් දම් දෙසූහ. මහජනයා පිරිවරා තම නිවසට ගොස් දිවි හිමියෙන් දානාදී පින් දහම්කොට කම් වූ පරිදි මිය ගියහ.
ඉක්බිති බුදු රජහු ගැහැවිය, ඔබ දැන් මෙසේ දර්ශන සම්පන්නව දෙවියකුගෙන් නො සැලීම පුදුමයක් නො වේ. පෙර පඬිවරුන් කළ දෙය ම ප්‍රශස්ත වෙමි යි මේ ධර්ම දේශනාව ගෙනහැර දක්වා අනුසන්‍ධි ගළපා පසේ බුදු රජාණන් වහන්සේ එහි ම පිහිනිවියහ. මරු පරදා එදා පියුම් කෙමියෙහි සිට පසේ බුදු රජුන්ට පිඬු දුන් තැනැත්තා බරණැස සිටු වූ මම ම වීමි.


5. අත්‍ථකාම වර්‍ගය
**“යො අත්‍ථකාමස්සා”** යන මේ ජාතක ධර්ම දේශනාව බුදුරජාණන් වහන්සේ දෙව්රම් වෙහෙරෙහි වැඩ වාසය කරන සේක්, ලෝසකතිස්ස තෙරුන් අරබයා වදාළ සේක. මේ ලෝසක තෙරුන් වහන්සේ කවරෙක් ද? කොසොල් රට එක් තමන්ගේ කුලය විනාශ කරන, ධීවර පුත්‍රයකු වූ, ලැබීමෙන් තොර භික්‍ෂුවකි. ඔහු වනාහි උපන් තැනින් චුත ව කොසොල් රට එක් ගෙවල් දහසක් ඇති ධීවර ගමක එක් ධීවරියකගේ කුසෙහි පිළිසිඳ ගත්තේය. ඔහු පිළිසිඳ ගන්නා දින ඒ කල දහස දැල් ගත් අත් ඇතිව ගංගාවෙහි ද විල්වල ද මසුන් සොයන්නාහු, එක් කුඩා මසකුවත් නො ලැබූහ. එතැන් පටන් ඒ ධීවරයෝ පිරිහෙත්මය. ඔහු කුසට පැමිණි දින සිට ඔවුන්ගේ ගම සත් වරක් ගින්නෙන් දැවී ගියේය. සත් වරක් රජු විසින් දඬුවම් දෙන ලදි. මෙසේ පිළිවෙලින් දුප්පත් වූ ඔවුහු සිතූහ. පෙර අපට මෙබඳු දෙයක් සිදුවී නැත. දැන් වනාහි පිරිහෙමු. අප අතර එක් කාලකණ්ණියකු විය යුතුය. කොටස් දෙකක් වෙමු. පන්සියයක් පන්සියයක් වශයෙන් කුල එක් වූහ. එයින් පසු යම් තැනක ඔහුගේ මව්පියවරු වෙත් ද ඒ කොටස පිරිහේ. අනිත් කොටස වැඩේ. ඔවුහු ඒ කොටසත් දෙකඩ විය. එය ද දෙකඩ විය. මෙසේ යම්තාක් එම ගෙදර එකක් වී ද ඒතාක් බෙදා ඔවුන්ගේ කාලකණ්ණිකම දැන තලා බැහැර කළහ.
ඉක්බිති, ඔහුගේ මව අමාරුවෙන් ජීවත් වන්නී, ගැබ මෝරා ගිය කල එක් තැනක වැදුවාය. අන්තිම ජීවිතයේ වසන සත්ත්වයා නසන්න නො හැකිය. කලය තුළ පහනක් මෙන් ඔහුගේ හෘදයෙහි රහත්බවට හේතු සම්පත් දිලිහේ. ඕ තුමූ මේ දරුවා පෝෂණය කොට දුව පැන හැසිරෙන කාලයෙහි ඔහුට එක් කබලක් අතට දී පුත්‍රය, එක් ගෙයකට පිවිසේව යි යවා පලා ගියාය. හෙතෙම එතැන් පටන් තනිව ම එහි හිඟමන් සොයා එක් තැනක නො නිදයි. ස්නානය නො කරයි. ශරීරය පිළිදැගුම් නො කරයි. පාංසු පිසාචයෙක් මෙන් අමාරුවෙන් ජීවිකාව කරයි. හෙතෙම පිළිවෙලින් සත් හැවිරිදි වී එක් ගෙදරක භාජන සේදූ වතුර දමන තැන කවුඩෙක් මෙන් එක එක බත් උල අහුලා කයි.
ඉක්බිති, සැරියුත් හිමි සැවැත් නුවර පිඬු පිණිස හැසිරෙද්දී දැක මේ සත්ත්වයා ඉතා දුක්ඛිත තත්ත්වයට පත්වූයේය. කවර ගමක වැසියකුදැ යි ඔහු කෙරෙහි මෙත් සිත් වඩා බොල, එව යි කී සේක. ඔහු ගොස් තෙරුන් වහන්සේට වැඳ සිටියේය. ඉක්බිති, ස්ථවිර තෙමේ ඔහුගෙන් කවර ගමක වැසියෙක් ද? මව්පිය කොහිදැ යි විචාළ සේක. ස්වාමීනි, මම පිහිටක් නොමැත්තෙකි. මගේ මව ද පියා ද මා නිසා වෙහෙසට පත් වූහ යි මා අත් හැර දමා පලා ගියාහුය. එ සේ නම් පැවිදි වන්නේ ද? ස්වාමීනි, මම පැවිදි වන්නම්, ඒත් මා වැනි දුගියකු කවරෙක් පැවිදි කරන්නෝ ද? මම පැවිදි කරන්නෙමි. මැනවි. පැවිදි කරන සේක්වා. තෙරුන් වහන්සේ ඔහුට කෑ යුතු බීව යුතු දෑ දී ඔහු විහාරයට ගෙන ගොස් සියතින් ම නාවා පැවිදිකොට වයස් පිරුණු ඔහු උපසපන් කැරවූ සේක. හෙතෙම මහලු කල ලෝසකතිස්ස තෙරුන්යැ යි ප්‍රකට විය. පින් නැත්තේ ස්වල්ප ලාභ ඇත්තේය. ඔහු අසදෘශ දානයෙහි ද කුස පුරා නො ලද විරූය. ජීවිතය ගැටගසා ගැනීමට පමණක් ම ලබයි. උන්වහන්සේගේ පාත්‍රයට එක් කැඳ හැන්දක් දුන් කල්හි පාත්‍රය පිරීගියාක් සේ පෙනිණි. ඉක්බිති, මිනිස්සු මොහුගේ පාත්‍රය පිරී ඇතැ යි ඊළඟට සිටි අයට කැඳ දෙති. උන්වහන්සේගේ පාත්‍රයෙහි කැඳ දෙන කල මිනිසුන්ගේ බඳුන්වල කැඳ අතුරුදහන් වෙති යි කියති. කැවිලි ආදියෙහි ද මෙම ක්‍රමයයි.
හෙතෙම මෑත කාලයෙහි විදසුන් වඩා උසස් ඵලය වූ රහත් ඵලයෙහි පිහිටියේ නමුදු ස්වල්ප ලාභ ඇත්තේ ම වූ සේක. ඉක්බිති, උන්වහන්සේට පිළිවෙලින් ආයුෂ පිරිහුණු කල්හි, පිරිනිවන් පාන දවස පැමිණියේය. දම් සෙනෙවි සැරියුත් මහතෙරුන් වහන්සේ කල්පනා කරන සේක්, උන්වහන්සේ පිරිනිවන් පානා බව දැන මේ ලෝසකතිස්ස ස්ථවිරයන් වහන්සේ අද පිරිනිවන් පාන්නේය. අද මා විසින් මොහුට ඇතිතාක් ආහාර දෙන්න වටීයැ යි ඔහුත් රැගෙන සැවැත් නුවරට පිඬු පිණිස වැඩි සේක. ස්ථවිරයන් වහන්සේ ඔහු නිසා බොහෝ මිනිසුන් ඇති සැවැත් නුවර තෙක් අත දිගුකොට වැඳුම් මාත්‍රයක්වත් නො ලැබූ සේක. ඉක්බිති, ඔහුට ස්ථවිරයන් වහන්සේ ඇවැත්නි, යව. ආසන ශාලාවෙහි හිඳුවයි පිටත්කොට යවා මෙය ලෝසක තෙරුන්ට දෙවුයැ යි ලැබූ ආහාර යැවූ සේක. එය රැගෙන ගියා තැනැත්තෝ ලෝසක තෙරුන් සිහි නො කොට තුමූ ම අනුභව කළහ. ඉක්බිති, තෙරුන් වහන්සේ නැගිට විහාරයට ගිය කල්හි ලෝසකතිස්ස ස්ථවිර තෙමේ ගොස් තෙරුන් වැන්දේය. තෙරුන් වහන්සේ නැවතී සිටියේ ම ඇවැත්නි, ඔබ වහන්සේට බත් ලැබුණේදැ යි විචාළ සේක. ස්වාමීනි, බත් නො ලබන්නා වූයැ යි කී සේක. තෙරුන් වහන්සේ සංවේගයට පත්ව කාලය බැලූ සේක. කල් ඉක්ම ගොස් තිබුණි. තෙරුන් වහන්සේ එ සේ වේවා. ඇවැත්නි, මෙහි ම හිඳුවයි ලෝසක තෙරුන් වහන්සේ ආසන ශාලාවෙහි හිඳුවා කොසොල් රජතුමාගේ මාලිගාවට වැඩම කළ සේක. රජතුමා තෙරුන් වහන්සේගේ පාත්‍රය ගෙන්වාගෙන බත් කාලය නො වේයැ යි පාත්‍රය පුරා චතුමධුර පිළිදෙවීය. තෙරුන් වහන්සේ එය ගෙන වැඩමවා ඇවැත්නි තිස්සයෙනි, එව, මේ චතුමධුර වළඳව යි වදාරා පාත්‍රය අතෙහි තබාගෙන ම සිටි සේක. හෙතෙම තෙරුන් වහන්සේ කෙරෙහි ගෞරවයෙන් ලජ්ජාවෙමින් නො වළඳයි. ඉක්බිති, ඔහුට තෙරුන් වහන්සේ ඇවැත්නි තිස්සයෙනි, එව, මම මෙම පාත්‍රය රැගෙන ම සිටිමි. නුඹ වහන්සේ හිඳගෙන වළඳනු. ඉදින්, මේ පාත්‍රය අතින් ඉවත් කෙළේ නම් කිසිවක් නො තිබෙන්නේයැ යි වදාළ සේක. ඉක්බිති, ආයුෂ්මත් ලෝසකතිස්ස තෙරුන් වහන්සේ අග ඉසුරු දම් සෙනෙවි සැරියුත් තෙරුන් වහන්සේ පාත්‍රයගෙන සිටි චතුමධුර වැළඳූ සේක. එය තෙරුන් වහන්සේගේ ආර්‍ය්‍ය සෘද්ධි බලයෙන් නිමාවකට පත් නො වීය. එදා ලෝසකතිස්ස තෙරුන් වහන්සේ ප්‍රමාණවත් බඩපුරා වැළඳූ සේක. එදින ම අනුපාදිසේස නිර්වාණ ධාතුවෙන් පිරිනිවන් පෑ සේක. සම්මා සම්බුදු රජාණන් වහන්සේ සමීපයෙහි සිට සිරුර බැහැර කිරීම කැරවූ සේක. ධාතුන් ගෙන චෛත්‍යයක් කළහුය.
එකල්හි භික්‍ෂූහු දම් සභාවෙහි රැස්ව ඇවැත්නි, ලෝසක තෙරුන් වහන්සේ පින් නැත්තේ ස්වල්ප ලාභ ඇත්තේය. මෙබඳු වූ පින් රහිත වූ අල්ප ලාභ ඇතියකු විසින් ආර්‍ය්‍ය ධර්මය කෙසේ ලබන ලදදැ යි කියමින් හුන්නාහුය. බුදුරජාණන් වහන්සේ දම් සභාවට වැඩමවා මහණෙනි, මෙහි කවර කථාවකින් යුක්ත ව දැන් හුන්නාහුදැ යි විචාළ සේක. උන් වහන්සේලා මෙනම් කථාවකිනි ස්වාමීනි යි සැලකළාහුය. බුදුරජාණන් වහන්සේ මහණෙනි, මේ භික්‍ෂුව තමාගේ නො ලැබීම ද අරිය ධර්ම ලාභය ද තමා විසින් කරන ලදි. මොහු වනාහි පෙර අනුන්ට ලැබීම් අවහිරකොට ස්වල්ප ලාභී විය. අනිත්‍ය, දුක්ඛ, අනත්ත යන විදර්ශනාවෙන් යුක්ත බැවින් එහි ප්‍රතිඵලයෙන් ආර්‍ය්‍ය ධර්ම ලාභී වූයේයැ යි වදාරා අතීතය ගෙන හැර දැක්වූ සේක.
යටගිය දවස කාශ්‍යප සම්මා සම්බුදුරජාණන් වහන්සේගේ කාලයෙහි එක්තරා භික්‍ෂූන් වහන්සේ නමක් එක් කෙළඹි පුත්‍රයකු නිසා ගමේ ආවාසයක වාසය කළ සේක. ප්‍රකෘති සිල් ඇත්තේ විදර්ශනාවෙහි යෙදී පැහැදී වසන සේක. ඉක්බිති, එක් රහත් තෙර කෙනෙක් වහන්සේ සම ව්‍රත වසන සේක්, අනුක්‍රමයෙන් ඒ භික්‍ෂූන් වහන්සේට උපස්ථාන කරන්නා වූ කෙළඹි පුත්‍රයා වසන ගමට වැඩම කළ සේක. කෙළඹි පුත්‍රයා තෙරුන් වහන්සේගේ ඉරියව් පැවැත්මෙහි පැහැදී පාත්‍රය ගෙන ගෙට වඩමවා සකසා වළඳවා කෙටි බණක් අසා තෙරුන් වැඳ ස්වාමීනි, අපගේ ආසන්න විහාරයට වඩිනු මැනවි. අපි සවස් කාලයේ අවුත් බලන්නෙමු යි කීවේය. ස්ථවිරයන් වහන්සේට වැඳ විචාරා එකත්පස ව වැඩහුන් සේක. උන් වහන්සේ ද ඔහු සමග පිළිසඳර කථාකොට ඇවැත්නි, දානය ලබන ලද්දේදැ යි විචාළ සේක. එ සේය. ලැබුණේය. කොහිදී ලබන ලද්දේ ද? නුඹ වහන්සේගේ ආසන්න ගමෙහි කෙළඹියාගේ ගෙදරිනි. මෙසේ ද කියා තමන්ගේ සෙනසුන විචාරා පිළිදැගුම්කොට පා සිවුරු සකස්කොට තබා ධ්‍යාන සුවයෙන් ද ඵල සුවයෙන් ද ගතකරමින් වැඩහුන් සේක.
ඒ කෙළඹි පුත්‍රයා ද සවස් කාලයෙහි සුවඳ මල් ද පහන් හා තෙල් ද ගෙන්වා ගෙන විහාරයට ගොස් නේවාසික තෙරුන් වැඳ ස්වාමීනි, එක් ආගන්තුක ස්ථවිර නමක් ඇත්දැ යි විචාළේය. එ සේය, පැමිණියේය. දැන් කොහි ද? අසවල් සේනාසනයෙහිය. හෙතෙම උන් වහන්සේගේ සමීපයට ගොස් වැඳ එකත්පසෙක හුන්නේ ධර්ම කථාව අසා සිසිල් වේලාවෙහි චෛත්‍යය ද බෝධිය ද පුදා පහන් දල්වා දෙදෙනා වහන්සේට ම ආරාධනාකොට ගියේය. නේවාසික ස්ථවිරයන් වහන්සේ ද මේ කෙළඹි තෙමේ බිඳුණේමය. ඉදින්, මේ භික්‍ෂුව මේ විහාරයෙහි වාසය කරන්නේ නම්, හෙතෙම මා කිසිසේත් ගණන් නො ගන්නේය. තෙරුන් කෙරෙහි නො සතුටු සිත් ඇතිබවට පැමිණ මේ විහාරයෙහි වාසය නො කරන ලෙස මා විසින් කරන්න වටීයැ යි, ඔහු උපස්ථාන කරන වේලාවෙහි ආවාහු සමග කිසිවක් කථා නො කළේය. ක්ෂීණාශ්‍රවයන් වහන්සේ ඒ භික්‍ෂුවගේ අදහස් දැනගෙන මේ ස්ථවිර තෙම මගේ කුලයෙහි හෝ ගණයා කැරෙහි හෝ අවිරුද්ධබව නො දනී. තමන්ගේ වසන ස්ථානයට ගොස් ධ්‍යාන සැපයෙන් ද ඵල සැපයෙන් ද කල්ගත කළ සේක.
නේවාසික ස්ථවිරයන් වහන්සේ දෙවැනි දින නිය පිටින් ගෙඩිය ගසා නියෙන් දොරට තට්ටුකොට කෙළඹියාගේ ගෙට වැඩි සේක. හෙතෙම උන් වහන්සේගේ පාත්‍රය ගෙන පනවන ලද ආසනයෙහි හිඳුවා ආගන්තුක ස්ථවිරයන් වහන්සේ කොහිදැ යි විචාළේය. මම ඔබගේ කුළුපගයාගේ පුවත් නො දනිමි. ගෙඩිය ගසන්නේ දොරට තට්ටු කරන්නේ නමුදු පුබුදුවන්නට නො හැකි වූයෙමි. ඊයේ ඔබගේ ගෙයි ප්‍රණීත භෝජන අනුභවකොට දිරවන්න නො හැකි වන්නේ දැන් නින්දට බැස්සේ විය යුතුය. පහදින ඔබ මෙබඳු තැන්වලට ම පැහැදෙන්නෙහිය. ක්ෂීණාශ්‍රවයන් වහන්සේ ද තමන්ගේ පිඬුසිඟා හැසිරෙන වේලාව සලකා සිරුර පිළිදැගුම්කොට පා සිවුරු රැගෙන අහසෙහි පැන නැඟී අන් තැනකට වැඩි සේක. ඒ කෙළඹි තෙම, නේවාසික ස්ථවිරයන්ට ගිතෙල්, මීපැණි, උක් සකුරුවලින් සකස් කළ කිරි බත් වළඳවා පාත්‍රය සුවඳ සුණෙන් උලා නැවත පුරවා ස්වාමීනි, ඒ ස්ථවිරයන් වහන්සේ මාර්‍ගයෙහි ක්ලාන්ත වූයේ වන්නේය. උන්වහන්සේට මේ කිරි බත ගෙනයනු මැනවැ යි දුන්නේය. අනිත් භික්‍ෂූන් වහන්සේ ප්‍රතික්ෂේප නො කොට ගෙන යන්නේ ඉදින්, ඒ භික්‍ෂු තෙම මේ කිරි බත බොන්නේ ද බෙල්ලෙන් අල්ලා බැහැර කරන්නේ නමුදු නො යන්නේය. ඉදින් වනාහි, මම මේ කිරි බත මිනිසකුට දෙන්නේ නම් මාගේ ඒ ක්‍රියාව ප්‍රකට වන්නේය. ඉදින්, ජලයෙහි පාකැර හරින්නෙම් නම් දිය පිට ගිතෙල් ප්‍රකට වන්නේය. ඉදින්, බිම අත් හරින්නේ නම් කවුඩන් එකතු වීමෙන් වැනෙන්නේය. මෙය කොහි හැර දමන්නෙම්දැ යි සලකන්නේ එක් දැවුණු කෙතක් දැක අඟරු පහකොට එහි බහා මත්තෙහි අඟුරුවලින් වසා විහාරයට ගියේ ඒ භික්‍ෂුව නො දැක මෙසේ සිතීය. ඒකාන්තයෙන් ඒ භික්‍ෂු තෙම රහත් කෙනෙකි. මගේ අදහස් දැන අන් තැනකට ගියා වන්නේය. අනේ, මාවිසින් බඩ නිසා අසාධාරණයක් කරන ලද්දේයැ යි එකෙණෙහිම ඔහුට මහත් වූ දොම්නසක් පහළ විය. එතැන් පටන් ම මිනිස් ප්‍රේතයෙක් ව නොබෝ කලකින් ම කළුරියකොට අපායෙහි උපන්නේය.
හෙතෙම බොහෝ වර්ෂ ලක්‍ෂ ගණනක් නිරයෙහි පැසී ඉදිරි වූ පිළිවෙලින් පන්සියයක් ජාතිවල යකෙක් වී එක් දිනක්වත් බඩපුරා අහරක් නො ලැබුවේය. එක් දිනක් අසූචි බඩ පුරා ලැබුවේය. නැවත පන්සියයක් ජාතිවල බල්ලෙක් වූයේය. එකල ද එක් දිනක් බත් වමනයක් බඩ පුරා ලැබුවේය. ඉතිරි කාලයෙහි ඔහු විසින් බඩපුරා අහරක් නො ලදවිරූය. බලු යෝනියෙන් චුත වී කසීරට එක් ගමක දුප්පත් කුලයක උපන්නේය. ඔහු උපන් දින පටන් ඒ ගෙදර අතිශයින් ම දුප්පත් වූයේ ම නැබෙන් උඩට කැඳ වතුර ටිකක්වත් නො ලැබුවේය. ඔහුට මිත්තවින්දකයැ යි නමක් විය. මව්පිය බඩගිනි දුක ඉවසන්න නො හැක්කේ යව, කාලකණ්ණියායැ යි ඔහුට තලා බැහැර කළහ. හෙතෙම පිළිසරණක් නැත්තේ, හැසිරෙන්නේ බරණැසට ගියේය. එකල්හි බෝසත් තෙම බරණැස දිසාපාමොක් ඇදුරු වී පන්සියයක් තරුණයන්ට ශිල්පය හදාරවයි. එකල්හි බරණැස් නුවර වැසියෝ දුප්පතුන්ට වැටුප් දී ශිල්ප හික්මවත්. මේ මිත්තවින්දක තෙම බෝසතාණන්ගේ සමීපයෙහි පිනට ශිල්ප හදාරයි. හෙතෙම පරුෂය. අවවාදයට නො නැමේ. ඒ ඒ අයට පහර දෙමින් හැසිරේ. බෝසතාණන් විසින් අවවාද කැරනු ලබන්නේ නමුදු අවවාදය නො පිළිගනී. ඒ නිසා ඔහුට ලැබීම ද මද විය.
ඉක්බිති, හෙතෙම මානවකයන් සමග කලහකොට අවවාද නො ගන්නේ එයින් පලාගොස් ඇවිදින්නේ, එක් පිටිසර ගමකට ගොස් කුලී වැඩකොට ජීවත් වේ. හෙතෙම එහි එක් දුප්පත් ස්ත්‍රියක සමග සංවාසය කළේය. ඕ තුමූ ඔහු නිසා දරුවන් දෙදෙනකු වැදුවාය. ගම් වැසියෝ අපට යහපත අයහපත සැලකරන්නැ යි මිත්තවින්දකට කුලිය දී ගම් දොර කුටියක ඔහු වැස්සූහ. ඒ මිත්තවින්දකයා නිසා පිටිසර ගම් වැසියෝ සත් වරක් රජ දඬුවම් වින්දෝය. සත් වරක් විල බිඳුණැ යි ඔවුහු සිතුවෝහුය. පෙර අපට මේ මිත්තවින්දකයා නො පැමිණි කල්හි මෙබඳු දෙයක් නැත. දැන් මොහු පැමිණි කාලයේ සිට පිරිහෙවු යි ඔහුට තලා බැහැර කළාහුය.
හෙතෙම තමාගේ දරුවන් ගෙන අන් තැනකට යන්නේ, අමනුෂ්‍යයන් විසින් අරක් ගත් කැලෑවකට පිවිසියේය. එහි අමනුෂ්‍යයෝ දරුවන් ද බිරිය ද මරා මස් කෑහ. හෙතෙම එයින් පලාගොස් ඒ ඒ තැන ඇවිදින්නේ, එක් ගම්භීර නම් පටුනු ගමට නැව දියත් කැරන දිනයෙහි ම පැමිණ කම්කරුවෙක් වී නැවට නැංගේය. නැව මුහුද මත සත් දවසක් ගොස් සත් වැනි දින මුහුද මැද තට්ටුකොට තැබුවා සේ සිටියේය. ඔවුහු කාලකණ්ණි තුණ්ඩුව හෙවත් අවාසනාවන්තයා සෙවීමේ කුසපත් තේරූහ. සත් වරක් ම මිත්තවින්දකට ම පැමිණියේය. මිනිස්සු ඔහුට උණ දඬු මිටියක් දී අතින් ගෙන මුහුදට විසි කළහ. ඔහු දැමූ විගස නැව ගියේය. මිත්තවින්දක තෙමේ උණ මිටියෙහි දිග ඇදී මහා මුහුදෙහි යන්නේ කාශ්‍යප සම්බුදුරජුන්ගේ කාලයෙහි රකින ලද ශීල බලයෙන් මුහුද පට එක් පළිඟු මැණික් විමානයක දෙව් දූවරු සතර දෙනෙක ලැබ ඔවුන්ගේ සමීපයෙහි සැප විඳින්නේ සතියක් වාසය කළේය. ඒ විමාන ප්‍රේතියෝ සත් දිනක් සැප අනුභව කරත්. සත් දිනක් දුක් අනුභව කරත්. දුක් අනුභව කරන්නට යන කල්හි අපි යම්තාක් එමු ද ඒතාක් මෙහි ම වසව යි කියා ගියාහුය.
මිත්තවින්දක තෙම ඔවුන් ගිය කල උණ කලාපයෙහි වැදහොවා වෙනතක යන්නේ රිදී විමානයක දේව දූවරුන් අට දෙනෙකු ලැබුවේය. එයින් ද ඈත යන්නේ, මැණික් විමානයෙහි සොළොස් දෙනෙකු ද රන් විමානයක තිස් දෙදෙනෙකු ද ලැබුවේය. ඔවුන්ගේ වචනය නො කොට ඈත යන්නේ අතුර දිවයිනක එක් යක්‍ෂ නගරයක් දුටුවේය. එහි එක් යකින්නියක් එළු ස්වරූපයෙන් හැසිරෙයි. මිත්තවින්දක තෙමේ ඇගේ යක්‍ෂණීබව නො දන්නේ එළු මස් කන්නේ, ඇය පාවලින් අල්ලා ගත්තේය. ඕ තුමූ යක්‍ෂානුභාවය නිසා ඔහු ඔසවා විසි කළාය. හෙතෙම, ඇය විසින් විසි කැරන ලද්දේ මුහුද මතින් ගොස් බරණැස දිය අගල අසල එක් කටු ලැහැබක් මත වැටී පෙරැළී බිම පිිහිටියේය. එසමයෙහි ඒ දිය අගල අසල රජුගේ එළු දෙන්නුන් හැසිරෙන්නේ, සොරු පැහැර ගනිති. එළු දෙනුන් බලන්නෝ සොරුන් අල්ලා ගනිමු යි එකත් පසෙක සැඟවී සිටියාහුය. මිත්තවින්දක තෙමේ පෙරළී බිම සිටියේ ඒ එළු දෙනුන් දැක සිතීය. මම මහ මුහුදෙහි එක් දිවයිනක එළු දෙනකගේ පා ගෙන ඈ විසින් විසිකරන ලද්දේ මෙහි වැටුණේය. ඉදින් වනාහි, දැන් එක් එළු දෙනකගේ පා ගන්නෙම් නම් ඕ තුමූ මා එහා මුහුදු පිට විමන් දෙවියන්ගේ සමීපයෙහි විසි කරන්නීය. හෙතෙම මෙසේ අනුවණින් මෙනෙහි කොට එළු දෙනකගේ පා ගත්තේය. ඕ තුමූ අල්ලාගත් විට ම කෑගැසුවාය. එළු දෙනුන් පාලකයෝ එහෙන් මෙහෙන් පැමිණ ඔහු අල්ලාගෙන මෙතෙක් කල් රජ ගෙදර එළු දෙනුන් කන්නා මේ සොරායැ යි ඔහුට කොටා බැඳ රජුගේ සමීපයට ගෙන ගියෝය.
එකෙනෙහි බෝසත් තෙමේ පන්සියයක් තරුණයන් විසින් පිරිවරන ලද්දේ නුවරින් නික්ම නෑමට යන්නේ මිත්තවින්දක දැක හඳුනා ඒ මිනිසුන්ට කීවේය. දරුවනි, මේ තෙමේ අපගේ ශිෂ්‍යයෙකි. කුමක් නිසා ඔහු ගත්තාහු ද? ආර්යය, එළු දෙනුන් සොරකම් කරන්නෙකි. එක් එළු දෙනකුගේ පා අල්ලා ගත්තේය. එහෙයින් අල්ලා ගන්නා ලද්දේ වෙයි. එ සේ නම් මොහු අපට දාසයකු කොට දෙවු. අප නිසා ජීවත් වන්නේය. ආර්යය, යහපතැ යි ඔහු අත්හැර ගියාහුය. ඉක්බිති, බෝධිසත්ත්ව තෙම මිත්තවින්දකය, තෝ මෙතෙක් කල් කොහි විසුවේදැ යි විචාළේය. හෙතෙම තමා විසින් කරන ලද සියළු කර්‍ම සැලකළේය. බෝසත් තෙමේ වැඩ කැමැතිවුන්ගේ වචනය විශ්වාස නො කරන්නෝ මේ දුකට පැමිණෙතැ යි කියා මේ ගාථාව කීවේය.
“වැඩ කැමැති ව හිතවත් ව අනුකම්පා කරන්නහුගේ වචනය, අවවාද කරන්නේ නමුදු යමෙක් නො කරයි ද එළු දෙනගේ පාදයෙහි එල්බ ගත් මිත්තක මෙන් ශෝක කරයි.”
එහි **“අත්‍ථකාමස්සාති”** අභිවෘද්ධිය කැමැතිවන්නාහුගේ, **“හිතානුකම්පිනොති”** හිතවත් ව අනුකම්පා කරන්නාගේ, **“ඔවජ්ජමානොති”** මොළොක් වූ හිතවත් සිතින් අවවාද දෙනු ලබන්නේ, **“න කරොති සාසනං”** උපදෙස් නො පිළිපදියි. නො කීකරු ව අවවාද නො රුස්සන්නකු වේ. **“මිත්තකො විය සොචතීති”** මේ මිත්තවින්දක තෙම එළු දෙනගේ පාදය ගෙන ශෝක කරන්නේ යම් සේ ද වෙහෙස වන්නේ යම් සේ ද, මෙසේ හැමදා ශෝක කරන්නේයැ යි, මේ ගාථාවෙන් බෝසතාණෝ දහම් දෙසූහ.
මෙසේ ඒ තෙරුන් විසින් මෙතෙක් කාලයෙහි ආත්ම භාව තුනක ම කුස පිරීමක් නො ලදවිරූය. යක්ෂයකු වී එක් දිනක් ගබ්මල ලබන ලදි. සුනඛයකු වී එක් දිනක් බත් වමනය ද පිරිනිවන්පාන වෙසෙහි දම් සෙනෙවි සැරියුත් හිමියන්ගේ ආනුභාවයෙන් චතුමධුර ලබන ලදි. මෙසේ අනුන්ගේ ලාභ අනතුරු කිරීම මහා දෝෂයක්යැ යි දත යුතුයි. ඒ කාලයෙහි ඒ ආචාර්ය තෙමේ ද මිත්තවින්දකයා ද කම් වූ පරිදි මිය පරලොව ගියෝය.
බුදුරජාණන් වහන්සේ, මහණෙනි, මෙසේ තමා විසින් අල්ප ලාභී බවත් ආර්‍ය්‍ය ධර්‍මලාභී බවත් තෙමේ ම කළේයැ යි, මේ ධර්‍ම දේශනාව ගෙනහැර දක්වා අනුසන්ධි ගළපා ජාතක කථාව නිමවා වදාළ සේක. එකල්හි මිත්තවින්දක තෙම ලෝසකතිස්ස තෙරුන් විය. දිසාපාමොක් ඇදුරුතුමා මම ම වෙමි යි වදාළ සේක.
**“යො අත්‍ථකාමස්සාති”** යන‌ මේ දේශනාව බුදුරජාණන් වහන්සේ ජේතවනාරාමයේ වැඩ වාසය කරන සේක්, එක්තරා කෑදර භික්‍ෂුවකු අරබයා වදාළ සේක. ඒ භික්‍ෂුවගේ කෑදරබව නව වැනි නිපාතයෙහි කාක ජාතකයෙහි මතු සඳහන් වන්නේය. එකල්හි වනාහි, භික්‍ෂූහු, ස්වාමීනි, මේ භික්‍ෂුව කෑදරයැ යි බුදුරජුන්ට සැලකළහ. ඉක්බිති, බුදුරජාණන් වහන්සේ ඒ භික්‍ෂුවගෙන් මහණ, නුඹ ලොල්ය යනු ඇත්තදැ යි විචාළේය. ස්වාමීනි, එ සේය. බුදුරජාණන් වහන්සේ මහණ, නුඹ පෙරත් ලොල්ය. ලොල්කම නිසා ම මරණයට පත්විය. නුවණ ඇත්තේ ද ඔබ නිසා තමන්ගේ වසන තැනින් පිරිහුණේයැ යි වදාරා අතීතය ගෙනහැර පෑ සේක.
යටගිය දවස බරණැස් නුවර බඹදත් රජු රජ කරද්දී බෝසත් තෙමේ පරෙවි ජාතියෙහි උපන්නේය. එදා බරණැස් නුවර වැසියෝ පින් කැමැති නිසා ඒ ඒ ස්ථානයෙහි කුරුල්ලන්ට සැප සේ වාසය කිරීමට දහයියා පැස් එල්ලති. බරණැස් සිටුතුමාගේ අරක්කැමියා ද තමාගේ කුස්සියෙහි එක් දහයියා කූඩයක් එල්ලා තැබීය. බෝසත් තෙමේ එහි වාසය කළේය. හෙතෙම උදෑසන ම නික්මී ගොදුරු සඳහා හැසිර සවස අවුත් එහි වසන්නේ කාලය ගෙවයි. ඉක්බිති, එක් දිනක් එක් කපුටෙක් මුළුතැන්ගෙය උඩින් යන්නේ නො ඇඹුල් මත්ස්‍යය මාංශ සුවඳ ආඝ්‍රාණයකොට ලෝභය උපදවා කෙසේ නම් මාළු ලබන්නෙහිදැ යි, නුදුරෙහි හිඳ අල්ලා ගැනීමට පරීක්‍ෂා කරන්නේ සවස බෝසතුන් අවුත් මුළුතැන් ගෙයට පිවිසෙනු දැක මේ පරෙවියා නිසා මේ මස් හා මාළු ලබන්නෙමි යි දෙවැනි දින උදෑසන ම අවුත් බෝසතුන් නික්මී ගොදුරු සඳහා යන කල පිටුපසින් ගියේය. ඉක්බිති, ඔහුට බෝසත් තෙම මිත්‍රය, නුඹ කුමක් නිසා අප සමග හැසිරෙන්නෙහිදැ යි ඇසුවේය. ස්වාමීනි, නුඹ වහන්සේගේ ක්‍රියාව මට රුචි කෙරේ. මෙතැන් පටන් තොපට උපස්ථාන කරන්නෙමි. මිත්‍රය, තෙපි අන්‍යය වූ ගොදුරු ක්‍රම ඇත්තෝය. අපි අන්‍යය ගොදුරු ක්‍රම ඇත්තෝමු නුඹ විසින් අපට උපස්ථාන කිරීම දුෂ්කරය. ස්වාමීනි, නුඹ වහන්සේ ගොදුරු ගන්නා කල්හි මමත් ගොදුරු ගෙන නුඹ වහන්සේලා සමග ම යන්නෙමි. මැනවි. හුදෙක් අප්‍රමාද විය යුතුය. මෙසේ බෝසත් තෙමේ කපුටාට අවවාදකොට ගොදුරෙහි හැසිරෙන්නේ, තණ ඇට ආදිය කයි. බෝසතාණන් වහන්සේ ගොදුරු ගන්නා කල්හි කපුටා ගොස් ගොම පිඬු පෙරළා කුඩා පණුවන් කා බඩ පුරවා බෝසතුන්ගේ සමීපයට පැමිණ ස්වාමීනි, නුඹ වහන්සේ කල්යවා හැසිරෙව්. බොහෝ කෑම කන්නකු වන්න නො වටීයැ යි කියා බෝසතාණන් වහන්සේ විසින් ගොදුරු ගෙන සවස තමන් එන්නාහු සමග මුළුතැන්ගෙට පිවිසියේය. අරක්කැමියා අපේ පරෙවියා අනිකකු ගෙන ආයේය. කපුටාට ද පැසක් තැබීය. එතැන් පටන් දෙදෙනා ම වාසය කරත්.
ඉක්බිති, එක් දිනක සිටාණන්ට බොහෝ මස් හා මාළු ගෙනාවාහුය. අරක්කැමියා ඒවා ගෙන ඒ ඒ තැන එල්ලීය. කපුටා ඒ දැක ලෝභ උපදවා හෙට ගොදුරු බිමට නො ගොස් මා විසින් මෙය කෑ යුතුයැ යි රාත්‍රියෙහි තතනමින් වැද හොත්තේය. දෙවැනි දින බෝසත් තෙමේ ගොදුරු සඳහා යන්නේ, යහළු කපුට, එව යි කීවේය. ස්වාමීනි, තොපි යවු. මට බඩේ අමාරුවක් ඇත. යහළුව, කපුටන්ට බඩේ රුජා කිසි දිනක නො වූ විරූය. රාත්‍රියෙහි යාම තුන අතර එක එක යාමෙහි මුසපත්වන්නේ වෙයි. පහන් වැටියක් ගිල්ල කාලයෙහි වනාහි මොවුන්ට මොහොතක් තෘප්තිය වෙයි. තෝ මෙසේ මාළු කනු කැමැත්තේ වන්නෙහිය. එව, මිනිසුන් පරිභෝග කරන දේ තොපට භාවිතය අපහසුය. මෙබඳු දෙයක් නො කැරව. මා සමග ම ගොදුරු සඳහා යව. ස්වාමීනි, නො හැකි වෙමි. එ සේ නම් සිය ක්‍රියාවෙන් ප්‍රකට වන්නෙහිය. ලෝභ වසඟයට නො ගොස් අප්‍රමාදී වෙහි යි. ඔහුට අවවාදකොට බෝසත් තෙමේ ගොදුරු සඳහා ගියේය.
අරක්කැමියා නන් වැදෑරුම් මස් මාංශ විකෘතීන් පිළියෙලකොට උණුසුම පහවීමට බඳුන් විවරකොට රස පෙරන බඳුන් මත තබා පිටට ගොස් දහඩිය පිසිමින් සිටියේය. එකෙණෙහි කපුටා පැසෙන් හිස ඔසවා බත් ගෙය බලන්නේ ඔහු නික්මුණු බව දැන දැන් මගේ මනදොළ පුරා මස් කන්න කාලයයි. කිමෙක් ද? මහමස් කම් ද නැතිනම් ඇඹරූ මස්දැ යි සිතා ඇඹරූ මස්වලින් නම් වහා ම කුස පුරවන්න නො හැකිය. මහමස් කෑල්ලක් ගෙන පැසෙහි තබාගෙන කමින් පැසින් පැන රස පෙරහණෙහි සැඟවිණි. ඒ පෙරහණ ‘කිරි’ යන ශබ්දයක් කළේය. අරක්කැමියා ඒ ශබ්දය අසා මේ ශබ්දය කුමක්දැ යි පිවිසියේ කපුටා දැක මේ දුෂ්ට කපුට මා විසින් සිටාණන්ට පිසූ මස් කනු කැමැත්තේය. මම වනාහි සිටුවරයා නිසා ජීවත් වෙමි. මේ බාලයා නිසා නො වේ. මුගෙන් මට කවර ප්‍රයෝජනයක්දැ යි දොර වසා කපුටා අල්ලා ගෙන මුළු සිරුරෙහි පියාපත් සලා අමු ඉඟුරු, ලුණු හා දුරු එක්කොට කොටා ඇඹුල් මෝරුවෙන් කලතා එයින් මොහුගේ මුළු සිරුර උලා ඒ කාක්කා පැසක දැම්මේය. ඒ කපුටා අධික වේදනාවෙන් වැඩුණේ තතනමින් වැදහොත්තේය.
බෝසත් තෙම සවස පැමිණ ව්‍යසනයට පත් කපුටා දැක කෑදර කපුට, මගේ කීම නො අසා තගේ ආශාව නිසා මහා දුකකට පැමිණියේ වෙහියැ යි කියා මේ ගාථාව කීවේය.
“වැඩ කැමති ව හිතවත් ව අනුකම්පා කරන්නහුගේ වචනය, අවවාද කරනු ලබන්නේ නමුදු යමෙක් නො කරයි ද පරෙවියාගේ වචනය නො කොට සතුරන් අතට පැමිණ ශෝක කරයි.”
එහි **“කපොතකස්ස වචනං අකත්‍වාති”** පරෙවියාගේ හිතවත් අවවාදය නො කොට, **“අමිත්තහත්‍ථත්‍ථගතොව සෙතීති”** අමිත්‍ර වූ අනර්ථයක් කරන්නා වූ දුක් උපදවන්නා වූ පුද්ගලයන් සතුරන් අතට පැමිණි මේ කපුටා මෙන් මහත් ව්‍යසනයට පැමිණ ශෝක කරමින් නිදයි.
බෝසත් තෙම මේ ගාථාව කියා දැන් මා මෙතැන වසන්න නො හැකියැ යි අන්තැනක ගියේය. කපුටා එහි ම මරණයට පත්විය. ඉක්බිති, අරක්කැමියා පැසත් සමග ගෙන කසල දමන ස්ථානයේ දැම්මේය.
බුදුරජාණන් වහන්සේ ද මහණ, නුඹ මෙකල පමණක් ලෝලයකු වූයේ නොව පෙරත් ලෝලවිය. නුඹේ ඒ ලොල්බව නිසා නුවණ ඇති අය ද සිය වාසස්ථානයෙන් පිරිහුණේයැ යි මේ ධර්ම දේශනාව ගෙනහැර දක්වා සිව්සස් ප්‍රකාශ කළ සේක. සිව්සස් දේශනාව කෙළවර ඒ භික්‍ෂු තෙම අනාගාමී ඵලයට පැමිණියේය. බුදුරජාණන් වහන්සේ අනුසන්ධි ගළපා ජාතකය නිමාකළ සේක. එකල්හි කපුටා ලොල් භික්‍ෂුව විය. පරෙවියා වනාහි මම ම වෙමි යි වදාළ සේක.
**“යො අත්‍ථකාමස්සාති”** යන මේ ජාතක කථාව බුදුරජාණන් වහන්සේ දෙව්රම් වෙහෙරෙහි වැඩ වාසය කරන සේක්, එක්තරා දුර්වච (නො කීකරු) භික්‍ෂුවක් අරබයා දේශනා කළ සේක. භාග්‍යවතුන් වහන්සේ ඔහුගෙන් මහණ, නුඹ දුර්වචයකු යනු ඇත්තදැ යි විචාරා ස්වාමීනි, සත්‍යයයැ යි කී කල්හි මහණ, නුඹ දැන් පමණක් නොව පෙරත් දුර්වචයකුය. දුර්වච බැවින් ම නුවණ ඇත්තන්ගේ කීම නො පිළිගෙන සර්ප මුඛයෙහි ජීවිත විනාශයට පැමිණියේයැ යි වදාරා අතීත කථාව ගෙනහැර දැක්වූ සේක.
යටගිය දවස බරණැස් නුවර බඹදත් රජු කරද්දී බෝසත් තෙම කසී රට මහා භෝග සම්පත් ඇති කුලයක උපන්නේ, බුද්ධිමත්බවට පැමිණ කාමයන්හි ආදීනව ද නෛෂ්ක්‍රමයෙහි අනුසස් ද දැක පස් කම් සැප අත්හැර හිමාලයට පිවිස තවුස් පැවිද්දෙන් පැවිදි ව කසිණු පිරියම්කොට අභිඥා පස ද අටසමවත් ද උපදවා ධ්‍යාන සැපයෙන් කල්ගත කරන්නේ, මෑත කාලයක මහා පිරිවර ඇත්තේය. පන්සියයක් තාපසයන් විසින් පිරිවරන ලද්දේ, සමූහයාගේ ශාස්තෲ වී වාසය කළේය. ඉක්බිති, එක් නයි පැටියෙක් තමාට පුරුදු පරිදි හැසිරෙන්නේ, එක්තරා තාපසයකුගේ ආශ්‍රමයට පැමිණියේය. තාපසයා ඌ කෙරෙහි දරු සෙනෙහස උපදවා ඌ එක් උණ පුරුකක නිදි කැරවා පෝෂණය කැරේ. ඌ උණ පුරුකේ නිදන බැවින් වේළුකයැ යි නමක් තැබුවේය. ඌ දරු පෙමින් පිළිදැඟුම් කරන නිසා තාපසයාට වේළුක පියායැ යි නම් කළේය.
එකල්හි බෝසත් තෙමේ එක් තාපසයෙක් සර්පයකු පිළිදැඟුම් කැරේයැ යි අසා කැඳවා නුඹ සර්පයකු පෝෂණය කරන්නේ ඇත්තක්දැ යි විචාරා, ඇත්තයැ යි කී කල්හි සර්පයකු සමග විශ්වාසයක් නම් නැත. මෙසේ පිළිදැඟුම් නො කැරව යි කීවේය. තාපසයා කීවේය. ඇදුරුතුමනි, හෙතෙම මගේ පුතාය. ඔහුගෙන් තොරව පවතින්න නො හැක්කෙමි. එ සේ නම් ඌගේ සමීපයෙන් ම ජීවිත විනාශයට පැමිණෙන්නෙහිය. තාපස තෙමේ බෝසතුන්ගේ වචනය නො ඇසීය. සර්පයා ද අත්හරින්නට නො හැකි විය. ඉක්බිති, කීප දිනක් ඇවෑමෙන් සියලු තාපසයෝ ඵලවැල සඳහා ගිය තැන ඵලාඵලයන්ගේ සුලබ බව දැක දෙතුන් දිනක් ම එහි වාසය කළාහුය. වේළුක පියා ද ඔවුන් සමග යන්නේ සර්පයා උණ පුරුකෙහි ම නිදි කැරවා වසා ගියේය. හෙතෙම නැවත තාපසයන් සමග දෙතුන් දිනකින් අවුත් වේළුකට ගොදුරු දෙමි යි උණ පුරුක විවෘතකොට දරුව එව, බඩගිනි ඇත්තෙහිදැ යි අත දිගු කළේය. සර්පයා දින දෙක තුනක් නිරාහාරව සිටි බැවින් කිපී දික් කළ අත දෂ්ටකොට තාපසයා එහි ම ජීවිතක්‍ෂයට පමුණුවා කැලයට පිවිසියේය. තාපසයෝ ඔහු දැක බෝධිසත්ත්වයන් වහන්සේට සැලකළාහුය. බෝසත් තෙම, ඔහුගේ අවසන් කටයුතු කැරවා තාපස සමූහයා මැද වැඩ හිඳ තවුසන්ට අවවාද වශයෙන් මේ ගාථාව කීවේය.
“වැඩ කැමැත්තා හිතවත් ව අනුකම්පා කරන්නාහු වචනය - අවවාදය දෙනු ලබන්නේ වුව ද යමෙක් නො කැරේ ද හෙතෙම වේලුක නම් සර්පයාගේ පියා යම් සේ ද එපරිද්දෙන් මරණයට පත්වූයේ, ශෝක කරයි.”
එහි, **“එවං සො නිහතො සෙතීති”** යමෙක් වනාහි තවුසන්ගේ අවවාද නො ගනී ද හෙතෙම යම් සේ මේ තාපසයා සර්ප කටෙහි නැසුණේ වෙයි යන අර්ථයයි. මෙසේ බෝසතාණන් වහන්සේ තාපස සමූහයාට අවවාද දී සිව් බඹ විහරණ වඩා ආයු කෙළවර බඹලොව උපන්නේය.
බුදු රජාණන් වහන්සේ, භික්‍ෂුව, ඔබ දුර්වච වූයේ දැන් පමණක් නොව පෙරත් දුර්වච වූයේය. අකීකරුකමින් ම සර්ප කටෙහි පූතිභාවයට පැමිණියේයැ යි මේ ධර්ම දේශනාව ගෙනහැර දක්වා පූර්වාපර සන්ධි ගළපා ජාතක කථාව නිමවා වදාළසේක. එකල වේලුක පියා දුර්වච භික්‍ෂුව විය. සෙසු පිරිස බුදු පිරිසයි. පිරිස් නායක මම ම වෙමි යි වදාළ සේක.
**“සෙය්‍යා අමිත්තො”** යන මේ දේශනාව බුදු රජාණන් වහන්සේ මගධ රජ චාරිකාවෙහි හැසිරෙන්නේ, එක්තරා කුඩා ගමක මෝඩ ගැමි මිනිසුන් අරබයා දේශනා කළ සේක. බුදු රජාණන් වහන්සේ එක් කාලයක සැවැත් නුවරින් මගධ රටට වැඩමවා එහි චාරිකාවෙහි හැසිරෙන්නේ, එක්තරා කුඩා ගමකට පැමිණි සේක. ඒ කුඩා ගම බොහෝ සෙයින් මෝඩ මිනිසුන්ගෙන් ම පිරුණේය. එහි එක් දිනක් ඒ අන්ධ බාල මිනිසුන් එක්රැස්ව පින්වත්නි, අප කැලයට පිවිස කර්මාන්ත කරන විට මදුරුවෝ කති. එයින් අපේ කර්මාන්තය නවතියි. සියල්ලෝ ම දුනු ද ආයුධ ද ගෙන ගොස් මදුරුවන් සමග යුද්ධකොට සියලු මදුරුවන් විද සිඳ මරමු යි කතිකාකොට ගෙන කැලයට ගොස් මදුරුවන් විදින්නෙමු යි ඔවුනොවුන් විද පහර දී දුකට පැමිණියෝ අවුත් ඇතුල් ගම ද ගම මැද ද ගම් දොර ද වැද හොත්තේය.
බුදුරජාණන් වහන්සේ සංඝයා විසින් පිරිවරන ලද්දේ, එගමට පිඬු පිණිස වැඩම කළ සේක. සෙසු නුවණ ඇති මිනිස්සු බුදුරජාණන් වහන්සේ දැක ගම් දොර මණ්ඩපයක් කොට බුද්ධ ප්‍රමුඛ මහා සංඝයාට මහදන් දී බුදුරජුන් වැඳ හුන්නාහුය. බුදුරජාණන් වහන්සේ ඒ ඒ තැන වැටුණු මිනිසුන් දැක ඒ උවැසියන් විචාළ සේක. මේ බොහෝ දෙනා ගිලන් මිනිසුන්දැ යි විචාළ සේක. මොවුන් විසින් කුමක් කරන ලද්දේ ද? ස්වාමීනි, ඒ මිනිස්සු මදුරු යුද්ධයක් කරන්නට ගොස් ඔවුනොවුන්ට විද තමා ම ගිලන් වූහ. බුදුරජාණන් වහන්සේ, දැන් පමණක් අන්ධ බාල මිනිස්සු මදුරුවන්ට පහර දෙමැ යි තම තමන්ට පහර දෙති. පෙරත් මදුරුවන්ට පහර දෙන්නෙමු යි අනුන්ට පහර දෙන මිනිස්සු වූවෝමැ යි වදාරා ඒ මිනිසුන් විසින් ඉල්ලන ලද්දේ අතීත කථාව ගෙන හැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසත් තෙමේ වෙළඳාමෙන් ජීවිකාව කරයි. එකල්හි කසී රට එක් පසල් ගමක බොහෝ වඩුවෝ වාසය කරති. එහි එක් හිස් කෙස් සුදු වූ එක් වඩුවෙක් ගසක් අහියි. ඉක්බිති, එක් මදුරුවකු තඹ ලෝ තලියක පිටක් සේ වූ හිසෙහි හිඳ අඩයටියෙන් පහර දෙන්නා සේ හිස මුව තුඩින් විද්දේය. හෙතෙම තමන් සමීපයෙහි හුන් පුතාට කීවේය. දරුව, මගේ හිස මදුරුවෙක් අඩයටියෙන් පහර දෙන්නාක් මෙන් විදියි. ඌ වළක්වනු. පියාණෙනි, ඉවසනු මැනවි. එක පහරින් ම ඌ මරන්නෙමි යි තියුණු ලොකු පොරව ගෙන පියාගේ පිටුපස සිට මදුරුවාට පහර දෙන්නෙමි යි පියාගේ හිස දෙකට පැලුවේය. වඩුවා එහි ම මරණයට පැමිණියේය.
එකල බෝසතාණෝ වහන්සේ ද තමන්ගේ භාණ්ඩ සොයමින් ඒ ගමට පැමිණ ඒ වඩුවාගේ ශාලාවෙහි හුන්නේ, ඔහුගේ ඒ ක්‍රියාව දැක සතුරා වුව ද නුවණ ඇත්තා ම ශ්‍රේෂ්ඨයැ යි ද ඔහු වනාහි දඬුවමට බියෙන් හෝ මිනිසුන් නො මරන්නේයැ යි ද කියා මේ ගාථාව කීවේය.
“නුවණ ඇති සතුරා වුව ද උතුම් වේ. නුවණ නැති නම් මිතුරා වුව ද උතුම් නො වේමැ යි (කුමක් හෙයින් ද යත්) මූඪ (කෙලතොලු) පුත්‍ර තෙමේ මදුරුවා මරමි යි පියාගේ හිස පැළීය.”
එහි, **“සෙය්‍යොති”** ශ්‍රේෂ්ඨ, උත්තම, **“මතියා උපෙතොති”** නුවණින් යුක්ත වූ, **“එළමූගොති”** කෙළ තොලු නලවන මුව ඇති බාලයා, **“පුත්තො පිතූ අබ්හිදා උත්තමඞ්ගන්ති”** තමුන්ගේ මෝඩකම නිසා පුතකු වුව ද පියාගේ හිස මදුරුවකු මරන්නෙමි යි දෙපලු කළේය. ඒ නිසා මෝඩ නුවණ නැත්තා පස මිතුරු වුව ද ශ්‍රේෂ්ඨයැ යි, මේ ගාථාව වදාරා බෝසතාණන් වහන්සේ නැඟට ගොස් කම් වූ පරිද්දෙන් මිය පරලොව ගියේය. වඩුවාගේ ඤාතීහු ඔහුගේ භූමදාන කටයුතු කළාහුය.
බුදුරජාණන් වහන්සේ, උපාසකවරුනි, පෙරත් මදුරුවන්ට පහර දෙන්නෙමු යි අන්‍යයන්ට පහර දුන් මිනිස්සු වූවාහු මයැ යි මේ ධර්ම දේශනාව ගෙනහැර දක්වා පූර්වාපර සන්‍ධි ගළපා ජාතක කතාව නිමවා වදාළ සේක. එකල්හි ගාථාවක් කියා ගිය නුවණ ඇති වෙළෙන්දා වනාහි මම ම වෙමි යි වදාළ සේක.
**“සෙය්‍යො අමිත්තොති”** යන මේ දේශනාව බුදු රජාණන් වහන්සේ ජේතවනාරාමයෙහි වැඩ වාසය කරන සේක්, අනේ පිඬු මහසිටුතුමාගේ එක් දාසියක අරබයා වදාළ සේක. අනේ පිඬු සිටුතුමාට වනාහි රෝහිණී නම් එක් දාසියක් වූවාය. ඈ වී කොටන තැනට අවුත් ඇගේ මහලු මව වැදහොත්තීය. මැස්සෝ ඈ පිරිවරා ඉදිකටුවෙන් විදින්නාක් මෙන් කති. ඕ තුමූ දුවට කීවාය. දරුව, මැස්සෝ මා කති. මොවුන් වළක්වවු. ඕ තුමූ මෑණියනි, වළක්වමි යි මෝල් ගසක් ඔසවා මෑණියන්ගේ සිරුරෙහි මැස්සන් මරා විනාශයට පමුණුවන්නෙමි යි මවට මොහොලෙන් පහර දී ජීවිතක්‍ෂයට පැමිණ වූවාය. එය දැක මව් තුමූ මැරුණෝයැ යි හඬන්නට පටන් ගත්තාය. මේ පුවත සිටාණන්ට සැලකළහ. සිටු තෙම ඇගේ අවසන් කටයුතු කැරවා විහාරයට ගොස් ඒ සියලු පුවත් බුදුරජාණන් වහන්සේට සැලකළේය. බුදුරජාණන් වහන්සේ ගෘහපතිය, මෝ තුමූ මෑණියන්ගේ සිරුරෙහි මැස්සන් මරමි යි දැන් පමණක් මොහොලින් පහර දී මව නො මැරුවාය. පෙරත් මැරුවේමැ යි වදාරා ඔහු විසින් ඉල්ලන ලද්දේ ඉකුත් වත ගෙනහැර දැක්වූ සේක.
යටගිය දවස බරණැස් නුවර බඹදත් රජු රජ කරද්දී බෝසතාණන් වහන්සේ සිටු කුලයෙහි ඉපදී පියාගේ ඇවෑමෙන් සිටු තනතුරට පැමිණියේය. ඔහුට ද රෝහිණී නම් දාසියක විය. ඈ ද තමන්ගේ වී කොටන තැනට පැමිණ හුන්නා වූ මව, දරුව, මා මැස්සන්ගෙන් වළක්වව යි කියන ලද්දී, මෙපරිද්දෙන් ම මොහොලින් පහර දී මව මරණයට පමුණුවා හඬන්නට පටන් ගත්තාය. බෝසත් තෙම ඒ ප්‍රවෘත්තිය අසා සතුරා වුව ද මේ ලෝකයෙහි නුවණ ඇත්තා ම ශ්‍රේෂ්ඨයැ යි සිතා මේ ගාථාව කීවේය.
“අනුකම්පා කරන යම්බඳු බාලයෙක් ඇද්ද? (ඔහුට වඩා) නුවණ ඇත්තා වූ පස මිතුරා උතුම් වේ. බාල වූ රෝහිණී නම් නුවණ නැත්තිය බලව, මව මරා ශෝක කරන්නීය.”
එහි **“මෙධාවීති”** නුවණ ඇති, ඥානවන්ත, **“යඤ්චෙ බාලානුකම්පකොති”** මෙහි **“යන්ති”** යනු ලිඞ්ග විපර්‍ය්‍යාසයක් කරන ලද්දේය. **“චෙති”** නාමාර්ථයෙහි නිපාතයකි. යම් කිසි මෝඩයෙක් අනුකම්පා ඇත්තේ ද එයට වඩා සිය දහස් ගුණයෙන් නුවණ ඇති පස මිතුරා ශ්‍රේෂ්ඨයැ යි යන අර්ථයයි. තව ද, **“යන්ති”** අතිශ්‍රේෂ්ඨ අර්ථයෙහි නිපාතයකි. නැතිනම් මෝඩ අනුකම්පා ඇත්තා යන තේරුමයි. **“ජම්මිංති”** පහත්, මෝඩ, **“මාතරං හන්ත්‍වාන සොචතීති”** මැස්සන් මරන්නෙමි යි මව මරා දැන් මෝ මෝඩි තමා ම හඬයි. වැළපෙන්නීය. මේ කරුණින් මේ ලෝකයෙහි පස මිතුරා වුව ද නුවණ ඇති නම් ශ්‍රේෂ්ඨයි. බෝසතාණන් වහන්සේ නුවණ ඇත්තාට පසසමින් මේ ගාථාවෙන් දහම් දෙසූ සේක.
බුදුරජාණන් වහන්සේ, ගෘහපතිය, මේ තැනැත්ති මැස්සන් මරමි යි මව මැරුවේ දැන් පමණක් නොව පෙරත් ඝාතනය කළේයැ යි මේ ධර්ම දේශනාව ගෙනහැර දක්වා පූර්වාපර සන්‍ධි ගළපා ජාතක කථාව නිමවා වදාළ සේක. එකල මව මේ මව ම වූවාය. ඒ දුව ම මේ දුව වූවාය. මහ සිටුතුමා වනාහි මම ම වෙමි යි වදාළ සේක.
**“න වෙ අනත්‍ථ කුසලෙනාති”** යන මේ ජාතකය කොසොල් දනව්වෙහි එක්තරා කුඩා ගමක උයන් දූෂකයකු අරබයා දෙසූහ. බුදුරජහු කොසොල් රට සැරිසරමින් එක්තරා කුඩා ගමකට වැඩියහ. එහි එක් කෙළඹියක් බුදුරජුන්ට ආරාධනාකොට තම උයනෙහි වඩා හිඳුවා බුදුපාමොක් මහසඟනට දන් දී ස්වාමීනි, කැමැති සේ උයනෙහි හැසිරෙන ලෙස කීවේය. භික්‍ෂූහු නැඟිට උද්‍යාන පාලක සමග උයනෙහි ඔබිනොබ හැසිරෙන්නාහු, මුඩු බිමක් දැක උපාසකය, මේ උයනෙහි අන් තැන් ගස් සෙවනින් යුක්තය. එහෙත් මෙතැන මුඩු බිමකි. ගස් පඳුරු ආදී කිසිවක් නැත. ඊට හේතුව කුම්ක ද? ස්වාමීනි, මේ උයන රෝපණය කරන කාලයෙහි එක් ගම් දරුවෙක් ජලය ඉසින්නේ, කුඩා පැළ උදුරා මුලට ප්‍රමාණ වන සේ ජලය වත් කළේය. ඒ කුඩා පැළ මැලවී වියලිණි. මේ නිසා මේ ස්ථානය මුඩු බිමක් විය. අනතුරුව භික්‍ෂූහු බුදුරජුන්ට ඒ කරුණු සැලකළහ. මහණෙනි, එගම් දරුවා ආරාම දූෂක වූයේ දැන් පමණක් නො වේ. පෙරත් ආරාම දූෂකයකු වූයේමැ යි, ඉකුත් වත ගෙනහැර දැක්වූහ.
පෙර බරණැස් නුවර බඹදත් රජු රාජ්‍යය කරන කල්හි බරණැස් නුවර නැකැත් කෙළිය ප්‍රචාරය කළහ. නැකැත් බෙර හඬ ඇසුණු තැන් පටන් සියලු නුවර වැසියෝ නැකැත් කෙළියෙහි නියැළි හැසිරෙත්. එදා රජුගේ උයනෙහි බොහෝ වඳුරෝ වසති. උයන් පාලකයා මෙසේ සිතීය. නුවර නැකැත් ප්‍රචාරය කරන ලදි. වඳුරන්ට දිය ඉසුව යි කියා මම නැකැත් කෙළිමි යි, දෙටු වඳුරා වෙත ගොස් යහළු දෙටු වඳුරාණෙනි, මේ උයන ඔබලාට ද මහත් උපකාරය. ඔබලා මෙහි මල්, ඵල, දලු කන්නාහුය. අද නුවර නැකැත් කෙළි ප්‍රචාරය කරන ලදි. මම නැකැත් කෙළි කෙළිමි. මා එනතුරු මේ උයනෙහි ගස්, පැළවලට ජලය දැමීමට හැකිදැ යි විචාළේය. එ සේය, අපි දිය ඉසින්නෙමු. එ සේ නම් අප්‍රමාදී ව කරව යි කියා දි ඉසීම පිණිස හම් මල්ල ද දිය නඟන දඬු කැබලි ද දී ගියේය. වඳුරෝ හම් මල්ල ද ලී කැබලි ද ගෙන පැළ ගස්වලට වතුර දමුත්. එවිට වඳුරු දෙටුවා ඔවුන් අමතා වඳුරනි, ජලය රැකගත යුතුය. තොපි ගස්, පැළවලට වතුර දමන කල්හි එක එක පැළය උගුලා මුල බලා මුල් ගැඹුරට ගිය තැනට වතුර වැඩියෙන් එක්කළ යුතුය. වැඩි කළ යුතුය. නො ගැඹුරු තැන්වලට වතුර ටිකක් දමනු. එ සේ නො කළ පසුව අපට වතුර හිඟ වන්නේය. වඳුරෝ ද මැනවැ යි පිළිගෙන එ සේ කළහ.
එවෙලාවෙහි එක් නුවණැති මිනිසෙක් වඳුරන් එ සේ කරනු දැක යහළු වඳුරනි, තොපි මෙසේ පැළෑටි උදුර උදුරා මුල පමණට දිය ඉසින්නේ මක් නිසා ද? අප දෙටු වඳුරා උපදෙස් දෙන්නේ ඒ අයුරිනි යි කීහ. ඔවුන්ගේ වචනය අසා අගේමැ යි බාලයෝ, නුවණ නැත්තේ යහපතක් කරමු යි අවැඩැක් ම කරතැ යි සිතා මේ ගාථාව කීය.
“අයහපතෙහි දක්‍ෂයා විසින් කරන ලද යහපත ද හිත සුව පිණිස නො වේ. නුවණ නැති බාලයා යහපත පිරිහෙළයි. කෙසේ ද යත්, උයනෙහි වඳුරා මෙනි.”
එහි **“වෙ”** යනු නිපාත මාත්‍රයකි. **“අනත්‍ථ කුසලෙන”** අනර්ථයෙහි නුසුදුසු දේ පිළිබඳ දක්‍ෂයා, සුදුසු දේ පිළිබඳ - යහපතෙහි අදක්‍ෂයා යනු අර්ථයි. **“අත්‍ථචරියා”** දියුණුවට අදාළ ක්‍රියා, **“සුඛාවහා”** මෙබඳු අයහපතෙහි දක්‍ෂා විසින් කායික මානසික සැප සංඛ්‍යාත වූ සැපය ගෙන දීමට නො හැකි යන අර්ථයි. මක් නිසා ද යත්, **“හාපෙති අත්‍ථං දුම්මෙධො”** ඒකාන්තයෙන් අනුවණ පුඟුලා යහපතක් කරමි යි සිතා යහපත යටපත්කොට අයහපත ම කරයි. **“කපි ආරාමිකො යථා” **යම් සේ උයනෙහි නියුතු උයන රකින වඳුරා යහපතක් කැර අනර්ථයක් ම කරයි ද එ සේ යමකු අනර්ථයෙහි දක්ෂයකු වේ ද ඔහු විසින් යහපත් දෙයක් ගෙන දීමට නො හැකිය. ඔහු ඒකාන්තයෙන් යහපත පිරිහෙළයි. මෙසේ ඒ නුවණැති මිනිසා මේ ගාථාවෙන් වඳුරු දෙටුවාට නින්දාකොට තම පිරිස ගෙන උයනින් නික්ම ගියේය.
බුදුරජහු, මහණෙනි, මේ ගම් දරුවා උයන් පාලනය කළේ දැන් පමණක් නො වේ. පෙරත් උයන් පාළුවකු බව කියා මේ ධර්ම දේශනාව ගෙනහැර දක්වා අනුසන්ධි ගළපා බුදුරජහු ජාතකය නිමා කළහ. එකල දෙටු වඳුරා දැන් ගම් දරුවාය. නුවණැති පුරුෂයා මම ම වීමි.
**“න වෙ අනත්‍ථ කුසලෙනාති”** යන මේ ජාතකය බුදු රජුන් දෙව්රම් වෙහෙර වසන සේක්, සුරා දූතයකු අරබයා දෙසූහ. අනේපිඬු සිටුහුගේ යහළු සුරා වෙළෙන්දෙක් තියුණු මත සුරාවක් සාදා රන් රිදී ගෙන විකුණන්නේ මහජනයා රැස්වූ කල්හි අතවැසියා බණවා දරුව, මුදල් ගෙන සුරා දෙව යි තෙමේ නෑමට ගියේය. අතවැසියා මහජනයාට සුරා දෙන්නේ, මිනිසුන් අතරින්පතර ලුණු, සකුරු ගෙන්වා ගෙන කනු දැක සුරාවට ලුණු නැති සේයැ යි සිතා මෙහි ලුණු දමමි යි සුරා සැළෙහි නැලියක් පමණ ලුණු දමා ඔවුන්ට සුරා දුන්නේය. මිනිස්සු මුව පුරා ගෙන ඉවත දමා ඔබ කළේ කුමක්දැ යි ඇසූහ. ඔබ සුරා බී ලුණු ගෙන්වා ගෙන ඇත. ලුණු යෙදීමි. මෝඩය, මෙතරම් මිහිරි පානය තෝ විනාශ කළේයැ යි නැඟිට ගියහ. සුරා වෙළෙන්දා අවුත් එක සුරා බොන්නකු ද නො දැක සුරා බොන්නන් කොහි ගියාදැ යි විමසීය. අතවැසියා සියලු පුවත් කීය. සුරා වෙළේනදා මෝඩය, මෙබඳු දෙයින් තා විසින් විනාශ කරන ලද්දේදැ යි අතවැසියාට නින්දාකොට මෙපුවත අනේ පිඬු සිටාණන්ට සැල කළේය. සිටුතුමා මෙය බුදුරජුන්ට සැලකළ යුතු කථා පඬුරක්යැ යි දෙව්රම් වෙහෙරට ගොස් බුදුරජුන් වැඳ සැලකළේය. බුදුරජහු ගැහැවිය, මොහු සුරා දූෂකයකු වූයේ දැන් පමණක් නො වේ. පෙරදීත් මොහු සුරා දූෂකයකු වූයේමැ යි වදාරා ඔහු විසින් යාචිත වූයේ ඉකුත් කථාව ගෙනහැර දැක්වූහ.
පෙර බරණැස් නුවර බ්‍රහ්මදත්ත රජු රාජ්‍යය කරන සමයෙහි බෝසත්හු බරණැස සිටුවරයා විය. ඔහු ඇසුරුකොට එක් සුරා වෙළෙන්දෙක්, මෙසේ තියුණු සුරාවක් සාදා මෙය විකුණුව යි අතවැසියාට කියා නෑමට ගියේය. අතවැසියා ඔහු ගිය කෙණෙහි ම සුරාවෙහි ලුණු දමා මේ ක්‍රමයෙන් සුරාව නැසීය. ඉක්බිති, ඔහුගේ ගුරුවරයා පැමිණ ඒ කරුණ දැන සිටුවරයාට දැන්වීය. මෝඩයෝ නම් අනර්ථ කිරීමෙන් දක්නෝය. යහපතක් කරන්නෙමි යි අයහපතක් ම කරතැ යි කියා මේ ගාථාව කීය.
එහි **“කොණ්ඩඤ්ඤො වාරුණිං යථා”** යනු යම් සේ කොණ්ඩඤ්ඤ නම් අතවැසියා යහපතක් කරමි යි ලුණු දැමීමෙන් සුරාව නැති කළේ ද මෙසේ සියලු අනර්ථයෙහි දක්‍ෂයා යහපත පිරිහෙළයි. විනාශ කරයි. බෝසත්හු මේ ගාථාවෙන් දම් දෙසූහ.
බුදු රජහු ගැහැවිය. මොහු සුරා දූෂකයකු වූයේ දැන් පමණක් නො වේ. පෙරත් සුරා දූෂකයකු වූයේ යි වදාරා අනුසන්‍ධි ගළපා ජාතකය නිමවූහ. එදා සුරා දූෂක දැනුත් සුරා දූෂක විය. බරණැස් සිටු මම ම වීමි.
**“අනුපායෙන යො අත්‍ථන්ති”** යන මේ ජාතක දේශනාව බුදුරජුන් දෙව්රම් වෙහෙර වැඩ වසන්නාහු, අකීකරු භික්‍ෂුවක් අරබයා දෙසූහ. බුදුරජහු ඒ භික්‍ෂුව අමතා මහණ, ඔබ අකීකරු වූයේ දැන් පමණක් නො වේ. පෙරත් එ සේ ම වූවෙහිය. මේ කරුණින් ම නැණවතුන්ගේ වදන් නො පිළිගෙන තියුණු කඩුවෙන් දෙපළුකොට කැපී මඟ වැටුණෙහි. ඒ එක පුද්ගලයා නිසා පුරුෂයන් දහසක් මරණයට පත්වූහැ යි වදාරා ඉකුත් වත ගෙනහැර දැක්වූහ.
පෙර බරණැස් නුවර බඹදත් රජු රාජ්‍යය කරවන කල්හි එක් කුඩා ගමක එක්තරා බමුණෙක් වෙදබ්භ නම් මන්ත්‍රයක් දනී. ඒ මන්ත්‍රය අගනේය. මහාර්ඝය. නැකැත් යෝගයක් අනුව ඒ මන්ත්‍රය ජපකොට අහස බැලූ කල්හි අහසින් සත් රුවන් වැසි වසී. එදවස බෝසත්හු එම බමුණා ළඟ සිප්සතර හදාරති. එක් දවසක් බමුණා බෝසතුන් රැගෙන කිසියම් කාර්යයක් සඳහා තම ගමින් නික්ම චේතිය රටට ගියේය. අතරමග වනබද පෙදෙසක පන්සියයක් පමණ පණිවිඩ යවා වස්තු ගෙන්වන සොරු (පෙසනක චොරා) මං පැහැරීම කරත්. ඔවුහු බෝසතුන් ද වේදබ්භ බමුණා ද අල්ලා ගත්හ. ඔවුන් යවා බඩු ගෙන්වන සොරුන් (පෙසනක චොරා) යැයි කියනු ලබන්නේ කෙසේ ද? ඒ සොරු වනාහි දෙදෙනකු අල්ලාගෙන එකකු ධනය ගෙන ඒම පිණිස යවත්, එම නිසා මෙනමින් හඳුන්වනු ලබන පිය පුතුන් දෙදෙන ගත්විට පුතා තබාගෙන අපට ධනය ගෙනවුත් දී පුතා රැගෙන යව යි පියා යවත්. මේ අනුව මව හා දියණිය ගත්විට දියණිය රඳවාගෙන මව යවත්. දෙටු කනිටු සොහොයුරන් ගත්විට කනිටු සොහොයුරා තබා දෙටු සොහොයුරා යවත්. ගුරු අතවැසියන් ගත් විට අතවැසියා යවන්නෝය. එදින ද වේදබ්භ බමුණා රඳවාගෙන බෝසතුන් යැවූහ.
බෝසත්හු ගුරුන් වැඳ ගුරුතුමනි, මම දිනකින් හෝ දෙකකින් ආපසු එමි. ඔබතුමා බය නො වන්න. එ සේ වුව ද මගේ වචනය පිළිපදිනු මැනවි. අද දින ධන වස්සන නැකැත් යෝගය උදා වන්නේය. ඔබතුමා දුක ඉවසනු නො හැකිව මන්ත්‍රය ජපකොට ධනය නො වස්සනු මැනවි. ඉදින් එ සේ වස්සවන්නේ නම් ඔබතුමා ද විනාශ වන්නේය. මේ පන්සියයක් සොරු ද විනාශ වන්නාහ. මෙසේ ගුරුතුමන්ට අවවාද දී ධනය සෙවීම පිණිස ගියහ. සොරු ද ඉර බැස ගිය කල්හි බමුණා බැඳ දැමූහ. එකෙණෙහි ම පෙර දිගින් පිරිපුන් සඳ මඬල උදාවිය. බමුණා නැකැත් බලන්නේ ධන වස්සන නැකැත් යෝගය උදා වූ බව දැක මම දුක් විඳීමෙහි ඵලය කිම. මන්ත්‍රය ජපකොට ධනය වස්සවා සොරුන්ට දී සුව සේ යන්නෙමි යි සිතා පින්වත් සොරුනි, මා රඳවා ගත්තේ මක් නිසා ද? පින්වත, ධනය සඳහාය. ඔබට ධනය අවශ්‍යම නම් මා බැම්මෙන් මුදා නාවා අළුත් වස්ත්‍ර අන්දවා, සුවඳ ගල්වා, මල් පළඳවා තබන්න. සොරු ඔහුගේ කථාව අසා එසේ කළාහුය.
බමුණැ නැකැත් යෝගය දැන මන්ත්‍ර ජපකොට අහස දෙස බැලීය. එකෙණෙහි ම අහසින් රුවන් වරුසා වට සොරු ඒ ධනය උතුරු සලුවෙන් පොදි බැඳගෙන පැන ගියහ. බමුණා ද ඔවුන් පසුපස ම ගියේය. ඉක්බිති ව වෙනත් පන්සියයක් සොරු ඔවුන් අල්ලාගත්හ. අප අල්ලා ගත්තේ කුමකටදැ යි අසන ලද්දාහු ධනය සඳහායැ යි කීහ. ඉදින් තොපට ධනය අවශ්‍ය නම් මේ බමුණා අල්ලා ගනිවු. මොහු අහස බලා ධනය වැස්සවීය. අපට මේ ධනය ලබාදුන්නේ ද ඔහුය. සොරුන් අතහැර අපට ද ධනය දෙව යි බමුණා අල්ලා ගත්හ. එවිට බමුණා මම තොපට ධනය ලබා දෙන්නෙමි. ධනය වස්සන නැකැත් යෝගය මෙයින් වසරකින් පසු එළැඹෙන්නේය. ඉදින්, තොපි ධනය කැමැත්තාහු නම් ඉවසා සිටිනු. එදාට ධනය වස්සවමි යි කීය. සොරු කිපී එම්බල පවිටු බමුණ, දැන් අනික් සොරුන්ට ධනය වස්සවා දී අපට වසරක් සිටින්නට සැලැස්වීය. තියුණු කඩුවෙන් කපා දෙපලුකොට මඟ දමා වේගයෙන් ලුහුබැඳ ඒ සොරුන් සමග යුද්ධකොට ඒ සියල්ලන් මරා ධනය පැහැරනෙග නැවත ඔවුන් දෙකොටසක් වී ඔවුනොවුන් යුද්ධකොට දෙසිය පනසක් පුරුෂයන් මරා මේ ක්‍රමයෙන් දෙදෙනෙකු පමණක් ඉතිරි වන තුරු මරා ගත්හ. මෙසේ වනවිට පුරුෂයන් දහසක් මරණයට පත්වූහ.
ඉතිරි වූ දෙදෙනා උපායෙන් ධනය ගෙනවුත් එක් ගමක් සමීපයෙහි වන ලැහැබක ධනය සඟවා එකෙක් කඩුවක් ගෙන ධනය රකිමින් සිටියේය. අනිකා සහල් ගෙන බත් පිසවීම සඳහා ගමට ගියේය. මේ ලෝභය වනාහි විනාශයට මුල වේයැ යි ධනය රකිමින් සිටි පුරුෂයා සිතුවේය. අනිකා ආ කල මේ ධනය දෙකොටසට බෙදී යන්නේය. එම නිසා ඔහු ආ කෙණෙහි ම මේ කඩුවෙන් දෙපළු කරන්නෙමි යි කඩුව දරා ඔහු එනතෙක් මඟ බලා හුන්නේය. අනිකා ද මෙසේ සිතීය. මේ දෙකොටසක් වන්නේය. බතට විෂ යොදා ඔහු මරා තමා ම ධනය අයත් කැර ගැනීම මැනවැ යි බතට විෂ දමා මිනිසාට කවා ඔහු මරා තනිව ම ධනය ගන්නෙමි යි බත් කා අවසන් වූ කල තමා ද කා ඉතිරියෙහි විෂ දමා එය රැගෙන එතැනට ගියේය. ඔහු ආ කෙණෙහි ම අනිකා කඩුවෙන් ඔහු දෙපලුකොට එය එහි ම දමා බත් කා තෙමේ ද එහි ම මරණයට පත්විය. මෙසේ මේ ධනය නිසා සියල්ලෝ ම මරණයට පත්වූහ.
බෝසත්හු ද දිනක් දෙකක් පසුකොට ධනය ද රැගෙන පැමිණියහ. එතැන ගුරුන් නො දැක තැන තැන විසුරුණු ධනය දැක ගුරුතුමා මගේ වචනය නො පිළිගෙන ධනය වස්සවන ලද්දේ විය යුතුයි. සියල්ලෝම විනාශ වූවෝ විය යුතුයැ යි සිතා මහමඟින් ගමන් කළහ. එ සේ යන විට දෙකඩ වූ ගුරුන්ගේ මළ සිරුර දැක තමාගේ වචනය නො පිළිපැද මළේයැ යි දැව දඩු එක්තැන්කොට දර සෑයක් සකසා ගුරුතුමාගේ මළ සිරුර දවා වන මලින් පුදා ඉදිරියට යන්නාහු, මළා වූ පන්සියයක් පුරුෂයන් ද තවත් ඉදිරියට යනවිට දෙසිය පනසක් පුරුෂයන් ද ක්‍රමයෙන් අවසන දෙදෙනෙකුගෙන් අඩු දහසක් මිනිස්සු විනාශයට පත්වූහ. අනිත් සොරු දෙදෙන ඉතිරි විය යුතුය. ඔවුහු කොහි ගියෝදැ යි සොයන්නාහු, ඒ දෙදෙනා ධනය රැගෙන වන ලැහැබට පිවිසි මඟ දැක ඉදිරියට යන්නේ පොදි බඳින ලද ධන රාශිය දැක එතැන ම බත් පත මත වැතිරී මිය ගිය මළ සිරුරක් ද දුටහ. බෝසත්හු ඉන් පසු මේ නම් ඒ දෙදෙනා විසින් කරන ලද්දේ විය යුතුයැ යි සියල්ල දැන සොයන්නාහු, ඔහු පිළිසන් තැනක අත්හැර දමන ලද්දේ දැක අපගේ ගුරුතුමා මගේ වචනය නො පිළිගෙන තමාගේ දුර්බව නිසා ඔහු ද විනාශ වූයේය. තවත් පුරුෂයන් දහයසකුත් විනාශ කරන ලද්දේය. වැරදි මඟින් නිකරුනේ තමාගේ අභිවෘද්ධිය පතන්නන් අපගේ ගුරුතුමා මෙන් විනාශයට ම පැමිණෙන්නේයැ යි සිතා මේ ගාථාව කීහ.
“යමෙක් වැරදි මඟින් අභිවෘද්ධිය කැමැති වේ ද හෙතෙම විනාශ වෙයි. චේතිය රට වැසියෝ වෙදබ්භ බමුණා නැසූහ. ඒ සොරු සියල්ලෝම විනාශ වූහ.”
එහි **“සො විහඤ්ඤති”** හෙතෙම වැරදි මඟින් අභිවෘද්ධිය - යහපත කැමැති වෙමි යි නුසුදුසු කල උත්සාහ කරන පුද්ගලයා නැසෙයි. වෙහෙසෙයි. මහත් විනාශයකට පත්වෙයි. **“චෙතා”** චේතිය රට වාසී සොරු, **“හනිංසු වෙදබ්භං”** වෙදබ්භ මන්ත්‍රය නිසා එනම් ලැබූ බමුණා නැසූහ. **“සබ්බෙ තෙ ව්‍යසනමජ්ඣගු”** ඒ සියල්ලෝ ද ඉතිරි නො වන සේ ඔවුනොවුන් මරා ගනිමින් මහත් විනාශයක් ලැබූහ.
මෙසේ බෝසත්හු යම් සේ අපගේ ගුරුතුමා වැරදි මඟින් නුසුදුසු තැන උත්සාහ කරමින් ධනය වස්සවා තමා ද මරණයට පත් වූයේය. අනුන්ගේ විනාශයට ද හේතුවක් වන්නේය. මේ අයුරින් යමෙක් වැරදි මඟින් තමාගේ අභිවෘද්ධිය කැමැති ව උත්සාහ කරයි ද තමා ද විනාශ වෙයි. අනුන්ගේ විනාශයට ද හේතු වෙයි. වනය නින්නාද කරමින් දෙවියන් සාදු නාද කරද්දී මේ ගාථාවෙන් දම් දෙසා ඒ ධනය උපායෙන් තම නිවසට ගෙන්වා දානාදී පිං කම් කරන්නේ ආයු ඇතිතාක් ජීවත් ව දිවි කෙළවර ස්වර්ග මාර්ගය පුරවමින් ගියහ.
බුදු රජහු, මහණ, ඔබ දැන් පමණක් දුර්වච වූයේ නො වේ. පෙරත් දුර්වච භාවය නිසා මහා විනාශයට පැමිණියෙහි යි මේ ධර්ම දේශනාව ගෙනහැර දක්වා ජාතකය නිමවූහ. එකල වේදබ්භ බමුණා අකීකරු භික්‍ෂුව විය. ඔහු අතවැසියා මම ම වීමි.
**“නක්‍ඛත්තං පතිමානෙත්තන්ති”** යන මේ ජාතකය බුදුරජුන් දෙව්රම් වෙහෙර වසන සේක්, එක්තරා ආජීවකයකු අරබයා දේශනා කළහ. සැවැත් නුවර එක් කුල පුත්‍රයෙක් තමාගේ පුත්‍රයාට ජනපදයෙහි එක් කුල දුවක කැමැති කැරවා අසුවල් දින ගන්නෙමි යි දින නියමකොට නියම දිනය පැමිණි කල්හි, හේ තම කුලුපග ආජීවකයකුගෙන් විමසා ස්වාමීනි, අද අපි මඟුලක් කරන්නෙමු නැකත සුදුසුදැ යි විමසීය. ඔහු ද මොහු පළමු ව මගෙන් නො විමසා දිනය නියමකොට දැන් විමසයි. හොඳයි. මොහු හික්ම වන්නෙමි යි සිතා අද ඉතා අශුභ දිනයකි. අද විවාහ මංගල්‍යය සිදු කළහොත් මහත් විනාශයක් වන්නේයැ යි කීය. ඒ පවුලෙහි මිනිස්සු ඔහුගේ කටයුතු සූදානම්කොට ඔවුන් නො එන බව දැන ඔවුන් විසින් ම දිනය නියම කරන ලදි. එහෙත් නො ආවෝය. අපට ද බොහෝ මුදල් වියදම් විය. ඔවුන්ගෙන් ඇති වැඩය කුමක් ද? අපේ දුව වෙන අයකු හට දෙමු යි පිළිවෙල කළ උත්සවයෙන් ම දුව අන් අයකුට දුන්හ.
අනෙක් අය දෙවැනි දවසෙහි අවුත් තොපගේ දුව දෙව යි කියා සිටියහ. සැවැත් නුවර වාසීහු දනව් වැසි ඔබ ගැහැවියෝය. පවිටු අදහස් ඇත්තෝය. දවස නියමකොට නො දන්වා නො පැමිණියෝය. ආ ගමනින් ම ආපසු යවු. අප විසින් දැරිය අනිකකු හට දෙන ලද්දීයැ යි අපහාස කළහ. ඔවුහු ඔවුන් සමග කලහකොට ආ මඟින් ම ආපසු ගියහ. ආජීවකයා විසින් ඒ මිනිසුන්ගේ මංගල්‍යයට අනතුරක් කළ බව භික්‍ෂූන් අතර පැතිර ගියේය. ඒ භික්‍ෂූහු දම් සභාවෙහි රැස්වූවාහු. ඇවැත්නි, ආජීවකයා විසින් කුලයක මංගල අන්තරාය කරන ලද්දේයැ යි කථා කරමින් හුන්හ. බුදුරජහු වැඩ මහණෙනි, කවර කථාවෙකින් හුන්නාහුදැ යි විමසූහ. ඔවුහු මේ කථාවෙනැ යි කීහ. මේ ආජීවකයා මංගල අන්තරාය කළේ දැන් පමණක් නො වේ. පෙරත් මොහු ඔවුන්ට කිපී මංගල අන්තරාය කළේමැ යි වදාරා ඉකුත් වත දැක්වූහ.
පෙර බරණැස් නුවර බ්‍රහ්මදත්ත රජු රාජ්‍යය කරන කල්හි නගර වාසීහු දනව් වාසීන්ට දියණියක කැමැති කැරවා ගෙන දිනය නියමකොට තම කුළුපග ආජීවක පැවිද්දාගෙන්, ස්වාමීනි, අද අපගේ මංගල කාර්යයක් ඇත. නැකැත සුබදැ යි ඇසූහ. ඔහු මොවුහු තම කැමැත්තෙන් දිනය නියම කැර ගෙන දැන් මගෙන් විමසති යි කිපී මොවුන්ගේ මංගල්‍යයට අන්තරායක් කරන්නෙමි යි සිතා අද නැකත අසුබය. අද දින මංගල්‍යය සිදු කළහොත් මහත් විනාශයකට පැමිණෙන්නාහුයැ යි කීය. ඔවුහු ආජීවකගේ වචනය අදහා නො පැමිණියහ. දනව් වැසියෝ ඔවුන්ගේ නො පැමිණීම දැන ඔවුහු තුමූ ම දින නියමකොට නො පැමිණියෝය. අපට ඔවුන්ගෙන් කම් නැතැ යි වෙනත් අයකු හට දැරිය දුන්හ. නගර වැසියෝ දෙවැනි දින පැමිණ දැරිය ඉල්ලූහ. දනව් වැසියෝ ඔබලා නගර වැසියෝය. ලජ්ජා නැති ගැහැවියෝය. දිනය නියමකොට ඇවිත් නො ගත්තාහුය. ඔබලා නො පැමිණි බැවින් අපි අනිකකු හට දුනිමු. අපි ආජීවකයාගෙන් නැකත අසුබයැ යි අසා නො පැමිණියෙමු. අපට දැරිය දෙවු. අපි ඔබ නො පැමිණි බැවින් අනෙකකු හට දෙන ලද්දේය. දැන් දුන් දැරිය කෙසේ ආපසු ගෙන එන්නෙමුදැ යි,
මෙසේ ඔවුනොවුන් කලහ කරද්දී එක් නගර වැසි නැණවත් පුරුෂයෙක් එක් කරුණක් සඳහා දනව් ජනපදයට ගියේය. නුවර වැසියන්ගේ නැකත අසුබ නිසා නො පැමිණියෙමු යි කියන වචනය අසා නැකතින් කවර වැඩක් වේ දැ, දැරිය ලැබීම ම නැකත නො වේදැ යි කියා මේ ගාථාව කීය.
“අභිමතාර්ථය සඳහා නැකැත් බලමින් සිටින බාලයා ඉක්ම යයි අභිමතාර්ථය සඵල වීම ම නැකත වේ. අහසෙහි තරු කුමක් කරන්න ද?”
එහි **“පතිමානෙන්තං”** දැන් දැන් නැකැත් එති යි බලාපොරොත්තුවෙන් බලමින් සිටින්නා, **“අත්‍ථො බාලං උපච්චගා”** ඒ නගර වැසි බාලයා යුවතිය ලැබීම නම් වූ අභිමතාර්ථය ඉක්ම වූයේය. **“අත්‍ථො අත්‍ථස්ස නක්‍ඛත්තං”** යම් අභිවෘද්ධියක් පතමින් සිට එය සඵල වීම ම ඒ අභිවෘද්ධියට නැකත වේ. **“කිං කරිස්සන්ති තාරකාති”** ඉන් බැහැර අහසෙහි තරු කුමක් කරයි ද, කවර නම් යහපතක් කරයි ද යන අර්ථයි. නගර වැසියෝ කලහකොට දැරිය නො ලැබ ආපසු ගියහ.
බුදුරජහු මහණෙනි, මේ ආජීවකයා මේ කුලයට මංගල අන්තරායක් කළේ දැන් පමණක් නො වේ. පෙර ද අන්තරායක් කළේමැ යි බුදුරජහු මේ දම් දෙසුම ගෙනහැර දක්වා අනුසන්ධි ගළපා ජාතකය නිමවූහ. එදා ආජීවකයා දැන් ආජීවකයා ම විය. ඒ කුල දෙක ද දැන් කුල ම විය. ගාථාව කියූ නුවණැති පුරුෂයා මම ම වීමි.
**“දුම්මෙධානං”** යන මේ ජාතකය බුදු රජහු දෙව්රම් වෙහෙර වසන සේක්, ලෝකාර්ථ චර්යාව අරබයා වදාළහ.
පෙර බරණැස් නුවර බඹදත් රජු රාජ්‍යය කැරවන කල්හි බෝසත්හු ඒ රජුගේ අග මෙහෙසියගේ කුසෙහි පිළිසිඳ ගත්හ. මව් කුසින් නික්මුණු ඔහුට නම් තබන දවසෙහි බ්‍රහ්මදත්ත කුමරා යි නම් කළහ. කුමරා සොළොස් වියට පත් ව තක්සලාවෙහි සිප්සතර හදාරා ත්‍රිවේදයෙහි පරතෙරට ගොස් අටළොස් විද්‍යාවන්හි කෙළවරට පත්වූහ. ඉක්බිති, ඔහුගේ පියා කුමරුන්ට යුව රජ පදවිය දුන්නේය. එකල බරණැස් නුවර වැසියෝ දෙවියන් යදින්නෝ වූහ. දෙවියන් වඳිත්. බොහෝ එළු, බැටළු, කුකුල්, ඌරු ආදී සතුන් මරා නන් වැදෑරුම් සුවඳ දුම් මල් ආදියෙන් ද මල් ලේවලින් ද බිලි පූජා කරත්. බෝසත්හු මෙසේ සිතූහ. දැන් මිනිස්සු දෙවියන් යදිත්. බොහෝ අන්ත වධ කරත්. මහජනයා බෙහෙවින් දුසිරිතෙහි ගැලී සිටී. මම පියා ඇවෑමෙන් රාජ්‍යය ලැබ එකකුවත් නො වෙහෙසා උපායෙන් ම ප්‍රාණ වධ කිරීමට ඉඩ නො දෙන්නෙමි. ඔහු දිනක් රියට නැඟී නගරයෙන් නික්මෙන්නේ එක් නුග ගසක් අබියෙස මහජනයා රැස්ව සිටිනු දුටුවේය. එම ගසෙහි උපන් දෙවියාගේ ඉදිරියෙහි තමතමන් කැමැති දූපුතුන්, යසඉසුරු පතා බිලි පූජා කරන්නවුන් විය. කුමරා ද රියෙන් බැස ගස ළඟට ගොස් සුවඳ මලින් පුදා පැන් ඉස ගස පැදකුණුකොට දෙවියන් යදින්නකු වී දෙවියන් නැමැද රථයට නැඟී නගරයට ම ගියහ. එතැන් පටන් බෝසත්හු මේ ආකාරයෙන් වරින්වර එහි ගොස් දෙවියන් යදින්නකු මෙන් පූජා පවත්වති.
පසු කලෙක බෝසත්හු පියාගේ ඇවෑමෙන් රජ පදවියෙහි පිහිටා සිව් අගතිායෙන් තොරව දශරාජ ධර්ම නො ඉක්මවා දැහැමින් රාජ්‍යය කරවන්නාහු, මෙසේ සිතූහ. මගේ මනදොළ පිරිණි. රාජ්‍යයෙහි පිහිටමින් මම පෙර එක් කරුණක් ගැන සිතීමි. දැන් ඒ අදහස මුදුන් පමුණුවා ගන්නෙමි යි ඇමතියන්, බමුණන්, ගෘහපතියන් එක් රැස් කරවා ඔවුන් ඇමතූහ. පින්වත්නි, මා රාජ්‍යයට පත් වූයේ කවර කරුණකින් ද යන්න දන්නහු ද? දේවයිනි, නො දනිමි. මම අසවල් නුග ගස අබියෙස සුවඳ මලින් පුදා ඇඳිලි බැඳ වැඳීමෙන් සිටිනු දුටු විරූ ද? එ සේය දේවයිනි, ඉදින්, මට රාජ්‍යය ලැබෙන්නේ නම් ඔබට බිලි පූජාවක් කරමියි පැතීමක් කළෙමි. මා මේ රාජ්‍යය ලැබුවේ දෙවියාගේ බලයෙනි. දැන් ඔහුට බිලි පූජාව කරන්නට තොපි ප්‍රමාද නො වී බිලි පූජාව පිළියෙල කරව්. දේවයිනි, ඒ සඳහා කවර කවර දේ ගනිමු ද? පින්වත්නි, මම දේවතාවාට ආයාචනා කරන්නේ, යමකු මගේ රාජ්‍යයෙහි සතුන් මැරීම ආදී පස් දුසිල් කම් කැරෙමින් දශ අකුසල මඟෙහි යන්නේ නම් ඔවුන් මරා ඔවුන්ගේ අතුනුබහන්, ලේ, මස් ආදියෙන් බිලි පූජාවක් කරන්නෙමි යි දෙවියාට භාර වීමි. දැන් ඔබලා මෙසේ බෙර හසුරුවනු. අප රජු යුව රජ කල මෙබඳු භාරයක් විය. මම රජ වන්නෙම් නම් මගේ රාජ්‍යය තුළ දුසිල්හු වෙත් ද ඒ සියල්ලන් මරා බිලි පූජාවක් කරන්නෙමි. අප රජු දැන් පස් පව්, දශ අකුසල් කරන්නවුන් දහසක් මරා ඔවුන්ගේ හෘදය, මාංශාදිය ගෙන්වා බිලිපූජාවක් දේවතාවාට කරනු කැමැත්තේය. නගර වැසියෝ මේ කරුණ දැන ගනිත්වා. එබන්දන් දහසක් මරා යාගයක් කොට භාරයෙන් මිදෙන්නෙමි. ඒ බව ප්‍රකාශ කරන්නේ මේ ගාථාව කීය.
“නුවණ නැති මිනිසුන් දහසකින් යාගයක් කරමි යි දෙවියන්ට මම භාර වීමි. මම දැන් යාගය කරන්නෙමි. මක් නිසා ද යත්, බොහෝ ජනයා අධාර්මික බැවිනි.”
එහි, **“දුම්මෙධානං සහස්සෙන”** මේ ක්‍රියා කරන්න වටී, මේ ක්‍රියාව කරන්න නො වටී යි නො දන්නා බැවින් හෝ දශ අකුසල් කර්ම මාර්ගයෙහි ගමන් කරන බැවින් හෝ දූෂිත ඥානය මොවුන්ට ඇත්තේ, **“දුම්මෙධ”** නමි. එබඳු නුවණ නැත්තන් ගැන ගන්නවුන් දහසකින්, **“යඤ්ඤො මෙ උපයාචිතො”** මා විසින් දෙවියා වෙත එළැඹ මෙබඳු යාගයක් කරන්නෙමි යි යාගයක් ඉල්ලා සිටින ලදි. **“ඉදානි ඛො හං යජිස්සාමි” **ඒ මම බාර ගත් රාජ්‍යය ලබා ගත් නිසා දැන් ඒ බිලි පූජාව කරන්නෙමි. මක් නිසා ද යත්, දැන් ජනයා නො දැහැමිය. එම නිසා දැන් මම ඒ නො දැහැමියන් ගෙන බිලි පූජාව කරන්නෙමි.
ඇමැතියෝ බෝසතුන්ගේ වචනය අසා දේවයිනි, ඉතා මැනවැ යි දොළොස් යොදුනක් වූ බරණැස් නුවර බෙර හැසිර වූහ. බෙරයෙහි ආඥාව අසා දුසිල් කම් කළ එක ද පුරුෂකු නො වීය. යම් තාක් කලක් බෝසත්හු රාජ්‍යය කළෝ ද ඒ තාක් කල් එක් පුද්ගලයකුවත් පස් පව් හෝ දශ අකුසල් එකක් හෝ කළ පුද්ගලයකු නොවීය. මෙසේ බෝසත්හු එක පුද්ගලයකු හෝ නො වෙහෙසවා සියලු රට වැසියන් සිල් රක්කවා තුමූ ද දානාදී පිංකොට දිවි කෙළවර තමන්ගේ පිරිස රැගෙන දෙවි නුවර පුරවමින් ගියහ.
බුදු රජහු මහණෙනි, තථාගතයෝ ලෝකාර්ථයෙහි යෙදුණෝ දැන් පමණක් නො වෙති. පෙර ද යෙදුනාහුමැ යි ධර්ම දේශනාව ගෙනහැර අනුසන්ධි ගළපා ජාතක කතාව නිමවූහ. එදා පිරිස බුදු පිරිස මය. බරණැස් රජ වනාහි මම ම වීමි.


