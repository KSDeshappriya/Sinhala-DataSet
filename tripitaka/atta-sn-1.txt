සංයුත්ත නිකාය
සගාථා වර්ගය අටුවාව
ග්‍රන්ථ ආරම්භ කථා
කරුණාවෙන් සිසිල් වූ හදවතක් ඇති, ප්‍රඥාව නමැති පහනින් දුරු කරන ලද මොහඳුර ඇති, දෙව් මිනිසුන් සහිත ලෝකයා අභිවාදනය කරන, සසර ගමනින් මිදුණු සුගත වූ බුදු රජාණන් වහන්සේ නමදිමි.
බුදු රජාණන් වහන්සේ ද බුදු බව වඩා සාක්ෂාත් ද කොට යම් දහමකට එළඹි සේක් ද, ඒ බැහැර වූ (කෙළෙස්) මළ ඇති අනුත්තර වූ ධර්මය නමදිමි.
බුදු රජාණන් වහන්සේ ඖරස පුත්‍ර වූ, මරසෙන් බිඳ දමන්නා වූ, (සෝවාන් ආදී) අට දෙනගේ සමූහය වූ, ආර්ය සංඝයා සිරසින් නමදිමි.
මෙසේ පැහැදුණු සිත් ඇති මාගේ තුණුරුවන් වැඳීමෙන් හටගත් යම් පිනක් වේ ද, එහි ආනුභාවයෙන් මැනවින් නසන ලද අනතුරු ඇත්තේ වී,
බුද්ධානුබුද්ධ (පරම්පරාව) විසින් මැනවින් වර්ණනා කරන ලද, ඥාන ප්‍රභේදයන් ජනනය කරන සංයුක්ත වර්ගවලින් ප්‍රතිමණ්ඩිත වූ උතුම් සංයුක්ත ආගමයෙහි,
අර්ථය ප්‍රකාශ කරනු පිණිස මුල දී පන්සියයක් රහතන් වහන්සේලා විසින් සංගායනා කරන ලදු ව පසුවත් අනුසංගායනා කරන ලද යම් අට්ඨ කථාවක් වේ ද එය,
ඉක්බිති ව, මිහිඳු මහරහතන් වහන්සේ විසින් සීහල දීපයට ගෙනෙන ලදී. (සිංහල) දීප වාසීන්ගේ ප්‍රයෝජනය පිණිස (එය) සිංහල භාෂාවෙන් තබන ලදී.
මම එයින් සිහළ බස ඉවත් කොට, පෙළ න්‍යායට අනුකූල වූ පහ වූ දොස් ඇති මනරම් බසට නංවන්නෙම්,
ථේරීය වංශයට පහන් (බඳු) වූ විනිශ්චයෙහි මැනවින් නිපුණ වූ මහා විහාරවාසී තෙරවරුන්ගේ දහම නො ඉක්මවමින්, සුදනන්ගේ සතුට පිණිස ද ධර්මයේ චිරස්ථිතිය පිණිස ද යළි යළිත් පැමිණි අරුත් (පුනරුක්ති) හැර අර්ථ ප්‍රකාශ කරන්නෙමි.

(එසේ) අර්ථ ප්‍රකාශ කරන මා විසින් ශ්‍රාවස්තිය පටන් කොට ඇති නගර පිළිබඳ ව (හා) සංගීති ද්වය පිළිබඳ ව යම් වර්ණනාවක් මීට ප්‍රථම කරන ලද ද, (කථා) වස්තු පිළිබඳ වත් යමක් විස්තර වශයෙන් කියන ලද ද, ඒවා ගැන මෙහි දී වැඩිමනත් විස්තර කථා නො කරන්නෙමි.

සූත්‍රයන්ගේ යම් අර්ථයක් (කථා) වස්තුවලින් තොර ව පැහැදිලි නො වේ ද, ඒවා පැහැදිලි කිරීම පිණිස (කථා) වස්තුව ද දක්වන්නෙමි.
ශීල කථා, ධුත ධර්ම, සියලු කර්මස්ථාන, චර්යා විධාන සහිත ධ්‍යාන සම්පත්ති විස්තර ද, සියලු අභිඤ්ඤා ද, ප්‍රඥා සංකලන විනිශ්චය ද, ස්කන්ධ, ධාතු, ආයතන, චතුරාර්ය සත්‍ය ද, සුපිරිසිදු න්‍යාය ඇති ප්‍රත්‍යාකාර දේශනා, නො බිඳුණු පෙළ මග ඇති විපස්සනා භාවනා යන මේ සියල්ල යම් හෙයකින් මා විසින් සුපිරිසිදු ලෙස **විශුද්ධි මාර්ගයෙහි** කියන ලද ද, එබැවින් ඊට වැඩි යමක් මෙහි දී නො විමසන්නෙමි.



ඒ **විශුද්ධි මාර්ගය** (දීඝ ආදී) සතර ආගමයන් මධ්‍යයේ සිට කියන ලද අර්ථය යම් ලෙසකට ප්‍රකාශ කරන්නේ ද, එලෙස ම කරන ලදී. එබැවින් එය ද ගෙන මේ අට්ඨ කථාව සමගින් **සංයුක්ත (නිකාය)** ආශ්‍රිත වූ අර්ථය දැන ගනු මැනවි.

1. දෙවතා සංයුත්තය
1. නළ වර්ගය
එහි **සංයුක්තාගමය** : සගාථක වග්ග, නිදාන වග්ග, ඛන්ධක වග්ග, සළායතන වග්ග, මහා වග්ග යි වග්ග පහක් වේ. සූත්‍ර වශයෙන් -
(මෙම සංයුක්ත සංග්‍රහය සූත්‍ර සත්දහස් සත් සිය හැට දෙකකින් යුක්ත වන්නේ ය.)
බණවර වශයෙන් : බණවර සියයක් වේ. එහි වග්ග අතර සගාථක වග්ගය මුලින් කියන ලදී. සූත්‍රයන් අතර ඔඝතරණ සූත්‍රය යි. එහිදු ‘එවං මෙ සුතං’ යන්න මුලට ගෙන ආයුෂ්මත් ආනන්ද තෙරුන් විසින් ප්‍රථම සංගීති කාලයෙහි පවසන ලද මුල් නිදාන කථාව යි. එම ප්‍රථම සංගීතිය **සුමංගල විලාසිනී** දීඝ නිකාය අට්ඨ කථාවෙහි මුල දී විස්තර කරන ලදී. එය, එහි විස්තර කරන ලද ආකාරයෙන් ම දත යුත්තේ ය.
යම් මේ **‘එවං මෙ සුතං’** යන්න මුල් කොට වූ නිදානයක් (වේ ද ?) එහි ‘**එවං**’ යනු නිපාත පදයකි. **‘මෙ’** ආදිය නාම පද යි. **‘සාවත්‍ථියං විහරති’** යන මෙහි **‘වි’** උපසර්ග පදයකි. **‘හරති’** යනු ආඛ්‍යාත පදයකි. මේ ක්‍රමයෙන් පද විභාගය දත යුතු ය.
අර්ථ වශයෙන් වූ කලී, **‘එවං’** ශබ්දය උපමා - උපදේශ - සම්ප්‍රහර්ෂණ (සතුට ප්‍රකාශ කිරිම) - ගැරහීම - වචන පිළිගැනීම - ආකාරය - නිදර්ශනය - අවධාරණය කිරීම ආදී විවිධ අර්ථ ප්‍රභේද ඇත්තේ ය. එසේ මැ යි. එය, ‘එවං ජාතෙන මච්චෙන කත්තබ්බං කුසලං බහුං’ (මෙසේ උපන් මිනිසා විසින් බොහෝ කුසල් කළ යුතු ය) යන මේ ආදියෙහි උපමාවෙහි පැමිණියේ ය. ‘එවන්තෙ අභික්කමිතබ්බං එවං පටික්කමිතබ්බං’ (මෙසේ ඔබ විසින් ඉදිරියට යා යුතු ය. මෙසේ ආපසු පැමිණිය යුතු ය) යනාදියෙහි උපදේශයෙහි ය. “එවමෙතං භගවා එවමෙතං සුගත” (භාග්‍යවතුනි, එය එසේ ය. සුගතයාණෙනි, එය එසේ ය) යන තැන්වල සතුට ප්‍රකාශ කිරීමෙහි ය. ‘එවමෙවං පනායං වසලී යස්මිං වා තස්මිං වා තස්ස මුණ්ඩකස්ස සමණකස්ස වණ්ණං භාසති’ (මෙසේ මේ සැඬොලිය සෑම තැනක ම ඒ මුඩු මහණහුගේ ගුණය වර්ණනා කරයි) ආදියෙහි ගැරහීමෙහි ය. ‘එවං භන්තෙති ඛො තෙ භික්‍ඛූ භගවතො පච්චස්සොසුං’ (එසේ ය ස්වාමීනි යි ඒ භික්‍ෂූහු භාග්‍යවතුන් වහන්සේට පිළිවදන් දුන්හ) ආදී තැන්වල වචන පිළිගැනීමෙහි ය. ‘එවං ව්‍යාඛො අහං භන්තෙ භගවතා ධම්මං දෙසිතං ආජානාමි” (ස්වාමීනි, භාග්‍යවතුන් වහන්සේ විසින් මෙසේ දේශනා කරන ලද ධර්මය මම දනිමි) යනාදියෙහි ආකාරයෙහි ය. ‘එහි ත්‍වං මාණව යෙන සමණො ආනන්‍දො තෙනුපසංකම, උපසංකමිත්‍වා මම වචනෙන සමණං ආනන්‍දං අප්පාබාධං අප්පාතඞ්කං ලහුට්ඨානං බලං ඵාසුවිහාරං පුච්ඡ සුභො මාණවො තොදෙය්‍යපුත්තො භවන්තං ආනන්‍දං අප්පාබාධං -පෙ- ඵාසුවිහාරං පුච්ඡතීති, එවං ච වදෙහි: සාධු කිර භවං ආනන්‍දො යෙන සුභස්ස මාණවස්ස තොදෙය්‍යපුත්තස්ස නිවෙසනං තෙනුපසංකමතු අනුකම්පං උපාදායාති’ (මාණවකය, එනු මැනවි. ඔබ ආනන්ද ශ්‍රමණයන් වහන්සේ යම් තැනක ද, එතැනට යන්න. ගොස් මගේ වචනයෙන් (මා කියන ලෙසට) රෝග නොමැති බව (නීරෝගී බව), සිරුරේ සැහැල්ලු බව, ශක්තිය, සුව පහසුව ගැන ආනන්ද ශ්‍රමණයන් වහන්සේගෙන් විමසන්න. තෝදෙය්‍ය පුත්‍ර ශුභ මානවක තෙමේ අල්පාබාධ බව, නීරෝගී බව, සුව පහසුව ගැන භවත් ආනන්ද ස්ථවිරයන්ගෙන් විමසන්නේ ය. මෙසේ ද කියනු. භවත් ආනන්දයන් වහන්ස, තෝදෙය්‍ය පුත්‍ර ශුභ මානවකයාගේ නිවස්න යම් තැනක ද, අනුකම්පා උපදවා එතැනට වඩිනු මැනවි) යනාදී තැන්වල නිදර්ශනයෙහි ය. ‘තං කිං මඤ්ඤථ කාලාමා ඉමෙ ධම්මා කුසලා වා අකුසලා වාති? අකුසලා භන්තෙ, සාවජ්ජා වා අනවජ්ජා වාති? සාවජ්ජා භන්තෙ, විඤ්ඤෑගරහිතා වා විඤ්ඤැප්පසත්‍ථා වාති? විඤ්ඤෑගරහිතා භන්තෙ, සමත්තා සමාදින්නා අහිතාය දුක්‍ඛාය සංවත්තන්ති නො වා කථං වො එත්‍ථ හොතීති? සමත්තා භන්තෙ සමාදින්නා අහිතාය දුක්‍ඛාය සංවත්තන්ති එවං නො එත්‍ථ හොති’ (කාලාමයෙනි, කුමක් සිතහු ද? මේ ධර්මයෝ කුසල් ද අකුසල් ද? ස්වාමීනි, අකුසල ය. සාවද්‍ය ද? අනවද්‍ය ද? ස්වාමීනි, සාවද්‍ය ය. නුවණැත්තන් විසින් ගර්හා කරන ලද ද? (නැතහොත්) නුවණැත්තන් විසින් පසස්නා ලද ද? ස්වාමීනි, නුවණැත්තන් විසින් ගරහන ලද ය. සම්පූර්ණ කරන ලද්දේ, සමාදන් වන ලද්දේ අහිත පිණිස, දුක් පිණිස පවතියි ද? නැද්ද? එය ඔබලාට කෙසේ වේ ද? ස්වාමීනි, සම්පූර්ණ කරන ලද්දේ සමාදන් වන ලද්දේ අහිත පිණිස, දුක් පිණිස පවතියි. අපට එසේ වේ) ආදියෙහි අවධාරණයෙහි ය. එය (‘එවං’ යන්න) මෙහි ආකාර, නිදර්ශන, අවධාරණ අරුත්හි දැකිය යුතු ය.
එහි ආකාර අර්ථය ඇති ‘එවං’ ශබ්දයෙන් මේ අර්ථය (මෙසේ) ප්‍රකට වෙයි : නොයෙක් නයින් නිපුණ වූ, නොයෙක් අදහස්වලින් ජනිත කරන අර්ථවලින් හා ව්‍යංජනයෙන් යුක්ත වූ, විවිධ ප්‍රාතිහාර්ය ඇති ධර්ම අර්ථ දේශනා අවබෝධයෙන් ගැඹුරු වූ, තම තමන්ගේ භාෂාවන්ට අනුරූප වන පරිදි සියලු සත්ත්වයන්ගේ ශ්‍රවණ පථයට එන්නා වූ, ඒ භාග්‍යවතුන් වහන්සේගේ වචනය සර්වාකාරයෙන් දැනගන්නට කවරෙක් නම් සමත් වේ ද? මුළු ශක්තිය ම යොදවා ගෙන අසනු කැමැත්ත උපදවා ගෙන’ **‘එවං මෙ සුතං’** මා විසින් ද එක් අයුරකින් අසන ලදී.
නිදර්ශන අර්ථයෙන් : මම ස්වයම්භූ (තමන් ම අවබෝධ කොට ගත්තෙක්) නො වෙමි. මෙය මා විසින් ප්‍රත්‍යක්ෂ නො කරන ලදී යි තමා (වගකීමෙන් මුදා හරිමින්, ‘**එවං මෙ සුතං**’ - මා විසින් මෙසේ අසන ලදී යි දැන් කිව යුතු සම්පූර්ණ සූත්‍රය දක්වා ලයි.
අවධාරණ අර්ථයෙන් : ‘එතදග්ගං භික්ඛවෙ මම සාවකානං භික්‍ඛූනං බහුස්සුතානං යදිදං ආනන්‍දො ගතිමන්තානං - සතිමන්තානං - ධිතිමන්තානං - උපට්ඨකානං යදිදං ආනන්‍දො’ (මහණෙනි, මෙසේ හෙයින් අග්‍ර වේ : එනම්, බහුශ්‍රැත වූ, යහපත් පැවතුම් ඇති, මරණ ශක්තිය ඇති, උත්සාහවන්ත වූ, උපස්ථායක වූ මාගේ ශ්‍රාවක භික්‍ෂූන් අතර ආනන්ද (හිමියෝ) අග්‍ර වෙති) යනුවෙන් මෙසේ භාග්‍යවතුන් වහන්සේ විසින් ද, ‘ආයස්මා ආනන්‍දො අත්‍ථකුසලො, ධම්මකුසලො, ව්‍යඤ්ජනකුසලො, නිරුත්තිකුසලො, පුබ්බාපරකුසලො’ (ආයුෂ්මත් ආනන්ද තෙරුන් වහන්සේ අර්ථයෙහි දක්ෂ වූ, ධර්මයෙහි දක්ෂ වූ, ව්‍යඤ්ජන (අක්ෂර) පිළිබඳ දක්ෂ වූ, පද සිද්ධියෙහි දක්‍ෂ වූ, පූර්වාපරයෙහි දක්‍ෂ වූ කෙනෙක් (වෙත්)) යනුවෙන් මෙසේ ධර්ම සේනාධිපතීන් වහන්සේ (සැරියුත් මා හිමියන්) විසින් ද ප්‍රශංසා ලැබ ඊට අනුරූප ව තමන්ගේ ධාරණ ශක්තිය විදහා දක්වන්නේ, “මෙසේ මා විසින් අසන ලදී; එය ද අර්ථ වශයෙන් හෝ ව්‍යඤ්ජන වශයෙන් හෝ නො අඩු ය, නො වැඩි ය. මෙසේ ම මිස අන් අයුරකින් නො දැකිය යුතු” යි සත්ත්වයන්ගේ අසනු කැමැත්ත උපදවයි.
**‘මෙ’** ශබ්දය අර්ථ තුනක දක්නා ලැබේ. ඒ මෙසේ ය. ‘ගාථාභිගීතං මෙ අභොජනීයං’ (ගාථාවලින් (වේද මන්ත්‍රවලින්) ගයන ලද (ආහාරය) මවිසින් නො වැළඳිය යුතු ය යනාදී තැන්වල ‘මා විසින්’ යන අර්ථ යි. ‘සාධු මෙ භන්තෙ භගවා සංඛිත්තෙන ධම්මං දෙසෙතු’ (මැනවි, ස්වාමීනි, භාග්‍යවතුන් වහන්සේ මට ලුහුඬින් දහම් දෙසන සේක්වා) ආදී තැන්වල ‘මට’ යන අර්ථය වේ. ‘ධම්මදායාදා මෙ භික්ඛවෙ භවථ’ (මාගේ භික්‍ෂූහු ධර්මය දායාද කොට සිටිහු) යනාදියෙහි ‘මගේ’ යන අර්ථයෙහි ය. මෙහි ‘මා විසින් අසන ලදී’ යි ද, ‘මාගේ ඇසීම’ යි ද යන අර්ථ දෙකේ ම යෙදේ.
‘**සුතං**’ යන මේ ‘සුත’ ශබ්දය උපසර්ග සහිත ද උපසර්ග රහිත ද (වේ.) ගමන - ප්‍රසිද්ධ - තෙත් - රැස් කළ - ධ්‍යානයෙහි යෙදීම - කණින් දත යුතු - ශ්‍රෝතද්වාර (කණ) අනුසාරයෙන් දැන ගන්නා ලද - ආදී නොයෙක් අර්ථ ප්‍රභේද ඇත්තේ වේ.
එසේ ම ය. එහි**, **‘සෙනාය පසුතො’ (සේනාව සමග යන්නේ) ආදියෙහි “ගමන් කරන්නේ’’ යන අර්ථ යි. ‘සුතධම්මස්ස පස්සතො’ (ඇසූ ධර්මය දක්නහුගේ) යනාදී තන්හි ‘ප්‍රසිද්ධ ධර්මයේ’ යන අරුත යි. ‘අවස්සුතානවස්සුතස්ස’ (තෙත් වූ නො තෙත් වූ) යනාදී තැන්වල ‘තෙත් වූ’ යන අර්ථ යි. ‘තුම්හෙහි පුඤ්ඤං පසුතං අනප්පකං’ (ඔබලා විසින් අනල්ප වූ පිනක් රැස් කරන ලදී) ආදි තැන්වල ‘රැස් කරන ලද’ යන අර්ථ යි. ‘යෙ ඣානපසුතා ධීරා’ (නුවණ ඇති යම් කෙනෙක් ධ්‍යානයෙහි යෙදුනාහු) යනාදියෙහි ‘ධ්‍යානයෙහි යෙදුණේ’ යන අර්ථ යි. ‘දිට්ඨං සුතං මුතං’ (දක්නා ලද, අසන ලද, විඳින ලද) ආදියෙහි ශ්‍රෝත විඤ්ඤාණයෙන් ‘දත යුතු’ යන අර්ථ යි**. **‘සුතධරො සුතසන්නිචයො’ (ඇසූ දේ දරන, ඇසූ දේ එක් රැස් කළ) ආදියෙහි ‘ශ්‍රෝතද්වාර අනුසාරයෙන් දත් දේ දරන’ යන අර්ථ යි. මෙහි වූ කලී ශ්‍රෝතද්වාර අනුසාරයෙන් මෙනෙහි කරන ලද (සලකා බලන ලද) හෝ මෙනෙහි කිරීම හෝ යන අර්ථ යි. **‘මෙ’** ශබ්දයට ‘මා විසින්’ යන අර්ථය ඇති කල, මා විසින් මෙසේ අසන ලදී - ශ්‍රෝතද්වාර අනුසාරයෙන් සලකා බලන ලදී යන්නෙහි යෙදේ. ‘මගේ’ යන අර්ථයෙහි වූ කල ‘මගේ ඇසීම’ මෙසේ ය - ශ්‍රෝතද්වාර අනුසාරයෙන් සලකා බැලීම යි යනුවෙන් යෙදේ.
මෙසේ මේ පද තුන අතුරින් **‘එවං’** යනු ශ්‍රෝත විඥානාදී විඥාන කාර්යය දැක්වීම යි. ‘**මෙ**’ යනු කියන ලද විඥානයෙන් යුත් පුද්ගලයා දැක්වීම වේ. **‘සුතං’** යනු නො අසන බව ප්‍රතික්‍ෂේප කිරීමෙන් නො අඩු ව, නො වැඩි ව, නො වෙනස් ව ග්‍රහණය කිරීම දැක්වීම යි. එසේ ම **‘එවං’** යනු ඒ ශ්‍රෝතද්වාර අනුසාරයෙන් පැවති විඥාන වීථියේ නොයෙක් ආකාරයට අරමුණෙහි පැවති බව ප්‍රකාශ කිරීම යි. **‘මෙ’** යනු ආත්ම (තමා) ප්‍රකාශනය යි. **‘සුතං’** යනු ධර්ම ප්‍රකාශනය යි. මේ එහි සංක්ෂේපය යි. නොයෙක් අයුරින් අරමුණෙහි පැවති චිත්ත වීථියෙන් මවිසින් අනිකක් නො කරන ලදී. මෙය ම කරන ලදී. (එනම්) මේ ධර්මය අසන ලදී යනු යි.
එසේ ම **‘එවං’** යනු නිර්දේශ කළ යුතු දේ පැවසීම යි. **‘මෙ’** යනු පුද්ගලයා පැවසීම යි. **‘සුතං’** යනු පුද්ගල කාර්යය ප්‍රකාශ කිරීම යි. කියන ලද්දේ මෙය යි. යම් සූත්‍රයක් දක්වන්නේ ද එය ‘මා විසින් මෙසේ අසන ලදී’ යනු යි.
එසේ ම **‘එවං’** යනු යම් චිත්ත සන්තානයක නා නා ප්‍රකාර ලෙස පැවතීමේ හේතුවෙන් නා නා අර්ථ ව්‍යංජන ගැනීමක් වේ ද, එහි නොයෙක් ආකාර දැක්වීම යි. **‘එවං’** යන මෙය ආකාර පැනවීම යි (දැක්වීම යි.) **‘මෙ’** යනු කරන්නා දැක්වීම යි. **‘සුතං’** යනු විෂය නිර්දේශය යි. මෙපමණකින් නොයෙක් ආකාරයෙන් පැවති චිත්ත සන්තානයෙන්, එයින් යුක්ත වූ කර්තෘ විෂයෙහි ගැනීම සනිටුහන් කරන ලද්දේ වෙයි.
එසේ නැතහොත් **‘එවං’** යනු පුද්ගල කාර්ය නිර්දේශය යි. **‘සුතං’** යනු විඥාන කාර්යය නිර්දේශ කිරීම යි. **‘මෙ’** යනු මේ කාර්ය දෙකෙහි ම නියුතු පුද්ගල නිර්දේශය යි. මෙහි සංක්‍ෂේපය මෙය යි: ‘ශ්‍රවණ කාර්ය විඥානයෙන් සමන්විත පුද්ගලයා වූ මා විසින් විඥාන වශයෙන් ලත් ශ්‍රවණ කාර්යය, ව්‍යවහාරයෙන් අසන ලදී’ යනු යි.
එහි, **‘එවං’** යනු ද **‘මෙ’** යනු ද ප්‍රත්‍යක්ෂ කළ පරමාර්ථ වශයෙන් අවිද්‍යමාන වන ප්‍රඥප්තිය යි. මෙහි යමක් ‘මෙසේ’ හෝ ‘මා විසින්’ හෝ යනුවෙන් නිර්දේශ ලබයි ද, කිම එය පරමාර්ථ වශයෙන් ලැබේ ද ? **‘සුතං’** යනු විද්‍යාමාන ප්‍රඥප්තිය යි. මෙහි යමක් ‘අසන ලදැ’ යි කණෙන් ලබන ලද ද, එය පරමාර්ථ වශයෙන් විද්‍යමාන යි. එසේ ම, **‘එවං’** යනු ද **‘මෙ’** යනු ද ඒ ඒ දෙය (පාදක කොට) ගෙන කිව යුතු වන හෙයින් ‘උපාදාය පඤ්ඤත්තිය’ යි. **‘සුතං’** යනු දෘෂ්ටි ආදිය සසඳා කිව යුතු හෙයින් ‘උපනිධාය පඤ්ඤත්ති’ වේ.
එහි ද **‘එවං’** යන වචනයෙන් නො මුළා බව දක්වයි. මුළාවට පත් වූ තැනැත්තේ නා නා ප්‍රකාර ලෙස වටහා ගැනීමේ සමර්ථයෙක් නො වේ. **‘සුතං’** යන වචනයෙන් අසන ලද දෙයෙහි නො පැටලීම (සිහි ඇති බව) දක්වයි. යමකුට අසන ලද දෙයක් පැටලුණේ ද, ඔහු කල් ගත වීමෙන් මා විසින් අසන ලදැ යි නො දනී. මෙසේ ඔහුට නො මුළා වීමෙන්, ප්‍රඥාසිද්ධිය (ප්‍රඥාව ඇති වීම) වේ. නො මුළා වීමෙන් සති සිද්ධිය (සිහිය ඇති වීම) වේ. එහි ප්‍රඥාව පූර්වංගම වූ සිහියෙන් ව්‍යඤ්ජනාවධාරණය කිරීමේ සමත් බව වේ. සතිය පූර්වංගම වූ ප්‍රඥාවෙන් අර්ථාවබෝධ සමත් බව වේ. ඒ දෙවැදෑරුම් සමර්ථතා එකතුවෙන් අර්ථ ව්‍යඤ්ජනයන්ගෙන් යුක්ත වූ ධර්ම කෝෂය රැකීමේ සමත් බව හේතුවෙන් ධර්ම භාණ්ඩාගාරික භාවය සම්පූර්ණ වේ.
වෙනත් ක්‍රමයක් ද (වේ). **‘එවං’** යන වචනයෙන් යෝනිසෝ මනසිකාරය දක්වයි. අයෝනිසෝ මනසිකාර (නුනුවණින් සිහි) කරන්නහුට නානා ආකාරයෙන් වැටහීම නො සිදු වන හෙයිනි. **‘සුතං’** යන වචනයෙන් අවික්ෂේපය (නො විසුරුණු බව) දක්වයි. වික්‍ෂිප්ත සිත් ඇත්තාට ඇසීමක් නො සිදුවන බැවිනි. එසේ ම ය: විසිරී ගිය මනස ඇති පුද්ගලයා සියලු සැපතින් පවසනු ලබන කල්හි (සියලු සැපත් දෙමි යි කියන විට) පවා ‘මා විසින් නො අසන ලදී, යළි කියන්නැයි පවසයි. මෙහි යෝනිසෝ මනසිකාරයෙන් සිත මනා කොට පිහිටුවා ගැනීම හා පෙර කළ පින් ඇති බව ද සාධනය කරයි. මැනවින් සිත පිහිටුවා නො ගත්තහුට හෝ පෙර පින් නො කළ තැනැත්තහුට ද එය නොමැති බැවිනි. එසේ ම නො විසුරුණු සිතින් ධර්ම ශ්‍රවණය කිරීම, සත්පුරුෂ ආශ්‍රය ද සාදයි. විසුරුණු සිත් ඇත්තේ ඇසීමට අසමත් වෙයි. සත්පුරුෂයන් ඇසුරු නො කරන්නහුට (ධර්ම) ශ්‍රවණයක් නොමැත යනු යි.
තවත් ක්‍රමයකි : යම් හෙයකින් **‘එවං’** යනු යම් චිත්ත සන්තානයක නොයෙක් ආකාර පැවතීම් හේතුවෙන් නානා අර්ථව්‍යංජන ගැනීමක් වේ ද, ඊට නානා ප්‍රකාර දැක්වීම යයි කියන ලදී. මෙබඳු යහපත් ආකාරයක් මනා ලෙස සිත නො පිහිටුවූවකුට හෝ පෙර කළ පින් නොමැත්තහුට හෝ නො වේ. එබැවින් **‘එවං’** (මෙසේ) යන යහපත් ආකාරයෙන් තමාගේ පශ්චාත් චක්‍රය සම්පත්තිය දක්වයි. **‘සුතං’** යනු සවන් යොමු කිරීමෙන් පළමු චක්‍රද්වය සම්පත්තිය යි. නුසුදුසු පෙදෙසක වසන්නා හට හෝ පෙර සත්පුරුෂ ආශ්‍රය රහිත වූවහුට හෝ (ධර්ම) ශ්‍රවණයක් නොමැත. මෙසේ ඔහුගේ පශ්චාත් චක්‍රද්වය සිදුවීමෙන් ආසය සුද්ධිය සිද්ධ වූයේ වෙයි. පළමු චක්‍රද්වය සිද්ධියෙන් පයෝග සුද්ධිය වූයේ වේ. ඒ ආසය සුද්ධියෙන් ද අධිගම ව්‍යත්ති සිද්ධිය වේ. පයෝග සුද්ධියෙන් ආගම ව්‍යත්ති සිද්ධිය වේ. මෙසේ පයෝග ආසය සුද්ධි ඇති, ආගම අධිගමයෙන් යුක්ත තැනැත්තාගේ වචනය නැඟී එන සූර්යයාට අරුණ අග මෙන් ද කුශල කර්මයට යෝනිසෝ මනසිකාරය මෙන් ද භාග්‍යවතුන් වහන්සේගේ වචනයට (පෙරටු කොට සිටීම) සුදුසු වේයැ යි තෙරුන් වහන්සේ නිදානය තබා **‘එවං මෙ සුතං’** යනාදිය පැවසූ සේක.
අනික් ක්‍රමයකි. **‘එවං’** යන නානාවිධ ප්‍රතිවේධයන් (අවබෝධ කර ගැනීම්) ප්‍රකට කෙරෙන මේ වචනයෙන් තමාගේ අර්ථ ප්‍රතිභාන පටිසම්භිදා සම්පත්ති (අර්ථය අවබෝධ කර ගැනීමේ චතුර්විධ විශ්ලේෂක ඥාන සම්පත්තිය) ඇති බව දක්වයි. **‘සුතං’** යන මෙයින් ශ්‍රෝතප්‍රභේද ප්‍රතිවේධ (ඇසිය යුතු ධර්ම කොටස් අවබෝධය) දක්වන (වචනයෙන් ධර්ම නිරුක්ති පටිසම්භිදා සම්පත්තිය ඇති බව (පෙන්වයි.) **‘එවං’** යන්න ද මේ යෝනිසෝ මනසිකාරය හඟවන්නා වූ වචනය පවසමින් ‘මේ ධර්මයෝ මවිසින් මනසින් විමසා බලන ලදහ; දෘෂ්ටියෙන් මනාව වටහා ගන්නා ලදහ යි හඟවයි. ඒ දෙකින් ම අර්ථ ව්‍යඤ්ජන පරිපූර්ණත්වය හඟවමින් ඇසීමෙහි ගෞරවය ජනිත කරයි. අර්ථ ව්‍යඤ්ජනයන්ගෙන් පරිපූර්ණ වූ ධර්මය ගෞරවයෙන් නො අසන්නේ මහත් වූ අභිවෘද්ධියෙන් පරිබාහිර වූයේ යි ගෞරවය ඇති කොට ගෙන සකසා ධර්මය ඇසිය යුතු ය.
**‘එවං මෙ සුතං’** යන මේ සියලු වචනයෙන් ආයුෂ්මත් ආනන්ද ස්ථවිරයන් වහන්සේ තථාගතයන් වහන්සේ විසින් අවබෝධ කරන ලද ධර්මය තමන්ගේ (දහමක්) බවට පවරා නො ගනිමින් අසත්පුරුෂ තත්ත්වය ඉක්මවති. ශ්‍රාවක භාවය පිළිගනිමින් සත්පුරුෂ තත්ත්වයට එළැඹෙති. එසේ ම අසත් ධර්මයෙන් සිත ඔසවා ලති. සදහම්හි පිහිටුවා ලති. හුදෙක් මා විසින් මෙසේ අසන ලද්දේ ම ය. ඒවා ඒ භාග්‍යවතුන් වහන්සේගේ වචන ම යයි දක්වා ලමින් තමා (හිමිකමින්) මුදවා ලන සේක. ශාස්තෘන් වහන්සේ සාක්ෂ්‍ය කොට දක්වති. ජින වචනය නංවා ලති. ධර්මයේ මාර්ග දේශකත්වය පිහිටුවා ලති.
තව ද **‘එවං මෙ සුතං**’ යනුවෙන් තමා විසින් උපදවන ලද බව නො පිළිගනිමින් මුලින් ඇසීම එළිදක්වන සේක්, මා විසින් මෙය චතුර් වෛශාරද්‍යයෙන් (විශාරද සතරකින්) විශාරද වූ, දශ බලධාරී වූ, ශ්‍රේෂ්ඨ ස්ථානයේ සිටියා වූ, සිංහ නාද පවත්වන්නා වූ, සියලු සත්ත්වයන්ට උත්තම වූ, ධර්මේශ්වර වූ, ධර්මරාජ වූ, ධර්මාධිපති වූ, ධර්මදීප වූ, ධර්මප්‍රතිෂ්ඨා වූ, සද්ධර්මවර චක්‍රවර්ති වූ භාග්‍යවත් සම්මා සම්බුදු රජාණන් වහන්සේගේ සම්මුඛයෙන් පිළිගන්නා ලදී. මෙහි අර්ථයෙහි හෝ ධර්මයෙහි හෝ පදයෙහි හෝ ව්‍යඤ්ජනයෙහි හෝ සැකයක් හෝ විමතියක් හෝ නො කළ යුතු ය යි සියලු දෙව් මිනිසුන්ගේ ධර්මය පිළිබඳ අශ්‍රද්ධාව විනාශ කරයි. ශ්‍රද්ධා සම්පත්තිය උපදවා ලයි. එහෙයින් කියන ලදී.
(ගෞතම බුද්ධ ශ්‍රාවක තෙමේ ‘**එවං මෙ සුතං**’ යනුවෙන් මෙසේ පවසමින් සසුනෙහි අශ්‍රද්ධාව විනාශ කරයි. ශ්‍රද්ධාව වඩවයි.)
**‘එකං’** යනු සංඛ්‍යා සීමාව නිර්දේශ කිරීම යි. **‘සමයං’** යනු (කාලය) වෙන් කිරීමේ (සීමා කිරීමේ) නිර්දේශය යි. **‘එකං සමයං’** යනු අවිනිශ්චිතාර්ථය දැක්වීම යි. එහි **‘සමය’** ශබ්දය:
(සමවායෙහි (එක්වීමෙහි), ක්ෂණයෙහි, කාලයෙහි, සමූහයෙහි, හේතුවෙහි, දෘෂ්ටියෙහි, ප්‍රතිලාභයෙහි, ප්‍රහාණය කිරීමෙහි, ප්‍රතිවේධයෙහි (අවබෝධ කොට ගැන්මෙහි) ද දක්නා ලැබේ.)
එසේ ය. මෙහි: ‘අප්පෙවනාම ස්වෙපි උපසඞ්කමෙය්‍යාම කාලඤ්ච සමයඤ්ච උපාදාය’ (හෙට ද වේලාවත් පහසුවත් සළකා ළං වන්නමෝ නම් යෙහෙකි) යනාදියෙහි සමවාය යන අර්ථය වේ. ‘එකොව ඛො භික්‍ඛවෙ ඛණො ච සමයො ච බ්‍රහ්මචරියවාසාය’ (මහණෙනි, බඹසර විසීමට ක්‍ෂණයත් කාලයත් එය ම වේ) යනාදියෙහි ක්‍ෂණය (මොහොත) යන අර්ථ යි**. **‘උණ්හසමයො පරිළාහසමයො’ (උෂ්ණ කාලය වේදනාකාරී කාලය) ආදියෙහි කාලය වේ. ‘මහාසමයො පවනස්මිං’ (පවනෙහි - වනාන්තරයෙහි - මහා සමාගම) යන තැන්වල සමූහය යි. ‘සමයොපි ඛො තෙ භද්දාලි අප්පටිවිද්ධො අහොසි: භගවා ඛො සාවත්‍ථියං විහරති භගවාපි මං ජානිස්සති භද්දාලි නාම භික්‍ඛු සත්‍ථුසාසනෙ සික්‍ඛාය න පරිපූරකාරීති අයම්පි ඛො තෙ භද්දාලි සමයො අප්පටිවිද්ධො අහොසි’ (භද්දාලිය, ඔබ විසින් සමය (සැලකිල්ලට ගත යුතු කරුණ) ද නො සලකන ලද්දේ ය. භාග්‍යවතුන් වහන්සේ සැවැත් නුවර වාසය කරති. භද්දාලි නම් භික්‍ෂුව ඒ භික්‍ෂු ශාසනයෙහි ශික්ෂා පද සපුරා නො රකින්නෙකියි භාග්‍යවතුන් වහන්සේත් මා දන්නාහ යි භද්දාලිය, ඔබ විසින් මෙකරුණ ද නො සලකන ලද්දේ ය) ආදියෙහි හේතු වේ. ‘තෙන ඛො පන සමයෙන උග්ගාහමානො පරිබ්බාජකො සමණමණ්ඩිකාපුත්තො සමයප්පවාදකෙ තින්‍දුකාචීරෙ එකසාලකෙ මල්ලිකාය ආරාමෙ පටිවසති’ (එසමයෙහි සමණමණ්ඩික පුත්‍ර උග්ගාහමාන තම් පරිබ්‍රාජක තෙමේ (විවිධ දෘෂ්ටි වාද එක් කොට සමය පවසන හෙයින්) සමයප්පවාදක නම් වූ තින්දුකාචීර ඒකසාලක නම් මල්ලිකා දේවියගේ ආරාමයෙහි වසයි) ආදියෙහි දෘෂ්ටිය යි.
(මෙලොව දී යම් අර්ථයක් වේ ද, පරලොව දී ද යම් අර්ථයක් වේ ද (යන මේ දෙක්හි ම) අර්ථ ලාභය හේතුවෙන් නුවණැත්තා ‘පණ්ඩිත’ යි කියනු ලැබේ.) ආදියෙහි ප්‍රතිලාභය යි. ‘සම්මා මානාභිසමයා අන්තමකාසි දුක්‍ඛසස’ (මැනවින් මානය ප්‍රහාණය කිරීමෙන් දුක් කෙළවර කළේ ය) ආදියෙහි ප්‍රහාණය යි. ‘දුක්‍ඛස්ස පීළනට්ඨො සංඛතට්ඨො සන්තාපට්ඨො විපරිණාමට්ඨො අභිසමයට්ඨො’ (දුකෙහි පෙළන අර්ථය, සකස් කරන ලද අර්ථය, තවන අර්ථය, විපරිණාම අර්ථය, අවබෝධ කර ගැනීම් අර්ථය) වැනි තැන්වල ප්‍රතිවේධය වේ. මෙහි කාලය යන අර්ථ යි. එයින් වසර, ඍතුව, මාස, අර්ධ මාස, රෑ දාවල්, පූර්වාහ්න, මධ්‍යාහ්න, සායාහ්න, ප්‍රථම යාම, මධ්‍යම යාම, පශ්චිම යාම, මුහුර්ත ආදී කාල ප්‍රභේද වූ සමයන් අතුරින් එක් කාලයක ය යි දක්වයි.
එහි දී වුව ද මේ සංවත්සර ආදී කාලවල යම් යම් වසරක, ඍතුවක, මාසයක, පක්‍ෂයක, රාත්‍රි භාගයක, දිවා භාගයක හෝ යම් සූත්‍රයක් දේශනා කරන ලද ද, ඒ සියල්ල උන් වහන්සේගේ ප්‍රඥාවෙන් මනා කොට දක්නා ලද්දේ ය. මනා ව නිශ්චය කරන ලද්දේ ය. යම් හෙයකින් අසවල් අවුරුද්දෙහි, අසවල් ඍතුවෙහි, අසවල් මාසයෙහි, අසවල් පක්‍ෂයෙහි, අසවල් රාත්‍රි භාගයෙහි හෝ දිවා භාගයෙහි හෝ මවිසින් මෙසේ අසන ලදී යයි කී කල්හි (එය) පහසුවෙන් (සිත් හි) තබා ගැනීමට හෝ උදෙසන්නට හෝ උදෙසවන්නට හෝ නො හැකි ය. බොහෝවක් කිව යුතු ද වේ. එහෙයින් එක ම පදයකින් ඒ අර්ථය එකට ගළපා ‘එක් සමයෙක’ යි කීහ.
යම් ඒ ගර්භාවක්‍රාන්ති සමය, උත්පත්ති සමය, සංවේග සමය, අභිනිෂ්ක්‍රමණ සමය, දුෂ්කර ක්‍රියා සමය, මාර විජය සමය, අභිසම්බෝධි සමය, දිට්ඨධම්මසුඛවිහරණ සමය, දේශනා සමය, පරිනිර්වාණ සමය ආදිය දෙව් මිනිසුන් අතර බෙහෙවින් ප්‍රකට, භාග්‍යවතුන් වහන්සේ පිළිබඳ අනේකවිධ කාල ප්‍රභේදයෝ ය. ඒ සමයන් (කාල) අතර දේශනා සමය වශයෙන් ගැනෙන **‘එකං සමයං**’ (එක් සමයෙක්හි) යයි දක්වයි. ඥානකරුණාකෘත්‍ය සමයන් අතුරෙහි යම් මේ කරුණාකෘත්‍ය සමයක් වේ ද, අත්තහිත පරහිත පටිපත්ති සමයන් අතුරෙහි පරහිත පටිපත්ති සමයක් වේ ද, රැස්වූවනට කරණීයද්වය සමයන් අතුරෙහි ධාර්මික කථා සමයක් වේ ද, දේශනා පටිපත්ති සමයෙහි දේශනා සමයක් වේ ද, ඒ සමයන් අතරෙහි එක්තරා සමයක් අරභයා **‘එකං සමයං’** (එක් සමයෙක්හි) යැයි කීහ.
අභිධර්මයෙහි මෙන් ‘යස්මිං සමයෙ කාමාවචරං’ (යම් කලෙක කාමාවචර) යනුවෙන් ද මෙයින් අන්‍යය වූ සූත්‍ර පදවල ‘යස්මිං සමයෙ භික්‍ඛවෙ භික්‍ඛු විවිච්චෙව කාමෙහි’ (මහණෙනි, භික්‍ෂුව යම් කලක කාමයෙන් වෙන් ව) යනුවෙන් ආධාර විභක්ති වචනයෙන් නිර්දේශ කරන ලද්දේ වෙයි. විනයෙහි ‘තෙන සමයෙන බුද්ධො භගවා’ (එසමයෙහි භාග්‍යවතුන් වහන්සේ) කරණ විභක්තියෙන් (නිර්දේශ කරන ලද්දේ) වෙයි. කුමක් හෙයින් එසේ නො කොට **‘එකං සමයං’** යි කර්ම විභක්තියෙන් නිර්දේශ කරන ලද්දේ ද ? එහි දී එලෙසත් මෙහි දී අන්‍යකාරයකටත් අර්ථය ඇති වන හෙයිනි. එහි අභිධර්මයෙහිත් ඉන් අන්‍ය වූ සූත්‍ර පදවලත් ‘අධිකරණ’ අර්ථය ද භාවයෙන් භාවලක්‍ෂණ අර්ථය ද හට ගනී. ‘අධිකරණය’ වූ කලී කාලාර්ථය හා සමූහාර්ථය ඇති සමය යි. එහි කියන ලද ස්පර්ශ ආදී ධර්මයන්ගේ ක්‍ෂණ සමවාය සංඛ්‍යාත වූ සමයාගේ ස්වභාවයෙන් ඔවුන්ගේ ස්වභාවය සළකුණු වනු ලැබේ. එහෙයින් ඒ අර්ථය උද්දීපනය වනු පිණිස එහි ආධාර විභක්ති වචනයෙන් නිර්දේශ කරනු ලැබේ.
විනයෙහි ද හේතු අර්ථයත් කරණ අර්ථයත් හට ගනී. යම් ඒ ශික්‍ෂා පද ප්‍රඥප්ති පනවන සමයක් සැරියුත් ආදී මහරහතන් වහන්සේලා විසින් පවා වටහා ගැනීම දුෂ්කර වන්නේ ද, ඒ හේතුභූත වූ ද කරණ වූ ද සමයෙන් ශික්ෂා පද පනවමින් ශික්‍ෂා පද ප්‍රඥප්ති හේතුව ද විමසා බලමින් භාග්‍යවතුන් වහන්සේ ඒ ඒ තන්හි වාසය කළ සේක. එහෙයින් ඒ අදහස උද්දීපනය කරනු සඳහා එහි කරණ විභක්ති වචනයෙන් නිර්දේශ කරන ලදී.
මෙහිත් මේ ස්වරූපය ඇති අනෙක් තන්හිත් අත්‍යන්ත සංයෝග අර්ථය සම්භව වෙයි. යම් සමයක භාග්‍යවතුන් වහන්සේ මේ (සූත්‍රය) හෝ අනෙක් සූත්‍රාන්තයක් හෝ දේශනා කළ සේක් ද, එම කාලය අත්‍යන්තයෙන් ම කරුණා සහගත වූ වාසයෙන් වාසය කළ සේක. එහෙයින් එම අර්ථය උද්දීපනය කරනු පිණිස මෙහි කර්ම විභක්ති වචනය නිර්දේශ කරන ලදී.
එහෙයින් මෙය කියනු ලැබේ.
(ඒ ඒ අර්ථය සලකා අන් තන්හි ආධාර (විභක්ති) යෙන් හා කරණ (විභක්ති) යෙන් ද මෙහි කර්ම (විභක්ති) යෙන් ද ඒ සමය ශබ්දය කියන ලදී.)
පෝරාණයෝ මෙසේ දක්වති. ‘තස්මිං සමයෙ’ (එසමයෙහි) හෝ ‘තෙන සමයෙන’ (ඒ සමයෙන්) හෝ ‘තං සමයං’ (එසමය) යන්න ප්‍රකාශන කිරීම් මාත්‍ර වූ භේදයකි. ඒ සෑම තන්හි ම ආධාර විභක්තිය ම අර්ථ වේ. එහෙයින් ‘එකං සමයං’ කී කල්හි ද ‘එකස්මිං සමයෙ’ යි අර්ථය දත යුත්තේ ය.
**‘භගවා’** යනු ගරු ය. භාග්‍යවතුන් වහන්සේ ගරු යයි පවසති. මෙතෙමේ සියලු ගුණයන්ගේ විශිෂ්ටතා හේතුවෙන් සියලු සත්ත්වයන්ට ගරු ය. එහෙයින් ‘**භගවා**’ (භාග්‍යවතුන් වහන්සේ) යි දත යුතු ය.
පෝරාණයන් විසින් ද (ඒ බැව්) කියන ලදී.
“භගවාති වචනං සෙට්ඨං භගවාති වචනමුත්තමං,
ගරුගාරවයුත්තො සො භගවා තෙන වුචචති”
(භගවා යන වචනය ශ්‍රේෂ්ඨ ය. භගවා යන වචනය උතුම් ය. එහෙයින් ගරු ගෞරවයෙන් යුක්ත වූ උන් වහන්සේ ‘භගවා’ යි කියනු ලැබේ.)
තව ද,
“භාග්‍යවා භග්ගවා යුත්තො භගෙහි ච විභත්තවා,
භත්තවා වන්තගමනො භවෙසු භගවා තතො”
(භාග්‍යය ඇත්තේ ද, කෙළෙස් භග්න කළේ ද, ඉසුරුමත් බව ආදී පුණ්‍යවන්ත (භග) ධර්මයන්ගෙන් යුක්ත වූයේ ද, ධර්මය විභජනය (විභාග) කොට ප්‍රකාශ කළේ ද, උත්තම මනුෂ්‍ය ධර්ම භජනය කළේ ද, භවයන්හි වමනය කළ ගමන් ඇත්තේ ද, එහෙයින් භගවත් නම් වේ.)
මේ ගාථාවේ ද මේ පදයේ ද අර්ථය විස්තර වශයෙන් දත යුතු ය. එය **විශුද්ධි මාර්ගයේ බුද්ධානුස්සති** නිර්දේශයෙහි කියන ලද්දේ ම ය.
මෙහි මෙපමණකි. **‘එවම්මෙ සුතං**’ යන වචනයෙන් ඇසු පරිද්දෙන් ධර්මය දේශනා කරන සේක්, භාග්‍යවතුන් වහන්සේගේ ධර්ම කාය ප්‍රත්‍යක්‍ෂ කරති. එයින් මේ බුද්ධ වචනය **‘**අතික්කන්තසත්‍ථුක**’** (ශාස්තෘෘන් වහන්සේගෙන් බැහැර වූවක්) නො වේ. ශාස්තෲන් වහන්සේ නො දැක්මෙන් උකටලී වූ ජනයා ‘මේ ඔබගේ ශාස්තෘෘන් වහන්සේ” යි අස්වසා ලති. ‘**එකං සමයං භගවා**’ යන වචනයෙන් ඒ කාලයෙහි භාග්‍යවතුන් වහන්සේගේ අවිද්‍යමානත්වය දක්වනුයේ, රූප කායේ පරිනිර්වාණය ශ්‍රවණය කරවයි. එයින් මේ ආකාරයේ ධර්මයක් දේශනා කරන දශ බලධාරී වූ, වජ්‍රය හා සම ශරීරයක් ඇති ඒ භාග්‍යවතුන් වහන්සේ පවා පිරිනිවුණු සේක. අන් කවරකු විසින් ජීවිතාශාව ඉපිද විය යුත්තේ දැ යි ජිවිත මදයෙන් මත් වූ ජනයා සංවේගයට පත් කරවයි. සද්ධර්මය කෙරෙහි ජනයාගේ උනන්දුව උපදවා ලයි. **‘එවං’** යි ද කියමින් දේශනා සම්පත්තිය නිර්දේශ කරයි. **‘මෙ සුතං’** යනුවෙන් ශ්‍රාවක සම්පත්තිය (නිර්දේශ කරයි.) **‘එකං සමයං’** කාල සම්පත්තිය (නිර්දේශ කරයි.) **‘භගවා**’ යනු දේශක සම්පත්තිය යි.
**‘සාවත්‍ථියං’** යනු එම නම ඇති නගරය යි. එය සමීපාර්ථයෙහි ආධාර විභක්ති වචනය යි. **‘විහරති’** යන මෙය අවිශේෂයෙන් ඉරියාපථ (එනම්) දිබ්බ - බ්‍රහ්ම - අරිය විහාර අතුරින් එක්තරා විහරණයකින් යුතු බව දැක්වීම යි. මෙහි සිටීම, යාම, හිඳීම, නිඳීම යන ප්‍රභේද ඇති ඉරියව්වලින් එක් ඉරියව්වක යෙදී සිටීම දැක්වීම යි. එයින් සිටිමින් ද, යමින් ද, හිඳිමින් ද, ශයනය කරමින් ද භාග්‍යවතුන් වහන්සේ වාසය කරන සේක යි දත යුතු ය. ඒ භාග්‍යවතුන් වහන්සේ එක් ඉරියව්වක් වෙනත් ඉරියව්වකින් වෙන් කොට බිඳ නො වැටෙන (අඛණ්ඩ) ලෙස ආත්ම භාවය පවත්වාගෙන යති, පවත්වති, එහෙයින් **‘විහරති’** (වාසය කරයි) යි කියනු ලැබේ.
**‘ජෙතවනෙ’** යනු ජේත නම් රාජ කුමාරයාගේ උයන ය. එය ඔහු විසින් වවන ලද්දේ ය, සංවර්ධනය කරන ලද්දේ ය, පාලනය කරන ලද්දේ ය. එහෙයින් ජේතවනය යි ප්‍රසිද්ධ විය. ඒ ජේතවනයෙහි **‘අනාථ පිණ්ඩිකස්ස ආරාමෙ’** යනු අනාථ පිණ්ඩික ගෘහපතියා විසින් සිවු පනස් කෙළක් රන් කහවණු පරිත්‍යාගයෙන් බුදු පාමොක් මහ සඟනට පවරා දෙන ලද බැවින් අනාථ පිණ්ඩිකගේ යයි ප්‍රකට වූ ආරාමය යි. මේ මෙහි සාරාංශය යි. විස්තරය වනාහි **පපංචසූදනී** නම් වූ මජ්ඣිම නිකායට්ඨ කථාවෙහි **සබ්බාසව සූත්‍ර** වර්ණනාවෙහි කියන ලදී.
ඉදින් භාග්‍යවතුන් වහන්සේ සැවැත් නුවර වාසය කරත් නම් වනයෙහි යයි නො කිව යුතු ය. ඉදින් එහි (ජේතවනයෙහි) වාසය කරත් නම් සැවැත් නුවර යයි නො කිව යුතු ය. එක විට දෙතැනක විසීම නො කළ හැක්කේ ම ය. එය එසේ නො දැක්ක යුතු ය.
සමීපාර්ථයෙහි ආධාර විභක්ති යයි නො කීවෙමු ද? එබැවින්, යම් සේ ගංගා, යමුනා ආදින් අසළ හැසිරෙන ගව රංචු ‘ගංගාවෙහි සැරිසරති’, ‘යමුනාවෙහි සැරිසරති’ යි කියනු ලැබේ ද, එසේ ම මෙහි ද, සැවැත් නුවර සමීපයෙහි ජේතවනය වේ ද, එහි විහරණය කරන්නේ **‘සාවත්‍ථියං විහරති ජෙතවනෙ’** (සැවැත් නුවර ජේතවනාරාමයෙහි වාසය කරයි) යි කියනු ලැබේ. මේ සාවත්‍ථි වචනය ගොදුරු ගම දැක්වීම පිණිස ය. සෙසු වචන පැවිද්දනට සුදුසු නිවාස ස්ථාන දැක්වීම පිණිස ය.
**‘අඤ්ඤතරා දෙවතා’** යනු නාම ගෝත්‍ර වශයෙන් අප්‍රකට එක් දේවතාවකු යන අරුත යි. ‘අභිජානාති නො භන්තෙ භගවා ආහුතං යෙව අඤ්ඤතරස මහෙසක්‍ඛස්ස යක්‍ඛස්ස සංඛිත්තෙන තණ්හාසඞ්ඛයවිමුත්තිං අභාසිත්‍ථ’ (ස්වාමීනි, භාග්‍යවතුන් වහන්සේ ප්‍රසිද්ධ එක්තරා මහේශාඛ්‍ය දෙවියකුට තෘෂ්ණා ක්‍ෂය විමුක්තිය සැකෙවින් වදාළහ යි දන්නා සේක් ද?) යන මෙහි ප්‍රසිද්ධ ශක්‍ර දේවේන්ද්‍රයා පවා, **‘අඤ්ඤතරො’** යි දක්වන ලදී. **‘දෙවතා’** යන මෙය දෙවියන්ටත් දෙව් දූවරුන්ටත් පොදු වචනයකි. මෙහි වනාහි දේව පුත්‍රයා අදහස් කරන ලදී. ඔහු ද රූපාවචර දෙවියන් අතර එක්තරා කෙනෙකි.
**‘අභික්කන්තාය රත්තියා’** මෙහි ‘අභික්කන්ත’ ශබ්දය, ක්‍ෂය, සුන්දර, අභිරූප (මනා රූ ඇති); අබ්භනුමෝදන (සතුටුවීම / අනුමෝදන් වීම) ආදියෙහි දිස් වේ. එහි “අභික්කන්තා භන්තෙ රත්තිං නික්ඛන්තො පඨමො යාමො චිරිනිසින්නො භික්‍ඛු සංඝො උද්දිසතු භන්තෙ භගවා භික්‍ඛූනං පාතිමොක්‍ඛං’ (ස්වාමීනි, රාත්‍රිය ඉක්ම ගොසිනි. ප්‍රථම යාමය ක්‍ෂය වී ගොසිනි. භික්‍ෂු සංඝයා බොහෝ වේලාවක් රැඳී සිටිති. භාග්‍යවත් ස්වාමීනි, භික්‍ෂූන්ට ප්‍රාතිමෝක්‍ෂය දේශනා කරන සේක්වා) යනාදියෙහි ක්‍ෂය වීමෙහි දිස්වේ. ‘අයං ඉමෙසං චතුන්නං පුග්ගලානං අභික්කන්තතරො ච පණීතතරො ච’ (මේ පුද්ගලයන් සතර දෙනා අතර මොහු වඩාත් සුන්දර වඩාත් ප්‍රණීත ය) යනාදියෙහි ‘සුන්දර’ (අරුතෙහි) ය.
(සෘද්ධියෙන් යසසින් දීප්තිමත් වෙමින් මනා රූ සපුවෙන් යුත් වර්ණයෙන් සියලු දිශාවන් බබුළුවමින් කවරෙක් මාගේ පා වඳියි ද?)
ආදියෙහි අභිරූපයෙහි (මනා රූ සපුවෙහි) ය. ‘අභික්කන්තං භො ගොතම අභික්කන්තං භො ගොතම’ (මැනවි, භවත් ගෞතමයිනි. මැනවි, භවත් ගෞතමයනි) යනාදියෙහි අබ්භනුමෝදනාවෙහි (මැනවි යි පිළිගෙන ප්‍රශංසා කිරීමෙහි) ය. මෙහි වූ කලී ක්‍ෂය වීමෙහි (ගෙවී යාමෙහි) ය. එහෙයින් **‘අභික්කන්තාය රත්තියා පරික්‍ඛීණාය රත්තියා’** (ඉක්ම ගිය රාත්‍රියෙහි, ගෙවී ගිය රාත්‍රියෙහි) යි කියන ලදී. එහි දී මේ දේව පුත්‍රයා මධ්‍යම යාමය ඉකුත් වීමත් සමග ආයේ ය යි දත යුතු ය. බුදුන් වහන්සේලාට හෝ බුද්ධ ශ්‍රාවකයන් හට උවටැන් කිරීමට පැමිණෙන්නාහු මධ්‍යම යාමය ඉකුත් වීමත් සමග ම පැමිණෙති යි යන මෙය දෙවියන් අතර වූ නියමයකි.
**‘අභික්කන්තවණ්ණා’** යන මෙහි ‘**වණ්ණ**’ (වර්ණ) ශබ්දය වූ කලී ඡවි, (සම), ස්තුති, කුල, කාරණ, සණ්ඨාන (සළකුණ = වේශය), ප්‍රමාණ, රූපායතන ආදියෙහි දිස්වේ. එහි **‘**සුවණ්ණවණ්ණො භගවා’ භාග්‍යවතුන් වහන්සේ රන්වන් (වන සේක) යනාදී තැන්වල සමේ පාටෙහි ය. **‘**කදා සංව්‍යූළ්හා පන තෙ ගහපති සමණස්ස ගොතමස්ස වණ්ණා**’** (ගෘහපතියනි, ශ්‍රමණ ගෞතමයන්ගේ මේ ගුණ කවර කලෙක එක්රැස් කරන ලද ද?) යනාදියෙහි ස්තුති කිරීමෙහි ය. ‘චත්තාරො මෙ භො ගොතම වණ්ණා**’** (භවත් ගෞතමයනි, වර්ණ - කුල - සතරකි) යනාදී තැන්වල කුල වර්ගයෙහි ය. ‘අථ කෙන නු වණ්ණෙන ගන්‍ධත්‍ථෙනොති වුච්චති’ (ඉතින් කුමන කරුණකින් ‘සුවඳ සොරා’ යි කියනු ලැබේ ද?) යනාදී තැන්වල හේතුවෙහි ය. ‘මහන්තං හත්‍ථිරාජවණ්ණං අභිනිම්මිණිත්‍වා’ (මහත් වූ ඇත් රජ වෙසක් මවා) යන තැන්වල සණ්ඨානයෙහි (සළකුණෙහි, වේශයෙහි) ය. ‘තයො පත්තස්ස වණ්ණා’ (පාත්‍රයෙහි ප්‍රමාණ තුනකි) යනාදී තැන්වල ප්‍රමාණයෙහි ය. ‘වණ්ණො ගන්‍ධො රසො ඔජා’ (වර්ණ, ගන්ධ, රස, ඕජා) යනාදී තැන්වල රූපායතනයෙහි ය. එය මෙහි සමෙහි (පාට) යි දත යුතු ය. එහෙයින් මනස්කාන්ත වර්ණයෙන් යුත්, අභිරූපී සම ඇති, ප්‍රිය වූ වර්ණ ඇති මනාප වූ වර්ණ ඇති යයි කියන ලද්දේ ය. දේවතාවෝ වනාහි මනුෂ්‍ය ලෝකයට එන්නාහු, ප්‍රකෘති වර්ණය ද ප්‍රකෘති ඍද්ධිය ද හැර දමා ඕළාරික වූ ආත්ම භාවයක් තනා අතිරේක (වෙනස්) වර්ණයක් අතිරේක සෘද්ධියක් මවා ගෙන නැටුම් ගැයුම් සහිත ව යන මනුෂ්‍යයන් මෙන් තනා ගන්නා ලද සිරුරකින් පැමිණෙති. එහි දී කාමාවචර දේවතාවෝ තනා නො ගත් (සිරුරකින්) වුව ද එන්නට සමත් වෙති. රූපාවචර දේවතාවෝ වනාහි (එසේ කිරීමට අසමත් වෙති. ඔවුන්ට අතිසූක්‍ෂ්ම ආත්ම භාවයක් (සිරුරක්) වේ. එයින් ඉරියව් සැකසීමක් නො වේ. එහෙයින් මේ දේව පුත්‍රයා අභිසංස්කෘත වූ ම (තනා ගන්නා ලද්දා වූ ම) (ශරීරයකින්) පැමිණියේ ය. එහෙයින් ‘**අභික්කන්තවණ්ණා**’ යි කියන ලදී.
**‘කෙවලකප්පං’** යන මෙහි **‘කෙවල’** ශබ්දය අනවශේෂ (ඉතිරි නො කොට), යේභුය්‍ය (බොහෝ, බහුල), අබ්‍යාමිස්ස (මිශ්‍ර නො වූ) අනතිරේක (අතිරේක නො වූ), දළ්හත්‍ථ (දැඩි අර්ථ - හුදෙක් ම යන අර්ථ ඇති), විසංයෝග (වෙන් ව හිඳීම) ආදි විවිධ අර්ථ වූයේ වේ. එසේ ය. මෙහි: ‘කෙවලපරිපුණ්ණං පරිසුද්ධං බ්‍රහ්මචරිය’ (සම්පූර්ණයෙන් පිරිසුදු වූ බ්‍රහ්මචර්යය) යනාදියෙහි අනවශේෂ (ඉතිරි කිරීමක් නො කොට) යන අර්ථය ය. ‘කෙවලකප්පා ච අඞ්ගමගධා පහූතං ඛාදනීයං භොජනීයං ආදාය උපසඞ්කමිස්සන්ති’ (බොහෝ අංග මගධ (රටවල මිනිස්සු) අධික වූ කෑම් බීම් රැගෙන පැමිණෙන්නෝ ය) යනාදී තැන්වල බහුල බව ය. **‘කෙවලස්ස දුක්‍ඛක්‍ඛන්ධස්ස සමුදයො හොති’** (සමස්ත දුක්‍ඛ ස්කන්ධයේ හටගැන්ම වේ) වැනි තැන්වල අබ්‍යාමිස්සක (මිශ්‍ර නො වූ) වේ. ‘කෙවලං සද්ධාමත්තකං නූන අයමායස්මා’ (ප්‍රතිවේදයෙන් තොර) හුදෙක් ශ්‍රද්ධා මාත්‍රය ම නිසා මේ ආයුෂ්මත්හු) ආදියෙහි අතිරේක නො වූ බව යි. ‘ආයස්මතො අනුරුද්ධස්ස බාහියො නාම සද්ධිවිහාරිකො කෙවලං සංඝභෙදාය ඨිතො’ (ආයුෂ්මත් අනුරුද්ධ හිමියන්ගේ සද්ධි විහාරික වූ බාහිය (නම් භික්‍ෂුව) හුදෙක් සංඝ භේදය පිණිස ම සිටී) ආදියෙහි ‘දැඩි’ (හුදෙක් ම) යන අර්ථයෙහි ය. ‘කෙවලී වුසිතවා උත්තමපුරිසොති වුච්චති’ (හුදෙකලා ව (බ්‍රහ්ම විහරණයෙහි) විසුයේ, ‘උත්තම පුරුෂයා’ යි කියනු ලැබේ) යනාදියෙහි විසංයෝගයෙහි (වෙන් වීමෙහි) ය. මෙහි වූ කලී අනවශේෂ (ඉතිරි නො කොට) යන අර්ථය අදහස් කරන ලදී.
මේ ‘**කප්ප**’ ශබ්දය, අභිසද්දහන (විශ්වාස කිරීම), වොහාර (ව්‍යවහාර), කාල, පඤ්ඤත්ති (ප්‍රඥප්ති), ඡෙදන (කැපීම), විකප්ප (විකල්ප), ලේස (ස්වල්ප), සමන්තභාව (හාත්පස) ආදී අනේකාර්ථ වේ. එසේ ය. ‘ඔකප්පනීයමෙතං භොතො ගොතමස්ස යථා තං අරහතො සම්මාසම්බුද්ධස්ස’ (අර්හත් සම්මා සම්බුද්ධ හෙයින් භවත් ගෞතමයන්ගේ ඒ (චිත්ත ඒකාග්‍රතාව) ඇදහිය යුතු ය) යනාදියෙහි අභිසද්දහන (විශ්වාස කිරීම) අර්ථ යි. ‘අනුජානාමි භික්‍ඛවෙ පඤ්චහි සමණකප්පෙහි ඵලං පරිභුඤ්ජිතුං’ (මහණෙනි, ශ්‍රමණ ව්‍යවහාර පහකින් ඵලය පරිභෝජනය කිරීම අනුදනිමි) යනාදියෙහි වෝහාර (ව්‍යවහාර, පොදු යෙදීම) අර්ථ ය. ‘යෙන සුදං නිච්චකප්පං විහරති’ (යම් ක්‍රමයකින් සෑම කල්හි වාසය කරයි ද?) යනාදියෙහි කාලය වේ. ‘ඉච්චායස්මා කප්පො’ (මෙසේ ආයුෂ්මත් කප්ප හිමියෝ) යනාදියෙහි ප්‍රඥප්තිය (නාම ය) යි. ‘අලංකතො කප්පිතකෙසමස්සු’ (කෙහෙ රවුල් කපා සැරසුනේ) ආදියෙහි කැපීම ය. ‘කප්පති ද්වඞ්ගුල කප්පො’ (දෑඟුල් තාක් කැප ය) ආදියෙහි විකල්ප (විකල්ප) ය. ‘අත්‍ථි කප්පො නිපජ්ජිතුං’ (වැතිර ගැනීමට සුළු (ඉඩක්) ඇත) යනාදියෙහි ලේශ, සුළු යන්න යි. ‘කෙවලකප්පං වෙළුවනං ඔභාසෙත්‍වා’ (සමස්ත වේළුවනය ම බබුළුවා) ආදියෙහි සමස්ත භාවය වේ. මෙහි වනාහි හාත්පස අර්ථය අදහස් කෙරේ. එහෙයින් ‘කෙවලකප්පං ජෙතවනං’ යන මෙහි ශේෂ නො කොට, ජේතවනය හාත්පස යන අර්ථය දත යුතු වේ.
**‘ඔභාසෙත්‍වා’** වස්ත්‍රාලංකාරශරීරයෙන් නැඟි දීප්තිය පතුරුවා; සඳ මෙන් සූර්යයා මෙන් ඒකාලෝක - ඒකපජ්ජොත - කොට යන අර්ථ යි.
‘**යෙන භගවා තෙනුපසඞ්කමි’** මෙහි ‘**යෙන**’ ආධාර විභක්ති අර්ථයෙහි තෘතීය විභක්ති ය. එහෙයින්, භාග්‍යවතුන් වහන්සේ යම් තැනක ද එහි පැමිණියේ යි අර්ථය දත යුතු ය. යම් කරුණක් හේතු කොට දෙව් මිනිසුන් විසින් භාග්‍යවතුන් වහන්සේ බැහැ දැකිය යුතු වන සේක් ද, ඒ කාරණයෙන් ද එළඹියේ ය යනුවෙනුත් මෙහි අර්ථය දත යුතු ය. කුමන කරුණකින් දෙව් මිනිසුන් භාග්‍යවතුන් වහන්සේ එළැඹිය යුතු වන සේක් ද ? මිහිරි ඵල රස විඳින අදහසින් පක්‍ෂි සමූහයා විසින් නිසි ඵල පිරුණු මහා රුකක් මෙන් නානා ප්‍රකාර ගුණ විශේෂ අධිගම අභිප්‍රායෙන් එළඹියේ ය - ගියේ ය - යි කියන ලදී.
**‘උපසඞ්කමිත්‍වා**’ ළගට පැමිණීමේ අවසානය හැඟවීම යි. නැතහොත් මෙසේ ගොස් ඉන් පසු භාග්‍යවතුන් වහන්සේට සමීප යයි සැළකෙන ආසන්නතර ස්ථානයකට පැමිණියේ යි ද කියන ලද්දේ වේ.
දැන් යම් අර්ථයකින් ලෝකයෙහි අග්‍ර වූ පුරුෂයාගේ (බුදුන් වහන්සේගේ) උපස්ථානය පිණිස පැමිණියේ ද, එය විමසනු කැමැත්තේ, දසැඟිලි එක් කොට සිරසෙහි ඇඳිලි බැඳ එකත්පස් ව සිටියේ ය. **‘එකමන්තං’** යනු භාවනපුංසක නිර්දේශ වේ. **‘**විසමං චන්‍දිමසුරියා පරිවත්තන්ති’ (සඳ හිරු විෂම ව කැරකෙයි) යනාදියෙහි මෙනි. එහෙයින් යම් සේ සිටියේ ද, එසේ එකත්පස් ව සිටියේ ය. **‘අට්ඨාසි’** මෙහි අර්ථය මෙසේ දත යුතු වේ. මෙය ආධාර විභක්ති අර්ථයෙහි කර්ම විභක්ති වචන හෝ වේ. **‘අට්ඨාසි’** ස්ථානය සලසා ගත්තේ ය. ඥානවන්ත වූ දෙව් මිනිස්සු ගරු කටයුතු තැනකට පැමිණ අසුන් ගැනීම පිළිබඳ නිපුණතාවෙන් යුතු ව එකත්පස් ව සිටිති. මේ දේවතාවා ද ඔවුනතුරෙන් කෙනෙකි. එහෙයින් එකත්පස් ව සිටියේ ය.
කෙසේ සිටි විට එකත්පස් ව සිටියේ නම් වේ ද? ස්ථාන දෝෂ හය මඟ හැර, එනම් - අතිදූර, අතිආසන්න, උපරිවාත, උන්නත ප්‍රදේශ, අතිසම්මුඛ, අතිපශ්චාත් යනුවෙනි. අතිදූරේ (බොහෝ ඈතින්) සිටියේ: ඉදින් කථා කරනු කැමැත්තේ නම් උස් හඬින් කථා කළ යුතු වේ. අත්‍යාසන්න (ඉතා ළං වූ) තැනක සිටියේ ගැටීම් (හැප්පීම්) ඇති කරයි. උපරිවාත (උඩු සුළඟට) සිටියේ ශරීර ගන්ධයෙන් බාධා පැමිණේ. උන්නත ප්‍රදේශයෙහි (ඉහළ තැනක) සිටියේ අගෞරවය ප්‍රකාශ කරයි. අතිසම්මුඛ (බෙහෙවින් ම ඉදිරිපිට) ස්ථානයක සිටි විට, ඉදින් දැකීමට කැමැත්තේ නම් ඇසින් ඇස ගටා දැකිය යුතු වේ. අතිපශ්චාත් (බෙහෙවින් පිටුපස වූ) ස්ථානයක සිටි විට, ඉදින් දැකීමට කැමැත්තේ නම් බෙල්ල දික් කර දැකිය යුතු වේ. එහෙයින් ඔහු ද මේ ස්ථාන දෝෂ හය මඟ හැර සිටියේ ය. එහෙයින් **‘එකමන්තං අට්ඨාසි’** (එකත්පස් ව සිටියේ ය) යි කියන ලදී.
**‘එතදවොච’** මෙය කීවේ ය. **‘කථන්නු’** යනු හේතුව විමසීම ය. භාග්‍යවතුන් වහන්සේ ඕඝ (කෙළෙස් දිය දහර) තරණය කළ බව දශ සහස්‍රී ලෝක ධාතුව තුළ ප්‍රසිද්ධ ය. එහෙයින් මේ දේවතාවාට එහි සැකයක් නැත. මේ කාරණයෙන් තරණය කරන ලදැ යි නො දනියි. එහෙයින් දේවතාවා එම කරුණු විමසමින් මෙසේ කී ය.
**‘මාරිස’** යනු දේවතාවන්ගේ ප්‍රිය සමුදාචාර වචනයකි. දුක් නැත්තේ (නිදුකාණනි) යි කියන ලද්දේ වේ. ඉදින්, මෙසේ ‘යදා තෙ මාරිස සඞ්කුනා සඞ්කු හදයෙ සමාගච්ඡෙය්‍ය අථ නං ජානෙය්‍යාසි වස්සසහස්සං මෙ නිරයෙ පච්චමානස්ස’ (“නිදුකාණනි, යම් දිනක තොපගේ ළමැදෙහි උලින් උල එකට හැපී යයි ද, එකල්හි “නිරයෙහි පැහෙන මට වර්ෂ දහසක් ඉක්මිණි’ යි දැන ගනුව.”) යන්න මීට විරුද්ධ වේ. නිරයේ වසන සත්ත්වයා නිද්දුක්‍ඛ වන්නේ නම් නැත. එහෙත් රූඪි ශබ්දයෙන් මෙසේ කියනු ලැබේ. පූර්වයෙහි ප්‍රථම කල්ප වාසී සැප ලැබූවනට මෙය ව්‍යවහාර වී ය. පසු ව දුක තිබුණා හෝ නො තිබුණා හෝ රූඪී ශබ්දයෙන් මේ ව්‍යවහාරය පැවතේ. නෙළුම් මල් නො තිබුණේ හෝ ජලය නො තිබුණේ හෝ පොකුණ පොකුණ ම වන්නා සේ ය.
**‘ඔඝමතරි’** මෙහි **‘ඔඝ’** (සැඩ පහර) සතරකි. කාමෝඝ, භවෝඝ, දිට්ඨොඝ, අවිජ්ජොඝ යනුවෙනි. එහි පංච කාම ඵලයෙහි පවත්නා ඡන්‍ද රාගය ‘කාමෝඝ’ නමි. රූප භව, අරූප භව පිළිබඳ ඡන්‍ද රාගයත් ධ්‍යන තෘෂ්ණාවත් ‘භවෝඝ’ නමි. සැට දෙකක් වූ දෘෂ්ටි ‘දිට්ඨොඝ’ නමි. චතුස්සත්‍යය පිළිබඳ නොදැනුවත් බව ‘අවිජ්ජොඝ’ නමි. එහි කාමෝඝය, ලෝභ සහගත චිත්තුප්පාද අටෙහි උපදී. භවෝඝය දිට්ඨිගත විප්පයුත්ත ලෝභ සහගත චිත්තුප්පාද සතරෙහි උපදී. දිට්ඨොඝ දිට්ඨිගත සම්ප්‍රයුත්ත චිත්තුප්පාද සතරෙහි හටගනී. අවිජ්ජොඝය සියලු අකුශලයෙහි උපදී.
මේ සියල්ල ‘අවහනන’ (පහතට ගෙන යන) අර්ථයෙනුත් ‘රාසි’ (මහත්) අර්ථයෙනුත් ‘ඕඝ’ වේ. අවහනන අර්ථයෙන් යනු “පහතට යන” අර්ථය යි. මෙය සත්ත්වයන් තම වසඟයට පත් වූ විට (ඔවුන්) පහළට ගෙන යයි. නිරය ආදි භේද වශයෙන් දුගතියෙහි ම පහළ කරවයි. ඉහළ උපතකට හා නිවනට යාමට ඉඩ නො දෙමින් යට භව තුනෙහි, යෝනි සතරෙහි, පඤ්ච ගතියෙහි, විඥානස්ථිති සතෙහි හා සත්තාවාස නවයෙහි පමුණුවයි යනු ද අර්ථ යි. ‘රාසට්ඨෙන’ යනු මහත් අර්ථයෙනි. ඒ ක්ලේශ රාශි (කෙළෙස් ගොඩ) විශාල ය. පඤ්ච කාම ගුණ පිළිබඳ ඡන්‍ද රාග යන මෙය අවීචියෙන් පටන් ගෙන භවාග්‍රය දක්වා පැතිරුනේ වේ. අන් ඒවා සම්බන්ධයෙන් ද මේ න්‍යය ම වේ. මෙසේ එය රාසි අර්ථයෙන් ම ‘ඕඝ’ යි දත යුත්තේ ය. **‘අතරී’** නිදුකාණනි, ඔබ වහන්සේ මේ චතුර්විධ වූ ඕඝය කුමන කරුණකින් තරණය කළ සේක් දැයි විමසයි.
ඉක්බිති, භාග්‍යවතුන් වහන්සේ ප්‍රශ්නය විසඳන්නාහු **‘අප්පතිට්ඨං ඛ්වාහං’** ආදිය වදාළ සේක. එහි **‘අප්පතිට්ඨං’** නො පිහිටමින් ‘අනායූහං අනායූහන්තො’ වෑයම් නො කරයි යන අර්ථ යි. මෙසේ භාග්‍යවතුන් වහන්සේ ගූඪ කොට, අරුත වසන් කොට ප්‍රශ්නය විසඳූ සේක. දෙවියා ද එය අසා, ‘බාහිර වූ සැඩ පහර තරණය කරන්නාහු (රැඳී) සිටිය යුතු තැන (රැඳී) සිටිමින් - ‘තරණය කළ යුතු ස්ථානයෙහි වීර්යය කරමින් - තරණය කරති. මේ තෙමේ අවීචියෙහි සිට භවාග්‍රය දක්වා පැතිරී ඇති ක්ලේශ ඕඝය - ක්ලේශ රාශිය - නො පිහිටමින් වෑයම් නො කරමින් තරණය කළෙමි යි කී ය. මේ කිමෙක් ද? මෙය කෙසේ වේ ද?’ යි විමතියට පත් වූයේ, ප්‍රශ්නයේ අර්ථය නො දත්තේ ය.
කිම, භාග්‍යවතුන් වහන්සේ විසින්. යම් සේ සත්ත්වයෝ (තේරුම) නො දනිත් ද, එසේ (නො තේරෙන සේ) ප්‍රකාශ කිරීම් වස් පාරමී පුරා සර්වඥතාව ලබන ලද්දේ ද? එසේ ලබන ලද්දේ ඒ පිණිස නො වේ. භාග්‍යවතුන් වහන්සේගේ දේශනා නිග්‍රහ ස්වරූපයෙනුත් අනුග්‍රහ ස්වරූපයෙනුත් (වශයෙන්) දෙයාකාර වේ. එහි දී නො දත් දේ දත් හැටියට සිතූ පණ්ඩිතමානි පන් සියයක් බමුණු පැවිද්දන් මෙන් වූ යම් කෙනෙක් වෙත් ද, ඔවුන්ගේ මානයට නිග්‍රහ කරනු වස් මූල පරියාය (සූත්‍රයේ දී) මෙන් වූ ධර්මයක් නො වැටහෙන සේ දේශනා කරන සේක. මෙය නිග්‍රහ මුඛයෙන් වූ දේශනාව ය. එය කියන ලද්දේ ම ය: ‘නිග්ගය්හ නිග්ගය්හාහං ආනන්‍ද වක්‍ඛාමි පග්ගය්හ පග්ගය්හ යො සාරො සො ඨස්සති’ (ආනන්දය, යම් සේ සාරය පවතී ද එලෙස මම නිග්‍රහ කොට නිග්‍රහ කොට කියමි. ග්‍රහණය කොට ග්‍රහණය කොට කියමි) යම් අයෙක් ඍජු වූවෝ ද, ශික්ෂාවෙහි යෙදෙනු කැමැත්තෝ ද, ඔවුන්ට මැනවින් දත යුතු දේ ලෙස (ඇතුළත්) කොට ආකංඛෙය්‍ය සුත ආදියට සමාන වූ ධර්මයක් දේශනා කරන සේක. ‘අභිරම තිස්ස අභිරම තිස්ස අහමොවාදෙන අහමනුග්ගහෙන අහමනුසාසනියා’ (තිස්සය. (බඹසරෙහි) සතුටු වෙව, තිස්සය. සතුටු වෙව. මම අනුග්‍රහ කිරීමෙන් (පිහිට වෙමි.) මම අනුශාසනා කිරීමෙන් (පිහිට වෙමි.) මම ඔවදන් දෙමින් (පිහිට වෙමි) යි ජනයා අස්වසා ලන සේක. මෙය අනුග්‍රහ මුඛයෙන් කරන දේශනාවකි.
මේ දේවතා පුත්‍රයා වනාහි මානයෙන් පිම්බුණු, තමා පණ්ඩිතයෙකැයි සිතන අයෙකි. ඔහුට මෙවැනි සිතක් තිබිණි: මම ඕඝය දනිමි, තථාගතයන් වහන්සේ ඕඝයෙන් ගොඩ වූ බැව් (ද) දනිමි. මේ කාරණයෙන් (ඕඝයෙන්) ගොඩවිණි යන මෙපමණක් නො දනිමි යන්න මට ම දැනේ (දන්නේ මා පමණි). බොහෝ සුළු වූවක් නො දන්නා ලදි. එය මම කථා කළ පමණින් දැන ගන්නෙමි. යමක අර්ථය මම නො දන්නෙමි ද භාග්‍යවතුන් පවසන එය කුමක් ද? ඉක්බිති බුදුන් වහන්සේ. පැල්ලම් වැටුණු කිළිටි වස්ත්‍රයක් මෙන් වූ මේ මානය පහ නො කොට දේශනාව පිළිගැනීම අභව්‍ය ම ය. ඔහුගේ මානයට නිග්‍රහ කොට යළි යටහත් සිතින් ප්‍රශ්න විමසන්නහුට (ඔහුට) ප්‍රකාශ කරන්නෙමි යි වසන් කිරීමක් කොට (සැඟවුණු අර්ථ ඇති ව) ප්‍රශ්න විසඳා ලූහ. ඔහු ද නිහතමානී (මානය බිඳුණු තැනැත්තෙක්) විය. ඔහුගේ නිහතමානතාව ද ඊළඟ ප්‍රශ්න ඇසීමෙන් ම දත යුත්තේ ය. එම ප්‍රශ්න විමසීමේ අර්ථය මෙය ය: **‘කථං පන ත්‍වං මාරිස අප්පතිට්ඨං අනායූහං ඔඝමතරි’** (නිදුකාණනි, කෙසේ නම් ඔබ වහන්සේ නො පිහිටමින් (නොරඳමින්) වෑයම් නො කරමින් ඕඝය තරණය කළ සේක් ද?) මම යම් සේ දැන ගනිම් ද, එලෙස මට වදාරනු මැනවි.
ඉක්බිති භාග්‍යවතුන් වහන්සේ ඔහුට පවසා සිටින සේක්, **‘යදා ස්වාහං**’ ආදිය පැවසූ සේක. එහි **‘යදා ස්වාහං’** යනු (යස්මිං කාලෙ අහං) යම් කලෙක මම ‘සු’ කාරය නිපාතයක් පමණකි. මෙහි යම් සේ ද, (අන්) සියලු පදවල ද එසේ ය. **‘සංසීදාමි’** සැඟ වී තරණය නො කරමින් එහි ම ගිලෙමි. **‘නිබ්බුය්හාමි’** (රැඳී) සිටීමට නො හැක්කේ. ඉක්මවා සිටිමි (ඉල්පෙමි) මෙසේ සිටීමෙහි ද වෑයමෙහි ද දොස් දැක නො සිටිමින් ද වෑයම් නො කරමින් ද ඕඝය තරණය කළෙමි. මෙසේ භාග්‍යවතුන් වහන්සේ විසින් ප්‍රශ්නය විසඳන ලදී. දේවතාවා විසින් ද (එය) තේරුම් ගන්නා ලදී. (එහෙත් එය) පැහැදිලි නො වී ය. එය ප්‍රකට කිරීම් වස් සප්ත යුගය දක්වන ලදී. ක්ලේශ වශයෙන් සිටින්නේ ‘සංසීදති’ (ගිලෙයි) නමි. අභිසංඛාර වශයෙන් වෑයම් කරන්නේ **‘නිබ්බුය්හති’** (ඉල්පෙයි) නමි. තෘෂ්ණා දෘෂ්ටි වශයෙන් හෝ සිටියේ ගිලෙයි නමි. අවශේෂ ක්ලේශයන් හා අභිසංඛාර වශයෙන් වෑයම් කරන්නේ ඉල්පෙයි නමි. තෘෂ්ණා වශයෙන් හෝ සිටියේ ගිලෙයි නමි. දිට්ඨි (දෘෂ්ටි) වශයෙන් උත්සාහ ගන්නේ ඉල්පෙයි නමි. ශාස්වත දෘෂ්ටියෙන් හෝ සිටියේ ගිලෙයි නමි. උච්ඡේද දෘෂ්ටියෙන් වෑයම් කරන්නේ ඉල්පෙයි නමි. භව දෘෂ්ටිය ඕලීයන (ඇළෙන) අභිනිවේශ වේ. විභව දෘෂ්ටිය අතිධාවන (සීමාව ඉක්මවා දුවන) අභිනිවේශය වේ. ලීන (සැඟවීම) වශයෙන් හෝ සිටින්නේ ගිලෙයි නමි. උද්ධච්ච වශයෙන් හෝ වෑයම් කරන්නේ ඉල්පෙයි නමි. එසේ ම කාමසුඛල්ලිකානුයෝග වශයෙන් සිටියේ ‘ගිලෙයි’ නමි. අත්තකිලමථානුයෝග වශයෙන් වෑයම් කරන්නේ ඉල්පෙයි නමි. සියලු අකුශල අභිසංඛාර වශයෙන් සිටියේ ගිලෙයි නමි. සියලු ලෞකික කුශල අභිසංඛාර වශයෙන් වෑයම් කරන්නේ ඉල්පෙයි නමි. එය (මෙසේ) පවසනු ලැබ ඇත. ‘සෙය්‍යථාපි චුන්‍ද යෙ කෙචි අකුසලා ධමමා සබ්බෙ තෙ අධොභාවං ගමනීයා යෙ කෙචි කුසලා ධම්මා සබ්බෙ තෙ උපරිභාවං ගමනීයා’ (චුන්දය, කිසියම් අකුශල කර්මයක් වේ නම්, ඒ සියල්ල පහත් බවට පමුණුවන කරුණු වේ. යම් කිසි කුශල කර්මයක් වේ නම්, ඒ සියල්ල උසස් බවට පමුණුවන කරුණු වේ.)
ප්‍රශ්න විසර්ජනය අසා ම දේවතාවා සෝවාන් ඵලයෙහි පිහිටා සතුටු වූයේ, පහන් වූයේ. තමන්ගේ සතුටත් ප්‍රසාදයත් ප්‍රකාශ කරන්නේ **‘චිරස්සං වත’** යන ගාථාව පැවසී ය.
එහි **‘චිරස්සං’** ‘බොහෝ කාලයක් ඉක්ම යාමෙන් පසු යන අරුත යි. මේ දේවතාවා කාශ්‍යප සම්මා සම්බුදුන් වහන්සේ දැක උන් වහන්සේගේ පිරිනිවන් පෑමේ සිට (මේ දක්වා) අතරතුර වෙනත් බුදුවරයකු නො දුටුවේ ය. එහෙයින් අද බුදුන් වහන්සේ දැක මෙසේ පැවසී ය. කිම මේ දේවතාවා විසින් මීට පෙර බුදුන් වහන්සේ නො දුටු විරූ සේක් ද? පෙර දුටුවා හෝ නො දුටුවා හෝ වේවා දැකීම අරභයා මෙසේ කීම වටී. **‘බ්‍රාහ්මණං’** පාපයන් බැහැර කළ ක්ෂීණාශ්‍රව බ්‍රාහ්මණයා, **‘පරිනිබ්බුතං’** ක්ලේශ පරිනිර්වාණයෙන් නිවුණේ ය. **‘ලොකෙ’** සත්ත්ව ලෝකයෙහි, **‘විසත්තිකං’** රූපාදී ආරම්මණවල ඇලීම්, පැටලීම් ආදී හේතු නිසා තෘෂ්ණාවට ‘විසත්තිකා’ යි කියනු ලැබේ. ඒ පැටලීමෙහි නො පිහිටා වෑයම් නො කරමින්, **‘තිණ්ණං’** එගොඩ වුණු, එතෙර වුණු බොහෝ කලකට පසු ක්ෂීණාශ්‍රව බ්‍රාහ්මණයකු දුටිමි යන අරුත යි.
**‘සමනුඤ්ඤො සත්‍ථා අහොසි’** ඒ දේවතාවාගේ වචන සිතෙන් ම අනුමෝදන් කළ සේක, එක ම අදහසට පත් වූ සේක. ‘**අන්තරධායී**’ මවා ගත් කය හැර දමා තමාගේ ප්‍රකෘති උපාදින්න කයෙහි ම පිහිටා ආස්වාදය ලද්දේ, ප්‍රතිෂ්ඨාව ලද්දේ, සුවඳින් හා මාලාවලින් ද බුදුන් වහන්සේ පුදා තමාගේ භවනට ම ගියේ ය.
දැන් දෙවැනි සූත්‍රයේ පටන් මුලින් පැමිණි (සඳහන් කළ) දෑ ද, පවසන ලද අර්ථයන් ද අත්හැර නො කියන ලද යමක් වේ ද, ඒ ඒ දෙය ම විස්තර කරන්නෙමු. **‘ජානාසි නො’** දන්නෙහි නො වේ ද? ‘**නිමොක්‍ඛං**’ ආදිය මාර්ගාදියට නමි. (ආර්ය) මාර්ගයෙන් ම සත්ත්වයෝ කෙළෙස් බැමිවලින් මිදෙත්. එහෙයින් මාර්ගය සත්ත්වයන්ගේ ‘නිමොක්‍ඛො’ යි පවසන ලදී. (මාර්ග) ඵල ලබන ක්‍ෂණයෙහි ඔවුහු කෙළෙස් බැඳුම්වලින් මිදෙති. එහෙයින් ඵලය සත්ත්වයන්ගේ ‘පමොක්ඛො’ යි කියන ලදී. නිවනට පත් ව සත්ත්වයන්ගේ සියලු දුකෙන් මිදීම වෙයි. එහෙයින් නිර්වාණය ‘විවෙක’ (වෙන්වීම) යි කියන ලදී. මේ සියල්ල නිවනට ම නම් ය. නිර්වාණයට පැමිණ සත්ත්වයෝ සියලු දුක්වලින් ගැලවෙති; මිදෙති; වෙන් වෙති, එහෙයින් එය ම **‘නිමොක්‍ඛ’ ‘පමොක්‍ඛ’ ‘විවෙක’ **යි කියන ලදී. ‘**ජානාමි ඛ්වාහං**’ ජානාමි ඛො අහං’ (මම දනිමි.) මෙහි, ‘ඛො’ අවධාරණාර්ථයෙහි වේ. මම සත්ත්වයන්ගේ නිමොක්‍ඛය දන්නෙම් වෙමි. අවබෝධ කර ගැනීම පිණිස ම මා විසින් සමතිස් පෙරුම් පුරා සර්වඥතා ඥානය ලබා ගන්නා ලදැයි මම දනිමි යි සිංහ නාද පවත්වයි. මේ සූත්‍රය බුද්ධ සීහනාද නමි.
**නන්‍දිභව පරික්‍ඛයා** නන්‍දිමූලක (තණ්හාව මුල් කොට ඇති) කර්ම භවය අවසාන වීමෙන්, නන්දියේත් (තණ්හාවේත්) භවයේත් යනුවෙන් (ගනු) ද වටී. එහි මුලින් කී ආකාරයට නන්දි භවයෙන් ත්‍රිවිධ කර්ම අහිසංස්කාර වශයෙන් සංස්කාර ස්කන්‍ධය ගන්නා ලදී. සඤ්ඤාවිඤ්ඤාණයෙන් ඒ හා සම්ප්‍රයුක්ත ස්කන්ධ දෙක ගන්නා ලදී. ඒ ස්කන්ධ තුනෙන් යුක්ත වූ වේදනාව, ඒවා ගැනීමෙන් ගන්නා ලදැ යැ යි ද අනුපාදින්න අරූපස්කන්ධ සතරෙහි පැවැත්ම වශයෙන් සඋපාදිශේෂ නිර්වාණය කියන ලදී. ‘**වෙදනානං නිරොධා උපසමාති’** උපාදින්නක වේදනාවන්ගේ නිරෝධයෙන් ද උපසමයෙන් ද; එහි ‘වේදනා’ ගැනීමෙන් ඒ හා බැඳුණු ස්කන්ධ තුන ද ගන්නා ලද්දේ ම ය. ඒවාහි වස්තු ආරම්මණ වශයෙන් රූප ස්කන්ධය යි මෙසේ මේ උපාදින්නක වූ ස්කන්ධ පහේ නො පැවැත්ම හේතුවෙන් අනුපාදිශේෂ නිර්වාණය යි පවසන ලදී. දෙවැනි ක්‍රමයට අනුව ‘නන්දී’ ගැනීමෙන් සංස්කාර ස්කන්ධය ගන්නා ලදී. ‘භව’ ගැනීමෙන් උත්පත්ති භව සංඛ්‍යාත වූ රූප ස්කන්ධය ද සඤ්ඤා ආදියෙන් සමාන රූපී වූ ස්කන්ධ තුන ද ගන්නා ලදී. මෙසේ පඤ්ච ස්කන්ධයන්ගේ නො පැවැත්ම වශයෙන් නිර්වාණය දක්වන ලද්දේ ය යි දත යුත්තේ ය. මේ ක්‍රමය ම චතු නිකායික භණ්ඩික තෙරුන් වහන්සේ රුචි කරති. මෙසේ නිර්වාණ වශයෙන් ම භාග්‍යවතුන් වහන්සේ දේශනය අවසන් කළ සේක යනු යි.
තුන් වැන්නෙහි **‘උපනීයති’** ක්‍ෂය කරයි, නිරුද්ධ වෙයි, ළං වෙයි හෝ; පිළිවෙළින් මරණයට ළං කරවයි යන අරුත යි. යම් සේ ගොපල්ලා විසින් ගව රැළ දක්කාගෙන යනු ලැබේ ද, එසේ ම ජරාව විසින් මරණය අසළට ගෙන යනු ලැබේ යන අරුත යි. **‘ජීවිතං’** ජීවිතේන්‍ද්‍රිය යි. **‘අප්පං’** සීමිත වූ, ටික වූ; එහි දෙයාකාරයකින් සීමාවීම දත යුත්තේ ය. සරසපරිත්තතා හා ඛණපරිත්තතා යනුවෙනි. සරසපරිත්තතාව අනුව ‘යො භික්‍ඛවෙ චිරං ජීවති සො වස්සසතං අප්පං වා භිය්‍යො’ (මහණෙනි, යම් කිසිවෙක් බොහෝ කලක් ජීවත් වෙයි ද වර්ෂ සියයක් (ජිවත් වෙයි.) බොහෝ වේ නම්, අල්පයකි) යි වචනයෙන් සීමා දැක්වීම ය. ඛණපරිත්තතාව අනුව පරමාර්ථ වශයෙන් සත්ත්වයන්ගේ ජීවිත ක්‍ෂණය අති සීමිත ය. එක් චිත්ත ප්‍රවෘත්ති මාත්‍රයක් පමණක් වන්නේ ය. යම් සේ රථ චක්‍රය කැරකෙනුයේ නමුදු නිම් වළල්ලක එක තැනකින් ම කැරකේ ද, (නැවතී) සිටින විටත් එක ම තැනකින් සිටියි ද, එලෙස ම, සත්ත්වයන්ගේ ජීවිතය ද ඒකචිත්තක්‍ෂණික වේ. ඒ සිත නිරුද්ධ වූ විට ම සත්ත්වයා මළේ ය, නිරුද්ධ වූයේ ය යි කියනු ලැබේ. එහෙයින් කීහ. “අතීත චිත්තක්‍ෂණයෙහි ජීවත් විය. ජීවත් නො වේ. ජීවත් නො වන්නේ ය. අනාගත චිත්තක්‍ෂණයෙහි ජීවත් නො වූයේ ය. ජීවත් නො වේ. ජීවත් වන්නේ ය. වර්තමාන චිත්තක්‍ෂණයෙහි ජීවත් නො වී ය. ජීවත් වෙයි. ජීවත් නො වන්නේ ය.”
(ජීවිතයත් ආත්ම භාවයත් සුඛ දුක්‍ඛයත් හුදෙක් එක් චිත්තයකින් සමන්විත ය. ක්‍ෂණය ශීඝ්‍රයෙන් කැරකේ.)
**‘ජරූපනීතස්ස’** ජරාවට පැමිණියහුගේ, ජරාවෙන් මරණය ළගට ගෙන එන ලද්දහුගේ හෝ; ‘**න සන්ති තාණා**’ ත්‍රාණ (ආරක්ෂාව), ලෙණ (රැකවරණ), සරණ වීමට සමත් කිසිවකු නම් නැත. **‘එතං භයං’** මේ ජිවිතින්‍ද්‍රියට මරණය පැමිණීම, ආයු සීමා වීම, ජරාවට පමුණුවන ලද්දහුගේ ත්‍රාණය නොමැති වීම, යනුවෙන් ත්‍රිවිධ භයකි. භය වස්තු, භයකාරණය යනු අර්ථ යි. **‘පුඤ්ඤානි කයිරාථ සුඛාවහානි’** නැණවත් පුරුෂයා සුඛාවහ වූ - සුවය ගෙන එන - පින් කරන්නේ ය. මෙසේ දේවතාවා රූපාවචර ධ්‍යානය අරභයා පූර්ව චේතනාව, අපර චේතනාව හා මුඤ්චන චේතනාව ගෙන බහුවචන වශයෙන් **‘**පුඤ්ඤානි**’** යි කී ය. ධ්‍යාන ආස්වාදය, ධ්‍යාන තෘෂ්ණාව, ධ්‍යාන සුඛය ද ගෙන ‘සුඛාවහානි’ (සුවය ගෙන දෙන) යි කී ය. තමා දිර්ඝායුෂ ස්ථානයක් වූ බ්‍රහ්ම ලෝකයෙහි උපන් හෙයින්, පහතින් ඇති සීමිත ආයුෂ සහිත ස්ථානයෙහි සිටින කාමාවචර දෙවියන් අතර චුත වන හා උපදින - විශාල දිය බිඳු සහිත වර්ෂාපතනයක් හා සමාන - සත්ත්වයන් දැක ඒ දේවතාවාට මෙබඳු සිතක් ඇති විය. ‘අහෝ! මේ සත්ත්වයෝ දැහැන් වඩා නො පිරිහුණු දැහැනින් කළුරිය කොට බ්‍රහ්ම ලෝකයක එක් කපක්, දෙකෙක්, සිවු කපක්, අට කපක්, සොළොස් කපක්, දෙතිස් කපක්, සූසැට කපක් පමණ දිගු කාලයක් රැදී සිටිත් නම් යෙහෙකි.’ එහෙයින් මෙසේ කී ය.
ඉක්බිති භාග්‍යවතුන් වහන්සේ, මේ දේවතාවා නෛර්යාණික නො වූ සංසාර කථාවක් පවසතැයි ඔහුට නිවන පෙන්වා දෙමින් දෙවැනි ගාථාව වදාළ සේක. එහි ‘**ලොකාමිසං**’ ලෝකාමිසය - ‘පරියාය’, ‘නිප්පරියාය’ වශයෙන් දෙකකි. ‘පරියාය’ වශයෙන්: ‘තෙභූමකවට්ට’ (කම්මවට්ට, කිලෙසවට්ට, විපාකවට්ට) ලෝකාමිෂ වේ. නිප්පරියාය වශයෙන් ප්‍රත්‍ය සතර ය. මෙහි පරියාය ලෝකාමිෂය අදහස් කෙරේ. නිප්පරියාය ලෝකාමිෂය ද ගැලපෙන්නේ ය. **‘සන්තිපෙක්‍ඛා**’ නිර්වාණ සංඛ්‍යාත වූ අත්‍යන්ත ශාන්තිය ‘පෙක්‍ඛන්තො**’** කැමති වන්නේ, ප්‍රාර්ථනය කරන්නේ යනු යි.
සිවු වැන්නෙහි ‘**අච්චන්ති**’ ඉක්ම යත්, ‘**කාලා**’ පෙරබත් (පෙරවරු ආදී කාල ය. ‘**තරයන්ති රත්තියො**’ රාත්‍රීහු ඉක්ම යමින් පුද්ගලයා මරණයට ළං වීම පිණිස ගෙන යති. වහ වහා ගමන් කරවති. ‘**වයොගුණා**’ ප්‍රථම, මධ්‍යම, පශ්චිම වයස්වල ගුණයෝ ‘රාශීහු’ යන අර්ථ යි. ‘අනුජානාමි භික්‍ඛවෙ අහතානං වත්‍ථානං ද්විගුණං සංඝාටිං’ (මහණෙනි, අලුත් වස්ත්‍රවලින් දෙපට සිවුර අනු දනිමි) යන මෙහි ‘පටල’ අර්ථය යි. ගුණ අර්ථය යි. ‘සතගුණා දක්‍ඛිණා පාටිකඞ්ඛිතබ්බා’ (දක්‍ෂිණාව සිය ගුණයකින් අපේක්ෂා කළ යුතු ය) යන මෙහි ආනිශංසාර්ථ වේ. ‘අන්තං අන්තගුණං’ යන මෙහි කොටස් යන අරුත යි. ‘කයිරා මාලාගුණෙ බහූ’ (බොහෝ මල් දම් කරයි ද) යන මෙහි රාශි (රැස) අර්ථ යි. **‘**පඤ්චකාමගුණා**’** යන මෙහි බන්ධන අර්ථය යි. මෙහි වනාහි රාශි (රැස) අර්ථ ය; ගුණ අරුත ය. එහෙයින් **‘**වයොගුණා**’** වයස් රාශි යි දත යුත්තේ ය.
‘**අනුපුබ්බං ජහන්ති**’ අනුපිළිවෙළින් පුද්ගලයා හැර දමත්. මැදි වයස ප්‍රථම වයසේ සිටින්නා හැර දමයි. ප්‍රථම, මධ්‍යම දෙක පශ්චිම වයසේ සිටින්නා හැර දමයි. වයස් තුන ම මරණ ක්‍ෂණයෙහි (සිටින්නා) හැර දමයි. ‘**එතං භයං**’ ඒ කාලයන්ගේ අතික්‍රමණය, රෑ දවල්හි ඉක්ම යන බව, වයස් රාශිවල හැර දමන බව යන ත්‍රිවිධ භය වෙයි. සෙස්ස පෙර පරිදි ම ය.
පස්වැන්නෙහි ‘**කති ඡින්‍දෙ**’ සිඳින්නේ, කොපමණ සිඳින්නේ ද? ඉතිරි පදවලත් මේ ක්‍රමය ම ය. මෙහිත් ‘**ඡින්‍දෙ ජහෙ**’ (සිඳියි, හැර දමයි) යන්නෙහිත් අර්ථ වශයෙන් එක ම ය. ගාථාවෙහි මටසිලුටු බව (රකිනු) පිණිස මේ දේවතාවා ශබ්ද පුනරුක්තිය මඟ හරිමින් මෙසේ කීවා ය. **‘කති සඞ්ගාතිගො**’ කෙතෙක් සංග (ඇලීම්) ඉක්මවා ගියේ ද, අතික්‍රමණය කළේ ද යන අර්ථය යි. **‘**සඞ්කාතිගො**’** යනු ද පාඨයකි. අර්ථය මෙය ම ය. **‘පඤ්ච ඡින්‍දෙ’** යනු සිඳලන්නේ, ඕරම්භාගිය සංයෝජන පහ සිඳලන්නේ ය. **‘පඤ්ච ජහෙ**’ හැර දමන්නේ, උද්ධම්භාගිය සංයෝජන පහ දුරු කරන්නේ ය. මෙහි ද **‘**ජින්‍දන**’, ‘**ජහන**’** අර්ථ වශයෙන් එක ම ය. භාග්‍යවතුන් වහන්සේ දේවතාවාගේ ආරෝපිත වූ වචන අනුරූපයෙන් ම මෙසේ වදාළ සේක.
එසේ නැතහොත් - පාදවල බැඳි මළ පුඩු සහිත පක්‍ෂියකු මෙන් ඕරම්භාගිය සංයෝජන පහ යටින් අදින්නාක් මෙන් පවතී. ඒවා අනාගාමි මාර්ගයෙන් සිඳ ලන්නේ ය යි පවසයි. දෑතින් අල්ලා ගනු ලැබූ වෘක්‍ෂ ශාඛාවක් (අත්තක්) මෙන් උද්ධම්භාගිය සංයෝජන පහ උඩු අතට අදින අයුරින් පවතී. ඒවා අර්හත් මාර්ගයෙන් දුරු කරන්නේ ය යි කියයි. **‘පඤ්ච චුත්තරි භාවයෙ**’ මේ සංයෝජනයන් සිඳලීම් වස් හා ප්‍රහාණය කිරීම් වස් වැඩි, අතිරේක, විශේෂ වූවක් වඩන්නේ, ශ්‍රද්ධාව පඤ්චම කොට ඇති ඉන්‍ද්‍රිය වඩන්නේ ය යන අරුත යි. **‘පඤ්ච සඞ්ගාතිගො**’ යනු රාග සංග, ද්වේශ සංග, මෝහ සංග, මාන සංග, දිට්ඨි සංග යන මේ ඇලීම් පහ ඉක්ම වූයේ **‘ඔඝතිණ්ණොති වුච්චති’** ඕඝ සතර තරණය කළේ ය යි කියයි. මේ ගාථාවෙන් ලෞකික, ලෝකෝත්තර පඤ්ච ඉන්‍ද්‍රිය සඳහන් කරන ලදී.
සය වැන්නේ **‘ජාගරතං’** යනු නිදි වරන්නන්ගේ, **‘පඤ්ච ජාගරතං’** මේ ප්‍රශ්න ගාථාවෙහි ශ්‍රද්ධා ආදී පඤ්ච ඉන්‍ද්‍රියන් නිදිවරන කල්හි පඤ්ච නීවරණයෝ නිදිගත්තාහු නම් වෙති. මක් නිසා ද යත්, යම් සේ ඒ හා බැඳි පුද්ගලයා කොතැනක හෝ හිඳගත්තේ හෝ සිටියේ හෝ අරුණ නැඟී ආයේ වුව ද අකුශල සහිත ප්‍රමාදය හේතුවෙන් ‘නිදිගත්තේ’ නම් වන්නේ ය. එසේ ම පඤ්ච නීවරණ නිදිගත් විට ඉන්‍ද්‍රිය පස නිදිවරා සිටින්නේ නමි. මක් නිසා ද යත්, (ඉන්‍ද්‍රිය පස) එය සහිත පුද්ගලයා කොතැනක හෝ වැද නිදන්නේ වුව ද කුශලය හා එක් වුණු අප්‍රමාදී බව හේතුවෙන් නිදිවරා සිටින්නේ නමි. නීවරණ පසෙන් ම කෙළෙස් රජස් ඇදගනියි, ගනියි, ස්පර්ශ කරයි; කාමච්ඡන්ද ආදී පළමු ඒවා පශ්චිමයට (පසුව එන දේට) ප්‍රත්‍යය වන්නේ ය, ඉන්‍ද්‍රිය පසින් පිරිසිදු බවට පත්වෙයි යන අර්ථය යි දත යුතු ය. මෙහි ද ලෞකික, ලෝකෝත්තර ඉන්‍ද්‍රිය පහ සඳහන් කරන ලදී.
සත් වැන්නේ: **‘ධම්මා’** සතර සත්‍ය ධර්ම ‘**අප්පටිවිදිතා**’ ඤාණයෙන් අවබෝධ නො කරන ලද්දේ, **‘පරවාදෙසු’** දෙසැටක් වූ දෘෂ්ටිගත වාදවල; ඒවා මෙයින් බැහැර ‘පර’ (අන්‍ය) තීර්ථකයන්ගේ ‘වාද’ බැවින් ‘පරවාද” නමි. ‘**නීයරෙ**’ තමන්ගේ ධර්මතා නිසා ‘ගච්ඡන්ති’ යති, අන්‍යයන්ගේ ධර්මතා නිසා ‘නීයන්ති’ ගෙන යනු ලබති. මෙහි තමන් ම ශාස්වත ආදී (දෘෂ්ටි) ගන්නාහු ‘ගච්ඡන්ති’ (යති) නමි; අනුන්ගේ වචන හේතුවෙන් ඒවා ගන්නාහු ‘නීයන්ති’ (ගෙන යනු ලබති) නමි. ‘**කාලො තෙසං පබුජ්ඣිතුං**’ ඒ ඒ පුද්ගලයන්ගේ පිබිදීමට මේ කාලය යි. ලෝකයෙහි බුදුන් වහන්සේ උපන් සේක, ධර්මය දේශනා කරනු ලැබේ. සංඝයා වහන්සේගේ සුපටිපන්න ප්‍රතිපදාව සොඳුරු ය. මේ මහජනයා සංසාර වට්ටයෙහි නිදි ගත්තාහු නො පුබුදිත් යි දේවතාවා පැවසී ය. **‘සම්බුද්ධා’,** සම්‍යක් හේතුවෙන් කාරණයෙන් බුද්ධ වූ; බුදුවරු සිවු දෙනෙකි. සර්වඥ බුද්ධ, ප්‍රත්‍යෙක බුද්ධ, චතුසත්‍ය බුද්ධ ශ්‍රැත බුද්ධ යනුවෙනි. එහි සමතිස් පෙරුම් පුරා සම්මා සම්බුද්ධත්වයට පත්වූයේ සර්වඥ බුද්ධ නමි. කල්ප ශත සහස්‍රාධික අසංඛ්‍ය දෙකක් පාරමී පුරා ස්වයංභූ තත්ත්වයට පත්වූයේ ප්‍රත්‍යෙක බුද්ධ නමි. ක්‍ෂීණාශ්‍රව වූ අවශේෂ අය චතුසත්‍ය බුද්ධ නමි. බහුශ්‍රැත වූවෝ ශ්‍රැත බුද්ධ නමි. මෙහි එන අර්ථයෙහි මුල් තිදෙන ම ඇතුළත් වෙත්. **‘සම්මදඤ්ඤාය**’ සම්‍යක් හේතුවෙන් කාරණයෙන් දැන, ‘**චරන්ති විසමෙ සමං**’ විෂම මිනිස් සමාජයෙහි හෝ විෂම සත්ත්ව ලෝකයෙහි හෝ විෂම කෙලෙස් හටගත් කල්හි සම ව හැසිරෙත් යනු යි.
අට වැන්නෙහි **‘සුසම්මුට්ඨා’** ප්‍රඥාවෙන් අවබෝධ කොට නො ගත් බැවින් ම බෙහෙවින් නැසුනාහු වෙත්. යම් සේ නෙත් දෙකක් සී සා එකක් වපුරා බොහෝ ධාන්‍ය ලැබූවහුට නො වැපිරූ කෙත හේතුවෙන් නො ලත් දේ අරභයා ‘මගේ බොහෝ ධාන්‍ය නැසිනැ යි පවසත් ද, නො ලත් දේ ම නැසිනැයි කියත් ද එසේ ම මෙහි ද අවබෝධ නො කොට ගත් දේ ම බෙහෙවින් නැසුනා නමි. ‘**අසම්මුට්ඨා**’ යනු ප්‍රඥාවෙන් අවබෝධ කොට ගත් හෙයින් ම නො නැසුනේ වෙයි. සෙස්ස මුලින් කී පරිදි ම ය.
නව වැන්නෙහි ‘**මානකාමස්ස’** මානය කැමති වන්නහුට, අපේක්ෂා කරන්නහුට, ‘**දමො**’ ඒ ආකාරයේ පුද්ගලයකුට සමාධි පාක්ෂික වූ දමයක් (සිතේ සන්සුන් පැවැත්මක්) නැතැයි කියයි. ‘සච්චෙන දන්තො දමසා උපෙතො වෙදන්තගූ වුසිතබ්‍රහ්මචරියො’ (යමෙක් (පරමාර්ථ) සත්‍යයෙන් දැමුනේ ද, ඉන්‍ද්‍රිය දමනයෙන් යුක්ත ද, සතර මඟ (නම් වූ) වේදයෙහි පරතෙරට ගියේ ද, වැස නිම වූ බඹසර ඇත්තේ ද) යන මෙහි ඉන්‍ද්‍රිය සංවරය ‘දම’ යි කියන ලදී. ‘යදි සච්චා දමා චාගා ඛන්ත්‍යා භිය්‍යො න විජ්ජති’ (සත්‍යයටත් ඉන්‍ද්‍රිය දමනයටත් ත්‍යාගයටත් ක්ෂාන්තියටත් අධික වූ (උසස්) යමක් නොමැත්තේ නම්) යන මෙහි ප්‍රඥාව යි. ‘දානෙන දමෙන සංයමෙන සච්චවජ්ජෙන අත්‍ථි පුඤ්ඤං අත්‍ථි පුඤ්ඤස්ස ආගමො’ (දානයෙන්, ඉන්‍ද්‍රිය දමනයෙන්, සංයමයෙන්, සත්‍ය වචනයෙන්, පිනක් ඇත; පිනේ පැමිණීමක් ඇත) යන මෙහි උපෝසථ කර්මය යි. ‘සක්‍ඛිස්සසි ඛො ත්‍වං පුණ්ණ ඉමිනා දමුපසමෙන සමන්නාගතො සුනාපරන්තස්මිං ජනපදෙ විහරිතුං’ (පුණ්ණයෙනි, මේ දමනයෙන්, උපසමයෙන් යුක්ත වූ ඔබ සුනාපරන්තයෙහි විසීමට සමත් වන්නෙහි ය) යන මෙහි අධිවාසන ක්‍ෂාන්තිය යි. මේ සූත්‍රයෙහි ‘දමො’ යනු සමාධි පාක්‍ෂික ධර්මයන්ට නමකි. එහෙයින් ම කීය: ‘න මොනමත්‍ථි අසමාහිතස්ස’ එහි **‘මොනං’** සිවු මඟ නුවණ ය. එය **‘මුනාති’** (දැනගනී) යි **‘මොන’** (ප්‍රඥාව) වේ. චතුස්සත්‍ය ධර්මය දනී යන අර්ථ යි. **‘මච්චුධෙය්‍යස්ස’** තෙභූමක වට්ටයෙහි (සසර පැවැත්ම) එහි මාරයාගේ ප්‍රතිෂ්ඨාව වන හෙයින් ‘මච්චුධෙය්‍ය’ යි කියනු ලැබේ. **‘පාරං’** එහි පරතෙරට නිවනට, **‘තරෙය්‍ය’** ප්‍රතිවේධ කරන්නේ; පැමිණෙන්නේ හෝ වේ. මේ කියන ලද්දේ: අරණ්‍යයෙහි වාසය කරන එක් ප්‍රමාදී පුද්ගලයෙක් වූයේ සසරෙහි පරතෙර තරණය නො කරන්නේ ය, ප්‍රතිවේධ නො කරන්නේ ය, නො පැමිණෙන්නේ ය යනු යි.
**‘මානං පහාය’** අර්හත් මාර්ගයෙන් නව විධ වූ මාන අත්හැර. **‘සුසමාහිතත්තො’** උපචාර, අර්පණා සමාධිවලින් මැනවින් සමාධිගත සිත් ඇත්තේ, **‘සුචෙතසො’** ඥාන සම්ප්‍රයුක්ත බැවින් සුන්දර සිත් ඇත්තේ, ඥාන විප්‍රයුක්ත චිත්තයෙන් ‘සුචෙතසො’ යි නො කියනු ලැබේ. එහෙයින් ඥාන සම්ප්‍රයුක්ත බැවින් මනා සිත් ඇත්තේ වී යනු අර්ථ යි. **‘සබ්බධි විප්පමුත්තො’** සියලු ස්කන්ධ, ආයතන ආදියෙන් මිදී; තරණය කරන්නේ ය යන මෙහි තෙභූමක වට්ටය සමතික්‍රමණය කරමින් නිර්වාණය ප්‍රතිවේධ කරමින් තරණය කරති යි ‘ප්‍රතිවේධ තරණය’ නමැයි කියන ලදී. මෙසේ මේ ගාථාවෙන් ශික්ෂා තුනක් පවසන ලද්දේ වෙයි. කෙසේ ද? මාන නම් වූ මෙය ශීල භේදන (සිල් බිදීම) වේ. එහෙයින්, ‘මානං පහාය’ යන මෙයින් අධිශීල ශික්ෂාව කියන ලදී. ‘සුසමාහිතත්තො’ යන මෙයින් අධිචිත ශික්ෂාව ය. ‘සුචෙතසො’ යන මෙයින් සිතෙන් ප්‍රඥාව දක්වන ලදී. එහෙයින් මෙයින් අධිප්‍රඥා ශික්ෂාව කියන ලදී. අධිශීලය, ශීලය ඇති කල්හි වේ. අධිචිත්තය සිත ඇති කල්හි ය. අධිප්‍රඥාව ප්‍රඥාව ඇති කල්හි ය. එහෙයින් මෙහි ශීල නම් පන්සිල් ද දශ සිල් ද වේ. ප්‍රාතිමෝක්‍ෂ සංවර ශීලය අධිශීලය නමැයි දත යුතු ය. අෂ්ටසමාපත්තිය චිත්තය වේ. විදර්ශනා පාදක ධ්‍යානය අධිචිත්ත වේ. කර්මයාගේ කෘත ඥානය ප්‍රඥාව ය. විපස්සනාව අධි ප්‍රඥාව වේ. බුද්ධෝත්පාදයක් නො වූ කල්හි ද පවතීනුයි පංච ශීලය, දශ ශීලය ශීල ම වේ. ප්‍රාතිමෝක්‍ෂ සංවර ශීලය බුද්ධෝත්පාද කාලයෙහි ම පවතීනුයි අධි ශීල වෙයි. චිත්ත (හා) ප්‍රඥාවෙහි ද මේ න්‍යය ම ය. තව ද නිවන පතන්නකු විසින් සමාදන් වූ පංච ශීලයත් දශ ශීලයත් අධි ශීලය ම ය. සපැමිණි අෂ්ට සමාපත්තිය ද අධි චිත්තය ම වේ. සියලු ම ලෞකික ශීල ශීල ම ය. ලෝක්කෝත්තර (ශීලය) අධි ශීලය යි. චිත්ත - ප්‍රඥා දෙක්හි ද මේ න්‍යාය ම ය. මෙසේ මේ ගාථාවෙහි සමෝධානයෙන් (එකට සම්බන්ධ කිරීමෙන්) ගෙන ත්‍රිශික්ෂාවත් සකල ශාසනයත් ප්‍රකාශිත වෙයි යනු යි.
දස වැන්නෙහි ‘**සන්තානං**’ ශාන්ත වූ ක්ලේශයන්ගේ පණ්ඩිතයන්ගේ හෝ ‘සන්තො හවෙ සබ්භි පවෙදයන්ති, දූරෙ සන්තො පකාසෙති’ (ශාන්ත වූවෝ සත්පුරුෂයන් සමග කථා කරත් (ඔවුහු) දුර (සිටියත්) බබළත්) ආදියෙහි පණ්ඩිතයෝ ද ‘සන්තො’ යි දක්වන ලදහ. ‘**බ්‍රහ්මචාරිනං’** ශ්‍රේෂ්ඨාචාරීන්ගේ; මාර්ගය වූ බ්‍රහ්මචර්ය වාසය කරන්නවුන්ගේ ‘**කෙන වණ්ණො පසීදති**’ කුමන කරුණකින් ඡවි වර්ණය (සමෙහි පාට) පැහැදේදැයි විමසයි. දේවතාවා කුමක් නිසා මෙසේ ප්‍රශ්න කරයි ද? මේ වනයෙහි වාසය කරන බූමාටු දේවතාවා, ආරණ්‍යවාසී භික්‍ෂූන් ආහාර අනුභවයෙන් පසු, පිණ්ඩපාතයෙන් අනතුරු ව, ආපසු පැමිණෙමින් ආරණ්‍යයට පිවිස රාත්‍රි ස්ථානවල, දිවා ස්ථානවල, මූල කර්මස්ථාන ගෙන සිටිනු දකියි. මෙසේ සිටින ඔවුන්ගේ බලවත් චිත්ත ඒකාග්‍රතාවක් හට ගනී. එයින් විසභාගසන්තති (අසමාන පැවතුම්) උපසමනය වෙයි; සභාගසන්තතිවලට (සමාන පැවැත්වීම්වලට) වැටේ. සිත පැහැදෙයි. සිත පැහැදුණු විට රුධිරය පැහැදෙයි. චිත්ත සමුට්ඨාන වූ (සිතෙන් හටගත්) උපාදා රූප පිරිසුදු වෙයි. නටුවෙන් ගිලිහුණු තල් ගෙඩියෙහි මෙන් මුහුණෙහි වර්ණය වෙයි. ඒ දැක දේවතාවා මෙසේ සිතී ය. ශරීර වර්ණය නම් වූ මෙය පැහැදෙන්නේ ප්‍රණීත වූ රසයෙන් යුක්ත වූ භෝජන ද සුඛ ස්පර්ශයෙන් යුතු අඳන හා පෙරවිලි සහිත මනා යහන් ද හොඳ ඍතුවල සැප ඇති තෙමහල් ආදී ප්‍රභේදවලින් යුතු ප්‍රාසාද ද මාලාගන්ධ විලේපන ද ලබන්නන්ගේ ය. මේ භික්‍ෂූහු වනාහි පිණ්ඩපාතයේ යෙදී මිශ්‍ර වූ බත් බුදිති. වේවැල් ඇඳේ හෝ ලෑල්ලේ හෝ ගල්තලාවල හෝ යහන් සකසා ගනිති. රුක්මුල් ආදියෙහි හෝ එළිමහනේ හෝ ජීවත් වෙති. කවර කරුණකින් මොවුන්ගේ වර්ණ පහදී ද? එහෙයින් විමසී ය.
ඉක්බිති, ඔහුට භාග්‍යවතුන් වහන්සේ කරුණු පවසන්නාහු, දෙවැනි ගාථාව වදාළහ. එහි ‘**අතීතං**’ අතීතයෙහි අසවල් නම් ඇති ධාර්මික රජෙක් වූයේ ය, හේ අපට ප්‍රණීත ප්‍රත්‍ය දුන්නේ ය, ආචාර්ය උපාධ්‍යායයන් ලැබුවෝ වූහ. ඉක්බිති අපි මේ ආකාරයේ භෝජන අනුභව කළෙමු, සිවුරු පෙරවූයෙමු, මෙසේ ප්‍රත්‍ය බහුල වශයෙන් ලැබූ සමහරුන් මෙන් මේ භික්‍ෂූහු අතීතය ගැන ශෝක නො කරති. ‘**නප්පජප්පන්ති නාගතං**’ අනාගතයෙහි ධාර්මික රජෙක් වන්නේ ය, ජනපද සම්පතින් පිරුණා වන්නේ ය, බොහෝ ගිතෙල්, වෙඬරු ආදිය උපදින්නේ ය, කව! බොව! යි ඒ ඒ තැන කියන්නෝ වෙත්, එවිට අපි මේ ආකාරයේ බොජුන් වළඳන්නෙමු, සිවුරු පෙරවන්නෙමු යි මෙසේ අනාගතය ප්‍රාර්ථනා නො කරති. **‘පච්චුප්පන්නෙන’** ඒ මොහොතේ ලැබෙන කුමන හෝ දෙයකින් ජීවත් වෙති. **‘තෙන’** ඒ ත්‍රිවිධ කරුණින්
මෙසේ වර්ණ සම්පත්තිය දක්වා දැන් ඒ වර්ණයෙහි ම විනාශය දක්වමින් ඊ ළඟ ගාථාව කීහ. එහි ‘**අනාගතප්පජප්පාය**’ අනාගත පැවතුම් සඳහා, **‘එතෙන’** මේ දෙකරුණ හේතුවෙන්, **‘නළොව හරිතො ලුතො’** යම්සේ කොළ පැහැති බට දණ්ඩක් කපා උණුසුම් ගල් තලාවක් මත දමා වියළවයි ද, එසේ වියළවන්නේ ය යනු යි.
2. නන්දන වර්ගය
**නන්‍දන වර්ගයේ **පළමු වැන්නෙහි **‘තත්‍ර’** ඒ ආරාමයෙහි ‘**ඛො’** ව්‍යංජන සිලිටි බව උදෙසා වූ නිපාත මාත්‍රයකි. ‘**හික්‍ඛූ ආමන්තෙසි**’ පිරිස අතර ජ්‍යෙෂ්ඨයන් වූ භික්‍ෂූන්ට දැන්වූ සේක. **‘භික්‍ඛවො’** ඔවුන් ආමන්ත්‍රණය කරන ආකාරය දැක්වීම යි. **‘හදන්තෙ**’ පිළිවදන් දීම යි. ‘**තෙ භික්‍ඛු**’ එහි සම්මුඛ ව සිටි ධර්මය පිළිගන්නා භික්‍ෂූහු **‘භගවතො පච්චස්සොසුං’** භාග්‍යවතුන් වහන්සේගේ ඒ වචනයට (‘පති අස්සොසුං’) පිළිවදන් දුන්හ, අභිමුඛයෙහි සිට ඇසූහ, පිළිගත්හ යන අරුත යි. ‘**එතදවොච’** මෙය දැන් කිව යුතු, පෙර සිදු වූවකි ආදි වචන කී ය. එහි **‘තාවතිංසකායිකා’** තාවතිංස (තව්තිසා) කායෙහි උපන්; ‘තාවතිංසකාය’ නම් දෙවන දෙව් ලොව යි කියනු ලැබේ. මඝ මාණවකයා සමග මචල ග්‍රාමයෙහි කාල ක්‍රියා කොට එහි උපන් තෙතිස් දේව පුත්‍රයන් හේතු කොට ගෙන මේ දෙව් ලොවට මේ නම උපනැයි කියත්. යම් හෙයකින් සෙසු සක්වළෙහි ද කාමාවචර දේව ලෝක හයක් වේ ද, එය (මෙසේ) පවසන ලදී: ‘චාතුර්මහා රාජික දහසක්, තාවතිංස දහසක්’ යි. එහෙයින් ඒ දෙව් ලොවට මේ නම් පටබැඳීම වී යයි දත යුතු ය. මෙසේ නිර්දේශ පදයක් වේ.
‘**නන්‍දනෙ වනෙ**’ මෙහි ඒ වනයට පිවිසි පිවිසි අය ආනන්දයට පත් කරති යි, සන්තෝෂයට පත් කරති යි නන්දන වේ. මරණ නිමිති පහ හටගත් කල්හි සම්පත් හැර දමා චුත වන්නෙමු, චුත වන්නෙමු යි වැළපෙන දෙවියන්ට ශක්‍ර දේවේන්ද්‍රයා, “නො වැළපෙනු, නො බිඳෙන ස්වභාව ඇති සංස්කාරයක් නම් නැත” යි අවවාද දී එහි ඇතුළු කරවා ලයි. ඔවුන්ගෙන් සමහර දේවතාවන් විසින් අතින් අල්ලා ගෙන ඇතුළු කරවනු ලැබුව ද එහි සම්පත් දැක ම මරණ ශෝකය සමනය වෙයි. ප්‍රීති ප්‍රමුදිත භාවය ම උපදියි. ඉක්බිති එහි කෙළි සෙල්ලමෙහි යෙදෙන්නාහු ම, උෂ්ණයෙන් උණු වුණු හිම පිඬක් මෙන් දිය වී යත්. වාතයෙන් නිවී ගිය පහන් දැල්ලක් මෙන් නිවී යත්. මෙසේ ඇතුළට පිවිසි කෙනෙකු ආනන්දයට පත් කරවති යි සන්තෝෂයට පත් කරවති යි නන්දන නමි. ඒ නන්දන වනයෙහි; ‘**අච්ඡරාසංඝපරිවුතො**’ ‘අච්ඡරා’ (අප්සරා) යනු දෙව් දියණියන්ට නමකි. ඔවුන් සමූහයක් විසින් පිරිවරන ලද,
**‘දිබ්බෙහි**’ දෙව් ලොව උපන්; **‘පඤ්චහි කාමගුණෙහි’** මන පිනවන රූප, ශබ්ද, ගන්ධ, රස, ස්පර්ශ සංඛ්‍යාත පඤ්ච කාම බන්ධනයෙන්; කාම කොට්ඨාසවලින් හෝ ‘**සමප්පිතා**’ යුත්, අනික (අනෙක් වචනය) ද ඊට ම සමානාර්ථවාවී ය. **‘පරිචාරයමානා’** පිනවමින්, ඒ ඒ රූපාදියෙහි ඉන්‍ද්‍රියයන් යොදවමින් හෝ, ‘**තායං වෙලායං**’ එසේ ඉන්‍ද්‍රියයන් පිනවන කාලයෙහි; ඒ වූ කලී මේ දේව පුත්‍රයාගේ වත්මන් - යළි උපන් - කාලය බව දත යුතු ය. ඔහුගේ ප්‍රතිසන්ධි ක්‍ෂණයෙහි ම රන් රුවන් කඳක් මෙන් බබළමින් ගවු තුනක් පමණ වූ ශරීරය පහළ විය. හේ දිව්‍ය වස්ත්‍ර හඳින්නේ, දිව්‍යාලංකාරයෙන් සැරසුණේ, දිව්‍ය මාලා ගන්ධ විලේපන දරන්නේ, දිව්‍ය සඳුන් සුණෙන් මැනවින් විසුරුවනු ලබන්නේ, දිව්‍ය පංචකාම බන්ධනයෙන් වැසුනේ, පිරිවරන ලද්දේ, වට කරන ලද්දේ, ලොබින් මැඩපවත්වනු ලැබූයේ, ලෝභය දුර ලූ නිර්වාණය නො දක්නේ, නිර්භීත වචන පවසන්නකු මෙන් මහා ශබ්දයකින් **‘න තෙ සුඛං පජානන්ති’** යන මේ ගාථාව ගයමින් නන්දන වනයෙහි සැරි සැරී ය. එහෙයින් **‘තායං වෙලායං ඉමං ගාථං අභාසි’** (මේ අවස්ථාවේ මේ ගාථාව පැවසී ය) යි කියන ලදී.
**‘යෙ න පස්සන්ති නන්‍දනං’** එහි සිටින්නාහු, පංචකාම ගුණ භුක්ති විඳීම් හේතුවෙන් නන්දන වනය නො දකිති. **‘නරදෙවානං’** යනු දේව නරයන්ගේ, දේව පුරුෂයන්ගේ යන අර්ථ යි. ‘**තිදසානං**’ දහයේ ඒවා තෙවරක් (තිහක්), ‘**යසස්සිනං’** පරිවාර සංඛ්‍යාත යශසින් සමන්විත වූ,
**‘අඤ්ඤතරා දෙවතා’** එක් ආර්ය ශ්‍රාවක වූ දේවතාවෙක් ‘**පච්චහාසී**’ මේ මෝඩ දේවතාවා මේ සම්පත්තිය නිත්‍ය, නො සෙල්වෙන (දෙයක් කොට) සිතයි. ඡේදන (කැපෙන), භේදන (බෙදෙන), විද්ධංසන (විනාශ වන) ධර්මතාව නො දන්නේ ය යනු අදහස යි. විවෘත කර පෙන්වමින්, ‘න ත්‍වං බාලෙ’ යන මේ ගාථාවෙන් පිළිවදන් දුන්නේ ය. ‘යථා අරහතං වචො’ රහතුන් වහන්සේලාගේ වචන යම් සේ ද, ඒ ආකාරයට ඔබ නො දන්නෙහි ය යි මෙසේ ඔහුගේ අදහස ප්‍රතික්‍ෂේප කොට දැන් රහතුන් වහන්සේලාගේ වචන පෙන්වන්නේ ‘**අනිච්චා**’ ආදී වචන පැවසී ය. එහි **‘සබ්බෙ සංඛාරා අනිච්චා**’ සියලු ත්‍රෛභූමක සංඛාර බවට පත් ව අභාවයට යන අර්ථයෙන් අනිත්‍ය ය. ‘**උප්පාදවයධම්මිනො**’ උත්පාද (ඉපදීම- හටගැනීම) ව්‍යය (නැසී යාම) ස්වභාව කොට ඇති; **‘උප්පජ්ජිත්‍වා නිරුජ්ඣන්ති’** යන මෙය මුල් වචනවලට සමානාර්ථවාචී වේ. යම් හේතුවකින් ඉපිද නිරුද්ධ වෙත් ද, එහෙයින් උත්පාද - ව්‍යය ස්වභාව කොට ඇත්තේ වෙයි. උත්පාද - ව්‍යය ගැනීමෙන් මෙහි ඊට අනතුරු ව වූ අවස්ථාව ද ගන්නා ලද්දේ ම ය. **‘තෙසං වුපසමො සුඛො’** ඒ සංස්කාරයන්ගේ සංසිඳීම් සංඛ්‍යාත වූ නිර්වාණය ම සැප වේ. මෙය රහතුන් වහන්සේලාගේ වචන වේ යනු යි.
දෙවැන්නෙහි’ **‘නන්‍දති’** සතුටට පත් වෙයි. ප්‍රීතිමත් සිත් ඇත්තෙක් වෙයි. **‘පුත්තිමා’** බොහෝ පුතුන් ඇත්තේ, ඔහුගේ සමහර පුත්තු ගොවිතැන් කොට ධාන්‍යයෙන් අටු පුරවති. සමහරු වෙළඳාම් කොට රන්රුවන් ගෙන එති. සමහරු රජුට හේවාකම් කොට යාන වාහන, ගම් නියම්ගම් ආදිය ලබත්. ඉක්බිති, ඔවුන්ගේ දක්‍ෂතාව අනුව ලත් සිරි සැප භුක්ති විඳින්නා වූ මව හෝ පියා සතුටු වෙයි. ඒ අනුව **‘නන්‍දති පුත්තෙහි පුත්තිමා’** (පුතුන් ඇත්තේ පුතුන්ගෙන් සතුටු වෙයි) යි කී ය. ‘**ගොහි තථෙව**’ පුතුන් ඇත්තේ පුතුන්ගෙන් මෙන් ගව හිමියා ද එසේ පරිපූර්ණ වූ ගව රැළ දැක ගවයින් නිසා ලත් පස් ගෝ රස සැපත භුක්ති විඳිමින් සතුටු වෙයි. **‘උපධීහි නරස්ස නන්‍දනා’** යන මෙහි **‘උපධි’** උපධි සතරකි. කාමූපධි, ඛන්ධූපධි, කිලෙසූපධි, අභිසංඛාරූපධි යනුවෙනි. කාමයෝ ද ‘යං පඤ්චකාම ගුණෙ පටිච්ච උප්පජ්ජති සුඛං සොමනස්සං අයං කාමානං අස්සාදො’ (පඤ්ච කාම ගුණය හේතුකොට ගෙන කිසියම් සැපයක්, සොම්නසක් ඇති වේ ද, එය කාමයන්ගේ ආස්වාදය වේ) යනුවෙන් කියන ලද සැපයෙහි පිහිටා සිටීම (පදනම වීම) හේතු කොට ගෙන, ‘උපධීයති එත්‍ථ සුඛං’ (මෙහි සැපය පිහිටයි) යන මේ වචනාර්ථයෙන් **‘උපධි’** යි කියත්. ස්කන්ධ ද ස්කන්ධමූලක දුක්‍ඛයාගේ පදනම වීමේ හේතුවෙන්, ක්ලේශ ද අපා දුක්හි පදනම වීමේ හේතුවෙන් (හා) අභිසංස්කාර ද භව දුක්‍ඛයේ පදනම වීමේ හේතුවෙන් යනු යි. මෙහි වනාහි කාමූපධි (කාම උපධි) අදහස් කරන ලදී. පඤ්ච කාම ගුණයෝ ත්‍රෛභූමක (තෙමහල්) ආදී ප්‍රාසාද, උදාර වූ ශයනයන්හි නිඳීම, වස්ත්‍ර අලංකාර නාටක පිරිවර ආදී වශයෙන් සපයනු ලැබුවාහු ප්‍රීති සෝමනස්සය ඇදගන්නාහු සතුටට පත් කරවත්. එහෙයින් පුත්‍රයෝත් ගවයෝත් යන මේ උපධීහු මිනිසාගේ සන්තුෂ්ටිය යි දත යුත්තේ ය. **‘න හි සො නන්‍දති සො නිරූපධී’** කාම ගුණ සම්පත්ති රහිත, ආහාර පාන, වස්තු දුර්ලභ දිළිඳු තැනැත්තා සතුටට පත් නො වන්නේ ම ය. මේ ආකාරයේ මනුෂ්‍ය ප්‍රේතයාත්, මනුෂ්‍ය නිරි සත්ත්වයාත් කුමක් (මඟින්) සතුටු වෙයි ද ස්වාමීනී? යි විමසී ය.
මේ අසා ශාස්තෘන් වහන්සේ මෙසේ සිතූහ: මේ දේවතාවා ශෝකය උපදවන වස්තුව ම සන්තෝෂය දෙන වස්තුව ලෙස සලකයි. ඔහුට (මේවා) ශෝක වස්තු බව දක්වන්නෙමැයි ගෙඩියෙන් ගෙඩිය කඩන්නා සේ ඒ උපමාවෙන් ම ඔහුගේ වාදය බිඳින සේක්, ඒ ගාථාව ම පරිවර්තනය කොට (සකස් කොට) **‘සොචති’** යි වදාළ සේක.
එහි **‘සොචති පුත්තෙහි’** විදේශ ගමන ආදී හේතුවෙන් පුතුන් (දක්නට) නොමැති වූ විට හෝ (පුතුන්) නො පෙනෙන විට හෝ දැන් නො පෙනෙන්නේ ය යි විනාශය ගැන සැක සිතන්නේ, ශෝක කරයි. එසේ ම මළ විට ද මැරෙන විට හෝ සොරුන් ආදීන් හා රාජපුරුෂයන් විසින් අල්ලා ගත් විට හෝ සතුරන් අතට පත් වූ විට හෝ මරණ බිය ඇත්තේ ශෝක කරයි. ගස්වලින් ඇද වැටීම ආදිය සිදු වී අත් පා ආදිය කැඩීම වශයෙන් බිඳුණු විට හෝ බිඳෙන විට බිඳීම් පිළිබඳ සාංකාවෙන් ශෝක කරයි. පුතුන් ඇත්තා පුත්‍රයන්ගෙන් යම් සේ ද, ගව හිමියා ද එසේ නව ආකාරයකින් ගවයින් නිසා ශෝක කරයි. **‘උපධීහි නරස්ස සොචනා’** පුත්‍රයෝත් ගවයෝත් යම් සේ වෙත් ද, එසේ ම පඤ්චකාම ගුණ උපධීහු ද,
(කාම වස්තු කැමති වන උපන් තෘෂ්ණා ඇති ඒ පුද්ගලයාගේ ඒ කාමයෝ ඉදින් පිරිහෙත් නම් එකල්හි හෙතෙම විෂ සහිත උලකින් විදුනා ලද්දකු මෙන් පෙළෙයි)
යි කී ආකාරයට ශෝක කරත්. එහෙයින් මිනිසා, ‘සොචනා’ (ශෝකය) ශෝක වස්තු ම වේ ය යි දත යුතු ය. **‘න හි සො සොචති යො නිරූපධී’** (යමෙක් උපධි නැත්තේ ද හෙතෙමේ ශෝක නො කරන්නේ ම ය). යමකුට වනාහි චතුර්විධ වූ මේ උපධි නැද්ද නිරූපධි වූ මහා ක්‍ෂීණාශ්‍රව තැනැත්තේ කුමකට ශෝක කරන්නේ ද? දේවතාවනි, ශෝක නො කරයි යනු යි.
තුන් වැන්නෙහි **‘නත්‍ථි පුත්තසමං පෙමං’** (පුත්‍ර ස්ථාන සම වූ ප්‍රේමයක් නැත.) විරූප වුව ද තම පුතුන් ස්වර්ණ බිම්බකයක් (රන් රුවක් මෙන් සිතයි. මල් මාලාවක් මෙන් හිස මත තබා හැසිරෙන්නාහු, ඔවුන් විසින් පහරනු ලැබුවාහු වුව ද, මුත්‍ර කරනු ලැබුවාහු වුව ද, මළ පහ කරන ලද්දාහු වුව ද, සුවඳ විලවුන් වැටුනාක් මෙන් වසා ගනිමින් සොම්නසට පත් වෙති. එහෙයින් කී ය ‘**නත්‍ථි පුත්තසමං පෙමං**’ ‘පුත්‍ර ප්‍රේමයට සමාන ප්‍රේමයක් නම් නැත’ යි කියන ලද්දේ වේ. **‘ගොසමිතං’** ගවයින් හා සමාන, ගව සම්පත හා සමාන අන් ධනයක් නම් නැත. ස්වාමීනි, **‘සුරියස්මා ආභා’** සූර්යාලෝකය සමාන වූ වෙනත් එළියක් නම් නැතැයි දක්වයි. **‘සමුද්දපරමා’** යම් කිසි වෙනත් විල් නම් වූවක් වේ ද, ඒ සියල්ල **‘සමුද්දපරමා’** (සමුද්‍රය උත්තම කොට ඇත්තේ) වෙයි. සමුද්‍රය ඒවාහි උත්තම ය යි කී ය. සමුද්‍රය සමාන අන් ජල නිධානයක් නම් නැත.
තමා කෙරෙහි වූ ප්‍රේමයට සම ප්‍රේමයක් නම් නැති හෙයින්, මව් පියාදීන් හැර දමා වුව ද දූ පුතුන් ආදීන් පෝෂණය නො කොට සත්ත්වයෝ තමන් ම පෝෂණය කරත්. ධාන්‍යයට සමාන ධනයක් නම් නොමැත. එවන් කලක රන්රුවන් ආදිය ද ගව මහේෂාදීන් ද ගෙන ධාන්‍ය ගැනීම පිණිස ධාන්‍ය හිමියන් වෙත ම යත්. ප්‍රඥාවට සමාන ආලෝකයක් නම් නැත. සූර්යයා ආදීහු එක් දෙසක් (පැත්තක්) පමණක් එළිය කරත්. දැන් පවත්නා වූ ම අඳුර නසා ලයි. ප්‍රඥාව වූ කලී දස සහස්‍රී ලෝක ධාතුව ඒකාලෝක කිරීමට සමත් වෙයි. අතීතංස (ඉකුත් ආත්ම භාව (ආදී)) වැසී තිබෙන අඳුර ද නසා ලයි. වර්ෂාවට සමාන විලක් නො වේ. ගංගා වැව් වේවා තටාක ආදිය වේවා වර්ෂාව සමාන විලක් නො වේ. වැහි වළාවෙන් තොර වූ කල්හි මහා සමුද්‍රයෙහි ඇඟිලි පුරුකක් තෙමන මාත්‍රයක වත් ජලය නො පවතී. වර්ෂාව පැවතීමෙන් ආභස්සර ලෝකය දක්වා එක ම ජල කඳක් වෙයි. එහෙයින් භාග්‍යවතුන් වහන්සේ දේවතාවාට ප්‍රති ගාථාවක් (පිළිතුරු ගාථාවක්) දෙසන්නාහු, **‘නත්‍ථි අත්තසමං පෙමං’** ආදිය වදාළ සේක.
සිවු වැන්නෙහි ‘**ඛත්තියො ද්විපදං**’ දෙපා ඇත්තවුන්ගේ රජතුමා **‘සෙට්ඨො’** (ශ්‍රේෂ්ඨ වෙයි) **‘කොමාරි’** කුමරි කාලයෙහි පාවා ගන්නා ලද්දී; මැය අනික් භාර්යාවන් අතර **‘සෙට්ඨා’** (ශ්‍රේෂ්ඨ ය) යි කියයි. **‘පුබ්බජො’** පළමු ව උපන් තැනැත්තා - කණෙකු හෝ වේවා, කොර ආදීන් අතර වෙනත් කෙනෙකු හෝ වේවා, යමෙක් පළමු ව ඉපදුනේ ද, මේ දේවතාවාගේ වාදය (මතය) අනුව ‘**සෙට්ඨො**’ (ශ්‍රේෂ්ඨ) නම් වේ. යම් හෙයකින් දෙපා ඇතියවුන් අතර බුද්ධාදීහු ශ්‍රේෂ්ඨ වෙත් ද, එහෙයින් භාග්‍යවතුන් වහන්සේ පිළිතුරු ගාථාව වදාළ සේක. එහි භාග්‍යවතුන් වහන්සේ අපා, ද්විපා ආදි සියලු ම සත්ත්වයන් අතර ශ්‍රේෂ්ඨ වුව ද ඒ සියලු සත්ත්වයන්ට ශ්‍රේෂ්ඨ ව ඉපිදෙමින් දෙපා ඇත්තවුන් අතර ම උපදිති. එහෙයින් ‘**සම්බුද්ධො ද්විපදං සෙට්ඨො’** යි කී සේක. දෙපා ඇත්තවුන් අතර උපන්නා වූ එතුමන්ගේ සෑම තන්හි ම වූ ශ්‍රේෂ්ඨභාවය නැසිය හැකි නො වේ. **‘ආජානීයො**’ ඇතකු හෝ වේවා, අශ්ව ආදීන් අතර වෙනත් එකකු හෝ වේවා සිවුපා සතුන් අතර ආජානීය (අශ්වයා) ම ශ්‍රේෂ්ඨ වෙති යි යන කරුණ යමෙක් දකී ද යන අර්ථය යි. කූටකර්‍ණ රජතුමාගේ ගුළවර්ණ (කීකරු) අශ්වයා මෙනි. රජතුමා නැගෙනහිර දොරටුවෙන් පිට ව ගොස් චේතිය පබ්බතයට යන්නෙමැයි කදම්බ නදී තීරයට සම්ප්‍රාප්ත වූයේ, අශ්වයා ඉවුරේ සිට වතුරට බැසීමට නො කැමති වෙයි. රජතුමා අශ්වාචාර්යයා අමතා ‘අහෝ! ඔබ විසින් අශ්වයා මැනවින් පුහුණු කරන ලදී. වතුරට බැසීමට නො කැමැත්තේ ය’ යි කී ය. ආචාර්යවරයා, ‘දේවයිනි, අශ්වයා මැනවින් පුහුණු කරන ලද්දේ වේ. ඔහුගේ සිතෙහි ‘ඉදින් මම වතුරට බසින්නෙම් නම් වලිගය තෙමෙන්නේ ය. වල්ගය තෙමුණු කල රජුගේ ඇඟෙහි ජලය වැටෙන්නේ ය’ යි (සිතුවිල්ලක්) වේ. එසේ ඔබ වහන්සේගේ ශරීරයෙහි ජලය වැටීමේ භයින් නො බසින්නේ ය. වල්ගය ගනු මැනවි’ යි කීය. රජතුමා එසේ කරවී ය. අශ්වයා වේගයෙන් බැස එතෙරට ගියේ ය. ‘**සුස්සූසා**’ (ඇහුම්කන් දෙන්නී) කුමරි වියෙහි පාවා ගන්නා ලද්දී හෝ වේවා පසු ව ගෙනෙන ලද්දී හෝ වේවා සුරූපි හෝ විරූපි හෝ වේවා යම් තැනැත්තියක් ස්වාමියාට ඇහුම්කන් දී සතුටු කරවයි ද, ඇය භාර්යාවන් අතර ශ්‍රේෂ්ඨ ය. ‘**අස්සවො**’ ඇහුම්කන් දෙන්නේ (කීකරු වූයේ) - වැඩිමහල් හෝ වේවා බාල හෝ වේවා යමෙකු මව්පියන්ගේ වචනය අසයි ද, පිළිගනියි ද, අවවාද පිළිගන්නෙක් වෙයි ද, ඔහු පුත්‍රයන් අතර ශ්‍රේෂ්ඨ වෙයි. දේවතාවනි, සන්ධිච්ජේදන (ගෙවල් බිඳින්නන්) ආදී අනික් සොර පුත්‍රයන්ගෙන් කවර ප්‍රයෝජනයක් ද?
පස් වැන්නෙහි ‘**ඨිතෙ මජ්ඣන්තිකෙ**’ ‘සිරි මද්දහනේ, **‘සන්නිසීවෙසු’** සුව පහසු ස්ථානයකට පැමිණ ඉසුඹු ලමින් (විවේක සුවයෙන් ගත කරමින්) සිටින; ‘ඨිතමජ්ඣන්තිකකාලො’ (සිරි මද්දහන කාලය) යන මෙය සියලු සත්ත්වයන්ගේ ඉරියව් දුබල කාලය වේ. මෙහි වනාහි පක්‍ෂීන් කෙරෙහි ම (විශේෂයෙන්) දක්නා ලැබේ. **‘සන්තෙව’** හඬ නගනු මෙන්, මහා ඝෝෂාවක් මෙන් ය යි කියනු ලැබේ. ‘සනමානං’ හඬ නගමින්) යන්න මෙහි **‘සන්තෙව’** (හඬ නගයි) කියන ලදී. මෙය ‘තප්පටිභාග**’** (ඊට සමාන) නමි. ග්‍රීෂ්ම සමයෙහි ඨිතමජ්ඣන්තික කාලයෙහි සිවු පා ගණයා ද පක්ෂි ගණයා ද වැතිර සිටි කල්හි, වාතයෙන් පිරුණු සිදුරු සහිත ගස්වලත් සිදුරු වූ උණ පුරුක්වලත්, කඳින් කඳ අත්තෙන් අත ගැටෙන ගස්වලත්, මහා ශබ්දයක් හට ගනී. ඒ අරභයා මෙය කියන ලදී. **‘තං භයං පටිභාති මං’** ඒ ආකාර අවස්ථාවෙහි මහා වනයෙහි ශබ්ද නගන එය මා හට භයක් ව පවතී. (එය මට බියක් ඇති කරයි.) නුවණ නැති ඒ දේවතාවිය ඒ මොහොතේ තමාගේ නිසජ්ජා (හිඳ ගැනීමේ) පහසුවත් දෙවනු කථා පහසුවත් නො ලබන්නී මෙසේ කීවා ය. මක් නිසා ද යත්, එබඳු අවස්ථාවක පිණ්ඩපාතයෙන් පෙරළා පැමිණ විවේකී අරණ්‍යායතනයෙහි කමටහන් ගෙන සිටින භික්‍ෂුවට අනල්ප වූ සුවයක් හට ගනී. ඒ අරභයා කියන ලදී.
(හිස් ගෙයකට (පාලු නිවසකට) ගියා වූ ද, ශාන්ත සිත් ඇත්තා වූ ද, මැනවින් ධර්මය විමසා බලන්නා වූ ද භික්‍ෂුවට මානුෂීය නො වූ රතියක් ඇති වේ. ඉදිරියෙන් හෝ පිටු පසින් හෝ වෙනත් කිසිවෙකු නො දක්නා ලැබේ. එකලා ව වනයෙහි වසන්නහුට බොහෝ පහසුවක් වේ.)
එහෙයින් භාග්‍යවතුන් වහන්සේ දෙවැනි ගාථාව වදාළ සේක. එහි **‘සා රති පටිහාති මං’** මෙබඳු අවස්ථාවක දී හුදෙකලා වූවහුගේ **‘නිසජ්ජා’** නම් වූ ඒ රතිය මා වෙත එළැඹි සිටී යනු අර්ථය යි. සෙස්ස ද එපරිද්දෙනි.
හය වැන්නෙහි ‘**නිද්දා**’ ‘අභිජානාමහං අග්ගිවෙස්සන ගිම්හානං පච්ඡිමෙ මාසෙ -පෙ- නිද්දං ඔක්කමිතා’ (අග්ගිවෙස්සන, ගිම්හානයෙහි අවසන් මාසයෙහි ... නිදා ගැනීම අනුදනිමි.) මෙබඳු වූ අව්‍යාකෘත නිද්‍රාවෙහි පූර්ව භාග අපර භාගයන්හි ශෛක්‍ෂ හා පෘථග්ජනයන්ගේ සසංඛාරික අකුශල චිත්තයෙහි උපන් ථීන මිද්ධය වේ. ‘**තන්‍දි**’ අතිශය කුසගින්න, අතිශය ශීතල වාතය ඇති කාලවල හටගත් ආගන්තුක වූ අලස බව යි. එය මෙසේ කියන ලදී. ‘තත්‍ථ කතමා තන්‍දි? යා තන්‍දි තන්‍දියනා තන්‍දියනතා ආලස්සං ආලස්සායනා ආලස්සායිතත්තං, අයං වුච්චති තන්‍දී’ (එහි ‘තන්දි’ යනු කවරේ ද? මැළි බව, මැළි බවට පත්වීම, මැළි බවෙන් යුතු වීම, අලස බව, අලස බවට පත්වීම, අලස බවෙන් යුතු වීම ය. මෙය ‘තන්දි’ යි කියනු ලැබේ.)
‘**විජම්භිකා**’ ශරීරයේ ඇඟමැලි කැඩීම (හිරි ඇරීම) ය. **‘අරති’** කුශල පක්‍ෂයෙහි උකටලී බව (නො ඇල්ම) ය. **‘භත්තසම්මදො’** බත් මතය, ආත්ම ක්ලමථය, චිත්තදරථ (සිතේ කාංසාව), ආතතිය ආදී අවස්ථාවෙහි ඇති වන ඒවා, ‘තත්‍ථ කතමා විජම්භිකා? යා කායස්ස ජම්භනා’ (එහි ‘විජම්භිකා’ (ඇඟමැළි කඩා ඈනුම් ඇරීම යනු කවරේ ද? ශරීරයේ යම් හිරි ඇරීමක් වේ ද) ආදී ක්‍රමයට අභිධර්මයේ දැක්වේ ම ය. ‘**එතෙන**’ මේ නිද්‍රා ආදී උපක්ලේශවලින් කිළිටි වූ, වැළකුණු ස්වභාවය පහළ වීම ය. **‘නප්පකාසති’** නො බබළයි, පහළ නො වේ යන අර්ථය යි. **‘අරියමග්ගො**’ ලෝකෝත්තර මාර්ගය; ‘**ඉධ**’ මේ ලෝකයෙහි; **‘පාණිනං’** සත්ත්වයන්ගේ **‘විරියෙන’** මාර්ග සමග උපන් වීර්යයෙන්; **‘නං පනාමෙත්‍වා’** ඒ හටගත් ක්ලේශය බැහැර කොට ‘**අරියමග්ගො**’ ලෝකෝත්තර මාර්ගය යි. මෙසේ මාර්ගයෙන් ම උපක්ලේශයන් බැහැර කොට මාර්ගයෙහි විශුද්ධිය කියන ලදී.
සත් වැන්නෙහි: **‘දුත්තිතික්‍ඛං’** ක්‍ෂමා කළ නො හැකි, ඉවසිය නො හැකි **‘අබ්බ්‍යත්තෙන**’ බාලයා විසින් **‘සාමඤ්ඤං’** ශ්‍රමණ ධර්මය, මෙයින් දේවතාවා: ‘පණ්ඩිත වූ කුල පුත්‍රයෝ වර්ෂ දහයක්, විස්සක්, හැටක් පවා දතින් දත තබා දිවෙන් තල්ල ගටා, සිතෙන් සිතට නිගරු කොට ඒකාසන ව එක් වේලක් පමණක් වැළඳීමෙහි යෙදෙමින් දිවි හිමියෙන් යම් බ්‍රහ්මචර්යයක් පුරමින් ශ්‍රමණ භාවය පුරත් ද, අව්‍යක්ත වූ බාලයා එය කිරීමට අසමත් වෙයි’ යන මෙය පෙන්නුම් කරයි. **‘බහූ හි තත්‍ථ සම්බාධා**’ ඒ ශ්‍රමණභාව සංඛ්‍යාත ආර්ය මාර්ගයෙහි බොහෝ බාධක වේ. මාර්ගාධිගමනයට පිළිපන්නහුට පූර්ව භාගයෙහි බොහෝ අවහිරතා ඇතැයි දක්වයි.
**‘චිත්තං චෙ න නිවාරයෙ’** ඉදින් අයෝනිසෝව හේතුවෙන් උපන් සිත නො වළකයි ද, කී දිනක් ශ්‍රමණ භාවයෙහි හැසිරෙයි ද? එක් දිනක් හෝ නො හැසිරෙයි. සිතේ වසඟයට පත් වූ තැනැත්තා ශ්‍රමණ ධර්මය පැවැත්වීමට නො සමත් වේ. **‘පදෙ පදෙ’** ආරම්මණයක් ආරම්මණයක් පාසා ය. මෙහි ‘පදං’ යනුවෙන් ආරම්මණය අදහස් කරන ලදී. යම් යම් ආරම්මණයක ක්ලේශ හට ගනී ද ඒ ඒ තන්හි බාලයා පසු බසී නමි. ඉරියව් (ලෙස ගැනීම) ද සුදුසු වේ. ගමන් ආදියෙහි යම් යම් තැන කෙලෙස් උපදී ද, ඒ ඒ තැන්වල පසු බසී’ නමි. **‘සඞ්කප්පානං’** කාම සංකල්ප ආදීන්ගේ;
‘**කුම්මොව**’ ඉදිබුවකු මෙන් **‘අඞ්ගානි’** ග්‍රීවය පස් වැන්න කොට ඇති අවයව ‘**සමොදහං**’ එකතු කරන්නේ (අකුලා ගන්නේ), එකතු කර හෝ; ‘**මනොවිතක්කෙ**’ සිතෙහි උපන් විතර්ක මෙයින් මෙපමණක් දක්වයි: ඉදිබුවකු යම් සේ ග්‍රීවය පස් වැන්න කොට ඇති අවයව තම ඉබි කටුව ඇතුළට ඇද ගනිමින් (රුවා ගනිමින්) සිවලාට පිවිසීමක් නො දෙයි ද, රුවා ගෙන ඔහුගේ මැඩ පැවැත්වීමකට නො පැමිණේ ද, එසේ ම භික්‍ෂුව ද මනා සේ උපන් විතර්ක, සිය ආරම්මණ නමැති කබලෙහි එකතු කරගනිමින් මාරයාට පිවිසීමක් නො දෙයි, ඔහුගේ මැඩපැවැත්වීමකට ද නො පැමිණෙයි යනු යි. **‘අනිස්සිතො’** තණ්හා දිට්ඨි නිඃශ්‍රයෙන් නො පිහිටා **‘අහෙඨයානො**’ හිංසා නො කරමින් **‘පරිනිබ්බුතො’** කෙළෙස් පිරිනිවීමෙන් පිරිනිවුණේ වෙයි. **‘න උපවදෙය්‍ය කඤ්චි’** අන් කිසි පුද්ගලයෙකු ආචාර, විපත්ති ආදියෙහි දී යම් ලෙසකින් අසතුට පළ කිරීමට කැමති වී නො කියයි ද **‘කාලෙන වක්‍ඛාමි නො අකාලෙන’** (සුදුසු වේලාවට පවසමි. නො සුදුසු වේලාවේ නො වේ) ආදී කරුණු පහ සිත තුළට ගෙන උදව් කිරීම් ස්වභාවය සළකුණු වූ සිතින් කාරුණිකභාවය හේතුකොට ගෙන පවසයි ද යනු යි.
අට වැන්නෙහි **‘හිරි නිසෙධො’** ලජ්ජාව හේතුකොට ගෙන අකුශල ධර්ම නිශේධනය කරති යි (වළක්වා ලති යි) ‘හිරි නිසෙධො, **‘කොචි ලොකස්මිං විජ්ජති’** එබඳු වූ කිසිවෙකු ලෝකයෙහි විද්‍යමාන වේ දැයි විමසයි. **‘යො නින්‍දං අපබොධති’** යමෙකු ගර්හාව බැහැර ලමින් වටහා ගනී ද? **‘අස්සො භද්‍රො කසාමිව’** යහපත් වූ ආජානීය අශ්වයා කසය බැහැර ලමින් වටහා ගනී; කෙවිටේ සෙවනැල්ල දැක සංවේග වෙමින් මෙන් කසයෙන් තමාට තැලීමට ඉඩ නො දෙයි ද, එලෙස ඒ භික්‍ෂුව සිදුවූ දේ පිළිබඳ ව දශ ආක්‍රෝශ වස්තුවලට තමා වෙත වැටෙන්නට ඉඩ නො දෙන්නේ, නින්දාව ‘අපබොධති’ බැහැර ලමින් වටහා ගනී. එබඳු කිසියම් ක්‍ෂීණාශ්‍රව තැනැත්තෙක් වේ දැයි විමසයි. අභූත ලෙස ආක්‍රෝශ කිරීමෙන් සහමුලින් මිදුණු තැනැත්තෙකු නම් නැත. **‘තනුයා’** තනුක ය (ස්වල්ප ය). ලජ්ජාවෙන් අකුශල ධර්ම වළක්වා හැසිරෙන්නා වූ ක්ෂීණාශ්‍රව වූවෝ නම් අල්ප වෙත් යනු අර්ථය යි. **‘සදා සතා’** සැම කල්හි සිහිය විපුල බවට පත්වීමෙන් යුක්ත වූ; **‘අන්තං දුක්‍ඛස්ස පප්පුය්‍ය’** සසර දුකෙහි කෙළවර වූ - අන්තය වූ - නිර්වාණයට පැමිණ. ඉතිරි කොටස පෙර කියන ලද පරිදි ම ය.
නව වැන්නෙහි **‘කච්චි තෙ කුටිකා’** මේ දේවතාවා, දස මසක් අභ්‍යන්තරයෙහි වසන ස්ථානයක අර්ථයෙන් මව කුටියක් කොට - යම් සේ පක්‍ෂීහු දවල් කාලයෙහි ගොදුරු සෙවීමෙහි යෙදී රාත්‍රියෙහි කූඩුවක ලගින්නෝ ද, එසේ ම සත්ත්වයෝ ද ඒ ඒ තැන්වල ගියෝ වුව ද, ගැහැනිය කරා එති, නිවස වශයෙන් බිරිඳ කුටිය කොට - කුල ප්‍රවේණිය පෙළපත් පැවතීම් අර්ථයෙන් පුතුන් පෙළපත ගෙන යන්නන් කොට, තව බන්ධනයක් කොට, ගාථා බන්ධනයෙන් මේ ප්‍රශ්න එක්තැන් කොට, භාග්‍යවතුන් වහන්සේගෙන් විචාළේ ය. භාග්‍යවතුන් වහන්සේ ද එය විසඳන්නාහු **‘තග්ඝ’** ආදිය වදාළ සේක. එහි ‘**තග්ඝ**’ යනු ඒකංස වචනයෙහි නිපාතයකි (ඒකාන්ත වශයෙන්), ‘**නත්‍ථි**’ හැර දමා, පැවිදි බව හේතුවෙන් සසරෙහි හෝ යළි මව් කුසෙහි වාසය කිරීමත් දරුවන් රැකබලා ගැනීම පුතුන් සෑදීම හෝ නොමැති බැවින් ‘නැත’.
දේවතාවා, මා විසින් සන්නාහයක් බැඳ (ගැට ගසා) ගූඪ ප්‍රශ්න අසන ලදී. මේ ශ්‍රමණ තෙමේ ප්‍රශ්න ඇසූ පමණින් ම විසඳී ය. මගේ අදහස දැන ගෙන ම පැවසී ද, නැතහොත් නො දැන කථා කළේ ද, කටට ආ කුමක් හෝ කීවේ දැයි සිතා යළිත් ‘**කින්තාහං**’ ආදිය පැවසී ය. එහි ‘**කින්තාහං**’ ‘කිං තෙ අහං’ (මම කුමක් ඔබ වහන්සේට) ඉක්බිති භාග්‍යවතුන් වහන්සේ එම දේවතාවාට කරුණු පැහැදිලි කරමින් **‘මාතරං’** ආදිය කී සේක. **‘සාහු තෙ’** ගාථාවෙන් අනුමෝදන් කොට පැහැදීමට පත් ව භාග්‍යවතුන් වහන්සේට වැඳ ගන්ධමාලා ආදියෙන් පූජා කොට සිය දේවස්ථානය වෙත ම ගියේ වෙයි.
දස වැන්නෙහි **‘තපොදාරාමෙ’** ‘තපොද’ රත් වූ ජලය ඇති පොකුණ වශයෙන් මෙසේ නම් ලද ආරාමයෙහි, වේභාර පර්වතයෙන් පහත බූමාටු නාගයන්ගේ පන් සියයක් යොදුන් වූ දෙව් ලොවට සමාන මිණිමුවා තලයකින් ද ආරාම උද්‍යානවලින් ද සමන්විත වූ නාග භවනකි. එහි නාගයන්ගේ කෙළි බිමෙහි මහා විලකි. එහි තපෝදා නම් ගඟ රත් වූයේ උණු දිය ඇති ව ගලයි. එය එලෙස වූයේ කිම? රජගහ නුවර වට කොට මහා ප්‍රේත ලෝකය තිබේ. එහි මහ ලොහොකුඹු නිර දෙක අතරින් මේ තපෝදා (නදිය) පැමිණෙයි. එහෙයින් උණු වී ගලයි. එය ද කියන ලද්දේ වේ:
‘යතොයං භික්‍ඛවෙ තයොදා සන්‍දති සො රහදො අච්ඡොදකො සාතොදකො සීතදකො සුපතිත්‍ථො රමණීයො පහූතමච්ඡකච්ඡපො චක්කමත්තානි පදුමානි පුප්ඵන්ති, අපි චායං තපොදා ද්වින්නං මහානිරයානං අන්තරිකාය ආගච්ඡති, තෙනායං තපොදා කුථීතා සන්‍දති’ (මහණෙනි, මේ තපෝදා නදිය යම් තැනක සිට ගලයි ද, ඒ විල පිරිසිදු ජලය ඇත්තේ, ප්‍රසන්න දිය ඇත්තේ, සීත දිය ඇත්තේ, මනහර ඉවුරු ඇත්තේ රමණීය ය; බොහෝ මත්ස්‍යයන් ඉදිබුවන් සහිත ය. රිය සක තරම් මහත් වූ පියුම් පිපේ. එසේ වුව ද මේ තපෝදා නදිය මහා නිරය දෙකක් මැදින් එයි. එහෙයින් මේ තපෝදා නදිය උණු වී (රත් වී) ගලයි.)
මේ ආරාමයට අභිමුඛ ස්ථානයෙහි එයින් ම විලක් හට ගත්තේ ය. ඒ හේතුවෙන් මේ විහාරය තපෝදාරාමය යි කියනු ලැබේ
**‘සමිද්ධි’** ඒ තෙරුන්ගේ ආත්ම භාවය සමෘද්ධි විය. මනරම් ය; ප්‍රසාද ජනක ය. එහෙයින් ‘සමිද්ධි’ යනුවෙන් ප්‍රසිද්ධියට පත් විය. ‘**ගත්තානි පරිසඤ්චිතුං**’ දැහැන් වඩන තෙරුන් වහන්සේ ඉතා උදයෙන් ම ආසනයෙන් නැගිට ශරීරය ඍතුවට ගන්වා (සිරුර දියෙන් පිවිතුරු කොට) බැහැර රියන් හැටක් පමණ වූ මහා සක්මනෙහි ඉහළ පහළ සක්මන් කොට ඩහදිය වැකුණු ගාත්‍රවලින් යුතු ව පරිහරණය කළොත් සේනාසනය කිළිටි වෙතැයි සිතන්නේ ගාත්‍රයන් පිරිසුදු කරනු පිණිස - ශරීර ධෝවනය කරනු පිණිස - පැමිණියේ ය. **‘එකචීවරො අට්ඨාසි’** හඳන සිවුර හැඳ බඳ පටියෙන් බැඳ සිවුර අතින් ගෙන සිටියේ ය.
**‘ගත්තානි පුබ්බාපයමානො’** ගාත්‍ර මුලින් තිබුණු ආකාරයට තෙත සිඳුවමින් සිටින්නේ; තෙත වූ ශරීරයෙහි පොරවන ලද සිවුර කිලිටි වෙයි, දුර්ගන්ධ වෙයි. එය ව්‍රතය ද නො වේ. තෙරුන් වහන්සේ ව්‍රත සමාදන් වූයේ එහෙයින් ව්‍රතයෙහි සිටිමින් ම ස්නානය කොට ඉන් ගොඩට පැමිණ සිටියේ ය. එහි ස්නානය කිරීමේ චාරිත්‍රය මෙය යි: නාන තොටුපොළට ගොස් ඒ ඒ තැන සිවුරු දමා, වේගයෙන් සිට ගෙන ම නො බැසිය යුතු ය. සැම පැත්ත ම බලා වෙන්වුණු (හුදෙකලා) බව දැන කණු ලැහැබ් වැල් ආදිය තීරණය කොට තෙවරක් කාරා මුණින් අතට සිට උතුරු සළු සිවුර ඉවත් කොට දිගහැරිය යුතු ය. බඳ පටිය ගලවා සිවුර මත ම තැබිය යුතු ය. ඉදින් නානකඩක් නොමැත්තේ නම් දිය කෙළවර උක්කුටික ව හිඳ අඳනය ගලවා නිම්න ස්ථානයක් (පහත් තැනක්) ඇත්නම් එහි දිග හැරිය යුතු ය. (එවැන්නක්) නොමැත්තේ නම් අකුළා තැබිය යුතු ය. දියට බසින්නහු විසින් නො පමා ව නාභි ප්‍රමාණයට පමණක් බැස රැලි නො නංවමින් හඬ නො නඟමින් ආපසු හැරී පැමිණි දෙසට මුහුණ ලා ගිලිය යුතු ය. මෙසේ (කළ විට) සිවුර ආරක්ෂා වන්නේ වේ. උඩට ඉල්පෙන්නේ වුව ද ශබ්ද නො කරමින් වහා ඉල්පී ස්නානය අවසානයේ දිය කෙළවර උක්කුටිකයෙන් හිඳ හඳනය ඇඳ නැගිට මනා සේ වට කොට හැඳ බඳ පටිය බැඳ සිවුර නො පොරවා ම සිටිය යුතු වේ.
තෙරුන් වහන්සේ ද එසේ ස්නානය කොට ගොඩට විත් වේලෙන දිය සහිත කය දෙස බලමින් සිටි සේක. ප්‍රකෘතියෙන් ම පැහැපත්, හිමිදිරි කාලයෙහි මනා සේ දිරවූ ආහාර ඇති, උණු දියෙන් ස්නානය කළ උන් වහන්සේගේ මුවෙහි පැහැය අතිශයින් බැබළිණි. නටුවෙන් ගිලිහුණු තල් ගෙඩියක් මෙන් ද ප්‍රභා සම්පන්න පූර්ණ චන්ද්‍රයා මෙන් ද විය. ඒ මොහොතේ පිබිදුණු පියුමක් මෙන් මුඛය සසිරිමත් විය. ශරීර වර්ණය ද පැහැපත් විය. ඒ අවස්ථාවේ වන ලැහැබේ අරක් ගත් බූමාටු දේවතාවිය පැහැ බරින් යුත් භික්‍ෂූන් වහන්සේ දෙස බලන්නී ශ්‍රමණයන් හට නිග්‍රහ කිරීමට අපොහොසත් වූවා, කාම පරිළාහයෙන් මැඬ පැවැත්වූවා. තෙරුන් පොළඹවා ගන්නෙමි යි තමාගේ ආත්ම භාවය (කය) ඉමහත් අලංකාරයෙන් අලංකාර කොට, සහස් වැටි පහනක් දල්වන්නාක් මෙන් ද චන්ද්‍රයා උදා කරවා ගෙන එන්නාක් මෙන් ද මුළු ආරාමය ම ඒකාලෝක කොට තෙරුන් වෙත පැමිණ නො වැඳ ම අහසේ සිටිමින් ගාථාවක් කීවා ය. එහෙයින් කියන ලදී. **‘අථඛො අඤ්ඤතරා දෙවතා -පෙ- අජ්ඣභාසි’** (ඉක්බිති එක්තරා දේවතාවියක් ..... පැවසුවා ය.)
**‘අභූත්‍වා’** පඤ්ච කාම ගුණය පරිභෝජනය නො කොට; ‘**භික්‍ඛසි**’ පිඬු පිණිස හැසිරෙන්නෙහි. **‘මා තං කාලො උපච්චගා’** මෙහි **‘කාලො**’ නම් පඤ්ච කාම ගුණය සේවනය කිරීමට සමත් යොවුන් විය ය. ජරා ජීර්ණ වූ, කුදු ගැසුණු, සැරමිටි වාරුව ඇති, වෙවුළන, කාසයෙන් මැඩ පැවැත්වුණු තැනැත්තකු විසින් කාමයන්හි රස විඳීමට නො හැක්කේ ය. මෙසේ මේ කාලය අරභයා දේවතාවිය **‘මා තං කාලො උපච්චගා’** යි කීවා ය. එහි **‘මා උපච්චගා’** ඉක්ම නො යාවා
**‘කාලං වොහං න ජානාමි’** එහි ‘වො’ යනු නිපාත මාත්‍රයකි. ‘කාලය නො දනිමි’ යි මරණ කාලය දක්වනු පිණිස කියයි. සත්ත්වයන්ගේ වනාහි:
(ජීවිතය, ව්‍යාධිය, (මැරෙන) කාලය, මරණය, (මරණින්) මතු යන තැන යන මේ පහ ජීව ලෝකයෙහි නිමිති නොමැති ඒවා ය. නො දත හැක්කේ ය.)
එහි ජිවිතය “මෙතෙක් පමණි. මින් ඉදිරියට නැතැයි නියම කළ නො හැකි බැවින් අනිමිත්ත’ ය. කලල කාලයෙහි ද සත්ත්වයෝ මැරෙති, අර්බුද, පෙශි, ඝන, මාසය, දෙමස, තුන් මස, සිව් මස, පස් මස, දස මස කාලයෙහි ද, කුසෙන් බිහිවන කාලයෙහි ද ඉන් පසු වසර සියයක් ඇතුළත හෝ ඉන් අනතුරු ව ද මැරෙත් ම ය. ව්‍යාධිය ද “මේ ව්‍යාධියෙන් (පමණක්) ම සත්ත්වයෝ මැරෙති, වෙනෙකකින් නො වේ” යි නියම කළ නො හැකි බැවින් ‘අනිමිත්ත’ වේ. ඇස් රෝගවලින් ද සත්ත්වයෝ මැරෙති, කන් රෝග ආදියෙන් හෝ මැරෙති; කාලය ද “මේ කාලයෙහි ම මළ යුතු ය, වෙනත් කාලයක නො වේ” යි මෙසේ නියම කළ නො හැකි බැවින් ‘අනිමිත්ත’ වේ. පෙරවරුයෙහි දී ද සත්ත්වයෝ මැරෙති, මද්දහන, සවස් ආදී වෙනත් අවස්ථාවක දී ද මැරෙති. මිය යාම ද “මෙහි ම මිය යන්නවුන්ගේ දේහය බහා ලිය යුතු ය, වෙනත් හැටියකට නො වේ” යි මෙසේ නියම කළ නො හැකි බැවින් ‘අනිමිත්ත’ වේ. ගම ඇතුළත උපන්නවුන්ගේ ආත්ම භාවය (සිරුර) ගමෙන් බැහැර ව ඇද වැටෙයි, ගමෙන් පිට උපන්නවුන්ගේ (ආත්ම භාවය) ගම තුළ වැටේ. එසේ ම ගොඩ බිමේ උපන්නවුන් ජලයෙහි ද, ජලයෙහි උපන්නවුන් ගොඩ බිමෙහි ද යනුවෙන් අනේක ප්‍රකාර ලෙස විස්තර කළ යුතු ය. “ගති’ (යන තැන) ද මෙයින් චුත ව මෙහි ඉපදිය යුතු ය යනුවෙන් මෙසේ නියම කළ නො හැකි බැවින් ‘අනිමිත්ත’ වේ. දෙව් ලොවින් චුත වූවෝ මිනිසුන් අතර ද පහළ වෙති, මිනිස් ලොවින් චුත වූවෝ දෙව් ලොව ආදී කොතැනක හෝ පහළ වෙති. මෙසේ යන්ත්‍රයෙහි යෙදූ ගොනා මෙන් ගති පංචක ලෝකය පරිවර්තනය වෙයි. එසේ පරිවර්තනය වන බැවින් “මෙනම් කාලයෙහි මරණය වන්නේ ය” යි මැරෙන කාලය මම නො දනිමි.
‘**ඡන්නො කාලො ත දිස්සති**’ මේ කාලය මට වැසී ඇත්තේ, අප්‍රකට වූයේ, නො පෙනේ. ‘**තස්මා**’ යම් සේ මේ කාලය වැසී තිබේ ද, නො පෙනේ ද, එලෙස පඤ්ච කාම ගුණය නො වළඳාම සිඟමි. **‘මා මං කාලො උපච්චගා’** මෙහි ශ්‍රමණ ධර්ම පුරන කාලය දක්වමින් ‘කාලය’ යි පැවසී ය. මේ ශ්‍රමණ ධර්මය නම් පශ්චිම කාලයෙහි, වයස් සීමා තුන ඉක්ම වූ, වකුටු වුණු, සැරයටියට බර වුණු, වෙව්ලන, කාස ආශ්වාසයෙන් මැඩ පැවැත්වුණු අයකු විසින් කළ නො හැක්කේ ය. එකල්හි කැමති කැමති බුද්ධ වචනය ඉගෙන ගන්නට හෝ ධුතංග වාසයෙහි යෙදීමට හෝ අරණ්‍යවාසී ව විසීමට හෝ කැමති කැමති මොහොතක සමාපත්තිවලට සමවැදීමට හෝ සරභාණ (ගාථා මිහිරි ලෙස කීමට) - සරභඤ්ඤ (ගාථා මිහිරි ලෙස වැයීමට), ධර්ම කථා අනුමෝදනා ආදිය කිරීමට හෝ නො හැකි වේ. තරුණ - යොවුන් - කාලයෙහි ම ඒ සියල්ල කිරීමට හැකි වේ ය යි මේ ශ්‍රමණ ධර්ම කිරීමෙහි කාලය මා ඉක්ම නො යාවා - මා ඉක්මවා නො යන තාක් කල් කාමය නො වළඳා ම ශ්‍රමණ ධර්මය කරමි යි කී ය.
**‘පඨවියං පතිට්ඨහිත්‍වා’** ඒ දේවතාවිය ‘මේ භික්‍ෂු තෙම ශ්‍රමණ ධර්ම කිරීමෙහි කාලයක් ගැන කථා කරයි; අකාලයක් ගැන ද කථා කරයි; සහේතුක ව ය; ආනිශංස සහිත ව ය.’ මෙපමණකින් තෙරුන් කෙරෙහි ලජ්ජාව උපදවා, උන් වහන්සේ මහා බ්‍රහ්මයා මෙන් ද, ගිනි කඳක් මෙත් ද සලකමින් ගෞරව හට ගත්තී, ආකාශයෙන් බැස පොළොවෙහි සිට ගත්තා ය. ඒ සම්බන්ධයෙන් මෙය කියන ලදී. කෙසේ වුව ද පොළවෙහි සිට ගත් තැනැත්තී, යම් කරුණක් හේතු කොට පැමිණියා ද යළිත් එය ම ගෙන, ‘**දහරො ත්‍වං**’ යනාදිය කීවා ය. එහි ‘**සුසු**’ යනු තරුණ ය; ‘**කාලකෙසො**’ මනා ලෙස කලුවන් වූ කෙස් ඇති. ‘**භද්‍රෙන**’ සොඳුරු වූ; එක් තැනැත්තෙක් තරුණ වූයේ වුව ද කණෙක් හෝ වෙයි; කොර ආදීන් අතර එකෙක් හෝ වෙයි. හේ භද්‍ර යෞවනයෙන් යුක්ත වූවෙක් නම් නො වේ. යමෙකු වනාහි අභිරූප වූයේ ද, දැකුම්කළු වූයේ ද, ප්‍රසාදය උපදවන්නේ ද, සියලු සම්පතින් යුක්ත වූයේ ද, කුමන හෝ අලංකාර වටපිටාවක් කැමැති වේ ද, ඒ ඒ දෙයින් අලංකෘත ව දේව පුත්‍රයකු මෙන් සැරිසරයි; ඔහු භද්‍ර යෞවනයෙන් යුක්ත වූයේ නම් වේ. තෙරුන් වහන්සේ ද උසස් රූපයෙන් යුක්ත වූ සේක. එහෙයින් උන් වහන්සේට මෙසේ කීවා ය.
‘**අනිකීළිතාවී කාමෙසු**’ කාමයන්හි ක්‍රීඩා නො කළ, භුක්ති නො විඳි; කාම ක්‍රීඩා නො කළේ යන අර්ථ යි. **‘මා සන්‍දිට්ඨිකං හිත්‍වා**’ දේවතාවියෝ බොහෝ ලෙස ම සත්‍යය නො දුටුවාහු, අවීතරාගී වුවෝ, පරචිත්තවිජානනය නො ලැබුවෝ, භික්‍ෂූන් වහන්සේලා වසර දහයක්, විස්සක්, සැටක් පරිශුද්ධ වූත් අඛණ්ඩ වූත් බ්‍රහ්ම චර්යයෙහි හැසිරෙනු දැක වුව ද මේ භික්‍ෂූහු මිනිස් පස් කම් සැප හැර දමා දිව්‍ය කාමයන් පතමින් ශ්‍රමණ දහම් පවත්වති යන සංඥාව උපදවා ගනිති. මැය ද එසේ උපදවා ගත්තා ය. එහෙයින් මිනිස් කම්සැප ‘සංදිට්ඨික’ (තමාට ම පෙනෙන = මෙලොව ම ඇති) ය යි ද දිව්‍ය කාම සම්පත්තිය කාලික (කලකින් ලැබෙන) යි ද සලකා මෙසේ කීවා ය.
**‘න ඛො අහං ආවුසො’** ඇවැත්නි, මම සංදෘෂ්ටික කාමයන් හැර දමා කලකින් ලැබෙන කාමයන් ලුහු නො බඳිමි; නො පතමි; නො කැමැත්තෙමි. **‘කාලිකං ච ඛො අහං ආවුසො’** ඇවැත්නි, මම කලෙකින් ලැබෙන කම් සැප හැර දමා සංදෘෂ්ටික වූ (මෙලොව දී ම අත් විඳින) ලෝකෝත්තර ධර්මය ලුහු බැඳ යමි. මෙසේ තෙරුන් වහන්සේ අනතුරු ව ම එන සිතින් නො ලැබිය හැකි බැවින් දිව්‍ය මනුෂ්‍ය කාම ගුණ කලෙකින් ලැබෙන දේ හැටියට පත් කළහ. අනතුරු ව ම එන සිතින් ලැබීමේ හේතුවෙන් ලෝකෝත්තර ධර්ම සංදිට්ඨික (ධර්ම) කළහ. පඤ්ච කාම ගුණවලින් යුක්ත වූ විට ද කාමයෙන් යුක්ත වූ කාමියාට ද අනතුරු ව ම එන සිතින් කැමති කැමති අරමුණු භුක්ති විඳීමක් සම්පාදනය නො වේ. චක්‍ෂුද්වාරයෙහි ඉෂ්ටාරම්මණයක් භුක්ති විඳිනු කැමති තැනැත්තා විසින් විසිතුරු දේ කරන පොත් කරන රූපාදිය සකසන අය කැඳවා මෙය සකසනු යයි කිව යුතු වේ. මේ අතරතුර නොයෙක් කෝටි ශත සහස්‍රයක් චිත්තයෝ ඉපදී නිරුද්ධ වෙති. ඉක්බිති එම අරමුණට පැමිණේ. සෙසු (ඉන්‍ද්‍රිය) ද්වාර පිළිබඳ ව ද මේ න්‍යය ම ය. සෝවාන් මාර්ගයට අනතුරු ව ම සෝවාන් ඵලය උපදී. මාර්ගයට අනන්තර ව අන් සිතකට වාරයක් නොමැත. අන් ඵල සම්බන්ධයෙන් ද මේ න්‍යාය ම ය.
උන් වහන්සේ මේ අර්ථය ම ගෙන **‘කාලිකා හි ආවුසො’** ආදිය පැවසු සේක. එහි **‘කාලිකා’** කී පරිදි සමෝහිත සමාපත්තියෙන් වුව ද කාලාන්තරයෙන් පැමිණිය යුත්තේ වෙයි. ‘**බහුදුක්‍ඛා**’ පඤ්ච කාමය හේතු කොට ගෙන පැමිණිය යුතු දුක්වල බහුල බව හේතුවෙන් ‘බහුදුක්‍ඛා’ වේ. ඒ වස්තු පාදක කොට ගෙන වෙහෙසෙහි බොහෝ බව හේතුවෙන් ‘**බහූපායාස**’ වේ. **‘ආදීනවො එත්‍ථ භිය්‍යො**’ පඤ්ච කාම ගුණය ඇසුරු කර ගෙන ලත් සැපයේ ආදීනව ද බොහෝ ය. දුක ම වැඩි ය යනු අර්ථ යි. **‘සන්‍දිට්ඨිකො අයං ධම්මො’** මේ ලෝකෝත්තර ධර්මය යම් යම් අය තමන් විසින් ම අවබෝධ කරන ලද්දේ වේ ද ඒ ඒ අය විසින්, අනුන් කෙරෙහි ශ්‍රද්ධාවට යා යුතු බව හැර දමා ප්‍රත්‍යවේක්‍ෂණ ඥානයෙන් තමා ම දැකිය යුත්තේ යි ‘සන්‍දිට්ඨික’ වේ. තමාට ඵලය ලබා දීම උදෙසා ඊට කාලය නො වෙති යි ‘අකාල’ වේ. ‘අකාල’ ම ‘අකාලිකො’ වේ. මෙහි යම් ආර්ය මාර්ග ධර්මයක් වේ ද එය පවතින ගමන් ම තමාට ඵලය දෙයි යනු අර්ථ ය. එව, මේ ධර්මය බලව යි මෙසේ පවත්නා ‘එහිපස්ස’ විධියට සුදුසු වෙති යි ‘එහිපස්සිකො.’ ඇවිලුණු වස්ත්‍රය හෝ හිස හෝ වුව ද නිරීක්‍ෂණය කරමින් භාවනා වශයෙන් තමන්ගේ සිතෙහි උපනයනයට සුදුසු වෙති යි **‘ඕපනයිකො’** ‘උද්ඝටිතඤ්ඤ’ (වහා අවබෝධ කර ගන්නවුන්) ආදී වූ සියල්ලන් විසින් මේ මාර්ගය භාවිත කරන ලදී; මා විසින් ඵලය අත් කර ගන්නා ලදී; නිරෝධය සාක්ෂාත් කරන ලදී යි තම තමා දත යුත්තේ යි **‘පච්චත්තං වෙදිතබ්බො විඤ්ඤූහි’** මේ එහි සංක්ෂේපය යි. විස්තර **විශුද්ධි මාර්ගයෙහි** ධම්මානුස්සති වර්ණනාවෙහි දක්වන ලදී.
දැන් ඒ දේවතාවිය රූප විශේෂ ගැන අන්ධයකු මෙන් තෙරුන් විසින් කියන ලද්දෙහි අර්ථය නො දන්නී **‘කථඤ්ච භික්‍ඛු’** ආදිය පැවසුවා ය. එහි ‘**කථඤ්ච**’ යන පදයෙන් ‘කථඤ්ච භික්‍ඛු කාලිකා කාමා වුත්තා භගවතා කථං බහුදුක්‍ඛා කථං බහූපායාසා’ යන හැම පදයක ම සම්බන්ධය දත යුත්තේ ය.
**‘නවො’** පස් වසර සම්පූර්ණ නො වූ භික්‍ෂුව ‘නව’ නම් වේ. පස් වසර පටන් ‘මධ්‍යම’ ය. දස වසර පටන් ‘ස්ථවිර’ ය. තවත් ක්‍රමයකි: දස වස් නො පිරුණේ ‘නවො’ ය. දස වස් පටන් ‘මධ්‍යම’ ය. විසි වස් පටන් ‘ස්ථවිර’ ය. ඔවුන් අතර මම ‘නවක’ යි කියයි.
නවක වූ සමහර කෙනෙකු වර්ෂ හත අට කාලයෙහි පැවිදි ව දොළොස් තෙළෙස් වසක් සාමණේර භාවය ඉක්මවන්නාහු, ‘චිරපබ්බජිත’ (පැවිදි ව බොහෝ කලක් ගත වූ) වෙත්. මම වූ කලී **‘අචිරපබ්බජිතො’** (අලුත පැවිදි වූයේ වෙමි) යි පවසයි. **‘ඉමං ධම්මවිනයං’** මේ ධර්මයත් විනයත්, දෙක ම ශාසනයට නමි. මෙහි ධර්මයෙන් පිටත ද්වය පවසන ලදී. ‘චිනයෙන් විනය පිටකය පවසන ලදී. මෙසේ තුන් පිටකයෙන් ප්‍රකාශිත ප්‍රතිපත්තියට දැන් (අලුත) පැමිණියෙම් වෙමි යි කියයි.
**‘මහෙසක්‍ඛාහි’** මහ පිරිවර සමග. එක් එක් දෙව් රජකුට කෝටි සියයක්, කෝටි දහසක් පවා පිරිවර සිටී. ඔවුන් තමන් අතර මහත් වූ (උසස්) ස්ථානයක තබා තථාගතයන් වහන්සේ දකිති. එහි ස්ත්‍රී ජාතියෙහි සිටින අල්පේශාඛ්‍ය වූ අප වැන්නන් හට ඉඩක් කොහි දැයි දක්වයි.
**‘මයම්පි ආගච්ඡෙය්‍යාම’** ඒ දේවතාවිය, ඉදින් සක්වල පුරවා පිරිස සිටියේ වුව ද මහත් වූ බුදු මාවතෙන් ශාස්තෘන් වහන්සේ සමීපයට යන්නට ලැබෙතැ යි දැන මෙය කීවා ය. **‘පුච්ඡ භික්‍ඛු පුච්ඡ භික්‍ඛු’** ස්ථිර කිරීම් වශයෙන් ආමන්ත්‍රිත ය.
**‘අක්‍ඛෙය්‍ය සඤ්ඤිනො’** මෙහි දෙවියා, මනුෂ්‍යයා, ගෘහස්ථයා, පැවිද්දා, සත්ත්වයා, පුද්ගලයා, තිස්ස, ඵුස්ස ආදී ක්‍රමයෙන් කිව යුතු බැවින් සියලු ආඛ්‍යානවල - සියලු කථාවල - වස්තු භූත වීමේ හේතුවෙන් පඤ්ච ස්කන්ධ ‘**අක්‍ඛෙය්‍යා**’ යි කියති. සත්ත්වයා, මිනිසා, පුරුෂයා, පුද්ගලයා, ස්ත්‍රී, පුරුෂයා යි මෙසේ සංඥා ඔවුනට ඇත්තේ යි = ‘සඤ්ඤිනො. අක්‍ඛෙය්‍යෙසු’ (පඤ්චස්කන්ධ කෙරෙහි) සංඥා ඇත්තේ ‘අක්‍ඛෙය්‍ය සඤ්ඤී’ වේ. ස්කන්ධ පසෙහි සත්ත්ව පුද්ගල ආදී සංඥා ඇත්තාහු යන අරුත යි. ‘**අක්‍ඛෙය්‍යස්මිං පතිට්ඨිතා**’ පඤ්ච ස්කන්ධයෙහි අට ආකාරයකට පිහිටියාහු; රාග වශයෙන් ඇලුනේ පිහිටියේ වෙයි; ද්වේෂ වශයෙන් දුෂ්ට වූයේ, මෝහ වශයෙන් මුළා වූයේ; දෘෂ්ටි වශයෙන් ස්පර්ශ කළේ, අනුශය වශයෙන් ශක්තිමත් වූයේ, මාන වශයෙන් බඳනා ලද්දේ, විචිකිච්ඡා වශයෙන් නිෂ්ටාවට නො පැමිණියේ, උද්ධච්ච වශයෙන් වික්ෂේප ව පිහිටියේ වෙයි. ‘**අක්‍ඛෙය්‍යෙ අපරිඤ්ඤය**’ පඤ්ච ස්කන්ධය ‘පරිඤ්ඤ’ (පිරිසිඳ දැනීම්) තුනෙන් පිරිසිඳ නො දැන, **‘යොගමායන්ති මච්චුනො’** මාරයාගේ සංයෝගයට ප්‍රයෝගයට දමා ගැසීමට, උපක්‍රමයට අභ්‍යන්තරයට පැමිණෙති. මාරයාගේ වසඟයට පැමිණෙත් යනු අර්ථය යි. මෙසේ මේ ගාථාවෙන් කාලික කාමයෝ පවසන ලද්දෝ ය.
**‘පරිඤ්ඤාය’** ‘ඤාත පරිඤ්ඤා’, ‘තීරණ පරිඤ්ඤා, ‘ප්‍රහාණ පරිඤ්ඤා’ යන මේ පරිඤ්ඤා තුනෙන් දැන. ‘තත්‍ථ කතමා ඤාතපරිඤ්ඤා? පඤ්චක්‍ඛන්‍ධෙ පරිජානාති අයං රූපක්‍ඛන්‍ධා -පෙ- අයං විඤ්ඤාණක්‍ඛන්‍ධො ඉමානි තෙසං ලක්‍ඛණරසපච්චුපට්ඨානපදට්ඨානානීති අයං ඤාතපරිඤ්ඤා, කතමා තීරණ පරිඤ්ඤා? එවං ඤාතං කත්‍වා පඤ්චක්‍ඛන්‍ධෙ තීරෙති අනිච්චතො දුක්‍ඛතා රොගතොති ද්වාචත්තාළීසාය ආකාරෙහි අයං තීරණ පරිඤ්ඤා, කතමා පහාණ පරිඤ්ඤා? එවං තීරයිත්‍වා අග්ගමග්ගෙන පඤ්චසු ඛන්‍ධෙසු ඡන්‍දරාගං පජහති, අයං පහාණපරිඤ්ඤා’ (එහි ‘ඤාත පරිඤ්ඤා කුමක් ද? මෙය රූපස්කන්ධය යි; .... මේ විඤ්ඤාණ ස්කන්ධය ය. මේ ඒවාහි ලක්‍ෂණ රස පච්චුප්පට්ඨාන පදට්ඨාන යි, ආදි වශයෙන් පඤ්ච ස්කන්ධය පිරිසිඳ දනී. මෙය ‘ඤාත පරිඤ්ඤා’ වේ. ‘තීරණ පරිඤ්ඤා’ කවරේ ද? මෙසේ (පඤ්ච ස්කන්‍ධය) දැන අනාත්ම වශයෙන්, දුඃඛ වශයෙන්, රෝග වශයෙන් යැයි දෙසාළිස් අයුරකින් තීරණය කරයි. එය ‘තීරණ පරිඤ්ඤා’ වේ. ‘ප්‍රහාණ පරිඤ්ඤා’ කුමක් ද? මෙසේ තීරණය කොට අග්‍ර වූ මාර්ගයෙන් පඤ්ච ස්කන්‍ධය කෙරෙහි ඡන්‍දරාගය පහ කරයි. මෙය ‘ප්‍රහාණ පරිඤ්ඤා’ වේ).
**‘අක්‍ඛාතාරං න මඤ්ඤති’** මෙසේ පරිඤ්ඤා තුනකින් පඤ්ච ස්කන්‍ධය පිරිසිඳ දැන ක්‍ෂීණාශ්‍රව භික්‍ෂුව ‘අක්‍ඛාතාරං’ (සත්ත්ව පුද්ගලාදී ලෙස) පුද්ගලයකු නො හඟී (නො සළකයි). **‘අක්‍ඛාතාරං’** කර්ම වශයෙන් කාරණය (හේතුව) දත යුතු ය. **‘අක්‍ඛාතබ්බං’** (ආඛ්‍යාන කළ යුතු) කිව යුතු පුද්ගලයකු ලෙස නො සළකයි, නො දකියි යනු අර්ථ යි. ආඛ්‍යාන කළ යුතු වන්නේ කුමක් ද? තිස්ස හෝ ඵුස්ස හෝ ලෙස ය. මෙසේ කිසියම් නමකින් හෝ ගෝත්‍රයකින් ප්‍රකාශ කළ යුත්තේ ය. **‘තඤ්හි තස්ස න හොති’** එය ඒ ක්‍ෂීණාශ්‍රවයන් වහන්සේට නැත. **‘යෙන නං වජ්ජා’** යම් කරුණකින් ඔහු රාගයෙන් රත් වූයේ යැයි ද ද්වේෂයෙන් දුෂ්ට වූයේ යයි ද, මෝහයෙන් මුළා වූයේ යයි ද කිසිවෙක් කියයි ද එබඳු කාරණයක් ක්‍ෂීණාශ්‍රවයන් වහන්සේට නැත.
**‘සචෙ විජානාසි වදෙහි යක්‍ඛ’** ඉදින් එබඳු ආකාරයේ ක්‍ෂීණාශ්‍රව කෙනෙකු දනිහි නම් ‘දනිමි’ යි කියනු; නො දන්නෙහි නම් එවිට ‘නො දනිමි’ යි කියනු. ‘යක්‍ඛ’ යනු දේවතාවිය ආමන්ත්‍රණය කරමින් කී සේක. මෙසේ මේ ගාථාවෙන් සන්‍දිට්ඨික වූ ලෝකෝත්තර ධර්මය පවසන ලදි**. ‘සාධු’** ආයාචනය කිරීම් අර්ථයෙහි නිපාතයකි.
**‘යො මඤ්ඤති’** යමෙක් තමා මම **‘සමො’** යයි **‘විසේසි’** යයි **‘නිහීනො’** යයි හෝ සළකයි ද එයින් ‘මම උසස් අයෙක්මි’ ආදී මාන (මිනුම්) ගන්නා ලදි. ඒ (මානය) ගත් කල මාන නවයක් ගත්තා නම් වන්නේ ය. **‘සො විවදෙථ තෙන’** ඒ පුද්ගලයා ඒ මානයෙන් ම කිසියම් පුද්ගලයකු සමග ‘ඔබ කුමක් නිසා මා වෙත ආයෙහි ද? කිම උත්පත්තියෙන් පැමිණියෙහි ද? නැතහොත් ගෝත්‍රයෙන් ද? කුල ප්‍රදේශයෙන් ද? උසස් කුලයෙන් ද? බහුශ්‍රැත භාවයෙන් හෝ ධුතංග බලයෙන් ද? මෙසේ විවාද කරහි ද? මෙසේ මේ ගාථා අර්ධයෙන් ද කාලික වූ කාමය ගැන පවසන ලදි.
**‘තීසු විධාසු’** මාන තුනෙහි ‘එකවිධෙන රූපසංගහො’ (රූප සංග්‍රහය එක් කොටසකින්) ආදියෙහි ‘කොට්ඨාස’ (කොටස) ‘විධා’ යි කියන ලදි. ‘කථං විධං සීලවන්තං වදන්ති කථං විධං පඤ්ඤවන්තං වදන්ති’ (කවර ආකාරයේ (කෙනෙකු) සිල්වත් ය යි කියත් ද, කවර ආකාරයේ කෙනෙකු ප්‍රඥාවන්ත යයි කියත් ද) යනාදී තැන්වල ‘විධා’ ‘ආකාර’ වේ. ‘තිස්සො ඉමා භික්‍ඛවෙ විධා කතමා තිස්සො? සෙය්‍යොහමස්මීති විධා සදිසොහමස්මීති විධා හීනොහමස්මීති විධා’ (මහණෙනි, මේ මානය ත්‍රිවිධ ය. ඒ තුන කවරේද? මම උසස් මි යි මානයකි. මම සමාන මි යි මානයකි. මම මහත් මි යි මානයකි) ආදී තැන්වල මානය ‘විධා’ යි දක්වන ලදි. මෙහි ද මානය ම වේ. එහෙයින් කියන ලදි. **‘තීසු විධාසු’** මාන තුනෙහි ය. **‘අවිකම්පමානො’** පුද්ගලයා සංක්‍ෂේපයෙන් මේ (මාන) තුනෙහි - විස්තර වශයෙන් මාන නවයෙහි - කම්පා නොවෙයි. නො සැලෙයි. **‘සමො විසෙසීති න තස්ස හොතී’** මානය ප්‍රහීණ කළ ක්‍ෂීණාශ්‍රව තැනැත්තාට මම සමාන වෙමි යි හෝ උසස් වෙමි යි හෝ පහත් වෙමි යි හෝ (මානයක්) නො තිබේ යි දක්වයි. අවසන් පාදය ද කියන ලද පරිදි ම ය. මේ ගාථා අර්ධයෙන් ද නව විධ වූ සන්දිට්ඨික ලෝකෝත්තර ධර්මය පවසන ලදි.
**‘පහාසි සංඛං’** ‘පටිසංඛායොනිසො ආහාරං ආහාරන්ති’ (ප්‍රඥාවන්ත මනසිකාරයෙන් ආහාරය ආහාරය යි) ආදී තැන්වල ප්‍රඥාව ‘සංඛා’ යි යෙදුනේ වෙයි. ‘අත්‍ථි පන කොචි ගණකො වා මුද්දිකො වා සංඛායිකො වා යො පහොති ගංගාය වාලිකං ගණෙතුං’ (ගංගා නදියෙහි වැලි ගණනය කිරීමට කිසියම් ගණකාධිකාරීවරයෙක් ගණන් තබන්නෙක් සංඛ්‍යාලේඛනඥයෙක් හෝ සමත් වේද ?) යන මෙහි ගණනය කිරීමෙහි ය. ‘සඤ්ඤා නිදානා හි පපඤ්චසංඛා’ (ප්‍රපඤ්ච කොට්ඨාශයෙහි සංඥාව නිදානය කොට ඇත්තේ වේ) යන ආදියෙහි ‘කොටස’ වේ. ‘යා තෙසං තෙසං ධම්මානං සඞ්ඛා සමඤ්ඤා’ (ඒ ඒ ධර්මයන්ගේ යම් ප්‍රඥප්තියක් - පිළිගැනීමක්) යන මෙහි ප්‍රඥප්තිය ‘සංඛා’ වශයෙන් පැමිණියේ වේ. මෙහි ද එය ම (ප්‍රඥප්තිය ම) අදහස් කෙරේ. ‘පහාසි සංඛං’ යන පදයේ අර්ථය මෙය ම ය. ඇළුණේ, දුෂ්ට වූයේ (ද්වේෂ සහගත බවට පත් වූයේ), මුළා වූයේ යන මේ ප්‍රඥප්තිය ක්‍ෂීණාශ්‍රව පුද්ගලයා ‘පහාසි’ බැහැර කළේ ය. දුරු කළේ ය.
**‘න විමානමජ්ඣගා’ **නව ආකාර (නැතහොත්) ත්‍රිවිධ මානයට නො පැමිණියේ වෙයි. ‘නිවාස’ අර්ථයෙන් හෝ මව් කුස ‘විමානය’ යි කියනු ලැබේ. එය මතු ප්‍රතිසන්ධි වශයෙන් නො පැමිණෙන්නේ ය යනු අර්ථ වේ. අනාගතාර්ථයෙහි අතීත වචනය යි. **‘අච්ඡෙච්ඡි’** සිඳ ලී ය. **‘ඡින්නගන්‍ථං’** ග්‍රන්‍ථ (ගැට) සතර සිඳලා සිටි; **‘අනීඝං’** නිදුක්; **‘නිරාසං’** තෘෂ්ණා රහිත, **‘පරියෙසමානා’** සොයමින් **‘නාජ්ඣගමුං’** නො ලබත්. නො විඳිත් නො දකිත්. වර්තමානාර්ථයෙහි අතීත වචන යි. **‘ඉධ වා හුරං වා’** මෙලොවෙහි හෝ පරලොවෙහි හෝ **‘සබ්බනිවෙසනෙසු’** භව තුන, යෝනි සතර, ගති පහ, විඤ්ඤාණ ස්ථිති සත, සත්තාවාස නවය යන මේ සියලු සත්ත්ව නිවේසනවල මරණින් මතු මේ ආකාරයේ ක්‍ෂීණාශ්‍රව වූ පුද්ගලයකු උපදින හෝ ඉපදුණු බවක් නො දක්නේ ය යනු අර්ථ යි. මේ ගාථාවෙන් සංදිට්ඨික ලෝකෝත්තර ධර්මය ම පැවසීය.
මේ ගාථාවත් අසා ඒ දේවතාවිය ද අර්ථය අවබෝධ කොට ගත්තා ය. ඒ කරුණින් ම **‘ඉමස්ස ඛො අහං භන්තෙ’** යනාදිය කීවා ය. එහි **‘පාපං න කයිරා’** යන ගාථාවෙන් දශ කුශල කර්ම පථ වශයෙනුත් අෂ්ටාංගික මාර්ග වශයෙනුත් පැවසීමට වටනේ ය. දශ කුශල කර්ම පථ වශයෙන්**, ‘වචසා’** චතුර්විධ වචී සුචරිතය ගන්නා ලදි. **‘මනසා’** ත්‍රිවිධ මනෝ සුචරිතය ගන්නා ලදි. **‘කායෙන වා කිඤ්චනං සබ්බලොකෙ’** ත්‍රිවිධ කාය සුචරිතය ගන්නා ලදි. මේවා දශ කුශල කර්ම පථ ධර්මයෝ වෙත්. **‘කාමෙ පහාය’** මෙයින් කාමසුඛල්ලිකානුයෝගය ප්‍රතික්ෂේප කරන ලදි. **‘සතිමා සම්පජානො’** මෙයින් දශ කුශල කර්ම පථ කාරණ වූ සති සම්පජඤ්ඤය ගන්නා ලදි. **‘දුක්ඛං න සෙවෙථ අනත්‍ථසංහිතං’** මෙයින් අත්තකිලමථානුයෝගය වළක්වන ලදි. මෙසේ දේවතාවිය ‘භාග්‍යවතුන් වහන්ස, අන්ත දෙක හැර සති සම්පජඤ්ඤය සමග ඔබ වහන්සේ දේශනා කළ දශ කුශල කර්ම පථ ධර්ම දනිමි’ යි පවසයි.
අෂ්ටාංගික වශයෙන් මේ ක්‍රමය වේ. ඒ ස්ථානයෙහි මහත් ධර්ම දේශනාවක් විය. දේශනාවසානයෙහි දේවතාවිය සිටි ආකාරයෙන් ම සිටියා දේශනානුසාරයෙන් ඥානය මෙහෙයවා සෝවාන් ඵලයෙහි සිට තමා විසින් අවබෝධ කොට ගත් අෂ්ටාංගික මාර්ගය දක්වන්නී මෙසේ කීවාය. එහි **‘වචසා’** සම්මා වාචා ගන්නා ලදි. සිත අංගයක් නො වන්නේ ය. **‘මනසා’** මාර්ග සම්ප්‍රයුක්ත චිත්තය ගන්නා ලදි. **‘කායෙන වා කිඤ්චනං සබ්බලොකෙ’** සම්මා කම්මන්ත ගන්නා ලදි. ආජීවය වාචා කම්මන්ත පාර්ශ්වික වූ බැවින් ගන්නා ලද්දේ ම ය. **‘සතිමා’** මෙයින් වායාම සති සමාධි ගන්නා ලදි. **‘සම්පජානො’** යන පදයෙන් සම්මා දිට්ඨි සම්මා සංකප්ප ගන්නා ලදි**. ‘කාමෙ පහාය දුක්‍ඛං න සෙවෙථ’** පද දෙකින් අන්ත දෙක ඉවත ලීම යි. ‘භාග්‍යවතුන් වහන්ස, මේ අන්ත දෙකට නො පැමිණ ඔබ වහන්සේ විසින් දේශිත මධ්‍යම ප්‍රතිපදාව දනිමි’ යි කියා භාග්‍යවතුන් වහන්සේට සුවඳ මල් ආදියෙන් පුදා ප්‍රදක්ෂිණා කොට ගියා ය.
3. සත්ති වර්ගය
**සත්ති වර්ගයේ** පළමු වැන්නේ : **‘සත්‍තියා’** මෙය දේශනා ශීර්ෂය යි. තනි පැත්ත මුවහත ඇති සැතකින් (ආයුධයකින්) යන අර්ථ යි. **‘ඔමට්ඨො’** පහර දෙන ලද්දේ; ප්‍රහාර හතරකි: ‘ඔමට්ඨො’ උම්මට්ඨො ‘මට්ඨො’ ‘විමට්ඨො’ යනුවෙනි. එහි ඉහළ සිට පහළට දෙන ලද ප්‍රහාරය ‘ඕමට්ඨ’ නමි. පහත සිට උඩු අතට දෙන ලද ප්‍රහාරය ‘උම්මට්ඨ’ නමි. යතුරු සිදුර මෙන් පසාරු කරගෙන ගිය (ප්‍රහාරය) ‘මට්ඨ’ නමි. සෙසු සියල්ල ම ‘විමට්ඨ’ නමි. මෙතැන්හි ‘ඕමට්ඨ’ (ප්‍රහාරය) ගන්නා ලදි. එය සැමතින් ම දරුණු ය. උගුලා දැමීමට අපහසු උල ඇත්තේ ය. පිළියම් කිරීම අපහසු ය. ඇතුළතින් දෝෂ ඇත්තේ ය. ඇතුළත සැරව හා ලේ ය. සැරව හා ලේ පිට නො වී වණ මුඛය (තුවාලය) වසාගෙන සිටියි. සැරව හා ලේ ඉවත් කිරීමට කැමති අය විසින් ඇඳෙහි බැඳ හිස පහතට සිටින සේ තැබිය යුත්තේ ය. මරණය හෝ මරණ මාත්‍ර වූ හෝ දුකක් පැමිණෙයි. **‘පරිබ්බජෙ’** හැසිරෙන්නේ ය.
මේ ගාථාවෙන් කුමක් කියයිද? යම් සේ ආයුධයකින් උඩු අතට පහර දෙන ලද පුරුෂයකු උල් ගොඩ නිසා වූ තුවාලයට පිළියම් කරනු පිණිස වීර්යය අරඹයි. උත්සාහ දරයි. දැඩි ප්‍රයත්නයක් දරයි. යම් සේ හිස ගිනි ගන්නා කල්හි හිස ගිනිගත් තැනැත්තේ එය නිවීම පිණිස වීර්යය අරඹයි ද උත්සාහ දරයි ද දැඩි ප්‍රයත්නයක් දරයි ද භාග්‍යවතුන් වහන්ස, එසේ ම භික්‍ෂුව ද කාමරාගය දුරු කොට සිහියෙන් යුක්ත වී අප්‍රමාදී වී දිවි ගෙවතැයි කියයි.
ඉක්බිති භාග්‍යවතුන් වහන්සේ (මෙසේ) සිතූ සේක: මේ දේවතාවිය විසින් උපමාව මෙතෙක් දැඩි කොට ගෙනෙන ලදි. අර්ථය සීමා කොට ගෙන සිටී. යළි යළිත් කථා කරන්නී වුව ද ඇය කාමරාගයේ විෂ්කම්භන ප්‍රහාණය ම පවසන්නී ය. යම් තාක් කාමරාගය (අර්හත්) මාර්ගයෙන් වැසුම් නො හරී ද ඒ තාක් ලුහුබඳින ලද්දේ වේ. මෙසේ ඒ උපමාව ම ගෙන ප්‍රථම මාර්ගය වශයෙන් දේශනාව හරවා දක්වන සේක් දෙවැනි ගාථාව වදාළ සේක. එහි අර්ථය මුලින් දැක්වූ ආකාරයෙන් ම දත යුතු ය.
දෙවැන්නෙහි : **‘නාඵුසන්තං ඵුසති’** විපාකය, කර්මය ස්පර්ශ නො කරන්නහු ස්පර්ශ නො කරයි. කර්මය ම හෝ ස්පර්ශ නො කරන්නාහු කර්මය ස්පර්ශ නො කරයි. නො කරන්නෙක් කර්ම නො කරයි. **‘ඵුසන්තඤ්ච තතො ඵුසෙ’** විපාකය කර්මය ස්පර්ශ කරන්නහු ස්පර්ශ කරන්නේ ය. කර්මය ම හෝ ස්පර්ශ කරයි. කරන්නා කර්මය කරයි. එහෙයින් ස්පර්ශ කරන්නහු ස්පර්ශ කරයි. **‘අප්පදුට්ඨප්පදොසිනං’** යම් සේ ස්පර්ශ නො කරන්නහු විපාකය ස්පර්ශ නො කරයි ද ස්පර්ශ කරන්නහු විපාකය ස්පර්ශ කරයි ද, මෙය කර්ම විපාකවල ධර්මතාවකි. එහෙයින් **‘යො අප්පදුට්ඨස්ස නරස්ස දුස්සති සුද්ධස්ස පොසස්ස අනඞ්ගණස්ස’** (යමෙක් නිදොස් වූ නිකෙළෙස් වූ පුද්ගලයකුට ද්වේෂ කරයි ද) යි (කියන ලදි). එසේ පවසන ලද නිදොස් පුද්ගලයනට ද්වේෂ කරන පුද්ගලයා කර්මය ස්පර්ශ කරන ඒ පුද්ගලයා ම කර්මය ස්පර්ශ කරයි; විපාකය හෝ ස්පර්ශ කරයි. හේ අනෙක් තැනැත්තාට හිංසා කිරීමට හැකි වූයේ හෝ නො වූයේ වුව ද, මෙයින් තමා සතර අපායේ තබන්නේ වේ. එහෙයින් භාග්‍යවතුන් වහන්සේ ‘තමෙව බාලං පච්චෙති පාපං සුඛුමො රජො පටිවාතංව ඛිත්තො’ (ඒ පාපය උඩු සුළඟට දැමූ සියුම් දූවිල්ලක් මෙන් ඒ බාලයා ම පැසවයි) යනුවෙන් වදාළ සේක.
තෙවැන්නෙහි : **‘අන්තො ජටා’** යන ගාථාවෙහි අර්ථය මෙසේ ය: **‘ජටා’** යනු තෘෂ්ණාවට (ජාලිනී = තෘෂ්ණාව) සමාන වචනයකි. එය රූපාදී ආරම්මණවල ඉහළ පහළ වශයෙන් යළි යළිත් උපදවන බැවින් එකට කර මසන (ගොතන) ලද අර්ථයෙන් - උණ පඳුරු ආදියෙහි අතුවලින් ගෙතුණු දැලක් මෙන් යි = ජටා. ඒ (තෘෂ්ණා) තොමෝ ස්වකීය පරිෂ්කාරවල, අන්‍ය පරිෂ්කාරවල, ස්වකීය ආත්මභාවවල, අන්‍ය ආත්ම භාවවල, අධ්‍යාත්මික ආයතනවල, බාහිර ආයතනවල උපදවන බැවින් ‘අන්තො ජටා බහි ජටා’ යි කියනු ලැබේ. ඇය (තණ්හාව) විසින් උපදවනු ලබන දැලෙන් ප්‍රජාව වෙළී-පැටලී සිටියි. යම් සේ උණ ගස්වල අතු ඉති දැලෙන් උණ ගස් ආදිය (පැටලී ඇත්තා සේ) ඒ තෘෂ්ණා දැලෙන් මේ සියලු ම සත්ත්ව නිකාය සංඛ්‍යාත ප්‍රජාව ද පැටලී ඇත්තේ ය, වෙළන ලද්දේ ය, ගොතන ලද්දේ ය යන අර්ථ යි. යම් හෙයකින් මෙසේ වෙළී ඇත්තේ ද, **‘තං තං ගොතම පුච්ඡාමි’** එහෙයින් එය විමසමි. **‘ගොතම’** භාග්‍යවතුන් වහන්සේ ගෝත්‍ර නාමයෙන් ආමන්ත්‍රණය කරයි. **‘කො ඉමං විජටයෙ ජටං’** මෙසේ වෙළාගෙන සිටින තෙධාතුක වෙළුම - අවුල - කවරෙක් ලිහයි ද? නිරවුල් කිරීමට කවරෙක් සමත් වේ දැ යි විමසයි.
ඉක්බිති භාග්‍යවතුන් වහන්සේ එහි අර්ථය පහදා දෙන සේක් **‘සීලෙ පතිට්ඨාය’** ආදිය වදාළ සේක. එහි **‘සීලෙ පතිට්ඨාය’** යනු චතුපාරිශුද්ධ ශීලයෙහි පිහිටා; මෙහි ද භාග්‍යවතුන් වහන්සේ දැල (අවුල) ලිහීම ගැන ප්‍රශ්න කරනු ලැබූ සේක් ශීලය ආරම්භ කරමින් එකක් අසන ලදුව වෙනෙකක් පවසතැයි නො දත යුතු ය. අවුල ලිහීමෙහි පදනම් අර්ථයෙන් ම ‘ශීලය’ වදාරන ලදි.
**‘නරො’** සත්ත්වයා, **‘සපඤ්ඤො’** කර්මජ ත්‍රිහේතුක ප්‍රතිසන්ධි ප්‍රඥාවෙන් ප්‍රඥාවන්ත වූ **‘චිත්තං පඤ්ඤඤ්ච භාවයං’** සමාධියත් විපස්සනාවත් වඩන්නේ; චිත්ත මාතෘකාවෙන් මෙහි අෂ්ට සමාපත්තිය දක්වන ලදි. **‘පඤ්ඤා’** නාමයෙන් ‘විදර්ශනාව’ (දක්වන ලදි). **‘ආතාපි’** වීර්යවන්ත වූ, වීර්යය වූ කලී කෙලෙස් තවන - දවන අර්ථයෙන් ‘ආතාපි’ යි කියනු ලැබේ. එය ඔහුට ඇතැයි ‘ආතාපි’ වේ. **‘නිපකො’** නෙපක්ක යනු ප්‍රඥාව ය; එයින් යුක්ත වූයේ ය යන අරුත යි. මේ පදයෙන් පාරිහාරිය ප්‍රඥාව පෙන්වා ලයි. ‘පාරිහාරිය ප්‍රඥාව’ නම්; මේ උද්දේසයට (බණ ඉගෙනීමට) සුදුසු කාලය යි. මේ ප්‍රශ්න විචාරීමට සුදුසු කාලය යි ආදී ක්‍රමයට සැම තන්හි කටයුතු කිරීමට සැකසුණු ආරක්ෂා කළ යුතු ප්‍රඥාව යි. මේ ප්‍රශ්න විසඳුමෙහි තෙවරක් ‘ප්‍රඥාව’ සඳහන් වූයේ වෙයි. එහි ප්‍රථමය ජාති පඤ්ඤා ය; දෙවැන්න විපස්සනා පඤ්ඤා ය; තෙවැන්න සබ්බකිච්ච පරිනායිකා පාරිහාරිය පඤ්ඤා ය.
**‘සො ඉමං විජටයෙ ජටං’** මේ ශීලාදියෙන් සමන්විත වූ භික්‍ෂුව, යම් සේ පුරුෂයෙක් පොළවෙහි සිට ගෙන මනා කොට මුවහත් කළ ආයුධයක් ඔසවා මහත් උණ පඳුරක වෙළු හරින්නේ ද එලෙස ශීලයෙහි පිහිටා සමාධි තලයෙහි නියුතු මුවහත ඇති විදර්ශනා ප්‍රඥා නමැති ආයුධය වීර්යය බලයෙන් දැඩි ලෙස අල්ලා ගත් පාරිහාරිය ප්‍රඥා හස්තයෙන් ඔසවා තම සන්තානයෙහි ඇති සියලු තණ්හා වෙළු හරී, මැනවින් කපා හරී, දෙපළු කරයි.
මෙපමණකින් සේඛ භූමිය (රහත් ඵලය හැර ඉතිරි මග පල) විස්තර කොට, දැන් වෙළු (අවුල්) නිරවුල් කර සිටින මහා ක්‍ෂීණාශ්‍රවයන් වහන්සේ දක්වන සේක්, **‘යෙසං’** ආදිය වදාළසේක. මෙසේ අවුල් නිරවුල් කොට සිටි ක්‍ෂීණාශ්‍රවයන් වහන්සේ දක්වා යළි අවුලෙහි නිරවුල් වන අවස්ථාව දක්වන්නෝ **‘යත්‍ථ නාමඤ්ච’** ආදිය වදාළ සේක. එහි **‘නාමං’** අරූපි ස්කන්ධ සතර ය. **‘පටිඝං රූපසඤ්ඤා’** මෙහි ප්‍රතිඝ සංඥා වශයෙන් කාම භවය ගන්නා ලදි. රූප සංඥා වශයෙන් රූප භවය යි. ඒ දෙක ගත් කල්හි භව සංක්‍ෂේපයෙන් අරූප භවය ගන්නා ලද්දේ ම ය. **‘එත්‍ථෙසා ඡිජ්ජතෙ ජටා’** මෙහි තෙභූමක සංසාරය අවසන් කරන තන්හි ජටා (දැල) සිඳියි. නිවනට පැමිණ සිඳ ලයි නිරුද්ධ වෙයි යන මේ අර්ථය දක්වන ලද්දේ වෙයි.
සිවු වැන්නෙහි : **‘යතො යතො’** පාපයෙන් හෝ යහපත් බවින් හෝ; මේ දේවතාවා වනාහි කුශලාකුශල ආදී ප්‍රභේද සහිත ලෞකික වූ හෝ ලෝකෝත්තර වූ යම් කිසි මනසක් වේ ද එය වැළැක්විය යුත්තේම ය, ඉපදවිය යුතු නො වන්නේ ය යන ලබ්ධිය ඇත්තෙකි. **‘ස සබ්බතො’** = සො සබ්බතො (ඔහු සියල්ලෙන්); ඉක්බිති භාග්‍යවතුන් වහන්සේ මේ දේවතාවා අනීය්‍යානික (අනෛර්යානික) කථාවක් කරයි, සිත වැළැක්විය යුතු වූවක් ද වේ, වැඩිය යුත්තක් ද වේ, විභජනය කොට මැයට දක්වන්නෙමි යි සිතා දෙවැනි ගාථාව වදාළ සේක. එහි **‘මනො යතත්තමාගතං’** ‘න සබ්බතො මනො නිවාරයෙ’ (සියල්ලෙන් සිත නො වළකන්නේ ය) යි යමක් පවසන ලද ද සියල්ලෙන් නො වැළැක්විය යුත්තේ යම් සිතක් ද ඒ කවරක් ද? **‘මනො යතත්තමාගතං’** සංයත භාවයට පැමිණි යම් සිතක් - ‘දන් දෙන්නෙමි, සිල් රකින්නෙමි’ ආදී ක්‍රමයෙන් - උපන්නේ ද ඒ සිත නො වැළැක්විය යුත්තේ ය. ඒකාන්තයෙන් ම යළි යළිත් වැඩිය යුතු ය, ප්‍රවර්ධනය කළ යුතු ය. **‘යතො යතොව පාපකං’** යම් මේ ලෙසකින් අකුශලය උපදී ද ඒ ඒ දෙයින් එය (සිත) වැළැක්විය යුත්තේ ය.
පස් වැන්නෙහි : **‘කතාවී’** මාර්ග සතරින් කරන ලද කෘත්‍යය ඇත්තේ **‘අහං වදාමි’** මේ දේවතාවිය වන ලැහැබ්හි වසන්නී ආරණ්‍යවාසී භික්‍ෂූන්ගේ ‘මම අනුභව කරමි, මම හිඳ ගනිමි, මගේ පාත්‍රය මගේ සිවුර’ ආදී කථා ව්‍යවහාරය අසා (මෙසේ) සිතුවා ය. ‘මම මේ භික්‍ෂූන් ක්‍ෂීණාශ්‍රවයන් හැටියට සළකමි. ක්‍ෂීණාශ්‍රවයන් හට මේ ආකාරයේ සත්ත්ව උපලබ්ධි නිඃශ්‍රිත කථාවක් වේ ද? නො වේ ද?’ එය දැන ගන්නා අටියෙන් ප්‍රශ්න කරයි.
**‘සමඤ්ඤං’** ලෝක නිරුක්ති; ලෝක ව්‍යවහාරය; **‘කුසලො’** ස්කන්‍ධ ආදියෙහි දක්ෂ වූ; **‘වොහාරමත්තෙන’** උපලබ්ධි නිඃශ්‍රිත කථාව හැර දමා ව්‍යවහාරයේ වෙනසක් නො කරමින් ‘මම, මගේ’ යි කියයි ද, “ස්කන්ධයෝ අනුභව කරති, ස්කන්ධයෝ හිඳ ගනිති, ස්කන්ධයන්ගේ පාත්‍රය, ස්කන්ධයන්ගේ චීවරය” යි කී කල්හි ව්‍යවහාර වෙනසක් වෙයි. කිසිවෙක් තේරුම් ගන්නේ ද නැත. එහෙයින් එසේ නො කියා ලෝක ව්‍යවහාරයෙන් ව්‍යවහාර කරති.
ඉක්බිති දේවතාවිය ස්වකීය දෘෂ්ටිය වශයෙන් කියයි ද මාන වශයෙන් පවසයි ද යි සිතා යළිත් **‘යො හොති’** යි විචාළා ය. එහි **‘මානං නු ඛො’** ඒ භික්‍ෂුව මානයට පැමිණ මාන වශයෙන් පවසන්නේ නො වේද? ඉක්බිති, භාග්‍යවතුන් වහන්සේ මේ දේවතාවිය ක්‍ෂීණාශ්‍රවයන් හා සමාන බවක් කරති යි සිතා ක්‍ෂීණාශ්‍රවයන්ගේ නව විධ වූ මානය ද ප්‍රහීණ වී ඇතැයි දක්වන්නාහු යළි ගාථාවක් වදාළ සේක. එහි **‘විධූපිතා’** නසන ලද්දේ ය. ‘මානගන්‍ථස්ස’ ‘මානා ච ගන්‍ථා ච අස්ස’ (මානයත් ගැටත් වේ.) මාන - මඤ්ඤනා; ත්‍රිවිධ වූ තෘෂ්ණා දෘෂ්ටි මාන යනාදිය මඤ්ඤනා ය. හේ ඒවා ඉක්ම වූයේ ය, අතික්‍රාන්ත වූයේ ය යන අරුත යි. සෙස්ස පෙර කියන ලද පරිදි ම ය.
සය වැන්නෙහි : **‘පුට්ඨුං’** ප්‍රශ්න කිරීමට; **‘කථං ජානෙමු’** කෙසේ දැන ගනිමු ද? **‘දිවාරත්තිං’** දවල් ද රෑ ද **‘තත්‍ථ තත්‍ථ’** යම් යම් තැනක බබළන ලද ද ඒ ඒ තැන්වල **‘එසා ආභා’** ඒ බුද්ධාලෝකය; එය කුමක් ද? ඤාණාලෝකය හෝ වෙයි; ප්‍රීති ආලෝකය හෝ (වෙයි); ප්‍රසාද ආලෝකය හෝ (වෙයි); ධර්ම කථා ආලෝකය හෝ (වෙයි); මේ සියල්ල බුදුන් වහන්සේලාගේ පහළ වීමත් සමග උපන් ආලෝකය **‘බුද්ධාභා’** නමි. මෙය **‘අනුත්තරා’** සර්ව ශ්‍රේෂ්ඨ වූ අසදෘශ වූ යනු යි.
සත්වැන්නෙහි : **‘කුතො සරා නිවත්තන්ති’** මේ සංසාර විල් (ප්‍රවාහයෝ) කොහි නවතිත් ද? කුමකට පැමිණ (ඉන් ඔබ්බට) නො පවතිත් ද? යනු අර්ථය යි. **‘න ගාධති’** නො පිහිටයි. **‘අතො’** නිර්වාණයෙන් අනතුරුව සෙස්ස කියන ලද අර්ථ පරිදි ය.
අටවැන්නෙහි: නිධන්ගත වූ මුතුහර ආදි මහත් ධනය මොවුනට ඇතැයි **මහද්ධනා**. රන් රිදී බඳුන් ආදී මහාභෝග මොවුනට ඇතැයි **මහාභෝගා ‘අඤ්ඤමඤ්ඤාභිගිජ්ඣන්ති’** ‘අඤ්ඤමඤ්ඤං’ ඔවුනොවුන් **‘අභිගිජ්ඣන්ති’** පතති, කැමති වෙති. **‘අනලඞ්කතා’** තෘප්තියට පත් නො වූවාහු, සෑහීමට පත් නො වූවාහු **‘උස්සුක්කජාතෙසු’** නානා විධ ක්‍රියා හටගත් කල්හි; නූපන් රූප ආදිය ඉපදවීම පිණිස, උපන් ඒවා පරිභෝග කිරීම පිණිස උත්සාහවන්ත වූ කල්හි; **‘භවසොතානුසාරිසු’** සසර නමැති සැඩ පහර අනුව ගමන් කරන කල්හි **‘අනුස්සුකා’** උත්සාහ රහිත වූ **‘අගාරං’** ගැහැණිය සමග ගෘහය **‘විරාජිය’** හැර දමා (නසා) සෙස්ස කියන ලද පරිදි ම ය.
නව වැන්නෙහි : **‘චතුචක්කං’** ඉරියව් සතර, ඉරියව් මෙහි ‘චක්‍ර’ යි අදහස් කරන ලදි. **‘නවද්වාරං’** තුවාල නවයෙන් යුත් ද්වාර නවය; **‘පුණ්ණං’** අශුචියෙන් පිරුණු; **‘ලොභෙන සංයුතං’ **තණ්හාවෙන් සංයුක්ත වූ; **‘කථං යාත්‍රා භවිස්සති’** ඒ ආකාරයෙන් ශරීරයට කෙසේ නම් බැහැර වීමක් වන්නේ ද? කෙසේ නම් මුක්තියක් - නිදහස් වීමක් - සමතික්‍රමණයක් සිදු වන්නේ දැයි විමසයි. **‘නද්ධි’** බද්ධ වෛරය, මුල් අවස්ථාවේ ක්‍රෝධය පසු කාලයෙහි බද්ධ වෛරය යි. මෙසේ පවත්නා බලවත් ක්‍රෝධය යන අර්ථය යි. **‘වරත්තං’** “ඡෙත්‍වා නද්ධිං වරත්තඤ්ච සන්‍දාමං සහනුක්කමං” (තෝන් ලනුව සහිත බැම්ම - රැහැනත් - වරපටත් බිඳ දමා) යන ගාථාවෙහි තෘෂ්ණා වරපටට **‘දිට්ඨිසන්‍දාම’** යන නම ඇතිවිණි. මෙහි වනාහි පාළියෙහි නිර්දේශිත කෙළෙස් හැර අවශේෂ වරපට යයි දත යුතු. මෙලෙස ‘කෙළෙස් වරපට ද කපා’ යන අරුත යි. **‘ඉච්ඡා ලොභං’** එක ම ධර්මය (දේ) කැමති අර්ථයෙන් **‘ඉච්ඡා’** ලෙස ද ලෝභ වීම් අරුතින් ‘ලෝභ’ යි ද කියන ලදි. පළමුවෙන් දුර්වල ලෙස උපන්නේ හෝ ‘ඉච්ඡා’ වේ. පසුව බලවත් ලෙස උපන්නේ ‘ලෝභ’ වේ. නො ලද දේ පැතීම හෝ **‘ඉච්ඡා’** ය. ලැබුණු වස්තු කෙරෙහි (ඇත්තේ) ‘ලෝභ’ ය. **‘සමූලං තණ්හං’** අවිද්‍යාව මුල් කොට ගත් සමූලක (මුල් සහිත) තෘෂ්ණාව **‘අබ්බුය්හ’** අග්‍රමාර්ගයෙන් උපුටා දමා (ගලවා දමා) සෙස්ස පෙර කී පරිදි ම ය.
දස වැන්නෙහි : **එණිජඞ්ඝං** ඒණි මුවාගේ මෙන් මනා ලෙස වට වූ ජඞ්ඝා (කෙණ්ඩ) ඇති; **කිසං** (කෘශ) මහත් නො වූ; සම ශරීර ඇති; නැතහොත් අව්වේ මැළවුණු මල් ගඳ විලවුන්වලින් මැනවින් වඩන ලද සිරුර යනු ද අරුත් වේ. **වීරං** වීර්යවන්ත වූ; **අප්පාහාරං** - භෝජනයෙහි පමණ දැන වළඳන හෙයින් ස්වල්ප ආහාර ඇති; විකාල භෝජන ප්‍රතික්ෂේප කිරීම් වශයෙන් සීමිත ආහාර ඇති හෝ; **අලොලුපං** ප්‍රත්‍ය සතරෙහි (සිවු පසෙහි) ලොල් බව රහිත වූ; මෙය රස තෘෂ්ණාව ප්‍රතික්ෂේප කිරීම හෝ වේ; **සීහං වෙකචරං නාගං** තනි ව හැසිරෙන සිංහයෙකු මෙන්; තනි ව හැසිරෙන ඇතෙකු මෙන්; කණ්ඩායම් සමග වසන්නෝ ප්‍රමාදී වූවෝ ය. තනි ව හැසිරෙන්නෝ අප්‍රමාදී වූවෝ ය. එහෙයින් තනි ව හැසිරෙන්නෝ ම ගන්නා ලදහ. පවෙදිතා ප්‍රකාශ කරන ලදි; කියන ලදි; **එත්‍ථ** මේ නාම රූපයෙහි; පඤ්චකාම ගුණ වශයෙන් රූපය ගන්නා ලදි. මනසින් නාමය (ගන්නා ලදි). දෙකින් ම විනිර්මුක්ත නො වූ ධර්ම ගෙන පඤ්චස්කන්ධ ආදී වශයෙන් ද මෙහි ආධාර විභක්තිය යෙදිය යුතු ය.
4. සතුල්ලපකායික වර්ගය
**සතුල්ලපකායික වර්ගයේ** පළමු වැන්නෙහි **සතුල්ලපකායිකා** සියයක් (සතං) ධර්මය සමාදන් වීම් වශයෙන් උසස් ලෙසින් කථා කොට (උල්ලපෙත්‍වා) ස්වර්ගයෙහි ඉපදිණැයි ‘සතුල්ලපකායික’ නම් වේ. එහි කථා වස්තුව මෙසේ ය: බොහෝ මුහුදු වෙළෙන්දෝ නැවෙන් මුහුදට බටහ. මුදා හළ ඊයක වේගයෙන් යන ඔවුන්ගේ නැවෙහි මහත් විවරයක් සත් වැනි දවස මහ සමුදුර මැද දී හට ගැනිණි. මහ දිය රැලි නැඟී නැව ජලයෙන් පිරෙයි. ගිලෙන නැවෙහි මහජනයා තම තමන්ගේ දෙවිවරුන්ගේ නම් ගෙන යාඥා කරමින් වැළපුනහ. ඔවුන් අතර එක් පුරුෂයෙක් මේ ආකාරයේ බියක දී ප්‍රතිෂ්ඨාවක් ඇත්තේ නො වේ දැයි ආවර්ජනය කරන්නේ තමාගේ පිරිසිදු සරණයත් ශීලයත් දැක යෝගියෙකු මෙන් පලක් බැඳ හිඳ ගත්තේ ය. අන් අය අභයට (බිය නො වීමට) කාරණය කුමක් දැයි ඔහුගෙන් විමසූහ. හේ ඔවුනට (මෙසේ) පැවසී ය. “පින්වත්නි, මම නැවට නඟින දවසේ භික්ෂුසංඝයාට දනක් දී සරණයත් ශීලයත් ගතිමි. එහෙයින් මට භයක් නැත.” “උතුමනි, ඒවා අන්‍යයන්ටත් සුදුසු වේද?” “එසේ ය සුදුසු වේ.” “එසේ නම් අපටත් දෙනු මැනවි.” හේ ඔවුන් සියය සියය ලෙස කණ්ඩායම් හතකට වෙන් කළේ ය. ඉන් පසු ව පඤ්චශීලය දුන්නේ ය. ඔවුන් අතට පළමු කෙණ්ඩා සියය ගොප් ඇටය දක්වා වූ ජලයෙහි සිට (පන්සිල්) ගත්හ. දෙවැන්න (දෙවැනි සියය) දණ හිස තෙක්, තෙවැන්න ඉඟටිය තෙක්, සිවු වැන්න නාභිය තෙක්, පස් වැන්න පපු පෙදෙස තෙක්, සය වැන්න ගෙළ තෙක්, සත් වැන්න මුවෙන් ලුණු දිය පෙවෙන තෙක් වූ ජලයෙහි සිට සමාදන් වූහ. ඔහු ඔවුන් හට සිල් සමාදන් කරවා ඔබලාට අන් සරණක් නැත. ශීලය ම ආවර්ජනා කරවු යි හඬ ගෑවේ ය. ඒ සත් සියය ම එහි කාලක්‍රියා කොට, (මරණ) ආසන්න කාලයෙහි ගන්නා ලද ශීලය හේතුකොට ගෙන තව්තිසා දෙව්ලොවෙහි උපන්නාහු ය. ඔවුනට සමූහ වශයෙන් ම විමාන පහළ විය. සියල්ල මැද ආචාර්යවරයාට යොදුන් සියයක් වූ ස්වර්ණ විමානය පහළ විය. අවශේෂ ඒවා ඊට පරිවාර වී සියල්ලට පහතින් දොළොස් යොදුනක් වී ය. ඔවුහු (එහි) පහළ වූ මොහොතේ ම කර්මය ආවර්ජනය කරන්නාහු ආචාර්යවරයා නිසා සම්පත් ලැබීම දැක ‘යමු, භාග්‍යවතුන් වහන්සේ සමීපයෙහි අපගේ ආචාර්යවරයාගේ ගුණ පවසන්නෙමු” යි මැදියම් රැය පසුවත් ම භාග්‍යවතුන් වහන්සේ වෙත එළඹියහ. ඔවුනතුරින් දේවතාවන් හය දෙනෙක් ආචාර්යවරයාගේ ගුණ කියනු පිණිස එක් එක් ගාථාවක් බැගින් පැවසූහ.
එහි **සබ්හිරෙව** පණ්ඩිතයන් සත්පුරුෂයන් සමග ම, “ර” කාරය පද සන්ධිය පිණිස ය. **සමාසෙථ** එක් ව සිටින්නේ ය. මෙය දේශනා ශීර්ෂ ම ය. සියලු ඉරියව් සත්පුරුෂයන් සමග ම පවත්වන්නේ ය. **කුබ්බෙථ** කරන්නේ ය. **සන්‍ථවං** මිත්‍රසන්ථවය යි. තෘෂ්ණාසන්ථවය කිසිවකු සමග වත් නො කළ යුත්තේ ය. මිත්‍රසන්ථවය බුදු පසේ බුදු හා බුදු සව්වන් සමග කළ යුත්තේ ය. මේ පිළිබඳ ව මෙය කියන ලදි. **සතං** බුද්ධාදී සත්පුරුෂයන්ගේ, **සද්ධම්මං** පඤ්ච ශීල, දස ශීල, සතර සතිපට්ඨාන ආදී කොට ඇති සද්ධර්මය, මෙහි වූ කලී පඤ්ච ශීලය අදහස් කරන ලදි. **සෙය්‍යො හොති** අභිවෘද්ධිය වේ, **න පාපියො** කිසිදු ලාමක (පහත්) දෙයක් නො වේ.
**නාඤ්ඤතො** වැලිවලින් තෙල් ආදිය මෙන් අන්‍යාකාරයකින්; අන්ධබාල බවින් ප්‍රඥාවක් නම් නො ලබයි. තල ආදියෙන් තෙල් ආදිය (ලැබෙන්නාක්) මෙන් සත් පුරුෂයන්ගේ ධර්මය දැන පණ්ඩිතයා ම සේවනය කරන්නේ - භාජනය කරන්නේ - ලබයි.
**සොකමජ්ඣෙ** ශෝකයට හේතු වන වස්තූන්ගේ හෝ ශෝකයට පත් වූ සත්ත්වයන්ගේ හෝ අතරට පැමිණියේ ශෝක නො කරයි. බන්ධුල මල්ලසේනාපතිගේ මල්ලිකා උපාසිකාව මෙන් ද, පන්සියයක් සොරුන් මැදට පත් සැරියුත් හිමියන්ගේ සද්ධිවිහාරික (එක් ව වාසය කරන) සංකිච්ච සාමණේරයන් මෙන් ද,
**ඤාති මජ්ඣෙ විරොචති** ඥාති සමූහයා මැද සංකිච්ච තෙරුන්ගේ සද්ධිවිහාරික අධිමුත්තක සාමණේරයන් වහන්සේ මෙන් බබළයි. උන්වහන්සේ වනාහි තෙරුන් වහන්සේගේ නැගණියගේ පුත්‍රයා ය. ඉක්බිති තෙරුන් වහන්සේ හෙරණුවන්ට පැවසූහ: “සාමණේරයිනි (නිසි) වයසට පැමිණියේ වෙහි. යන්න, වස් ගණන විමසා එනු මැනවි, ඔබ උපසම්පදා කරන්නෙමු.” හෙරණු ද යහපතැයි තෙරුන් වැඳ පා සිවුරු ගෙන සොරුන්ගේ අඩවියේ පහත කෙළවර නැගණියන්ගේ ගමට ගොස් පිඬු පිණිස ගිය සේක. නැගණිය හෙරණුවන් දැක වැඳ ගෙයි වඩා හිඳුවා දන් වැළඳෙව්වා ය. දන් වැළඳීමෙන් අනතුරු ව වර්ෂ ගණන විමසී ය. ඇය “මම නො දනිමි මගේ මව දනිති යි කීවා ය. හෙරණුවෝ, ඔබ සිටින්න. මම මව ළඟට යන්නෙමි යි අඩවියට ඇතුළු විය. සොරෙක් ඈත සිට ම හෙරණුවන් එනු දැක සොර පුරුෂයාට දැන්වීය. සොරු “එක් හෙරණෙක් අඩවියට ඇතුළු වී ඇත. යනු, ඔහු ගෙන එනු” යි අණ කොට, සමහරු, ‘මොහු මරමු’ යි කීහ. සමහරු ‘අත හරිමු’ යි (කීහ). සාමණේරයෝ මෙසේ සිතූහ. “මම සේඛ වෙමි, ක්‍රියා සහිත වූයේ වෙමි. මේ අය සමග සාකච්ඡා කොට මගේ අර්ථ සිද්ධිය කර ගන්නෙමි” යි සොර දෙටුවා අමතා ඇවත ඔබට උපමාවක් දක්වන්නෙමි යි මේ ගාථා පැවසූහ.
“පෙර ආරණ්‍යයෙහි - මහ වනයෙහි - සේවකයෙක් මළ පුඩු එළා හාවෙකු ඝාතනය කළේ ය. මළ හාවා දැක උද්වේගයට පත් මෘග - පක්ෂීහු අවැඩක් (ම) පවතී යි එක රැයකින් ම පිටව ගියහ. එසේ ම කිසිවක් නැති ශ්‍රමණයෙකු වූ අධිමුක්ත ඝාතනය කොට (ඝාතනය කළ කල්හි) මගීහු නො එන්නාහ, ධන හානි වන්නේ ය” යි. කිසිවක් නැති අධිමුක්ත ශ්‍රමණයන් වහන්සේ සත්‍යයක් කීහ. මගීහු නො එන්නාහු ධන හානි වන්නේ ය” ඉදින් මග දී දැක කිසිවකුට හෝ නො පවසන්නෙහි නම්, ඔබතුමන්ගේ සත්‍යය මැනවින් රකිමින්, ස්වාමීනි කැමති සේ යනු මැනවි” යි.
හෙරණුවෝ ඒ සොරුන් විසින් මුදා හරිනු ලැබුවෝ යන්නාහු නෑයින් ද දැක ඔවුනට පවා නො කීවේ ය. ඉක්බිති සොරු ඔවුන් ආ විට අල්ලා ගෙන වධ හිංසා පැමිණවූහ. පපුවට ගසමින් වැළපෙන ඔහුගේ මවට සොරු මෙසේ පැවසූහ.
(“කිම අධිමුත්ත කුසෙහි විසුයේ ද? මෑණියනි, මට කියනු මැනවි, එය අපි කෙසේ දැන ගනිමු ද?” යි විමසන ලදි. “මම අධිමුත්තගේ මව (වෙමි), මේ පියා ය. මේ අය නැගනී ය, සොහොයුරෝ ය. මේ සියලුම දෙනා නෑයෝ ය. යමක් දැක අකිච්චකාරි අධිමුත්ත (අපගේ ගමන) නො වැළැක්වූයේ ද, එය ධර්මජීවී වූ ආර්යශ්‍රමණයන්ගේ ව්‍රතය යි. යමක් දැක (අප) නො වළක්වත් ද අධිමුත්ත සත්‍යවාදී ය. සත්‍යවාදී භික්ෂුවක් වූ අධිමුත්තගේ පිරිසිදු බව හේතුවෙන් සියලු ම දෙනා අභයට පත්වූහ. නෑයිනි, සුවසේ යනු මැනවි” යි
ඒ පන්සියයක් සොරුන් විසින් නිදහස් කරනු ලැබ ගොස් අධිමුත්ත හෙරණුනට කීහ.
(පුතණුවනි, සත්‍යවාදී භික්ෂුවක් වූ ඔබගේ පවිත්‍රත්වය හේතුකොට ගෙන සියලු ම දෙනා අභයට පත් වූවෝ සුවසේ ආපසු පැමිණියෙමු”)
ඒ පන්සියයක් සොරු ද ප්‍රසාදයට පත් ව අධිමුත්ත සාමණේරයන් වෙත පැවිදි වූහ. හෙරණුවෝ ඔවුන් රැගෙන උපාධ්‍යායයන් සමීපයට ගොස් පළමු ව තමා උපසපන් ව පසුව ඒ පන්සියක් දෙනා තමාගේ අන්තේවාසිකයන් (සමීපයෙහි වසන්නන්) කර උපසපන් කරවූහ. ඔවුහු අධිමුත්ත තෙරුන්ගේ අවවාදයෙහි පිහිටියාහු සියලු ම දෙනා අග්‍ර ඵලය වූ අර්හත්වයට පැමිණියහ. මේ අර්ථය ගෙන දේවතාවා “සතං සද්ධම්මමඤ්ඤාය ඤාතිමජ්ඣෙ විරොචති” යි කී ය.
**සාතතං** සැම දා සැපසේ බොහෝ කලක් සිටිති යි කියයි. **සබ්බාසං වො** ඔබ සියලු ම දෙනාගේ **පරියායෙන **කරුණින්, **සබ්බදුක්‍ඛා පමුච්චති** හුදෙක් ප්‍රශස්ත ම වනු පමණක් නො වේ. හුදෙක් ප්‍රඥාව ලබනු පමණක් නො වේ, ශෝක මධ්‍යයේ ශෝක නො කරයි. ඥාතීන් අතර බබළයි. සුගතියෙහි පහළ වේ. බොහෝ කලක් සුවසේ සිටියි, සියලු ම සසර දුකින් ද මිදෙයි.
දෙවැන්නෙහි : **මච්ඡෙරා ච පමාදා ච** - තම සම්පත් සැඟවීම් ලක්ෂණ සහිත මසුරු බවින් ද සිහිය නොමැති බව ලක්ෂණ කොට ගත් ප්‍රමාදයෙන් ද, සමහරෙක්, දෙන්නාවූ මගේ මේ (ධනය) පිරිහීමට පත් වන්නේ ය, මට හෝ ගෙදර මිනිසුන්ට හෝ සංග්‍රහයක් නො වන්නේ යයි මසුරු බවින් දන් නො දෙති. කෙනෙක්, ක්‍රීඩා ආදියෙහි යෙදීම නිසා දානයක් දිය යුතු ය යන සිතුවිල්ල පවා උපදවා නො ගනිති. **එවං දානං න දීයති** මෙසේ කීර්තිය දෙන, සම්පත් දෙන, සැප දෙන දානය නො දෙන්නේ යි නො දෙන කරුණ පවසයි. **පුඤ්ඤං ආකඞ්ඛමානෙන** පූර්ව චේතනා ආදී ප්‍රභේද සහිත පින් කැමැත්තන් විසින්, **දෙය්‍යං හොති විජානතා** දානයේ ඵලයක් ඇත යනුවෙන් දන්නා තැනැත්තා විසින් දෙනු ලැබිය යුත්තේ යැයි පවසයි.
**තමෙව බාලං ඵුසති** ඒ බාලයා ම මෙහිත් පරලොවෙහිත් කුසගින්න හා පිපාසාව ස්පර්ශ කෙරේ. ලුහු බඳියි, හැර නො යයි. **තස්මා** යම් හෙයකින් ඔහු ම ස්පර්ශ කෙරේ ද එහෙයින් **විනෙය්‍ය මච්ඡෙරං** මසුරු මළ නසා, **දජ්ජා දානං මලාභිභු** (මසුරු) මළ මැඩ ලන පුද්ගලයකු වී, ඒ මසුරු මළ මැඩ පවත්වා දන් දෙන්නේ ය.
**තෙ මතෙසු න මීයන්ති** නො දෙන සුලු බව නිසා මරණයෙන් මියගියවුන් අතර නො මැරෙත්, යම් සේ මළ පුද්ගලයෙක් පිරිවරා ගෙන, බොහෝ ආහාර පාන ආදිය තැබූ කල්හි මෙය මොහුට වේවා මෙය මොහුට (වේවා) යනුවෙන් නැඟිට බෙදීමක් නො කරයි ද, අදානසීල (නො දෙන සුලු) තැනැත්තා ද එසේ යයි මිය ගිය තැනැත්තාගේත් නො දෙන්නාගේත් භෝගයෝ එක සමාන වෙත්. එහෙයින් දෙන අය සුලු අය ඒ ආකාරයේ මළවුන් අතර නො මියෙත් යනු අර්ථ යි. **පන්‍ථානංච සහබ්බජං අප්පස්මිං යෙ පවච්ඡෙන්ති** යම් සේ මහ මග කාන්තාර මාර්ගයේ එකට ගමන් කරන මගීහු තමන් හා එකට ගමන් කරන මගීන් හට සුළු හෝ මඟට අවශ්‍ය දෑ බෙදා දෙත් ද, එසේ අනමතග්ග වූ සංසාර කාන්තාරයෙහි එකට ගමන් කරන්නාහු එක් ව යන්නන් හට සුළු හෝ දෙය්‍ය ධර්ම බෙදා දෙන්නෝ ම ය. ඔවුහු මළවුන් අතර නො මියෙත්.
**එස ධම්මො සනන්තනො** මේ පෞරාණික ධර්මය යි. ‘සනන්තනානං’ පණ්ඩිතයන්ගේ හෝ ධර්මය මෙය වේ. **අප්පස්මෙකෙ** - අල්ප වූ දෙය්‍ය ධර්මයෙහි කෙනෙක්, පවෙච්ඡන්ති - දෙත්. **බහුනෙකෙ න දිච්ඡරෙ** බොහෝ භෝගවලින් යුක්ත වූ සමහරෙක් නො දෙත්. **සහස්සෙන සමං මිතා** දහසක් සමගින් ප්‍රමාණ කරන ලද, දහසකින් දෙන ලද දානය හා සමාන වේ.
**දුරන්නයො** - අනුගමනය නො කරන; පිරීම දුෂ්කර වේ යන අරුත යි. **ධම්මං චරෙ** - කුසල කර්ම පථ ධර්මයෙහි හැසිරෙන්නේ ද, **යොපි සමුඤ්ඡකං චරෙ** (යො අපි) යමෙක් (ඛල මණ්ඩල) කලවිටි හෙවත් කමත ශුද්ධ කිරීම, (පලාල පොඨන) පිදුරු තැලීම ආදී වශයෙන් (සමුඤ්ජක) වැටුණු ගොයම් කරල් ඇහිඳීමේ කටයුතුවල යෙදෙන්නේ ය. **දාරඤ්ච පොසං** දරුවන් ද පෝෂණය කරමින්, **දදමප්පකස්මිං** කොළ ඉත්තක් පමණ වූ ස්වල්පයක් ඇති කල්හි පවා බෙදමින් දෙන්නේ ම ධර්මයෙහි හැසිරෙයි. **සතං සහස්සානං** දහස දහස කොට ගණන් කරන ලද පුරුෂයන්ගේ සියයක්, ශත සහස්‍ර (ලක්ෂය) යන අර්ථය යි. **සහස්සයාගිනං** භික්ෂූන් සහස්‍රයකගේ යාගය හෝ කහවනු සහස්‍රයකින් පවත්වනු ලැබූ යාගය හෝ සහස්‍රයාගය වේ. එය ඔවුනට ඇත්තේ නුයි සහස්‍රයාගීහු වෙත්. ඒ සහස්‍රයාගීන්ගේ; එයින් කහවණු කෝටි දහයක පිණ්ඩපාතය හෝ දක්වන ලදි. යම් කෙනෙක් එපමණ දෙත් ද **තෙ කලම්පි නාග්ඝන්ති තථාවිධස්ස** යි කී ය. යම් ඒ පුද්ගලයෙක් වැටුණු ගොයම් කරල් එකතු කිරීමෙහි හැසිරෙන්නේ ම ධර්මයෙහි නියුතු වේ ද අඹුදරුවන් පෝෂණය කරමින් ස්වල්පයක් ඇති කල්හිත් දන් දෙන්නේ ද, සහස්‍රයාගීහු ඒ ආකාර වූ තැනැත්තාගේ කලාවක් වත් නො වටිත්. ඒ දිළින්දා විසින් එක් කොටසක් පමණ වූ හෝ සලාක බතක් පමණ වූ හෝ දෙන ලද යම් දානයක් වේ ද ඔහුගේ දානයේ කලාවක් වත් ඒ සියලු ම දෙනාගේ දානය නො වටී. **‘කලං’** (කලාව) යනු දහසයෙන් පංගුව හෝ සියයෙන් පංගුව හෝ දහසෙන් පංගුව හෝ වේ. මෙහි සියයෙන් පංගුව ගන්නා ලදි. ඔහු විසින් දෙන ලද යම් දානයක් වේ ද එය සියයෙන් බෙදූ කල්හි, අන් අයගේ දශකෝටි සහස්‍ර දානය එයින් එක් කොටසක් වත් නො වටී යි කී ය.
මෙලෙස තථාගතයන් වහන්සේ දානයෙහි අගය දක්වන කල්හි සමීපයෙහි සිටි දේවතාවා මෙසේ සිතී ය. මෙසේ මහත් වූ යාගය පාදයෙන් ගෙන කරකවා රතනසතික නරකයට විසි කරන්නාක් මෙන් ද මේ සීමිත වූ (අල්ප වූ) දානය සඳ මඩලේ තබන්නාක් මෙන් ද ඔසවා තබයි. කෙසේ නම් මෙය මහාර්ඝ වේ දැයි දැනගනු කැමැත්තෙන් ගාථාවෙන් පැවසී ය. එහි **කෙන** කුමන කරුණකින්, **මහග්ඝතො** මහත් බවට පැමිණියේ, ‘විපුල’ යන්නට සමාන වචනයකි. **සමෙන දින්නස්ස** දැහැමෙන් සෙමෙන් දෙන ලද දානයේ, ඉක්බිති භාග්‍යවතුන් වහන්සේ ඔහුගේ දානය විග්‍රහ කොට දක්වන සේක් **දදන්ති හෙකෙ** ආදිය වදාළ සේක. එහි **විසමෙ නිවිට්ඨා** විශම වූ කාය, වාක්, මනෝ කර්මයෙහි පිහිටා, **ජෙත්‍වා** තළා පෙළා **වධිත්‍වා** මරවා, **සොචයිත්‍වා** අනුන් ශෝක භරිත කරවා, **අස්සුමුඛා** කඳුළු වැකුණු මුහුණින් යුතු ව අනුන් හඬවා දෙන දානය ‘අස්සුමුඛ දාන’ යි කියනු ලැබේ. **සදණ්ඩා** දඬුවමින් තර්ජනය කොට පහර දී දෙන ලද දක්ෂිණාව ‘සදණ්ඩා’ යි කියනු ලැබේ. **එවං** මම සම්මාසම්බුද්ධ වීමේ හේතුවෙන් මහාදානය ගෙන අල්ප ඵලයක් කිරීමට නම් නො හැක්කේ වෙමි. ස්වල්ප වූ දානය හෝ මහත් ඵල වේ. මේ මහා දානය එහි උපතේ ම වූ අපරිශුද්ධතාව නිසා ම අල්පඵල නම් වේ. අනික් ස්වල්ප වූ දානය එහි උපතේ ම වූ පරිශුද්ධතාව නිසා ම මහත්ඵල නම් වේ. මේ අර්ථ දක්වන සේක් **‘එවං’** යනාදිය පැවසූ සේක.
තුන් වැන්නෙහි : **උදානං උදානෙසි** උදානයක් ප්‍රීතිවාක්‍යයක් (ප්‍රකාශයක්) කළේ ය. යම් සේ තෙල් නියමිත ප්‍රමාණය (දරා) ගැනීමට නො හැකි ව බඳුනෙහි උතුරා යයි ද, ඊට “අවසේක” (උතුරා යාම) යි කියනු ලැබේ. යම් ජලයක් තඩාගයකට (විලකට) දරා ගත නොහැකි ව, පිටාර ගලයි ද, ඊට ‘ඕඝ’ (සැඩ පහර) ය කියනු ලැබේ. එසේ ම යම් ප්‍රීති වචනයක් හදවතට දරා ගත නො හැකිවේ ද අධික වී ඇතුළත තිබීමට නො හැකි ව පිටතට එයි ද එය ‘උදාන’ යි කියනු ලැබේ. මේ ආකාරයේ ප්‍රීතිමය වචන උච්චාරණය කරයි යන අර්ථ යි.
**සද්ධායපි සාහු දානං** කර්මයත් ඵලයත් අදහා දෙන ලද්දා වූ දානය යහපත් ලෙස (ධාර්මික ලෙස) ලැබුයේ හොඳ වූවක් ම ය. ‘මැනවි’ යි කියත්, කෙසේ නම් මේ දෙක ම සම වේ ද? ජීවිතයට බිය ඇත්තේ යුධ කිරීමට අසමත් වේ. වස්තුක්‍ෂය වීමට (අඩුවීමට) බියවූයේ දීමට අසමත් වේ. ජීවිතයත් රැක ගනිමි. යුද්ධය ද කරන්නෙමි යි කියන්නා යුද නො කරයි. ජීවිතය කෙරෙහි ආශාව හැරදමා දෙකඩ වීම හෝ වේවා, මරණය හෝ ලබන්නෙමි. “මෙය ම ඓශ්චර්යයකි” යි උත්සාහ කරන්නා ම යුද්ධ කරයි. ධනය ද රකින්නෙමි, දන් ද දෙන්නෙමි යි කියන්නා නො දෙයි. ධනය කෙරෙහි ආශාව හැරදමා මහා දානයක් දෙන්නෙමැයි උත්සාහ කරන්නේ ම දෙයි. මෙසේ දානයත් යුද්ධයත් සමාන ය. ඊට වැඩි කුමක් ද? **අප්පාපි සන්තා බහුකෙ පීනන්ති.** යම් සේ යුද්ධයෙහි දී වීරපුරුෂයන් ටික දෙනෙකු වුව ද බොහෝ බිය ගුළු පුරුෂයන් (මර්දනය කරයි ද) එසේ ම ශ්‍රද්ධාදී සම්පන්න පුද්ගලයා සුළු හෝ දානයක් දෙන්නේ බොහෝ මසුරු බව මර්දනය කරයි. බොහෝ වූ දාන විපාක ද ලබයි. මෙසේ දානයත් යුද්ධයත් සමාන ය. එහෙයින් කී සේක.
මෙහි ද අර්ථය ප්‍රකාශ කරනු පිණිස ඒකසාටක බ්‍රාහ්මණ වස්තුවත් අංකුර වස්තුවත් විස්තර කළ යුතු ය.
**ධම්මලද්ධස්ස** දැහැමින් සෙමෙන් ලද භෝගයේත් (ධම්මලද්ධ) දැහැමින් ලත් පුද්ගලයාගේත්; මෙහි “ධම්මලද්ධ” පුද්ගලයා නම් ප්‍රතිවේධ කළ ධර්මය ඇති - ආර්ය ධර්මය ඇති - පුද්ගලයා ය. මෙසේ ධර්මයෙන් ලද භෝගවලින් යම් දානයක් ධර්මය අවබෝධ කළ පුද්ගලයාට දෙන්නේ ද එය ද මැනවි යන අරුත යි. **යො ධම්මලද්ධස්ස** මේ ගාථා පදයෙහි ද මේ අර්ථය ම ය. **උට්ඨානවිරියාධිගතස්ස **උට්ඨානයෙනුත් වීර්යයෙනුත් ලත් භෝගවල, **චෙතරණිං** මෙය දේශනා ශීර්ෂය පමණි. යමයාගේ චේතරණිය ද, සංජීවකාලසුත්ත ආදියත්, එක් තිසක් වූ මහා නිරයත් සම්පූර්ණයෙන් ම ඉක්මවා යන අරුත යි.
**විචෙය්‍ය දානං** තෝරා ගෙන දෙන ලද දානය, එහි තෝරා ගැනීම් දෙකකි. දක්‍ෂිණා තෝරා ගැනීම හා දක්‍ෂිණෙය්‍ය තෝරා ගැනීම ය. ඒවායින් ලාමක වූ ලාමක වූ (පහත් පහත්) ප්‍රත්‍යය බැහැර කොට ප්‍රණීත වූ ම දේ තෝරා ගෙන දෙන ඔවුන්ගේ දානය දක්‍ෂිණා තෝරා ගැනීම යි. සාවද්‍ය සිල් ඇති මෙයින් (මෙම සසුනින්) බැහැර- අනූපහක් වූ මිථ්‍යාදෘෂ්ටික පාසණ්ඩ ප්‍රභේද වූ දක්ඛිණෙය්‍යයන් (දිය යුත්තන්) හැර, ශීලාදී ගුණ සම්පන්න වූ බුදු සසුනේ පැවිදි වූවනට දෙන දානය දක්ඛිණෙය්‍ය තෝරා ගැනීම වේ. මෙසේ දෙයාකාරයකින් තෝරා ගෙන දීම, **සුගතප්පසත්‍ථං** බුදුන් වහන්සේ විසින් වර්ණනා කරන ලද, එහි දක්ඛිණෙය්‍යන් තෝරා ගැනීම දක්වන සේක්, **යෙ දක්‍ඛිණෙය්‍යා** ආදිය වදාළ සේක. **බීජානි වුත්තානි** යථා මෙයින් දක්ෂිණාව තෝරා ගැනීම වදාළ සේක. විෂම නො වූ බීජ හා සමාන ව තෝරා ගන්නා ලද ප්‍රණීත වූ දෙය්‍ය ධර්මය ය (දිය යුතු දෑ ය.)
**පාණෙසුපි සාධු සංයමො** ප්‍රාණීන් කෙරෙහි සංයතභාවය ද (සංයමය හෙවත් ප්‍රාණඝාතයෙන් වැළකීම ද) මැනවි. මේ දේවතාවා අන්‍යයන් විසින් පවසන ලද දානානිශංසය ඉක්මවා ශීලානිශංසය පැවසීම ආරම්භ කළේ ය. **අහෙඨයං චරං** හිංසා නො කරමින් හැසිරෙන්නේ **පරූපවාදා** අන්‍යයන්ගේ දෝෂාරෝපණවලට බියෙන් **භයා** දෝෂාරෝපණවලට බියෙනි.
**දානා ච ඛො ධම්මපදං ව සෙය්‍යො** දානවලින් නිර්වාණ සංඛ්‍යාත වූ ධර්ම පදය ම උසස් ය. **පුබ්බෙ ච හි පුබ්බතරෙ ච සන්තො** පූර්වයෙහි ද - කාශ්‍යප බුදුන් වහන්සේගේ කාලයෙහි, පූර්වතර කාලයෙහි - කෝණාගමන බුදුන් සමයෙහි, ඒ සියලු දෙනා පූර්ව හා පූර්වතර ව සිටියාහු නම් වෙත්.
සිවු වැන්නෙහි - **කමනීයාති** රූපාදි ඉෂ්ටාරම්මණ, **අපුනාගමනං අනාගන්තා පුරිසො මච්චුධෙය්‍යා** ත්‍රෛභූමික වෘත්ත සංඛ්‍යාත වූ මෘත්‍යුධෙයයෙන් (මාර රාජ්‍යයෙන්) අපුනාගමන (යළි නො පැමිණීම්) සංඛ්‍යාත නිර්වාණයට නො පැමිණෙන්නාහු, සත්ත්වයෝ නිර්වාණයෙන් යළි නො එත් ම ය. එහෙයින් එය ‘අපුනාගමන’ (යළි නො පැමිණීම) යි කියනු ලැබේ. කාමයෙහි බැඳුණා වූ ද, ප්‍රමාද වූවෝ ද ‘අනාගන්තා’ (නො පැමිණෙන්නාහු) නම් වෙත්, පැමිණීමට නො හැකි වේ. එහෙයින් මෙසේ කී ය. **ඡන්‍දජං** තෘෂ්ණා ඡන්‍දයෙන් හටගත් **අඝං** පඤ්චස්කන්ධ දුක; දෙවන වචනය ඊට සමාන වචනයකි. **ඡන්‍ද විනයා අඝවිනයො** තෘෂ්ණාව දුරු කිරීමෙන් පඤ්චස්කන්ධ දුරු කිරීම (වේ). **අඝවිනයා දුක්‍ඛවිනයො** පඤ්චස්කන්ධය දුරු කිරීමෙන් සසර දුක දුරු කරන ලද්දේ ම වේ. **චිත්‍රානි** අරමුණු වශයෙන් විචිත්‍ර වූ, **සංකප්පරාගො** සංකල්පිත රාගය යි. මෙසේ මෙහි වස්තුකාමය හා ක්ලේශකාමය ‘කාමය’ යි පවසන ලදි. මේ අර්ථය **පසූරසූත්‍රයෙන්** පැහැදිලි කරගත යුත්තේ ය. තෙරුන් වහන්සේ විසින් සංකල්පරාගය කාමයයි කියන ලද්දේ පසූර පරිව්‍රාජකයා මෙසේ පැවසී ය:
(ලෝකයෙහි යම් විචිත්‍ර වූ (රූපාදී අරමුණු) ඇත්තේ ද, ඒවා කාමයෝ නො වෙත් (යයි ද) සංකල්පිත රාගය (ම) කාමය යි (ද) කියන්නෙහි ය. අකුසල විතර්කයෙහි සංකල්පනය කරමින් භික්ෂුව ද, කාමභෝගී වන්නේ ය.)
ඉක්බිති තෙරුන් වහන්සේ ඔහුට (මෙසේ) පැවසූහ :
(ලෝකයේ යම් විචිත්‍ර වූ (රූපාදි දේ) ඇත්ද ඒවා කාමයෝ ය; සංකල්පිත රාගය කාමය යි නො කියන්නෙහි ය. මනොරමණීය වූ රූප දක්නා ඔබගේ ශාස්තෘවරයා ද කාම භෝගියෙක් වන්නේ ය.
ශබ්දයන් අසමින් සුගන්ධයන් ආඝ්‍රාණය කරමින්, (විවිධ) රස විඳිමින්, මනරම් වූ ස්පර්ශයන් විඳිමින් ඔබගේ ශාස්තෘවරයා ද කාමභෝගී වන්නේ ය.)
**අථෙත්‍ථ ධීරා** ඉක්බිති පණ්ඩිතයෝ ඒ අරමුණුවල ඡන්‍දරාගය දුරු කරති. **සංයොජනං සබ්බං** දශවිධ වූ සංයෝජන, **අකිඤ්චනං** - රාග කිළුට ආදියෙන් තොර, **නානුපතන්ති දුක්‍ඛා** සංසාර දුක් ඔහු මත පතිත නොවේ.
**ඉච්චායස්මා මොඝරාජා** “පහාසි සංඛං” යන ගාථාව අසා ඒ පිරිසෙහි ගැලපීම්හි දක්ෂ වූ මෝඝරාජ නම් තෙරණුවෝ මේ ගාථාවේ අර්ථය යථා පරිදි ගලපා නො ගන්නා ලද්දේ යයි සිතා අනුසන්ධි පරිදි ගටන්නාහු මෙසේ කී සේක. එහි **ඉධ වා හුරං වා** මෙලොව හෝ පරලොව **නරුත්තමං අත්‍ථචරං නරානං** සියලු ආශ්‍රවයන් ප්‍රහීණ කළා වූ නරෝත්තමයන් මෙන් ම මිනිසුන්ට හිත වැඩ සලසන්නාහූ ද, තෙරුන් වහන්සේ බුදුන් වහන්සේ අරභයා මෙසේ පැවසූ සේක. **යෙ තං නමස්සන්ති පසංසියො තෙ** ඉදින් එසේ මිදුණු උන්වහන්සේට දෙව් මිනිස්සු ප්‍රතිපත්තියෙන් නමස්කාර කරත් ද එවිට යම් කෙනෙක් භාග්‍යවතුන් වහන්සේට කයින් හෝ වචනයෙන් හෝ අනුප්‍රතිපත්තියෙන් හෝ නමස්කාර කරත් ද ඒ භික්‍ෂූහු පැසසිය යුත්තෝ ද? නැතහොත් නො පැසසිය යුත්තෝ ද? **මෝඝරාජ **යි තෙරුන් ආමන්ත්‍රණය කරයි. **අඤ්ඤාය ධම්මං** චතුස්සත්‍යය දැන **සඞ්ගාතිකා තෙපි භවන්ති** යම් කෙනෙක් කයින් හෝ වචනයෙන් හෝ අනුප්‍රතිපත්තියෙන් හෝ උන්වහන්සේට නමස්කාර කරත් ද ඔවුහු චතුස්සත්‍යය දැන විචිකිච්ඡාව හැර දමා ‘සංගාතිග’ (ඇලීම් ඉක්ම ගිය) වෙත්. පැසසිය යුත්තෝ ද වෙත්.
පස් වැන්නෙහි - **උජ්ඣානසඤ්ඤිකා** “උජ්ඣානසඤ්ඤී” දේව ලෝකය යි විශේෂ වූවක් නම් නැත. මේ දේවතාවෝ තථාගතයන් වහන්සේගේ ප්‍රත්‍ය සතර පරිභෝගය අළලා නින්දා කරමින් පැමිණියහ. ඔවුනට මෙසේ සිතුවිල්ලක් ඇතිවිය: ශ්‍රමණ ගෞතමයෝ භික්‍ෂූන්ගේ පංශූකූල සිවුර පිඬු සිඟා ලත් බත, රුක් මුල්හි ශයනාසන ගවමුත්‍රාදී බෙහෙත යන මෙයින් (වන) සන්තෝෂය ම අවසානය කරන ලද්ද වර්ණනා කරති. තමා පත්තුණ්ණ රටෙහි දුහුල් කොම බවට පත්පිළියෙන් යුත් උසස් චීවර දරයි. රජවරුනට සුදුසු උතුම් බොජුන් වළඳයි. දෙව්විමන් බඳු ගඳකිළියෙහි උසස් යහනෙහි සයනය කරයි. ගිතෙල් වෙඬරු ආදි ඖෂධ පාවිච්චි කරයි. දහවල් කාලයේ මහජනයාට ධර්මය දේශනා කරයි. මොහුගේ වචන එක පැත්තක ය ක්‍රියා තව පැත්තක යි අවඥා කරමින් පැමිණියහ. එහෙයින් ඔවුනට ධර්ම සංග්‍රාහක තෙරුන් වහන්සේලා විසින් **“උජ්ඣාන සඤ්ඤිකා”** යන නම තබන ලදි.
**අඤ්ඤථා සන්තං** අනික් ආකාරයකට වූ, **නිකච්චා** - ‘නිකතියා’ වංචාවෙන් රැවටීමෙන්; වංචා කොට (රවටා) යන අර්ථ යි. **කිතවස්සෙව** ‘කිතව’ යනු ලිහිණි වැද්දා ය. ඔහු ලිය ගොමුවක් නො වී අතු කොළ ආදියෙන් වසා ගනිමින් ගොමුවක් ලෙස දක්වා ළඟට පැමිණි මොනර වටු ආදී පක්‍ෂීන් මරා දරුවන් පෝෂණය කරයි. මෙසේ ඒ ලිහිණි වැද්දාගේ මේ රැවටීම් ක්‍රමයෙන් මෙසේ රවටා පක්‍ෂි මාංශ භෝජනයට ගැනීම මෙන් කුහක තැනැත්තා ද පංශු කුලයෙන් තමන් වසා ගෙන බිණීමෙහි ඇති සමත් බවින් (මුඛරි කමෙන්) මහ ජනයා රවටා, අනුභව කරමින් හැසිරෙන, **භුත්තං තස්ස ථෙය්‍යෙන තං** ඔහුගේ ප්‍රත්‍ය සතර පරිභෝග කිරීම සියල්ල සොර ලෙසින් පරිභෝජනය කරන ලද්දේ නම් වේ යැයි දේවතාවා භාග්‍යවතුන් වහන්සේ අළලා පවසති. **පරිජානන්ති පණ්ඩිතා** මොහු කාරක (කරන්නා) හෝ අකාරක (නො කරන්නා) යයි පණ්ඩිතයෝ දනිති. මෙසේ ඒ දේවතාවෝ තථාගතයන් වහන්සේටත් වැඩියෙන් අපි පණ්ඩිත වෙමු සිතමින් මෙසේ ප්‍රකාශ කළහ.
ඉක්බිති භාග්‍යවතුන් වහන්සේ **නයිදං** ආදිය පැවසූ සේක, එහි **යායං පටිපදා දළ්හා** මේ ධර්මානුධර්ම ප්‍රතිපදාව දෘඪ ය, ස්ථිර ය. ඒ ප්‍රතිපදාවෙන් ධීර වූ පණ්ඩිතයෝ ආරම්මණ භාවනාව ලක්‍ෂණ භාවනාව යන දැහැන් දෙකෙන් දැහැන් වඩන්නාහු මාර බන්ධනයෙන් මිදෙත්. ඒ ප්‍රතිපදාව කී පමණින් හෝ ඇසූ පමණින් ඊට පිවිසීමට හෝ පිළිපැදීමට නො හැකි වේ යනු අර්ථ යි. **න වෙ ධීරා පකුබ්බන්ති** ධීරයෝ පණ්ඩිතයෝ **විදිත්‍වා ලොක පරියායං **සංස්කාර ලෝකයේ උදයව්‍යය (හට ගැන්ම හා විනාශය) චතුසත්‍ය ධර්මය ද දැක **අඤ්ඤාය** කෙළෙස් පිරිනිවුමෙන් **නිබ්බුතා** (නිවුනාහු) ලෝකයෙහි **විසත්තිකං** (තෘෂ්ණාව) තරණය කළාහු මෙසේ නො කරති. අපි එසේ නො කියමු යන අර්ථයි.
**පඨවියං පතිට්ඨහිත්‍වා** අප විසින් අයුතු දෙයක් කරන ලදි. අකාරක වූ ම දෙයක් අපි කාරක වාදයෙන් යුතු ව හැසුරුනෙමු යි ලැජ්ජා වන්නාහු මහා බ්‍රහ්මන් කෙරෙහි මෙන් භාග්‍යවතුන් වහන්සේ කෙරෙහි ගෞරව උපදවා ළංවීමට නො හැකි ගිනි කඳක් කොට බලන්නාහු, අහසින් බැස - බිම හිඳ යන අර්ථ යි. **අච්චයො** අපරාධය, **නො අච්චගමා** අප ඉක්මවා අභිභවනය කොට පැවැත්තේ, **ආසාදෙතබ්බං** ගැටිය යුත්තෙකු, ඒ දේවතාවෝ කයින් හා වචනයෙන් යන දෙකින් ම භාග්‍යවතුන් වහන්සේ හා ගැටුනහ. තථාගතයන් වහන්සේ නො වැඳ අහසේ සිටිමින් සිරුරින් ගැටුනහ. කිතව (ළිහිණි වැදි) උපමාව ගෙන හැර පාමින් නානා ප්‍රකාර අසභ්‍ය වචන පවසමින් වචනයෙන් ගැටුනාහ. එහෙයින් **“ආසාදෙතබ්බං අමඤ්ඤිම්හ”** යි කීහ. **පතිගණ්හාතු** ඉවසන සේක්වා ආයතිං සංවරාය අනාගතයෙහි සංවර වීම පිණිස, යළිත් මේ ආකාරයේ අපරාධයක් දෝෂයක් පැකිලීමක් නො කරනු පිණිස
**සිතං පාත්‍වාකාසි** දත් කෙළවර දක්වමින් අතිශයින් සතුටු වූ ආකාරයක් දැක් වූ සේක. කුමක් නිසා ද? ඒ දේවතාවෝ ස්වභාවයෙන්ම සමා නො දක්වති, ලෞකික මහජනයාත් සදේවක ලෝකයේ අග්‍ර පුද්ගලයා වූ තථාගතයන් වහන්සේත් එක සමාන කරත්. ඉක්බිති භාග්‍යවතුන් වහන්සේ අනුන්ගේ කථාවෙන් උපන් බුද්ධ බලය දල්වා පසුව සමා කරන්නෙමැයි සිනා පහළ කළ සේක. **භිය්‍යො සොමත්තාය** අතිරේක ප්‍රමාණයෙන් (බොහෝ සෙයින්) **ඉමං ගාථං අභාසි** ඔහු අප කෙරෙහි කුපිත වී යයි සිතමින් පැවසී ය.
**න පතිගණ්හාති** සමා නො කරයි, නො ඉවසයි, **කොපන්තරො** අභ්‍යන්තරයෙහි උපන් කෝපය, **දොසගරු** ද්වේෂය බර පතළ ලෙස ගෙන වාසය කරමින්, **ස වෙරං පටිමුඤ්චති** ඒ ආකාර වූ තැනැත්තා ගැටයක් ගසන්නාක් මෙන් ඒ වෛරය තමා කෙරෙහි බැඳ තබයි, බැහැර නො කරයි කියන අර්ථ යි.
**අච්චයො චෙ න විජ්ජෙථ** ඉදින් සාවද්‍ය ක්‍රියාවක් නො වන්නේ ද, **නො චිධාපගතං සියා** ඉදින් අපරාධයක් නම් නො වන්නේ ද? **තෙනිධ කුසලො සියා** ඉදින් වෛර සංසිඳේ නම් ඒ කාරණයෙන් දක්ෂයෙක් වන්නේ ය.
**කස්සච්චයා** යන ගාථාවෙහි කවරෙකුගේ වරදක් නැද්ද? කවරෙකුගේ අපරාධයක් නැද්ද? කවරෙක් සම්මෝහයට පත් නො වේ ද? කවරෙක් නිත්‍යයෙන් ම පණ්ඩිතයෙක් නම් වේද යන අර්ථය යි. මේ ගාථාව කියවනු පිණිස භාග්‍යවතුන් වහන්සේ සිනා පහළ කිරීම (විය). එහෙයින් දැන් දේවතාවනට බුද්ධ බලය දක්වා පසු ව ක්ෂමා කරන්නෙමි යි “තථාගතස්ස බුද්ධස්ස” ආදිය වදාළ සේක.
එහි **තථාගතස්ස** “තථා ගතො” (එසේ ගිය සේක) යනාදි කාරණයෙන් තථාගත වූ, **බුද්ධස්ස** චතුස්සත්‍යය අවබෝධ කොට ගත් බව ආදී විමොක්ඛන්තික පඤ්ඤත්ති වශයෙන් මෙසේ ලත් නම් ඇති.
**අච්චයං දෙසයන්තීනං** ඔබලා විසින් ‘අච්චයං දෙසයන්තීනං ස වෙරං පටිමුඤ්චති’ (යමෙක් දෙසන්නවුන්ගේ වරද..... හෙතෙමේ වෛරය බැඳ තබයි) යි යමක් කියන ලද ද, එය මැනවින් ප්‍රකාශ කරන ලද්දේ ය. මම වනාහි **තං වෙරං නාභිනන්‍දාමි** නො පතන්නෙම් ම ය යන අර්ථ යි. **පතිගණ්හාමි වොච්චයං** තොපගේ අපරාධයට සමාව දෙමි යනු යි.
සය වැන්නෙහි - **සද්ධා දුතියා පුරිසස්ස හොති** දෙව් ලොවෙහි මෙන් ම මිනිස් ලොවෙහිත් නිවනට යන පුරුෂයාට ‘සද්ධා’ ශ්‍රද්ධාව; **දුතියො හොති** (දෙවැන්නකු සේ) සහාය කාර්යය සලසයි, **නො චෙ අස්සද්ධියං අවතිට්ඨති** ඉදින් අශ්‍රද්ධාවෙහි නො පිහිටයි ද, **යසො** පිරිවර, **කිත්ති** වර්ණනා කිරීම, **තත්‍වස්ස හොති** (තතො අස්ස) එයින් ඔහුට වෙයි.
**නානුපතන්ති සංගා** රාග සංගා ආදි ඇලීම් පහ නො වැටෙත්. **පමාදමනුයුඤ්ජන්ති** යම් කෙනෙක් ප්‍රමාද කරත් ද (ප්‍රමාදයෙහි) පවතිත් ද, ඔවුහු එය යොදවත් නම් වේ. **ධනං සෙට්ඨංව රක්‍ඛති.** මුතු මැණික් මසාරගල්ල මෙන් එය (ප්‍රමාදය) ආරක්ෂා කරයි.
**ඣායන්තො** ලක්ෂණ උපනිජ්ඣානයෙන් හා ආරම්මණ උපනිජ්ඣාජනයෙන් දැහැන් වඩන්නේ, එහි ලක්ෂණ උපනිජ්ඣානය, නම් විදර්ශනා මාර්ග ඵල යි. විදර්ශනාවෙන් ත්‍රිලක්ෂණ භාවනා කරතියි ලක්ෂණ උපනිජ්ඣානය වේ. මාර්ගය විපස්සනාවෙන් පැමිණි කාර්යය සිද්ධ කරතියි ලක්ෂණ උපනිජ්ඣානය යි. ඵලය යථා ලක්ෂණය වූ නිරෝධ සත්‍යය භාවනා කරති යි ලක්ෂණ “උපනිජ්ඣාන” යි. අෂ්ට සමාපත්තිය කසිණාරම්මණය භාවනා කිරීමේ හේතුවෙන් ආරම්මණ උපනිජ්ඣාන යි දත යුතු ය. **පරමං සුඛං** අරහත් සුවය අදහස් කරන ලදි.
සත් වැන්නෙහි සක්කෙසු “සක්‍යා වත භො රාජකුමාර (පින්වත් රාජකුමාරය, ශාක්‍යයෝ) යන උදානය හේතුකොට ගෙන ‘සක්කා’ (හැකි, ශාක්‍ය) යි නම් ලද රජකුමාරවරුන්ගේ නිවෙස්න වූ එක් ජනපදයකි. රූඪී ශබ්දයෙන් ‘සක්කා’ ය කියනු ලැබේ. එහි, ශාක්‍ය ජනපදයෙහි; **මහාවනෙ** ඉබේ හටගත්, රෝපණය නො කළ, හිමවතත් සමග ඒකාබද්ධ වූ මහවනයෙහි; **සබ්බෙහෙව අරහන්තෙහි** මේ සූත්‍රය දේශනා කළ දිනයේ ම පැමිණි අරහත් භාවය ඇතියවුන් සමග,
එහි අනුපූර්ව කථා මෙසේ ය - ශාක්‍ය කෝලිය වැස්සෝ කපිලවස්තු නගරයටත් කෝලිය නගරයටත් අතර රෝහිණී නම් නදිය එක ම බැම්මකින් බැඳ ගොවිකම් කටයුතු කරවත්. ඉක්බිති පොසොන් මස ගොයම් මැළවී යන විට නගර දෙකේ ම වැසියන්ගේ කම්කරුවෝ එක්රැස් වූහ. එහි දී කෝලිය නගරවාසීහු මෙසේ පැවසූහ. “මේ ජලය දෙපැත්තෙන් ම ගෙන යනවිට ඔබලාට වත් අපට වත් ප්‍රමාණවත් නො වේ. අපේ ගොයම් එක් ජල මුරයකින් ම පැහෙන්නේ ය. මේ ජලය අපට දෙනු මැනවි.” කපිල වස්තු පුර වැසියෝ මෙසේ කීහ. “ඔබලා අටු කොටු පුරවා ගෙන සිටින විට රන්රුවන් නිල් මැණික් කහවනු රැගෙන පෙට්ටි පසුම්බි ආදිය ගත් අතින් යුතුව ඔබලාගේ ගෙවල ගැවසෙන්නට අපට නුපුළුවන් වන්නේ ය. අපේ ගොයම් ද එක් ජල මුරයකින් පැසෙන්නේ ය. මේ ජලය අපට දෙනු මැනවි” “අපි නො දෙන්නෙමු” මෙසේ කථාව දිග් ගැසී එකෙක් නැඟිට එකෙකුට පහරක් ගැසී ය. ඔහු ද තවෙකකුට (ගැසීය.) මෙසේ උනුනුත් පහර දී රාජකුලයන්ගේ ජාතිය (කුල මළ) ගටමින් කලහ වැඩි කළහ.
කෝලිය වැසි කම්කරුවෝ කියති: තොපගේ කපිලවස්තු වැසියන් ගෙන ගර්ජනා කරන්නහු ය. යමෙක් බලු කැනහිල් ආදීන් මෙන් තම තම නැගණියන් සමග සංවාසයේ යෙදුනෝ ද, ඔවුන්ගේ ඇත්තුත්, අශ්වයෝත් හෙල්ල ආයුධ ආදියත් අපට කුමක් කරත් ද? ශාක්‍ය කම්කරුවෝ කියති. තොපි දැන් කුෂ්ටයාගේ දරුවන් රැගෙන ගොරවන්නහුය! යමෙක් අනාථව දුක්ඛිතව තිරිසනුන් මෙන් ඩෙබර (-මසන්) ගසක විසුවෝ ද, ඔවුන්ගේ ඇත්තුත් අශ්වයෝත් හෙල්ල ආදී ආයුධත් අපට කුමක් කරත් ද? ඔව්හු ගොස් තමන් වැඩවල යෙදූ අමාත්‍යවරුනට කීහ. ශාක්‍ය්‍යන් සොයුරියන් සමග සංවාසය කළවුන්ගේ තරමත් හයියත් පෙන්වන්නෙමු යි යුදට සැරසී පිට ව ගියහ. කෝලියයෝත් ඩෙබර ගසේ සිටි වැසියන්ගේ තරමත් හයියත් පෙන්වන්නෙමු යි යුදට සැරසී නික්ම ගියහ.
භාග්‍යවතුන් වහන්සේ ද රාත්‍රියෙහි අළුයම් සමයෙහි ම මහා කරුණා සමාපත්තියෙන් නැඟී ලෝකය දෙස විමසිල්ලෙන් බලන සේක්, මොවුන් මෙසේ යුදට සැදී නික්මෙනු දුටු සේක. දැක මා ගිය කල මේ කලහය සමනය නො වන්නේ දැයි බලන සේක් මම මෙහි ගොස් කලහ සමනය කරනු වස් ජාතක කථා තුනක් පවසන්නෙමි. එයින් කලහය සමනය වන්නේ ය. ඉක්බිති සමගිය උද්දීපනය කරනු වස් ජාතක දෙකක් දෙසා **අත්තදණ්ඩ සූත්‍රය** දේශනා කරන්නෙමි. දේශනාව අසා නගර දෙක්හි ම වැසියෝ කුමාරවරුන් දෙසිය පනහක් දෙසිය පනහක් දෙන්නෝ ය. මම ඔවුන් මහණ කරන්නෙමි, මහා සභා රැස්වීමක් වන්නේ යයි සනිටුහන් කළ සේක. එහෙයින් යුදට පෙළගැසී මොවුන් පිටත් වූ පසු කිසිවකුටත් නො දක්වා හුදෙකලා ව පාසිවුරු රැගෙන වැඩ සේනා දෙක මැද අහසෙහි පළක් බැඳ ෂඩ් වර්ණ රශ්මිය විහිදුවා සිටි සේක.
කපිල වස්තු වාසීහු භාග්‍යවතුන් වහන්සේ දුටුවෝ ම අපගේ ඥාති ශ්‍රේෂ්ඨ වූ ශාස්තෘෘන් වහන්සේ පැමිණි සේක. උන්වහන්සේ විසින් අප කලහ කරන බැව් දුටු සේක් වනැයි සිතා භාග්‍යවතුන් වහන්සේ පැමිණි කල්හි අප විසින් අනුන්ගේ සිරුරෙහි ආයුධ හෙළනු ලැබීමට හෝ කෝලිය නගරවාසීනට අප විනාශ කරන්නට හෝ හිරිහැර කරන්නට හෝ නො හැක්කේ යයි ආයුධ හැර දමා භාග්‍යවතුන් වහන්සේට වැඳ හිඳ ගත්හ.
භාග්‍යවතුන් වහන්සේ (කාරණය) දක්නා සේක් ම, “මහරජතුමනි, කුමන කරුණක් නිසා පැමිණියෙහි දැයි විමසූ සේක. “භාග්‍යවතුන් වහන්ස, තීර්ථ ක්‍රීඩාව පිණිස හෝ පර්වත ක්‍රීඩාව පිණිස හෝ නදී ක්‍රීඩාව පිණිස හෝ පර්වත දකිනු රිසියෙන් හෝ නො වේ. මේ ස්ථානයේ සංග්‍රාමයක් හට ගැනී පැමිණියෙම් වෙමි යි කී ය.
“මහරජ, කලහය කුමක් හේතුකොට ගෙන හට ගැනිණි ද?”
“ජලය (හේතු කොට ගෙන ය) ස්වාමීනි”
“මහරජ, ජලය කොපමණ අගී ද?”
“ස්වල්පයකි, ස්වාමීනි”
“මහරජ, පෘථිවිය නම් කොපමණ අගීද?”
“ස්වාමීනි, අනර්ඝයය”
“ක්‍ෂත්‍රියෝ කොපමණ අගිත් ද?”
“ක්‍ෂත්‍රියයෝ නම් අනර්ඝ වෙත්, ස්වාමීනි”
“මහරජ, නො වටිනා ජලය හේතු කොට කුමන ලාභයකට අනර්ඝ වූ ක්‍ෂත්‍රියයන් මරහු ද? කලහයේ ආස්වාදයක් නම් නැත. කලහ වශයෙන් මහරජතුමනි, අස්ථානයෙහි වෛර කොට එක් වෘක්ෂ දේවතාවකු විසින් කළු සිංහයකු හා ඇති කරගත් බද්ධ වෛරය මේ මුළු කල්පය පුරා පැවතුනේ ම යයි දක්වා **ඵන්දන ජාතකය** වදාළ සේක. එහෙයින් මහරජවරුනි, වෙනෙකෙකු විසින් මෙහෙයවනු නො ලැබිය යුතු ය. වෙනෙකෙකු විසින් මෙහෙයවීම නිසා එක් හාවකුගේ කථාවකින් යොදුන් තුන් දහසක් පුළුල් වූ හිමවතේ සිවු පා සමූහයා මහා සමුද්‍රයට පැන්නෝ ය. එහෙයින් අනුන්ගේ මෙහෙයවීමට යටත් නො විය යුතු යයි දක්වා **පඨවි උද්‍රියන ජාතකය** වදාළ සේක. එසේ ම මහරජවරුනි, කිසියම් දිනෙක දුර්වලයා වුව ද මහ බලවතකුගේ හිඩැසක් විවරයක් (ප්‍රමාද තැනක්) දකියි. කිසි යම් දිනෙක මහ බලවතා ද දුබලයකුගේ (හිඩැසක් විවරයක් දකියි) කැට කිරිල්ලියක් වුව ද විශාල ඇතෙකු ඝාතනය කළා යයි **ලටුකික ජාතකය** වදාළ සේක. මෙසේ කලහය සංසිඳවීම පිණිස ජාතක කථා තුනක් දේශනා කොට සමගිය උද්දීපනය කරනු පිණිස ජාතක දෙකක් වදාළ සේක. කෙසේ ද? මහරජවරුනි, සමගි වූවන්ගේ කිසියම් ප්‍රමාද තැනක් නම් දැකීමට නො හැක්කේ යැයි පවසා **රුක්ඛධම්ම ජාතකය** වදාළ සේක. එහෙයින් මහරජවරුනි, සමගි වූවන්ගේ කිසියම් විවරයක් දකිනු නො හැක. යම් කිසි දිනෙක අන්‍යෝන්‍යයන් හා විවාදයක් කළාහු ද එකල වැදිපුත්‍රයා ඔවුන් මරණයට පත්කොට ගෙන ගියේ ය. විවාදයෙහි ආස්වාදයක් නම් නැත්තේ යයි පවසා **වට්ටක ජාතකය** වදාළ සේක. මෙසේ මේ ජාතක පහ දේශනා කොට අවසානයෙහි දී **අත්තදණ්ඩ සූත්‍රය** දේශනා කළ සේක.
රජවරු පැහැදුනාහු ඉදින් ශාස්තෲන් වහන්සේ නො වැඩියෝ නම්, අපි සියතින් ම උනුනුන් ඝාතනය කොට ලේ ගංගා පැවැත්වීමට (ඇති කිරීමට) ඉඩ තිබිණි. අපේ දූ පුතුන් ද ගෙවල් දොරවල් ද නො දක්නට ඉඩ තිබිණ. අපට ලියුම් හා පිළිතුරු ලිපි ගෙන යන්නෙක් ද නො වන්නේ ය. ශාස්තෲන් වහන්සේ නිසා අපගේ ජීවිත ලද්දේ ය. ඉදින් ශාස්තෲන් වහන්සේ ගිහිගෙයි විසූ සේක් නම් දිවයින් දෙදහසකින් පිරිවරන ලද මහාද්වීප සතරෙහි රාජ්‍යය එතුමන්ගේ අත පත්වීමට තිබිණි. තවත් දහසක් පුතුන් බිහි වන්නට ඉඩ තිබිණි. ඒ ක්‍ෂත්‍රිය පිරිවර ම ගෙන සැරිසරන්නට ඉඩ තිබිණි. ඒ සැපත් හැර දමා (ගිහිගෙයින්) නික්මී සම්බෝධියට පැමිණියෝ, දැන් ද ක්‍ෂත්‍රිය පිරිවර සහිත ව ම සංචාරය කරත්වා යි උභය නගර වාසීහු දෙසිය පනහක් දෙසිය පනහක් කුමාරවරුන් දුන්හ.
භාග්‍යවතුන් වහන්සේ ද ඔවුන් පැවිදි කරවා මහා වනයට වැඩම කළ සේක. තම කැමැත්තෙන් නොව ගෞරව කිරීමේ හේතුවෙන් පැවිදි වූ ඔවුනට නො ඇල්මක් (උකටලී බවක්) ඇති විය. ඔවුන්ගේ පෙර බිරින්දෑවරුන් ‘ආර්ය පුත්‍රයෝ උකටලී වෙත්වා, ගෙහි විසීම නො පිහිටයි නිවසේ සිටීම අමාරු ය)’ ආදිය කියා පණිවුඩ යවත්, ඔවුහු වැඩි වැඩියෙන් උකටලී වූහ.
භාග්‍යවතුන් වහන්සේ ආවර්ජනය කරන සේක්, ඔවුන්ගේ උකටලී බව දැන මේ භික්‍ෂූහු මා වැනි බුදුන් වහ්නසේ කෙනෙකු සමග එක් ව වසන්නාහු උකටලී වෙත්. ඉතින් ඔවුනටන කොවුල් විලේ{*} ශෝභාව පවසා එහි ගෙන ගොස් අනභිරතිය නැති කරමියි කොවුල් විලේ වර්ණනාව කළ සේක. ඔවුහු එය දක්නා කැමැත්තෝ වූහ.
“මහණෙනි, කොවුල් විල දක්නා කැමැත්තහු ද?” “එසේ ය, ස්වාමීනි,” “එසේ නම් එන්න එහි යමු” “භාග්‍යවතුන් වහන්ස, සෘද්ධිමතුන් යා යුතු ස්ථානයකි. අපි කෙසේ යන්නෙමු ද?” “ඔබලා යනු කැමැත්තෝ වන්නහු, මම මාගේ ආනුභාවයෙන් ඔබලාත් රැගෙන යන්නෙමි” “ස්වාමීනි, මැනවි.” භාග්‍යවතුන් වහන්සේ භික්‍ෂූන් පන්සියයක් රැගෙන අහසෙහි පැන නැගී කොවුල් විලට බැස ඒ භික්‍ෂූන් හට මෙසේ කීහ. “මහණෙනි, මේ කොවුල් විලේ යම් මත්ස්‍යයකුගේ නම නො දන්නහු නම් මගෙන් විමසනු මැනවි.”
ඔවුහු විමසූහ. භාග්‍යවතුන් වහන්සේ විමසූ විමසූ කරුණු පහදා දුන්හ. හුදෙක් මත්ස්‍යයන්ගේ පමණක් නොව එහි වන ලැහැබෙහි වෘක්ෂයන්ගේ ද කඳු පාමුල වූ දෙපා සිවුපා ආදීන්ගේ නම් ද අස්වා ම පිළිතුරු දුන් සේක. ඉක්බිති ළිහිණියන් දෙදෙනෙකු විසින් මුව තුඩින් ඩැහැ ගත් කෝටුවක හිඳගත් කොවුල් කුරුලු රජ ඉදිරි පස හා පසුපස යන දෙපසින් ම පක්ෂි ගණයා විසින් පිරිවරනු ලැබ පැමිණෙයි. භික්‍ෂූහු ඔහු දැක “ස්වාමීනි, මේ නම් කුරුල්ලන්ගේ රජු විය යුතු ය. මේ ඔහුගේ පිරිවර යයි සිතමු.” “එසේ ය, මහණෙනි, මේ ද මගේ ම වංශය යි, මගේ ප්‍රවේණිය යි.”
“ස්වාමීනි, අපි දැන් මේ පක්ෂි ගණයා දකිමු. භාග්‍යවතුන් වහන්සේ මෙය ද මගේ ම වංශය යි, මගේ ම ප්‍රවේණිය යි යමක් පැවසූහු ද එය අසනු කැමැත්තෝ වෙමු.” “මහණෙනි, අසනු කැමති වනු මැනවි.” ගාථා තුන් සියයකින් ප්‍රතිමණ්ඩිත කොට **කුණාල ජාතකය** වදාරමින් අනභිරතිය ඉවත් කළ සේක. දේශනාව අවසානයේ සියලු ම දෙනා සෝවාන් ඵලයෙහි පිහිටියහ. (රහත්) මාර්ගයෙන් ම ඔවුන්ගේ සෘද්ධිය ද ආයේ ය.
භාග්‍යවතුන් වහන්සේ ඒ භික්‍ෂූන්ට මෙපමණක් ම වේවා යි අහසට නැගී මහා වනයට වැඩි සේක. ඒ භික්‍ෂූහු ද ගමන යන අවස්ථාවෙහි භාග්‍යවතුන් වහන්සේගේ ආනුභාවයෙන් ගොස් (ආපසු) එන අවස්ථාවෙහි තමන්ගේ ආනුභාවයෙන් භාග්‍යවතුන් වහන්සේ පිරිවරා මහා වනයෙහි බැස්සාහ.
භාග්‍යවතුන් වහන්සේ පනවන ලද ආසනයෙහි හිඳ ඒ භික්‍ෂූන් අමතා මහණෙනි, එනු මැනවි, හිඳ ගනු මැනවි, ඉහළ මාර්ගත්‍රය සඳහා කෙළෙස් නසන කර්මස්ථානය කියා දෙන්නෙමියි කර්මස්ථානය දෙසා වදාළහ.
භික්‍ෂූන් වහන්සේලා (මෙසේ) සිතූහ. භාග්‍යවතුන් වහන්සේ අපගේ අනභිරතභාවය දැන කොවුල් විලට ගෙනැවිත් අනභිරතිය ඉවත් කළ සේක. ශාස්තෲන් වහන්සේ සෝවාන් ඵලයට පැමිණි අපට දැන් (ඉතිරි) මාර්ග තුනට කර්මස්ථාන දුන් සේක. අපි සෝවාන් වී ඇත්තෙමු යි අප විසින් කල් යැවීම නො වටී. උත්තම පුරුෂයන් ලෙස සිටීම අපට වටී, බුදුන් වහන්සේගේ දෙපා වැඳ නැගිට පත්කඩය ගසා දමා වෙන් වෙන් ලෙස පර්වත ප්‍රාන්තයේ (පල්ලමේ) රුක් මුල්හි හිඳ ගත්හ.
භාග්‍යවතුන් වහන්සේ, මෙසේ මේ භික්‍ෂූහු ස්වභාවයෙන් ම නො මුදා හළ කටයුතු ඇත්තාහු ය. ලැබූ උපාය (ක්‍රම) ඇති භික්‍ෂුවට වෙහෙසීමට කාරණයක් නම් නැත. (කල්) යත් යත් ම විදර්ශනාවේ පිහිටා අර්හත් බවට පත් ව තම තමන් අවබෝධ කරගත් තත්ත්වය දන්වන්නෙමු යි මා වෙතට එන්නෝ ය. ඔවුන් ආ කල දසදහසක් සක්වල දේවතාවෝ එක් සක්වලක රැස් වන්නේ ය. මහා රැස්වීමක් වන්නේ ය. මා විසින් විවේකී එළිමහනේ සිටීම වටනේ ය. ඉක්බිති හුදෙකලා ඉඩක බුද්ධාසනයක් පනවා ගෙන වැඩ සිටි සේක.
සැමට පළමු කමටහන් ගෙන ගිය තෙරුන් වහන්සේ පටිසම්භිදාවන් ද සහිත අර්හත් බවට පත්වූයේ ය. ඉන් පසු අන් අය යයි පන්සියය ම නෙළුම් විාලෙහි නෙළුම් මෙන් විකසිත වූහ.
සියල්ලන්ට ම පළමු අර්හත් භාවයට පත් වූ භික්‍ෂුව භාග්‍යවතුන් වහන්සේට දන්වන්නෙමැයි පර්යංකය ගලවා පත්කඩ ගසා දමා නැගිට බුදුන් වහන්සේ අභිමුඛ ව සිටියේ ය. එසේ අන් අයය ය. අන් අයගේ පන්සියයක් දෙනා වහන්සේ දාන ශාලාවට පිවිසෙන්නාක් මෙන් පිළිවෙලින් වැඩියහ.
පළමු ව පැමිණි භික්‍ෂුව වැඳ පත්කඩය එළා එකත්පස් ව හිඳ අවබෝධ කොට ගත් තත්ත්වය දක්වනු කැමැත්තේ, තවත් කිිසිවෙක් සිටී ද නැද්ද යි නැවතී පැමිණි මග බලන්නේ තවත් කෙනෙකු දුටුවේ ය. තවත් කෙනෙකු දුටුවේ ය. සියලු දෙනා වහන්සේ ම එකත් පස්ව සිට, මොහු ඔහුට ලජ්ජාසහගත වූයේ කථා නො කළේ ය. මෙතෙම ඔහුට ලජ්ජා සහගත වූයේ කථා නො කළේ ය.
ක්‍ෂීණාශ්‍රවයන් වහන්සේලාට ආකාර දෙකක් ඇත. මා විසින් අවබෝධ කොට ගත් තත්ත්වය දෙවියන් සහිත ලෝකයා වහා ම අවබෝධ කරත් නම් මැනවි යන සිත පහළ වේ. (තමා) අවබෝධ කොට ගත් බව නිධානයක් ලත් පුරුෂයෙකු මෙන් අන් පුද්ගලයෙකුට දැක්වීමට නො කැමැත්තාහු වෙත්.
මෙසේ ඒ ආර්ය මණ්ඩලය පිවිසි කෙණෙහි ම ප්‍රාචීන යුගන්ධර (පර්වත) වළල්ලෙන් වළා - මිහිදුම් - දුම් - දූවිලි - රාහු යන මේ කිළිටිවලින් මිදුණු, බුද්ධෝත්පාදයෙන් ප්‍රතිමණ්ඩිත ලෝකයට රමණීය දර්ශන පෙන්වනු වස් පෙරදිග දෙසින් ඔසවන ලද රිදී මුවා මහ කැඩපතක් මෙන් නිම් වළල්ලක් ගෙන වටා කැරකෙන රිදී සකක සිරි රැගත් පුන් සඳ මඬල නුබගැබට පැන නැංගේ ය.
මෙසේ එබඳු වූ ආකාර ක්‍ෂණයෙහි-දස අසුරු සන්හි-මොහොතෙහි - **භගවා සක්කෙසු විහරති කපිලවත්‍ථුස්මිං මහාවනෙ මහතා භික්‍ඛුසංඝෙන සද්ධිං පඤ්ච මත්තෙහි භික්‍ඛුසතෙහි සබ්බෙහෙව අරහන්තෙහි** (භාග්‍යවතුන් වහන්සේ ශාක්‍ය ජනපදයෙහි කිඹුල්වත් පුර සමීපයෙහි වූ මහා වනයෙහි සැම ම රහත් වූ භික්‍ෂූන් පන්සියයක් පමණ වූ භික්‍ෂූන් වහන්සේ සමග වැඩ වසන සේක.)
එහි භාග්‍යවතුන් වහන්සේ ද මහා සම්මත වංශයෙහි උපන් සේක. ඒ පන්සියයක් භික්‍ෂූහු ද මහා සම්මත කුලයෙහි උපන්නාහු ය. භාග්‍යවතුන් වහන්සේ ද ක්‍ෂත්‍රිය ගැබක උපන් සේක. ඔවුහු ද ක්‍ෂත්‍රිය ගැබ්වල උපන්නාහු ය. භාග්‍යවතුන් වහන්සේ ද රජ පවුලකින් පැවිදි වූ සේක. ඔවුහු ද රජ පවුල්වලින් පැවිදි වූහ. භාග්‍යවතුන් වහන්සේ ද සේසත් හැර දමා අතට පත් සක්විති රජකම හැර දමා පැවිදි වූ සේක. ඔවුහු ද සේසත් හැර දමා අතට පත් රාජ්‍යයන් හැර දමා පැවිදි වූවාහු ය. මෙසේ භාග්‍යවතුන් වහන්සේ පිරිසිදු අවකාශයෙහි පිරිසිදු රාත්‍රි කාලයෙහි පරිශුද්ධ වූ සේක්, පිරිසිදු පිරිවර ඇති සේක්, වීතරාග වූයේ, වීතරාගී පිරිවර ඇත්තේ, ද්වේෂ පහවූයේ, ද්වේෂය පහවූ පිරිස විසින් පිරිවරන ලද සේක්, මෝහය පහ වූයේ, පහ වූ මෝහය ඇති පිරිවරින් පිරිවරන ලද සේක්, තෘෂ්ණා නැති සේක්, නික්ලේශී වූවන් විසින් පිරිවරන ලද සේක්, ශාන්ත වූ සේක්, ශාන්ත වූ අය විසින් පිරිවරන ලද සේක්, දමනය කරන ලද්දේ, දමනය වූවන් විසින් පිරිවරන ලද සේක්, මිදුනේ, මිදුනු අය විසින් පිරිවරන ලද සේක්, අතිශයින් බබළති යනු යි. වර්ණනා භූමි නම් වූ මෙය යම් ප්‍රමාණයකට හැකි ද එපමණට කිව යුතු ය. මෙසේ මේ භික්‍ෂූන් අරභයා “පඤ්චමත්තෙහි භික්‍ඛුසතෙහි සබ්බෙහෙව අරහන්තෙහි” යි කියන ලදි.
**යෙභූය්‍යෙන **රැස් වූ බහුතරය, මඳ නො වේ. රැස් නො වූ අසඤ්ඤී අරූපාවචර දේවතාවෝ ද, සමාපත්තියට පත් දේවතාවෝ ද; එහි රැස්වන ක්‍රමය මෙසේ ය. මහා වනයේ හාත්පස වූ දේවතාවෝ ඔබ මොබ ගියහ. “භවත්නි, යමු, බුදුන් දැකීම නම් බොහෝ උපකාර සහිත ය. ධර්ම ශ්‍රවණය බොහෝ උපකාර සහිත ය. භික්‍ෂු සංඝයා බොහෝ උපකාර සහිතය, යමු යමු’ යි මහා ශබ්දයක් කරමින් පැමිණ භාග්‍යවතුන් වහන්සේත්, ඒ මොහොතේ අර්හත් භාවයට පත් ක්‍ෂීණාශ්‍රවයන් වහන්සේලාත් වැඳ එකත්පස්ව සිටියහ. ඒ ක්‍රමයෙන් ම ඒ ඒ අයගේ ශබ්ද අසා ශබ්දාන්තර - අඩ ගව් - ගව් - අඩ යොදුන් ආදී වශයෙන් යොදුන් තුන් දහසක් පළල හිමවතෙහි තෙවරක්, නගර හැටතුන් දහසක, මිලියන නවයක, පටුනු ගම් අනූහය කෝටි ලක්‍ෂයක, රුවන් ආකර පනස්හයෙහි, සකල ජම්බුද්වීපයෙහි, පූර්ව විදේහයෙහි, අපර ගෝයාණයෙහි, උතුරුකුරු දිවයිනෙහි, දෙදහසක් ආරක්ෂක දිවයින්වල ය යන මුළු සක්වළෙහි ද ඉන් පසු දෙවන තෙවන සක්වළැයි මෙසේ දහදහසක් සක්වළ දේවතාවෝ රැස්වූහ යි දත යුතු ය. දසදහසක් සක්වළ වනාහි මෙහි “දශ ලෝක ධාතු” යන්නෙන් අදහස් කරන ලදි. එහෙයින් කියන ලදි. **දසහි ච ලොකධාතුහි දෙවතා යෙභූය්‍යෙන සන්නිපතිතා හොන්ති”** (දස දහසක් සක්වළින් දේවතාවෝ බෙහෙවින් රැස්වූවාහු වෙති) යි.
මෙසේ රැස් වූ දේවතාවුන් විසින් සක්වළ ගැබ බ්‍රහ්ම ලෝක දක්වා නිතර බහා ලන ලද ඉදිකටුවලින් (පිරුණු) ඉදිකටු ගුලාවක් මෙන් පිරුණේ වෙයි. එහි බ්‍රහ්ම ලෝකයේ උස් බව මෙසේ දත යුතු ය. ලෝහ ප්‍රාසාදයෙහි සත් වැනි කූටාගාරයට සමාන පාෂාණයක් බ්‍රහ්ම ලෝකයෙහි සිට පහළට හෙළන ලද්දේ මාස හතරකින් පෘථිවියට පැමිණේ. එසේ ම මහත් වූ අවකාශයෙහි පහළ සිට විසි කරන ලද මල් හෝ දුම හෝ ඉහළට යන්නට හෝ ඉහළ සිට හෙළන ලද අබ පහළට වැටෙන්නට හෝ අතරක් නො ලබයි. එලෙස අතරක් නොමැති ව දේවතාවෝ සිටියහ. යම් සේ චක්‍රවර්ති රජු සිටින තැන බාධා රහිත වේ ද, පැමිණි පැමිණි මහේශාක්‍ය ක්‍ෂත්‍රියවරු ඉඩ ලබන්නෝ ම ය. ඉන් එහා බොහෝ අවහිර ය. එසේ ම භාග්‍යවතුන් වහන්සේ වැඩ සිටි ස්ථානය අවහිර රහිත විය. පැමිණි පැමිණි මහේශාක්‍ය දෙවියෝ ද බ්‍රහ්මයෝ ද, ඉඩ ලබන්නෝ ම ය. තව ද භාග්‍යවතුන් වහන්සේට ආසන්න ආසන්න ස්ථානයෙහි කෙසගකින්” සිදුරු කිරීමක පමණ වූ ප්‍රදේශයෙහි දස හෝ විසි දෙවිකෙනෙක් සියුම් ආත්මභාව (ශරීර) මවා සිටියහ. සැමට කෙළවර දේවතාවෝ සැම දෙන සැට දෙන බැගින් සිටියහ.
**සුද්ධාවාසකායිකානං** ශුද්ධාවාසයන්හි වසන්නන්ගේ, ශුද්ධාවාස යනු ශුද්ධ වූ අනාගාමි ක්‍ෂීණාශ්‍රවයන්ගේ ආවාස - බ්‍රහ්ම ලෝක පහ, **එතදහොසි** කුමක් නිසා එබඳු සිතක් පහළ වී ද? ඒ බ්‍රහ්මයෝ සමාපත්තියට සම වැද නියමිත කාලයෙන් නැගිට බ්‍රහ්ම විමාන බලන්නෝ භෝජනයෙන් (දානයෙන්) පසු දන් ගේ මෙන් හිස් බැව් දුටහ. බ්‍රහ්මයෝ කොහි ගියාහු ද? ආවර්ජනය කරන්නාහු මහා රැස්වීමකැයි දැන, මෙය මහා රැස්වීමකි. අපි අත් හරිනු ලැබුවෝ{*} වෙමු. අත් හරිනු ලැබූවනට අවකාශ දුර්ලභ වෙයි. එහෙයින් යන්නමෝ හිස් අතින් නොව එක් එක් ගාථාවක් සකසා යමු. ඒ මහා රැස්වීමේ ම තමන් පැමිණි බව දන්වා සිටින්නෙමු. බුදුන් වහන්සේගේ වර්ණනාව පවසන්නෙමු යි මෙසේ ඔවුන්ගේ සමාපත්තියෙන් නැගිට ආවර්ජනය කිරීමෙන් මෙසේ සිතක් පහළ විය.
**භගවතො පුරතො පාතුරහංසු** පාළියෙහි භාග්‍යවතුන් වහන්සේගේ සමීපයෙහි-අබිමුවෙහි වූ තැන්හි ම-බැස්සාහ යි කියන ලදි. (එහෙත්) මෙහි ඒ ආකාරයට අර්ථය නො දත යුතු ය. ඔවුහු බ්‍රහ්ම ලෝකයෙහි සිට ම ගාථා සකස් කොට එක් (බ්‍රහ්මයෙක්) පෙර දිග සක් වළ මුව විටියෙහි බැස්සේ ය. එක් බ්‍රහ්මයෙක් දකුණු දිග සක්වළ මුවවිටියෙන්, එක් බ්‍රහ්මයෙක් බටහිර සක්වළ මුවවිටියෙන් එක් බ්‍රහ්මයෙක් උතුරු සක්වළ මුවවිටියෙන් බැස්සේ ය. එයින් නැගෙනහිර සක්වළ මුවවිටියෙන් බැසගත් බ්‍රහ්මයා නීල කසිණයට සම වැද නීල රශ්මි විහිදුවා දස දහසක් සක්වල දේවතාවන්ගේ මැණික් සැට්ට මුදවන්නාක් (ගලවන්නාක්) මෙන් තමාගේ පැමිණීම හඟවා, බුද්ධ මාර්ගයට කෙනෙකු විසින් බැසීමට නො හැක්කේ ය. එහෙයින් ඒ මහා බුද්ධ මාර්ගයෙන් ම පැමිණ බුදුන් වහන්සේ වැඳ එකත්පස් ව සිටියේ ය. එකත්පස් ව සිට තමන් සැකසූ ගාථාව කී ය.
දකුණු සක්වළ මුවවිටියෙන් බට බ්‍රහ්මයා පීත කසිණයට සමවැද රන් පැහැය මුදා දසදහසක් සක්වළ දේවතාවන් හට රන්පට පෙරවන්නාක් මෙන් තමා පැමිණි බව හඟවා එසේ ම කළේ ය. බටහිර සක්වල මුවවිටියට බට බ්‍රහ්මයා ලෝහිත කසිණයට සම වැද රතුවන් රැස් මුදා හැර දස දහසක් සක්වළ දෙවියන් රක්ත වර්ණ පලසින් වට කරන්නාක් මෙන් තමා පැමිණි බව හඟවා එසේ ම කළේ ය. උතුරු සක්වළ මුවවිටියට බට බ්‍රහ්මයා ඕදාත කසිණයට සමවැද ධවල රශ්මි විහිදුවා දසදහසක් සක්වළ දේවතාවනට දෑසමන් මල් පටයක් පෙරවන්නාක් මෙන් තමන්ගේ පැමිණීම හඟවා එසේ ම කළේ ය.
පාළියෙහි **“භගවතො පුරතො පාතුරහංසු අථ ඛො තා දේවතා භගවන්තං අභිවාදෙත්‍වා එකමන්තං අට්ඨාසු”** (භාග්‍යවතුන් වහන්සේ ඉදිරියේ පහළ වූහ. ඉක්බිති ඒ දේවතාවෝ භාග්‍යවතුන් වහන්සේට වැඳ එකත්පස සිටියහ) යි මෙසේ එක ම ක්‍ෂණයෙක මෙන් ඉදිරියෙහි පෙනී සිටි බවත් වැඳ එකත්පස් ව සිටි බවත් කියන ලදි. එය මේ අනුපිළිවෙලට විය. එකට කර දක්වන ලද්දේ ගාථා පැවසීම් පාළියෙහිත් වෙන් වෙන් ව ම කියන ලදි.
එහි **මහාසමයො** යනු මහා සමූහයා ය. “පවන” යනු වන ලැහැබ යයි කියනු ලැබේ. දෙකින් ම, භාග්‍යවතුන් වහන්ස, මේ වන ලැහැබෙහි අද මහා සමූහයක් එක් රැස් ව සිටින්නාහු ය යි කීහ. එයින් ඒ රැස්වීම කවරෙකුගේ ද එය දැක්වීම පිණිස **දෙවකායා සමාගතා** යි කී ය. එහි **දෙවකායා** යනු දේව සමූහය (රාශිය) යි. **ආගතමහ ඉමං ධම්මසමයං **මෙසේ පැමිණි දේවසමූහයා දැක අපිදු මේ ධර්ම සභාවට පැමිණියෝ (වෙමු), කුමන කරුණක් නිසා ද? **“දක්‍ඛිතායෙ අපාරජිතසංඝං”** කිසිවෙකු විසින් පරාජය කරනු නො ලැබූ, අද ම මාරයින් තිදෙන මර්දනය කොට සංග්‍රාමය දිනූ, මේ අපරාජිත සංඝයා වහන්සේ දැකීම පිණිස පැමිණියම්හ යන අර්ථය යි. ඒ බ්‍රහ්මයා මේ ගාථාව කියා භාග්‍යවතුන් වහන්සේ වැඳ පෙරදිග සක්වල මුවවිටියෙහි ම සිටියේ ය.
ඊ ළඟ දෙවැනි බ්‍රහ්මයා ඒ කී පරිදි ම පැමිණ පැවසී ය. එහි **තත්‍ර භික්‍ඛවො** ඒ රැස්වීම් ස්ථානයෙහි භික්ෂූන් වහන්සේලා, **සමාදහංසු **සමාධියෙහි යෙදවූහ. **අත්තනො උජුකමකංසු** තම සිතෙහි සියලු වංක-කුටිල-ජිහ්ම භාවය හැර දමා සෘජු බව ඇති කළෝය. **සාරථීව නෙත්තානි ගහෙත්‍වා** යම් සේ (දැඟලීමක් නොමැති ව) සම ව සිටින සෛන්ධව අසුන් සම්බන්ධයෙන් කෙවිට අත්හළ රියැදුරා සියලු රැහැන් අතට ගෙන ඇණවීමක් නො කොට වැළැක්වීමක් ද නො කොට සිටී ද, එසේ ම ෂඩංග උපෙක්ෂාවෙන් යුත් වැසූ දොරටු ඇති ඒ සියලු පන්සියයක් භික්ෂූන් වහන්සේලා ම **ඉන්‍ද්‍රියානි රක්ඛන්ති පණ්ඩිතා** භාග්‍යවතුන් වහන්ස, උන්වහන්සේලා දැක්මට මෙහි පැමිණියම්හ.’ ඔහු ද ගොස් සුදුසු ස්ථානයෙහි ම සිටියේ ය.
ඉක්බිති තෙවැනි බ්‍රහ්මයා ද, පෙර කී පරිදි ම පැමිණ කී ය. එහි **ජෙත්‍වා ඛීලං** රාග, ද්වේෂ, මෝහ යන උල් සිඳ, **පලිඝං** රාග, ද්වේෂ, මෝහ යන කනයම (බාධකය) **ඉන්‍දඛීලං** රාග, ද්වේෂ මෝහ යන ඉන්ද්‍රඛීලය ම, **ඌහච්ච මනෙජා** ඒ තෘෂ්ණා රහිත වීම නිසා ‘අනේජ’ වූ භික්ෂූහු **ඉන්‍දඛිලං ඌහච්ච** සහමුලින් උදුරා; **තෙ චරන්ති** සිවු දිසාවල අප්‍රතිහත ව සැරිසරති. **සුද්ධා** උපක්ලේශ රහිත **විමලා** නිර්මල, මෙය ඊට ම සමානාර්ථ වචනයකි. **චක්‍ඛුමතා** ඇස් පහෙන් සමන්විත වූ-ඇස් ඇති **සුදන්තා** ඇසින් දමනය වූ, කනින් ද, නාසයෙන් ද, දිවෙන් ද, සිරුරෙන් ද, මනසින් ද දමනය වූ **සුසුනාගා** තරුණ ඇත්තු; එහි වචනාර්ථය නම්, ඡන්‍දාදියෙන් නො යති යි ‘නාගා ඒ ඒ මගින් ප්‍රහීණ කළ කෙලෙස්වලට නො එතියි ‘නාග;’ නානාප්‍රකාර අපරාධ නො කරති යි ‘නාගා.’ මේ මෙහි සාරාංශය යි. විස්තර මහානිද්දෙසයෙහි කී පරිදි දත යුත්තේ ය.
තව ද,
(ලොවෙහි කිසිදු අපරාධයක් (වරදක්) නො කරයි, සියලු බැඳීම්හි බැඳීම් බිඳ හැර, මිදුනේ, සැම තන්හි නො ඇළෙයි. එවන් තත්ත්වයක් නිසා තාදීතෙමේ (රහතුන් වහන්සේ) නාග’යි කියනු ලැබේ.)
මෙසේ මෙහි අර්ථය දත යුත්තේ ය. **සුසුනාගා** තරුණ ‘නාගයන්’ සතු සම්පත්තියට පැමිණි යන අර්ථය යි. භාග්‍යවතුන් වහන්ස, මේ ආකාරයේ සුදුසු ආචාර්යවරයකු විසින් සමනය කරන ලද තරුණ ‘නාගයන්’ දැකීම පිණිස පැමිණියෙමි යි ඔහු ද ගොස් උචිත ස්ථානයෙහි ම සිටියේ ය.
ඉක්බිති සිවුවැන්නා ද (කලින්) පැවසූ පරිදි ම පැමිණ පැවසී ය. එහි **ගතාසෙ** (නිබ්බෙමතික නි+වෙමතික) සැක නැති සරණ යාමෙන් ගිය, ඔහු ද ගොස් සුදුසු ස්ථානයෙහි ම සිටියේ ය.
අට වැන්නෙහි - **මද්දකුච්ඡිස්මිං** එනම් වූ උද්‍යානයෙහි අජාතසත්තු කුසට පැමිණි කල්හි ඔහුගේ මව විසින්, මොහු මාගේ කුසට වන්නේ, ගැබ රජුට සතුරු වන්නේ ය. මෙයින් මට කිම? යි දරු ගැබ වැටීම (විනාශ කිරීම) පිණිස එම කුස මඩනා ලද්දේ ය. එහෙයින් ‘මද්දකුච්ඡි’ (මර්දනය කළ කුස) යනුවෙන් ප්‍රසිද්ධ විය. මුවන්ට භය නැති ව විසීමට දෙන ලද බැවින් **මිගදායො** යි කියනු ලැබේ.
**තෙන ඛො පන සමයෙන** මෙහි අනුපූර්ව කථාව නම්: දේවදත්ත තෙමේ අජාතසත්තු ලවා දුණුවායන් ද ධනපාලක (නම් වූ ඇතා ද) යොදවා තථාගතයන් වහන්සේගේ ජීවිතය වැනසීමට නො හැකි වූයේ තමා ම උන්වහන්සේ මරන්නෙමි යි ගිජුකුළු පව්වට නැගී මහත් මහල්ගෙයක් ප්‍රමාණ වූ ගලක් උස්සා ශ්‍රමණ ගෞතමයා සුණුවිසුණු වේවා යි අත හැරියේ ය. එය මහත් ශක්ති සම්පන්න වූවකි. ඇතුන් පස් දෙනෙකුගේ ශක්තිය දරයි. අන් අයගේ උපද්‍රවයකින් බුදුවරුන්ගේ ජීවිත අන්තරාව සිදු වන්නේ ය. යන්න අභව්‍ය ම ය. තථාගතයන් වහන්සේගේ ශරීර අභිමුඛයට එද්දී අහසේ වෙනත් ගලක් පැන නැගී පිළිගත්තේ ය. ගල්දෙක ගැටීමෙන් ගල් පතුරක් පැන නැගී භාග්‍යවතුන් වහන්සේගේ පිටිකර කෙළවර තුවාළ කළේ ය. පාදය මහත් පොරවකින් පහරන ලද්දාක් මෙන් පිට වුණු රුධිරය ලාක්සාරස පැහැය (ලාකඩ වතුර පාට) මෙන් විය. භාග්‍යවතුන් වහන්සේ ඉහළ බලා දේවදත්තයනට මෙසේ වදාළහ. “හිස් මිනිස, තා විසින් බොහෝ අකුසල් කරන ලදි. ඒ තා ද්වේෂ සහගත සිතින් ඝාතන සිතින් තථාගතයන් වහන්සේගේ ලේ ඉපදවූයෙහි’ යි. එතැන් පටන් භාග්‍යවතුන් වහන්සේට අපහසුතාවක් හට ගත්තේ ය. භික්ෂූහු මෙසේ සිතූහ. මේ විහාරය ඉතා කටුක තැනකි. විෂම ය. බොහෝ ක්‍ෂත්‍රියාදීන්ටත් පැවිද්දන්ටත් අවකාශ නැති තැනකි. ඔවුහු තථාගතයන් වහන්සේ ඇඳක තබා මද්දකුච්ඡියට ගෙන ගියෝ ය. එහෙයින් කියන ලදි. “**තෙන ඛො පන සමයෙන භගවතො පාදො සකලිකාය ඛතො හොති”** (එකල්හි භාග්‍යවතුන් වහන්සේගේ පාදය ගල්පතුරකින් පහළේ වේ) යි.
**භුසා** බලවත් (බොහෝ) සේ; **සුදං** නිපාත මාත්‍රයකි. **දුක්‍ඛා** සුඛයට ප්‍රතිපක්ෂ වූ **තිබ්බා** තීව්‍ර, ඉමහත් **ඛරා** පරුෂ **කටුකා** තීක්‍ෂණ **අසාතා** මිහිරි නො වූ; ඒවාහි සිත සවි නො කරයි. ඒවා සිත නො අලවයි. නො වඩයි: **අමනාපා, සතො සම්පජානො** වේදනාව ඉවසන සතිසම්පජඤ්ඤයෙන් යුක්ත වී, **අවිහඤ්ඤමානො** නො පෙළමින්, පෙරළී පෙරළී නිදමින් ඒ වේදනාවන්ගේ වසඟයට නො ගොස්;
**සීහසෙය්‍යං **මෙහි කාමයෝගී සෙය්‍ය, පේත සෙය්‍ය, සීහ සෙය්‍ය, තථාගත සෙය්‍ය යනුවෙන් සෙය්‍ය (ශය්‍යා - නිදාගැනීම්) සතරකි. එහි “යෙභූය්‍යෙන භික්‍ඛවෙ කාමභොගි සත්තා වාමෙන පස්සෙන සෙන්ති” (මහණෙනි, කාමභෝගි සත්ත්වයෝ බොහෝ සෙයින් වම් පසට හැරී (වම් ඇළයෙන්) නිදති) යන මෙය “කාමභෝගී සෙය්‍යාව” වේ. ඔවුන් අතර බෙහෙවින් දකුණු පසට හැරී නිදා ගැන්මක් නම් නැත. “යෙභූය්‍යෙන භික්‍ඛවෙ පෙතා උත්තානා සෙන්ති” (මහණෙනි, බොහෝ සෙයින් ප්‍රේතයෝ උඩුකුරුව නිදති.”) එය ‘පේත සෙය්‍යාව’ ය. මස් ලේ අල්ප බැව් නිසාත් ඇට වළල්ල පැටලීම නිසාත් ඔවුහු එක් පැත්තකට හැරී නිදාගැනීමට නො හැකි වෙත්. උඩුකුරුව ම නිදත්. “යෙභූය්‍යෙන සීහො මිගරාජා නඞ්ගට්ඨං අන්තරසත්‍ථිම්හි අනුපක්‍ඛිත්‍වා දක්‍ඛිණෙන පස්සෙන සයති” (මහණෙනි, සිවුපාවුන්ගේ රජ වූ සිංහයා බොහෝ සෙයින් වලිගය කළවය අතර හොවා දකුණු පසින් (දකුණු ඇලයෙන්) නිදයි. මේ සිංහසෙය්‍යාව ය. තේජස උස් බව හේතු කොට ගෙන සිවුපා රජ වූ සිංහයා ඉදිරි දෙපා එක් තැනකත් පසුපස දෙපා එක් තැනකත් තබා වලිගය කළවා අතර හොවා, ඉදිරිපා, පිටුපස පා, නගුට ඇති තන්හි වූ ඉඩ බලා ඉදිරි දෙපා මත හිස තබා නිදයි. දවල් කල්හි ද නිදා අවදි වන්නේ තැති ගැනී නො නැගිටියි. හිස ඔසවා පෙර පාදාදියෙහි ඇති ඉඩ සිතා බලයි. ඉදින් කිසියම් තැනක් හැර දමා තිබුනේ (වෙනස් වූයේ) වේ ද මෙය ඔබට ජාතියෙන් වත් ශූරභාවයට වත් අනුරූප නො වෙතැයි අසතුටට පත් ව එලෙස ම නිදයි. ගොදුරු සොයා නො යයි. (තැන) නො හැර සිටියේ, මෙය ඔබගේ ජාතියටත් ශූර භාවයටත් අනුරූප යයි තුටුපහටු ව නැගිට සිංහ විජෘම්භනය (ඇනුම් ඇරීම) කර කෙසරු සොළවා තෙවරක් සිංහනාද පවත්වා ගොදුරු සොයා යයි. චතුර්ථ ධ්‍යාන සෙය්‍යාව තථාගත සෙය්‍යාව යයි කියනු ලැබේ. ඒ සෙය්‍යා අතරින් මෙහි සිංහසෙය්‍යාව පැමිණ ඇත. මෙය තේජස ඉහළ ගිය ඉරියව් ඇති බැවින් උත්තම සෙය්‍යාව නමි.
**පාදෙ පාදං** දකුණු පාදයේ වම් පාදය, **අච්චාධාය** අති ආධාය මඳක් ඉක්මවා තබා, ගොප් ඇටයෙන් ගොප් ඇටයෙහි හෝ දණ හිසෙන් දණහිසෙහි හෝ ගැටෙන කල්හි නිතර වේදනා උපදී, සිතේ එකඟ බවක් නො වේ. නිදා ගැන්ම අපහසු වේ. යම් සේ නො ගැටේ ද එසේ ඉක්මවා ලැබූ කල්හි වේදනා නූපදියි. සිත එකඟ වෙයි. නිදා ගැනීම පහසු වෙයි. එහෙයින් එසේ සැතපුණු සේක. **සතො සම්පජානො** යහන් පරිහරණය කිරීමේ සති සම්පජඤ්ඤයෙන් යුක්ත වූයේ, උට්ඨාන සංඥාව යයි මෙහි දී නො කියන ලදි. මෙය බුදුන් වහන්සේගේ ගිලාන සෙය්‍යාව (ගිලන් ව සැතපීම) ය.
**සත්ත සතා** මේ සූත්‍රයේ ඒ සියලු ම දේවතාවෝ ගිලන් ව සැතපෙන ස්ථානයට ම පැමිණියහ.
**උදානං උදානෙසි** ගිලාන සෙය්‍යාවට පැමිණියවුන්ට දොම්නස් විය යුතු වන්නේ ද? මොවුන්ට, තථාගතයන් වහන්සේගේ වේදනා ඉවසීම දැක, අහා! බුදුවරුන්ගේ මහානුභාවය, මෙබඳු වේදනාවක් පවත්නා කල්හි ද විකාර මාත්‍රයක් වත් නැත. සිරි යහනේ අලංකාර කොට තැබූ ස්වර්ණ පිළිමයක් මෙන් නො සෙල්වෙන සිරුරින් හොවී දැන් පූර්ණ චන්ද්‍රයා මෙන් රශ්මි සම්පන්න ලෙස මුහුණේ පැහැය අධිකතර ව බබළයි. දැන් විකසිත වූ පද්මයක් මෙන් මුන් වහන්සේගේ මුහුණ බබළයි. ශරීරයේ පැහැය ද දැන් මැනවින් ඔප කළ රනක් මෙන් මනා සේ පැහැපත් වේ යි උදානයක් හටගති.
**නාගො වත භො** මෙහි **භො** යනු ධර්ම ඇමතීම් සම්මුතියකි. බලවත් අර්ථයෙන් ‘නාගො’, **නාගවතාය** නාග වූ බැවින්, **සීහො වත** ආදී තැන්වල අසන්ත්‍රාස අර්ථයෙන් **සීහො**, ස්වාමියාගේ සිත් සතුටු කිරීම් අර්ථයෙන්, කාරණ අකාරණ දැන ගැන්මෙන් හෝ **ආජානෙය්‍යො** සමාන අයෙකු නැතිවීම් අර්ථයෙන් **නිසභො**, ගවයින් සියයකට ජ්‍යෙෂ්ඨ වූයේ උසභ ය. ගවයින් දහසකට ජ්‍යෙෂ්ඨ වූයේ වසභ ය, ගවයින් ශත සහස්‍රයකට (ලක්ෂයකට) ජ්‍යෙෂ්ඨ වූයේ නිසභ යයි කියනු ලැබේ. භාග්‍යවතුන් වහන්සේ වූ කලී ප්‍රතිසම නො වූ අර්ථයෙන් ආසභ ස්ථානය පිළිගනී. ඒ අර්ථයෙන් ම මෙහි ද ‘නිසභ’ යයි කියන ලදි. ධුරය (විය දණ්ඩ) උසුළාගෙන යෑම් අර්ථයෙන් **ධොරය්හො**; ශාන්ත අර්ථයෙන් **දන්තො;**
**පස්ස** නියම නො කළ අණ කිරීම ය, **සමාධිං** අරහත් ඵල සමාධිය යි. **සුවිමුත්තං** ඵල විමුක්තියෙන් මනා ලෙස විමුක්ත වූ, රාගානුගත වූ චිත්තය **අභිනතං** නම් වේ. ද්වේෂානුගත වූයේ **අපනතං,** ඒ දෙක ම ප්‍රතික්ෂේප වූයෙන් **න චාභිනතං න චාපනතං** යයි කී ය. **න ච සසංඛාර නිග්ගය්හවාරිතවතං** සසංඛාර වූ සප්‍රයෝගචිත්තයෙන් කෙළෙස් නිග්‍රහ කොට වළක්වා ලන ලද්දේ නො වෙයි. ක්ලේශයන්ගේ සිඳලීමේ හේතුවෙන් ව්‍රත වේ. ඵල සමාධියෙන් සමාධිගත වූ යනු අර්ථ යි. **අතික්කමිතබ්බං** වෙහෙස විය යුතු ය, ගැටිය යුතු ය. **අදස්සනං** - අඥානය යි. අඥානයා වනාහි අන්‍ධබාලයෙකු මෙන් මේ ආකාරයේ ශාස්තෲන් වහන්සේ කෙනෙකු හට අපරාධයක් කරන්නේ යයි දෙව්පුතුන් ගටමින් කියත්.
**පඤ්චවෙදා** ඉතිහාසය පස්වැනි වේදය කොට සළකන වේදය දරන්නේ, **සතං සමං** වර්ෂ සියයක්, **තපස්සී** තපස ඇසුරු කොට සිටින්නවුන් වී, **චරං **හැසිරෙන්නාහු, **න සම්මා විමුත්තං** ඉදින් මේ ආකාරයේ බ්‍රාහ්මණයෝ සිය වසක් හැසිරුන ද ඔවුන්ගේ සිත මැනවින් විමුක්තියට පත්වූයේ නො වේ. **හීනත්තරූපා න පාරංගමා තෙ** හීන ආත්ම ස්වභාව ඇති ඔවුහු නිර්වාණගාමී වූවෝ නො වෙත්. “හීනත්‍ථරූපා” යි ද පාඨයකි. හීන වූ අර්ථ වර්ගයට අයත්, පිරිහුණු අර්ථ ඇති යන අරුත යි. **තණ්හාධිපන්නා** තණ්හාවෙන් වැසූ නොහොත් යටපත් කළ **වතසීලබද්ධා** එළු ව්‍රතය සුනඛ ව්‍රත ආදී ව්‍රතවලින් හා ඒ හා සමාන වූ ම සීලයෙන් ද බැඳුණු **ලූඛං තපං** පඤ්චතාපයෙන් තැවීම, කටු මත නිදා ගැනීම ආදී තපස්කම්; දැන් ඒ දේවතාවා ශාසනයෙහි නීය්‍යානිකභාවය පවසන්නේ **න මානකාමස්ස** ආදිය පැවසී ය. එය මුලින් කියන ලද අර්ථ පරිදි ම ය.
නව වැන්නෙහි - **පජ්ජුන්නස්ස ධීතා** චාතුර් මහාරාජික වූ පර්ජුන්‍ය නම් වැස්සවළාහක දෙව් රජුගේ දූ, **අභිවන්‍දෙ** භාග්‍යවතුන් වහන්ස, ඔබ වහන්සේගේ පා නමදිමි. **චක්‍ඛුමතා** ඇස් පහකින් සමන්විත වූ තථාගතයන් වහන්සේ විසින්, **ධම්මො අනුබද්ධො** මෙය මා විසින් පෙර අනුන්ගෙන් හුදෙක් අසන ලද්දක් ම වීය යි කියයි. **සාහං දානි** ‘සා අහං ඉදානි’ (ඒ මම දැන්), **සක්‍ඛී ජානාමි** ප්‍රතිවේධ වහයෙන් ප්‍රත්‍යක්‍ෂයෙන් ම දනිමි. **විගරහන්තා** හීනාක්ෂර පදව්‍යංජන යි කියා හෝ අනය්‍යානික යි කියා හෝ මෙසේ ගරහන්නාහු **රොරුවන්ති** ‘රොරුව’ (රෞරව නිරය) දෙකකි. ධූම (දුම්) රෞරවය හා ජාල (ගිනි) රෞරව යනුවෙනි. ධූම රෞරවය වෙනස් එකකි, ජාල රෞරවය වූ කලී අවීචි මහා නරකයට ම නමකි. එහි සත්ත්වයෝ ගින්නෙහි දැවෙමින් දැවෙමින් යළි යළිත් ‘රවන්නි’ හඬ තලති. එහෙයින් එය ‘රෞරව’ යි කියනු ලැබේ. **ඝොරං** දරුණු **ඛන්තියා උපසමෙන උපෙතා** කැමති වී ක්‍ෂමා කරවා ග්‍රහණ ක්ෂාන්තියෙන් රාගාදියේ උපසමනයෙන් ද යුක්ත වූ යනු යි.
දස වැන්නෙහි - **ධම්මඤ්ච** ‘ච’ ශබ්දයෙන් සංඝයා ද යි මෙසේ රතන ත්‍රය නමදිමින් මෙහි පැමිණි’ යි කියයි. **අත්‍ථවතී** අර්ථවත් වූ **බහුනාපි ඛො නං** යම් දහමක් පැවසී ද ඒ ධර්මය බොහෝ ක්‍රමවලින් මම විභාග කොට දක්වන්නෙමි. **තාදිසො ධම්මො** මේ භාග්‍යවතුන් වහන්සේ එබඳු ය. ධර්මය (එබඳු) යයි පිහිටියේ, ප්‍රතිභාග සහිත වූයේ නොයෙක් ආකාරයෙන් දත යුතු වූවකැයි පෙන්වයි. **ලපයිස්සාමි** පවසන්නෙමි. **යාවතා මෙ මනසා පරියත්තං** යම් පමණකට මා විසින් මනසින් පර්යාප්ත (පුහුණු) කරන ලද ද එපමණකට එම දිනය නො කියා මී වදයක් මිරිකන්නී මෙන් මොහොතකින් ම ලුහුඬින් පවසන්නෙමි. ඉතිරිය පෙර කියන ලද පරිදි ම ය.
5. ආදිත්ත වර්ගය
ආදිත්‍ය වර්ගයේ පළමු වැන්නෙහි **ජරාය මරණෙන ච **මෙය දේශනා ශීර්ෂය යි. රාගාදි එකොළොස් ගිනිවලින් ලෝකය ගිනිගෙන ඇත්තේ ම ය. **දානෙන **දාන චේතනාවෙන්, **දින්නං හොති සුනීහතං** දාන පුණ්‍ය චේතනා වනාහි දායකයාට ම වේ. ගෙහිමියාගේ බැහැර කළ භාණ්ඩ මෙනි. එහෙයින් මෙය කියන ලදි. **චොරා හරන්ති** නො දෙන ලද භෝග සොරුත් ගෙන යති. **රාජනොපි, අග්ගීපි ඩහති;** තිබූ තැන ද **නස්සති. අන්තෙන** මරණයෙන් **සරීරං සපරිග්ගහං** ශරීරය ද සොරුන් ආදීන්ගෙන් නො නැසුණු භෝග ද, **සග්ගමුපෙති** වෙස්සන්තර මහරජු ආදීන් මෙන් ස්වර්ගයෙහි පහළ වන්නේ ය.
දෙවැන්නෙහි **අන්නදො** යම් සේ බොහෝ ශක්තිමත් පුද්ගලයකු වුව ද දෙතුන් වේලක් අහර නො ගෙන නැඟිට සිටීමට නො හැකි වන්නේ ද, එසේ ම දුර්වලයකු වී වුව ද, අනුභව කොට බලසම්පන්නයෙකු වන්නේ ද එහෙයින් **අන්නදො බලදො** යි කී ය. **වත්‍ථදො** යම් සේ සුරූපි කෙනකු වුව ද නො සරුප් ලෙස හැඳ ගත්තේ හෝ වස්ත්‍ර නැති ව සිටියේ හෝ විරූපි වෙයි ද, ගරහන ලද්දේ වෙයි ද, බැලීමට අපහසු වූයේ වෙයි ද, වස්ත්‍රයෙන් (සිරුර) වසන ලද්දේ දේව පුත්‍රයකු මෙන් බබළයි. එහෙයින් **වත්‍ථදො හොති වණ්ණදො** ය කී ය. **යානදො** හස්තියාන ආදිය දෙන්නා. ඒවා අතර,
(ශ්‍රමණයා හට හස්තියානය කැප නො වේ. අශ්ව යානය (ද කැප නො වේ.) රියෙන් යෑම (කැප නො වේ) ශීලස්කන්ධය රකින ශ්‍රමණයාට පාවහනින් යාම කැප ය.)
එහෙයින් කුඩ, පාවහන්, සැරයටිය ආදිය දෙන්නා; යමෙක් මාවත් පිරිසිදු කරයි ද, ඉණිමං සාදයි ද, පාළම් සාදයි ද, නැව් සකස් කරයි ද යන මේ සියල්ලෝ ‘යානදො’ නම් වෙත්. **සුඛදො හොති** යානයෙන් සුවය (පහසුව) ගෙන දෙන හෙයින් “සුඛදො” නම් වේ. **චක්‍ඛුදො හොති** අඳුරෙහි ඇස් ඇතියවුනට පවා රූප දැකීමක් නො වන හෙයින් **දීපදො** (පහන් පුදන්නා) **චක්‍ඛුදො** නම් වේ. අනුරුද්ධ තෙරුන් වහන්සේ මෙන් දිවැස් සම්පත් ද ලබයි.
**සබ්බදදො හොති** සියලු ම බල (ශක්තිය) ආදිය දෙන්නෙක් වේ. ගම් දෙක තුනක පිඬු පිණිස හැසිර කිසිවක් නො ලැබ ආපසු පැමිණියහුට වුව ද සිසිල් දිය පිරි විලක නා, සිටිනා තැනට පැමිණ මොහොතක් ඇඳෙහි සැතපී නැගී සිටින්නෙකුට සිරුරෙහි ශක්තිය ගෙන දෙන්නාක් මෙන් වෙයි. එළියේ හැසිරෙන්නෙකු සේ ශරීරයේ වර්ණය (පැහැය) සුළඟ අව්ව ආදියෙන් දැවෙයි. ගෙට පිවිස දොර වසා මොහොතක් සැතපුනේ **විසභාගසන්තති** (විවිධ අසම කොටස්) සංසිඳෙයි. සභාගසන්තති (සමාන කොටස්) ඇතුළු වෙයි. වර්ණය ගෙන හැර දෙන්නාක් මෙන් වෙයි. එළියෙහි ඇවිදින්නෙකුගේ පාදයෙහි කටුවක් ඇණෙයි. කණුවක හැපෙයි. සර්ප ආදි අනතුරු භය ද උපදී. ගෙට පිවිස දොර වසා සිටියහුට ඒ සියලු අනතුරු නො වන්නේ ය. සජ්ඣායනය කරන්නා (ඉගෙන ගන්නා) හට - ධර්ම ප්‍රීති සුඛ කර්මස්ථානය සිත්හි තබන්නා හට - සංසිඳීමේ සැපය ඇති වේ. එසේ ම බැහැර ඇවිදින්නාගේ දහඩිය ගලයි; ඇස් සෙලවෙයි. ශයනාසනයට පිවිසෙන මොහොතේ ළිඳට වැටුනා සේ වෙයි. ඇඳ පුටු ආදිය නො පෙනේ. මොහොතක් සිටියහුට චක්ෂු ප්‍රසාදය ගෙනැවිත් දැම්මා සේ වෙයි. දොර ජනෙල් ඇඳ පුටු ආදිය පෙනේ. එහෙයින් කියන ලදි. **සොව සබ්බදදො හොති යො දදාති** (යමෙක් ආවාස දෙයිද, හේ සියල්ල දෙන්නේ වෙයි) - උපස්සයං - ආවාස
**අමතං දදො ච සො හොති** - ප්‍රණීත භෝජනයෙන් පාත්‍රය පුරවන්නාක් මෙන් අමෘත දානය නම් (දානය) දෙයි. **යො ධම්මමනුසාසති** යමෙක් ධර්මය අනුශාසනා කරයි ද, අර්ථකථා පවත්වයි ද, පාළි කියවයි ද, අසන ලද ප්‍රශ්නය විසඳයි ද, කර්මස්ථාන ප්‍රකාශ කරයි ද, ධර්මය දෙසයි ද, ධර්මශ්‍රවණය කරවයි ද, මේ සියල්ල ම ‘ධර්ම අනුශාසනය කරයි’ නම් වේ. සියලු දානයන් අතර මේ ධර්ම දානය ම අග්‍ර ය යි ශ්‍රේෂ්ඨ ය යි දත යුතු ය. එය (මෙසේ) කියන ලදි.
(ධර්ම දානය සියලු දානයන් දිනයි (අභිභවා යයි) ධර්ම රසය සියලු රසයන් දිනයි. ධර්ම රතිය (කැමැත්ත) සියලු රතීන් දිනයි. තණ්හාව ක්ෂය කිරීම සියලු දුක් දිනයි.)
තෙැවන්නෙහි - **අභිනන්‍දන්ති** ප්‍රාර්ථනා කරත්. **භජති** පැමිණෙයි (සොයා යයි), චිත්තගෘහපති, සීවලී මහතෙරුන් ආදීන් මෙන් පසුපස ලුහුබැඳ යයි. **තස්මා** යම් හේතුවකින් මෙලොවත් පරලොවත් අන්න දායකයා (ආහාර දෙන තැනැත්තා) ලුහුබඳී ද එහෙයින්; ඉතිරිය කියන ලද පරිදි ම ය.
සිව් වැන්නෙහි - **එකමූලං** අවිද්‍යාව තණ්හාවට මුල ය. තණ්හාව අවිද්‍යාවට (මුල ය.) මෙහි තණ්හාව අදහස් කරන ලදි. එය ද ශාස්වත උච්ඡෙද දෘෂ්ටිවලින් කැරකෙතියි ආවර්ත දෙකකි. එය ද රාග ආදී මළ තුනකින් යුක්ත වූයේ **තිමලා.** එහි මෝහය එක් ව උපත කෙළවර කොට ඇති (මළ වේ). රාග, ද්වේෂ උපනිශ්‍රය කෙළවර කොට ඇති (මළ වේ.) පඤ්චකාම ගුණය එහි ප්‍රාර්ථනාව යි. එහි එය පැතිරෙති යි **පඤ්චපත්‍ථරා;** එය ද නො පිරෙන අර්ථයෙන් **සමුද්දො** ආධ්‍යාත්මික බාහිර ආයතන දොළසෙහි එය කැරකෙති යි පරිවර්තනය වෙති යි **ද්වාදසාවට්ටා** ප්‍රතිෂ්ටාවක් නැති යන අර්ථයෙන් **පාතාලො** (ආගාධය) යි කියනු ලැබේ. එය ඒකමූල...... පාතාලය (අගාධය) **අතරි** එය තරණය කළේ ය. එතෙර වූයේ ය යන අර්ථ යි.
පස් වැන්නෙහි **අනොමනාමං** සියලු ගුණයන්ගෙන් සමන්නාගත වූ බැවින් අවෙකල්ල (අවිකල) නම් ඇති, පිරිපුන් නම් ඇති යන අර්ථ යි. **නිපුණත්‍ථදස්සිං** භාග්‍යවතුන් වහන්සේ ඉතා සියුම් වූ ස්කන්ධ ආදිය දකිති යි ‘නිපුණත්‍ථදස්සිං’ (සියුම් අරුත් දන්නා) **පඤ්ඤාදදං** ප්‍රඥාව ලබා ගැනීම් වස් ප්‍රතිපදාව පැවසීම් වශයෙන් ප්‍රඥාව දෙන **කාමාලයෙ අසත්තං** පඤ්චකාම ගුණ තෘෂ්ණාවෙහි නො ඇළුණු **කම්මානං** භාග්‍යවතුන් වහන්සේ මහ බෝ මැඩ දී ම ආර්යමාර්ගයෙන් වැඩි සේක. දැන් නො යන සේක, අතීතය ගෙන මෙහි කියන ලදි. **මහෙසිං** මහත් වූ ශීලස්කන්ධ ආදීන් සොයා බලන්නා වූ පර්යේෂණ කරන්නාවූ යි.
සය වැන්නෙහි **අච්ඡරාගණසංඝුට්ඨං** මේ දේව පුත්‍රයා බුදුන් වහන්සේගේ ශාසනයෙහි පැවිදි ව වත් පිළිවෙත් පුරන්නේ පස් වස් කාලයෙහි පවාරණය කොට මාතෘකා දෙකක් ප්‍රගුණ කොට ලොකු කුඩා කටයුතු හදාරා සිත් කැමති කර්මස්ථානයක් උගෙන, සරළ දිවිපෙවෙතක් ගත කරන්නේ අරණට පිවිස භාග්‍යවතුන් වහන්සේ විසින් යම් මධ්‍යම යාමයක් නිදා ගැනීම පිණිස වූ කොටසැයි අනුදන්නා ලද ද එය පැමිණි කල්හි ද, “මම ප්‍රමාදයට බිය වෙමි” යි ඇඳ ඉවත් කොට රාත්‍රියෙහිත් දවාලෙහිත් නිරාහාර ව කර්මස්ථානය ම සිත්හි යොමු කළේ ය.
ඉක්බිති ඔහුගේ අභ්‍යන්තරයේ කැපුම් වේදනාවෝ ජීවිතය අවසන් කළෝ ය. හෙතෙමේ ධුරය දරමින් සිටියදී ම කාල ක්‍රියා කළේ ය. කිසියම් භික්‍ෂුවක් සක්මන් මළුවෙහි සක්මන් කරමින් හෝ හේත්තු වීමට ඇති ස්ථම්භයක් ඇසුරෙහි සිටිමින් හෝ සක්මන් මළුවෙහි කෙළවර සිවුර හිසට තබා ගෙන සිටිමින් හෝ සැතපෙමින් හෝ පිරිස මැද අලංකාර කරන ලද ධර්මාසනයෙහි සිට දහම් දෙසමින් හෝ කාලක්‍රියා කරයි ද, ඒ සියල්ල ධුරය දරමින් කාලක්‍රියා කරයි නම් වේ.
මෙසේ මොහු සක්මනෙහි (යෙදෙමින් සිටියදී) කාල ක්‍රියා කොට උපනිශ්‍රය අඩු බව නිසා ආශ්‍රව ක්ෂයට නො පැමිණ තව්තිසා භවනයෙහි මහා විමානයක නිදා සිට පිබිදෙන්නාක් මෙන් ප්‍රතිසන්ධිය ලැබී ය. එකෙණෙහි ම ඔහුට රුවන් තොරණක් බඳු ගව් තුනක් උසැති ආත්ම භාවය (ශරීරය) ඇති විය.
විමානය ඇතුළත දහසක් පමණ වූ අප්සරාවෝ ඔහු දැක “විමාන අධිපති දේවපුත්‍රයා පැමිණියේ ය. ඔහු සතුටු කරවන්නෙමු.” තූර්ය භාණ්ඩ ගෙන ඔහු වටා සිට ගත්හ.
දේව පුත්‍රයා තවමත් චුත වූ බැව් නො දනියි. පැවිදි සංඥා ඇත්තේ ම අප්සරාවන් දෙස බලා විහාර චාරිකාවකට පැමිණි කතක දැක ලජ්ජාවට පත් පංශුකුලියකු මෙන් ඉහළ තිබූ ඝන වස්ත්‍රය ඒකාංශ කරමින් අංශ කුටය (දසරුව) වසා ගෙන ඉන්ද්‍රියයන් බිමට හරවා බිම බලාගෙන ම සිටියේ ය. ඔහුගේ ශරීරයේ වෙනස් ස්වරූපය හේතුවෙන් ම ඔවුහු (ඒ අප්සරාවෝ) මේ ශ්‍රමණ දේවපුත්‍රයෙකි’යි දැන මෙසේ පැවසූහ: “ආර්යයෙනි, දේවපුත්‍රයනි, මෙය දෙව්ලොව යි. ශ්‍රමණ දහම් කරන අවස්ථාවක් මෙහි නො වේ. සම්පත් විඳින අවස්ථාවකි, මෙය” යි. හේ එසේ ම සිටියේ ය. දේවතාවියෝ තවමත් මොහු කල්පනා නො කරයි. (නො දකියි) යි තූර්ය භාණ්ඩ අතට ගත්හ. හේ එලෙසින් ම නො බලමින් සිටියේ ය.
එවිට මුළු සිරුර පෙනෙන කැඩපතක් ඉදිරියෙන් තැබූහ. හේ ඡායාව දැක චුත වූ බැව් දැන මා විසින් මේ ස්ථානය පතා ශ්‍රමණ දහම් නොකරන ලදි. උසස්ම අරමුණ වූ අර්හත් භාවය පතා කරන ලද්දේ යයි සම්පත්ති පිළිබඳ විපිළිසර විය (පසුතැවිලි විය). රන් පටක් ඔට්ටු අල්ලා යුද පිටියට බට මල්ලව පොර කාරයකු මුෂ්ටියක් ලැබ මෙන්, මේ ස්වර්ග සම්පත්තිය නම් සුලභ එකකි, බුදුන් වහන්සේලා පහළ වීම දුර්ලභ යයි සිතා විමානයට නො පිවිස, නො බිඳුණු ශීලයෙන් යුතු ව අප්සරා ගණයා විසින් පිරිවරන ලදු ව බුදුන් වහන්සේ අසළට පැමිණ වැඳ එකත්පස් ව සිටියේ මේ ගාථාව ප්‍රකාශ කළේ ය.
එහි **අච්ඡරාගණසංඝුට්ඨං** අප්සරා සමූහය විසින් ගීත වාදිත ශබ්දවලින් මැනවින් ඝෝෂා කරන ලද, **පිසාචගණසෙවිතං** ඒ අප්සරා සමූහයා ම පිසාච සමූහයක් කොට පවසයි. **වනං** නන්දන වනය ගැන කියයි. මෙතෙමේ නිෂ්කාම චිත්තය හේතු කොට ගෙන, තමාගේ ගෞරව භාවය නිසා දේව සමූහයා ‘දේවගණයා’ යි පැවසීමට නො කැමති වෙයි. ‘පිශාචගණයා’ යි පවසයි. නන්දන වනය ද “නන්‍දන” යි නො කියා **‘මොහනං’** යි පවසයි. **කථං යාත්‍රා භවිස්සති** කෙසේ නික්මීමක් වන්නේ ද? කෙසේ නම් එතෙර වීමක් වන්නේ ද? භාග්‍යවතුනි, මා හට අර්හත් බවට පත්වීමට හේතුවන විපස්සනාව වදාරනු මැනවි” යි කියයි.
ඉක්බිති භාග්‍යවතුන් වහන්සේ මේ දේවපුත්‍රයා බෙහෙවින් විමසන්නේ ම ය. මේ කිමදැයි ආවර්ජනය කරන සේක් තම සසුනේ පැවිදි වූ බව දැන්, “මොහු බෙහෙවින් හටගත් වීර්යය ඇති බැවින් කාලක්‍රියා කොට දෙව් ලොව ඉපිදුනේ අද ද ඔහුගේ සක්මනෙහි ම ආත්ම භාවය නො බිඳුණු ශීලයෙන් යුක්ත ව පැමිණියේ” යි සිතූ සේක. සිත්තරෙකු ප්‍රවේශයක් නො ලත් - පළපුරුද්ද නැති ආරම්භක අන්තේවාසිකයාට බිත්ති පිරියම් කිරීම (උගන්වන්නා) සේ, බුදුවරු ද ප්‍රවේශයක් නො ලත් (පුහුණුවක් නො ලත්) ආදිකර්මිකයාට ශීලය පිරිසිදු කරව, සමාධිය වඩව, කාර්යය අවසන් කිරීමෙන් ලත් ප්‍රඥාව සෘජු කරව යි පළමු ව පූර්වභාග ප්‍රතිපදාව පවසත්. (එය) කරන්නා හට, යෙදුණු - නො කඩවා යෙදුණු - අයට අර්හත් මගට පාදක වන ඉතා සියුම් ශූන්‍යතා විපස්සනාව ම වදාරත්. මේ දේවපුත්‍රයා ද (විදර්ශනාව) කරන්නේ, නො කැඩුණු ශීලය ඇත්තේ ඔහුට එක් මගක් නොපැමිණියේ යි ශූන්‍යතා විදර්ශනාව වදාරන සේක්, ‘උජුකො නාම’ ආදිය පැවසූ සේක.
එහි **උජුකො** කායවංක ආදිය නො පවත්නා බව හේතු කොට ගෙන අෂ්ටාංගික මාර්ගය ‘උජුකො’ නමි. **අභයා නාම සා දිසා** නිර්වාණය පිළිබඳ ව (අදහස් කරමින්) පැවසූහ. එහි කිසිදු බියක් නැත. ඊට පැමිණි තැනැත්තාට බියක් නැතැයි **“අභයා නාම සා දිසා”** යි කියන ලදි. **“රථො අකූජනො”** අෂ්ටාංගික මාර්ගය ම අදහස් කරන ලදි. යථා තත්ත්වයට පත් කරන ලද රථයක් අක්‍ෂයෙහි (අලවංගුවෙහි) තෙල් නො දැමූ කල්හි හෝ බොහෝ මිනිසුන් නැග ගත් විට හෝ (කිරි කිරි ගා) හඬ නගයි. ශබ්ද නගයි. ආර්ය මාර්ගය එසේ නො වේ. එය එකවර ප්‍රාණීන් අසූහාර දහසක් නැගුනේ වුව ද හඬ නො නගයි. ශබ්ද නො කරයි. එහෙයින් “අකූජන” යි කියන ලදි. **ධම්මචක්කෙහි සංයුතො** කායික චෛතසික වීර්යසංඛ්‍යාත වූ ධර්මචක්‍රවලින් යුක්ත වූයේ.
**හිරි** මෙහි “හිරි” (ලජ්ජාව) ගැනීමෙන් ඔත්තප්පය (භය) ද ගන්නා ලද්දේ ම ය. **තස්ස අපාලම්බො** යම් සේ පිටත ඇති රථයෙහි එහි සිටින යෝධයන් නො වැටීම පිණිස ලීවලින් තැනූ ආලම්බනයක් (ඇන්දක් - හේත්තු වන දණ්ඩක්) වේ ද, එසේ මේ මාර්ග රථයට ද ආධ්‍යාත්මික බාහිර වශයෙන් හට ගත් හිරිඔතප් දෙක ආලම්බන - හේත්තු වන දණ්ඩ ය. **සකස්ස පරිවාරණං** රථයට සිංහ හම් ආදිය පරිවාර (සැරසිල්ලක්) මෙන් මේ මාර්ග රථයට ද සම්ප්‍රයුක්ත සතිය පරිවාරණය (ආවරණය) වේ. **ධම්මං** ලෝකෝත්තර මාර්ගය **සම්මාදිට්ඨිපුරෙජවං** විපස්සනා සම්මාදිට්ඨිය ‘පුරෙ ජවා අස්ස’ (පෙරටුව යයි) මුලින් යන්නා වෙති යි = සම්මාදිට්ඨි පුරෙජවං (සම්‍යක් දෘෂ්ටිය පෙරටු කොට යන) වේ. එය (කර්ම විභක්තිය) ‘සම්මාදිට්ඨිපුරෙජව’ වේ. යම් සේ රාජ පුරුෂයන් විසින් පළමු කොට ම කණ, කුදු ආදීන් ඉවත් කිරීමෙන් මාර්ගය පිරිසිදු කළ කල්හි පසු ව රජතුමා යයි ද සේ ම සම්මාදිට්ඨියෙන් අනිත්‍යාදි වශයෙන් ස්කන්ධ ආදිය පිරිසිදු කළ කල්හි පසුව සුදුසු පදනම ලත් සංසාර වට්ටය දකිමින් මාර්ග සම්‍යක් දෘෂ්ටිය උපදී. එහෙයින් කියන ලදි. **ධම්මාහං සාරථිං බ්‍රෑමි සම්මාදිට්ඨි පුරෙජවං** (සම්‍යක් දෘෂ්ටිය පෙරටු කොට යන (ලෝකෝත්තර) ධර්මය (එහි) රියැදුරා ය යි මම කියමි) යි.
මෙසේ භාග්‍යවතුන් වහන්සේ දේශනාව නිමවා අවසානයෙහි සතර සත්‍යය දැල්වූහ. දේශනාව අවසානයෙහි දේවපුත්‍රයා සෝවාන් ඵලයෙහි පිහිටියේ ය. යම් සේ බොජුන් අනුභව කරන අවස්ථාවහෙි රජතුමා තමාට අවශ්‍ය ප්‍රමාණයෙන් පිඬු ගත් කල්හි ඇකයේ සිටින පුත්‍රයා තමාගේ මුඛයට සරිලන සේ ඉන් පිඬු ගනී ද, එසේ ම භාග්‍යවතුන් වහන්සේ අර්හත් බව කුටය (මුදුන) කොට ඇති දේශනාවක් දෙසද්දී වුව ද සත්ත්වයෝ තමාගේ උපනිශ්‍රයට ගැළපෙන පරිදි සෝවාන් ඵල ආදියට පැමිණෙත්. මේ දේවතාවා ද සෝවාන් ඵලයට පත් ව භාග්‍යවතුන් වහන්සේට සුගන්ධ ආදියෙන් පූජා කොට ගියේ ය.
සත් වැන්නෙහි - **ධම්මට්ඨා සීලසම්පන්නා** (දහම්හි පිහිටි ශීලසම්පන්න වූ) කවරහු ‘ධම්මට්ඨ’ ද, කවරහු ‘ශීල සම්පන්න’ දැයි විමසති. භාග්‍යවතුන් වහන්සේ මේ ප්‍රශ්නය ස්ථාවර වස්තු මගින් පැහැදිලි කරන සේක් ‘ආරාමරොපා’ ආදිය වදාළ සේක. එහි **ආරාමරොපා** පුෂ්පාරාම (මල් උයන්) ඵලාරාම (පලතුරු උයන්) රෝපණය කරන්නෝ **වනරොපා** ඉබේ හැදුණු, රෝපණය නො කළ වනයෙහි සීමාවක් දමා චෛත්‍ය, බෝධි, සක්මන් මළු, කුටි, ලෙන්, රාත්‍රි ස්ථාන, දිවාස්ථාන කරන්නෝ සෙවන සපයන රුක් රෝපණය කර දෙන්නෝ ද ‘වනරොපා’ ම නමි. **සෙතුකාරකා** විෂම ස්ථානයෙහි පාලම් තනන්නෝ, ජලයෙහි නැව් පිළියෙල කර දෙන්නෝ **පපං** පැන් දන්සල **උදපානං** යම් කිසි පොකුණු, තටාක ආදියක් (වේ ද ඒවා) **උපස්සයං** විසීමට නිවහනක්, “උපාසයං” යනු ද පාඨයකි.
**සදා පුඤ්ඤං පවඩ්ඪති** අකුසල විතර්ක මෙනෙහි කරන්නහුට හෝ නිදා සිටින කෙනෙකුට හෝ නො වැඩේ. යම් යම් විටක අනුස්මරණය කරයි ද ඒ ඒ අවස්ථාවේ දී වර්ධනය වේ. මේ අර්ථය පිණිස “සදා පුඤ්ඤං පවඩ්ඪති’ යි කියන ලදි. **ධම්මට්ඨා සීලසම්පන්නා** ඒ ධර්මයෙහි සිටි බැවින් ඒ ශීලයෙන් ම යුක්ත වූ **බැවින් ‘ධම්මට්ඨා’ “සීලසම්පන්නා,”** නැතහොත් ඒ ආකාරයේ පින් කරන්නවුන්ගේ දශ කුසල ධර්ම පිරෙයි. ඒවාහි සිටි (පිහිටි) බැවින් ‘ධම්මට්ඨා,’ ඒ ශීලයෙන් ම යුක්ත වූ බැවින් ‘සීලසම්පන්නා’ යි
අට වැන්නෙහි **ඉදඤ්හි තං ජෙතවනං** අනාථපිණ්ඩික දේවපුත්‍රයා ජේතවනයෙහි බුද්ධාදීන්ගේත් වර්ණනාව පවසන අටියෙන් පැමිණියේ මෙසේ කී ය. **ඉසිසඞ්ඝනිසෙවිතං** භික්‍ෂූ සංඝයා විසින් සෙවුනා ලද;
මෙසේ ප්‍රථම ගාථාවෙන් ජේතවනය පිළිබඳ වර්ණනාව කොට දැන් ආර්ය මාර්ගය පිළිබඳ (වර්ණනාව) කරනුයේ “කම්මං විජ්ජා” ආදිය පැවසීය. එහි **කම්මං** මාර්ග චේතනාව, **විජ්ජා** මාර්ග ප්‍රඥාව, **ධම්මො** සමාධි පාක්ෂිත ධර්මය, **සීලං ජීවිතමුත්තමං** ශීලයෙහි පිහිටියහුගේ ජීවිතය උත්තම ය යි දක්වයි. නැතහොත් **විජ්ජා** දිට්ඨි සංකප්ප, **ධම්මො** වායාම, සති, සමාධි, **සීලං** වාචා කම්මන්ත ආජීව, **ජීවිතමුත්තමං** ඒ ශීලයෙහි පිහිටි ඔහුගේ ජීවිතය නම් උත්තම ය. **එතෙන මච්චා සුජ්ඣන්ති** මේ අෂ්ටාංගික මාර්ගයෙන් සත්ත්වයෝ විශුද්ධ වෙත්,
**තස්මා** යම් ලෙසකින් මාර්ගයෙන් විශුද්ධියට පත්වෙත් ද - ගෝත්‍රයෙන් ධනයෙන් නො වේ. **යොනිසො විචිනෙ ධම්මං** උපායෙන් සමාධි පාක්ෂික ධර්මය පරීක්‍ෂා කරයි; නැතහොත් රැස් කරයි **එවං තත්‍ථ විසුජ්ඣති** මෙසේ ඒ ආර්ය මාර්ගයෙහි පිිරිසිදු වෙයි. එසේ නැතහොත් **යොනිසො විචිනෙ ධම්මං** උපායයෙන් පඤ්චස්කන්ධ ධර්මය පරීක්‍ෂා කරයි. **එවං තත්‍ථ විසුජ්ඣති** මෙසේ ඒ සත්‍ය සතරෙහි පිරිසිදු බව වේ.
දැන් සැරියුත් තෙරුන්ගේ ගුණ වර්ණනා කරන්නේ **‘සාරිපුත්තොව’** ආදිය වදාළ සේක. එහි **සාරිපුත්තොව** අවධාරණය කිරීමේ වචන යි, මේ ප්‍රඥාදියෙන් සැරියුත් හිමියෝ ම ශ්‍රේෂ්ඨය යි කියන සේක. **උපසමෙන** ක්ලේශයන් සංසිඳීමෙන් **පාරගතො** නිර්වාණයට ගිය, යමෙක් නිවනට පත්වූයේ නම් ඒ භික්ඛු (භික්ෂුව), **එතාව පරමො සියා** තෙරුන් වහන්සේට වඩා උත්තරීතර වූවෙකු නම් නැත්තේ ය යි කියන සේක. ඉතිරිය කී පරිදි ම ය.
නව වැන්නෙහි **මච්ඡරිනො** මසුරු බවින් යුක්ත වූ; සමහරෙක් තමා වසන තැන (සිට) භික්ෂුවකට අත දිගු කොට නො වඳිති. වෙනත් අදහසකින් ගියේ විහාරයට ඇතුළු ව සකසා වැඳ මිහිරි පිළිසඳර කථා කරති. “ස්වාමීනි, අප වසන තැනට නො එනු මැනවි. ප්‍රදේශය සමෘද්ධිමත්. ආර්යයන් වහ්නසේලාට කැඳ බත් ආදියෙන් උපස්ථාන කිරීමට හැකි වෙමු” යි (කියති) භික්ෂුව “මේ උපාසක තෙමේ ශ්‍රද්ධා සම්පන්න ය, කැඳ බත් ආදියෙන් සංග්‍රහ කරන්නේ යයි” (සිතයි.) ඉක්බිති එක්තරා භික්ෂුවක් ඔහුගේ ගමට ගොස් පිඬු පිණිස හැසිරෙයි. ඔහු භික්ෂුව දැක අන් මගකින් හෝ යයි. ගෙට හෝ යයි. ඉදින් මුහුණට මුණ ගැසිණි නම් අතින් වැඳ ආර්යයන් වහන්සේට භික්ෂාව දෙන්න. මම වැඩකට යමි යි පිටත් ව යයි. තෙරුන් වහන්සේ මුළු ගම ම ඇවිද හිස් පාත්‍රය ඇති ව පිටත් ව යයි. මෙය දායකයෙකු නො වී දායකයකු මෙන් පෙන්වන තෙක් වූ මෘදු (බරපතළ නො වූ) මසුරු බව නමි. මෙහි වනාහි දළ මසුරු බව අදහස් කෙරේ. ඉන් යුක්ත වූ පුද්ගලයා පිඬු පිණිස භික්ෂූන් වහන්සේලා පැමිණි කල්හි “භික්ෂූන් වහන්සේලා සිටිති (ඉන්නවා)” යි කී කල, “කිම? මගේ පා රිදවනවා’ යි ආදිය පවසා ගල් කණුවක් ලෙස කී කොටයක් ලෙස ස්තබ්ධ ව (තද ලෙස) සිටියි. සාමීචි මාත්‍රයක් හෝ නො කරයි. **කදරියා** මෙය “මච්ඡරිනො” යන පදයට සමානාර්ථවාචී ය. මෘදු මසුරු කමක් ‘මසුරුකමක්’ ම යයි කියනු ලැබේ. තද (මසුරු කම) ‘කදරිය’ නමි. **පරිභාසකා** ගෙයි දොරකඩ භික්ෂූන් සිටිනු දැක “කිම ඔබ වහන්සේලා වපුරලා ද ආවේ? වපුරා කපා අපි වත් නො ලබමු. ඔබ වහන්සේලාට කොයින්ද? වහා පිටවන්න” ආදි වශයෙන් තර්ජනය කරන්නෝ ය. **අන්තරායකරා** දායකයාට ස්වර්ග (ලාභයට) අන්තරාය, පිළිගන්නා අය හට ලැබීම (නොමැති වීමේ) අන්තරාය, තමාට උපද්‍රව යි මේ අන්තරාය කරන්නෝ;
**සම්පරායො** පරලොව **රතී** පඤ්චකාම ගුණයෙහි ඇලීම, ඛිඩ්ඩා කායික ක්‍රීඩා ආදී ක්‍රීඩා; **දිට්ඨෙව ධම්මෙ ස විපාකො** ඒ උපන් ස්ථානයෙහි ඇස් ඉදිරිපිට දී ම මේ විපාක වේ. **සම්පරායෙ ච දුග්ගති** යනු **“යමලොකං ච උප්පජ්ජරෙ** යි කී කල පරලොව ද දුගතිය යි.
**වදඤ්ඤූ** භික්‍ෂූහුගේ දොරකඩ සිටියාහු කිසියම් තුෂ්ණීම් භාවයකින් (කථා නො කර) සිටිති. (එහි) තේරුම නම්, “භික්ෂාව දෙනු මැනවි’යි කියත්. එහි යම් කෙනෙක් “අපි උයමු. මේ අය නො උයති. උයමින් සිටින කල්හි ළඟට පැමිණ නො ලබන්නාහු කොහෙන් ලබත් දැයි දිය යුතු දේ බෙදා දෙති. ඒ අය ‘වදඤ්ඤූ’ (දන් දෙන සුලු) නමි. **පකාසෙන්ති** විමාන ප්‍රභාවෙන් බබළත්. **පරසම්භතෙසු** අනුන් විසින් රැස් කරන ලද, **සම්පරායො ච සුග්ගති** මේ ස්වර්ගය යි මෙසේ කියන ලද පරලොව ද සුගතිය යි, ඒ දෙක්හිම හෝ, ඉන් චුතව යළි පරලොව ද දුගති සුගති ම වන්නේ ය.
දස වැන්නෙහි **උපපන්නා සෙ** උත්පත්ති වශයෙන් පැමිණි, **විමුත්තා** අවිහ ආදි බ්‍රහ්ම ලෝකයෙහි උත්පත්තියට අනතුරු ව ම අර්හත් ඵල විමුක්තියෙන් විමුක්තියට පත්, **මානුසං දෙහං** මෙහි පඤ්ච ඕරම්භාගිය සංයෝජන ම කියන ලදි. **දිබ්බං යොගං** පඤ්ච උද්ධම්භාගිය සංයොජන, උපච්චගුං ඉක්මවා ගියහ (තරණය කළහ), **උපකො** ආදිය ඒ තෙරවරුන්ගේ නම් ය. **කුසලී භාසසි තෙසං** කුසලය යන මෙය මොහුට ඇතැයි ‘කුසලී’ ඒ තෙරවරුන්ට ඔබ කුසලයක් නිවැරදි දෙයක් පවසහි. ගුණ වර්ණනා කරහි, ප්‍රශංසා කරන්නෙහි, දේව පුත්‍රයා පණ්ඩිතයෙකි යි කියයි. **තං තෙ ධම්මං ඉධඤ්ඤාය** ඒ තෙරවරු ඒ දහම මෙහි - ඔබ වහන්සේලාගේ සසුනෙහි - දැන, **ගම්භීරං** ගැඹුරු අර්ථ **බ්‍රහ්මචාරී නිරාමිසො **නිරාමිස බ්‍රහ්මචාරී නම් වූ; අනාගාමි විය යනු අරුත යි. **අහුවා** විය. **සගාමෙය්‍ය** එක් ගමක වසන. අවසාන ගාථාව සංගීති කාරකයන් විසින් යොදන ලදි.
6. ජරා වර්ගය
**ජරා වග්ගයෙහි** පළමු වැන්නේ **සාධු** සිත් ගන්නා දෙය, භද්‍රක (යහපත් දෙය) **සීලං යාව ජරා** - මෙයින් මෙය පෙන්වා ලයි: යම් සේ මුතු මැණික් රන් වස්ත්‍ර ආදි ආභරණ තරුණ කාලයේ පමණක් ශෝභන වේ. ජරා ජීර්ණ (මහලු) කාලයෙහි ඒවා දරන්නේ මොහු අදත් තරුණ බව පතයි, උන්මත්තකයෙකැයි සිතමි යි කිව යුතු තත්ත්වයට පත් වේ. ශීලය එසේ නො වේ. ශීලය සදා කල්හි බබළයි. බාලකාලයෙහිත් ශීලය රකින්නා ‘මොහුට ශීලයෙන් කිම’ යි කියන්නකු නැත. මධ්‍යම කාලයෙහිත් මහලු කාලයෙහිත් නැත.
**සද්ධා සාධු පතිට්ඨිතා** හත්‍ථාලවක, චිත්තගහපති ආදීන්ගේ මෙන් මාර්ගයන් ආ, පිහිටුවන ලද ශ්‍රද්ධාව නම් යහපත් ය. **පඤ්ඤා නරානං රතනං** මෙහි අලංකාර කරන ලද අට රුවන බව දත යුතු ය. එය කියන ලද්දේ ම ය:
ඉදින් රත්නය අලංකාර කරන ලද්දේ නම් භාග්‍යවතුන් වහන්සේ චිත්‍රීකෘත (අලංකාර කරන ලද) පුරුෂ සිංහයෙක් නො වේ ද? ලොවෙහි චිත්‍රීකෘත කෙනෙක් වෙත් ද ඔවුන් අතර භාග්‍යවතුන් වහන්සේ චිත්‍රීකෘත ය. ඉදින් රත්නය රතිකෘත (ආහ්ලාදකර) ද, භාග්‍යවතුන් වහන්සේ රතිකෘත පුරුෂ සිංහයෙක් නො වන සේක් ද? උන්වහන්සේගේ වචනය අනුව හැසිරෙන්නාහු ධ්‍යානරතිසුවයෙන්-අතිසුඛයෙන්-ප්‍රීති වෙත්, ඉදින් රත්නය අතුල (අසම) නම්, භාග්‍යවතුන් වහන්සේ අතුල පුරුෂ සිංහයෙක් නො වන සේක් ද? ගුණ පාරමීයට ගිය සේක් ගුණයෙන් සමාන කිරීමට නො හැකි ය. ඉදින් රත්නය දුර්ලභ ය. භාග්‍යවතුන් වහන්සේ දුර්ලභ පුරුෂ සිංහයෙක් නො වන සේක් ද? ඉදින් රත්නය උතුම් මිනිසුන්ගේ පරිභෝග වස්තුවක් නම්, භාග්‍යවතුන් වහන්සේ ශීලයෙන් සමාධියෙන්, ප්‍රඥාවෙන්, විමුක්තියෙන් විමුක්ති දර්ශනයෙන් උතුම් නො වේ ද?
මෙහි දුර්ලභ ලෙස පහළ වීමේ අර්ථයෙන් ප්‍රඥාරතනය යි කියන ලදි. **පුඤ්ඤං** පුණ්‍ය චේතනා ය. එය රූප (ශරීර) නො වන බැවින් පැහැර ගෙන යාමට නො හැක්කේ යි.
දෙවැන්නෙහි **අජරසා සාධු** නො දිරීමෙන් විනාශ නො වීමෙන් යන අර්ථ යි, ශීලය විනාශ නො වූයේ ම යහපත් වේ. විපතට පත් ශීලය ආචාර්ය උපාධ්‍යාය ආදීහු පවා ගණන් නො ගනිත්. ගිය ගිය තැන ඉවත් කළ යුත්තේ වෙයි.
තෙවැන්නෙහි **සත්‍ථො** එකට යන-පයින් වෙළඳාමට යන-සමූහය (තවලම) හෝ ගැල් සමූහය හෝ: **මිත්තං** රෝගයක් හට ගත් කල්හි පල්ලැක්කියකින් හෝ වෙනත් යානයකින් හෝ ගෙන ගොස් ආරක්‍ෂිත ස්ථානයකට පමුණුවන බැවින් මිත්‍ර වූ, **සකෙ ඝරෙ** තමාගේ ගෙහි, ඒ ආකාරයේ රෝගයක් හටගත් කල්හි පුතුන් බිරින්දන් ආදින් පිළිකුල් කරති. මව වූ කලී අශුචි පවා සඳුන් මෙන් සලකයි. එහෙයින් ඇය තම ගෙහි මිතුරා ය. **සහායො අත්‍ථජාතස්ස** කළ යුතු කටයුතු ඇත්තෙකුගේ ඒ කාර්යය යමෙක් උසුළයි ද, (නිමවා) එතෙර කරයි ද ඔහු කාර්යයන්හි දී එකට යන බැවින් ‘සහායයා’ මිත්‍රයා; සුරාපාන සහායයෝ මිත්‍රයෝ නො වෙත්. **සම්පරායිකං** පරලොව හිත කැමති වෙත්.
සිවු වැන්නේ **පුත්තා වත්‍ථු** මහලු කාලයෙහි පෝෂණය කිරීමේ අර්ථයෙන් පුත්‍රයෝ ප්‍රතිෂ්ඨාව වෙත්. **පරමො** අන්‍යයනට නො කිව යුතු රහත් වුව ද කිවයුතු බැවින් භාර්යාව පරම යහළුවා නමි.
පස් වැන්නෙහි - **විධාවති** අන් සමුදුර ආදි ගමන් වශයෙන් එහෙ මෙහෙ දුවයි.
සය වැන්නේ - **දුක්‍ඛා** සසර දුකින්.
සත් වැන්නේ - **පරායනං** නිෂ්පත්තියට (ඵලයට) උපකාර වන (පිහිට වන).
අට වැන්නේ - **රාගෙන උප්පථො** සුගතියටත් නිවනටත් යන්නෙකුට නො මග. **රත්තින්‍දිවක්‍ඛයො** රෑ දවල්වලින් හෝ රෑ දවල්වල දී හෝ ගෙවී යයි. **ඉත්‍ථි මලං** අනෙකුත් බාහිර මළ, අළු - ක්‍ෂාර ආදියෙන් සෝදා හැරීමට පුළුවන. ස්ත්‍රී මළෙන් දූෂණය වූයේ පවිත්‍ර කිරීමට නම් නො හැක්කේ ම යයි ‘ඉත්‍ථි මලං’ යි කියන ලදි. **එත්‍ථ** මෙහි ස්ත්‍රිය කෙරෙහි. **පජා සජ්ජති** (සත්ත්වයා ඇලේ); **තපො** ඉන්ද්‍රිය සංවර ධුත ගුණ වීර්ය දුෂ්කර ක්‍රියා කරන්නන්ගේ නමකි. මෙහි දුෂ්කර ක්‍රියාව හැර කෙළෙස් තවන සියලු ම ප්‍රතිපදාවන් සුදුසු ය. **බ්‍රහ්මචරියං** මෙවුන්දමෙන් තොර වීම.
නව වැන්නේ - **කිස්ස චාභිරතො** කුමක්හි ඇළුනේ ද, **දුතියා** සුගතියටත් නිවනටත් යන්නෙකුට දෙවැන්නී, **පඤ්ඤා චෙනං පසාසති** ප්‍රඥාව ඒ පුරුෂයාට මෙය කරව, මෙය නො කරව යි අනුශාසනා කරයි.
දස වැන්නේ - **ඡන්‍දො නිදානං** ගායත්‍රී ආදි ඡන්‍දස් ගාථානං (ගාථාවන්ගේ) නිදානය, මුලින් පිහිටුවන ගාථා අරඹන්නේ කවර ඡන්දසකින් වන්නේ දැයි අරඹයි. **වියඤ්ජනං** ජනනය යි. අක්ෂරය පද උපදවයි. පද ගාථා උපදවයි. ගාථා අර්ථයක් ප්‍රකාශ කරයි. **නාම සන්නිස්සිතා** සමුද්‍ර ආදි ප්‍රඥප්ති ආශ්‍රිත, ගාථා අරඹන්නේ සමුද්‍රය හෝ පෘථිවිය හෝ යම් කිසි නමක් ආශ්‍රය කොට ගෙන ම අරඹයි. **ආසයො** ප්‍රතිෂ්ඨාව, කවීහු ගාථා පවත්වත්, ඔහු (කවියා) ඒවාහි ප්‍රතිෂ්ඨාව වන්නේ ය යි.
7. අන්ව වර්ගය
**අන්‍ව** වග්ගයෙහි පළමු වැන්නෙහි - **නාමං සබ්බං අන්‍වභවි** නාමය සියල්ල අභිභවනය කරයි, පහර දෙයි, කරයි. ඕපපාතික ලෙස හෝ කෘත්‍රිම නාමයෙන් මිදුණු සත්ත්වයකු හෝ සංස්කාරයක් හෝ නැත. යම් රුකක් හෝ ගලක් මේ නමැයි (මේ නම් වෙතැයි) නො දනිත් ද “නමක් නො මැති” යන්න ම එහි නම වේ.
දෙවැන්නෙහි - **සබ්බෙව වසමන්‍වගු** යම් කෙනේක සිතේ වසඟයට යත් ද එය ඒවායෙහි ම අනවශේෂයෙන් ග්‍රහණය කිරීම ය.
තුන් වැන්නෙහි ද මේ න්‍යාය ම ය.
සිවු වැන්නේ - **කිංසු සංයොජනො** කුමන සංයෝජන ද? කුමන බන්ධන ද? **විචාරණං** ‘චරණ’ පාද ය. බහු වචනයෙහි ලා ඒක වචනය කරන ලදි. **විතක්කස්ස විචාරණං** විතර්කය එහි පාද ය.
පස් වැන්නෙහි ද මේ න්‍යාය ම ය.
සය වැන්නේ - **කෙනස්සුබ්භාහතො** ‘කෙන සු අබ්භාහතො’ (කුමකින් ලුහුබඳන ලද ද?) ‘සු’ නිපාත මාත්‍රයකි. **ඉච්ඡාධූමායිතො **තෘෂ්ණාවෙන් ගිනි ගෙන ඇත්තේ ය.
සත් වැන්නෙහි - **තණ්හාය උඩ්ඩිතො** තෘෂ්ණාවෙන් එල්ලා ඇත. (බැඳ දමා ඇත.) චක්ෂුව (ඇස) තෘෂ්ණා රැහැනින් ගොතා රූප නමැති නාගදත්තයෙහි (කොක්කෙහි) එල්ලා තබන ලදි. කණ ආදිය ශබ්දාදිය යන ආකාරයට ලෝකය තෘෂ්ණාවෙන් එල්ලන ලද්දේ ය. **මච්චුනා පිහිතො** සත්ත්වයෝ, අනන්තර (පූර්ව) ආත්ම භාවයෙහි කරන ලද කර්මය ආසන්න එක් චිත්තාන්තරයක් බලවත් මාරාන්තික වේදනාව නිසා පර්වතයකින් මෙන් වැසුණු බව නිසා අවබෝධ කර නො ගනිත් යි **මච්චුනා පිහිතො ලොකො** (ලෝකය මරහු විසින් වසන ලද්දේ ය) යයි කියන ලදි.
අට වැන්නේ - එම ප්‍රශ්නය පහළ ඉහළ (පෙර පසු) වශයෙන් ප්‍රශ්න කරන ලදි.
නව වැන්නේ - සියල්ල කී පරිදි ය.
දස වැන්නේ - **කිස්මිං ලොකො සමුප්පන්නො** කුමක් හටගත් කල්හි ලෝකය උපන්නේ දැයි කියයි. **ඡස්සු** ආධ්‍යාත්මික ආයතන සය උපන් කල්හි ‘උපන්නේ ය’ යි කියනු ලැබේ. **ඡස්සු කුබ්බති** ඒ හයේ ම **සන්‍ථවං** (එක් ව වාසය කිරීම) (කුබ්බති =) කරයි. උපාදාය ඒ හය ම දැඩි ව අල්ලා ගෙන පැමිණ ප්‍රතීත්‍ය ව පවතී. **විහඤ්ඤති** ඒ සයෙහි ම නැසෙයි. පෙළෙයි. මෙසේ ආධ්‍යාත්මික ආයතන වශයෙන් මේ ප්‍රශ්නය පැමිණියේ ය. ආධ්‍යාත්මික බාහිර වශයෙන් ගැනීම වටී. ආධ්‍යාත්මික ආයතන සයෙහි උපන් කල්හි මෙය ‘උප්පන්න’ නම් වේ. බාහිර ආයතනවල සන්‍ථවය (එක් ව සිටීම) කරයි. ආධ්‍යාත්මික ආයතන හය පාදක කොට ගෙන බාහිර ආයතන සයේ පෙළයි යනුයි.
8. ඣත්වා වර්ගය
**ඣත්‍වා** වග්ගයෙහි පළමු වැන්නේ - **ඣත්‍වා** නසා, **සුඛං සෙති** ක්‍රෝධ පරිළාහ (දැවිල්ල) මගින් නො දවන බැවින් සුවසේ නිදයි, **න සොචති** ක්‍රෝධය විනාශ කිරීම මගින් දොම්නස බව විනාශ කිරීමෙන් ශෝක නො කරයි. **විසමූලස්ස** දුක් විපාකයේ **මධුරග්ගස්ස** කිපුණු අයට කෝප කොට, ආක්‍රෝශ (පරිභව) කළ අය හට ප්‍රතිපරිභව කොට, පහර දුන් අයට ප්‍රතිප්‍රහාර දී සැපයක් උපදී. ඒ දැක්වීම පිණිස මේ ‘මධුරග්ගො’ යන්න පවසන ලදි. මෙතැන්හි අවසානය ‘අග’{*} යයි කියන ලදි. **අරියා** බුද්ධාදීහු.
දෙවැන්නේ - මෙයින් පෙන්වති යි (හඳුන්වති යි) -**පඤ්ඤාණං** (සලකුණයි). **ධජො රථස්ස** මහත් යුද්ධයක ඉදිරියෙහි ඈතින් ම කොඩිය දැක මෙය අසුවල් රජුගේ රථය යි ප්‍රකට වෙයි. එහෙයින් ‘ධජො රථස්ස පඤ්ඤාණං’ කියන ලදි. ගින්න ද ඈත සිට ම දුමෙන් (සලකුණ සේ පෙන්වයි) සොළී රට පඬු රට යි මෙසේ රට ද රජු විසින් පෙන්වයි. සක්විති රජුගේ දියණිය වුව ද ස්ත්‍රිය අසුවලාගේ භාර්යාව යයි සැමියකු කරා පැමිණ ම හඳුන්වයි. එහෙයින් **ධූමො පඤ්ඤාණමග්ගිනො** (දුම ගින්නට සලකුණයි) ආදිය කියන ලදි.
තුන් වැන්නෙහි - **සද්ධීධ විත්තං** යම් හේතුවකින් ශ්‍රද්ධාවෙන් මුතු මැණික් ආදියත් ධනයත් ලබයි ද, කුලසම්ප්‍රදායන් තුන ද, කාමස්වර්ග හය ද, නව බ්‍රහ්ම ලෝකයට ද පැමිණ, අවසානයේ අමෘත මහා නිර්වාණ දර්ශනය ද ලබයි ද, එබැවින් මිණි මුතු ආදි ධනයෙන් ශ්‍රද්ධා ධනය ම ශ්‍රේෂ්ට වෙයි. **ධම්මො** දශකුශල කර්ම පථය යි. **සුඛමාවහාති** සාසව අනාසව (කිළිටි නො කිළිටි) සියලු ම සැප ගෙන එයි. **සාදුතරං** ලෝකයෙහි ලුණු ඇඹුල් ආදි සියලු රසවලින් සත්‍යය ම වඩා මිහිරි ය. සත්‍යයෙහි පිහිටියෝ ශීඝ්‍රවේගය ඇති ගඟ ද නවතා ලත්, විෂ ද යටපත් කරත්. ගිනි ද වළක්වත්, වැසි ද වස්වත්, එහෙයින් එය සියලු රසයන් අතර මධුරතර ය යි කියන ලදි. **පඤ්ඤාජීවිං ජීවිතමාහු සෙට්ඨං** යම් නුවණින් ජීවත් වන්නෙක් ගිහියෙකු ව සිටින්නේ පංච ශීලයෙහි පිහිටා, සලාක බත් (කුසපත් ඇදීමෙන් බෙදන ආහාර) ආදියෙහි පිහිටා ප්‍රඥාවෙන් ජීවත් වෙයි ද? පැවිදි වූයේ හෝ දැහැමින් ලත් ප්‍රත්‍යය මෙය අර්ථය (ධනය) යි මෙනෙහි කොට වළඳන්නේ කර්මස්ථානයක් ගෙන විදර්ශනාවෙහි පිහිටා ආර්ය ඵල ලැබීම් වශයෙන් ප්‍රඥාවෙන් ජීවත් වෙයි ද, ඒ ප්‍රඥාවෙන් ජීවත් වන පුද්ගලයා ශ්‍රේෂ්ඨ ජීවිතයක් ගත කරති යි කීහ.
සතර වැන්නෙහි - **බීජං** (පොළවෙන්) ඉහළට මතුවන දෑ අතුරින් සප්තවිධ වූ ධාන්‍ය බීජ ශ්‍රේෂ්ඨ ය. එය මතු වූ කල්හි ජනපදය ක්‍ෂේම වෙයි. සුභික්ෂ වෙයි. **නිපත්තං** පහළට වැටෙන දෑ අතරින් වැස්ස ශ්‍රේෂ්ඨ ය. **පවජමානානං** ජංගම වූ පයින් ඇවිදින්නන් අතර **ගාවො** (ගවයෝ) ශ්‍රේෂ්ඨ ය. ඔවුන් හේතු කොට ගෙන මිනිස්සු පස්ගෝ රස පරිභෝජනය කරමින් සැපසේ ජීවත් වෙති. **පවදතං** රජ පවුල මධ්‍යයේ ආදි තැන්වල කථා කරන්නන් අතර **පුත්තො** පුත්‍රයා උතුම් ය. හේ මව්පියන්ට අනර්ථයක් ගෙන දෙන දෙයක් නො කියයි.
**විජ්ජා උප්පත්තං සෙට්ඨො** මුලින් ආ ප්‍රශ්න අසා අසළ සිටි එක් දේවතාවෙක් “දේවතාවනි, ඔබ කුමක් නිසා මේ ප්‍රශ්නය බුදුන්ගෙන් විමසන්නෙහි ද? මම ඔබට කියා දෙන්නෙමි යි තමාගේ ලබ්ධියෙන් ප්‍රශ්නය විසඳී ය. ඉක්බිති අනික් දේවතාවා ඔහුට මෙසේ පැවසී ය. දේවතාවනි, නැසෙන්නක් කියහි, මුඛරිබවක් කුමට ද? මම ම භාග්‍යවත් බුදුන් වහන්සේගෙන් විමසමි. ඔබ කුමක් නිසා මා වෙනුවෙන් කථා කරන්නෙහි දැයි නවත්වා ඒ ප්‍රශ්නය ම බුදුන් වහන්සේගෙන් විමසුවේ ය. එය ඔහුට විසඳමින් ශාස්තෲන් වහන්සේ **විජ්ජා උප්පත්තං** යනාදිය පැවසූ සේක. එහි **විජ්ජා** යනු මාර්ග සතර පිළිබඳ විද්‍යාව යි. එය ඉහළ නැගෙන්නේ සියලු අකුසල ධර්මයන් මුලිනුපුටා දමයි. එහෙයින් **උප්පත්තං සෙට්ඨා** (නැග එන්නන් අතර ශ්‍රේෂ්ඨ ය) යි කියන ලදි. අවිජ්ජා සංසාර (වට්ට) මූලක වූ මහා අවිද්‍යාව, එය පහත වැටෙන්නන්, කිඳා බසින්නන් අතර **වරා** (උතුම් ය). **පවජමානානං** පයින් ඇවිදින්නන් අතර ජංගමවූවන් අතර පුණ්‍යක්‍ෂේත්‍රභූත වූ මහා සංඝයා උතුම් ය. උන්වහන්සේ ඒ ඒ තැන දැක පහන් සිත් (ඇති කර) ගත් සත්ත්වයෝ සැපයට පැමිණෙත්. **බුද්ධො** කවර ආකාරයේ පුතකු හෝ අන්‍යයෙකු හෝ වේවා කථා කරන අය අතුරින් බුදුන් වහන්සේ **වරො** (ශ්‍රේෂ්ඨ ය), උන්වහන්සේගේ ධර්ම දේශනාවට පැමිණ නොයෙක් දහස් ගණන් ප්‍රාණීන් හට බැඳුම්වලින් මිදීම (නිවන) වන්නේ ය.
පස් වැන්නෙහි - **කිංසුධ භීතා** කුමට බිය වූවාහු ද? **මග්ගො ච නෙකායතනං පවුත්තො** අටතිස් අරමුණු වශයෙන් නොයෙක් කරුණුවලින් (මාර්ගය) ප්‍රකාශ කරන ලදි. එසේ තිබියදී කුමට බිය වී මේ ජනතාව දෙසැටක් දෘෂ්ටි ගත්තාහු දැයි පවසයි. **භූරිපඤ්ඤ** බහු පඤ්ඤ (බොහෝ ප්‍රඥා ඇත්තාණනි,) දස්සන පඤ්ඤ (දර්ශන ප්‍රඥා ඇත්තාණනි), උස්සන්නපඤ්ඤ (උත්සන්න වූ ප්‍රඥා ඇත්තාණනි), **පරලොකං න භායෙ** මේ ලොවින් පරලොව යාමට බිය නො විය යුත්තේ ය. **පණිධාය** පිහිටුවා **බහ්වන්නපානං ඝරමාවසන්තො **අනේපිඬු සිටු ආදීන් මෙන් බොහෝ ආහාර පාන ඇති ගෙවල වසන්නෝ, **සංවිභාගී** දෑඟිලි තුඩුවලින් ගත් දේ පවා නියෙන් පලා අනුන්ට දී අනුභව කරන. **වදඤ්ඤු** කියන ලද අර්ථය ම ය.
දැන් ගාථාවේ කොටස් උපුටා ගෙන දැක්විය යුත්තේ ය. **වාචං** මෙයින් වචී සුචරිත සතර ය. **මනෙන** යන පදයෙන් මනො සුචරිත තුන, **කායෙන** යන පදයෙන් කාය සුචරිත තුන යන මේ දශකුශල කර්ම පථ පූර්ව ශුද්ධි අංග නමි. **බහ්වන්නපානං ඝරමාවසන්තො** මෙයින් යාග උපස්කාර (අංග) ගන්නා ලදි. **සද්ධො මුදු සංවිභාගී වදඤ්ඤූ** ද (ශ්‍රද්ධාවත්, මෘදු ගුණ ඇති. බෙදා දී අනුභව කරන, දානයට කැමති) එක් අංගයකි.
[missing trans]
අනික ‘දුකනය’ නම් වේ. **වාචං මනංච** මෙය එක් අංගයකි. **කායෙන පාපානි අකුබ්බමානො බහ්වන්නපානං ඝරමාවසන්තො** එකකි. **සද්ධො** මුදු එකකි. **සංවිභාගී වදඤ්ඤූ** එකකි. මේ ධර්ම සතරෙහි සිටියේ ධර්මයෙහි සිටියේ නම් වේ. හේ මෙයින් පරලොව යන්නට බිය නො වේ.
සය වැන්නේ - **නාම ගොත්තං න ජීරති** අතීත බුදුවරුන්ගේ නාම ගෝත්‍ර අද දවස දක්වා පැවසේ. එහෙයින් නො දිරතියි කියනු ලැබේ. පුරාණ ආචාර්යවරයෝ කාලය ගතවත් ම නො දක්නා ලැබෙති. දිරන ස්වභාවය වේ ම යයි කියත්. **ආලස්සං **අලස බව, යම් තැනක සිටී ද සිටියේ ම ය, හිඳ ගෙන සිටි තැන හිඳගෙන ම ය. තෙලේ උතුරන විට පවා නො නැගිටියි. **පමාදො** නිද්‍රාවෙන් හෝ කෙලෙස් වශයෙන් හෝ ප්‍රමාදය, **අනුට්ඨානං** වැඩ කරන වේලාවෙහි වැඩ කිරීමේ වීර්යය නොමැති බව, **අසඤ්ඤමො** ශීල සංයම නොමැති බව, හරන ලද ආචාර ඇති බව, **නිද්දා** නින්ද බහුල ව ඇති බව යමිනුත් සිටගෙනත් හිඳගෙනත් නිදයි. වැතිර ගත් කල්හි කියනුම කවරේ ද? **තන්‍දී** බොහෝ කුසගිනි ය ආදී වශයෙන් ආගන්තුක වූ අලස බව **තෙ ඡිද්දෙ** ඒ සිදුරු - විවර - සය **සබ්බසො** සර්වාකාරයෙන් **තං** නිපාත මාත්‍රයකි. **විවජ්ජයෙ** වර්ජනය කරන්නේ ය, දුරුකරන්නේ ය.
සත් වැන්නේ - **සත්‍ථමලං** මල බැඳුණු ආයුධ ය. **කිංසු හරන්තං වාරෙන්ති** හැර ගෙන යන කවරෙකු වළක්වත් ද? **වසො **අණ පැවැත්වීම, **ඉත්‍ථි** දුරු කිරීමට (අත හැරීමට) නො හැකි භාණ්ඩයක් බැවින් **ඉත්‍ථි භණ්ඩානමුත්තමං** උතුම් භාණ්ඩයකැයි කී ය. නැතහොත් බෝධි සත්ත්වයෝත් චක්‍රවර්තිහුත් යන සියලු ම දෙනා මව් කුසෙහි ම උපදිත් යැයි **ඉත්‍ථි භණ්ඩානමුත්තමං** යි කී ය. **කොධො සත්‍ථමලං** ක්‍රෝධය මළ බැඳණු ආයුධය හා සමාන වෙයි. ප්‍රඥා ආයුධයට මළකඩයකි යි හෝ ‘සත්‍ථමලං’ **අබ්බුදං** විනාශයට හේතුව **චොරා ලොකස්මිං** සොරු ලෝකය විනාශ කරන්නෝ යන අර්ථ යි. **හරන්තො** සලාක බත ආදිය ගෙන යන්නාහු, සලාක බත් ආදිය තබන ලද වේලෙහි ම මිනිසුන් විසින් දමන ලද්දේ වුව ද, ඔවුන්ගේ ඒවා ගෙන යන ශ්‍රමණ තෙමේ ප්‍රිය වෙයි. නො ගෙන යන කල්හි පුණ්‍යහානිය නිසා විපිළිසර වූවෝ වෙත්.
අට වැන්නේ - **අත්තානං න දදෙ** අනුනට දාසයකු කොට තමා නො දෙන්නේ ය, සියලු බෝධිසත්ත්වයන් හැර ය යි කියන ලදි. **න පරිච්චජෙ** සිංහ, ව්‍යාඝ්‍රාදීන් හට පරිත්‍යාග නො කරන්නේ ය. සියලු බෝසතුන් හැර ය යි කියන ලදි. **කල්‍යාණිං** සියුමැලි මොළොක් **පාපිකං** පරුෂ වචන,
නව වැන්නේ - **සද්ධා බන්‍ධති පාථෙය්‍යං** ශ්‍රද්ධාව උපදවා දන් දී සිල් රකී. පෙහෙවස් රකී. එහෙයින් මෙය කියන ලදි. **සිරි** ඓශ්චර්යය (ඉසුරුමත් බව) **ආසයො** වසන ස්ථානය ඉසුරුමත් බව එළඹි කල්හි ගොඩබිමින් හෝ ජලයෙන් හෝ භෝගයන් සඳහා ම පැමිණෙන්නාහු මය, එහෙයින් (මෙය) කියන ලදි. **පරිකස්සති** ඇද ගනී.
දස වැන්නෙහි - **පජ්ජොතො** පහනක් මෙන් වේ. **ජාගරො **නිදි වරණ බ්‍රාහ්මණයෙකු මෙන් වේ. **ගාවො කම්මෙ සජීවානං** කර්මාන්ත සමග ජීවත් වන්නවුනට ගවයෝ ම කර්මාන්තයෙහි කර්මාන්ත සහායකයෝ කර්මාන්ත ද්විතීයිකයෝ නම් වෙත්. ගව රැළ සමගින් කෘෂ්කර්මාන්ත ආදිය බිහි වේ. **සීතස්ස ඉරියාපථො** නගුල ඒ මිනිස් කොට්ඨාශයේ ඉරියව්ව ජීවිකා වෘත්තිය යි. **සීතං** යනු නගුල ය. යමෙකුගේ නගුලෙන් කෙත අල්පමාත්‍රයකින් හෝ නො සාන ලද නම් හේ කෙසේ ජීවත්වන්නේ දැයි පවසන සේක.
එකොළොස් වැන්නේ - **අරණා** නික්ලේශී වූවෝ, **වුසිතං** - වාසය කරන ලද (විසීම) **භොජිස්සියං** දාස නො වූ බව (නිදහස් බව) **සමණා** ක්‍ෂීණාශ්‍රව ශ්‍රමණයෝ; ඔවුහු ඒකාන්තයෙන් ම ‘අරණා’ (නික්ලේශී) නම්, **වුසිතං න නස්සති** ඔවුන්ගේ ආර්ය මාර්ග වාසය විනාශ නො වේ. **පරිජානන්ති** පෘථග්ජන කල්‍යාණ බව පටන් සේඛ වූ ලෞකික ලෝකෝත්තර ප්‍රඥාවෙන් පිරිසිඳ දනිත්, තව ද **භොජිස්සියං** ක්‍ෂීණාශ්‍රව ශ්‍රමණයන්ගේ ම නිත්‍ය නිදහස් බව වේ. **වන්‍දති** පැවිදි වූ දින සිට ම වැඳුම් ලබයි. **පතිට්ඨිතං** ශීලයෙහි පිහිටි. **සමණීධ** සමණං ඉධ (ශ්‍රමණයා හට මෙහි) **ජාතිහීනං** සැඩොල් කුලයෙන් පැවිදි වූවහට පවා **ඛත්තියා** ක්‍ෂත්‍රියයෝ පමණක් නොව දෙවියෝ ද ශීලසම්පන්න ශ්‍රමණයාට වඳින්නෝ ය.
2. දෙවපුත්ත සංයුත්තය
1. සුරිය වර්ගය
**දෙවපුත්තසංයුත්තයේ** පළමු වැන්නේ - **දෙවපුත්තො** දෙවියන්ගේ ඇකයෙහි පහළ වූ පුරුෂයෝ දේවපුත්ත (දිව්‍ය පුත්‍ර) නම් ද, ස්ත්‍රීහු දේවදුහිතෘ නම් ද වෙත්. නම් වශයෙන් ප්‍රකට නො වූයේ “අඤ්ඤතරා දෙවතා” (එක්තරා දේවතාවෙක්) යි කියනු ලැබේ. ප්‍රකට වූයේ මෙ බඳු නම් ඇති දේව පුත්‍රයා යි (කියනු ලැබේ.) එහෙයින් යට (පෙර) “අඤ්ඤතරා දෙවතා” යි කියා මෙහි “දෙවපුත්තො” යි කියන ලදි. **අනුසාසං** අනුශාසනය කළ සේක. මේ දේවපුත්‍රයා, භාග්‍යවතුන් වහන්සේ විසින් සම්බෝධියෙන් සත් වන වර්ෂයෙහි යමක ප්‍රාතිහාර්යය කොට තව්තිසා දෙව්ලොව වස් පිණිස වැඩම කොට අභිධර්මය දේශනා කරමින් ඣාන විභංගයෙහි “භික්‍ඛූති සමඤ්ඤාය භික්‍ඛූ පටිඤ්ඤාය භික්‍ඛූ” යි භික්‍ඛු නිද්දේසය වදාරනු ඇසී ය. “මෙලෙස විතර්කනය කරවු, මෙලෙස විතර්කනය නො කරවු, මෙසේ සිත්හි ලවු; මෙලෙස සිත්හි නො කරවු, මෙය අත් හරිවු, මෙය උපදවා කල්ගත කරවු” යි මේ ආකාරයේ භික්‍ෂු අවවාද අනුශාසනා නො ඇසී ය. හේ ඒ **ගැන භික්‍ඛුං භගවා පකාසෙසි නො ච භික්‍ඛුනො අනුසාසං** (භාග්‍යවතුන් වහන්සේ භික්‍ෂුවට පැවසූ සේක. (එහෙත්) භික්‍ෂුවට අනුශාසනාව නො පැවසූ සේක) යි කී ය.
** තෙන හි** යම් හෙයකින් මා විසින් භික්‍ෂූනට අනුශාසනා කරන ලදි. ප්‍රකාශ නො කරන ලදී’යි පවසහි ද?{*} එහෙයින් **තඤ්ඤෙවෙත්‍ථ පටිභාතු** ඒ අනුශාසනාව ප්‍රකාශනය ඔබට ම ඇති වේවා. යමෙක් ප්‍රශ්නයක් ඇසීමට කැමැත්තේ (එහෙත්) සර්වඥතාඥානය සමග සංසන්දනය කොට කථා කිරීමට නො කැමැත්තේ වේ ද, (තවත්) යමෙක් කථා කිරීමට හැකි එහෙත් කථා කිරීමට නො කැමැත්තේ වේ ද, තවෙකෙක් කථා කිරීමට නො හැකි වූයේ කථා කිරීමට නො කැමැති වූයේත් වේ ද, භාග්‍යවතුන් වහන්සේ ඒ සියලු දෙනාට ම ප්‍රශ්නය බරක් නො කරන සේක. මේ දේවපුත්‍රයා වූ කලී ප්‍රශ්න කිරීමට කැමැත්තේත් කථා කිරීමට හැක්කේත් වේ. එහෙයින් භාග්‍යවතුන් වහන්සේ ඔහුට බර තබන සේක් මෙසේ වදාළ සේක. ඔහු ද ප්‍රශ්නය විචාළේ ය.
එහි **සුභාසිතස්ස සික්‍ඛෙථ** සුභාෂිතය පුහුණු කරන්නෙහි ය. සත්‍ය සතර අඩංගු, දශකථාවස්තු සහිත, සත්තිස් බෝධි පාක්ෂික ධර්ම සහිත චතුර්විධ වාක් සුචරිතයෙහි ම හික්මෙන්නේ ය. **සමණුපාසනස්ස** ච ‘සමණෙහි උපාසිතබ්බං සමණුපාසනං’ (ශ්‍රමණයන් විසින් සේවනය කළ යුතු ශ්‍රමණ උපාසනය) නමි. අටතිස් ප්‍රකාර වූ කර්මස්ථාන, එය ද ශික්ෂා කළ යුත්තේ ය, වඩන්නේ ය යන අර්ථය යි. බහුශ්‍රැත වූ හෝ භික්‍ෂූන්ගේ උපාසන ද සමණ උපාසන වේ. එය ද ‘ස්වාමීනි කුශලය යනු කුමක් ද?” ආදි ප්‍රශ්න ඇසීම මඟින් ප්‍රඥාව වැඩීම සඳහා ශික්ෂණය කළ යුත්තේ ය. **චිත්තවූපසමස්ස** අෂ්ට සමාපත්ති වශයෙන් චිත්තවුපසමනය ශික්ෂණය කළ යුත්තේ ය. මෙසේ දේව පුත්‍රයා විසින් ශික්ෂා තුනක් පවසන ලද්දේ වේ. මුල් පදයෙන් අධිශීල ශික්ෂාව කියන ලදි. දෙවැනි පදයෙන් අධිප්‍රඥා ශික්ෂාව (කියන ලදි) චිත්ත උපසමය මගින් අධිචිත්ත ශික්ෂාව (කියන ලදි) යනුවෙනි. මෙසේ මේ ගාථාවෙන් සකල ශාසනය ම ප්‍රකාශ කරන ලද්දේ වේ.
දෙවැන්නෙහි - **ඣායී** දැහැන් දෙකෙන් ධ්‍යාන වඩන්නෙක්, **විමුත්ත චිත්තො** - කර්මස්ථාන විමුක්තියෙන් මිදුණු චිත්තය ඇත්තේ, **හදයස්සානුපත්තිං** අර්හත්වය, **ලොකස්ස** සංස්කාර ලෝකයේ, **අනිස්සිතො** තෘෂ්ණා දෘෂ්ටිවලින් නො සෙවුණු, **තදානිසංසො** අර්හත්ව ආනිශංසය ඇත්තෙක් කියන ලද්දේ මෙය යි. අර්හත්ව ආනිශංසය ඇති භික්ෂුව අර්හත්වය ප්‍රාර්ථනා කරමින් දැහැන් වඩන්නේ වෙයි, මැනවින් මිදුණු සිත් ඇත්තේ වෙයි, ලොවෙහි උදයව්‍යය (ඇති වීම නැති වීම) දැන නො ඇළුනේ වෙයි. ත්‍රිපිටක ධර්මය මේ ශාසනයෙහි සියල්ලට පූර්වභාග වූ පිළිවෙතයි.
තෙවැන්නේ - **මාඝො** මෙය ශක්‍රයාට නමකි. තමාගේ ම ආචාරයෙන් (පැවැත්මෙන්) අන්‍යයන් අභිභවනය කොට දෙවි ඉසුරු බවට පත් වූයේ යි **වත්‍රභූ,** වත්‍ර නම් වූ අසුරයා අභිභවනය කරතැයි හෝ වත්‍රභූ.
සිවු වැන්න කියන ලද අර්ථය ම ය.
පස් වැන්නේ - **න තෙනාසිංසතෙ භවං** ඒ කාරණයෙන් කිසියම් භවයක් නො පතයි. මේ දේවපුත්‍රයා ‘ආයතිපග්ගහ’ නමි. ආශ්‍රවයන් ක්ෂය කළහුට කෘත්‍යාවසානයක් (කළ යුතු දේහි අවසානයක්) නැත. ක්‍ෂීණාශ්‍රවයන් විසින් මුලින් ම අර්හත් බවට පත්වීම පිණිස වීර්යය කරන ලදි. අපරභාගයෙහි මා විසින් අරඹන ලදැයි නිහඬ නො වන්න. එලෙස ම දැඩි ලෙස වීර්ය කරන්න. මහත් වීර්යය යොදවන්නැයි සිතා මෙසේ කී ය.
ඉක්බිති භාග්‍යවතුන් වහන්සේ මේ දේවපුත්‍රයා ක්ෂීණාශ්‍රවයන්ගේ කෘත්‍යාවසානය නො කියන්නේ මගේ ශාසනය අනෛර්යාණික යි කියයි. ඔහුට කෘත්‍යාවසානය ප්‍රකාශ කරන්නෙමැයි සිතා **නත්‍ථි කිච්චං **ආදිය වදාළ සේක. ත්‍රිපිටකයෙහි මේ ගාථාව අසංකීර්ණ ය. භාග්‍යවතුන් වහන්සේ විසින් අන් තැන්වල වීර්යයෙහි දෝෂයක් නො දක්නා ලද්දේ වේ. මෙහි දී දේවපුත්‍රයා වළක්වා ක්‍ෂීණාශ්‍රවයා විසින් පෙරවරුයේ ආශ්‍රව ක්ෂය පිණිස ආරණ්‍යයෙහි වසන්නේ කමටහන් ගෙන වීර්යය කරන ලදි. පස්වරුවේ ඉදින් කැමති නම් කරත්වා නො කැමැත්තේ නම් සුවසේ සිටිත්වායි ක්ෂීණාශ්‍රවයන්ගේ කෘත්‍යාවසානය දක්වනු පිණිස මෙසේ වදාළ සේක. එහි **ගාධං **යනු ප්‍රතිෂ්ඨාව (පිහිට) ය.
සය වැන්නේ - **දුක්කරං** මේ දේවපුත්‍රයා පූර්ව යෝගාවචරයෙකි. කෙලෙස් වැඩි බැවින් සප්‍රයෝගයෙන් (මනා සේ යෙදීමෙන්) කෙළෙස් යටපත් කරන්නේ ශ්‍රමණ ධර්ම කොට පූර්ව උපනිඃශ්‍රය මඳ බැවින් ආර්ය භාවයට නො පැමිණ කාල ක්‍රියා කොට දෙව්ලොව පහළ විණි. හේ තථාගතයන් වහන්සේ ළඟට ගොස් දුෂ්කර බව දක්වන්නෙමැයි පැමිණ මෙසේ කී ය. එහි **දුක්කරං **දසවසක්.... සැට වසක් ම ඒකාන්ත පරිශුද්ධ වූ ශ්‍රමණධර්මකරණය යි යමක් වේ ද එය දුෂ්කර ය. **සෙඛා** සප්ත ශෛක්ෂ්‍යයෝ (රහත් ඵලය හැර ඉතිරි මාර්ග ඵල ලාභීහු), **සීලසමාහිතා** ශීලයෙන් යුක්තවූ, සමුපේත වූ, **ඨිතත්තා** (ස්ථිර ව) පිහිටි ස්වභාවය නිසා; මෙසේ අසන ලද ප්‍රශ්නය විසඳා දැන් තවත් ප්‍රශ්න මතු කිරීම පිණිස **අනගාරියුපෙතස්ස** ආදිය කී සේක. එහි **අනගාරියුපෙතස්ස** ‘අනගාරියං’ ගෘහයන් නොමැති බවට පැමිණියහුට; සත් මහල් ප්‍රාසාදයෙහි වසන භික්‍ෂුව වුව ද මහල්ලකු පැමිණ “මෙය මට පමුණුවන්නැයි” කී කල්හි පා සිවුරු ගෙන යන්නේ ම ය. එහෙයින් “අනගාරියුපෙතො” යි කියනු ලැබේ. **තුට්ඨි** සිවු පසයෙන් ලැබෙන සතුට; **භාවනාය** සිත සංසිඳවන භාවනාවෙන්
**තෙ ඡෙත්‍වා මච්චුනො ජාලං** යම් කෙනෙක් රෑ දවල් ඉන්ද්‍රියන් සංසිඳවීමෙහි ඇළුණහු ද ඔවුහු එක් තැන් කිරීමට දුෂ්කර සිත එක් තැන් කරති. යම් කෙනෙක් එකඟ කළ සිත් ඇත්තාහු වෙත් ද, ඔවුහු සිවුපස සතුට පුරන්නෝ වෙහෙසට පත් නො වෙති. යම් කෙනෙක් සතුටට පත් වූවාහු ද ඔවුහු ශීලය පුරමින් වෙහෙසට පත් නො වෙති. යම් කෙනෙක් ශීලයෙහි පිහිටියෝ ද සප්ත සේඛ වූ ඒ ආර්යයෝ මාරයාගේ ජාලසංඛ්‍යාත කෙලෙස් දැල සිඳ ලා යති. **දුග්ගමො** ස්වාමීනි, එය සත්‍ය ය. යම් කෙනෙක් ඉන්‍ද්‍රියයන් සංසිඳවීමේ ඇළුණාහු ද ඔවුහු එකඟ කර ගැනීමට දුෂ්කර සිත එක් තැන් කරති... යම් කෙනෙක් සීලයෙහි පිහිටියාහු ද ඔවුහු මාරයාගේ ජාලය සිඳ යත්. නො යන්නේ ඇයි? මෙය **දුග්ගමො භගවා විසමො මග්ගො** (භාග්‍යවතුන් වහන්ස, මාර්ගය විෂම ය, ගමන දුෂ්කර ය) යි පැවසී ය. එහි ආර්ය මාර්ගය දුර්ගම හෝ විෂම හෝ නො වන්නේ වුව ද මේ පූර්වභාග ප්‍රතිපදාවෙහි බොහෝ හිරිහැර වේ. එහෙයින් මෙසේ පවසන ලදි. **අවං සිරා** ඥාන මුදුනින් (හිසින්) අධෝසිරස් ව (යටිකුරු ව), **පපතන්ති** ආර්ය මාර්ගයේ නැඟීමට අසමත් බව හේතුවෙන් අනාර්ය මාර්ගයෙහි වැටෙති යි ද කියත්, **අරියානං සමො මග්ගො** තමාගේ මාර්ගය අනාර්යයන්ගේ (මාර්ගය හා) සම වේ. **විසමො සමා** විෂම වූ සත්ත්ව සමූහයා අතරෙහි පවා සම වෙත් ම ය.
සත් වැන්නෙහි - **සම්බාධෙ** නීවරණ සම්බාධ, කාම ගුණ සම්බාධ යි සම්බාධ දෙකකි. ඒවායින් මෙහි නීවරණ සම්බාධ අදහස් කරන ලදි. **ඔකාසො** මෙය ධ්‍යානයට නමකි. **පතිලීනනිසභො** පතිලීන ශ්‍රේෂ්ඨ වූ ‘පතිලීන’ යනු ‘ප්‍රහීණ වූ මානය ඇත්තේ’ යි කියනු ලැබේ. ‘කථඤ්ච භික්ඛවෙ භික්ඛු පතිලීනො හොති? ඉධ භික්ඛවෙ භික්ඛුනො අසම්මානො පහීනො හොති උච්ඡින්නමූලො තාලාවත්‍ථුකතො අනාභවකතො ආයතිං අනුප්පාදධම්මො (මහණෙනි, භික්ෂුව කෙසේ නම් පතිලීන වේ ද? මහණෙනි, මෙහි භික්ෂුවගේ අස්මිමානය ප්‍රහීන වී ද, උදුරා දමනු ලැබූ මුල් ඇත්තේ වී ද, කරටිය කඩන ලද තල් ගසක් මෙන් වූයේ ද, නැවත ඇති වීම නැති කළ, මතු ඉපදීමක් නොමැති බව ස්වභාව කොට ඇති) යි කී පරිදි ය. **පච්චලද්ධංසු** ලැබුවාහු ය. **සුසමාහිතා** යම් කෙනෙක් නිවනට පැමිණීම පිණිස සිහිය ලැබුවාහු ද ඔවුහු ලෝකෝත්තර සමාධියෙන් ද මැනවින් සමාධිගත වූවෝ ය යි මිශ්‍ර වූ ධ්‍යානය පවසන ලදි.
අට වැන්නෙහි - **පුරාණතිත්‍ථකරො** පැරණි තීර්ථකයකු වූ, මෙහි ද ‘තිත්‍ථ’ නම් දෙසැටක් දෘෂ්ටි ය, ‘තිත්‍ථකරො’ නම් ඒවායේ උත්පාදකයා (ශාස්තෘවරයා) ය. එනම්, නන්ද, වත්ස, කෘශ, සංකිච්ච, පූරණ ආදීහු තීර්ථකයෝ නම් වෙත්. මේ දෘෂ්ටිය උපදවා කෙසේ ස්වර්ගයෙහි පහළ වූවෝ ද? කර්මවාදීභාවය නිසා ය. මෙ තෙමේ පෙහෙවස් බත් ආදිය දුන්නේ ය. අනාථයනට දන් දෙවී ය, ඉණිමං තැනවී ය. පොකුණු තැනවී ය, තවත් බොහෝ හොඳ දේ කළේ ය. හේ ඒ නො නැවත ගලා එන දෙයින් ස්වර්ගයෙහි පහළ විණි. (බුදුන් වහන්සේගේ) ශාසනයෙහි නෛර්යාණිකභාවය දනියි. හේ තථාගතයන් වහන්සේගේ සමීපයට ගොස් ශාසනයට ගැලපෙන වීර්යය අඩංගු ගාථාවන් කියන්නෙමි යි පැමිණ **‘ඡින්‍ද සොතං’** ආදිය පැවසී ය.
එහි **ඡින්‍ද** නියම නො කළ අණ කිරීම ය. **සොතං** තෘෂ්ණා ප්‍රවාහය **පරක්කමා** පරාක්‍රම කොට, වීර්ය කොට **කාමෙ** ක්ලේශකාමත්, වස්තු කාමත්, **පනුද** දුරු කරව. **එකත්තං** ධ්‍යානය. කියන ලද්දේ මෙය යි: කාමයන් දුරු නො කර මුල් ධ්‍යානය නො උපදී නො ලබයි යන අරුත යි, **කයිරා චෙ කයිරා ථෙතං** ඉදින් වීර්යය කරන්නේ නම් කරන්න: ඒ වීර්යය නො පසුබසින්නේ ය. **දළ්හමෙතං පරක්කමෙ** දැඩි ලෙස කරන්නේ ය. **සිථිලො හි පරිබ්බාජො** ලිහිල් ලෙස ගන්නා ලද පැවිදි බව, **භිය්‍යො ආකිරතෙ රජං** මතුයෙහි වැඩිපුර (තව තවත්) කෙළෙස් දුහුවිලි වගුරුවයි. **අකතං දුක්කතං සෙය්‍යො** නපුරු ලෙස කරන ලද්ද (පාපය) නො කරන ලද්දේ ම උතුම් ය. **යං කිඤ්චි** දුක්කතය (පාපය) පමණක් නොව ශ්‍රමණ බව ද, අන් යම් කිසිවක් ලිහිල් ව කරන ලද ද එය ද එසේ ම වේ. **සංකිලිට්ඨං** දුෂ්කරකාරික ආදි ව්‍රතය, මේ සසුනේ ප්‍රත්‍යය හේතුවෙන් සමාදන් වූ ධුතංග ව්‍රතය කිළිටි වූවක් ම ය. **සංකස්සරං** සැක සංකාවෙන් යුතු ව ගිය (හැසිරුණු), මෙයත් මෙයින් කරන ලද්දේ වන්නේ ය. මෙයත් මෙයින් කරන ලද්දේ වන්නේ ය) ආදි ලෙස සැක කරන ලද, දැඩි ව සැක කරන ලද, **ආදිබ්‍රහ්මචරියකා** මාර්ග බ්‍රහ්මචර්යයේ ආදී වූ (මුල් වූ), පූර්ව ප්‍රධාන වූ.
නව වැන්නෙහි - **චන්‍දිමා** චන්ද්‍රවිමාන වැසි **දෙවපුත්තො. සබ්බධි** ස්කන්ධ ආයතන ආදි සියල්ලෙහි. **ලොකානුකම්පකා** ඔබටත් ඔහුටත් එක් බඳු ම ය. **සන්තරමානොව** ඉක්මන් ගමන් ඇත්තකු මෙන්, **පමුඤ්චසි** (මිදුවෙහි ද?) අතීතාර්ථයෙහි වර්තමාන වචන යි.
දස වැන්නෙහි - **සුරියො** සූර්යවිමානවාසී **දෙවපුත්තො අන්‍ධකාරෙ** චක්ඛු විඤ්ඤාණ උත්පත්තිය වළක්වන බැවින් අඳ බව ඇති කරන, **විරොචති** යි (බබළවති යි) **වෙරොචනො. මණ්ඩලී** මණ්ඩලසණ්ඨාන වූ (සූර්ය බිම්බ සහිත වූ) **මා රාහු, ගිලී චරං අන්තලික්‍ඛෙ** රාහු අසුරය, අහසෙහි සැරිසරන සූර්යයා නො ගිලිනු යි කියයි. කිම ඔහු (සූර්යයා) ගිලියි ද? එසේ ය, ගිලියි. රාහුගේ ශරීරය මහත් සේ උස් බව හේතු කොටගෙන ය: අටසිය යොදුනක් වැඩි යොදුන් හාරදහසකි. (හාරදහස් අටසියයකි) ඔහුගේ බාහු අතර (පළල) යොදුන් දොළොස් සියයකි. පළලින් යොදුන් හය සියයකි. හිස යොදුන් නව සියයකි. නළල යොදුන් තුන් සියයකි. ඇහි බැමි අතර යොදුන් පනහකි. මුඛය යොදුන් දෙසියයකි. නාසය යොදුන් තුන්සියයකි. මුඛද්වාරය යොදුන් දෙසියයක් ගැඹුරු ය. අත් තල, පාද තල පළලින් යොදුන් දෙසියයකි. ඇඟිලි පුරුක් යොදුන් පනහකි. හේ චන්ද්‍ර සූර්යයන් බැබළෙනු දැක ඊර්ෂ්‍යා ස්වභාවයෙන් යුක්ත වූයේ ඔවුන්ගේ ගමන් මගට බැස මුව අයා සිටියි. චන්ද්‍ර විමානය හෝ සූර්ය විමානය යොදුන් තුන් සියයක් වූ මහ නිරයට විසි කළාක් මෙන් වෙයි. විමානයෙහි වසන දේවතාවෝ මර බියෙන් බිය වූවෝ එක පැහැර කෑගසති. හේ (රාහු) කිසියම් දවසක විමානය අතෙන් වසයි; කිසියම් දවසක හනුවෙන් පහළට විසි කරයි: කිසියම් දිනෙක දිවෙන් පිරිමදියි. කිසියම් දවසක (වඳුරන්) කොපුවෙහි ආහාර ගුලි තබාගෙන බුදින්නාක් මෙන් කොපුල් අතරේ තබයි. වේගය වැළැක්වීමට නො හැකි වේ. ඉදින් වළක්වන්නෙමි යි දඬුවක් කොට සිටියි ද ඔහුගේ හිස පළා නික්මෙන්නේ ය. ඇද හෝ ඔහු පහතට නවයි ද එහෙයින් විමානය ද සහිතව යයි. **පජං මම** චන්‍ද්‍ර සූර්ය දේව පුත්‍ර දෙදෙනා ම මහාසමය සූත්‍ර දේශනාව කළ දිනයේ සෝවාන් ඵලයට පත්වූහ. එහෙයින් භාග්‍යවතුන් වහන්සේ **“පජං”** මම යි කී ය. ‘ඔහු මාගේ පුත්‍රයා ය’ යන අර්ථ යි.
2. අනාථපිණ්ඩික වර්ගය
දෙවන වර්ගයේ පළමු වැන්නේ - **කච්ඡෙ ව** කිස්සෙහි{*} මෙන්, කිස්ස - කඳුවල “කිස්ස” හා ගංගා “කිස්ස” ද වේ. **එකොදි නිපකා** ඒකාග්‍රතාවයට පත් සිතින් හා ප්‍රඥා නිපුණත්වයෙන් යුක්ත වූ; **සතා** සිහි ඇති; කියන ලද්දේ මෙය යි: යම් කෙනෙක් ධ්‍යාන ලැබ එකඟ වූ සිතින් යුතු ව, ප්‍රඥානිපුණත්වය ඇති ව හා සිහියෙන් යුතු ව වසන්නේ ද ඔවුහු (අමකසෙ = අ+මකසෙ) මදුරුවන් නැති කඳු කිස්සක හෝ නදීකිස්සක හෝ මුවන් මෙන් සුවයට යන්නෝ ද **පාරං** නිවනට; **අම්බුජො** මත්ස්‍යයා, **රණඤ්ජහා** කෙළෙස් දුර ලන, යම් කෙනෙක් දැහැන් ලැබ අප්‍රමාදී වූවෝ කෙළෙස් දුර ලත් ද ඔවුහු නූල් දැල බිඳ (යන) මත්ස්‍යයන් මෙන් නිවනට යන්නාහු ය යි කියන ලදි.
දෙවැන්නේ - **වෙණ්හු** ඒ දේවපුත්‍රයාගේ නම යි. **පයිරුපාසියා** ආශ්‍රය කොට; **අනුසික්‍ඛරෙ** හික්මෙත්; **සත්‍ථිපදෙ** අනුශාසන පදයෙහි; **කාලෙ තෙ අප්පමජ්ජන්තා** සුදුසු කල්හි ඔවුහු අප්‍රමාද ව කරන්නාහු.
තුන් වැන්නේ - **දීඝලට්ඨි** දෙව්ලොව සියල්ලෝ සමප්‍රමාණ ව ගවු තුනක් ම වෙත්, මනුෂ්‍ය ලෝකයෙහි ඔහුගේ දිගු සිරුර හේතුවෙන් මෙ බඳු නමක් විය, හේ පින් කර දෙව් ලොව උපන්නේ වුව ද ඒ නමින් ම හැඳින්විණි.
සිවු වැන්නේ - **ගොතම** භාග්‍යවතුන් වහන්සේ ගෝත්‍රයෙන් ආමන්ත්‍රණය කරයි. **අනාවටං** තථාගතයන් වහන්සේගේ සර්වඥතාඥානය විහිදුවද්දී ගසකට හෝ පර්වතයකට හෝ ආවරණය කරලීමට (වළකා ලීමට) සමතෙක් නම් නැත. එහෙයින් ‘අනාවටං’ යි කී ය. මෙසේ තථාගතයන් වහන්සේට ස්තුති කොට දෙව්ලොව දී සකසන ලද ප්‍රශ්නය විමසන්නේ **‘කථං විධං’** ආදිය කී ය. එහි **දුක්‍ඛමතිච්ච ඉරීයති** දුක ඉක්මවා වාසය කරයි. **සීලවා** ලෞකික ලෝකෝත්තර ශීලයෙන් යුක්ත ක්‍ෂීණාශ්‍රවයන් වහන්සේ; ප්‍රඥා ආදිය ද මිශ්‍රක යයි දත යුතු; **පූජයන්ති** සුවඳ මල් ආදියෙන් පූජා කරත්.
පස් වැන්නේ - **අප්පතිට්ඨෙ අනාලම්බෙ** පහතින් ප්‍රතිෂ්ටාවක් (පදනමක්, පිහිටක්) නැති; ඉහළ එල්ලීමක් නැති, **සුසමාහිතො** අර්පණාවෙන් හා උපචාරයෙනුත් මැනවින් සමාධිගත වූ **පහිතත්තො** යැවූ (මෙහෙය වූ) සිත් ඇත්තේ. **නන්‍දිරාගපරික්‍ඛීණො** ප්‍රහීණ කළ නන්දිරාග ඇත්තේ, ‘නන්‍දිරාග’ නම් කර්මාභිසංස්කාර තුන ය. මෙසේ මේ ගාථාවෙන් කාම සංඥා ගැනීමෙන් පඤ්ච ඕරම්භාගිය සංයෝජනත්, රූප සංයෝජන ගැනීමෙන් පඤ්ච උද්ධම්භාගිය සංයෝජනත් නන්‍දිරාගයෙන් කර්මාභිසංස්කාර තුනත් ගන්නා ලදි. මෙසේ යමෙකුගේ දස සංයෝජනත් කර්මාභිසංස්කාර තුනත් ප්‍රහීණ වී ද **සො ගම්භීරෙ** (හේ ගැඹුරු) මහා සැඬ පහරෙහි **න සීදති** (නො ගිලෙයි). කාම සංඥාවෙන් කාම භවය හෝ රූපසංයෝජනයෙන් රූපභවය හෝ ගන්නා ලදි. ඒවා ගැනීමෙන් අරූප භාවය ගන්නා ලද්දේ ම ය. නන්දිරාගයෙන් කර්මාභිසංස්කාර තුන ගන්නා ලදැයි මෙසේ යමෙකුට භවත්‍රයෙහි සංස්කාර තුන නො මැත්තේ ද හේ සැඬ පහරෙහි නො ගිලෙතියි පෙන්වයි.
සය වැන්න - පවසන ලද පරිදි ය.
සත් වැන්නේ - **සුබ්‍රහ්මා** ඒ දේවපුත්‍රයා අප්සරාවන් දහසකින් පිරිවරන ලද්දේ නදුනුයනේ ක්‍රීඩා පිණිස ගොස් පරසතු රුක මුල පනවන ලද අසුනේ හිඳ ගත්තේ ය. පන්සියයක් දෙව්දූවරු ඔහු පිරිවරා සිටියාහු ය. පන්සියයක් රුකට නැඟී සිටියාහු ය.
දේවතාවන්ගේ සිත් (කැමති) පරිදි යොදුන් සියයක් වුව ද වෘක්ෂය නැමී අතට එන්නේ නම් කුමන කරුණක් නිසා ඔවුහු ගසට නැග්ගෝ ද? ක්‍රීඩාවෙහි යෙදුණු නිසා ය. නැග මධුර ස්වරයෙන් ගය ගයා මුල් පහත හෙලත් ඒවා ගෙන අන්‍යයෝ ‘එකතො වණ්ටිකමාලා’ (එක පැත්තට නැටි සිටින සේ ගෙතු මල් මාලා) ආදී වශයෙන් ගොතත්.
ඉක්බිති ගසට නැග්ගාහු උපච්ඡේදක කර්ම වශයෙන් එක් වන ම කාල ක්‍රියා කොට අවීචියෙහි උපන්නාහු මහ දුක් අනුභව කරති.
ඉක්බිති කාලය ගත වත් ම දේවපුත්‍රයා මේ අයගේ ශබ්දයකුත් නෑසේ. මල් වැටෙන්නේ ද නැත. කොහි ගියාහු දැයි ආවර්ජනය කරන්නේ නිරයෙහි උපන් බව දැක, ප්‍රියවස්තුක ශෝකයෙන් ඉද්දෙන්නේ (පෙළෙන්නේ) (මෙසේ) සිතී ය. “ඔවුහු යථාකර්ම වශයෙන් ගියහ. මගේ ආයු සංස්කාරය කොපමණ කලකින් ද?” හේ “සත් වැනි දවසෙහි මා ද අවශේෂ පන්සියයක් දෙනා සමඟ කාලක්‍රියා කොට එහි ම ඉපදිය යුතු වන්නේ යයි” දැක අධිකතර ශෝකයෙන් පෙළුනේ ය. හේ මාගේ මේ ශෝකය නිවීමට සදෙව් ලොව තථාගතයන් වහන්සේ හැර වෙනත් සමර්ථ වවෙක් නම් නැතැයි සිතා ශාස්තෲන් වහන්සේගේ සමීපයට ගොස් **නිච්චං උත්‍රසතං** යන ගාථාව පැවසී ය.
එහි **ඉදං** තමාගේ සිත දක්වයි. දෙවන පදය මුල් පදයට ම සමානාර්ථවාචී ය. **නිච්චං** පදයෙහි ‘දෙව් ලොව උපන් කාලයේ පටන්’ යයි අර්ථය නො ගත යුත්තේ ය. “නිච්චං” යන්න ශෝකය උපන් කාලයේ පටන් යි දත යුතු ය. **අනුප්පන්නෙසු කිච්ඡෙසු** (නූපන් දුක ගැන) මෙයින් සත් දිනක් අවසානයේ යම් දුකක් උපදී ද, ඒවා කෙරෙහි; **අථො උප්පතිතෙසු ච** භාග්‍යවතුන් වහන්ස, නිරයෙහි උපන් පන්සියයක් අප්සරාවන්ගේ යම් (දුක් රැසක්) දක්නා ලද ද ඒවා පිළිබඳ වත් මෙසේ උපන් නූපන් දුක් පිළිබඳවත් නිරන්තරයෙන් තැති ගත් මගේ සිත අභ්‍යන්තරයෙහි දැවෙන්නාක් මෙන් වෙමි යි දක්වයි.
**නාඤ්ඤත්‍ර බොජ්ඣඞ්ගා තපසා **බොජ්ඣංග භාවනාව හා තපෝගුණය ද වෙනතක මුදා (අත හැර) සුවයක් නො දක්නෙමි යන අර්ථ යි. **සබ්බනිස්සග්ගා** නිර්වාණයෙන්: මෙහි බොජ්ඣංග භාවනාව ප්‍රථමයෙන් ගන්නා ලද්දේ හා ඉන්ද්‍රිය සංවරය පසු ව (ගන්නා ලද්දේ) වුව ද, අර්ථ වශයෙන් ඉන්ද්‍රිය සංවරය ම පළමු ව දත යුත්තේ ය. ඉන්ද්‍රිය සංවරය ගත් කල්හි ම චතුපාරිශුද්ධි ශීලය ගන්නා ලද්දේ වෙයි. එම පිහිටි භික්ෂුව ඇසුරක් නොමැත්තේ ධුතංග සංඛ්‍යාත තපෝ ගුණය සමාදන් ව අරණට පිවිස කමටහන් වඩන්නේ විපස්සනාව සමග බොජ්ඣංග වඩයි. ඔහුගේ ආර්ය මාර්ගය යම් නිවනක් අරමුණු කොට උපදී ද එය **‘සබ්බනිස්සග්ගො’** යි භාග්‍යවතුන් වහන්සේ සත්‍ය සතර වශයෙන් දේශනාව අවසන් කළ සේක.
දේවපුත්‍රයා දේශනාව අවසානයේ සෝවාන් ඵලයෙහි පිහිටියේ ය.
අට වැන්නෙහි - **කකුධො දෙවපුත්තො** මොහු වූ කලී කෝළ නගරයේ මහා මුගලන් තෙරුන් වහන්සේගේ උපස්ථායකයාගේ පුත්‍රයා වූයේ, තරුණ කල්හිා ම තෙරුන් සමීපයෙහි වසමින් දැහැන් උපදවා කාල ක්‍රියා කොට බ්‍රහ්ම ලෝකයෙහි උපන්නේ ය. එහි ද ඔහු කකුධ බ්‍රහ්ම නමින් ම හඳුනති. **නන්‍දසි** සතුටු වන්නෙහි ද? **කිං ලද්ධා** තුෂ්ටිය නම් මනාප වූ කිසිවක් ලැබ ඇති වේ. එහෙයින් මෙසේ කී ය. **කිං ජියිත්‍ථ** (දිරා ගියේ ද) මනාප වූ සිවුරු ආදි කිසිවක් දිරා ගියේ වේ ද හේ ශෝක කරයි. එහෙයින් එසේ කී ය. **අරති නාභිකීරති** උකටලී බව මැඩ පවත්වනුයේ නැද්ද? **අඝජාතස්ස** දුක හටගත්තහුට, සසර දුකෙහි සිටියහුට යන අර්ථය යි. **නන්‍දිජාතස්ස** හටගත් තණ්හාව ඇතියහුට, **අඝං** මේ ආකාරවූවන්ට සසර දුක පැමිණියේ ම වේ. **“දුක්‍ඛී සුඛං පත්‍ථයති”** (දුකට පත්වූයේ සුවය පතයි) යි කියන ලදි. මෙසේ දුක හටගන්නහුට නන්‍දි (තෘෂ්ණාව) වේ. විපරිණාමයෙන් දුක පැමිණියේ ම යි තෘෂ්ණාව හටගන්නහුට දුක වේ.
නව වැන්න කියන ලද පරිදි ම ය.
දස වැන්නෙහි - අනඳ තෙරුන්ගේ අනුමාන බුද්ධියේ ආනුභාවය ප්‍රකාශ කිරීම් වස් **අඤ්ඤතරො** යි කී ය.
3. නානාතිර්ථය වර්ගය
තෘතීය වර්ගයේ ප්‍රථම සූත්‍රය කියන ලද අර්ථය ම ය.
දෙවැන්නෙහි - **පටිගච්චෙ** ව ප්‍රථමයෙන් ම, **අක්‍ඛච්ඡින්නොව ඣායති** අක්‍ඛච්ඡින්නො (අක්ෂය{1} බිඳුනෙක්) අවජ්ඣායති (සිතමින් සිටියි) බලවත් සිතුවිලි සිතයි. දෙවන ගාථාවේ - **අක්‍ඛච්ඡින්නොව** අක්‍ඛච්ඡින්නො ඉව{2} අක්ෂය බිඳුනකු මෙන්.
තෙවැන්නේ - **දායකො** - දෙන සුලු (පරිත්‍යාගශීලි), **දානපති** නම් දානයක් දෙම් ද එහි නායකයා වී දෙමි, දාසයෙකු නො වී සහායකයෙකු නො වී (දෙමි); යමෙක් තමා මිහිරි වූ දෙයක් බුදියි ද අනුනට අමිහිරි දෙයක් දෙයි ද හේ දාන සංඛ්‍යාත වූ දෙය්‍ය ධර්මයේ දාසයකු වී දෙයි. යමෙක් තමා යමක් බුදියි ද එය ම දෙයි ද හේ සහායක වී දෙයි. යමෙක් තමා විසින් ඒ මේ දෙයින් යැපෙයි ද අනුනට මිහිරි දේ දෙයි ද, හේ ස්වාමියා - ජ්‍යෙෂ්ඨයා - වී දෙයි. මම එවැන්නෙකු වීමි යි පවසයි.
**චතුසු ද්වාරෙසු** ඒ රජුට සින්ධව රට, සෝධික රට යි රටවල් දෙකක් විය. නගරය රෞරව නමි. ඔහුට එක් එක් දොරක දිනපතා දසදහසක් උපදියි. ඇතුළු නුවර විනිශ්චය ස්ථානයෙහි සිය දහසකි (ලක්ෂයකි); හේ රාශීභුත වුණු බොහෝ රන් රුවන් දැක කම්මස්සකතඤාණය උපදවා දොරටු සතරෙහි දාන ශාලා කරවා ඒ ඒ දොරටුවෙහි ලත් ආදායමෙන් දන් දෙවයි ඇමතිවරුන් තැබවී ය. එහෙයින් කී ය: **චතුසු ද්වාරෙසු දානං දීයත්‍ථ** (සිවු දොරටුවෙහි දානය දෙනු ලැබී ය) යි.
**සමණබ්‍රාහ්මණකපණද්ධික වණිබ්බකයාචකානං** එහි **සමණා** පැවිද්දට පැමිණියාහු, **බ්‍රාහ්මණා** - භෝවාදීහු, පාප සංසිඳ වූ - පාපය බැහැර කළ - ශ්‍රමණ බ්‍රාහ්මණයින් ඔහු නො ලද්දේ ය. **කපණා** දුගීහු, දිළිඳු මිනිස්සු, කණ කුදු ආදීහු, **අද්ධිකා** මගීහු, **වණිබ්බකා** යම් කෙනෙක් “දුන් දේ ඉෂ්ට ය, කාන්තය, මනාප ය, සුදුසු කල්හි නිවැරදි ලෙස දෙන දේ දෙමින් භවත්නි සිත පහදවා ගනිත්වා බ්‍රහ්ම ලෝකයට යෙත්වා ආදි ලෙස දානයේ උසස් බව ප්‍රශංසා කරමින් ඇවිදිත් ද (ඔවුහු ය.) **යාචකා** යම් කෙනෙක් “පතක් පමණ වත් දෙන්න,” “සරාවක් (කෝප්පයක්) පමණ වත් දෙන්න” ආදිය කියා යදිමින් හැසිරෙත් ද? (ඔවුහු ය). **ඉත්‍ථාගාරස්ස දානං දීයිත්‍ථ** පළමු දොරටුවට ලද බැවින් එහි ඉපයූ ලක්ෂයකට අනිකුත් ධනය ද දමා රජුගේ ඇමතිවරුන් ඉවත් කොට රාජ ස්ත්‍රීහු තමන්ගේ ඇමතිවරුන් තබවා රජු විසින් දෙන ලද දානයට වඩා ඉමහත් වූ දන් දුන්හ. ඒ ගැන මෙසේ පැවසී ය.** මම දානං පටික්කමි** මගේ යම් දානයක් දෙන ලද ද එය නැවැතිණි. අනෙකුත් දොරටු සම්බන්ධයෙන් ද න්‍යාය ම ය. **කොචි** කිසි තැනෙක, **දීඝරත්තං** වර්ෂ අසූදහසක්, එපමණ කාලයක් ඒ රජුගේ දානය දෙන ලදි.
සිවු වැන්න - කියන ලද අර්ථම ය.
පස් වැන්නේ - **කොසලෙසු විහරන්ති** භික්ෂූහු භාග්‍යවතුන් වහන්සේ සමීපයෙන් කමටහන් ගෙන එහි ගොස් වෙසෙත්. **උද්ධතා** කැප නො වූ දේ ගැන කැප ය යන සංඥාවෙනුත්, කැප වූ දේ ගැන අකැපය යන සංඥාවෙනුත්, නිවැරදි දේ ගැන වැරදි ය යන සංඥාවෙනුත්, වැරදි දේ ගැන නිවැරදි ය යන සංඥාවෙනුත් උඩඟු ස්වභාව ඇත්තන් වී, **උන්නලා** උග්ගතනලා (උද්ගත) උඩට නැගුණු බට ඇත්තාහු; ‘නැගී සිටි හිස් මානය ඇති’ යි කියන ලද්දේ වේ. **චපලා** පාත්‍ර චීනර සැරසීම ආදියෙන් චපල බවින් යුක්ත වූ, **මුඛරා** මුඛ ඛරා රළු වචනය ඇත්තේ යි කී සැටි යි. **විකිණ්ණවාචා** සංයත නො වූ වචන ඇත්තාහු, දවසෙහි ම නිරර්ථක වචන කථා කරන්නාහු, **මුට්ඨස්සතිනො** නැසුණු සිහිය ඇත්තාහු, සිහිය රහිත වූවාහු, මෙහි කරන ලද්ද එහි අමතක වෙයි. **අසම්පජානො** නුවණ නැති, **අසමාහිතා** අර්පණා උපචාර සමාධි රහිත වූවෝ, සැඩ දිය පහරෙහි අසු වුණු නැව් හා සමාන වූ, **විබ්භන්තචිත්තා** එක් අරමුණක නො පිහිටි සිත් ඇත්තාහු, මඟට වන් ව්‍යාඝ්‍ර ආදී සිවු පාවුන් හා සම වූ, **පාකතින්‍ද්‍රියා** සංවර නො වූ බැවින් ගිහි කල්හි මෙන් විවෘත වූ ඉන්‍ද්‍රිය ඇත්තාහු,
**ජන්තු** එනම් ඇති දේව පුත්‍රයා, **තදහුපොසථෙ** තස්මිං අහු උපොසථෙ - උපෝසථ දිනයෙහි යන අර්ථ යි. **පණ්ණරසෙ** තුදුස්වකට ප්‍රතිපක්‍ෂ වූ දින; **උපසංකමි** චෝදනා කිරීම පිණිස පැමිණියේ ය. හේ (මෙසේ) සිතී ය: මේ භික්ෂූහු ශාස්තෲන් සමීපයෙහි කමටහන් ගෙන නික්මුණෝ ය. දැන් ප්‍රමාදී ව වසත්, ඔවුන් වෙන් වෙන් ව (තනි තනි ව) සිටින කල්හි චෝදනා කරනු ලබන්නාහු උපදෙස් නො පිළිගන්නාහු ය. රැස්වන අවස්ථාවේ චෝදනා කරන්නෙමැයි පෙහෙවස් දිනයේ ඔවුන් රැස් වූ බව දැන පැමිණියේ ය. **ගාථාහි අජ්ඣභාසි** සියලු දෙනා මැද සිට ගාථා පැවසී ය.
එහි යම් හෙයකින් ගුණකථාව සමග නිරූපණයාගේ අගුණ ප්‍රකට වේ ද එ ලෙසින් ගුණ පළමුව පවසන්නේ ‘සුඛජීවිනො පුරෙ ආසුං’ ආදිය පැවසී ය. එහි **සුඛජීවිනො පුරෙ ආසුං** පූර්වයෙහි භික්ෂූහු මැනවින් පෝෂණය කිරීමට, පහසුවෙන් නඩත්තු කිරීමට හැකි වූවෝ ය. උස්පහත් කුලවලට ගෙපිළිවෙලින් පැමිණ ලත් මිශ්‍ර වූ ආහාරයෙන් යැපුනාහ යන අදහසින් මෙසේ කී ය. **අනිච්ඡා** තෘෂ්ණාවෙන් තොර වී,
මෙසේ පුරාණ භික්ෂූන්ගේ ගුණ වර්ණනා කර දැන් ඔවුන්ගේ නුගුණ පවසන්නේ, **අප්පොසං** ආදිය පැවසී ය. එහි **ගාමෙ ගාමණිකා විය** ගමෙහි (නින්දිත) ගම් දෙටුවෝ නානා ප්‍රකාර ලෙස මහජනයා පීඩාවට පත් කරවමින් කිරි, දී කිරි, සහල් ආදිය ගෙන්වා ගෙන අනුභව කරති. එසේ ඔබලාත් අනේසනයෙහි (භික්ෂූන් හට නොගැලපෙන ප්‍රත්‍ය සෙවීම්හි) යෙදී සිටිමින් ඔබලාගේ ජීවිකාව කරගෙන යන්නාහු ය යන අදහසින් කියයි. **නිපජ්ජති** උද්දෙස - පරිපුච්ඡා - මනසිකාරවලින් අර්ථයක් නැති අය වී ඇඳෙහි අත් පා විහිදා හොවිති. **පරාගාරෙසු** - අන් ගෙවල; පවුලේ ලේලි ආදීන් අතර යන අර්ථ යි. **මුච්ඡිතා** ක්ලේශ මූර්ඡාවෙන් මුසපත් වූවාහු,
**එකච්චෙ** කිව යුත්ත කීමෙන් ම; අපවිද්ධා (සසුනෙන්) බැහැර කළ, **අනාථා** පිහිටක් නැති, **පෙතා** සොහොනෙහි දැමූ; කාලක්‍රියා කළ මනුෂ්‍යයෝ; යම් සේ සොහොනෙහි දමන ලද්දාහු නොයෙක් පක්ෂි ආදීන් විසින් කා දමනු ලබත් ද, නෑයෝත් ඔවුනට පිහිට වීමට කටයුතු නො කරත් ද, නො රකිත් ද, ආරක්‍ෂාව නො සපයත් ද, එසේ ම මේ ආකාර වූවෝ ආචාර්ය උපාධ්‍යාය ආදීන්ගේ සමීපයෙහි අවවාද අනුශාසනා නො ලබති යි හැර දමන ලද්දෝ, අනාථ වූවෝ, මළගියවුන් යම් සේ ද එලෙස ම වෙත්.
සය වැන්නෙහි - **යත්‍ථ** සක්වළ ලොවේ එක් අවකාශයෙක්හි බිම ඇසුරු කළ **න චවති න උප්පජ්ජති **මෙය යළි යළිත් චුති ප්‍රතිසන්ධි වශයෙන් ගන්නා ලදි. **ගමනෙන** පා ගමනින් **නාහං තං ලොකස්ස අන්තං** ශාස්තෲන් වහන්සේ සංස්කාර ලෝකයේ අන්තය පිළිබඳ ව පවසන සේක. **ඤාතෙය්‍යං** ආදියෙහි දත යුතු, දැකිය යුතු, පැමිණිය යුතු යන අර්ථ යි.
මෙසේ දේවපුත්‍රයා විසින් චක්‍රවාළ ලෝකයෙහි අන්තය විමසන ලද්දේ ය. ශාස්තෲන් වහන්සේ විසින් සංස්කාර ලෝකයෙහි (අන්තය) ප්‍රකාශ කරන ලද්දේ ය. හේ තමාගේ ප්‍රශ්නය සමග ශාස්තෲන් වහන්සේගේ පිළිතුර සම වෙතැයි සිතා ප්‍රශංසා කරන්නේ **අච්ඡරියං** ආදිය පැවසී ය.
**දළ්හධම්මො** දැඩි වූ දුන්න, උතුම් ප්‍රමාණ වූ දුන්නෙන් සමන්විත වූයේ, **ධනුග්ගහො** දුණු ආචාර්යවරයෙක්, සික්‍ඛිතො දොළොස් වසරක් ධනු ශිල්පය හදාළ; **කතහත්‍ථො** වෘෂභප්‍රමාණ වුව ද වල’ග විදීමට සමත් බැවින් කෘතහස්ත වූ; **කතූපාසනො** ඊ විදීමෙන් දක්වන ලද ශිල්ප ඇත්තේ; **අසනෙන** ඊයෙන්, **අතිපාතෙය්‍ය** ඉක්මවා යයි ද, ඔහු යම් සැණෙකින් තල් ඡායාව ඉක්මවා යයි ද එවන් වේලාවකින් එක් සක්වළක් ඉක්මවා යමි යි තමාගේ ජවසම්පත්තිය පෙන්වයි.
**පුරත්‍ථිමසමුද්දා පච්ඡිමො** පෙර දිග මුහුදින් යම් සේ පශ්චිම මුහුද දුර ද මෙසේ දුරෙහි මාගේ පා ගමනක් වී යයි කියයි. හේ පෙර දිග සක් වළ මුව විටියෙහි සිටියේ පා විහිදුවා පෑල දිග සක්වළ මුවවිටිය ඉක්මවයි. යළි දෙවන පාදය විහිදුවා පර සක්වළ මුවවිටිය ඉක්මවයි. **ඉච්ඡාගතං** ඉච්ඡා එව - ආශාව ම ය. **අඤ්ඤත්‍රෙව** නිෂ්ප්‍රපඤ්චතාව (ප්‍රමාද රහිත බව) දක්වයි. ආහාර බුදින වේලෙහි බුලත් දැහැටි කා අනෝතත්ත විලෙන් මුව දොවා සුදුසු වේලාව ආ විට උතුරු කුරු දිවයිනෙහි පිඬු පිණිස හැසිර සක්වළ මුව විටියෙහි හිඳ බත්කිස කරයි. එහි මොහොතක් විඩා හැර යළි දුවයි**. වස්සසතායුකො** - එකල්හි දීර්ඝායුෂ්ක කාලයක් විය. මොහු සිය වසක් ඉතිරි ව තිබියදී ගමන ඇරඹී ය. **අන්තරාව කාලංකතො** සක්වළ ලෝකයේ කෙළවරට නො පැමිණ ම අතර මඟ දී ම මළේ ය. හේ එහි කාලක්‍රියා කොට ද පැමිණ මේ සක්වළෙහි උපණි. **අප්පත්‍වා** සංස්කාර ලෝකයේ අන්තයට නො පැමිණ; **දුක්‍ඛස්ස** සසර දුකෙහි; **අන්තකිරියං** අවසාන කරන; **කලෙබරෙ** ශරීරයෙහි, **සසඤ්ඤිම්හි සමනකෙ** සංඥා සහිත, චිත්ත සහිත, **ලොකං **දුක්ඛ සත්‍යය, **ලොක සමුදයං** සමුදය සත්‍යය, **ලොකනිරොධං** නිරොධ සත්‍යය, **පටිපදං** මාර්ග සත්‍යය, මෙසේ ආයුෂ්මතුනි, මම මේ සත්‍ය සතර තණකොළ ලී කොට ආදියෙහි නො පණවමි. මේ මහා භූත සතරින් යුතු ශරීරයෙහි ම පෙන්වමි යි දක්වයි. **සමතාවී** පාපය සමනය කළ; **නාසිංසති** නො පතයි.
සත් වැනි හා අට වැනි සූත්‍ර කියන ලද අර්ථ පරිදි ම ය.
නව වැන්නෙහි - **තුය්හම්පි නො ආනන්‍ද සාරිපුත්තො රුච්චති** බුදුන් වහන්සේ තෙරුන් ගුණ වර්ණනා කරනු කැමති වන සේක්, මේ ප්‍රශංසාව සම නො වන පුද්ගලයකු සමීපයෙහි පැවසීමට නො වටී. ඔහු සමීපයෙහි පවසන ලද්දේ හිසට නො එයි. ඔහු අසුවල් නම් වූ භික්ෂුව “සිල්වත්” යයි කියන ලද්දේ, “ඔහුගේ ශීලය කිම? ගොනෙකුගේ ස්වභාවය ඇති සිල්වතෙකි. කිම ඔබ විසින් වෙනත් සිල්වතෙක් නො දුටු විරූ ද? නැතහොත් ‘ප්‍රඥාවන්තයෙක්’ යි කියන ලද්දේ ‘ඒ කුමන ප්‍රඥාවක් ද? කිම ප්‍රඥාවන්තයෙක් මීට පෙර නො දුටු විරූ ද?” ආදිය කියා වර්ණකථාවට (ප්‍රශංසාවට) අනතුරක් කරයි. ආනන්ද තෙරුන් වහන්සේ වූ කලී සැරියුත් තෙරණුවන් හා ගැලපේ. ප්‍රණීත දන් ලැබ තෙරුනට දෙයි. තමන්ගේ උපස්ථායක තරුණයන් පැවිදි කරවා තෙරුන් සමීපයෙහි උපාධ්‍යායන් වහන්සේ හැටියට ගන්වයි; උපසපන් කරවයි. සැරියුත් තෙරණුවෝ ද අනඳ තෙරුනට එසේ කරති. කුමක් නිසා ද? අන්‍යෝන්‍යයන්ගේ ගුණ පිළිබඳ ව පැහැදී ම ඇළුම් කරති. අනඳ තෙරණුවෝ ද, අපගේ වැඩිමහල් සහෝදරයා එක් අසංඛෙය්‍ය ලක්ෂයක් කප්හි පාරමී පුරා සොළොස් ආකාර ප්‍රඥාව ප්‍රතිවේධ කොට ධර්ම සේනාපති ස්ථානයෙහි සිටි සේකැයි තෙරුන්ගේ ගුණයෙහි පැහැදී ම තෙරුනට ඇළුම් කරති. සැරියුත් තෙරණුවෝ ද සම්මා සම්බුදුන් වහන්සේට මා විසින් කළ යුතු මුව සේදීම සඳහා දිය සැපයීම ආදී කටයුතු සියල්ල අනඳ හිමි කරයි, ආනන්‍දයන් නිසා මම කැමති කැමති සමාපත්තියට සම වැදීම ලබා ගනිමි යි ඒ ආයුෂ්මතුන්ගේ ගුණයෙහි පැහැදී ම උන්වහන්සේට ඇළුම් කරති. එහෙයින් භාග්‍යවතුන් වහන්සේ සැරියුත් තෙරුන්ගේ ගුණ වර්ණනා කරනු කැමති වන සේක් අනඳ හිමියන් සමීපයෙහි පැවසීම ඇරඹූහ.
එහි** තුය්හංපි** හි ‘පි’ සම්පිණ්ඩන අර්ථයෙහි ය. කියන ලද්දේ මෙය යි: සැරියුත් හිමියන්ගේ ආචාර ගෝචර, විහාර, අභික්කම, පටික්කම ආලෝකිත, විලෝකිත, සම්මිඤ්ජිත, පසාරිත ක්‍රියා සියල්ල මට රුචිකර ය. අසූ මහා තෙරුනට රුචිකර ය. දෙවියන් සහිත ලෝකයාට රුචිකර ය. ඔබටත් රුචිකර ය.
ඉන් පසු තෙරුන් වහන්සේ, තිරය අතරින් ඉඩ ලද ශක්තිමත් මල්ලවයකු මෙන් සතුටු සිත් ඇත්තාහු බුදුන් වහන්සේ මට ප්‍රියසහායයාගේ ගුණ වර්ණනාව දක්වනු කැමති වන සේක. වළා අතරින් චන්ද්‍රයා ගෙන පෙන්වන්නාක් මෙන් සැරියුත් තෙරණුවන්ගේ ගුණ කථනය කරවීමට ලැබෙතැයි සිතා පළමු කොට ම සිවු පදයකින් පුද්ගල වරුණ ගෙන හැර පාන්නේ **කස්ස හි නාම භන්තෙ අබාලස්ස** ආදිය පැවසූ සේක. බාලයෙක් බාල බව නිසා, දුෂ්ට වූවෙක් ද්වේෂය නිසා, මුළා වූවෙක් මෝහය නිසා, විපරියාස වුණු සිතැත්තෙක් - උන්මත්තකයෙක් - චිත්ත විපර්යාසය නිසා වර්ණය (යහපත් ගුණ, ප්‍රශංසාව) වර්ණය යි හෝ අවර්ණය අවර්ණය යි හෝ මේ බුදුන් වහන්සේ ය, මේ ශ්‍රාවකයා යි හෝ නො දනියි. බාල ආදී වූ නො වූ අය දනිති. එහෙයින් **අබාලස්ස** ආදිය පැවසූ සේක. **න රුච්චෙය්‍ය** බාලයන් ආදීනට ම උන්වහන්සේ නො රුස්නේ ය. අනිකුත් කිසිවෙකුට නො රුස්නේ නො වේ.
මෙසේ පුද්ගල ප්‍රලාපය ගෙන හැර දක්වා දැන් සොළොස් පදයකින් ඇත්ත ඇති සැටියෙන් ගුණ වර්ණනා කරන සේක්, **පණ්ඩිතො භන්තෙ** යනාදිය පැවසූහ. එහි **පණ්ඩිතො** පාණ්ඩිත්‍යයෙන් සමන්නාගත වූ, කුසලතා (දක්ෂතා) සතරෙහි සිටියහුට මේ නමි. (එය) කියන ලදි. “යතො ඛො ආනන්‍ද භික්‍ඛු ධාතුකුසලො ච හොති, ආයතනකුසලො ච, පටිච්චසමුප්පාදකුසලො ච ඨානාඨානකුසලො ච එත්තාවතා ඛො ආනන්‍ද භික්‍ඛූති අලං වචනායාති” (ආනන්දයෙනි, යම් හෙයකින් භික්ෂුව ධාතු කුශල වෙයි ද, ආයතන කුශල වෙයි ද, පටිච්චසමුප්පාද කුශල වෙයි ද, ඨානාඨාන කුශල වෙයි ද, එපමණෙකින් ආනන්ද, පණ්ඩිතයෙකි යි කීමට සුදුසු වේ.) **මහපඤ්ඤො** ආදියෙහි, මහාපඤ්ඤ ආදියෙන් සමන්විත වූයේ යන අර්ථ යි. එහි මහාප්‍රඥා ආදීන්ගේ නානාත්වය මෙය යි; “මහාප්‍රාඥ” යනු කුමක් ද? මහත් වූ ශීලස්කන්ධයෙහි බැදෙති යි “මහාප්‍රාඥ” ය. මහත් වූ සමාධිස්කන්ධයෙහි - පඤ්ඤස්කන්ධයෙහි - විමුත්ති ස්කන්ධයෙහි - විමුක්ති ඤාණදස්සනස්කන්ධයෙහි ග්‍රහණය කෙරෙති යි මහාප්‍රාඥ: මහත් වූ ඨානාඨානයෙහි - මහා විහාර සම්පත්තියෙහි - මහා ආර්යසත්‍යයෙහි - මහා සතිපට්ඨානයෙහි - සම්මප්පධානයෙහි - ඉද්ධිපාදයෙහි - මහා ඉන්ද්‍රියබලබොජ්ඣංග - මහත් පරමාර්ථය වූ නිර්වාණය ග්‍රහණය කරති යි මහා ප්‍රාඥ;
දේවාරෝහණය කොට සංකස්ස නගර දොරටුවෙහි වැඩ සිටි බුදුන් වහන්සේ විසින් පුථුජ්ජනාදී වූ ප්‍රශ්න පහ විමසූ කල්හි එය විසඳන්නා වූ තෙරුන් වහන්සේගේ (ප්‍රඥාව) ප්‍රකට විය.
‘පුථුපඤ්ඤා’ යනු කවරක් ද? මහත් වූ නානාස්කන්ධයන් පිළිබඳ ඤාණය පවතිතියි “පුථුපඤ්ඤා,” මහත් වූ නානාධාතු පිළිබඳ - මහත් වූ නානා අර්ථ පිළිබඳ - මහත් වූ නානා පටිච්චසමුප්පාද පිළිබඳ - මහත් වූ නානා ශුන්‍යතා නො ලැබීම් පිළිබඳ - මහත් වූ නානා අර්ථ පිළිබඳ - ධර්ම පිළිබඳ - නිරුත්ති පිළිබඳ - පටිභාණ පිළිබඳ - මහත් වූ නානා ශීලස්කන්ධ පිළිබඳ, මහත් වූ නානා සමාධි - පඤ්ඤා - විමුත්ති ඤාණ දස්සන ස්කන්ධ පිළිබඳ, මහත් වූ ඨානාඨාන පිළිබඳ - මහත් වූ නානා විහාර සමාපත්ති පිළිබඳ - මහත් වූ නානා ආර්ය සත්‍ය පිළිබඳ - මහත් වූ නානා සතිපට්ඨාන පිළිබඳ සම්මප්පධාන පිළිබඳ - ඉද්ධිපාද පිළිබඳ - ඉන්ද්‍රිය පිළිබඳ - බල පිළිබඳ - බොජ්ඣංග පිළිබඳ - මහත් වූ නානා අරිය මග්ග පිළිබඳ - සාමඤ්ඤ පිළිබඳ - අභිඤ්ඤා පිළිබඳ - මහත් වූ නානා ජනයාට පොදු - ශීල ධර්ම ඉක්මවා යන පරමාර්ථ වූ නිර්වාණය පිළිබඳ ඥානය පවත්වති යි ‘පුථුපඤ්ඤා’ වේ.
‘හාසුපඤ්ඤා’ (සිනා බහුල කොට ඇති ප්‍රඥාව ඇත්තා) කවරේ ද? මෙහි එක් පුද්ගලයෙක් සිනාව බහුල වූයේ, වේද (සොම්නස) බහුල වූයේ, තුෂ්ටිය බහුල වූයේ, ප්‍රමෝදය බහුල වූයේ, ශීලය සම්පූර්ණ කරයි. ඉන්‍ද්‍රිය සංවරය සම්පූර්ණ කරයි, භෝජනයෙහි පමණ දැනීම - නිදි වැරීම - ශීලස්කන්ධ -සමාධි ස්කන්ධ - ප්‍රඥාස්කන්ධ - විමුක්ති ස්කන්ධ - විමුක්ති ඥාන දර්ශන ස්ක්නධ - සම්පූර්ණ කරතියි ‘හාසුප්‍රඥා’ වේ. ‘හාස බහුල, පාමොජ්ජ බහුල, ඨානාඨාන ප්‍රතිවේධ කිරීම් ඇතැයි ‘හාසු ප්‍රඥා’ නමි. හාස බහුල ව, විහාර සම්පත්ති සම්පූර්ණ කරතියි “හාස බහුල” වේ. ආර්යසත්‍ය ප්‍රතිවේධ කරතියි, සතිපට්ඨාන - සම්මප්පධාන - ඉද්ධිපාද - ඉන්ද්‍රිය - බල - බොජ්ඣංග - අරිය මග්ග වඩතියි ‘හාසුප්‍රඥා’ වේ. හාස බහුල ව සාමඤ්ඤඵල සාක්ෂාත් කරති යි, අභිඥා ප්‍රතිවේධ කරති යි ‘හාසුප්‍රඥා’ වේ. හාස බහුල වූයේ, වේද - තුට්ඨි - පාමොජ්ජ බහුල වූයේ පරමාර්ථය වූ නිර්වාණය සාක්ෂාත් කරති යි ‘හාසුප්‍රඥා’ වේ.
තෙරණුවෝ ද, සරද නම් තවුසකු වී අනෝමදස්සී බුදුන් වහන්සේ පාමුල අග්‍රශ්‍රාවක ප්‍රාර්ථනාව කළ සේක. ඒ කාලයේ පටන් හාස බහුල ව ශීලය සම්පූර්ණ කිරීම් ආදිය කළ සේකැයි ‘හාසුප්‍රඥා’ විය.
‘ජවනප්‍රඥා’ යනු කුමක් ද? අතීත අනාගත වර්තමාන වූ යම්කිසි රූපයක් හෝ ඈත වූ හෝ ළඟ වූ රූපයක් වේ ද ඒ සිායලු රූප අනිත්‍ය හෙයින් ක්ෂණික ව දුවතියි (ජව) ජවන ප්‍රඥා වේ. කිසියම් වේදනාවක්, කිසියම් සංඥාවක්, කිසියම් සංස්කාරයක් අතීත අනාගත වර්තමාන වූ යම් විඤ්ඤාණයක් වේ ද ඒ සියලු විඤ්ඤාණයන් අනිත්‍ය වශයෙන් දුක් වශයෙන්, අනාත්ම වශයෙන් වහා දුවති යි ‘ජවනප්‍රඥා’ වේ. චක්ඛු -පෙ- අතීත අනාගත වර්තමාන ජරාමරණ අනිත්‍ය වශයෙන් දුක් වශයෙන් අනාත්ම වශයෙන් වහා දුවතියි ‘ජවනප්‍රඥා’ වේ. අතීත අනාගත වර්තමාන රූප අනිත්‍ය ය, ක්‍ෂය වන අර්ථයෙන් දුක ය, භය අර්ථයෙන් අනාත්මය, අසාර අර්ථයෙන් අනාත්ම යි තුලනය කොට, තීරණය කොට, වඩා වර්ධනය කොට රූප නිරෝධය වූ නිර්වාණයෙහි වහා දුවතියි ‘ජවනප්‍රඥා’ වේ. වේදනා, සංඥා, සංස්කාර, විඤ්ඤාණ, චක්ඛු, ජරා මරණ, අතීත - අනාගත - ප්‍රත්‍යුත්පන්න වූ අනිත්‍ය වූ ක්ෂය වීම් අර්ථයෙන් -පෙ- මහත් කොට ජරා මරණ නිරෝධ වූ නිර්වාණයෙහි වහා දුවතියි ‘ජවනප්‍රඥා” වේ. අතීත, අනාගත, වර්තමාන රූපය, විඤ්ඤාණය, චක්ෂුව, -පෙ- ජරා මරණ අනිත්‍ය ය සංඛත ය, පටිච්චසමුප්පන්න ය, වයධම්ම ය, විරාගධම්ම ය, නිරෝධධම්ම යයි කිරා මැණ, තීරණය කොට, වඩා වර්ධනය කොට ජරාමරණ නිරෝධ වූ නිර්වාණයෙහි වහා දුවති යි ‘ජවනප්‍රඥා’ වේ.
‘තික්‍ඛ පඤ්ඤා’ (තීක්‍ෂණ ප්‍රඥා) කවරේ ද? කෙළෙස් වහා සිඳිති යි ‘තික්‍ඛ පඤ්ඤා’ වේ. උපන් කාම විතර්කය නො ඉවසයි: උපන් ව්‍යාපාද විතර්කය, උපන් විහිංසා විතර්කය, උපන් උපන් පාපී අකුසල ධර්ම, උපන් රාග, ද්වේෂ, මෝහ, ක්‍රෝධ, උපනාහ (බද්ධ වෛරය) මක්‍ඛ (ගුණ මැකීම), පලාස (දුෂ්ටභාවය), ඊර්ෂ්‍යාව, මසුරු බව, මායාව, සාඨෙය්‍ය (කපටි බව), ථම්භ (ජඩ බව), සාරම්භ (එකට එක කිරීම), මාන, අතිමාන, මද, ප්‍රමාද, සියලු කෙළෙස්, සියලු දුශ්චරිත, සියලු අභිසංස්කාර, සියලු භවගාමී කර්ම නො ඉවසයි; දුරු කරයි, බැහැර කරයි, කෙළවර කරයි, නැවත සිදු නො වීමට කටයුතු සලසයි යනුවෙන් ‘තික්ඛ පඤ්ඤා’ එක ම අසුනක දී ආර්ය මාර්ග සතර, සාමඤ්ඤඵල සතර, පටිසම්භිදා සතර, අභිඤ්ඤා භය ප්‍රතිවේධ කරන ලද්දේ ය, සාක්ෂාත් කරන ලද්දේ ය, ප්‍රඥාවෙන් ස්පර්ශ කරන ලද්දේ ය යි ‘තික්ඛ පඤ්ඤා’ වේ.
තෙරුන් වහන්සේ ද නැගණියගේ පුත්‍ර වූ දීඝනඛ පරිව්‍රාජකයාට වේදනාපරිග්ගහ සූත්‍රය දේශනා කරන කල්හි සිටි වන ම සියලු කෙලෙසුන් නසා ශ්‍රාවක පාරමීඥානය ප්‍රතිවේධ කළ කාලයේ පටන් ‘තික්‍ඛපඤ්ඤා’ යන නම ලැබී ය. එහෙයින් කීහ: **තික්‍ඛපඤ්ඤො භන්තෙ ආයස්මා සාරිපුත්තො** යි.
‘නිබ්බේධික පඤ්ඤා’ යනු කවරේ ද? මෙහි එක් පුද්ගලයෙක් සියලු සංස්කාරයන් පිළිබඳ ව උද්වේග බහුල වූයේ වෙයි. උත්තාස (තැති ගැනීම්) බහුල, උත්කණ්ඨන (උකටලී බව - කළ කිරීම) බහුල අරති (නො ඇලීම්) බහුල, අනභිරති බහුල, බැහැරට යොමු වූයේ, සිත සතුටු කරවයි. සියලු සංස්කාරයන්හි මීට පෙර නො බිඳින ලද, මීට පෙර නො පළන ලද ලෝභ ස්කන්ධය බිඳියි, පළයි යනුවෙන් “නිබ්බේධික පඤ්ඤා” වේ. පෙර නො බිඳින ලද, පෙර නො පළන ලද දෝසක්‍ඛන්ධය, මෝහක්‍ඛන්ධය ක්‍රෝධය, උපනාහය -පෙ- සියලු භවගාමී කර්ම බිඳ හෙළයි, පළයි යනුවෙන් “නිබ්බේධික පඤ්ඤා” වේ.
**අප්පිච්ඡො **ශාන්ත ගුණ නො සැංගීම ප්‍රත්‍යයන් පිළිගැනීමෙහි දී පමණ දැන සිටීම යන මෙය අල්පේච්ඡ භාවයේ ලක්ෂණ යි; එම ලක්ෂණයෙන් සමන්විත වූයේ; **සන්තුට්ඨො** ප්‍රත්‍ය සතර පිළිබඳ ව, ලැබෙන පරිදි සතුටට පත් වන්නේ, හැකි පමණින් සතුටට පත් වන්නේ, හැකි සුදුසු පරිදි සතුටට පත් වන්නේ යන මේ සන්තෝෂ තුනෙන් සමන්විත වූයේ. **පවිවිත්තො** විවෙකස්ථ කාය ඇතියවුන්ගේ හා නෙක්ඛම්මයෙහි ඇළුනවුන්ගේ කාය විවේකය ද, පරිශුද්ධ සිත් ඇති (හා) පරම පවිත්‍රත්වයට පත් වූවන් ගේ චිත්ත විවේකය ද, උපධි රහිත වූ විසංකාර ගත (නිර්වාණගත) වූ පුද්ගලයන්ගේ උපධි විවේකය ද යන මේ විවේක තුන ලබන්නා; **අසංසට්ඨො** දර්ශන සංසග්ග, ශ්‍රවණ සංසග්ග, සමුල්ලාප සංසග්ග, පරිභෝග සංසග්ග, කාය සංසග්ග යන මේ සංසග්ග (සංගම) වලින් තොර ව, මේ පඤ්චවිධ සංගමය, රාජ මහාමාත්‍ය, තීර්ථක, තීර්ථක ශ්‍රාවක, උපාසක, උපාසිකා, භික්ෂු, භික්ෂුණී යන පුද්ගලයන් අට සමගින් ඇති වේ. ඒ සියල්ල තෙරුනට නැතැයි ‘අසංසට්ඨ’ නමි.
**ආරද්ධවිරියො** දැඩි ලෙස ග්‍රහණය කළ වීර්යය ඇත්තේ. පරිපූර්ණ වීර්යය ඇත්තේ. එහි ආරද්ධ වීරිය ඇති භික්ෂුව ගමනෙහි උපන් කෙළෙසුනට සිට ගෙන ඉන්නා විට මතු වීමට ඉඩ නො දෙයි, සිට ගත් විට උපන් කෙළෙසුනට හිඳීමට, හිඳගෙන සිටියදී උපනහුට ශයනයට පැමිණීමට ඉඩ නො දෙයි. යම් යම් ඉරියව්වක උපදී ද ඒ ඒ තන්හි ම නිග්‍රහ කරයි. තෙරුන් වහන්සේ සිවුසාළිස් වසක් ඇඳක පිට දිගා නො කළසේක. ඒ අරභයා **‘ආරද්ධවිරියො’** යි කී ය. **වත්තා** වැනෙන සුලු ආචාර; භික්ෂූන්ගේ ශික්ෂා පද ඉක්මවා හැසිරීම දැක, “අද කථා කරමි. හෙට කථා කරමි” යි කථා ව්‍යවස්ථා කිරීම (නියම කිරීම) නො කරයි. ඒ අවස්ථාවෙහි ම අවවාද කරයි; අනුශාසනා කරයි යනු අර්ථයි.
**වචනක්‍ඛමො** වචන ඉවසයි. එක් තැනැත්තෙක් අනුනට අවවාද කරයි. තමාට අන්‍යයන් විසින් අවවාද දෙනු ලබද්දී කුපිත වෙයි. තෙරුන් වහන්සේ අනුනටත් ඔවදන් දෙයි. තමනට අවවාද දෙනු ලබද්දී හිස් මුදුනින් පිළිගනියි. එක් දිනක් සත් වස් වියැති සාමණේරවරයෙක් සැරියුත් තෙරණුවනට “ස්වාමීනි, ඔබ වහන්සේගේ අඳන කෙළවර එල්ලෙයි” යි කී ය. තෙරුන් වහන්සේ කිසියක් නො කියා ම එක් පසකට ගොස් වට කොට හැඳ පැමිණ “ආචාර්යයනි, මෙපමණක් වටී” යි ඇඳිලි බැඳ සිටි සේක.
(උපතින් සත් වසක් වූ ශාන්ත වූ එදා මහණ වූවකු වුව ද මට අනුශාසනා කරයි නම් (එය) හිස් මුදුනෙන් පිළිගනිමි” යි)
කීහ.
**චොදකො** විෂය - අවස්ථාව - පැමිණි විට හෝ නො පැමිණි විට සීමා ඉක්මවීමක් දැක “ඇවැත්නි, භික්‍ෂුවක් විසින් මෙසේ හැඳිය යුතු ය. මෙසේ පෙරවිය යුතු ය; මෙසේ යා යුතු ය, මෙසේ සිටිය යුතු ය, මෙසේ හිඳිය යුතු ය. මෙසේ වැළඳිය යුතු ය. මෙසේ අනුභව කළ යුතු ය” යි චෝදනා කිරීම් වශයෙන් අනුශාසනා කරයි.
**පාපගරහී** පාපී පුද්ගලයන් නො දැකිය යුතු ය. ඔවුන්ගේ වචනය නො ඇසිය යුතු ය. ඔවුන් සමග එක් සක්වළකවත් නො විසිය යුතු ය.
“මා මෙ කුදාස්සු දුස්සීලො කුසීතො හීනවීරියො
අප්පස්සුතො අනාදරො සමන්තා කත්‍ථවි අහු”
(මට කිසිදු දිනෙක දුශ්ශීල, කුසීත, හීන වීර්ය ඇති, අල්පශ්‍රැත හාත්පසින් අනාදර තැනැත්තෙක් නො වේවා.)
මෙසේ පාපී පුද්ගලයන් ද ගරහයි. “ශ්‍රමණයන් රාග වසඟ, ද්වේෂ වසඟ, මෝහ වසඟ නො විය යුතු ය. උපන් රාගය, ද්වේෂය, මෝහය දුරු කළ යුතු ය” යි, පාපධර්මයටත් ගරහති යි (යන) දෙකරුණකින් **පාපගරහී භන්තෙ ආයස්මා සාරිපුත්තො** (ස්වාමීනි, ආයුෂ්මත් සැරියුත් තෙරණුවෝ පාපගරහී වෙත්) යි කියයි.
මෙසේ ආයුෂ්මත් ආනන්දයන් වහන්සේ විසින් පද දහසයකින් තෙරුන්ගේ සැබෑ ගුණ වර්ණනාව කරනු ලැබූ විට කිම, ආනන්දයනට තම ප්‍රිය සහායකයාගේ ගුණ වර්ණනාව පැවසීමට (ඉඩක්) නො ලැබේ ද? කියාවා! කිම ඔහු විසින් කියන ලද දේ එලෙස ම වේ ද? කිම හේ සර්‍වඥ ද? යි කීමට කිසියම් පාපී පුද්ගලයෙක් නො වේවා යි ඒ ගුණ කථනය නො සෙල්වෙන සර්වඥ භාෂිතයක් කරමින් ජිනමුද්‍රිකාවෙන් ලාංඡන තබන්නාහු **එවමෙතං** (එය එසේ ම ය) පැවසූහ.
මෙසේ තථාගතයන් වහන්සේ විසින් හා ආනන්ද තෙරුන් විසින් ද මහා ශ්‍රාවකයන් වහන්සේගේ ගුණ වර්ණනාව කරන විට බූමාටු දේවතාවෝ නැගිට ඒ සොළොස් පදයෙන් ම වර්ණනා කළහ. ඉක්බිති ආකාශස්ථ දේවතාවෝ, ශීත වළාහක, උෂ්ණ වළාහක, චාතුර්මහාරාජික සිට අකනිටා බඹලොව දක්වා වූ දේවතාවෝ නැගිට මේ සොළොස් පදයෙන් වර්ණනා කළහ. මේ ක්‍රමයෙන් එක් සක්වළක් ආදි කොට ඇති දසදහසක් සක්වළ දේවතාවෝ නැගිට වර්ණනාව කළහ.
ඉක්බිති ආයුෂ්මත් සාරිපුත්ත හිමියන්ගේ සද්ධි විහාරික සුසීම දේවපුත්‍රයා මෙසේ සිතී ය: මේ දේවතාවෝ තම තමන්ගේ නක්ෂත්‍ර ක්‍රීඩාව හැර දමා ඒ ඒ තැන ගොස් මගේ උපාධ්‍යායන්ගේ ම ගුණ වර්ණනා කරති. තථාගතයන් වහන්සේ වෙත යමි, ගොස් මේ වර්ණනා කිරීම දේවභාෂිතයක් කරමි. හේ එසේ කළේ ය. එය දක්වනු පිණිස** අථ ඛො සුසීමො** ආදිය කියන ලදි.
**උච්චාවචා** අනෙක් තැන්වල, ප්‍රණීත යන්න ‘උච්චං’ යි කියනු ලැබේ. හීන ‘අවච’ ය, මෙහි **උච්චාවචා** යනු නානා විධ වූ වර්ණ ය; **වණ්ණනිභා** ඒ දේව පිරිසෙහි නිල්වන් තැන අති නීල, පීත වන් තැන අතිපීත ලෝහිත ස්ථානය අතිලෝහිතක ඕදාත ස්ථානය අතිඕදාත යන චතුර්විධ වූ වර්ණ බැබළීම් පහළ විය. එයින් ම **සෙය්‍යථාපි නාම** යි උපමා සතර දක්වන ලදි. එහි **සුභො** සුන්‍දර, **ජාතිමා** උසස් පෙළපතකින් යුක්ත වූ **සුපරිකම්මකතො** සේදීම ආදී ක්‍රියාවලීන් මනා ලෙස පිරියම් කරන ලද **පණ්ඩුකම්බලෙ නික්‍ඛිත්තො** රතු පලසෙහි තබන ලද **එවමෙවං** රතු පළසේ තබන ලද මැණිකක් සේ සියලු දේවතාවෝ එක පැහැර බබළන්නට පටන් ගත්හ. **නෙක්‍ඛං** අතිරේක ස්වර්ණ පහකින් පළඳනාවක් කරන ලද, එය ගැටීම් මැදීම්වලට ඔරොත්තු දෙයි. **ජම්බොනදං** මහත් දඹ ශාඛාවකින් පවත්නා නදියෙහි හටගත්, නැතහොත් පොළොවට වන් මහත් දඹ පළසෙහි ස්වර්ණ අංකුර පැන නගියි, ඒ ස්වර්ණයෙන් කුන ලද පළඳනාව යන අර්ථය ද වේ. **කම්මාරපුත්තෙන උක්කාමුඛෙ සුකුසල සම්පහට්ඨං** දක්ෂ වූ රන් කරු පුතකු විසින් කෝවයෙහි පිස පිරිසිදු කළ, **ධාතු විභංගයෙහි** අකත (නො සෑදු) භාණ්ඩ ගන්නා ලදි. මෙහි සාදන ලද භාණ්ඩ ගන්නා ලදි.
**විද්ධෙ** - දුරු වූ (පහ වූ), **දෙවෙ** අහසෙහි **නභං අබ්භුස්සුක්කමානො** අහසට නැගෙන්නේ, මෙයින් සූර්යයාගේ තරුණ බව පෙන්වන ලදි.
**සොරතො** මොළොක් බවින් සමන්විත වූ **දන්තො** ශාන්ත වූ, **සත්‍ථුවණ්ණාභතො** ශාස්තෲන් වහන්සේ විසින් ගෙනෙන ලද පැසසුම් ඇත්තේ, භාග්‍යවතුන් වහන්සේ පිරිස් අට මැද හිඳ, “මහණෙනි, සැරියුත් මුගලන් දෙදෙන සේවනය කරව්” යනාදි පරිද්දෙන් තෙරුන්ගේ ගුණ ගෙන හැර පෑහ යි තෙරණුවෝ “ආභතවණ්ණ” නම් වෙත්.
**කාලං කඞ්ඛති** පිරිනිවන් කාලය ප්‍රාර්ථනා කරයි. ක්ෂීණාශ්‍රව තෙමේ මරණය ගැන ප්‍රීති නො වේ. ජීවිතය ද නො පතයි. දවස දවස වේතන ලබා ගෙන සිටින පුද්ගලයෙකු මෙන් කාලය පතයි, අවලෝකනය කරමින් සිටියි යන තේරුම යි. එහෙයින් ම කී ය:
(මරණය ගැන ප්‍රීති නො වෙමි. ජීවිතය ගැන ද ප්‍රීති නො වෙමි. යම් සේ කුලියට ගත් සේවකයා වේතනය (පතන්නා) සේ කාලය අපේක්ෂාවෙන් සිටිමි.)
දස වැන්නෙහි -** නානාතිත්‍ථියසාවකා** ඔවුහු කර්මවාදීහු වූහ. එහෙයින් දානාදී පින් කොට ස්වර්ගයෙහි උපන්හ. ඔවුහු බුදුන් කෙරෙහි වූ තම තමාගේ ප්‍රසාදයෙන් උපනිමු යි දැන, ‘යමු, බුදුන් වහන්සේ සමීපයේ සිට (උන් වහන්සේ පිළිබඳ) අපගේ වර්ණනාව කරන්නෙමු’යි පැමිණ එක් එක් ගාථාවකින් පැවසූහ.
එහි **ඡින්‍දිතමාරිතෙ** සිඳීමෙහි ද මැරීමෙහි ද; **හතජානිසු** තැළීමෙහි ද, ධන හානියෙහි ද; **පුඤ්ඤං වා පන** තමාගේ පිනක් පවා නො දකියි, ලුහුඬින් කියතොත් පින් පව්වල විපාකයක් නැතැයි පවසයි. **ස වෙ විස්සාසමාචික්‍ඛති** මෙසේ හේ කරන ලද පාපයන්ගේත් කරන ලද පින්වලවත් විපාකයක් නැතැයි පවසමින් සත්ත්වයන්ගේ ‘විස්සාසං’ උපකාරය - පිහිට දක්වයි. එහෙයින් **මානනං** වන්දනා කිරීම, බුහුමන **අරහති** (සුදුසු) යි කියයි.
**තපොජිගුච්ඡාය** කය පෙළෙන තපසින් (හා) පව පිළිකුල් කිරීමෙන්, **සුසංවුතත්තො** සමන්විත වූ; නැතහොත් වසන ලද. **ජෙගුච්ඡි** තපස මගින් පව පිළිකුල් කරන්නා වූ; **නිපකො** පණ්ඩිත වූ; **චාතුයාම සුසංවුතො** චාතුයාම සංවරයෙන් යුක්ත වූ; ‘චාතුයාම’ නම් ‘සබ්බවාරිවාරිතො’ ද ‘සබ්බවාරියුත්තො’ ද ‘සබ්බවාරිධුතො’ ද ‘සබ්බවාරිඵුට්ඨො’ ද යන මේ කොටස් සතර ය. එහි “සබ්බවාරිවාරිතො” යනු ‘සියලු ජල වළක්වන ලද්දේ’ යනු ය. සියලු සිසිල් දිය ප්‍රතික්ෂේප කළේ යනු අර්ථ යි; හේ සිසිල් දියේ සත්ත්ව සංඥාව ඇත්තේ වෙයි. එහෙයිාන් එය නො වළඳයි. (පරිහරණය නො කරයි.) “සබ්බවාරියුත්තො” සියලු පව් වැළැක්වීමෙහි යුක්ත වූයේ; “සබ්බවාරිධුතො” සියලු පව් වැළැක්වීමෙන් සොළවන ලද පව් ඇත්තේ; “සබ්බවාරි ඵුට්ඨො” සියලු පව් වැළැක්වීමෙන් ස්පර්ශ කරන ලද්දේ; **දිට්ඨං සුතඤ්ච ආචික්‍ඛං** දුටු දේ මා විසින් දක්නා ලදී යි ද ඇසූ දේ මා විසින් අසන ලදී යයි ද කියන්නේ, නො සඟවන්නේ; **නහනූන කිබ්බිසී** මේ ආකාරයේ ශාස්තෲවරයා “කිබ්බිසකාරක’ (පව් කරන්නෙක්) නම් නො වන්නේ ය.
**නානාතිත්‍ථියෙ** හේ නොයෙක් තීර්ථකයන්ගේ ම උපස්ථායක වූයේ; එහෙයින් ඔවුන් අරභයා පවසයි. **පකුධකො කාතියානො** පකුධ කච්චායන; **නිගණ්ඨො** නිගණ්ඨ නාථපුත්ත; **මක්‍ඛලීපූරණාසෙ** මක්ඛලී ද පූරණ ද; **සාමඤ්ඤපත්තා** ශ්‍රමණ ධර්මයෙහි කෙළ පැමිණියෝ; **නහනූන තෙ** ඒ සත් පුරුෂයන් විසින් නො **දූරෙ** (නො දුරෙහි); ඔවුහු ම ලොවෙහි සත්පුරුෂයෝ (වෙති)’ යි කියයි. **පච්චභාසි** මේ ආකෝටක (දෙව් පුත්) තෙමේ මේ නග්න නිශ්‍රිත වූවන්ගේ ගුණ බුදුන් වහන්සේ අසළ සිට වර්ණනා කරති. (එබැවින්) ඔවුන්ගේ අවගුණ පවසන්නෙමැයි පෙරළා පැවසී ය.
එහි **සහචරිතෙන** එක් ව හැසිරීම් පමණින් **ඡවො සිගාලො** ලාමක කළු සිවලා; **කොත්‍ථුකො** ඊට ම සමානාර්ථවාචී ය. **සබ්බස්සරාචාරො** සැක කළ හැසිරීම් ඇති; **න සතං සරික්‍ඛො** පණ්ඩිත වූ සත් පුරුෂයන් හා සමාන වූවෙක් නො වේ. කිම ඔබ කළු සිවල් සමාන තීර්ථකයන් සිංහයන් කරන්නෙහි ද? යි.
**අන්‍වාවිසිත්‍වා** මොහු මේ ආකාර ව ශාස්තෲන්ගේ නුගුණ කථා කරයි, ඒ මුවින් ම ඒ ගුණ වර්ණනාව කරවන්නෙමැයි සිතා ඔහුගේ ශරීරයට ආවිෂ්ට විය, ආවේශ විය. එසේ ආවිෂ්ට වී; **ආයුත්තා** තපස පිළිකුල් කිරීමෙහි යෙදුණු; ඇලී ගැලුණු; **පාලයං පවිවෙකියං** විවේක බව රකින්නාහු, ඔවුහු නෑමෙන් උතුම් විවේකය පාලනය කරන්නමෝ යි තමාගේ කෙස් උදුරති. සිවුරු දැරීමෙන් උතුම් විවේකය පාලනය කරන්නමෝ යි නග්න ව හැසිරෙත්. පිණ්ඩපාතයෙන් උතුම් විවේකය පාලනය කරන්නමෝ යි සුනඛයන් මෙන් බිම හෝ අත්වල හෝ අනුභව කරති. සේනාසන විවේකය පාලනය කරන්නමෝ යි කටුගොඩවල නිදීම් ආදිය කරත්. **රූපෙ නිවිට්ඨා** තෘෂ්ණා දෘෂ්ටි ආදිය මඟින් රූපවල පිහිටියාහු; **දෙවලොකාභිනන්‍දිනො** දෙව්ලොව පතන්නාහු; **මාතියා **මනුෂ්‍යයෝ, ඔවුහු **පරලොකත්‍ථාය **පරලෝ පිණිස **සම්මා අනුසාසන්ති** (මැනවින් අනුශාසනා කරත්) යි කියති.
**ඉති විදිත්‍වා** මෙතෙමේ පළමු ව ඔවුන්ගේ නුගුණ පවසා දැන් ගුණ පවසයි. මේ කවුද? යි ආවර්ජනය කරන සේක් දැන ගෙන ම, **යෙචන්තලික්‍ඛස්මිං පභාසවණ්ණා** යම් කෙනෙක් අන්තරීක්ෂයෙහි සඳ එළිය, හිරු එළිය, සැඳෑ එළිය, දේදුණු, තරු ආදියෙහි ආලෝකය බඳු වර්ණ ඇත්තාහු; **සබ්බෙව තෙ තෙ **ඒ සියල්ල ඔබ විසින් **නමුචි** මාරයා ආමන්ත්‍රණය කරයි. **ආමිසං ව මච්ඡානං වධාය ඛිත්තා** යම් සේ මාළුවන් මරනු පිණිස බිලීකොකු අග මාංසයක් දමයි ද, එසේ ප්‍රශංසා කරන ඔබ විසින් මේ රූප සත්ත්වයන්ගේ වධය පිණිස දමන ලද ඒවා යයි පවසයි.
**මානවගාමියො** මේ දේව පුත්‍රයා බුදුන් වහන්සේගේ උපස්ථායකයෙකි. **රාජගහියානං** රජගහ නුවර පර්වතයන්ට **සෙතො** කෛලාසය; **අඝගාමිනං** ආකාශගාමින් හට; **උද්ධීනං** ජලනිධානයන් (ජලාශයන්) හට; කියන ලද්දේ මෙය යි; යම් සේ රජගහ නුවර පර්වතයන්ට විපුල (වෛපුල්‍ය පර්වතය) ශ්‍රේෂ්ඨ ද, හිමවත් පර්වතයන්ට කෛලාසය ශ්‍රේෂ්ඨ ද, ආකාශගාමීන් හට සූර්යයා ශ්‍රේෂ්ඨ ද, ජලාශයන් හට සමුද්‍රය ද, තාරකාවලට චන්ද්‍රයා ද (ශ්‍රේෂ්ඨ වන්නේ ද) එලෙස සදෙව් ලොවට තථාගතයන් වහන්සේ ශ්‍රේෂ්ඨ වෙති.
3. කොසල සංයුත්තය
1. බන්ධන වර්ගය
**කෝසල සංයුක්තයෙහි** පළමු වැන්නේ - **භගවතා සද්ධිං සම්මොදී** ඔහු විසින් යම් සේ ඛමනීය ද (සුවසේ සිටින්නේ ද) ආදියෙන් භාග්‍යවතුන් වහන්සේ විමසනු ලබන්නේ ද එසේ ම ඔහු ද භාග්‍යවතුන් වහන්සේ සමඟ සම ව පවත්නා සතුටින් යුක්ත වූයේ විය. උණු දියෙන් සිසිල් දිය හා සොම්නසට පත්වූවා සේ ඒකීයභාවයට ගියේ ය. **“කච්චි භො ගොතම ඛමනීයං කච්චි යාපනීයං කච්චි භොතො ගොතමස්ස ගොතමසාවකානඤ්ච අප්පාබාධාං අප්පාතංකං ලහුට්ඨානං බලං ඵාසු විහාරො”** (භවත් ගෞතමයනි, කිම සුවසේ සිටින සේක් ද, කිම ප්‍රමාණවත් සේ යැපීමට තිබේ ද? කිම භවත් ගෞතමයනට හා භවතුන්ගේ ශ්‍රාවකයනට අල්ප ආබාධ - අල්ප ආතංක (අසනීප), ශරීර සුවය, ශක්තිය පහසුවෙන් විසීම වේ ද?) ආදී කථාවෙන් සම්මෝදයට (සතුටට) පත් විය. එය ප්‍රීතිය, ප්‍රමෝදය සංඛ්‍යාත වූ සම්මෝදය හට ගැනීම හේතුවෙන් (හා) සම්මොද වීම පිණිස යෙදුණු බැවින් **සම්මොදනීය** ය. අර්ථ ව්‍යංජනවල මධුර භාවය මගින් බොහෝ කාලයක් ස්මරණය කරන්නට පවත්වන්නට සුදුසු වන බැවින් (හා) ස්මරණය කළ යුතු බැවින් ද **සාරාණීය** (සිහි කරනු නිසි) ය. ඇසීම මඟින් වන පිනවීමෙන් **සම්මොදනීය** ය; අනුස්මරණය කිරීම් මඟින් වන පිනවීමෙන් **සාරාණීය **ය. එසේ ම ව්‍යඤ්ජන පරිශුද්ධතාව මඟින් **සම්මොදනීය** ය; අර්ථ පරිශුද්ධතාව මඟින් **සාරාණීය** ය; මෙසේ නොයෙක් ආකාරයෙන් සම්මෝදනීය වූ සාරාණීය වූ කථාව, වීතිසාරෙත්‍වා අවසන් කොට, නිමවා. මෙයට පෙර තථාගතයන් වහන්සේ නො දුටු බැවින් ගුණ අගුණ වශයෙන් ගැඹුරු බව හෝ නො ගැඹුරු බව හෝ නො දන්නේ **එකස්මිං නිසීදි, එකමන්තං නිසින්නො ඛො** යමක් ඉත හිත ද පැමිණියේ එය විචාරීම පිණිස “භවම්පි නො” ආදිය පැවසී ය.
එහි **භවම්පි** හි ‘පි’ කාරය සම්පිණ්ඩනාර්ථයෙහි නිපාතයකි. එයින් ශාස්තෲවරුන් සය දෙනා කැටි කරයි. යම් සේ පූරණ (කස්සප) ආදීහු සම්මා සම්බුද්ධ වම්හ යි හඟිත් ද එලෙස ඔබ වහන්සේත් හඟින්නෙහි ද යන අරුත යි. මෙය රජතුමා තමාගේ ලබ්ධියෙන් නොව ලොවෙහි මහජනයා විසින් ගන්නා ලද දැනුම් වශයෙන් අසයි. ඉක්බිති භාග්‍යවතුන් වහන්සේ බුද්ධ සිංහ නාදය නඟන්නාහු **යං හි තං මහාරාජ** යනාදිය වදාළහ.
එහි **අහං හි මහාරාජ අනුත්තරං** සියල්ලට ශ්‍රේෂ්ඨ වූ සර්වඥතා ඥාන සංඛ්‍යාත **සම්මාසම්බොධිං අහං අභිසම්බුද්ධො** (මම සම්මා සම්බෝධිය අවබෝධ කළෙමි) යන අර්ථය යි. **සමණබ්‍රාහ්මණා** පැවිදි බවට පත්වීමෙන් ශ්‍රමණයෝ; ජාති වශයෙන් බ්‍රාහ්මණයෝ; ‘සංඝිනො’ ආදි තැන්වල පැවිදි සමූහ සංඛ්‍යාත වූ සංඝයා (සමූහය) මොවුනට ඇතැයි = **සංඝිනො;** තමාගේ ගණයක් (සමූහයක්) ඔවුනට ඇතැයි = **ගණිනො;** ආචාර ඉගැන්වීම් වශයෙන් ඒ සමූහයේ ආචාර්යවරයෝ යි **ගණාචරියා; ඤාතා** ප්‍රසිද්ධ, ප්‍රකට; අල්පේච්ඡ වූ සතුටට (සෑහීමට) පත්වූ, අල්පේච්ඡතාව නිසා වස්ත්‍රයක් පවා නො හඳිතියි මෙසේ පැතිරුණු යශස ඔවුනට ඇතැයි **යසස්සිනො**, **තිත්‍ථකරා** ලබ්ධිය ඇති කරන්නාවූ; **සාධු සම්මතා** ශාන්තයහ, සත්පුරුෂයෝ යි මෙසේ පිළිගත්. **බහුජනස්ස** අශ්‍රැතවත් (නූගත්) අන්ධබාල පෘථග්ජනයා හට; **පූරණො** යනාදිය ඔවුන්ගේ නාම ගෝත්‍ර ය. **පූරණො** නාමය ම ය. එසේ ම **මක්‍ඛලී,** හේ ගෝසාලයක (ගව හලක) උපන් හෙයින් ‘ගෝසාල’ යයි කියන ලද්දේ ය. **නාථපුත්තො** නාථයන්ගේ පුත්‍රයා; **බෙල්ලට්ඨපුත්තො** බෙල්ලට්ඨගේ පුත්‍රයා, **කච්චායනා** පකුධගේ ගෝත්‍රය; කෙස්වලින් තනන ලද කම්බිලියක් දරන බැවින් **අජිනො කෙසකම්බලො** යි කියන ලදි.
**තෙපි මයා** කප්ප කෝලාහල, බුද්ධ කෝලාහල, චක්කවත්ති කෝලාහල යි කෝලාහල තුනකි. එහි, වර්ෂ ශතසහස්‍රයකින් (ලක්ෂයකින්) මත්තෙහි කල්ප හට ගැනීම වන්නේ ය යි කල්ප කෝලාහල නම් වේ. “මින් වර්ෂ ශත සහස්‍රයකින් මතුයෙහි ලෝකය විනාශ වන්නේ ය. පින්වත්නි, මෛත්‍රී කරවූ කරුණා, මුදිතා, උපෙක්ඛා (වඩවු) යි හඬනඟමින් දේවතාවෝ මිනිස් ලොව ඇවිදිති. වර්ෂ ශත සහස්‍රයක් මතුයෙහි බුදුන් වහන්සේ පහළ වන්නේ ය යි “බුද්ධ කෝලාහල” නම් වේ. “මෙයින් වර්ෂ ශත සහස්‍රයකින් මතුයෙහි බුදුවරයකු පහළවී ධර්මානුධර්ම ප්‍රතිපදාවෙන් යුතු සංඝරත්නය විසින් පිරිවරන ලද්දාහු ධර්මය දේශනා කරමින් හැසිරෙන්නෝ ය” යි දේවතාවෝ උද්ඝෝෂණය කරති. වර්ෂ සියයක් මතුයෙහි චක්‍රවර්ති (රජතුමා) උපදින්නේ ය යි උද්ඝෝෂණය කිරීම “චක්‍රවර්ති කෝලාහලය” නම් වේ. මෙයින් වර්ෂ සියයක් මතුයෙහි සප්තරත්නයෙන් යුක්ත වූ ද්වීප සතරට අධිපති වූ දහසක් පුතුන් පිරිවරා ගත්, අහසින් යන චක්‍රවර්ති රජු උපදින්නේ යයි දේවතාවෝ උද්ඝෝෂණය කරති.
මේ කෝලාහල තුන අතුරින් බුද්ධ කෝලාහලය අසා, මේ ශාස්තෲවරු සය දෙන ආචාර්යවරුන් ඇසුරු කොට චින්තාමණි විද්‍යාව ආදිය උගෙන අපි බුදුන් වම්හ යි ප්‍රතිඥා කොට මහජනයා විසින් පිරිවරන ලද්දාහු ජනපදයන්හි සැරිසරන්නාහු පිළිවෙලින් සැවතට පැමිණියාහු ය. ඔවුන්ගේ උපස්ථායකයෝ රජු වෙත පැමිණ, “මහරජතුමනි, පූරණ කෘශ්‍යප, අජිත කේශකම්බල ‘බුදු කෙනෙක්’ ලු ‘සර්වඥ කෙනෙක්’ ලු යි දැනුම් දුන්හ. රජතුමා ඔබලා ම ආරාධනය කොට කැඳවා ගෙන එවු යයි කී ය. ඔවුන් විසින්, ගොස් “රජතුමා ඔබලාට ආරාධනය කරයි. රජුගේ නිවසෙහි භික්ෂාව ගනු මැනවි” යි කියන ලද්දාහු, යාමට උත්සාහ නො කරති. යළි යළිත් පවසනු ලබන්නාහු උපස්ථායකයන්ගේ සිත රැක ගනු පිණිස පිළිගෙන සියලු දෙනා එක් ව ම ගියහ. රජතුමා ආසන පනවා හිඳ ගනු මැනවි යි කී ය. නිර්ගුණවතුන්ගේ ශරීරවල රාජ උෂ්ණය පැතිරෙයි. ඔවුහු මහාර්ඝ වූ ආසනවල හිඳ ගැන්මට අපොහොසත් වන්නාහු ලෑලිවල ද බිම ද හිඳ ගත්හ.
රජතුමා එපමණෙකින් ම ඔවුන්ගේ ඇතුළත පුණ්‍ය ධර්ම නැතැයි කියා ආහාර නො දී ම, තල් ගසින් වැටුණහුට මුගුරින් තළන්නා සේ “ඔබලා බුදුහු ද නො බුදුහු දැයි ප්‍රශ්න කළේ ය. ඔවුහු (මෙසේ) සිතූහ: ඉදින් “බුදුවරු වෙමු” යි පවසමු නම් රජතුමා බුද්ධවිෂයක ප්‍රශ්නයක් අසා කථා කිරීමට (පිළිතුරු දීමට) අපොහොසත් වූ කල්හි, ඔබලා අපි බුදුවරු වෙමු යි මහජනයා වංචා කොට තැන තැන යන්නාහු යයි දිව හෝ කපනු ඇත. වෙනත් අනර්ථයක් හෝ කරනු ඇත. තම කැමැත්තෙන් ම “අපි බුදුවරු නො වම්හ” යි කීහ. එවිට රජතුමා ඔවුන් ගෙයින් ඇද දැමී ය.
ඔවුන් රජ ගෙදරින් බැහැර යන කල්හි උපස්ථායකයෝ (මෙසේ) ප්‍රශ්න කළහ: “කිම ආචාර්යවරුනි, රජතුමා ඔබලාගෙන් ප්‍රශ්න අසා සත්කාර සම්මාන කළේ ද?” “රජතුමා ඔබලා බුදුවරුදැයි විමසුවේ ය; ඉන් පසු අපි, ඉදින් මේ රජතුමා බුද්ධ විෂයේ ප්‍රශ්නය විසඳන විට නො දැන අප කෙරෙහි සිත දූෂණය කරගන්නේ ය. බොහෝ පව් පැසවන්නේ යයි රජුට අනුකම්පාවෙන් අපි බුදුවරු නො වම්හ යි කීවෙමු. අපි බුදුවරු ම වෙමු. අපේ බුදු බව දියෙන් සෝදා වුව ද ඉවත් කිරීමට නො හැක්කේ ය” යි පිටත දී ‘බුදුවරු වෙමු’ යි කීහ. රජතුමා සමීපයේ දී අපි බුදුවරු නො වම්හ” යි කීහ යි මෙය ගෙන රජතුමා මෙසේ කී ය. එහි **කිං පන භවං ගොතමො දහරො චෙව ජාතියා, නවො ච පබ්බජ්ජාය** (කිම? භවත් ගෞතමයන් වහන්සේ උපතිනුදු ළමා වන සේක. පැවිද්දෙනුත් නවක වන සේක යි) තමාගේ පිළිගැන්ම අනුව මෙය පවසයි.
එහි **කිං** යනු ප්‍රතික්ෂේප කිරීමේ වචනයකි. උපතින් මහලු වූත් බොහෝ කලක් පැවිදි ව සිටියාවූත් මොවුහු බුදු වෙමු යි නො පිළිගනිති. භවත් ගෞතමයෝ උපතින් ද ළමා ය. පැවිදි වීමෙන් ද නවක ය. කිම පිළිගන්නෙහි ද, නො පිළිගනු මැනවි යන අරුත යි.
**න උඤ්ඤාතබ්බා** අවමන් නො කළ යුත්තෝ ය. **න පරිභොතබ්බා** පරිභව නො කළ යුත්තෝ ය. **කතමෙ චත්තාරො?** පැවසීමට කැමති වීමේ ප්‍රශ්නයකි. **ඛත්තියො** රාජකුමාරයා ය. **උරගො** සර්පයා ය, **අග්ගි** ගින්න ය. **භික්ඛු** මේ පදයෙහි ම දේශන කුශලතාවයෙන් තමා (ද) ඇතුළත් කොට සිල්වත් වූ ප්‍රව්‍රජිතයා දක්වයි. මෙහි ද ළමා රාජකුමාරයෙකු දැක ඉවත් වී මඟ (ඉඩ) නො දෙන්නේ, කරේ දමා ඇති පොරෝනාව ඉවත නො ගන්නේ, හිඳ ගෙන සිටි අසුනින් නො නැඟිටින්නේ, ඇතු පිටින් ආදියෙන් නො බසින්නේ, පහත් කොට සැලකීම් වශයෙන් වෙනත් මෙවැනි ආචාරවත් නො වූ දේ කරන්නේ ක්ෂත්‍රියයාට අවමන් කරයි නම් වේ. “මේ රාජකුමාරයා නම් හොඳයි. කන් මහත ය. බඩ මහත ය. කිසියම් සොර උවදුරක් සමනය කරන්නට, කුමන හෝ තැනක රජුට අනුශාසනා කරන්නට සමත් වන්නේ ය” යනාදිය කියන්නේ ‘පරිභව කරයි’ නමි. අඤ්ජනිසලාකයක (අඳුන් ගානා කූර) පමණ හෝ සර්ප පැටියකු කන්හි ආදියෙහි පළඳන්නේ ඇඟිල්ල දිව පවා දෂ්ට කරවන්නේ උරගයාට ‘අවමන් කරයි’ නමි. මේ සර්පයා නම් හොඳයි, දියබරියකු මෙන් සිරුරෙහි ටිකක් සපා කන්නට කාගේ හෝ සිරුරක විෂ පතුරුවන්නට හැකි වන්නේ ය ආදිය කියන්නේ “පරිභව කරයි” නමි. කණාමැදිරියකු (කදෝපැණියකු) පමණ වූ ගිනි අඟුරක් ගෙන අතින් සෙල්ලම් කරන්නේ තට්ටය මත දමන්නේ, කුඩුම්බියෙහි හෝ යහන පුටු සළු පසුම්බි ආදියෙහි හෝ තබන්නේ ගින්නට ‘අවමන් කරයි’ නමි. මේ ගින්න නම් හොඳයි! කවර කැඳබත් නො උයා ද? කුමන මස් මාළුවක් (නො උයා ද?) කාගේ සීතලක් පහ කරන්නේ ද?’ ආදිය පවසන්නේ ‘පරිභව කරයි’ නමි. ළමා සාමණේර කෙනෙකුන් දැක ඉවත් වී මග (ඉඩ) නො දෙන්නේ, රාජ කුමාරවරුන් ගැන පෙර කී පරිදි ආචාර නො වූ ලෙස කරන්නේ, භික්ෂුවට “නිගරු කරයි” නමි. මේ සාමණේර තැන නම් හොඳයි මහ ගඩු ඇත්තේ මහබඩක් ඇත්තේ කිසියම් බුද්ධ වචනයක් ඉගෙනීමට, කිසියම් අරණකට ඇතුළු වී විසීමට සමත් වන්නේ ය. සංඝස්ථවිර වූ කල්හි මනාප ලෙස සිටිනු ඇත්තේ ය ආදිය පවසන්නේ “පරිභව කරයි” නමි. ඒ සියල්ල නො කළ යුතු යයි දක්වමින් **‘න උඤ්ඤාතබ්බො පරිභොතබ්බො’** යි වදාළ සේක.
**එතදවොච** “එතං” ගාථා බන්ධය “අවොච” (පැවසී ය.) ගාථා නම් වූ මේවා ඒ අර්ථය ම හඟවන ඒවා ද වේ. විශේෂාර්ථ හඟවන ඒවා ද වේ. එහි මේවා තදර්ථයත් විශේෂාර්ථයත් දක්වා ලන්නේ ම ය. එහි **ඛත්තියං** කෙත්වලට අධිපති; (එය) කියන ලද්දේ ම ය: “ඛෙත්තානං අධිපතීති ඛො වාසෙට්ඨ ඛත්තියොත්‍වෙව දුතියං අක්‍ඛරං උපනිබ්බත්තං” (වාසෙට්ඨයනි, කෙත්වලට අධිපති යි ‘ඛත්තිය’ (ක්‍ෂත්‍රිය) වේ. ඛත්තිය යන්න ම දෙවැනි අක්ෂරය (ලෙස) හටගත්තේ ය). **ජාතිසම්පන්නං** ඒ ක්‍ෂත්‍රිය ජාතිය මගින් ම ජාති සම්පන්න වූ: **අභිජාතං** කුල තුනක් ඉක්මවා උපන්;
**ඨානං හි** කරුණක් විද්‍යමාන වේ (පවතී). **මනුස්සින්‍දො** මිනිසුන්ගේ ජ්‍යෙෂ්ඨයා; **රාජදණ්ඩෙන** රජු පැන වූ දණ්ඩනයෙන්. එය ස්වල්ප නම් නො වේ. දස දහස් විසි දහස් ප්‍රමාණ වේ ම ය. **තස්මිං පක්කමතෙ භූසං** ඒ පුද්ගලයා කෙරෙහි බලවත් උපක්‍රමයක් සිදු කරයි. **රක්‍ඛං ජීවිතමත්තනො** තම ජීවිතය රකිමින් ඒ ක්‍ෂත්‍රියා දුරු කරන්නේ ය. නො ගැටෙන්නේ ය.
**උච්චාවචෙහි** නානාවිධ වූ **වණ්ණෙහි** සලකුණුවලින්, යම් යම් වර්ණයකින් (ස්වරූපයකින්) සැරිසරන්නේ ද ගොදුරු ලැබෙයි. - සර්ප ස්වරූපයෙන්, දිය බරියකුගේ ස්වරූපයෙන්, වැලක ස්වරූපයෙන්, අන්තිම වශයෙන් ලේකනකුගේ ස්වරූපයෙන් හෝ සැරිසරන්නේ ම ය. **ආසජ්ජ** පැමිණ **බාලං** යම් බාලයෙකු සමග ගැටෙන ලද්දේ ද, ඒ බාලයා: **නරං** (පිරිමියකු) හෝ **නාරිං** (ගැහැනියක) හෝ (වේවා) දෂ්ට කරන්නේ ය.
**පහූතභක්ඛං** බොහෝ දෑ භක්ෂණය කරන (දවන), ගින්නට ආහාර වශයෙන් නො ගත හැකි කිසිවක් නම් නැත. **ජාලිනං** ගිනි දැල් ඇති, පාවකං ගින්න ‘පාවගං’යි ද පාඨයකි. **කණ්හවත්තනිං** ‘වත්තනි’ යනු මග ය. ගින්නන් ගිය ගමන කණහ (කෘෂ්ණා) වේ, කළු ය. එහෙයින් ‘කණ්හවත්තනි (කළු මග) යි කියනු ලැබේ.
**මහාහුත්‍වාන** මහත් වී, ගින්න සමහර දවසක බ්‍රහ්මලෝක ප්‍රමාණය දක්වා ද වේ. **ජායන්ති තත්‍ථ පාරෝහා** එහි ගින්න විසින් දවන ලද වනයෙහි ‘පාරෝහ’ (රිකිලි හෙවත් අංකුර) හට ගනී. ‘පාරොහ’ යනු තෘණ වෘක්ෂ ආදීන් යයි කියනු ලැබේ. ඒවා ගින්න විසින් දවන ලද ස්ථානයෙහි මුල පමණක් ඉතිරි ව තිබියදී මුලෙන් මතුවෙයි, හට ගනියි, වැඩෙයි. එහෙයින් ‘පාරොහ’ යි කියනු ලැබේ. යළි නැග එන අර්ථයෙන් හෝ ‘පාරොහ’ වේ. **අහොරත්තානං අච්චයෙ** රෑ දවල් ඉක්මීමේ දී, නියං කාලයෙහි වැස්ස වැටුණු පමණින් හට ගනිත්.
**භික්‍ඛූ දහති තෙජසා** එහි ආක්‍රෝශ කරන්නහුට පෙරළා ආක්‍රෝශ කරන, බනින අයට පෙරළා බණින, පහර දෙන්නහුට ප්‍රතිප්‍රහාර දෙන භික්ෂුව, භික්ෂු තේජසින් කිසිවකු දවන්නට සමත් නො වේ. යමෙක් ආක්‍රෝශ කරන්නහුට පෙරළා ආක්‍රෝශ නො කරයි ද, බණින අයට පිළිතුරු බැණීම නො කරයි ද, පහර දෙන්නහුට ප්‍රතිප්‍රහාර නො දෙයි ද එහි දී විරුද්ධ වීමෙන් වළකින්නේ ඔහුගේ ශීල තේජසින් පුළුස්සයි. එහෙයින් මෙය කියන ලදි. **න තස්ස පුත්තා පසවො** ඔහුට පුත්තු දූවරු ද ගව මහිෂ කුකුලු ඌරු ආදි සිවුපාවෝ ද නො වෙත්, ‘නැති වන්නෝ ය’ යන අර්ථ වේ. **දායාදා න වින්‍දරෙ ධනං** ඔහුගේ දායාදයෝ ධනය නො ලබත්. **තාලාවත්‍ථු භවන්ති තෙ** භික්ෂු තේජසින් දැවුනා වූ ඔවුහු වස්තුව පමණක් ඉතිරි වූවාහු මුදුන කපා දැමූ තල් ගසක් මෙන් වෙත්. පුතුන් දියණියන් ආදි වශයෙන් නො වැඩෙත් යන අරුත යි.
**තස්මා** යම් සේ ශ්‍රමණ තේජසින් දැවුනාහු මුදුන කපා දැමු තල් ගස මෙන් නො වැඩෙන ස්වභාව ඇත්තාහු වෙත් ද, එහෙයින්; **සම්මදෙව සමාචරෙ** මැනවින් හැසිරෙන්නේ ය (ඇසුරු කරන්නේ ය). මැනවින් හැසිරෙන්නා විසින් කුමක් කළ යුතු වේ ද? ක්‍ෂත්‍රිය (ඇසුරෙන්) ලැබිය යුතු ගම් නියම්ගම් යාන වාහන ආදී ආනිශංසය, උරගයා (ඇසුරෙන්) ඔහු නැටවීමෙන් ලැබිය යුතු වස්ත්‍ර රන් රුවන් ආදිය ආනිශංසය, ගින්න (ඇසුරෙන්) එහි අනුහසින් ලැබිය යුතු කැඳ බත් පිසීම, ශීත නැති කිරීම ආදි ආනිශංස ය. භික්ෂුව ඇසුරෙන් ලැබිය යුතු නො ඇසූ දේ ඇසීම, ඇසූ දේ පිරිසිදු කර ගැනීම, ස්වර්ග මාර්ග අධිගමය ආදී ආනිශංස (යන ඒවා) දකින්නකු විසින්, ‘ඒවා නිසා මුලින් කී පරිදි වූ ආදීනව ඇත, මෙයින් කිමැ’යි සහමුලින් ම අත නො හැරිය යුත්තේ ය. ඉසුරු බව පතන්නකු විසින් කියන ලද ප්‍රකාර ව අවඥා කිරීමක් ද පරිභව කිරීමක් ද නො කොට, හැමට පෙර අවදි වන්න, හැමට පසු නිදා ගන්න ආදී උපායෙන් ක්‍ෂත්‍රිය කුමාරයා පිනවිය යුත්තේ ය; මෙසේ එයින් ඉසුරු බවට පත් වන්නේ ය; අහිගුණ්ඨිකයා විසින් උරගයන් පිළිබඳ විශ්වාසයක් නො කොට නාග විද්‍යාව යොදා ගනිමින් අජපද (එළු පා) දණ්ඩෙන් බෙල්ලෙන් අල්ලා ගෙන විස නසන මුලකින් දළ සෝදා පෙට්ටියෙහි දමා නැටවීම මගින් හැසිරිය යුතු ය (නැටවීමෙහි යෙදවිය යුතු ය.) මෙසේ ඌ නිසා කෑම ඇඳීම ආදිය ලබන්නේ ය. කැඳ පිසීම ආදිය කරනු කැමැත්තා විසින් විශ්වාසයෙන් යුතු ව භාජනයක නො දමා අත්වලින් ස්පර්ශ නො කර ම ගොම (රිටි) කොළ ආදියෙන් ගිනි අවුළුවා කැඳ පිසීම ආදිය කළ යුතු වන්නේ ය. මෙසේ ඒ මගින් ඵල ලබන්නේ ය. නො ඇසු දෑ ශ්‍රවණය කිරීම ආදිය පතන්නකු විසින් භික්ෂුව අති විශ්වාසයෙන් වෙදකම පණිවුඩ ගෙන යාම ආදියෙහි නො යොදවා ප්‍රත්‍ය සතරෙන් මනා කොට උපස්ථාන කළ යුත්තේ ය. මෙසේ එහු නිසා පෙර නො ඇසූ බුද්ධ වචනය, පෙර නො ඇසූ ප්‍රශ්න විනිශ්චය, දිට්ඨ ධම්ම සම්පරායික අර්ථ, කුලසම්පත්ති තුන, කාම ස්වර්ග හය, බ්‍රහ්ම ලෝක නවය ලබා අමෘත මහා නිර්වාණ දර්ශනය ද ලබන්නේය යි මේ අර්ථය අරභයා **සම්මදෙව සමාචාරෙ** යි වදාළ සේක.
**එතදවොච** ධර්ම දේශනාව අසා ප්‍රසන්න වූයේ, ප්‍රසාදය පළකරමින් ඒ **අභික්කන්තං** ආදි වචනය පැවසී ය. එහි **අභික්කන්තං** අභික්‍රාන්ත වූ (සුන්දර වූ), අතිඉට්ඨ (ඉතා ප්‍රිය), අතිමනාප, අති සුන්දර යන අර්ථ වේ. එක් අභික්කන්ත ශබ්දයකින් දේශනාවට ප්‍රශංසා කරයි: “අභික්කන්තං භන්තෙ යදිදං භගවතො ධම්මදෙසනා,” (ස්වාමීනි, භාග්‍යවතුන් වහන්සේගේ යම් ඒ ධර්ම දේශනාවක් වේ ද එය මනහර ය); එක් අභික්කන්ත ශබ්දයකින් තමාගේ ප්‍රසාදය දක්වයි. **“අභික්කන්තං භන්තෙ යදිදං භගවතො ධම්මදෙසනං ආගම්ම මම පසාදො”** (ස්වාමීනි, භාග්‍යවතුන් වහන්සේගේ ධර්ම දේශනාවට පැමිණ මාගේ ප්‍රසාදය වී යන්න මනහර ය).
ඉන් අනතුරු ව උපමා සතරකින් දේශනාව ම පසසයි. එහි **නික්කුජ්ජිතං** අධෝමුඛ ව තැබූ; කට පහතට ඇති හෝ; **උක්කුජ්ජෙය්‍ය** මුව උඩුකුරු කරන්නේ ද **පටිච්ඡන්නං** - තෘණ පර්ණ ආදියෙන් වසා දමන ලද්දක් **විවරෙය්‍ය** වැසුම් හරියි ද (විවෘත කරයි ද), **මූළ්හස්ස** දිසාව වැරදුණු තැනැත්තෙකුට; **මග්ගං ආචික්‍ඛෙය්‍ය** අත අල්ලා ගෙන “මේ මග” යි කියයි ද, **අන්‍ධකාරෙ** කළුවර පක්ෂයෙහි තුදුස්වක දින අඩ රෑ ඝන වන ලැහැබෙහි ඝන වළා පටල ඇති යන අංග සතරකින් යුත් කළුවරෙහි; කියන ලද්දේ මෙය යි: යමෙක් යම් සේ අධෝමුඛ වූවක් උඩුකුරු කරයි ද එසේ සද්ධර්මයට පිටුපෑ අසද්ධර්මයෙහි වැටුණු මා අසද්ධර්මයෙන් ඔසවා තබන; වසන ලද්දක් යම් සේ විවෘත කරන්නේ ද, එසේ කාශ්‍යප බුදුන් වහන්සේගේ ශාසනය අතුරුදහන් වීමේ පටන් මිථ්‍යාදෘෂ්ටි මාර්ගයට පිළිපන් මා හට ස්වර්ග මෝක්ෂ මාර්ගය හෙළිපෙහෙළි කරදෙන: අඳුරෙහි දී යම් සේ තෙල් පහනක් දරන්නේ ද එසේ ම මෝහාන්ධකාරයෙහි නිමග්න වූ බුද්ධාදි රතන රූපයන් නො දක්නා වූ මා හට එය වසා දමන මෝහාන්ධකාර විධ්වංශක දේශනා (නමැති) ප්‍රදීප දරන්නා වූ භාග්‍යවතුන් වහන්සේ විසින් මා හට මේ ආකාරවලින් ප්‍රකාශ කරන ලද බැවින්; **අනෙකපරියායෙන ධම්මො පකාසිතො,**
මෙසේ දේශනාවට ප්‍රශංසා කොට, මේ දේශනාවෙන් රත්නත්‍රය පිළිබඳ ප්‍රසන්න වූ සිත් ඇත්තේ ප්‍රසන්න වූ අයුරු දක්වන්නේ ‘එසාහං’ ආදිය පැවසී ය. එහි **එසාහං** එසො අහං (ඒ මම), **භගවන්තං සරණං ගච්ඡාමි ධම්මඤ්ච භික්‍ඛුසංඝඤ්ච** භාග්‍යවතුන් වහන්සේ ද ධර්මය ද භික්ෂු සංඝයා ද යන මේ රත්නත්‍රය සරණ යමි. **උපාසකං මා භන්තෙ භගවා ධාරෙතු** ස්වාමීනි භාග්‍යවතුන් වහන්ස, මොහු උපාසකයෙකි යි මා දරන සේක්වා, සලකන සේක්වා යනු අර්ථ යි. **අජ්ජතග්ගෙ** ආදි කොට ‘අජ්ජදග්ගෙ’ යි කියා ද පාඨයකි. ‘ද’ කාරය සන්ධියෙනි. අද අග කොට (අද සිට) යනු අර්ථය යි. **පාණුපෙතං** ‘පාණෙහි උපෙතං’ යම් තාක් මගේ ජීවිතය පවතී ද එතෙක්, අන්‍ය ශාස්තෲන් කෙනකු වෙත නො පැමිණීම් සහිත ව, තුන් සරණ යාමෙන් **සරණං ගතං උපාසකං** කැපකරුවකු ලෙසට **මං භගවා ධාරෙතු** මේ වූ කලී කෙටියෙනි. විස්තර සුමංගලවිලාසිණී දීඝනිකායට්ඨ කථාවෙහි **සාමඤ්ඤඵල** සූත්‍රයෙහි සර්වාකාරයෙන් කියන ලද්දේ ය.
දෙවැන්නේ - **අභිවාදෙත්‍වා** මුලින් ඇති සූත්‍රයෙහි පරිදි සරණ ගිය බැවින් මෙහි වඳියි. **අජ්ඣත්තං** නියක (තම) අධ්‍යාත්මය, තම සන්තානයෙහි උපදිත් යනු අරුත යි. ලෝභ ආදියෙහි ලෝභ කිරීම ලක්ෂණ කොට ඇත්තේ **ලොභො;** දූෂ්‍ය කිරීම ලක්ෂණ කොට ඇත්තේ **දොසො;** මුළා කරන ලක්ෂණ ඇත්තේ **මොහො; හිංසන්ති** හිරිහැර කරති, විනාශ කරති. **අත්තසම්භූතා** සිතෙහි හටගත් **තචසාරංව සම්ඵලං** යම්සේ තචසාර{*} - උණ බට - තමන්ගේ ඵලය යම්සේ නසන්නේ ද, එසේ හිංසා කරයි, විනාශ කරයි.
තෙවැන්නේ - **අඤ්ඤත්‍ර ජරාමරණා** ජරා මරණයෙන් මිදුනෙක් නම් නැතැයි කියනු ලැබේ. **ඛත්තියමහාසාළා** ‘ඛත්තිය මහාසාළ’ නම් මහාසාර බවට පත් වූ ක්‍ෂත්‍රියයෝ ය. යම් ක්‍ෂත්‍රිය කෙනෙකුගේ අව ම වශයෙන් කෝටි සියයක් නිදන් ගත ව තිබේ ද, කහවනු කළ තුනක් පාවිච්චිය සඳහා ගේ මැද රැස් කොට තබා තිබේ ද, ඔවුහු “ක්‍ෂත්‍රිය” මහාසාළ නමි. යම් බ්‍රාහ්මණ කෙනෙකුගේ අසූකෙළක් ධනය නිදන් කොට තිබේ ද, කහවණු කළ දෙක හමාරක් ප්‍රයෝජනය සඳහා ගෙහි මැද රැස් කොට තබා තිබේ ද, ඔවුහු බ්‍රාහ්මණ මහාසාළ නම් වේ. යම් ගෘහපති කෙනෙකුගේ සතළිස් කෙළක් ධනය නිදන් කොට තිබේ ද, කහවණු කළයක් ප්‍රයෝජනය පිණිස ගෙහි මැද රැස් කොට තබා තිබේ ද, ඔවුහු ගෘහපති මහාසාළ නමි.
**අඩ්ඪා** ඉසුරුමත් වූවෝ; නිදන්ගත ධනය මහත් බැවින් මහද්ධනා; රන් රිදී භාජන ආදී උපභෝග භාණ්ඩවල මහත් බැවින් **මහාභෝගා,** නිදන් ගත නො වූ රන් රිදීවල අධික බැවින් **පහූතවිත්තූකරණා;** ගව ධන ආදියෙන් සප්තවිධ ධාන්‍යයන්ගෙන් මහත් බැවින් **පහූත ධනධඤ්ඤා; තෙසම්පි ජාතානං නත්‍ථි අඤ්ඤත්‍ර ජරාමරණා** එසේ ඉසුරුමත් බවින් යුතු ව උපන්නවුන් පවා ජරාමරණයෙන් නො තොර ය; හටගත් බව නිසා ම ජරා මරණයෙන් මිදීමක් නම් නැත. අන්තය ජරා මරණයෙහි ම වේ.
‘අරහන්තො’ ආදියෙහි කෙළෙස්වලින් දුරු වූහ යි = **අරහන්තො;** ඔවුන්ගේ ආසව සතර ක්ෂීණ ය යි = **ඛීණාසවා;** බ්‍රහ්මචරිය වාසය වසන ලද්දේ ය, අවසන් කරන ලද (බ්‍රහ්මචර්ය) වාස ඇතැයි = **වුසිතවන්තො;** මාර්ග සතරින් ඔවුන් කළ යුතු දේ කරන ලදැයි = **කතකරණීයා;** ස්කන්‍ධභාර, ක්ලේශ භාර, අභිසංස්කාර භාර, කාම ගුණ භාර යන මේවා ඔවුන් බහා තැබූ බර බැවින් = **ඔහිතභාරා** මොවුන් අරහත්ව සංඛ්‍යාත වූ ස්වකීය අර්ථයට පැමිණ ඇතැයි = **අනුප්පත්තසදත්‍ථා;** සහමුලින් ම ක්ෂය කළ දශවිධ වූ ම භවසංයෝජන ඔවුනට ඇතැයි = **පරික්‍ඛීණභවසංයොජනා;** සම්‍යක් කාරණාවලින් දැන විමුක්ත වූවෝ යි = **සම්මදඤ්ඤාවිමුත්තො,** මාර්ග ප්‍රඥාවෙන් සතර සත්‍යය දැන ඵල විමුක්තියෙන් විමුක්ත වූවෝ ය යන අර්ථය යි. **භෙදනධම්මො** බිඳෙන ස්වභාවය; **නික්‍ඛෙපන ධම්මො** බැහැර වීමේ ස්වභාවය, බැහැර ලිය යුතු ස්වභාවය ක්ෂීණාශ්‍රවයා හට නො දිරන ස්වභාවයක් ද ඇත. ආරම්මණයෙන් ප්‍රතිවේධ කළ නිර්වාණය, එය නො දිරයි. මෙහි වනාහි දිරන ස්වභාවය දක්වමින් මෙසේ කී ය. මේ සූත්‍රයෙහි සාරාංශය හේතුවක් ඇති ව උපන් එකකි. රන්සිවිගේ ශාලාවෙහි හිඳ වදාරන ලදැයි කියති. එහි භාග්‍යවතුන් වහන්සේ විසිතුරු රථ යාන ආදිය දැක, දුටු දේ ම උපමා කොට “ජීරන්ති වෙ රාජරථා සුචිත්තා” යන ගාථාව වදාළ සේක.
එහි **ජීරන්ති** ජරාවට පමුණුවත්, **රාජරථා** රජුගේ රථ, **සුචිත්තා **රන්රිදී ආදියෙන් මැනවින් චිත්‍ර කළ (විසිතුරු කළ); **අථො සරීරම්පි ජරං උපෙති** මේ ආකාරයේ අනුපාදින්න වූ අරටු සහිත දැවවිලින් තැනූ රථ දිරන කල්හි මේ ආධ්‍යාත්මික වූ, උපාදින්න වූ මස් ලේ ආදියෙන් සැදුණු ශරීරය ගැන කුමක් කිව යුතු ද? ශරීරය ද ජරාවට පැමිණේම ය යන අරුත යි. **සන්තො හවෙ සබ්භි පවෙදයන්ති** සත් පුරුෂයෝ සත්පුරුෂයන් සමඟ සත්පුරුෂයන්ගේ ධර්මය ජරාවට (දිරීමට) නො පැමිණෙතියි මෙසේ ප්‍රකාශ කරත්; සත්පුරුෂයන්ගේ ධර්මය නම් නිර්වාණය යි. එය නො දිරයි. අජර ය, අමර ය යි මෙසේ කියති යනු අර්ථ යි. යම් හෙයකින් නිර්වාණයට පැමිණ පෙළන ස්වභාව ඇති කෙළෙස් බිඳෙත් ද එබැවින් එය ‘සබ්භි’ යි කියනු ලැබේ. මෙසේ මුල් පදයේ කාරණය පෙන්වන සේක් “සන්තො හවෙ සබ්භි පවෙදයන්ති” යි කී සේක. කියන ලද්දේ මෙයයි: උතුමන්ගේ ධර්මය ජරාවට නො පැමිණේ. එහෙයින් සත්පුරුෂයෝ උතුම් ධර්මය යි ප්‍රකාශ කරත් ම ය. අජර වූ නිර්වාණය සත්පුරුෂයන්ගේ ධර්මය යි ප්‍රකාශ කරති යනු අර්ථය යි. ‘සබ්භි’ යනු සුන්දර යන්නට සමාන වචනයක් හෝ වේ. සත්පුරුෂයෝ ධර්ම භූත වූ යම් සුන්දර නිර්වාණයක් ප්‍රකාශ කරත් ද, කියත් ද, සත්පුරුෂයන්ගේ ඒ ධර්මය ජරාවට නො පැමිණේ යනු ද අර්ථ වේ.
සතර වැන්නේ - **රහොගතස්ස** රහසිගත වූ; **පටිසල්ලානස්ස **මුවා වූ (සැඟවුණු) හුදෙකලා වූ **එවමෙතං මහාරාජ** මෙසේ භාග්‍යවතුන් වහන්සේ මේ සූත්‍රය බුද්ධ භාෂිතයක් කරමින් වදාළ සේක. **අන්තකෙනාධිපන්නස්ස** මරණයෙන් අභිභවනය කරනු ලැබූවහුගේ.
පස් වැන්නේ - **හත්‍ථිකායො** ඇත් මුළ (රංචුව); ඉතිරි ඒවා ද මේ න්‍යාය ම ය. **සංවරො** වැසීම (ආවරණය කිරීම); සාධු සබ්බත්‍ථ **සංවරො** මෙයින් කර්ම පථ වර්ගයට නො පැමිණි කර්මයේ සංවරය පෙන්වයි. **ලජ්ජි** හිරි (ලජ්ජාව) ඇත්තේ, “ලජ්ජි” යි ගැනීමෙන් මෙහි ඔත්තප්පය ද ගන්නා ලද්දේ ම වේ.
සය වැන්නේ - **උළාරෙ උළාරෙ** ප්‍රණීත වූ ද බොහෝ වූ ද **මජ්ජන්ති** මාන මත්වීමෙන් මත් වෙත්. **අතිසාරං** ඉක්මවා යාම, **කුටං** පාශය (උගුල) **පච්ඡාසං** ‘පච්ඡා තෙසං’ (පසු ව ඔවුන්ට).
සත් වැන්නේ - ඊ කාම මූලක වූ; **කාමනිදානං** කාම හේතුවෙන්; කාමාධිකරණං කාමය කරුණු කොට ගෙන, මේ සියල්ල අන්‍යොන්‍ය සමානාර්ථ වාචී ම ය. **භද්‍රමුඛො** සොඳුරු මුව ඇත්තෙක්; එක් දිනක් රජතුමා නඬු විසඳීමෙහි හුන්නේ ය (යෙදී සිටියේ ය). එහිදී මුලින් ම අල්ලස් ගෙන සිටි අමාත්‍යවරු අස්වාමික වූවන් (අයිතිකරුවන් නො වූ අය) පවා අයිතිකරුවන් කළහ. රජතුමා එය දැන, පෘථිවීශ්වර වූ මා ඉදිරිපිට දී පවා මොවුහු මෙසේ කරති, නැති තැන කුමක් නම් නො කරත් ද? දැන් පැහැදිලි වන්නේ ය. භවත් සේනාපතිය, සිය (ඔබගේ) බලය යොදා (මෙය) ශුද්ධ කරව. මේ ආකාරයේ අල්ලස් ගන්නා මුසාවාදීන් සමග එක් ව හිඳීමෙන් මට කිම? යි සිතී ය. එහෙයින් මෙසේ කී ය. **ඛිපංව ඔඩ්ඩිතං** දමන ලද (අටවන ලද) කෙමනට මෙන්; මත්ස්‍යයෝ යම් සේ අටවන ලද කෙමනට පිවිසෙන්නෝ (ඒ බැව්) නො දනිත් ද එසේ ම සත්ත්වයෝ ක්ලේශකාමයෙන් වස්තුකාමය ඉක්ම වන්නෝ (ඒ බැව්) නො දනිත් යනු අරුත යි.
අට වැන්නේ - **අත්‍ථි නු ඛො තෙ මල්ලිකෙ** කුමක් නිසා විමසයි ද? මේ මල්ලිකා දුප්පත් මල්කරුවකුගේ දියණියකි. එක් දවසක් වෙළඳ සැලෙන් කැවුමක් ගෙන මාලා සාදන තැනට ම ගොස් කන්නෙමැයි යන්නී අතර මග භික්ෂු සංඝයා පිරිවරා ගත් භාග්‍යවතුන් වහන්සේ භික්ෂාවෙහි යෙදෙමින් පිවිසෙනු දැක ප්‍රසන්න සිත් ඇත්තී භාග්‍යවතුන් වහන්සේට පිරිනැමුවා ය. බුදුහු හිඳිනාකාරය දැක්වූහ. ආනන්ද තෙරණුවෝ සිවුරක් පණවා දුන්හ. භාග්‍යවතුන් වහන්සේ එහි වැඩ හිඳ ඒ කැවුම වළඳා මුව සෝදා සිනා පහළ කළ සේක. තෙරුන් වහන්සේ ස්වාමීනි, මැයට කුමන විපාකයක් වන්නේ දැයි විමසූහ. ආනන්ද අද මැය තථාගතයන් වහන්සේ වහන්සේට ප්‍රථම භෝජනය දුන්නා ය. අද ම කොසෙල් රජුගේ අග මෙහෙසිය වන්නී ය. එදින ම රජතුමා කාසි ග්‍රාමයෙහි බෑණනුවන් හා කරන ලද යුද්ධයෙන් පරාජිත වී පළා ගොස් නුවරට එන්නේ මල් මාලා සාදන තැනට ඇතුළු වී හමුදාවේ පැමිණීම බලාපොරොත්තු විය. ඈ ඔහුට වතාවත් කළා ය. ඔහු ඇගේ වතාවතින් පැහැදී ඇය අන්තඃ පුරයට ගෙන්වාගෙන අග මෙහෙසි තනතුරේ පිහිටුවී ය.
ඉක්බිති එක් දිනක් මෙසේ සිතී ය. “මා විසින් මේ දුප්පත් කුලයක දියණියට මහත් ඉසුරු දෙන ලදි. කවරෙක් ඔබට ප්‍රිය වේ ද යි මැයගෙන් මම විමසන්නෙම් නම් මැනවි. ඇය “මහරජ ඔබ මට ප්‍රියයි” කියා යළි මා විමසයි. එවිට මම “මට ද ඔබ ම ප්‍රියයි” යි ඇයට කියමි’යි. මෙසේ ඔවුහු එකිනෙකාට විශ්වාස ඇති කර ගනු පිණිස සම්මෝදනීය කථා පවත්වමින් විමසති. ඒ දේවිය පණ්ඩිත ය, බුදුන්ගේ උපස්ථායිකා ය, ධර්ම උපස්ථායිකා ය, සංඝ උපස්ථායිකා ය, මහා ප්‍රාඥ ය. එහෙයින් මෙසේ සිතුවා ය. “මේ ප්‍රශ්නය රජුගේ මුහුණ දෙස බලා නො විමසිය යුතු ය. එය ඈ රසයෙන් යුතු ව ම කියා රජුගෙන් විමසුවා ය. රජතුමා ඈ විසින් රසයෙන් යුක්ත ව කියන ලද බැවින් නැවැත්වීමක් නො ලබන්නේ තමාත් රසයෙන් යුතු ව කියා යහපත් වූ මෙය තථාගතයන් වහන්සේට දන්වන්නෙමි යි ගොස් පැවසී ය.
**නෙවජ්ඣගා** නො ලබයි. **එවං පියො පුථු අත්තා පරෙසං** යම් යම් සේ කෙනෙකුට තමා ප්‍රිය ද එසේ ම අන් බොහෝ සත්ත්වයනට ද තමා ප්‍රිය වන්නේ ය යන තේරුම යි.
නව වැන්නේ - **ථූණුපනීතානි** ටැඹට (කණුවට) ගෙනෙන ලද්දාහු, ටැඹට ගැට ගසන ලද්දාහු වෙත්; **පරිකම්මානි කරොන්ති** මෙපමණකින් ඒ භික්ෂූන් විසින් රජුගේ ඇරඹූ යාගය (ගැන) තථාගතයන් වහන්සේට සැළ කරන ලදි. කුමක් නිසා රජතුමා විසින් මේ යාගය අරඹන ලද්දේ ද? නරක සිහිනයක් නැසීම පිණිස ය. එක් දිනක් රජතුමා සර්වාලංකාර ප්‍රතිමණ්ඩිත වූයේ උතුම් ඇතකු පිට නැගුනේ නගරයේ සැරිසරන්නේ කවුළුව ඇර බලන එක් ස්ත්‍රියක දැක ඇය පිළිබඳ සිතක් ඇති වූයේ එතැනින් ම නැවතී අන්තඃපුරයට පිවිස එක් පුරුෂයෙකුට එය පවසා “යව, ඇය සස්වාමික බව හෝ අස්වාමික බව දැන ගනුව” යි යැවී ය. හේ ගොස් ඇසී ය. ඕ තොමෝ “මගේ ඒ සැමියා වෙළෙඳ සැලෙහි සිටින්නේ ය” යි පෙන්වූවා ය. රාජ පුරුෂයා ඒ බැව් රජුට දැන්වී ය: රජතුමා ඔහු කැඳවා “මට උපස්ථාන කරව” යි කී ය. “දේවයිනි, මම උපස්ථාන කිරීමට නො දනිමි” යි කී කල්හි ද “උපස්ථාන කිරීම ගුරුවරයකු ළඟ උගත යුත්තක් නො වේ” යි බලාත්කාරයෙන් ආයුධ පුවරුව ඔහු ලවා අල්ලවා ගෙන උපස්ථායක කරවී ය. උපස්ථාන කොට නිවසට ගිය පමණින් ඔහු යළි කැඳවා “උපස්ථායකයා විසින් රජුගේ වචන (කියන දෑ) කළ යුතු ය. යව, මෙයින් යොදුනක් පමණ වූ තැන අපගේ හිස ධෝවනය කරන පොකුණක් ඇත. එයින් අරුණු වන් මැටි ද රතු උපුල් මල් ද ගෙන එව ඉදින් අද ම නො එන්නෙහි නම් තොපට රාජ දණ්ඩනය (නියම) කරමි” යි කියා යැවී ය. හේ රාජභය නිසා පිටත් ව ගියේ ය.
රජතුමා ඔහු ගිය කල්හි දොරටු පාලයා කැඳවා “අද හවස ම දොරටු වසා, මම රාජදූතයෙක්මි යි කියන්නවුන්ට වත් (දොරටු) නො අරිනු යි කී ය. ඒ පුරුෂයා මැටි ද උපුල් මල් ද ගෙන දොරටු වැසූ මොහොතේ ම පැමිණ බොහෝ (කරුණු) කියන්නේ වුව ද දොර (අරිනු) නො ලැබන අනතුරට (රාජදණ්ඩනයට) ඇති බියෙන් ජේතවනයට ගියේ ය. රජතුමා ද බලවත් පීඩාවෙන් මැඩුනේ ටික වේලාවක් හිඳගෙන සිටියි; ටික වේලාවක් සිටගෙන සිටියි; ටික වේලාවක් නිදයි; සිටින තැනක් නො ලබන්නේ ඒ ඒ තැන හිඳින්නේ ම වඳුරු නින්දෙන් නිදා ගනියි.
පෙර ද මේ නගරයේ ම සිටු පුත්‍රයෝ සතර දෙනෙක් පරදාර කර්ම කොට නන්දෝපනන්ද නම් ලෝකුඹු නිරයෙහි උපන්හ. ඔවුහු පෙන නගින කුඹයෙහි පැසවන්නාහු වසර තිස් දහසක් පහතට යමින් කළයෙහි පතුළට යති. වසර තිස් දහසක් උඩට එන්නාහු මතු පිටට එති. ඔවුහු ඒ දවස්හි ආලෝකය බලා තමන්ගේ පාපකර්මය පිළිබඳ වූ බියෙන් එක් එක් ගාථාවක් කියනු කැමැත්තෝ (එසේ) කීමට නො හැකි වෙමින් එක් එක් අකුරක් ම කීහ. එකෙක් ‘ස’ කාරය, එකෙක් ‘සො’ කාරය, එකෙක් ‘න’ කාරය, අනිකා ‘දු’ කාරය කී ය. රජතුමා ඒ නිරි සතුන්ගේ ශබ්දය ඇසූ වේලේ පටන් සුවයක් නො විඳිමින් රෑ ඉතිරි කොටස ගත කළේ ය.
අරුණ නැගි කල පුරෝහිතයා පැමිණ රජතුමාගෙන් සුවසේ නිදා ගැනීම ගැන විමසී ය. හේ “ආචාර්යයෙනි, සුවයක් කොයින් ද? යි කියා සිහිනෙන් මෙ බඳු ශබ්ද ඇසීමි යි පැවසී ය. බ්‍රාහ්මණයා “මේ රජුට මේ ස්වප්නයෙන් වෘද්ධියක් හෝ හානියක් හෝ නො වේ. එසේ වුවත් මොහුගේ ගෙහි යමක් ඇත් ද එය ගෞතම ශ්‍රමණයන් වහන්සේටත් ගෞතම ශ්‍රාවකයන්ටත් වේ. බ්‍රාහ්මණයෝ කිසිවක් නො ලබත්. බ්‍රාහ්මණයනට භික්‍ෂාව උපයා දෙන්නෙමි’යි; “මහරජතුමනි, මේ සිහිනය බරපතළ ය. හානි තුනකින් එකක් පෙනේ. (එනම්) රාජ්‍ය අන්තරායක් හෝ වන්නේ ය. ජීවිත අන්තරායක් හෝ වන්නේ ය. වැස්ස හෝ නො වසින්නේ ය යි කී ය. “ආචාර්යයෙනි, කෙසේ නම් යහපතක් වන්නේ ද?” මහරජ, ආචාර්යයන් හා සාකච්ඡා කොට දැන ගැනීමට හැකි ය.” යනු මැනවි (ආචාර්යයන් හා) සාකච්ඡා කොට අපට යහපතක් කරව” යි,
හේ සිවිකා ශාලාවට බ්‍රාහ්මණයන් කැඳවා ඒ බැව් දන්වා, වෙන වෙන ම ගොස් මෙසේ කියන්නැයි කණ්ඩායම් තුනක් කළේ ය. බ්‍රාහ්මණයෝ පිවිස රජුගෙන් සුවසේ නිදා ගැනීම ගැන විමසූහ. රජතුමා පුරෝහිතයාට කී පරිද්දෙන් ම පවසා, කෙසේ යහපතක් වන්නේ දැයි විමසී ය. බ්‍රාහ්මණයෝ සර්ව පඤ්ච ශත (පන්සිය) යාගය මැද මේ කර්මයෙන් යහපතක් වන්නේ ය. මහරජ (පෙර) ආචාර්යවරු මෙසේ කියති යි පැවසූහ. රජතුමා ඔවුන්ගේ කථාව අසා නො සතුටට පත්ව ප්‍රතික්‍ෂේප නො කොට නිහඬ ව සිටියේ ය. ඉක්බිති දෙවන කණ්ඩායමේ බ්‍රාහ්මණයෝ ද පැමිණ එලෙස ම කීහ. පසුව තෙවන කණ්ඩායම ද (එසේ කළහ). ඉක්බිති රජතුමා ‘යාගය’ කරත්වා යි අණ කළේ ය. එතැන් පටන් බ්‍රාහ්මණයෝ වෘෂභ ආදි සතුන් රැස් කළෝ ය. නගරයෙහි මහා ඝෝෂාවක් ඇති විය. ඒ පුවත දැන මල්ලිකා දේවිය රජතුමා තථාගතයන් වහන්සේ වෙත යැවුවා ය. හේ ගොස් භාග්‍යවතුන් වහන්සේ වැඳ එකත් පස් ව සිටියේ ය. ඉක්බිති භාග්‍යවතුන් වහන්සේ ඔහුට “මහරජ, ඔබ මහ දවල් කොහි සිට එන්නෙහි ද? යි ඇසූහ. රජතුමා “ස්වාමීනි, අද මට සිහිනෙන් ශබ්ද සතරක් ඇසිණි. ඒ මම බ්‍රාහ්මණයන් විමසීමි. බ්‍රාහ්මණයෝ, මහරජ, සිහිනය බරපතළ ය. සර්ව පඤ්ච ශත යාගය යැද ප්‍රතිකර්ම කරමු යි (එය) අරඹන ලදී යයි කී ය. “මහරජ ඔබ විසින් අසන ලද ශබ්ද මොනවා ද?” හේ ඇසූ පරිදි දැන්වී ය. එවිට භාග්‍යවතුන් වහන්සේ ඔහුට කී සේක. “මහරජ, පෙර මේ නගරයෙහි ම සිටු පුත්තු සතර දෙනෙක් පරදාර කර්මයෙහි යෙදුනාහු නන්දෝපනන්ද ලෝකුඹු නිරයෙහි උපන්නාහු වසර සැට දහසක් මතුයෙහි ඉහළට නැඟුනාහ.
එහි එකෙක් -
(වසර සැට දහසක් හැමතින් ම සම්පූර්ණ විය. නිරයෙහි පැසවන්නවුනට කෙදිනක නම් කෙළවරක් වේ ද?)
මේ ගාථාව කියනු කැමැත්තේ විය. දෙවැන්නා -
(ඒ මම මෙයින් ගොස් මනුෂ්‍ය යෝනිය ලැබ, නිර්ලෝභී ශීලසම්පන්න වී බොහෝ කුසල් කරන්නෙමි)
මේ (ගාථාව) ය. තෙවැන්නා -
(කෙළවරක් නැත. කෙළවරක් කොයින් ද? කෙළවරක් නො පෙනේ. නිදුකාණෙනි, මගේත් ඔබගේත් කරන ලද පාපය පෙනේ).
මේ (ගාථාව) ය. සිවු වැන්නා -
(නරක ජීවිතයක් ගත කළෙමු. යම් කෙනෙක් ශාන්ත වූවාහු ද, ඔවුනට නො දුනිමු. භෝග ඇති කල්හි අපට ම පහනක් නො කර ගතිමු.)
මේ (ගාථාව) ය. ඔවුහු මේ ගාථා කීමට නො හැකි වූවෝ එක් එක් අක්ෂරයක් කියා එහි ම ගිලුනාහ. මෙසේ මහරජ, ඔවුහු-නිරිසත්ත්වයෝ කර්මානුරූප ව හඬ නැඟූහ. ඒ ශබ්ද ඇසීම් හේතුවෙන් ඔබට අයහපතක් හෝ යහපතක් හෝ නැත. මෙපමණ සිවුපාවුන්ගේ ඝාතන කර්මය නම් බරපතළ යයි, අපා බියෙන් බිය ගන්වා ධර්ම කථා පැවසූ සේක.
රජතුමා බුදුන් වහන්සේ කෙරෙහි පැහැදී, “මොවුන් මුදවමි, මොවුනට ජීවිතය දෙමි, හරිත වන් තණ කොට කත්වා, සිසිල් දිය පානය කරත්වා. ඔවුනට සිසිල් වාතය හමාවා යි කියා, “යවු මුදා හරිවු” යි මිනිසුනට අණ කළේ ය. ඔවුහු ගොස් බ්‍රාහ්මණයන් පළවා හැර ඒ ප්‍රාණී සමූහාය බන්ධනයෙන් මුදා හැර නගරයෙහි ධර්ම භෙරිය පැවැත්වූහ.
ඉක්බිති රජතුමා බුදුන් වහන්සේගේ සමීපයෙහි සිටින්නේ (මෙසේ) කී ය: “ස්වාමීනි, එක් රැයක් යාම තුනක් නම් වේ. මට අද රෑ දෙකක් එකට එකතු කළාක් මෙන් විය. (අරුණුවන් මැටි ගෙනා) පුරුෂයා ද එහි ම සිටිමින් (මෙසේ) කී ය: “ස්වාමීනි, යොදුන නම් ගව් සතරක් වේ. මට අද යොදුන් දෙකක් එකට එකතු කළාක් මෙන් විය’යි. ඉක්බිති භාග්‍යවතුන් වහන්සේ “නිදිවරන්නකුට රාත්‍රියේ දිගු බව ප්‍රකට ය. ශාන්ත වූවෙකුට (විඩාවට පත්වූවෙකුට) යොදුන දිග බව ප්‍රකට ය. සසරට වැටුණු බාල පෘථග්ජනයාට අනමතග්ග සංසාර වට්ටය ඒකාන්ත ලෙස ම දීර්ඝ ය යි රජුත් ඒ පුරුෂයාත් නිරි සතුනුත් අරභයා ධම්මපදයේ මේ ගාථාව වදාළ සේක.
(නිදි වරන්නාට රැය දිගු ය. ගමන් ගොස් වෙහෙසුණහුට යොදුන දිග ය. බණ නොදන්නා වූ මෝඩයන්ට සසර දිග ය.)
ගාථාවසානයේ දී ඒ ස්ත්‍රිය හිමි පුරුෂයා සෝවාන් ඵලයෙහි පිහිටියේ ය. **එතමත්‍ථං විදිත්‍වා** මේ කාරණය දැන:
**අස්සමෙධං** පෙර රජ දවස ශස්‍යමේධය, පුරුෂමේධය, සම්මාපාස, වාචපෙය්‍ය යි සතර සංග්‍රහ වස්තුවක් විය. ඒවායින් රජවරු ලෝකයාට සංග්‍රහ කළහ. එහි නිපදවූ අස්වැන්නෙන් දහයෙන් කොටසක් ගැනීම ශස්‍ය මේධය නමි. ශස්‍ය (අස්වනු) සම්පාදනයෙහි බුද්ධිමත් බව යනු අරුත යි. මහා යෝධයනට මාස හයක් ආහාර වැටුප් දීම පුරුෂ මේධය නමි, පුරුෂයනට සංග්‍රහ කිරීමේ බුද්ධිමත් බව යන අරුත යි. දිළිදු මිනිසුන්ගෙන් ලිපි (ගිවිසුම්) ගෙන තුන් වසරක් පොළී රහිත ව දහස දෙදහස පමණ ධනය දීම සම්මාපාස නමි. එය මැනවින් මිනිසුන් බැඳ තබයි. හදවතෙහි බැඳ තබා ගත්තාක් මෙන් තබයි. එහෙයින් ‘සම්මාපාස’ යි කියනු ලැබේ. තාත (පුත) ‘මාතුල’ (මාමාණනි) ආදී ක්‍රමයට මුදු වචන පැවසීම වාචපෙය්‍ය නමි. ප්‍රිය වචන ඇත්තේ යනු අරුත යි. මේ සතර සංග්‍රහ මගින් සංග්‍රහ කරන ලද රට සමෘද්ධිමත් වෙයි, පොහොසත් වෙයි, බොහෝ ආහාර පාන සහිත, ක්‍ෂේම වූ අර්බුද නොමැති මිනිස්සු සතුටු වූවාහු. ප්‍රීිති වූවාහු දරුවන් උරෙහි නටවමින් දොරවල් නො වැසුවෝ ම කල් යවති. ගේදොරවල අගුලු නොමැති බැවින් මෙය ‘නිරග්ගල’ යි කියනු ලැබේ. මෙය පෞරාණික සම්ප්‍රදාය යි.
පසු කලෙක ඔක්කාක රජ සමයේ බ්‍රාහ්මණයෝ මේ සතර සංග්‍රහ වස්තූත් මේ රාජ්‍ය සම්පත්තියත් පෙරළා දමා මුල් උදුරා දමා අශ්වමේධ, පුරුෂමේධ ආදී යාග පහ නම් කළහ. ඒවා අතර මෙහි අස්සං (අශ්වයා) “මෙධන්ති (නසත්) යි අස්සමෙධො; උසස් යාග දෙකකින් යාග කළ යුතු එක් විසි යාග ස්ථම්භයකට එක ම දවසක මද්දහනේ ගවයින් පස් දෙනෙකු මැරීමෙන් භීෂණය වූ, බිමත් මිනිසුනුත් හැර අවශේෂ සියලු සම්පත් පුදන යාගයට මෙය සමාන වචනයකි. පුරුෂයා මෙහි මරතියි = **පුරිසමෙධ** ය. භූමිය සහිත ව, උසස් යාග සතරකින් යාග කළයුතු, අශ්වමේධය පිළිබඳ ව කියන ලද ධනය පුදන යාගයට මෙය සමාන වචනයකි. **සම්මං** = යාග උපකරණ මෙහි බැඳ දමති යි (ගැට ගසති යි) **සම්මාපාසො.** දහවල් හි (ශම්‍යා) යාග උපකරණය වීසි කොට එය පතිත වූ ස්ථානයෙහි වේදිකාවක් තනා, එහා මෙහා ගෙන යා හැකි යාගස්ථම්භ ආදියෙන් (යුතු ව) සරස්වතී නදියෙහි එබී ලද ඉඩෙහි පටන් ප්‍රතිලෝම ලෙස (ආ පස්සට) යමින් යාග කළ යුතු යාගයට සමාන වචනයකි. වාජ (ශක්තිය) මෙහි පානය කරතියි = **වාජපෙය්‍ය.** එක් උසස් යාගයකින් (හා) සිවුපාවුන් දාහතකින් බෙලි කණුවක කෙරෙන පූජා දාහතක් යාග කළ යුතු යාගයට සමාන වචනයකි මෙය. මෙහි දොර අගුල් නැතැයි **නිරග්ගලො.** අශ්වමෙධ යාගයෙහි පවසන ලද භූමියත් මිනිසුනුත් සහිත ව උසස් යාග නවයකින් යාග කළ යුතු වූ ‘මේධ’ විකල්ප වූ සර්වමෙධ පර්යාය නාම වූ යාගයට සමාන වචනයකි. **මහාරම්හා** මහත් කෘත්‍ය, කළ යුතු මහත් දේ. **සම්මග්ගතා** මැනවින් පිළිපන් බුද්ධාදීහු: **නිරාරම්හා** ස්වල්පයෙහි පිහිටි - (හිරිහැර රහිත), අල්ප කෘත්‍ය; **යජන්ති අනුකූලං** කුලයක් පාසා යාග කරති. ආදි කාලීන පුරුෂයන් විසින් පිහිටුවන ලද නිතිපතා බත් දීම ආදි යමක් වේ ද එය අගමුල නො සිඳමින් මිනිස්සු දෙත් යනු අර්ථ යි.
දස වැන්නේ - **ඉධ භන්තෙ රඤ්ඤා** ඒ භික්ෂූන් වහන්සේලා ඒ මිනිසුන් අතර (සිටින) අනඳ තෙරුන්ට මනා කරුණක් දන්වන්නාහු (මෙය) දැන්වූහ. ශක්‍රයා විසින් කුස රජුට දෙන ලද අෂ්ටවංක මාණික්‍යය රජුට ප්‍රවේණියෙන් ලැබී තිබේ. රජතුමා සැරසෙන වේලාවෙහි “ඒ මාණික්‍යය ගෙනෙනු’ යි කී ය. මිනිස්සු “තිබූ තැන (එය) නො දකිමු’යි දැන්වූහ. රජතුමා නිවස ඇතුළෙහි ගැවසෙන්නන් ‘මැණික සොයා දෙනු’ යි බැඳ දැම්මවී ය. අනඳ තෙරණුවෝ එවුන් දැක මැණික තැන්පත් කළ (ඇසුරුම් කළ) අයට එක් උපායක් වදාළහ. ඔවුහු රජුට දැන්වූවෝ ය. රජතුමා “තෙරුන් වහන්සේ පණ්ඩිතය හ. තෙරුන්ගේ වචන අනුව කරවු’ යි කී ය. ඇසුරුම් කරන්නෝ රජ මිදුලෙහි දිය සැළියක් තබවා තිරයකින් වට කොට ඒ මිනිසුන්ට කීහ. “සාටකයක් පෙරවා එහි ගොස් අත් ඔබනු” යි. මැණික් සොරා (මෙසේ) සිතී ය: රාජ භාණ්ඩය ඉවත දමන්නට හෝ පාවිච්චි කරන්නට හෝ නො හැක්කේ ය. හේ ගෙට ගොස් මැණික කිසිල්ලේ තබා සාටකය පෙරවා පැමිණ දිය සැළියෙහි දමා පිටත් ව ගියේය. මහජනයා ආපසු ගිය විට රාජ පුරුෂයෝ සැළියෙහි අත ඔබා මැණික දැක ගෙනැවිත් රජුට දුන්හ. “ආනන්ද තෙරුන් විසින් පෙන්වා දෙන ලද ක්‍රමයෙන් මැණික දක්නා ලදී” යි මහජනයා හඬ නැඟූහ. ඒ භික්ෂූහු ඒ කාරණය තථාගතයන් වහන්සේට දන්වන්නෝ මේ ප්‍රවෘත්තිය දැක්වූහ. බුදුන් වහන්සේ “මහණෙනි, ආනන්දයන් මිනිසුන්ගේ අත තිබූ මැණික ගෙන දීම ආශ්චර්යයක් නො වේ. පෙර පණ්ඩිතයෝ තම නැණෙහි පිහිටා අහේතුක ප්‍රතිසන්ධියෙහි පහළ වූ තිරිසන් ගත වූවන්ගේ අතෙහි වූ භාණ්ඩයක් වුව ද රැගෙන රජුට දුන්හ යි කියා,
යි **මහාසාර ජාතකය** වදාළ සේක.
**න තං දළ්හං** ඒ බන්ධනය ස්ථිර එකකැයි නො කියති, **යදායසං** ‘යං අයසා කතං’ (යමක් යකඩින් කරන ලද ද) **සාරත්තරත්තා** දැඩි ඇල්මෙන් ඇළුණ, සාරත්වයෙන් ඇළුණු හෝ, හරය මෙය යි සිතමින් ඇළුණු යන අරුතයි. **අපෙක්ඛා** උපේක්ෂාව, තෘෂ්ණාව ආහු කියත්. **ඔහාරිනං** සතර අපායෙහි ඇද දමන **සිථිල** යකඩ ආදී බැඳුමින් මෙන් නොව ඉරියව් නවත්වා සිටි, ඒ බැඳුමෙන් බැඳුනාහු අන් දේශයකට හෝ සයුරෙන් එපිටට ද යත් ම ය. **දුප්පමුඤ්චං** ලෝකෝත්තර ඥානයෙන් හැර මිදීමට නො හැක්කේ යි.
2. අපුත්තක වර්ගය
**දෙවන** වර්ගයෙහි පළමු වැන්නේ - **පුබ්බාරාමෙ මිගාරමාතුපාසාදෙ** පූර්වාරාමය යි හැඳන්වෙන විහාරයෙහි - මිගාර මාතුගේ ප්‍රාසාදයෙහි, එහි අනුපූර්ව කථාව මෙසේ ය:
අතීතයෙහි කල්ප ලක්ෂයකට පෙර එක් උපාසිකාවක් පදුමුත්තර බුදුන් වහන්සේට ආරාධනය කොට බුදුන් ප්‍රමුඛ ලක්ෂයක් මහ සඟනට දන් දී ඒ භාග්‍යවතුන් වහන්සේගේ පාමුල හිඳ අනාගතයෙහි ඔබ වහන්සේ හා සමාන බුදුන් වහන්සේ නමකගේ අග්‍ර උපස්ථායිකාවක වන්නෙමි” යි ප්‍රාර්ථනාවක් කළා ය. ඇය කල්ප ලක්ෂය්ක දෙව් ලොවෙහිත් මිනිස් ලොවෙහිත් සැරිසරා අපගේ භාග්‍යවතුන් වහන්සේගේ කාලයෙහි භද්දිය නුවර මෙණ්ඩකපුත්‍ර ධනඤ්ජය සිටාණන්ගේ ගෘහයෙහි සුමනා දේවියගේ කුසෙහි පිළිසිඳ ගත්තා ය. උපන් කල්හි ඇයට විසාඛා යන නම තැබූහ. ඇය යම් දිනෙක භාග්‍යවතුන් වහන්සේ භද්දිය නගරයට වැඩි සේක් ද, එදින පන්සියයක් දැරියන් සමග බුදුන් වහන්සේට පෙර ගමන් කළා ප්‍රථම දර්ශනයෙහි දී ම සෝවාන් බවට පත් වූවා ය. පසු කලෙක සැවැත් නුවර මිගාර සිටු පුත් පුණ්ණවර්ධන කුමාරයාගේ නිවසට ගියා ය. එහි දී මිගාර සිටුවරයා ඇය මව් තනතුරේ තැබුවේ ය. එහෙයින් ඇය ‘මිගාර මාතා’ යි කියනු ලැබේ. ඈ විසින් කරවන ලද ප්‍රාසාදයෙහි.
**බහිද්වාරකොට්ඨකෙ** ප්‍රාසාද දොර කොටුවට පිටත; (බිහි දොර); විහාර දොරටු කොටුවේ නො වේ. ඒ ප්‍රාසාදය ලෝහ ප්‍රාසාදය මෙන් හාත්පස දොරටු කොටු සතරකින් සමන්විත ප්‍රාකාරයකින් වට කරනු ලැබූවකි. ඒවායින් නැගෙනහිර දොරටු කොටුවෙන් බැහැර ප්‍රාසාද ඡායාවෙහි පෙරදිගට මුහුණ ලා පනවන ලද උතුම් බුද්ධාසනයෙහි වැඩ සිටින සේක.
**පරූළ්හකච්ඡනඛලොමා** පරූළ්හ (වැඩුණු) කච්ඡා (කිහිලි), පරූළ්හ නඛා (නිය) පරූළ්හ ලොමා (රෝම) ඇති, කිහිලි ආදියෙහි දිග රෝම දිග නිය ද ඇති යනු අර්ථ වේ. **ඛාරිවිවිධං** විවිධඛාරිං - නානාප්‍රකාර වූ පැවිදි පිරිකර බඩු; අවිදූරෙ **අතික්කමන්ති** නුදුරු මගින් නගරයට ඇතුළු වෙත්, **රාජාහං භන්තෙ** “ස්වාමීනි, මම (පසේනදී) කොසොල් රජ වෙමි, මාගේ නම ඔබ වහන්සේලා දැන ගනිත්වා”යි. කුමක් නිසා රජතුමා ලෝකයෙහි අග්‍ර පුද්ගලයන් වහන්සේ සමීපයෙහි සිටිමින් මේ ආකාර වූ නග්න වස්තු නිශ්‍රිත වූවනට ඇඳිලි බඳී ද? සංග්‍රහ කරනු පිණිස ය. ඔහුට මෙසේ සිතිණි. ඉදින් මම ඔවුනට මෙ වැන්නක් වත් නො කරන්නෙම් නම්, “අපි අඹු දරුවන් හැර දමා මොවුන් වෙනුවෙන් කටුක අහර ගැනීම් දුක් සහිත නිදා ගැනීම් ආදිය කරමු. මෙතෙමේ අපට ඇඳිලි බැඳීම් පමණ වත් නො කරති” යි තමන් විසින් දක්නා ලද අසන ලද දේ සඟවා ගනිමින් කථා නො කරනු ඇත, මෙසේ කළ විට නො සඟවා කථා කරනු ඇත. එහෙයින් මෙසේ කළේ ය. තවද බුදුන් වහන්සේගේ අදහස දැනගනු රිසි ව ද එසේ කළේ ය.
**කාසිකචන්‍දනං** සිනිඳු සඳුන්, **මාලාගන්‍ධවිලෙපනං** වර්ණ ගැන්වීම සඳහා මාලා ද, සුවඳවත් භාවය පිණිස ගන්ධ ද වර්ණ ගන්ධ පිණිස විලේපන ද දරන;
**සංවාසෙන** එකට විසීමෙන්, **සීලං වෙදිතබ්බං** මොහු සුසිල්වතෙකු හෝ දුසිල්වතෙකු දැයි එක් ව වාසය කරන්නෙකු විසින් ළඟට පැමිණෙන්නෙකු විසින් දත යුත්තේ ය. **තඤ්ච ඛො දීඝෙන අද්ධුනා න ඉත්තරං** ඒ ශීලය ද දීර්ඝ කාලයකින් දත යුත්තේ ය, ටික කලකින් නො වේ. දින දෙක තුනකින් සංයත ආකාරය ද සංවරණය කරන ලද ඉන්ද්‍රිය ස්වභාවය ද දක්නට නො හැක්කේ ය. මනසි කරොතා “මොහුගේ ශීලය අල්ලා ගන්නෙමි” යි මෙනෙහි කරන්නෙකුට මනා ලෙස නිරීක්ෂණය කිරීමෙන් ම දැනගැන්මට හැක්කේ ය; සුළුවෙන් නො වේ. **පඤ්ඤවතා** - එය ද ප්‍රඥාවන්ත පණ්ඩිතයන් විසින් ම ය; බාලය සිත යොදවන්නේ මුත් දැනගැන්මට නො හැක්කේ වෙයි.
**සංවොහාරෙන** කථනයෙන්;
(මනුෂ්‍යයන් අතර යම් කිසිවෙක් කථනයෙන් ජීවත් වෙයි ද, වාසෙට්ඨය, මෙසේ දක්නෙහි ය: ඔහු වෙළෙන්දෙකි, බ්‍රාහ්මණයෙක් නො වේ.)
මෙහි ව්‍යවහාරය ‘වොහාරො’ නමි. “චත්තාරො අරියවොහාරො චත්තාරො අනරියවොහාරො” (ආර්ය වෝහාර සතරකි, අනරිය වෝහාර සතරකි) මෙහි චේතනා ය, “සංඛා සමඤ්ඤා පඤ්ඤත්ති වෝහාරො” (සංඛ්‍යා, සමඤ්ඤා, ප්‍රඥප්ති, ව්‍යවහාර) යනු මෙහි ප්‍රඥප්ති ය; “වොහාර මත්තෙන සො වොහරෙය්‍ය” (ව්‍යවහාර මාත්‍රයෙන් හේ ව්‍යවහාර කරයි) මෙහි කථා ව්‍යවහාරය යි. මෙහි ද එය ම අදහස් කෙරේ. ඇතැම් කෙනෙකුගේ ඉදිරිපිට කෙරෙන කථා අනභිමුඛයේ කෙරෙන කථාව හා සම නො වේ. අනභිමුඛ කථාව සම්මුඛ කථාව හා (නො සම ය). මුලින් කරන කථාව පසු ව කෙරෙන කථාව සමග ද, පසු ව කෙරෙන කථාව මුලින් කෙරෙන කථාව සමග ද [නො සම වේ.] කථා කිරීමෙන් ම මේ පුද්ගලයා අපිරිසිදු යයි දැන ගැන්මට හැක්කේ ය. පිරිසිදු සිල් ඇත්තහුගේ පූර්වය පශ්චිමය සමගත් පශ්චිමය පූර්වය සමගත් සම වේ. එසේ සම්මුඛ ව කරන ලද කථාව අසම්මුඛ ව කරන ලද කථාව සමගත් අසම්මුඛ ව කරන ලද කථාව සම්මුඛ ව කරන ලද කථාව සමගත් [සම වේ.] එහෙයින් කථා කිරීමෙන් පිරිසිදු බව දැන ගැනීමට හැකි යයි ප්‍රකාශ කරමින් මෙසේ පැවසූ සේක.
**ථාමො** ඥාන ශක්තිය, යමෙකුට ඥාන ශක්තිය නැද්ද හේ හටගත් උපද්‍රවවල දී ගත යුතු දේ ග්‍රහණය කිරීම, කළ යුතු කාර්යය නො දන්නේ දොරක් නො මැති ගෙයකට ඇතුළු වූවකු මෙන් හැසිරෙයි. එහෙයින් කී ය. “මහරජ, ආපදාවන්හි දී ශක්තිය දත යුත්තේ ය.
**සාකච්ඡාය** සාකච්ඡාවෙන්, මෝඩයාගේ කථාව ජලයෙහි පන්දුව මෙන් උඩ පනී. ප්‍රඥාවන්ත කථා කරන්නාගේ ප්‍රතිභානය (අවබෝධය) අනතුරු රහිත වේ. ජලය කැළතීමෙන් ම මත්ස්‍යයා කුඩා ද මහත් දැයි දැනගනු ලැබේ. **ඔචරකා** පුවත් විමසා බලන්නාහු, සොරු පර්‍වත මුදුනෙන් යද්දී වුව ද විමසා බලමින් ම සිටිත්, **ඔචරිත්‍වා** ‘අවචරිත්‍වා’ විමසා; ඒ ඒ පුවත් දැන යන අර්ථ යි. **රජොජල්ලං** රජස් ද දැලි ද, **වණ්ණරූපෙන** වර්ණ (රූප) සටහනින් **ඉත්තර දස්සනෙන** සුළු දසුනකින්, **වියඤ්ජනෙන** පිරිකර බඩුවලින් **පතිරූපකො මත්තිකංකුණ්ඩලොව** ස්වර්ණප්‍රතිරූපක (රන්වලට සමාන වන ලෙස තැනූ) මැටි කොඬොල් මෙන්, **ලොහඩ්ඪමාසො** අඩ මස්සක් (කුඩා තඹ කාසියක්).
දෙවැන්නේ - **රූප** යනු නීල පීත ආදි ප්‍රභේද වූ රූපාරම්මණ ය. **කාමානං අග්ගං** මෙය කාමයන් අතුරින් උත්තම ය. ශ්‍රේෂ්ඨ ය යි රූප ගරුකයා (රූප ගරු කරන්නා) කී ය. ඉතිරි ඒවා ගැන ද මේ න්‍යාය ම ය. **යතො** යම් දවසක. **මනාපපරියන්තං **මනාපය ඵලයක් වූ, මනාප කෙළවර කොට ඇති; මනාප දෙකකි: පුද්ගල මනාපය සම්මුති මනාපය (යනුවෙනි). පුද්ගල මනාපය නම් යමක් එක් පුද්ගලයෙකුට ඉෂ්ට වේ ද, කාන්ත වේ ද, එය අන්‍යයෙකුට අනිෂ්ට අකාන්ත වේ. ප්‍රත්‍යන්ත වාසීනට ගැඩවිලා පවා ඉෂ්ට (ප්‍රිය) ය, කාන්ත ය, මනාප ය; මධ්‍යම දේශවාසීන්ට අතිශයින් පිළිකුල් ය. ඔවුනට ද මොනර මස් ආදිය ඉෂ්ට (ප්‍රිය) වේ. අන්‍යයනට ඒවා අතිශයින් පිළිකුල් ය. මෙය පුද්ගල මනාපය යි. අනික සම්මුති මනාපය යි.
ඉෂ්ට අනිෂ්ට ආරම්මණය නම් ලොවෙහි කොටස් කර ඇත්තේ නො වේ. බෙදා වෙන් කොට දැක්විය යුතු ය. එසේ කොටස් කරන්නා විසින් ද අති ඓශ්චර්යවූවන් - මහාසම්මත මහාසුදස්සන ධර්මාශෝක ආදීන් - වශයෙන් නො බෙදා දැක්විය යුතු ය. ඔවුන්ට දෙවියන්ට හා සමාන වූ හෝ අමනාප ආරම්මණයන් හට ගනී. ආහාර පාන දුර්ලභ වූ බෙහෙවින් ම දුප්පත් වූවන්ගේ (මනාප) වශයෙන් ද නො බෙදිය යුතු ය. ඔවුන්ගේ (මනාපය අනුව) නිවුඩු හාලේ බත්තුළු පවා කුණු රස වුව ද අතිමධුර, අමෘතය හා සමාන වේ. මධ්‍යම තත්ත්වයේ වූවන්ගේ - ගණන් තබන්නන්, මහාමාත්‍යයන්, සිටු පවුලට අයත් වූවන් හා වෙළෙන්දන් ආදීන්ගේ - සමහර කාලවල හොඳටත් සමහර කාලවල නරකටත් (මනාපය) ලබන්නන් හැටියට වර්ග කළ යුතු ය. ඒ ආරම්මණය ජවන වශයෙන් වෙන් කිරීමට නො හැක්කේ ය. ජවන ඉෂ්ටයෙහිත් ඇලෙයි, අනිෂ්ටයෙහිත් (ඇලෙයි) ඉෂ්ටයෙහිත් දූෂ්‍ය වෙයි, අනිෂ්ටයෙහිත් (දූෂ්‍ය වෙයි). ඒකාන්ත වශයෙන් විපාක සිත ඉටු අනිටු බව පිරිසිඳයි. මිථ්‍යා දෘෂ්ටිකයෝ බුදුන් වහන්සේ හෝ සංඝයා හෝ මහාචේතිය ආදී ප්‍රණීත ආරම්මණයන් හෝ දැක ඇස් වසා ගනිති. දොම්නසට පත් වෙති, ධර්ම ශබ්ද අසා කන් වසා ගනිති. එතෙකුදු වුවත් ඔවුන්ගේ චක්‍ඛු විඤ්ඤාණ - සෝත විඤ්ඤාණ කුසලවිපාක සහිත වූයේ ම වේ. අසුචි අනුභව කරන ඌරෝ අසුචි ගඳ ආඝ්‍රාණය කොට “කෑමට (යමක්) ලබන්නෙමු” යි සොම්නස් වූවෝ වෙත්. එතෙකුදු වුවත් අසුචි දර්ශනයෙහි දී ඔවුන්ගේ චක්‍ඛු විඤ්ඤාණයත්, ගඳ ආඝ්‍රාණය කිරීමේ දී ඝාණ විඤ්ඤාණයත්, රස විඳීමේ දී ජිව්හා විඤ්ඤාණයත් අකුසල විපාක ම වේ. භාග්‍යවතුන් වහන්සේ පුද්ගල මනාපතාව අදහස් කොට **තෙ’ව මහාරාජ රූපා** ආදිය පැවසූ සේක.
**චන්‍දනඞ්ගුලිකො** මෙය ඒ උවසුවාගේ නම ය. **පටිභාති මං භගවා** භාග්‍යවතුන් වහන්ස, මට එක කාරණයක් මතු වේ; වැටහේ. රජවරුන් පැළඳි මිණි කොඬොලින් සජ්ජිත ව සුරා පාන භූමියෙහි සිටීමේ හේතුවෙන් ම මහත් වූ රාජානුභාවයෙන් - ශ්‍රේෂ්ඨ ම ඓශ්චර්ය විභවයෙන් යුතු ව පැමිණියේ වුව ද බුදුන් වහන්සේ සමීපයෙහි සිටි වේලාවේ පටන්, දහවල් කාලයෙහි වූ පහන් මෙන්, දියෙන් පෙඟවූ අඟුරු මෙන්, සූර්යයා නැගෙන විට කදෝපැණියන් මෙන් නැසුනා වූ ප්‍රභාව නැසුණා වූ ශෝභාව ඇති කල්හි ඒ තථාගතයන් වහන්සේ සිය ගුණයෙන් දහස් ගුණයෙන් බබළමින් සිටිනු දැක “භවත්නි, බුදුන් වහන්සේලා නම් ශ්‍රේෂ්ඨ ය” යන අදහසක් ඔහුට ඇති විය. එහෙයින් මෙසේ කී ය.
**කොකනදං** මෙය පද්මයට (පියුමට) සමානාර්ථ වචනයකි. **පාතො** අළුයම ම සියා වන්නේ ද? **අවීතගන්ධං** ‘අවිගතගන්ධ’ (පහ නො වූ සුවඳ) **අඞ්ගීරසං** සම්මා සම්බුදුන් වහන්සේ, භාග්‍යවතුන් වහන්සේගේ සිරුරෙන් රශ්මි පිට වේ. එහෙයින් ‘අංගීරසො’ යි කියනු ලැබේ. “යම් සේ කෝකනද (පද්ම) සංඛ්‍යාත වූ පියුම අළුයම ම පිපුනේ පහ නො වූ සුවඳ ඇ්තතේ වේ ද, එසේ ම අහසෙහි දිළිසෙන සූර්යයා මෙන් විරාජමාන වන අංගීරස වූ භාග්‍යවතුන් වහන්සේ බලනු” යන මෙය එහි සංක්ෂේප අර්ථය යි.
**භගවන්තං අච්ඡාදෙසි** භාග්‍යවතුන් වහන්සේට දුන්නේ ය යන අරුත යි’ ලෝක ව්‍යවහාරයෙන් මෙහි මෙබඳු වචනයක් වේ. ඒ උපාසක තෙමේ “මොවුහු තථාගතයන් වහන්සේගේ ගුණ පිළිබඳ ව පැහැදී මට උතුරු සළු පහක් දෙති. මම ද ඒවා භාග්‍යවතුන් වහන්සේට ම දෙමි’යි සිතා දුන්නේ ය.
තුන් වැන්නේ - **දොණපාකසුදං** (ද්‍රෝණයක් (තිඹක්) පිසූ බත ව්‍යඤ්ජන), හාල් තිඹක පිසූ බත හා තදුපිය (එපමණ) සූපව්‍යඤ්ජන ද බුදියි යන අරුත ය. **භුත්තාවී** මුලින් බත් මත නැති කොට මොහොතක් විවේක ගෙන බුදුන් වහන්සේට උවටැන් කිරීමට යයි. ඒ දිනයේ ආහාර ගනිමින් ම බුදුන් වහන්සේ සිහි කොට අත් සෝදා ම ගියේ ය. **මහස්සාසි** (එසේ) යන ඔුහට බලවත් ආහාර පීඩාවක් ඇති විය. එහෙයිාන් ඉතා තදින් ආශ්වාස කිරීම් කරයි. (තදින් හුස්ම ගනී.) ඔහුගේ සිරුරෙන් ඩාබිඳ ද මුදයි. (වැගිරේ.) ඔහු දෙපස සිට තල් වැටි දෙකකින් පවන් සලති. බුදුන් වහන්සේ කෙරෙහි වූ ගෞරවයෙන් හොවීමට උත්සාහ නො කරයි. මේ අරභයා “මහස්සාසී” යි කියන ලදි.
**ඉමං ගාථං අභාසි** “රජතුමා අහර ගැනීමෙහි පමණ දැනීම නැති හෙයින් වෙහෙස විඳියි. දැන් ඔහුට සුව පහසුව සලසන්නෙමි” යි සිතා (මෙසේ) පැවසූ සේක. **මනුජස්ස** සත්ත්වයාගේ.
**කහාපණසතං** උදය කෑමෙහි දී පනහක් ද, හවස කෑමෙහි දී පනහක් දැයි මෙසේ කහවණු සියයක් **පරියාපුණිත්‍වා** රජු සමග මඳක් ගොස් “මහරජ, මේ මංගල කඩුව කවුරුන් හට දෙම් ද” “අසුවලාට දෙව” හේ ඒ කඩුව අනිකෙකුට දී බුදුන් වහන්සේ සමීපයට පැමිණ වැඳ සිට ගෙන ම “භවත් ගෞතමයනි, ගාථාව වදාරනු මැනවි” යි කියා භාග්‍යවතුන් වහන්සේ විසින් වදාළ ගාථාව ඉගෙන ගෙන යන අරුත යි.
**භත්තාභිහාරෙ සුදං භාසති** (බත් වළඳන කල්හි කියයි) කෙසේ කියයි ද? භාග්‍යවතුන් වහන්සේ උගැන්වූ ආකාරයට ම; භාග්‍යවතුන් වහන්සේ ඔහුට මෙසේ උපදෙස් දුන්නේ ය. “මානවකය, මේ ගාථාව නැට්ටුවෙකු මෙන් ගිය ගිය තැන නො කියව. රජතුමා අහර ගන්නා තැන සිට පළමු පිඬුවල දී නො කියා අවසන් පිඬුව ගන්නා කල්හි ම කියනු මැනවි. රජතුමා එය අසා ම බත් පිඬ ඉවත දමන්නේ ය. ඉක්බිති රජතුමා අත් සේදූ කල පාත්‍රය ඉවත් කර බත් තුළු ගණන් කර එපමණ ව්‍යංජන දැන පසු දිනයේ එපමණ සහල් ඉවත් කළ යුතු ය, උදය වේලෙහි කියා සවස් වේලෙහි කියන්නෙහි ය” යි. හේ මැනවි යි පිළිවදන් දී ඒ දිනයේ රජතුමා පාතරාසය (උදේ වේල) අනුභව කොට ම සිටි බැවින් හවස් වේලෙහි දී භාග්‍යවතුන් වහන්සේ උපදෙස් දුන් පරිදි ගාථාව කී ය. රජතුමා බුදුන්ගේ වචනය සිහි කර බත් පිඬ භාජනයෙහි ම හෙළී ය. රජතුමා විසින් අත් සේදූ කල්හි භාජනය ඉවත් කොට බත් තුළු ගණන් කොට එපමණ ව්‍යඤ්ජන දැන ඊළඟ දිනයේ එපමණ බත් ඉවත් කළහ.
**නාළිකොදනපරමතාය සණ්ඨාසි** (සහල් නැලියක බත් වැඩිම අහර කොට ඇති බැව්හි පිහිටියේ ය.) ඒ මානවකයා දිනපතා තථාගතයන් වහන්සේ සමීපයට යයි. බුදුන් වහන්සේගේ විශ්වාසවන්තයෙක් විය. ඉක්බිති එක් දිනක් ඔහුගෙන් විමසූ සේක. “රජතුමා කොපමණ බුදියි ද?” හේ “නැළියක බත්” යි කී ය. “එපමණ වටින්නේ ය, පිරිමියෙකුට ප්‍රමාණවත් කොටසකි එය. මෙතැන් පටන් ගාථාව නො කියනු’යි. මෙසේ රජතුමා එහි ම (එපමණෙහි ම) පිහිටියේ ය.
**දිට්ඨධම්මිකෙන චෙච අත්‍ථෙන සම්පරායිකෙන ච** මැනවින් තැනුණු සිරුරක් ඇති බැවින් මෙලොව දී ම ඵල සහිත වූයේ නමි. ශීලය පරලොව අභිවෘද්ධිය ඇත්තේ ය; ආහාර ගැනීමෙහි පමණ දැනීම ශීලාංගයක් නම් වේ.
සිවු වැන්නේ - **වෙදෙහිපුත්තො** ‘වෙදෙහි’ යනු ‘පණ්ඩිත’ යන්නට සමාන වචනයකි. පණ්ඩිත ස්ත්‍රියගේ පුතා යන අර්ථය යි. **චතුරඞ්ගිනිං** ඇත් - අස් - රිය - පා බල සංඛ්‍යාත වූ සතර අංගයන්ගෙන් සමන්විත වූ, **සන්නය්හිත්‍වා** හම්පටියෙන් තද කොට බැඳීම ආදියෙන් සන්නද්ධ කරවා, **සඞ්ගාමෙසුං** යුද්ධ කළහ; කුමන කරුණකින් ද? මහා කෝසල රජතුමා විසින් බිම්බිසාරට දියණිය පාවා දෙමින් රාජ්‍යයන් දෙක අතර ලක්ෂයක් තැන් වූ කාසි ග්‍රාමය දියණියට දෙන ලදි. අජාතසත්තු විසින් පියා මරවන ලද කල්හි ඔහුගේ මව රජතුමාගේ වියෝග ශෝකයෙන් නොබෝ කලකින් මළා ය. ඉන් පසු පසේනදි කොසොල් රජතුමා “අජාතසත්තු විසින් මව්පියෝ මරවන ලදහ. මගේ පියා සන්තක ගම” යි එය ලබා ගනු පිණිස දබර කරයි. අජාතසත්තු ද “මගේ පියා සන්තක ය” යි ඒ ගම (තබා ගනු) පිණිස (දබර කරයි). මාමා බෑණා දෙදෙනා ම යුද කළහ.
පාපී දේවදත්ත ආදීහු ඔහුගේ මිත්‍රයෝ යි = **පාපමිත්තො;** ඔවුහු ම මොහුගේ සහායකයෝ ය = **පාපසහායො,** ඔවුන් කෙරෙහි ම මොහුගේ සිත නැඹුරු විය, අතිශයින් වක් වී ය යි = **පාපසම්පවඞ්කො**; පසේනදී හට සැරියුත් තෙරුන් ආදීන්ගේ කල්‍යාණ මිත්‍රත්වය දත යුත්තේ ය.
**දුක්‍ඛං සෙති** දිනනු ලැබූ ඇතුන් ආදීන් ගැන තැවෙන්නේ දුක සේ නිදන්නේ ය. භාග්‍යවතුන් වහන්සේ යළිත් ඔහුගේ ජයග්‍රහණ හේතුව දැක **ජයං වෙරං පසවති** යි වදාළහ. දිනන තැනැත්තේ වෛරය උපදවයි. වෛරී පුද්ගලයන් ද ලබයි.
පස් වැන්නේ - **අබ්භූය්‍යාසි** පරාජයෙහි දී ගැරහීමට පත් වූයේ, “ආරාමයට ගොස් භික්ෂූන්ගේ කථා සල්ලාපය අසව” යි රාත්‍රී භාගයෙහි දී බුද්ධරක්ඛිත නම් මහලු වියේ පැවිදි වූවකු විසින් මහලු ව පැවිදි වූ ධම්මරක්ඛිත හට ඉදින් රජතුමා මේ මේ උපාය යොදා ගන්නේ නම් යළි ජය ගන්නේ යයි කියන ලද ජය කාරණය අසා ‘අභිඋය්‍යාසි’ විරුද්ධ ව ඉදිරියට ගියේ ය.
**යාවස්ස උපකප්පති** ‘යාව තස්ස උපකප්පති’ යම් තාක් ඔහුට හැකි වේද? දරාගත හැකි වේ ද, **යදා චඤ්ඤෙ** යදා අඤ්ඤෙ (යම් විටෙක අන්‍යයෝ), **විලුම්පන්ති** ඔහු නසා සිටි ඒ පුද්ගලයා නසත්, **විලුප්පති** නසනු ලැබේ.** ඨානඤ්හි මඤ්ඤති** කාරණය (හේතුව) සිතයි; **යදා** යම් කලක, **ජෙතාරං ලභතෙ ජයං** ජයගන්නා පුද්ගලයා පසුව (වෙනත්) දිනන්නකු ද ලබයි. රොසෙතාරං ගැටෙන්නෙකු, **රොසකො** ගැටෙන්නා, **කම්මවිවට්ටෙන** කර්ම පරිණාමයෙන්, ඒ විලුම්පන කර්මයේ (නැසීම් ක්‍රියාවේ) විපාක දීමෙන්, **සො විලුත්තො විලුප්පති** ඒ නසන තැනැත්තා (ද) නසනු ලැබේ. (නැසීමට භාජනය වේ.)
සය වැන්නේ - **උපසඞ්කමි** මල්ලිකා දේවියගේ ගැබ් පිහිටි කාලයෙහි තිඹිරි ගෙය පෝෂණය කොට ආරක්ෂාව දී පැමිණියේ ය. **අනත්තමනො අහොසි** දිළිඳු පවුලක (උපන්) දියණියට මවිසින් මහත් සැප සම්පත් දෙන ලදි. ඉදින් පුතකු ලබන්නේ ද මහත් වූ සත්කාර ලබන්නේ ය. දැන් එය ගිළිහිණි යි නො සතුටු සිත් ඇත්තේ විය.
**සෙය්‍යා** අනුවණ වූ අඳ ගොලු පුත්‍රයාට වඩා එක් ස්ත්‍රියක් ම ශ්‍රේෂ්ඨ ය. **පොස** පෝෂණය කරනු මැනවි. **ජනාධිප** ජනයාගේ අධිපති වූ රජතුමා අමතයි. **සස්සුදෙව** නැදිමයිලන් දෙවි කොට ඇති, **දිසම්පති** දිසාවට ජ්‍යෙෂ්ඨ වූ (අධිපති වූ) **තාදිසා සුභගියා** එබඳු මහා භාග්‍යයෙන් යුත්.
සත් වැන්නෙහි - **සමධිගය්හ **අත්පත් කොට ගෙන, ලබාගෙන යන අරුත යි. **අප්පමාදො** සම්පාදක අප්‍රමාදය, **සමොධානං** ‘සමවධානං’ - ඒකරාශී කිරීම, **එවමෙව ඛො** ඇත් පාදය මෙනි, සම්පාදක අප්‍රමාදය. අත් පා සටහන් බඳු ය, අනිකුත් චතුභූමක කුශල ධර්ම. ඒවා අනිකුත් පාද-ඇත් පාදයෙහි (ඇතුළු කළ හැකිවා) මෙන් අප්‍රමාදයෙහි සමෝධානයට (අන්තර්ගත වීමට) පත්වෙයි. අප්‍රමාදයෙහි ඇතුළට වැටේ. හස්ති පාදය අන් පාද අතර අග්‍ර - ශ්‍රේෂ්ඨ - වන්නේ යම් සේ ද එසේ ම අප්‍රමාදය ද අන් ධර්ම අතර (අග්‍රය යි ශ්‍රේෂ්ඨ ය යි දක්වයි). මහාර්ඝ වූ ලෝකෝත්තර ධර්මයන්ගේ විශේෂ අත්පත් කර ගැනීම් අර්ථයෙන් ලෞකික දේ වූයේ වුව ද අග්‍ර ම වෙයි.
**අප්පමාදං පසංසන්ති** ආයුෂ ආදිය පතන්නා විසින් අප්‍රමාදය ම (ප්‍රගුණ) කළ යුතු යයි අප්‍රමාදය ම ප්‍රශංසා කරති. යම් හෙයකින් පුණ්‍යක්‍රියාවල දක්ෂ වූවෝ අප්‍රමාදයට ප්‍රශංසා කරත් ද එනිසා ම ආයු ආදිය පතන්නාහු විසින් අප්‍රමාදය ම (ප්‍රගුණ) කළ යුතු ය යනු අර්ථ යි. **අත්‍ථාභිසමයා** පරමාර්ථය අත්පත් කර ගැනීමෙන්.
අට වැන්නෙහි - **සො ච ඛො කල්‍යාණමිත්තස්ස** මේ ධර්මය කල්‍යාණ මිත්‍රයාට ම ‘ස්වාක්ඛාත’ වේ. **න පාපමිත්තස්ස** (පාප මිත්‍රයාට නො වේ) ධර්මය සියලු ම දෙනා හට මැනවින් දේශනා කරන ලද්දේ නමුදු අසන්නා වූ අදහන්නා වූ කල්‍යාණ මිත්‍රයාට වළඳන අයට බෙහෙතක් මෙන් අර්ථය සපුරා ලයි. අන් අයට නො වේ. එහෙයින් මෙය කියන ලදි. **ධම්මො **මෙහි දේශනා ධර්මය දත යුතු ය.
**උපඩ්ඪමිදං** තෙරුන් වහන්සේ රහසිගත ව සිතී ය: මේ ශ්‍රමණ ධර්මය නම් ඔවා දෙන අනුශාසනා කරන කල්‍යාණ මිත්‍රයකු ඇති කල, තම තමා සතු වීර්යයෙහි පිහිටන කෙනෙකුට සම්පාදනය වේ. අඩක් කල්‍යාණ මිත්‍රත්වයෙන් වේ. අඩක් තම තමාට අයත් වීර්යයෙනි. ඉක්බිති උන්වහන්සේට (මෙසේ) සිතිණි: “මම සීමිත ඥානයෙහි පිහිටියෙම්, අසීමිත ව සිතීමට නො හැක්කෙම් වෙමි. යමි; බුදුන් වහන්සේ විමසා නිසැක වූයේ වන්නෙමි. එහෙයින් බුදුන් වහන්සේ වෙත පැමිණ මෙසේ කී ය: **බ්‍රහ්මචරියස්ස** ආර්යමාර්ගයට, **යදිදං කල්‍යාණමිත්තතා** ඒ යමක් කල්‍යාණ මිත්‍රතාව නම් වේ ද, එය අඩකි. එයින් අඩක් පැමිණෙයි යන අර්ථය යි. මෙසේ තෙරුන් වහන්සේ විසින් අඩ මසකින් සම්මාදිට්ඨි ආදිය කල්‍යාණ මිත්‍රත්වයෙන් පැමිණේ. අඩ අඩක් තමාට අයත් පුරුෂ කාර්යයන් කිරීම මගින් පැමිණෙතැයි කියන ලදි. එතෙකුදු වුවත්, තෙරුන්ගේ මනෝ රථය මෙය යි. යම් සේ බොහෝ දෙනෙකු විසින් ශීලාස්ථම්භ (ගල්කණු) ඔසවා තැබූ කල්හි මෙපමණ තැනකට අසුවලා විසින් උසුලන ලදි, මෙපමණ අසුවලා විසිනැයි වෙන් කොට දැක්වීමක් නැත්තේ ය: යම් සේ මව්පියන් නිසා දරුවන් උපන් කල මෙපමණක් මවගෙන් උපණ, මෙපමණක් පියාගෙන් යයි වෙන් කිරීමක් නැද්ද, එසේ ම මෙහි ද අවිනිබ්භොග (වෙන් කොට නො දක්වන) ධර්මය වේ. එය, සම්මා දිට්ඨි ආදියේ මෙපමණක් කල්‍යාණ මිත්‍රත්වයෙන් උපන, මෙපමණක් එක් එක් තැනැත්තාට අයත් වීර්යය මගින් යයි ලැබීමට නො හැක. කල්‍යාණ මිත්‍රතාවෙන් අඩක් ලබයි යන තෙරුන්ගේ මතය හේතුවෙන් ‘උපඩ්ඪ’ නම ඇති විණි. කල්‍යාණ මිත්‍රතාව යන මෙය ද ‘පුබ්බභාග පටිලාභංගං’ (පූර්ව භාග ප්‍රතිලාභ අංගය) නමැයි ගන්නා ලදි. අර්ථ වශයෙන් කල්‍යාණ මිත්‍රත්වය නිසා ලද ශීල - සමාධි - විදර්ශනා වශයෙන් ස්කන්ධ සතර ය; සංස්කාර ස්කන්ධය යි ද කියත් ම ය.
**මා හෙවං ආනන්‍ද**, ආනන්දය, එසේ නො කියන්න. ඔබ බහුශ්‍රැතයෙකි, සේඛ ප්‍රතිසම්භිදාවට පත් ව සිටින්නේ ය. වර අටක් ඉල්ලා ගෙන මට උවටැන් කරන්නෙහි ය. ආශ්චර්ය අද්භූත ධර්ම හතරකින් යුක්ත ය. එබන්දකුට මෙසේ කීම නො වටී. **සකලමෙව හිදං ආනන්‍ද බ්‍රහ්මචරියං යදිදං කල්‍යාණමිත්තතා** මෙහි භාග්‍යවතුන් වහන්සේ සතර මග, සතර ඵල ත්‍රිවිද්‍යා ෂඩ්අභිඥා යන මේ සියල්ල ම කල්‍යාණ මිත්‍රත්වය මුල් කොට ඇත්තේ ම ය යන්න අරභයා වදාළහ. දැන් වාග් භේදයෙන් එය ම ප්‍රකාශ කරන්නාහු **කල්‍යාණමිත්තස්සෙතං** යන ආදිය වදාළ සේක. එහි **පාටිකඞ්ඛන්ති** යනු අපේක්‍ෂා කළ යුතු, කැමති විය යුතු; අවශ්‍යයෙන් ම සිදුවේ ය යන අර්ථයි.
ඉධ යනු මේ සසුනෙහි; **සම්මා දිට්ඨිං භාවෙති** යනාදියෙහි මුල් පද අටට පමණක් මේ කෙටි විස්තරය යි. යහපත් දර්ශනය ලක්ෂණ කොට ඇත්තේ **සම්මාදිට්ඨි** යි; යහපත් අභිනිරොපනය (මනස නිසි සේ යෙදවීම තහවුරු කිරීම) ලක්‍ෂණ කොට ඇත්තේ **සම්මාසංකප්පො;** යහපත් පරිග්‍රහ (ග්‍රහණය කිරීම) ලක්‍ෂණ කොට ඇත්තේ සම්මාවාචා; යහපත් සමුට්ඨාපනය (ඉපදවීම) ලක්‍ෂණ කොට ඇත්තේ **සම්මාකම්මන්ත;** යහපත් පිරිසිදු කරවීම ලක්‍ෂණ කොට ඇත්තේ **සම්මා ආජීවො;** යහපත් උත්සාහය ලක්‍ෂණ කොට ඇත්තේ **සම්මා වායාමො;** යහපත් රැක බලා ගැනීම ලක්‍ෂණ කොට ඇත්තේ **සම්මා සති;** යහපත් ඒකාග්‍රතාව ලක්‍ෂණ කොට ඇත්තේ **සම්මා සමාධි.**
ඒවා අතර එක එකට කෘත්‍ය තුන බැගින් වේ. කෙසේද යත්; සම්මා දිට්ඨිය වෙනත් ප්‍රතිවිරුද්ධ කෙලෙස් සමග මිථ්‍යා දෘෂ්ටිය පහ කරයි; නිරෝධය අරමුණු කරයි. සම්ප්‍රයුක්ත ධර්මයන් ද දකියි. එය වසා දමන මෝහය විධ්වංසනය කිරීම් වශයෙන්, නුමුළා බැවිනි. සම්මා සංකප්ප ආදිය ද එසේ ම මිථයා සංකල්ප ආදිය ද බැහැර කරයි; නිවන අරමුණු කරයි. මෙහි විශේෂයෙන් සම්මා දිට්ඨි සහජාත (එක් ව උපන්) ධර්මයන් මැනවින් දක්වයි. සම්මා සංකප්පය සහජාත ධර්මයන් අභිනිරෝපනය කරයි. සම්මා වාචා මනා කොට පරිග්‍රහණය කරයි. සම්මා කම්මන්තය මනා කොට සමුට්ඨාපනය කරයි (හටගන්වයි). සම්මා ආජීව මනා කොට පිරිසිදු කරවයි. සම්මා වායාම මනා කොට උත්සාහ කරවයි. සම්මා සතිය මනා කොට රැකවල් ලා තබයි; සම්මා සමාධිය මනා කොට දවා ලයි.
තව ද මේ සම්මා දිට්ඨිය නම් පූර්‍ව භාගයෙහි විවිධ ක්‍ෂණයන් ද විවිධ අරමුණු ද සහිත වේ. මාර්ග කාලයෙහි ඒකක්‍ෂණ ද ඒකාරම්මණ ද වේ. කෘත්‍යය වශයෙන් සම්මා දිට්ඨිය **“දුක්‍ඛෙ ඤාණං”** ආදි වශයෙන් නම් සතරක් ලබයි. සම්මා සංකප්ප ආදියත් පූර්ව භාගයෙහි නොයෙක් නොයෙක් ක්ෂණ නොයෙක් නොයෙක් අරමුණු සහිත වේ. මාර්ග කාලයෙහි ඒකක්ෂණ ඒකාරම්මණ වේ. ඒ අතර සම්මා සංකප්ප, කෘත්‍ය වශයෙන් ‘නෙක්ඛම්ම සංකප්ප’ ආදී නාම තුනක් ලබයි. සම්මා වාචා ආදිය විරති තුන ද වෙයි; චේතනා ද වෙයි. මාර්ගක්ෂණයෙහි දී විරතිය ම වේ. සම්මා වායාම සම්මා සති යන මෙය ද කෘත්‍ය වශයෙන් දෙකකි. සම්මප්පධාන සතිපට්ඨාන වශයෙන් නම් සතරක් ලබයි. සම්මා සමාධිය වනාහි පූර්‍ව භාගයෙහි ද මාර්ගක්ෂණයෙහි ද සම්මා සමාධිය ම වේ.
මෙසේ සම්මා දිට්ඨි ආදී ක්‍රමයට කියන ලද මුල් පද අටෙහි අර්ථ වර්ණනා දැන ගෙන, දැන් **“භාවෙති විවේක නිස්සිතං”** ආදිය මෙසේ දත යුතු ය. **භාවෙති** වඩයි; තමාගේ චිත්ත සන්තානයන්හි නැවත නැවත ජනිත කරයි, උපදවයි යන අර්ථ යි. **විවෙකනිස්සිතං** විවේකය ආශ්‍රය කොට ගත්; “විවේකය” නම් විවිත්තතා වෙන් ව පැවතීම යි. “විවිත්තතා” යන මෙය, තදඞ්ග, වික්‍ඛම්භන, සමුච්ඡෙද, පටිප්පස්සද්ධි, නිස්සරණ වශයෙන් පස් වැදෑරුමි. මෙසේ පස් වැදෑරුම් ‘විවේක’ අතරෙහි **විවෙක නිස්සිතං** යනු තදඞ්ග විවෙක නිශ්‍රිත සමුච්ඡෙද විවෙක නිශ්‍රිත නිස්සරණ විවෙක නිශ්‍රිත ය. **සම්මා දිට්ඨිං භාවෙති** යන අර්ථය දත යුතු ය. යම් හෙයකින් ආර්ය මාර්ග භාවනාවෙහි අනුයුක්ත වූ යෝගී තෙම, විදර්ශනා මොහොතේ කෘත්‍ය වශයෙන් තදංග විවේක නිශ්‍රිත, අදහස් වශයෙන් නිස්සරණ විවේක නිශ්‍රිත, මාර්‍ග කාලයෙහි කෘත්‍ය වශයෙන් සමුච්ඡෙද නිහ්‍රිත වූ ද, ආරම්මණ වශයෙන් නිස්සරණ විවේක නිශ්‍රිත වූ ද සම්මා දිට්ඨිය වඩයි ද, විරාග නිශ්‍රිත ආදියෙහි ද මේ න්‍යාය ම ය. විරාගාදිය විවේකය සඳහා ම වෙයි.
මෙහි වොස්සග්ගය ද්විවිධ වේ. පරිච්චාග වොස්සග්ගය පක්ඛන්දන වොස්සග්ගය වශයෙනි. එහි පරිච්චාග වොස්සග්ගය නම් විදර්ශනා ක්‍ෂණයෙහි දී තදංග වශයෙන් ද මාර්‍ග ක්‍ෂණයෙහි දී සමුච්ඡෙද වශයෙන් ද ක්ලේශ ප්‍රහාණය යි. පක්‍ඛන්‍දන වොස්සග්ගය නම් විදර්ශනා ක්‍ෂණයෙහි දී එයට නැඹුරු වී බැවින් ද මාර්‍ග ක්‍ෂණයෙහි දී අරමුණු කර ගැනීමෙන් ද නිර්වාණ පක්ඛන්දනය යි. ඒ දෙක ම මෙහි ලෞකික - ලෝකෝත්තර (ලෙස) මිශ්‍ර ව අර්ථ වර්ණනා ක්‍රමයෙහි ගැනීම වටී. එසේ ම ය. මේ සම්මා දිට්ඨිය කියන ද ආකාරයට කෙළෙස් දුරු කරයි. නිර්වාණය තුළට වදියි.
**වොස්සග්ග පරිණාමිං** මේ සියලු වචනයෙන් පිරිසිදු බවට නැඹුරු වෙමින් පවත්නා බවත්, නැඹුරු වුණු බවත් පරිපාකයට යමින් පවත්නා බවත්, පරිපාකයට ගිය බවක් කියන ලදි. මේ ආර්ය මාර්‍ග භාවනාවෙහි යුක්ත වූ භික්ෂුව, යම් සේ සම්‍යක් දෘෂ්ටිය කිලෙස පරිච්චාග වොස්සග්ගය පිණිසත්, නිබ්බාන පක්ඛන්දන වොස්සග්ගය පිණිසත් ‘පරිපච්චති’ (මෝරන්නට වන්නේ ද), යම් සේ පරිපාකයට (පැසුණු බවට) ගියේ වේ ද, එසේ එය වඩන්නේ ය. සෙසු මාර්ගාංග ගැන ද මේ න්‍යාය ම ය.
**ආගම්ම** ආරබ්භ සන්‍ධාය පටිච්ච, අරභයා, සඳහා, නිසා, **ජාති ධම්මා** උප්පත්ති ස්වභාවය ඇති; උත්පත්ති ප්‍රකෘතිය ඇති; **තස්මා** යම් හෙයකින් සියලු ම ආර්යමාර්‍ග කල්‍යාණ මිත්‍රත්වය නිසා ලැබේ ද ඒ නිසා ය. හන්‍දා වෙන් කිරීමේ නිපාතයකි. **අප්පමාදං පසංසන්ති** අප්‍රමාදය වර්ණනා කරත්, එහෙයින් අප්‍රමාද (ලෙස කටයුතු) කළ යුතු ය. **අත්‍ථාභිසමයා** අර්ථ ප්‍රතිලාභයෙන්.
නව වැන්නෙහි - **දිවාදිවස්ස** දිවස්ස (දවසෙහි) දිවා; මද්දහන වේලාවේ යන අර්ථ යි. **සාපතෙය්‍යං** ධනය යි. **කො පන වාදො රූපියස්ස** රන් - රිදි - තඹ ලෝ පරිභෝග භාජන ආදී වර්ග හා රිදී භාණ්ඩ ගැන කුමන වාද ද? මෙපමණකැයි ද කුමන පිරිසිඳීම් කථා ද යන අර්ථ යි. **කණාජකං** නිවුඩු හාලේ බත **බිලංගදුතියං** කාඩි (හොද්ද) දෙවැනි කොට ඇති, **සාණං** හණින් තැනූ රෙද්ද **තිපක්‍ඛවසනං** කැබලි තුනක් දෙපොළකින් මසා කරන ලද වස්ත්‍රය යි.
**අසප්පුරිසො** ළාමක පුරුෂයා යි. **උද්ධග්ගිකං** ආදියෙහි මතු මතු භූමිවල (ආත්මවල) පල දීම් වශයෙන් මතු උතුම් වන්නේ යි **උද්ධග්ගිකා;** ස්වර්ගයට හිතවත් ව එහි උත්පත්තිය ජනනය කරතියි = **සොවග්ගිකා** පහළ වූ ස්ථානවල සුඛ විපාක වන්නේ යි = **සුඛවිපාකා;** මනා අග්‍ර වූ දිව්‍ය වර්ණ ආදී වූ විශේෂයෙන් පහළ වීම නිසා **සග්ගසංවත්තනිකා;** මේ ආකාර **දක්‍ඛිණං** දානය න **පතිට්ඨපෙති** (නො පිහිටුවයි)
**සාතොදකා** මිහිරි දිය ඇති **සෙතකා** රළ බිඳුණු තැන ජලයෙහි සුදු බව නිසා සුදු වූ, **සුපතිත්‍ථා** සුන්දර වූ තොට ඇති, **තං ජනො** යම් ජලයකින් ඒ ‘මධුර දිය’ වේ ද ඒ ජලය ජනයා බඳුන් පුරවා නො ගෙන යන්නේ ම ය. **න යථාපච්චයං කරෙය්‍ය** ජලයෙන් කළ යුතු යම් යම් උදක කෘත්‍ය වේ ද ඒ ඒ කාර්යය නො කරන්නේ ය.
**තදපෙය්‍යමානං** තං අපෙය්‍යමානං (පානය නො කරනු ලබන) **කිච්චකරො ච හොති** තමාගේ කර්මාන්ත කටයුතු කරන්නේ කුසල කර්ම කරන්නේ පරිභෝජනය කරයි, කර්මාන්තයෙහි යොදවයි. දන් ද දෙයි යනු අර්ථයි.
දස වැන්නේ - **පිණ්ඩපාතෙන පටිපාදෙසි** පිණ්ඩපාතය සමග යෙදවී ය. පිණ්ඩපාතය දුන්නේ ය යන අර්ථ යි. **පක්කාමි** රාජ උපස්ථාන ආදි කිසියම් කටයුත්තක් නිසා ගියේ ය. **පච්ඡා විප්පටිසාරි අහොසි** පසු ව විපිළිසර විය. හේ අනෙක් දිනවල ද ඒ පසේ බුදුන් දකියි. දීමට ඔහුට සිතක් නො උපදියි. එදින පද්මාවතී දේවියගේ තෙවැනි පුත් **තගරසිඛී** පසේබුදු හිමි ගන්ධමාදන පර්වතයෙහි ඵල සමාපත්ති සුවයෙන් කල් ගත කොට පෙරවරුවෙහි නැගිට අනෝතත්ත විලෙන් මුව දොවා මනෝසිලා තලයෙහි හිඳ බඳපටිය බැඳ පා-සිවුරු ගෙන අභිඥා පාදක වූ චතුර්ථධ්‍යානයට සම වැද සෘද්ධියෙන් අහසට නැග නගර ද්වාරයට බැස සිවුර පොරවා පාත්‍රය රැගෙන නගර වාසීන්ගේ ගෙදොරවල දහසේ ගොඩවල් තබන්නාක් මෙන් මනහර ප්‍රාසාද ආදී අනුපිළිවෙලට සිටුවරයාගේ දොරකඩට වැඩි සේක. එදවස ද සිටුවරයා අළුයම ම නැගිට ප්‍රණීත භෝජන අනුභව කොට ගෙහි දොරකඩ අසුනක් පනවා ගෙන දත් අතර සෝදමින් සිටියේ වෙයි. හේ පසේබුදුන් දැක, ඒ දිනයෙහි අළුයම ම අනුභව කොට සිටි බැවින් දාන චිත්තය උපදවා භාර්යාව කැඳවා “මේ ශ්‍රමණයාට පිණ්ඩපාතය දෙව’යි කියා පිටත් ව ගියේ ය.
සිටුවරයාගේ බිරිඳ මෙසේ සිතුවා ය. මා විසින් මෙපමණ කලක් ‘මොහුට දෙව’ යි යන වචනයක් නො ඇසූ විරූ ය. අද දෙවන්නේ ද එසේ මෙසේ කෙනෙකුට නො වේ. රාග-දෝස-මෝහ පහ වූ, කෙළෙස් බැහැර ලු, බර බහා තැබූ පසේ බුදුවරයෙකුට දෙවයි. ඒ මේ දෙයක් නො දී ප්‍රණීත පිණ්ඩපාතයක් ම දෙන්නෙමි යි ගෙයින් නික්ම පසේබුදුවරයාණනට පසඟ පිහිටුවා වැඳ පාත්‍රය රැගෙන නිවස තුළ පැන වූ අසුනක වඩා හිඳුවා සුපිරිසිදු වූ ඇල් හාලෙන් බත් තනා ඊට අනුරූප වූ ව්‍යඤ්ජන සූප ද සකස් කර පාත්‍රය පුරවා පිටත සුගන්ධයෙන් අලංකාර කොට පසේ බුදුන්ගේ අත්හි තබා වැන්දා ය. පසේ බුදුහු ද අනෙක් පසේබුදුවරුන්ට ද සංග්‍රහ කරන්නෙමි යි නො වළඳා ම අනුමෝදන් කොට වැඩි සේක. ඒ සිටුවරයා ද බැහැර සිට එන්නේ පසේ බුදුන් දැක “අප ඔබ වහන්සේට පිණ්ඩපාතය දෙන්නැයි කියා ගියා. ලැබුණි ද?” “සිටුවරයාණනි, එසේ ය, ලැබිණි” යි (කී කල්හි) “බල්නනෙමි” බෙල්ල උස්සා බැලී ය. එවිට පිණ්ඩපාත සුවඳ මතු වී ඔහුගේ නාසා පුටයට වැදුනේ ය. හේ සිත සංයම කර ගැනීමට අපොහොසත් වූයේ පසුව විපිළිසර විය.
**වරමෙතං** ආදිය විපිළිසර උපන් ආකාරය දැක්වීම යි. **භාතු ච පන එක පුත්තකං සාපතෙය්‍යස්ස කාරණා ජීවිතා වොරොපෙසි** සහෝදරයා ධන හේතුවෙන් එක ම පුතා ජීවිතයෙන් තොර කළේ ය. එදා ඔහුගේ මව් පියෝ ද, වැඩිමහල් සොහොයුරා ද නිවස නො බෙදා තිබියදී ම කළුරිය කළහ. හේ සොහොයුරාගේ බිරිය සමඟ සංවාසයෙහි යෙදුනේ ය. ඔහුගේ සොහොයුරාට එක් පුතෙක් විය. වීදියේ සෙල්ලම් කරන ඔහුට මිනිස්සු “මේ දාසියා, මේ දාසිය, මේ යානය, මේ ධනය ඔබට අයිතිය” යි පවසත්. හේ ඔවුන්ගේ කථාව අසා “මේ දාසිය මගේ ය” ආදිය පවසයි.
එවිට ඔහුගේ සුළු පියා (මෙසේ) සිතී ය. මේ දරුවා දැන් ම මෙසේ කියයි. මහලු කාලයෙහි ගෙහි මැද බිඳිනු ඇත. (බූදලය දෙකට වෙන් කරනු ඇත.) දැන් ම කළ යුතු දේ කරන්නෙමි. එක් දිනක් පොරව ගෙන “එන්න පුතා, කැලයට යමු” යි ඔහු කැලයට ගෙන ගොස් හඬද්දී ම මරවා වළක දමා පස්වලින් වැසී ය. මේ අරභයා මෙසේ කියන ලදි.
**සත්තක්‍ඛත්තුං** සත් වරක්; පෙර පසු චේතනා වශයෙන් ද මෙහි අර්ථය දත යුත්තේ ය. එක් පිණ්ඩපාත දානයක දී එක් චේතනාවක් ප්‍රතිසන්ධි දෙකක් නො දෙයි. පූර්ව පශ්චිම චේතනාවෙන් ඔහු සත් වරක් ස්වර්ගයෙහි ද සත් වරක් සිටු කුලයෙහි ද උපන්නේ ය. **පුරාණං** පසේ බුදුවරයාණන් වහන්සේට දෙන ලද පිණ්ඩපාතයට අදාළ චේතනා කර්මය **පරික්‍ඛීණං** ගෙවී ගොස් ය,
**පරිග්ගහං** අයිති කර ගත් වස්තු ය. **අනුජීවිනො** එක් මහා පවුලක් පදනම් කොට ගෙන පවුල් පනහක් හැටක් වුව ජීවත් වෙයි. ඒ මිනිසුන් අරභයා මෙය කියන ලදි. **සබ්බං නාදාය ගන්තබ්බං** මේ සියල්ල නො ගෙන යා යුතු ය. **සබ්බං නික්‍ඛිප්පගාමියං** සියල්ල හැර දැමිය යුතු ස්වභාවය අත් හළ යුතු ස්වභාවය ඇත්තේ යනු අර්ථ යි.
3. කෝශල වර්ගය
තෙ වැනි වර්ගයේ පළමු වැන්නේ - **නීචෙ කුලෙ පච්චාජාතො** ආදියෙන් අන්ධකාරයෙන් යුක්ත වූයේ යි = **තමො,** කාය දුශ්චරිතාදියෙන් යලි නිරා අඳුරට ගෙන යන හෙයින් = **තමපරායණො,** මෙසේ දෙකෙන් ම ස්කන්ධ අන්ධකාරය ම පවසන ලද්දේ වේ. **උච්චෙ කුලෙ පච්චා ජාතො** ආදියෙන් එළිය සහිත වූයේ = **ජොති,** ආලෝකයෙන් යුතු වූයේ යි කියන ලද්දේ වේ. කාය සුචරිතාදියෙන් යළි ස්වර්ගයෙහි ඉපදීම හා ආලෝකවත් බවට පත් වීම යන හෙයින් = **ජොති පරායණො;** මේ අයුරින් ඉතිරි දෙක ද දත යුතු ය.
**වෙණ කුලෙ** බට පතුරුවලින් වියන කුලයෙහි, **නෙසාද කුලෙ** මුව-වැදි ආදීන්ගේ කුලයෙහි, **රථකාර කුලෙ** රිය සකසන - සොම්මර - කුලයෙහි, **පුක්කුස කුලෙ** කොටහළු-පුප්සඬු-කුලයෙහි, **කසිරවුත්තිකෙ** දුක් සහිත වෘත්තිය ඇති, **දුබ්බණ්ණො** දුහුවිලි ගොඩවල් ආදියෙහි හැසිරෙන පිශාචයන් වැනි, පිළිස්සුණු කණුවල පාට ඇත්තේ, **දුද්දසිකො** වැදූ මවට පවා ප්‍රිය මනාප නො වූ පෙනුම ඇත්තේ, **ඔකොටිමකො** කුරුමිටි වූ, **කාණො** එක් ඇහැක් කණ වූ හෝ දෑස ම කණ වූ, **කුණි** එක් අතක් වක් වූ හෝ දෑත ම වක් වූ, **ඛඤ්ජො** එක් පයක් කොර හෝ දෙපය ම කොර; **පක්‍ඛහතො** පැත්තක් විනාශ වූ, (පක්‍ෂාඝාත වූ) පිළා, **පදීපෙය්‍යස්ස** තෙල් කබල ආදී පහන් උපකරණවල, **එවං ඛො මහාරාජ** මෙහි එක් පුද්ගලයෙක් බැහැරින් ආලෝකයක් නො දැක මව් කුසයෙහි ම කාල ක්‍රියා කොට අපායවල උපදින්නේ සම්පූර්ණ කල්පය ම (එහි) සැරිසරයි. ඔහු ද ‘තමො තමපරායණ’ වේ. යමෙක් කුහක පුද්ගලයෙක් වේ ද කුහකයාට මේ ආකාරයේ උපතක් වෙතැයි කියන ලදි.
මෙහි ද **නීචෙ කුලෙ පච්චාජාතො හොති චණ්ඩාලකුලෙ වා** ආදියෙන් පැමිණෙන විපත්ති මෙන් ම පූර්ව උත්පත්ති හේතුවෙන් ලත් විපත්ති ද පෙන්වන ලදි. **දළිද්දෙ** ආදියෙන් පවත්නා ප්‍රත්‍ය හානිය; **කසිරවුත්තිකො** ආදියෙන් දිවි පෙවෙත පවත්වා ගැනීමේ (ආජීව) ක්‍රම හානිය; **දුබ්බණ්ණො** ආදියෙන් ශරීර හානිය, **බහ්වාබාධො** ආදියන් දුකට හේතු වන දෑහි නිරත වීම, **න ලාභී** ආදියෙන් සුමඟට හේතුවන දෑ හානි වීමත් උපභෝග හානියත් ය. **කායෙන දුච්චරිතං** ආදියෙන් තමපරායණ වීමට හේතු වන දෑහි නිරත වීම, **කායස්ස භෙදා** ආදියෙන් පරලොව අඳුරට පත් වීම, ශුක්ල (පුණ්‍ය නොහොත් ජෝති) පක්ෂය කියන ලද්දට ප්‍රතිවිරුද්ධ ආකාරයට ම දත යුත්තේ ය.
**අක්කොසති** ආක්‍රෝශ වස්තු දහයෙන් ආක්‍රෝශ කරයි, පරිභාසති “කුමට සිටින්නාහු ද? කිම ඔබලා විසින් අපට ගොවිතැන් ආදිය කරන ලද ද?” ආදියෙන් පරිභව වචනවලින් පරිභව කරයි, **රොසෙති** ගැටෙයි, **අබ්‍යග්ගමනසො** ඒකාග්‍ර චිත්තය ඇත්තේ.
දෙවැන්නෙහි - **ජිණ්ණා** ජරාවෙන් (මහලු වීමෙන්) දිරා ගිය; වුද්ධා වයෝ වෘද්ධ වූ, **මහල්ලිකා** උපතින් වැඩිහිටි, **අද්ධගතා** දිගු කාලයක් ඉක්මවූ, **වයො අනුප්පත්තා** පශ්චිම වයසට පැමිණියා වූ, **පියා මනාපා** රජුගේ මව මළ කල්හි මිත්තණිය මව් තනතුරේ සිට ඔහුට සැළකුවා ය. එහෙයින් ඔහුට මිත්තණිය කෙරෙහි බලවත් ආදරයක් හට ගත්තේ ය. එහෙයින් මෙසේ කී ය.
**හත්‍ථිරතනෙන** ශත සහස්‍රයකට (ලක්‍ෂයකට) සමාන වටිනා වූ ඇතුන් ලක්ෂයක් වටිනා අලංකාරවලින් අලංකාර කරන ලද්දේ හස්ති රත්නය නමි. අශ්වරත්නය පිළිබඳ ව ද මේ න්‍යාය ම ය. ගම්වර ද ලක්ෂයක් දක්වා නැගී සිටි ගම් ය. **සබ්බානි තානි භෙදනධම්මානි** (ඒ සියල්ල බිඳෙන සුලු ය) ඒවායින් සමහරක් තනන විට ම බිඳී යයි. සමහරක් තනා අවසන් වී ගැලෙන් ගෙන නො යා ම, සමහරක් ගෙන ගොස් බිම තැබූ පමණින් ම, සමහරක් ඊට පසු ව (බිඳී යයි.) එසේ ම සත්ත්වයන් අතර ද සමහරක් ප්‍රතිසන්ධිය ලබා මැරෙත්, සමහරෙක් දරුගැබ ගබ්සා වී මව් කුසින් නික්මෙන්නටත් පෙර, සමහරෙක් (මව් කුසෙන්) නික්මෙමින්, සමහරෙක් ඊට පසු ව (මැරෙත්), එහෙයින් මෙසේ කියන ලදි.
තුන් වැන්නෙහි සියල්ල කියන ලද පරිදි ම ය.
සිවු වැන්නෙහි පැහැදිලි කිරීම් සාරාංශය නම්: භාග්‍යවතුන් වහන්සේටත්, භික්ෂු සංඝයාටත් බුද්ධත්වය ලැබූ ආසන්න කාලයෙහි මහත් ලාභ සත්කාර උපණි. (ලැබුණි) ලාභ සත්කාරයෙන් පිරිහුණු තීර්ථකයෝ පවුල්වලට මෙසේ කියමින් සැරිසරති: “ශ්‍රමණ ගෞතමයෝ මෙසේ කීහ: මට ම දන් දිය යුතු ය, අනෙක් අය හට දන් නො දිය යුතු ය, මගේ ශ්‍රාවකයිනට ම දන් දිය යුතු ය. අනෙක් ශ්‍රාවකයනට දන් නො දිය යුතු ය. මට ම දෙන ලද දානය මහත් ඵල වේ. අනෙක් අයට දෙන ලද්ද මහත් ඵල නො වේ. මගේ ම ශ්‍රාවකයිනට දෙන ලද (දානය) මහත් ඵල වේ. අන්‍ය ශ්‍රාවකයනට දෙන ලද්ද මහත් ඵල නො වේ. භික්ෂාචාරවලින් තමා ද යැපෙන්නකු විසින් (එසේ) භික්ෂාචාරවලින් යැපෙන අයගේ සිවුපසයට හානි සිදු කිරීම යුක්ති සහගත ද? අයුක්තියක් කරයි, නුසුදුසු දෙයක් කරයි.” පැතිරෙන මේ කථාව රජ පවුලට ද පැමිණියේ ය. රජතුමා (එය) අසා (මෙසේ) සිතී ය: “තථාගතයන් වහන්සේ අනුන්ගේ ලාභයට හානියක් කරති යන්න අභව්‍ය කාරණයකි, මොවුහු තථාගතයන් වහන්සේගේ අලාභය අයශය තකා උත්සාහ කරති. ඉදින් මම මෙහි ම සිට “එසේ නො කියනු මැනවි. බුදුන් වහන්සේ එවැන්නක් නො කියන සේකැයි කියම් ද, ඒ කථාව නො නවතින්නේ ය. මේ මහජනයා රැස්වන කාලයෙහි ම එය නවත්වන්නෙමැයි එක් උත්සව දිනයක් එන තෙක් නිහඬ ව සිටියේ ය.
පසු දිනෙක උත්සව අවස්ථා පැමිණි කල්හි මේ ඊට සුදුසු කාලය යි (සිතා) නුවර බෙර හැසිරවී ය. “ශ්‍රද්ධාවන්ත වූ හෝ අශ්‍රද්ධාවන්ත වූ, සම්මාදිට්ඨික හෝ මිච්ඡා දිට්ඨික වූ සියලු දෙනා, ගෙවල් රකින්නන් දරුවන් හෝ ගැහැණුන් හැර අවශේෂ අය විහාරයට නො එත් නම් (කහවණු) පනහක් දඩ යි.” තමා ද උදයෙහි ම ස්නානය කොට උදේ ආහාර වළඳා සියලු ආභරණවලින් සැරසී මහ බලකායක් ද සමඟ විහාරයට ගියේ ය. යමින් ම මෙසේ සිතී ය: “භාග්‍යවතුන් වහන්ස, ඔබ වහන්සේ මට ම දානය දිය යුතු ය..... අන් ශ්‍රාවකයනට දෙන ලද්ද මහත් ඵල නො වේ’යි (කියා පවසන සේක් ද?) මෙසේ විමසීය අයුතු ය. ප්‍රශ්නයක් ම විමසමි. ප්‍රශ්නය විසඳන සේක් ම භාග්‍යවතුන් වහන්සේ අවසානයේ තීර්ථකයන්ගේ වාදය බිඳින සේක” යි ප්‍රශ්නය අසමින් “**තත්‍ථ නුඛො භන්තෙ දානං දාතබ්බං”** යි ඇසී ය. **යත්‍ථ** යම් පුද්ගලයෙකු කෙරෙහි **චිත්තං පසීදති** ඔහු කෙරෙහි දිය යුතු ය, ඔහුට හෝ දිය යුතුය යන අරුතයි.
එසේ කී කල රජතුමා, යම් මිනිසුන් විසින් තීර්ථකයන්ගේ වචනය දක්වන ලද ද ඔවුන් දෙස බැලී ය. ඔවුහු රජතුමා විසින් බලන ලද පමණින් ම දුර්මුඛ බවට පත්වූවෝ මුහුණු පහත් කර ගන්නාහු, පා ඇඟිලිවලින් බිම ඉරි අඳිමින් සිටියහ. රජතුමා “ස්වාමීනි, එක වචනයෙන් ම තීර්ථකයෝ නැසුනහ” යි මහජනයා අස්වමින් මහ හඬින් පැවසී ය. මෙසේ ද පවසා භාග්‍යවතුන් වහන්ස, නිගණ්ඨ, අචෙලක, පරිබ්‍රාජක ආදීන් කෙරෙහි ද සමහර විට සිත පැහැදේ, **“කත්‍ථ පන භන්තෙ දින්නං මහප්ඵලං”** (ස්වාමීනි, කවුරුන් කෙරෙහි දෙන ලද්ද මහත් ඵල ද?) යි විමසී ය. **අඤ්ඤං ඛො එතං** “මහරජ, ඔබ විසින් පළමුවෙන් විමසන ලද්ද එකකි. පසුව වෙනත් ප්‍රශ්නයක් ගැන සිතන්නෙහි; ප්‍රශ්නය විසඳාලීම මගේ වගකීමකි” යි කියා සීලවතො ඛො යනාදිය වදාළහ. එහි **ඉධ ත්‍යස්ස** ‘ඉධ තෙ අස්ස’ (මෙහි ඔබට වන්නේ ය) **සමූපබ්බළ්හො** එක් රැස් වූ, **අසික්‍ඛිතො** දුණු සිල්පයෙහි නුපුහුණු, **අකතහත්‍ථො** මිට බැඳීම ආදී වශයෙන් සම්පූර්ණ නො කළ අත් ඇති (කෘතහස්ත නො වූ), **අකතයොග්ගො** තණකොළ ගොඩ මැටි ගොඩ ආදියෙහි පරිචය නොමැති, **අකතූපාසනො** රාජරාජමහාමාත්‍යාදීන් හට ඊ විදීම නො දැක්වූ, **ඡම්හී** වෙවුළන සිරුර ඇත්තේ.
**කාමච්ඡන්‍දො පහීනො** ආදියෙහි, අරහත් මගින් කාමච්ඡන්දය ප්‍රහීණ වූයේ වෙයි. අනාගාමි මාර්ගයෙන් ව්‍යාපාදය, අරහත් මාර්ගයෙන් ම ථීනමිද්ධය. එසේ ම දෙවැන්නෙන් උද්ධච්චය, තෘතීයයෙන් ම කුක්කුච්චය, ප්‍රථම මාර්ගයෙන් විචිකිච්ඡාව ප්‍රහීණ වූයේ වේ.
**අසෙඛෙන සීලක්‍ඛන්‍ධෙන** අසේඛවූවහුගේ (රහත් බවට පත් වූවහුගේ) ශීලස්කන්ධය අසේඛ ශීලස්කන්ධය නමි. සියලු තන්හි මේ න්‍යාය ම ය. මෙහි ද මුල් පද හතරෙන් ලෞකික ලෝකෝත්තර ශීල සමාධි ප්‍රඥා විමුක්ති පවසන ලදි. විමුක්ති ඥාන දර්ශනය ප්‍රත්‍යවේක්ෂා ඥානය වේ. එය ලෞකික ම වේ.
**ඉස්සත්‍ථං** යනු දුණු ශිල්පය. **බලවිරියං **මෙහි ‘බල’ යනු වායෝ ධාතුව යි. ‘විරිය’ යනු කායික චෛතසික වීර්යය ම ය. **භරෙ** පෝෂණය කරන්නේ ය. **නාසුරං ජාතිපච්චයා** මොහු ජාති සම්පන්නය යි (ජාතියෙන් උසස් යයි) මෙසේ ජාතිය හේතුවෙන් ශූර නො වූ තැනැත්තා පෝෂණය නො කරන්නේ ය.
**ඛන්‍තිසොරච්චං** මෙහි **ඛන්‍ති** යනු ඉවසීම් ක්‍ෂාන්තිය යි. සොරච්චං අරහත් බව යි. **ධම්මා** මේ ධර්ම දෙක **අස්සමෙ** ආවාසයෙහි (ආශ්‍රමයෙහි), **විවනෙ** ආරණ්‍යස්ථානයෙහි, නිරුදක (ජලය නැති) වනයෙහි චතුරස්‍ර පොකුණු ආදිය කරවයි යන අරුත යි. **දුග්ගෙ** විෂම ස්ථානයෙහි (දුර්ගයෙහි), **සඞ්කමනානි** රියන් පනහක් රියන් හැටක් ඇතිරූ පිරිසිදු වැලි සහිත සක්මන් මළු කරන්නේ ය.
දැන් මේ ආරණ්‍ය සේනාසනවල වසන භික්ෂූන් වහන්සේලාට ආහාර පාන වතාවත් පිළිබඳ ව විස්තර කරනු කැමති වන සේක්, **අන්‍නං පානං** යනාදිය වදාළහ. **සේනාසනාහි** ඇඳ පුටු ආදිය, **විප්පසන්නෙන** ක්‍ෂීණාශ්‍රවයන් හට දෙන්නේ වුව ද සැක මුසු, කෙළෙස් මළින් යුතු සිතෙන් නො දී මැනවින් පැහැදුණු (පහන්) සිතින් ම දෙන්නේ ය. **ථනයං** ගර්ජනා කරමින්, **සතක්කකු** වැටුණු සිය ගණන් මුදුන් ඇති, නොයෙක් මුදුන් ඇති යනු අර්ථය යි. **අභිසඞ්ඛච්ච** පිළියෙල කොට, එකට තබා, රැස් කොට,
**ආමොදමානො** සතුටු සිත් ඇත්තේ වී, **පකිරෙති** දානාදියෙහි යෙදෙයි. විසුරුවන්නාක් මෙන් හෝ දන් දෙයි. **පුඤ්ඤධාරා** නොයෙක් චේතනාමය පුණ්‍ය ධාරා, **දාතාරං අභිවස්සති** යම් සේ අහසේ හට ගත් වළාකුලින් නික්මෙන ජල ධාරාව පොළොව මෘදු කරමින්, තෙමමින් තෙත් කරමින් වැසි වස්වයි ද, එසේ ම මෙය ද දායකයාගේ අභ්‍යන්තරයෙහි උපන් පුණ්‍ය ධාරාව ඒ දෙන තැනැත්තා ම ඇතුළතින් තෙමයි, පුරවයි, උතුරා යවයි. එහෙයින් ‘දාතාරං අභිවස්සති’ (දෙන තැනැත්තා මැනවින් තෙමයි) යි (කියන ලදි.)
පස් වැන්නේ - **මුද්ධාවසිත්තානං** ක්ෂත්‍රිය අභිෂේකයෙන් හිස මත පැන් වත් කරනු ලැබූ, අභිෂේක කරන ලද, **කාමගෙධ පරියුට්ඨිතානං** කාමයන්හි ගිජු බවින් වෙළුණු, මැඩ පැවැත්වුණු, **ජනපදත්‍ථාවරියපත්තානං** ජනපදයෙහි ස්ථිර බවට පත්වූ, **රාජකරණීයානි** රජුගේ කටයුතු, රජුන් විසින් කළ යුතු කටයුතු, තෙස්වාහං ‘තෙසු අහං’ (ඒවාහි මම), උස්සුක්කං ආපන්නො ව්‍යාපාරයට පැමිණියේ (උත්සුක බවට පැමිණියේ). මේ රජතුමා දිනකට තෙවරක් භාග්‍යවතුන් වහන්සේට උපස්ථාන සඳහා යයි. අතරතුර ගමන් ද බොහෝ වේ. නිබඳ ව යන ඔමුගේ සේනාව මහත් ද වේ. සුළු වෙත් ද වේ. එක් දිනක පන් සියය්ක සොරු (මෙසේ) කතිකා කරගත්හ; “මේ රජතුමා අවේලාවේ සුළු සෙනඟක් සමඟ ශ්‍රමණ ගෞතමයන්ට උපස්ථාන කිරීම පිණිස යයි. අතරමග දී ඔහු අල්ලා ගෙන රාජ්‍යය ගන්නෙමු යි. ඔවුහු අතරමග අන්ධ වනයෙහි සැඟවී සිටියහ. රජවරු නම් මහා පුණ්‍යවන්තයෝ ය. ඉක්බිති ඔවුන් අතරින් ම එක් පුරුෂයෙක් නික්ම ගොස් රජුට දැන්වී ය. රජතුමා මහ සෙනඟක් ගෙන අන්ධ වනය වටලා ඒ සියලු දෙනා අල්ලා ගෙන අන්ධ වනයෙහි සිට නගර දොරටුව දක්වා මග පෙදෙස යම් සේ එකිනෙකා ඇසින් ඇස ගටා බලත් ද එසේ ආසන්න ලෙස උල් හිටවා උල්වල තැති ගැන්වී ය. ඒ අරභයා මෙසේ කී ය.
ඉක්බිති බුදුන් වහන්සේ (මෙසේ) සිතූහ: ඉදින් මහරජ, මා වැනි සම්මා සම්බුද්ධ කෙනෙකුන් ආසන්නයෙහි වාසය කරන කල්හි ඔබ විසින් මේ ආකාරයේ දරුණු ක්‍රියාවක් කරන ලද ද, ඔබ විසින් අයුක්තක් කරන ලදී යි මම කියන්නෙම් නම් එවිට මේ රජතුමා දුර්මුඛ ව තැති ගැන්වීමට නො හැකි වන්නේ යි ක්‍රමයෙන් ධර්මය ප්‍රකාශ කරන්නා වූ ම මට අවධානය යොමු කරන්නේ යයි ධර්ම දේශනාව ආරම්භ කරන සේක් **තං කිං මඤ්ඤසි** යි ආදිය වදාළ සේක.
එහි දී **සද්ධායිකො** ඇදහිය යුතු, යමෙකුගේ වචන ඔබ අදහන්නෙහි ද යන අර්ථ යි. **පච්චයිකො** ඊට ම සමාන වචනයකි, යමෙකුගේ වචන විශ්වාස කරහි ද යන අර්ථ යි. **අබ්භසමං** ආකාශය හා සමාන, **නිප්පොඨෙන්තො ආගච්ඡති** පෘථිවි තලයේ සිට අකණිටා බ්‍රහ්ම ලෝකය දක්වා සියලු සත්ත්වයන් තෙල් සිඳින උපකරණයෙහි{*} තල පිටි කරමින් මෙන් පැමිණෙයි.
**අඤ්ඤත්‍ර ධම්මචරියාය** ධර්මචර්යාව හැර දමා වෙනත් කළ යුත්තක් නැත. ස්වාමීනි, දශ කුශලකර්මපථ සංඛ්‍යාත වූ ධර්මචර්යාව කළ යුත්තේ ය. සමචරියා ආදිය ඊට ම සමාන වචනයකි.
**ආරොචෙමි** පවසමි, **පටිවෙදයාමි** දන්වමි, **අධිවත්තති** යටත් කරයි (වසා සිටියි); **හත්‍ථියුද්ධානි** නාලාගිරි සමාන හේම (නම් ඇත්) කුලයට බඳු ඇතුන් පිට නැගී යුද කළ යුතු යුද්ධ, **ගති** ඵලයක්, **විසයො** අවකාශයක් (ඉඩක්), සමත් බවක් හෝ, ඒවායින් ජරාමරණ වැළැක්වීමට නො හැකි වේ. **මන්තිනො මහාමත්තා** ප්‍රඥා සම්පන්න වූ මහෞෂධ පණ්ඩිත විධුර පණ්ඩිත ආදීන් හා සමාන වූ මහා අමාත්‍යවරු **භූමිගතං** මහාලෝහ (රන්) කළ පුරවා බිම තබන ලද, **වෙහාසට්ඨං** හම් පසුම්බියක පුරවා තරාදි වළලු ආදියෙහි බහා මෙන් කොතක පුරවා තබන ලද, **උපලාපෙතුං** එකිනෙකා බිඳවීමට; යම් සේ මිනිසුන් දෙදෙනෙක් එක මග නොයෙත් ද, එසේ කිරීමට.
**නභං ආහච්ච** අහස පුරවා, **එවං ජරා ච මච්චූ ච** මේ පර්වත දෙක ම ගන්නා ලදි. රජුට දෙන උපදේශයෙහි සියලු යෞවනය විලෝපනය කරමින් ජරාව පැමිණේ. මෙසේ ජරා මරණ ව්‍යාධි විපත්ති යන මේ සතර ම පැමිණියේ ම ය. **තස්මා** යම් ලෙසකින් හස්ති යුද්ධ ආදියෙන් ජරා මරණ දිනා ගැනීමට නො හැක්කේ ද එහෙයින්; **සද්ධං නිවෙසයෙ** ශ්‍රද්ධාව ‘නිවෙසෙය්‍ය’ පිහිටු වන්නේ ය.
4. මාර සංයුත්තය
1. ආයු වර්ගය
**මාර සංයුත්තයෙහි** පළමු වැන්නෙහි - **උරුවෙලායං විහරති** සර්වඥතා ඥානය ලැබුවාහු (බුදුහු) උරුවෙල් ගම ඇසුරු කොට වසන සේක. **පඨමාභිසම්බුද්ධො** සම්බුද්ධත්වයට පත් ව පළමු සත් සතිය තුළ **දුක්කරකාරිකාය** වසර හයක් කරන ලද දුෂ්කර ක්‍රියාවෙන්, **මාරො පාපිමා** තමාගේ බලය ඉක්මවීමට ඉදිරිපත් වන සත්ත්වයන් මරතියි = මාර; පාපයෙහි යොදවතියි හෝ තමා ම පවෙහි නියුක්ත වී ය යි = පාපිමා; ඔහුට කණ්හ (කෘෂ්ණ), අධිපති, වසවත්ති, අන්තක, නමුචි, පමත්ත බන්ධු ආදී වෙනත් බොහෝ නම් වේ. මෙහි නම් දෙකක් ම ගන්නා ලදි. **උපසඞ්කමි** “මේ ශ්‍රමණ ගෞතම තෙම මිදුනෙමි යි සිතයි, ඔහුට නො මිදුණු බව පවසන්නෙමැයි සිතා අසළට පැමිණියේ ය.
**තපොකම්මා අපක්කම්ම **තපස් කර්මයෙන් බැහැරට ගොස්, අපරද්ධො “ඔබ ශුද්ධ වූ මාර්ගයෙන් ඈත ය” යි කියයි. **අමරං තපං** අමරභාවය පිණිස කරන ලද රූක්ෂ තපස, අත්තකිලමථානුයෝගය, **සබ්බානත්‍ථාවහං හොති** සියලු තපස් මට අර්ථය ගෙන දෙන්නක් නො වේ යි දැන, **පියාරිත්තං ච වම්මනි** කැලයෙහි ගොඩබිම රිටි පලුපත් මෙන්; පවසන ලද්දේ මෙයයි: යම් සේ කැලයෙහි ගොඩබිම නැවක් තනා භාණ්ඩ පුරවා ගොඩවුණු මහජනයා රිටි පලුපත් ගෙන අදිත් ද, පහළට තල්ලු කරත් ද, එක අඟලක් දෙකක් පමණවත් නැවේ ගමන නො සලසමින් මහජනයාගේ එම උත්සාහය නිරර්ථක වූවක් වෙයි ද, ප්‍රතිඵල ගෙන දෙන්නක් නො වේ ද, එසේ ම මම සියලු ආකාර අමර තපස් අනර්ථ ගෙන දෙන්නක් වෙතියි දැන අත්හළෙමි.
දැන් ඒ අමර තපස හැර දමා යම් මගකින් බුදු වූයේ ද එය දක්වන සේක්, **සීලං** ආදිය වදාළහ. එහි සීල වචනයෙන් සම්මා වාචා, සම්මා කම්මන්ත, සම්මා ආජීව ගන්නා ලදි. සමාධි වචනයෙන් සම්මා වායාම, සම්මා සති, සම්මා සමාධි (ගන්නා ලදි) **පඤ්ඤා** වචනයෙන් සම්මා දිට්ඨි, සම්මා සංකප්ප (ගන්නා ලදි). **මග්ගං බොධාය භාවයං** මේ අෂ්ඨාංගික වූ ආර්ය මාර්ගය බුද්ධත්වය පිණිස භාවිත කරන්නේ, මෙහි ද ‘බෝධාය’ මාර්ග අර්ථය සඳහා, යම් සේ කැඳ පිණිස කැඳ ම උයන්නේ ද, කැවුම් පිණිස කැවුම් ම පිසන්නේ ද, වෙනත් කිසිවක් නො කරන්නේ ද, එසේ ම මාර්ග අර්ථය පිණිස මාර්ගය ම වඩන්නේ ය. එහෙයින් ‘මග්ගං බොධාය භාවයං’ (බුද්ධත්වය පිණිස මාර්ගය වඩන්නේ) යි කී සේක. **පරමං සුද්ධිං** අරහත් බව; **නිහතො** ඔබ මා විසින් ‘නිහතො’ පරාජය කරන ලදි.
දෙවැන්නේ - **රත්තන්‍ධකාරතිමිසායං** රාත්‍රියෙහි අඳ බව කරන මහා අඳුරෙහි, අංග සතරකින් යුතු අඳුරෙහි. **අජ්ඣොකාසෙ නිසින්නො හොති** ගඳ කිළියෙන් පිටත පැමිණ සක්මන කෙළවර ගල්තලාවෙහි මහ සිවුර හිසට තබා දැහැන වඩමින් වැඩ සිටින සේක.
තථාගතයන් වහන්සේට භාවිත නො කරන ලද මාර්ගයක් හෝ, ප්‍රහීණ නො වූ කෙළෙස් හෝ ප්‍රතිවේධ (අවබෝධ) නො කළ නො සෙල්වෙන (දෙයක්) හෝ සාක්ෂාත් නො කළ නිරෝධයක් නැහැ නො වේ ද? කුමක් නිසා මෙසේ කළ සේක් ද? අනාගත කුල පුත්‍රයන්ගේ හෙණ්ඩුව (හික්මීම) පිණිස ය. අනාගත කුල පුත්‍රයෝ මා ගිය මග ආවර්ජනය කොට එළිමහනේ විසීම කළ යුතු ය යි සිතමින් දැහැන් වැඩීම කරන්නෝ ය යි දකිමින් බුදුහු මෙසේ කළ සේක. මහා මහත් වූ **අරිට්ඨකො** කළුවන්, **මණි** පාෂාණයක් **එවමස්ස සීසං හොති** මෙයාකාර ඔහුගේ කාල වර්ණ වූ මහල් ගෙයක් ප්‍රමාණ වූ මහා පාෂාණයක් බඳු හිසක් වේ.
**සුභාසුභං** දීර්ඝ කාලයක් සසර සැරිසරමින් සුන්දර අසුන්දර රූප සටහන් (වේශ) මවා පැමිණියේ වේ යයි කියයි. නැතහොත් **සංසරං** සැරිසරමින්, පැමිණෙමින් **දීඝමද්ධානං** වසවර්ති සිටි ස්ථානයේ සිට උරුවේලාව දක්වා වූ දිගු මාවත, බුදු වීමට පෙර සය වසරක් දුෂ්කර ක්‍රියා කළ කාලය නම් වූ දීර්ඝ කාලය හෝ **වණ්ණං කත්‍වා සුභාසුභං** සුන්දර අසුන්දර නානාප්‍රකාට රූප සටහන් (වේශ) මවා මා සමීපයට පැමිණියේ වෙහි යන අර්ථ වේ. මාරයා (භාග්‍යවතුන් වහන්සේ) නසනු පිණිස උන් වහන්සේ සමීපයට මෙයට පෙර නො පැමිණි යම් වේශයක් වේද, එවන් වේශයක් නම් නොමැත. එබැවින් භාග්‍යවතුන් වහන්සේ මෙසේ වදාළහ. **අලං තෙන** ඔබගේ මේ මාර විහිංසාකාර දර්ශන ක්‍රියාවලියෙන් වැඩක් නැත.
තෙවැන්නේ - **සුසංවුතා** මැනවින් වැසූ; **න තෙ මාර වසානුගා** මාරය. තෙ - තුය්හං ඔබගේ වසඟයට යන්නාහු නො වෙත්, **න තෙ මාරස්ස බද්ධගු** ඔවුහු ඔබගේ - මාරයාගේ - එකට හැසිරෙන ශිෂ්‍යයෝ හෝ අන්තේවාසිකයෝ නො වෙති.
සිවු වැන්නේ - **යොනිසො මනසිකාරා** උපාය මනසිකාරයෙන්, **යොනිසො සම්මප්පධානා** උපාය වීර්යයෙන්, කාරණ වීර්යයෙන්, **විමුත්ති** අරහත් ඵල විමුක්තිය. **අජ්ඣභාසි** මේ තෙමේ තමන් විසින් ම වීර්ය කොට අරහත් භාවයට පත් වුව ද සෑහීමකට පත් නො වේ. දැන් අන්‍යයන්ට ද ‘පැමිණෙවු’ යයි උත්සාහ කරවයි. ඔහු වළක්වන්නෙමි යි සිතා පැවසී ය.
**මාරපාසෙන** කෙළෙස් රැහැණින්; **යෙ දිබ්බා යෙ ච මානුසා** දිව්‍යමය කාමගුණ සංඛ්‍යාත වූ හා මානුෂ කාමගුණ සංඛ්‍යාත වූ යම් මාර බන්ධන කෙනෙක් වෙත් ද, ඒ සියල්ලෙන් තොප බඳනා ලද්දෙහි ය. **මාරබන්‍ධන බද්ධොසි** මාර බන්ධනයෙන් බැඳුනේ, මාර බන්ධනයෙහි බැඳුනේ හෝ, **න මෙ සමණ මොක්‍ඛසි **ශ්‍රමණය, ඔබ මාගේ ආධිපත්‍යයෙන් නො මිදෙන්නෙහි ය.
පස් වැන්නෙහි - **මුත්තොහං** ‘මුත්තො අහං’ (මම මිදුනෙමි). මුලින් එන සූත්‍රය වස් විසීම අතරතුර දේශනා කරන ලදි. මෙය පවාරණය කොට වස් විසීම අවසන් කර ඇති කල්හි (කරන ලදි); **චාරිකං** පිළිවෙලින් ගමනින් කරන චාරිකාව ය. දිවා කාලයේ වැඩි ම වුණොත් යොදුනක් යන්නාහු චාරිකාවේ යෙදෙව් යි කියයි. **මා එකෙන ද්වෙ** එක් මඟකින් දෙදෙනෙක් නො වේ. එසේ ගිය කල්හි එක් අයකු දහම් දෙසන කල්හි අනිත් තැනැත්තා නිහඬ ව සිටිය යුතු වේ. එහෙයින් මෙසේ වදාළ සේක.
**ආදිකල්‍යාණං** මුල දී ම කල්‍යාණ, සුන්දර, භද්‍ර වූ එසේ මධ්‍යම, අවසාන කොටස්වල දී (ද); ආදි මධ්‍යම පරියොසාන නම් වූ මෙය ශාසනය හා දේශනය වශයෙන් දෙයාකාර ය. එහි ශාසනයේ සීලය ආදි ය, සමථ විපස්සනා මාර්ගය මධ්‍ය ය. ඵල නිර්වාණය පරියෝසානය (කෙළවර) ය. සීල සමාධි විපස්සනා හෝ ආදි ය, මාර්ගය මධ්‍ය ය. ඵල හා නිර්වාණය පරියෝසානය ය. දේශනාවෙහි පාද සතරක් ඇති ගාථාවේ මුල් ම පාදය මුල ය. දෙවන තුන් වන (පාද) මැද ය. සිවු වැන්න අග ය. පාද පහක් හෝ හයක් ඇති ගාථාවක පළමු පාදය ‘ආදි’ ය, අවසන් පාදය ‘පරියෝසාන’ ය, ඉතිරිය ‘මධ්‍ය’ ය. ඒකානුසන්ධික සූත්‍රයක නිදානය ආදි ය. ‘ඉදමවොච’ ආදිය ‘පරියෝසාන’ ය, ඉතිරි කොටස ‘මධ්‍ය’ ය. ඒකානුසන්ධික නො වූ (සූත්‍රයක) ය, නිදානය ‘ආදි’ ය, ඉදමවොච ආදිය ‘පරියෝසානය’ ය.
**සාත්‍ථං** අර්ථ සහිත කොට දෙසනු මැනවි, **සබ්‍යඤ්ජනං** ව්‍යඤ්ජනවලිනුත් පදවලිනුත් සම්පූර්ණ කොට බබළවන්නේ ය. **කෙවලපරිපුණ්ණං** සහමුලින් ම සම්පූර්ණ වූ, **පරිසුද්ධං** උපක්ලේශ රහිත වූ **බ්‍රහ්මචරියං** ත්‍රිශික්ෂාව අඩංගු ශාසන බ්‍රහ්මචර්යාව යි. **පකාසෙථ** ප්‍රකාශ කරනු මැනවි.
**අප්පරජක්‍ඛජාතිකා** ප්‍රඥා චක්ෂුවෙහි අල්ප වූ කෙළෙස් දූවිලි ස්වභාවය, දුහුල් කඩතුරාවකින් වැසුනාක් මෙන් පාද සතරකින් යුත් ගාථාවක අවසානයේ රහත් බවට පත් වීමට සමත් සත්ත්වයෝ වෙති යන අරුත යි. **අස්සවණතා** නො ඇසීම හේතුවෙන් **පරිහායන්ති **අලාභ පරිහානියෙන් ධර්මයෙන් පිරිහෙත්. **සෙනානිනිගමො** ප්‍රථම යුගයේ සේනාව නැවතී ලද ඉඩෙහි පිහිටි ගම, සුජාතාවගේ පියාගේ සේනානී නම් නියම්ගමට හෝ; **තෙනුපසඞ්කමි** මම ඔබලා පොළඹවා පිරිවෙන් ආදිය කරවා උපස්ථායක ආදීන් විසින් සේවනය කරනු ලබමින් නො වසන්නෙමි. ජටිලයන් තිදෙනා හට ප්‍රාතිහාර්ය තුන් දහස් පන්සියයක් දක්වා ධර්මය ම දෙසීමට පැමිණි සේක. **තෙනුපසඞ්කමි** මේ ශ්‍රමණ ගෞතමයෝ මහා යුද්ධයක් මෙහෙයවන්නකු මෙන් එක මගකින් දෙදෙනකු නො යව්, දහම් දෙසව් යි හැට දෙනෙකු පොළඹවන සේක. මේ එක ම දහම් දේශනා කිරීමක දී වත් මට චිත්තාස්වාදයක් (සිතේ සතුටක්) නැත, මෙසේ බොහෝ සේ දෙසද්දී කොතැනින් ඇති වන්නේ ද, ඔහු වළක්වා ලන්නෙමි යි සිතා අසළට පැමිණියේ ය.
සය වැන්නේ - **සොණ්ඩිකාකිලඤ්ජං** සුරා සාදන්නන්ගේ (රා පෙරන) මටුලු කස්සක් **කොසලිකා කංසපාති** කෝසල රජුගේ රිය සක ප්‍රමාණ වූ පරිභෝග පාත්‍රය (තළිය) **ගලාගලායන්තෙ** ගර්ජනය කරද්දී **කම්මාරගග්ගරියා** කම්මල්කරුගේ (නවම්දන්නාගේ) ලිප් (උදුන්) බටයෙන් (මයින හමෙන්) **ධමමානාය** එහි වාතයෙන් පිරෙන කල්හි **ඉති විදිත්‍වා** ශ්‍රමණ ගෞතමයන් දැහැනට යොමු වූයේ, සුවසේ සිටින්නේ, ඔහු ගටන්නෙමි යි කියන ලද පරිදි ශරීරයක් මවා දැහැන් වඩන භූමියෙහි ඒ මේ අතර සැරිසරනු විදුලිය ආලෝකයෙන් දැක මේ සත්ත්වයා කවරෙක් දැයි විමසන්නේ ‘මේ මාරයා’ යි මෙසේ දැන,
**සුඤ්ඤගෙහානි** හිස් ගෙවල **සෙය්‍යා** සැතපීම පිණිස සිටින්නෙිම, සක්මන් කරන්නෙමි, හිඳ ගන්නෙමි, සැතපෙන්නෙමි යි මේ අරමුණු පිණිස යමෙක් හිස් ගෙවල් පාවිච්චි කරයි ද යනු අරුත යි. සො **මුනි අත්තසංයතො** ඒ බුදු මුනිවරයා අත් පාවල නරක හැසිරීමක් නොමැති බැවින් සංයම තත්ත්වයට පත් වූයේ **වොස්සජ්ජ චරෙය්‍ය තත්‍ථ සො,** හේ ඒ ආත්මභාවය කෙරෙහි ඇලීම - තෘෂ්ණාව - හැර දමා සැරිසරන්නේ ය. **පතිරූපං හි තථාවිධස්ස තං** එසේ සිටි බුදු මුනිවරයාගේ ආත්මභාවයෙහි ඒ තෘෂ්ණාව හැර දමා (කෙරෙන) හැසිරීම නම් සුදුසු ය, යුතු ය, යෝග්‍ය ය.
**චරකා** සිංහ ව්‍යාඝ්‍ර ආදී හැසිරෙන (ජංගම) සත්ත්වයෝ, **භෙරවා** සවිඤ්ඤාණක අවිඤ්ඤාණක විය. එහි සවිඤ්ඤාණක නම් සිංහ ව්‍යාඝ්‍රාදීහු ය. අවිඤ්ඤාණක නම් රාත්‍රිභාගයෙහි කණු හුඹස් ආදිය යි. ඒවා ඒ වේලාවෙහි යක්ෂයන් මෙන් එළඹ සිටී. ලණු වැල් ආදිය සර්පයන් මෙන් එළඹ සිටියි. **තත්‍ථ** ඒ බිහිසුණු තත්ත්වයන්හි, හිස් ගෙවල සිටින බුදුමුනිවරයා රෝම සෙලවීම් මාත්‍රයක් හෝ නො කරයි.
දැන් අභව්‍ය (විය නො හැකි දේ) පිළිබඳ පරිකල්පනය දක්වන සේක්, **නභං ඵළෙය්‍ය** ආදිය පැවසූහ. එහි **ඵළෙය්‍ය** යනු කපුටු පාදයක් මෙන් කැබලි කැබලිවලට පැළෙයි ද? **චලෙය්‍ය** නෙළුම් පතෙහි වාතයෙන් සෙලවුණු ජල බිඳුවක් මෙන් සැළෙන්නේ ය. **සල්ලම්පි චෙ උරසි පකප්පෙය්‍යුං** තීක්ෂණ (තියුණු) ආයුධ උල් ද පපුවට ගසන්නෝ ය. **උපධීසු** ස්කන්ධ උපාධීන්හි **තාණං න කරොන්ති** තියුණු උලක් උරයෙහි ගසන විට භයෙන් වන ලැහැබට කඳු විවරවලට පිවිසෙමින් ආරක්ෂාව සලසන්නේ නමි. බුදුවරයෝ සිායලු භය සිඳ දැමූ හෙයින් මෙබඳු ආරක්ෂාවක් නම් නො කරති.
සත් වැන්නේ - **පාදෙ පක්‍ඛාලෙත්‍වා** බුදුවරුන්ගේ ශරීරයෙහි රජස් දූවිලි නො ඇළේ. නෙළුම් පතෙහි දිය වැටුණාක් මෙන් පෙරළී යයි. එසවෙුව ද සිරුර ‘සෘතු’ ගන්වනු වස් (සනහනු වස්) සෝදා පා දොවා පිවිසීම පැවිද්දන්ගේ ව්‍රතය යි. එහි දී බුදුන් වහන්සේලාගේ ආචාර භේදයක් (සිරිත් කැඩීමක්) නම් නැත. ආචාර ධර්මයේ සිට සෝදත්. ඉදින් භාග්‍යවතුන් වහන්සේ ස්නානය නො කරත් නම් පා නො සෝදත් නම් මේ මනුෂ්‍යයෙක් නො වේ යයි කියනු ඇත. එහෙයින් මිනිසුන් කරන දේ පැහැර නො හැර සෝදන සේක. **සතො සම්පජානො** නින්ද ග්‍රහණය කිරීමේ සතිසම්පජඤ්ඤයෙන් සමන්නාගත වූ සේක්. **උපසඞ්කමි** ශ්‍රමණ ගෞතම මුළු රෑ එළිමහනේ සක්මන් කොට ගඳ කිළියට පිවිසි නිදයි. බෙහෙවින් සැප සේ නිදන්නේ වන්නේ ය. ඔහු ගටන්නෙමි යි සිතා එතැනට පැමිණියේ ය,
**කිං සොප්පසි** කිම නිදහි ද? ඔබට මෙය කුමන නම් නින්දක් ද යි කියයි. **කිංනු සොප්පසි** කුමක් නිසා නිදහි ද? **දුබ්භගො විය** මළ අයකු මෙන්, විසඥ වූවෙකු මෙන් ද, **සුඤ්ඤමගාරං** මට හිස් නිවසක් ලැබිණැයි නිදන්නෙහි ය කියයි. **සුරියෙ උග්ගතෙ** හිරු නැගී ආ විට; දැන් අන් භික්ෂූහු අමදිත්, බොන පැන් ගෙන එත්, පිඬු පිණිස යාමට සූදානම් වෙත් ඔබ කුමක් නිසා නිදාගත් වන ම සිටින්නෙහි ද?
**ජාලිනී** භව තුනෙහි ගිලී සිටින්නහු විසින් **“අජ්ඣත්තිකස්සුපාදාය අට්ඨාරස තණ්හාවිචරිතානි”** යනාදි පරිදි තමාගේ ඒ කොටස් බවට පත් වූ දැලින් ‘ජාලිනී’ (දැලක් ඇත්තී) **විසත්තිකා** රූපාදියෙහි ඒ ඒ තැන විසත්ත{*} බැවින්, විෂ ඇති බැවින්, විෂ මූලවූ බැවින් හා විෂපරිභෝග කරන බැවින් ද **‘විසත්තිකා’** නමි. **කුහිඤ්චි නෙතවෙ** කිසියම් තැනකට පැමිණවීමට, **සබ්බුපධීනං පරික්‍ඛයා** සියලු ස්කන්ධ, ක්ලේශ, අභිසංස්කාර, කාම ගුණ යන කොටස් සහිත උපධීන්ගේ ක්ෂය වීමෙන්; **කිං තවෙත්‍ථ මාර** මාරය තට කිම? කුමක් නිසා ඔබ උණු කැඳෙහි සැඟවෙන්නට නො හැකි කුඩා මැස්සකු මෙන් කෙළවරක් නොමැති ව අවදි කරමින් ඇවිදින්නෙහි ද?
අට වැන්න දේවතා සංයුක්තයෙහි කියන ලද්දේ ය.
නව වැන්නෙහි - **අප්පං වා භිය්‍යො** බොහෝ කල් ජීවත් වන්නේ වසර සියයට වැඩියෙන් ජීවත් වීමට නො හැක්කේ වෙයි. වසර පනහක් හෝ හැටක් හෝ ජීවත් වෙයි. **අජ්ඣභාසි** ශ්‍රමණ ගෞතමයෝ මනුෂ්‍යයන් ගේ ආයුෂ අල්ප යයි කියති. දීර්ඝභාවය ඔහුට පවසන්නෙමැයි සතතයෙන් පැවති සතුරු බවින් මැඩුනේ (මෙසේ) පැවසී ය.
**න නං හීළෙ** ඒ ආයුෂ අල්පය යි හෙළා නො දක්නේ ය. **බීරමත්තොව **යම් සේ ළදරු කුමාරයෙක් (සිඟිත්තෙක්) උඩුකුරු ව නිදා සිටියේ කිරි බී දුහුල් පිළි කොට්ටයෙහි වැදහොත්තේ සිහිසුන් කෙනෙකු මෙන් නිදා ගනියි. කිසිවකුගේ ආයුෂ අල්ප ද දීර්ඝ දැයි නො සිතයි. එසේ සත් පුරුෂයා **චරෙය්‍යාදිත්තසීසොව** ආයුෂ සීමිත යයි දැන ගිනිගත් හිසක් ඇත්තෙකු මෙන් හැසිරෙන්නේ ය.
දස වැන්නේ - **නෙමීව රථකුබ්බරං** යම් සේ දහවල්හි යන රථයේ නිම් වළල්ල කිඹුල් මුව (ඒරියා කඳ) අනුව යයි ද, හැර නො දමයි ද, එසේ ම ආයුෂ ද අනුව යයි.
2. රජ්ජ වර්ගය
දෙවන වර්ගයේ පළමු වැන්නේ - **නිසින්නො** පෙර කී පරිදි ම දැහැන් ගනිමින් වැඩ සිටින්නාහු; මාරයා ද උන්වහන්සේ සැපසේ සිටින බව දැන ඔහු ගටන්නෙමි යි අසලට පැමිණියේ වෙයි. **පදාළෙසි** පර්වත මුදුනෙහි සිට (ගල්) විද්දේ ය. ගල් නිරතුරු ව එකිනෙක තළමින් වැටෙයි. **කෙවලං** සියලු **සබ්බං** ඊට ම සමාන වචනයකි.
දෙවැන්නේ - **විචක්‍ඛුකම්මාය** පිරිසේ ප්‍රඥා චක්ෂුසය විනාශ කරනු කැමැත්තෙන්; බුදුවරුන්ගේ ප්‍රඥා චක්‍ෂුසය විනාශ කිරීමට නො හැක්කේ ය. පිරිසේ (චක්‍ෂුසය) පෘථග්ජනයන්ට බිය ජනක අරමුණු ඇස්සවීමෙන් හෝ දැක්වීමෙන් හෝ (විනාශ කිරීමට) හැකි වේ. **විජිතාවී නු මඤ්ඤසි** “මම විජය ලත් (ජය ලැබූ) අයෙක්මි” යි ඔබ සිතන්නෙහි ද? එසේ නො සිතව, ඔබට ජයක් නැත. **පරිසාසු** අට පිරිස අතර **බලප්පත්තා** දශබල බවට පත් වූ (බුුදු වෙමි).
තුන්වැන්නේ - **මන්‍දියා නු **මන්දාතිමන්ද (බෙහෙවින් ම මඳ) බවින්, මුළා වූ බවනි; **උදාහු කාවෙය්‍යමත්තො** නැතහොත් යම් සේ කවියෙක් කාව්‍යයක් සිතන්නේ ඒ කාව්‍යකරණයෙන් මත් ව නිදයි ද, එසේ නිදන්නෙහි ද? **සම්පචුරා** බොහෝ, **කිමිදං සොප්පසෙව** කුමක් හෙයින් නිඳීමක් නිදන්නෙහි ද? **අත්‍ථං සමෙච්ච** පරමාර්ථයට මැනවින් පැමිණ, සම්ප්‍රාප්ත ව; මට අසංගහ (එක්රැස් නො කිරීම්) නම් වූ හෝ එක්රැස් කර විනාශ වූ හෝ අර්ථයක් නැත **සල්ලං **තියුණු ආයුධ උලක් (උල් ආයුධයක්) **ජග්ගං න සඞ්කෙ** යම් සේ සමහරු සිංහයන් යන පාර ආදියෙහි නිදිවරන්නෝ වුව ද සැක කරත් ද එසේ මම නිදිවරන්නේ වුව ද සැක නො කරමි. **න පි භෙමි සොත්තුං** යම් සේ සමහරු සිංහයන් යන පාරවල නිදා ගැනීමට බිය වෙත් ද, එසේ මම නිදා ගැනීමට ද බිය නො වෙමි. **නානුතපන්ති මා මං** ආචාර්යවරයාට හෝ අන්තේවාසිකයාට අපහසුතාවක් හටගත් විට උද්දේස කිරීමට විමසීමට සිටි බැවින් රාත්‍රි හෝ දිවා කාල හෝ ගෙවී යන්නේ අන්තේවාසිකයා තවයි (එහෙත්) එසේ මා නො තවයි. මා හට අවසන් නො කළ කිසියම් කාර්යයක් නැත. එහෙයින් ම කී ය: **හානිං න පස්සාමි කුහිඤ්චි ලොකෙ** (ලොවෙහි කිසි තැනක පිරිහීමක් නො දක්නෙමි) යි.
සිව් වැන්නේ - **අනුරොධවිරොධෙසු** රාග ද්වේෂයන්හි, **මාසජ්ජිත්‍ථො තදාචරං** මෙසේ ධර්මකථාහි හැසිරෙමින් නො ලගින්න, ධර්ම කථා පවත්වන්නහුට සමහරු සාධුකාර දෙත්. ඒ කෙරෙහි රාගය උපදී. සමහරු නො සකස් ව ඇහුම්කන් දෙති. ඒ කෙරෙහි ද්වේෂය උපදී. මෙසේ ධර්මකථිකයා රාග ද්වේෂවල යෙදේ නම් ඔබ එසේ නො යෙදෙන්න යි පවසයි. **යදඤ්ඤමනුසාසති** ‘යං අඤ්ඤං අනුසාසති’ (යම් වෙනත් කෙනෙකුට අනුශාසනා කරයි ද) ඔහුට **සම්බුද්ධො හිතානුකම්පී** යහපත පාමින් අනුකම්පා කරයි. යම් හෙයකින් හිතානුකම්පී වේ ද, එහෙයින් **අනුරොධවිරොධෙහි විප්පමුත්තො තථාගතො** (තථාගත තෙමේ රාග ප්‍රතිඝ දෙකින් විශේෂයෙන් මිදුනේ ම ය.)
පස් වැන්නේ - අහසෙහි සැරිසරන විට වුව ද බැඳෙතියි **අන්තලික්‍ඛ චරො පාසො** රාග බැම්ම (තොණ්ඩුව), **මානසො** මන සම්ප්‍රයුක්ත (සිත්හි හටගත්).
සය වැන්නේ - **පඤ්චන්නං උපාදානක්‍ඛන්‍ධානං උපාදාය** පංච උපාදානස්කන්ධ ගෙන; ස්වභාව, සාමාන්‍ය ලක්ෂණ වශයෙන් නානා ප්‍රකාර ලෙස බෙදා දක්වන්නේ, **සන්‍දස්සෙති** ස්කන්ධයන්ගේ ස්වභාව ලක්ෂණ ආදිය දක්වයි. **සමාදපෙති** ග්‍රහණය කරවයි. **සමුත්තෙජෙති** සමාදානයෙහි (ගැනීමෙහි) උත්සාහය ඇති කරවයි. **සම්පහංසෙති** ප්‍රතිවේධ ගුණයෙන් පිරිසිදු කරවයි. බබළවයි. **අට්ඨිකත්‍වා** අර්ථවත් (වැඩ ඇත්තක්) කොට, මේ නම් පැමිණිය යුතු (ප්‍රතිවේධ කළ යුතු) අර්ථයකැයි මෙසේ සලකා ඒ දේශනාව ප්‍රයෝජනවත් යයි සිතා මනසිකත්‍වා සිතේ තබා **සබ්බචෙතසො සමන්නාහරිත්‍වා** ඒ සියලු ක්‍රියා කාරක සිතින් එකට ගෙන **ඔහිතසොතා** තැබූ (යොමු කළ) කන් ඇති ව (කන් යොමා); **අජ්ඣොකාසෙ නික්‍ඛිත්තා** වේලීම පිණිස තැබූ;
**රූපං වෙදයිතං සඤ්ඤං** රූප ආදි මේ ස්කන්ධ තුන; **යඤ්ච සංඛතං** මෙයින් සංස්කාර ස්කන්ධය ගන්නා ලදි. **එවං තත්‍ථ විරජ්ජති** මෙසේ ඔහු මම නො වෙමි; මෙය මගේ නො වේ යි දකිමින් මෙසේ ඒ ස්කන්ධ කෙරෙහි නො ඇළෙයි. **ඛෙමත්තං** ක්‍ෂේම බවට පත් වූ ආත්මභාවය, මෙයින් ඵල ලක්‍ෂණ දක්වයි. **අන්‍වෙසං** භව, යෝනි, ගති, ඨිති, සත්ත්වාස සංඛ්‍යාත සියලු ස්ථානවල සොයමින් **නාජ්ඣගා** නො දැක්කේ ය.
සත් වැන්නේ - **ඵස්සායතනානිං** සඤ්ජාති - සමෝසරණ අර්ථයෙන් ඡද්වාරික වූ (දොරටු සයකට අදාළ) ස්පර්ශයන්ගේ ආයතනවල (ආයතන හයේ) **භයභෙරවසද්දං** මේඝ ගර්ජනා - විදුලිය කෙටීම් ශබ්ද හා සමාන බිය ගෙන දෙන ශබ්ද, **පඨවීමඤ්ඤෙ උද්‍රීයති** මේ මහා පෘථිවිය පට පට ශබ්දය නගන්නාක් මෙන් විය. **එත්‍ථ ලොකොධිමුච්ඡිතො** මේ ආරම්මණ හයෙහි ලෝකය (මිනිස්සු) බෙහෙවින් මූර්ඡා වූයේ, **මාරධෙය්‍යං** මාරයා සිටින තැන, ත්‍රෛභූමක සංසාර පැවැත්ම.
අට වැන්නේ - **පාහුණකානි භවන්ති** ඒ ආකාරයේ නැකැත් දිනක ඒ ඒ තැනට යැවිය යුතු තුටු පඬුරු වේ. ආගන්තුක තටුපඬුරු යැවීම හෝ (වේ); මේ උත්සව දිනකැයි තමන් ම දැන සම වයස, ජාති, ගෝත්‍ර ඇති කුමාරවරු ඒ ඒ තැනින් එක්රැස් වෙති. කුමාරිකාවෝ ද තම තමන්ගේ වත්කම් අනුව අලංකාර වී ඒ ඒ තැන සැරිසරති. එහි කුමාරිකාවෝ ද කැමති පරිදි කුමාරවරුනට තුටු පඬුරු යවති. කුමාරවරුද කුමාරිකාවනට (යවති); වෙනත් කිසිවක් නොමැති කල යටත් පිරිසෙයින් මල් පොකුරක් හෝ දමත්. **අන්‍වාවිට්ඨා** ඇතුළු වුනාහු (ආවේශ වූවාහු), ඒ දිනයේ කුමාරිකාවෝ පන්සියයක් උයන් කෙළියට යන්නෝ අතර මග බුදුන් වහන්සේ දැක උත්සව කැවිලි දෙන්නාහ. උන්වහන්සේ ඔවුනට දානානුමෝදනා වශයෙන් ප්‍රකීර්ණක ධර්ම දේශනාවක් දෙසන්නාහ, දේශනාව අවසානයේ සියලු ම දෙනා සෝවාන් ඵලයෙහි පිහිටන්නාහ. මාරයා ඔවුන්ගේ සම්පත්තියට අනතුරක් කරන්නෙමැයි ඇතුළු විය. පාළියෙහි **මා සමණො ගොතමො පිණ්ඩමලත්‍ථ** (ශ්‍රමණ ගෞතමයෝ පිඬු නො ලබත්වා) යි මෙපමණක් ම කියන ලදි.
කිම බුදුන් වහන්සේ මාරයාගේ පෙළඹවීම නො දැන ම (පිඬු පිණිස) ප්‍රවේශ වූවෝ ද? එසේ ය. නො දැන ම ය, මක් නිසා ද? ආවර්ජනය නො කිරීම නිසා ය. බුදුන් වහන්සේලා අසුවල් තැන බත් (දන්) ලබන්නමෝ ය නො ලබන්නමෝ යයි ආවර්ජනය කිරීම නුසුදුසු ය. ප්‍රවිෂ්ට ව, මිනිසුන්ගේ සිරිත් බිඳීම දැක, මේ කිමදැයි ආවර්ජනය කරන සේක්. දැන, ආමිෂය හේතුවෙන් මාරයාගේ පෙළඹවීම විඳීම ද නුසුදුසු යයි එය නො බිඳ ම පිටත් ව ගියහ.
**උපසඞ්කමි** අමිත්‍ර විජයෙන් (සතුරා ජය ගැනීමෙන්) මෙන් සතුටු වූයේ මුළු ගමෙන් හැන්දක් පමණ වත් බත් නො ලබා ගමෙන් පිටවන භාග්‍යවතුන් වහන්සේ වෙත ගමේ මිනිසකුගේ වේශයෙන් පැමිණියේ ය. **තථාහං කරිස්සාමි** ඔහු මේ බොරුව කියයි. ඔහුට මෙසේ සිතිනි. මා විසින් මෙසේ කියන ලද කල්හි යළි (ගමට) ඇතුළු වන්නේ ය. එවිට එහුට ගමේ දරුවෝ මුළු ගමේ ම ඇවිද හැන්දක අහරක් වත් නො ලබා ගමෙන් පිට ව ගොස් නැවත පැමිණියෙහි’යි ආදිය කියා බැණ වදින්නෝ ය’ යි. භාග්‍යවතුන් වහන්සේ ඉදින් මොහු මා මෙලෙස වෙහෙස කරවන්නේ මොහුගේ හිස සත් කඩකට පැළෙන්නේ යයි ඔහුට අනුකම්පාවෙන් නො පිවිස ම ගාථා දෙක පැවසූ සේක.
එහි පස්වී ඇති කළෙහි ය. ජනිත කළෙහි ය. **ආසජ්ජ** හිරිහැර කොට, ගටා; **න මෙ පාපං විපච්චති** මගේ පව් නො පැසවයි ද, මෙය නිෂ්ඵල ය. කිම ඔබ මෙලෙස සිතන්නෙහි ද? ඔබ විසින් කරන ලද පාපයට ඵලය්ක (විපාකයක්) ඇත යන්න දක්වයි. **කිඤ්චනං** මර්දනය කිරීමට සමත් රාගාදි කෙලෙස් හටගැනීමක් **ආභස්සරා **යථා යම් සේ ආභස්සර දෙවියෝ සප්‍රීතික ධ්‍යානයෙන් යැපෙන්නාහු ‘ප්‍රීති භක්ෂක’ (ප්‍රීතිය අනුභව කරන්නාහු) නම් වෙත් ද එසේ වන්නෙමි.
නව වැන්නේ - **නිබ්බාණපටිසංයුත්තාය** නිර්වාණය ගෙන හැර පාමින් පවත්වන ලද; හටහටකෙසො ඉදිරිපස කෙස් පසුපසටත් පසුපස කෙස් ඉදිරිපසටත්, වම්පස කෙස් දකුණටත්, දකුණු පස කෙස් වමටත් විහිදුවා විහිදුවා විසුරුණු (අවුල් වුණු) කෙස් ඇත්තේ, **මම චක්‍ඛුසම්ඵස්ස විඤ්ඤාණායතනං** චක්‍ඛුවිඤ්ඤාණයෙන් යුක්ත වූයේ චක්‍ඛු සම්ඵස්සයත් විඤ්ඤාණායතනයත් මගේ ම ය යි. මෙහි ද චක්‍ඛු සම්ඵස්සයෙන් විඤ්ඤාණ සම්ප්‍රයුක්ත ධර්ම ගන්නා ලදි. විඤ්ඤාණායතනයෙන් සියලු චක්‍ඛු ද්වාරයෙහි උපන් ආවර්ජනාදි විඤ්ඤාණ (ගන්නා ලදි). සොතද්වාර ආදියේ ද මේ න්‍යාය ම ය. මනෝ ද්වාරයෙහි **මනො** ආවර්ජන සහිත භවාංග සිත ය. **ධම්මා** ආරම්මණ ධර්ම ය. **මනොසම්ඵස්සො** ආවර්ජනා සහිත භවාංග සම්ප්‍රයුක්ත ඵස්සය **විඤ්ඤාණායතනං** ජවනචිත්තය යි. තදාරම්මණය ද ගැලපේ.
**තවෙව පාපිම චක්‍ඛුං** ලොවෙහි යම් තිමිරකාච{*} ආදියෙන් උපද්‍රවයට පත් නොයෙක් රෝගවලට ආයතනයක් වූ, උපක්‍රමික විපාකාදියෙන් යටත් පිරිසෙයින් කණ ඇසක් පවා වේ ද? ඒ සියල්ල තොපට ම වේවා, රූප ආදිය ගැන ද මේ න්‍යාය ම ය.
**යං වදන්ති** යම් භාණ්ඩයක් වේ ද එය මාගේ යයි යම් කෙනෙක් පවසත් ද? **යෙ වදන්ති මමන්ති ච** යම් කෙනෙක් ‘මගේ’ යි පවසත් ද, **එත්‍ථ චෙ තෙ මනො අත්‍ථි** මේ ස්ථානවල ද ඉදින් සිතක් වේ ද, න මෙ සමණ මොක්‍ඛසි ශ්‍රමණය, මගේ ආධිපත්‍යයෙන් නො මිදෙන්නෙහි, **යං වදන්ති** යමක් භාණ්ඩයකැයි කියත් ද එය මගේ නො වේ. **යෙ වදන්ති** යම් කිසි කෙනෙක් මෙසේ කියත් ද ‘ඔවුන්’ මම නො වෙමි. **න මෙ මග්ගම්පි දක්‍ඛසි** භව යෝනි ගති ආදියෙහි මා ගිය මග ද නො දන්නෙහි.
දස වැන්නේ - **අහනං අඝාතයං** නො නසමින් නො නසවමින් **අජිනං අජාපයං** අනුනට ධන හානිය නො කරමින්, නො කරවමින්, **අසොචං අසෝචාපයං** ශෝක නො කරමින් ශෝක නොකරවමින්; මෙසේ භාග්‍යවතුන් වහන්සේ අධාර්මික රජවරුන්ගේ විජිතයෙහි දඬුවම් කරන්නවුන් විසින් පෙළනු ලබන මිනිසුන් දැක කාරුණික ලෙස මෙසේ සිතූහ. **උපසඞ්කමි** ශ්‍රමණ ගෞතමයෝ රාජ්‍යය කරවීමට සමත් නොවෙත් දැයි සිතී ය. රාජ්‍යය කරවීමට කැමැති වනු ඇත. රාජ්‍යය යන මෙය ද ප්‍රමාදයට හේතුවකි. රාජ්‍යය කරවන විට ඉඩක් ලැබෙනු ඇත. උත්සාහයක් ඇති කරවන්නෙමි යි සිතා ළඟට පැමිණියේ ය. **ඉද්ධිපාදා** සමෘද්ධිමත් වන ධ්‍යාන කොටස්, භාවිතා වර්ධනය කරන ලද, **බහුලීකතා** නැවත නැවත කරන ලද, **යානීකතා** (භාවිතයට) යොදන ලද යානයක් ලෙස කරන ලද, **වත්‍ථුකතා** ප්‍රතිෂ්ඨා අර්ථයෙන් - පදනමක් කොට ගත්, **අනුට්ඨිතා** අත් නො හරින ලද, නිතර පවත්වන, පරිචිතා සතතයෙන් කිරීම මගින් බෙහෙවින් පුරුදු කරන ලද - දුණුවායාගේ නො වරදින විදීම් සහිත වූ අත් මෙන්, **සුසමාරද්ධා** මැනවින් ආරම්භ කොට පරිපූර්ණ ව භාවනා කරන ලද **අධිමුච්චෙය්‍ය** සිතන්නේ නම්,
**පබ්බතස්ස** පර්වතයක් වන්නේ නම්, **ද්විත්තාව** එක් පර්වතයක් තිබේවා, දෙගුණයක් ම දක්වා මහත් වූ ස්වර්ණ පර්වතයක් (වුව) එක් පුද්ගලයකුට මදි ය. නො සෑහේ යන අරුත යි. **ඉති විද්වා සමං චරෙ** මෙසේ දනිමින් සම ව හැසිරෙන්නේ ය. **යතො නිදානං** දුක නම් පඤ්චකාම ගුණ හේතු කොට ගෙන (පහළ) වේ. එය ‘යමක් නිදානය කොට වේ ද’ එසේ යමෙක් දැක්කේ ද? **තථං නමෙය්‍ය** ඒ සත්ත්වයා දුකට හේතු භූත වූ කාමයන් කෙරෙහි කුමන කරුණකින් නැමෙයි ද? **උපධිං විදිත්‍වා** කාම ගුණ උපධි (කෙළෙස්) එය “සංග” (ඇල්ම) ය. එය ‘ලග්ගන’ (එල්ලීම-ඇලීම)” යයි මෙසේ දැන, **තස්සෙව ජන්තු විනයාය සික්‍ඛෙ** ඒ උපධියේ ම දුරලීම පිණිස උගන්නේ ය.
3. මාර වර්ගය
තෙවැනි වර්ගයේ පළමු වැන්නේ - **ජටණ්ඩුවෙන** ජටා දරණුවකින් **අජිනක්‍ඛිපනිවත්‍ථො** කුර සහිත අඳුන් දිවි සමක් එකක් හැඳ එකක් පෙරවා ගෙන, **උදුම්බරදණ්ඩං** අල්පේච්ඡ භාවය ප්‍රකාශ කිරීම් වස් මඳක් නැමුණු දිඹුල් දණ්ඩක් ගෙන, **එතදවොච** ලෝකයෙහි බ්‍රාහ්මණයාගේ වචනය නම් අසත්, බ්‍රාහ්මණයන් අතර ද පැවිද්දාගේ, පැවිද්දන් අතර ද මහල්ලාගේ යි මහලු බ්‍රාහ්මණ පැවිදි වෙසක් ගෙන දැහැන් බිමෙහි කටයුතු කරන ඒ භික්‍ෂූන් වෙත ළං වී අත ඔසවා **දහරා භවන්තො** (ඔබලා තරුණයහ) යනාදී වචන පැවසී ය. **ඔකම්පෙත්‍වා** හක්කෙන් උරයට ගසමින්, හිස පහත් කර **ජීව්හං නිල්ලාලෙත්‍වා** ලප සහිත මහත් දිව (එළියට) ගෙන ඉහළ පහළත් උභය පාර්ශ්වයෙහිමත් ලෙළවා, **තිචිසාඛං** රැළි තුනක් ඇති **නළාටිකං** ‘භකුටි’ නළලෙහි නැගුණු රැළි තුන යන අරුත යි. **පක්කාමි** ඔබලා දන්නවුන්ගේ කීම නො කොට (ක්‍රියාවට නො නංවා) ඔබලා ම තෙලෙහි පැසවවු’යි කියා එක් මගක් ගෙන ගියේ ය.
දෙවැන්නෙහි - ලාභා වත මෙ සුලද්ධං වත මෙ මේ ආකාර වූ ශෘස්තෲන් වහන්සේත් ධර්මයත් සබ්‍රහ්මචාරීනුත් ලද බැවින් මට ලාභයකි. මට මැනවින් ලැබුණකි. ඒ ආයුෂ්මත් තෙමේ පසු ව මූලකම්මට්ඨානය සම්මර්ෂණය කොට අරහත් බව (ලබා) ගන්නෙමි යි එතෙක් පාසාදික කමටහන් ගෙන බුද්ධ - ධම්ම - සංඝ ගණය ආවර්ජනය කොට සිතේ ප්‍රසන්නතාව උපදවා සිත සිනහ ගන්වා, සතුට කරවා සිටින්නේ, එවිට එතුමාට මෙසේ සිතිණි. **උපසංකමි** මේ සමිද්ධි භික්ෂුව පාසාදික කමටහන ගෙන සිටියා සේ ය. යම් තාක් මූලකම්මට්ඨානය ගෙන අරහත් බව නො ලබා ද එතෙක් ඔහුට අනතුරක් කරන්නෙමැ යි පැමිණියේ ය. **ගච්ඡ ත්‍වං** බුදුන් වහන්සේ සකල ජම්බුද්වීපය අවලෝකනය කරන සේක්, ඒ ස්ථානයේ දී ම එහුට කමටහන සැප ඇත්තක් වන්නේ යයි දුටු සේක. එහෙයින් මෙසේ කී සේක. **සතිපඤ්ඤා ච මෙ බුද්ධා** මා විසින් - මට - සිහියත් ප්‍රඥාවත් දන්නා ලදි. **කරස්සු රූපානි** බොහෝ බිය ජනක රූප කරව. නෙව මං **ව්‍යාධයිස්සසි** මා “වෙධයිස්සසි” නො පෙළව, කම්පා නො කරව”
තෙවැන්නෙහි - **ඉසිගිලිපස්සෙ** ඉසිගිලි නම් පර්වතයේ පැත්තක, **කාළසිලායං** කළුවන් ගල්තලාවෙහි. **සාමයිකං චෙතො විමුත්තිං **අර්පණය කරන කරන මොහොතෙහි ප්‍රත්‍යනීක (සතුරු) ධර්මවලින් මිදෙයි. ආරම්මණයෙහි ද මැනවින් අලවති යි ලෞකික සමාපත්තිය “සාමයික චෙතො විමුත්ති” නමි. **ඵුසී** ලැබී ය. **පරිහායී** (පිරිහුනේ ය.) කුමක් නිසා සය වැන්න දක්වා පිරිහුනේ ද? ආබාධ සහිත බැවිනි. තෙරුන්ට වා-පිත්-සෙම් වශයෙන් අනුසායික ආබාධයක් ඇත. එය සමාධියට හිතකර උපකාරක ධර්ම පිරීමට නො සමත් වෙයි. අර්පණය කරන කරන සමාපත්තියෙන් පිරිහෙයි.
**යන්නූනාහං සත්‍ථං ආහරෙය්‍යං** හෙතෙමේ මෙසේ සිතී ය: යම් හෙයකින් පිරිහුණු ධ්‍යාන සහිත ව කාලක්‍රියා කරන්නා හට නිශ්චිත නො වූ (භව) ගමන් වේ ද, නො පිරිහුණු ධ්‍යාන ඇත්තා හට නිසැක නිශ්චිත (භව) ගමන් වේ ද, බ්‍රහ්ම ලෝකයෙහි උපදින්නේ ද, එහෙයින් ආයුධයක් (අතට) ගැනීමට කැමති විය. **උපසඞ්කමි** මේ ශ්‍රමණ තෙම ආයුධයක් ගැනීමට කැමැත්තේ (වේ), ආයුධ ගැනීම යන මෙය ද සිරුර ගැනත් ජීවිතය ගැනත් අපේක්‍ෂාවක් නැත්තේ වේ ද හේ මූලකම්මට්ඨානය සම්මර්ෂණය කොට අරහත් බව ලැබීමට පවා සමත් වේ. මා විසින් වළක්වන ලද්දේ වුව ද මොහු නො නවතින්නේ යයි ද ශාස්තෲන් වහන්සේ විසින් වළක්වන ලදහොත් නවතින්නේ යයි ද තෙරුන්ට හිතවත් කෙනෙකු මෙන් වී, භාග්‍යවතුන් වහන්සේ යම් තැනක ද එහි පැමිණියේ ය.
**ජලං** බැබළෙන, **පාදෙ වන්‍දාමි චක්‍ඛුමා** පසැස් ඇත්තා වූ බුදුන් වහන්ස, ඔබගේ පා වඳිමි. **ජුතින්‍ධරා** ආනුභාව දරන්නාණෙනි, **අප්පත්තමානසො** අරහත් බවට නො පැමිණි තැනැත්තේ **සෙඛො** ශීලාදිය හදාරමින් හික්මෙන්නේ (අරහත් බවට) තවත් කළ යුතු දේ ඇත්තේ **ජනෙසුතා** ජනයා අතර ප්‍රසිද්ධ වූවනි. **සත්‍ථං ආහරිතං හොති** තෙරණුවෝ මේ ජීවිතයෙන් මට කිම? යි උඩුකුරු ව හිඳ ආයුධයෙන් ගලනාළය (ගෙළ) සින්දේ ය. දුක් වේදනා හට ගැනිණි. තෙරණුවෝ වේදනාව යටපත් කොට ඒ වේදනාව ම අල්ලා ගෙන සිහිය උපදවා මූලකම්මට්ඨානය සම්මර්ෂණය කරන්නාහු අර්හත් බවට පැමිණ සමසීසී වී පිරිනිවන් පෑහ. “**සමසීසී**” නම් ත්‍රිවිධ ය: ඉරියාපථසමසීසී, රෝග සමසීසි, ජීවිතසමසීසි යනුවෙනි.
එහි යමෙක් සිටීම් ආදී ඉරියව්වලින් එකක් අධිෂ්ඨාන කොට මෙය අවුල් නො කොට ම අර්හත් බවට පැමිණෙන්නෙමි යි විදර්ශනාව පිහිටුවයි. එවිට ඔහුට අර්හත් භාවයට පත්වීමත් ඉරියව් වෙනස් කිරීමත් එක පැහැර සිදු වේ. මෙය ‘ඉරියාපථ සමසීසී’ නමි. යමෙක් චක්‍ෂු රෝග ආදියෙහි එකක් ඇති කල්හි මෙයින් නො නැගිට ම අර්හත් බවට පත්වන්නෙමි යි විදර්ශනාව පිහිටුවයි. ඉක්බිති ඔහු අර්හත් බවට පත්වීමත් රෝගයෙන් නැගී සිටීමත් එක පැහැර සිදු වේ. මෙය ‘රෝගසමසීසී’ නමි. සමහරු ඒ ඉරියව්වෙහි ම ඒ රෝගයෙහි ම සිටියදී (වන) පරිනිර්වාණය වශයෙන් සමසීසී භාවය දක්වා ලති. යමෙකුට ආශ්‍රවයන්ගේ ක්‍ෂයවීමත් ජීවිතක්‍ෂයත් එක පැහැර සිදු වේ ද මෙය ‘ජීවිත සමසීසී’ නමි. එය කියන ලද්දේ ම ය. “යස්ස පුග්ගලස්ස අපුබ්බං අචරිමං ආසවපරියාදානඤ්ච හොති ජීවිත පරියාදානඤ්ච අයං වුච්චති පුග්ගලො සමසීසී (යම් පුද්ගලයෙකුට පෙර නො වීත් පසු නො වීත් ආශ්‍රව අවසානයත් ජීවිත අවසානයත් වේ ද, ඔහු සමසීසී පුද්ගලයා’යි කියනු ලැබේ.)
මෙහි ද “පවත්තීසීස” “කිලෙසසීස” යි ‘සීස’ දෙකකි, එහි ‘පවත්තිසීස’ නම් ජීවිතින්ද්‍රිය යි; ‘කිලෙසසීස’ නම් අවිද්‍යාව යි. ඒවායින් ජීවිතින්ද්‍රිය චුති චිත්තය බැහැර කරයි. අවිද්‍යාව මාර්ග චිත්තය (බැහැර කරයි). සිත් දෙකේ ම එක විට හට ගැන්මක් නො මැත. මාර්ගානන්තර වූයේ ඵලය යි. ඵලානන්තර වූයේ භවාංගය යි. භවාංගයෙන් නැගී සිට ප්‍රත්‍යවේක්‍ෂණය යි. එය පරිපූර්ණ වූයේ හෝ වේ; අපරිපූර්ණ වූයේ හෝ (වේ). තියුණු කඩුවකින් හිස සිඳින විට වුව ද ප්‍රත්‍යවේක්‍ෂණවාර එකක් හෝ දෙකක් අවශ්‍යයෙන් ම හට ගනී ම ය. සිත්වල ක්‍ෂණික පරිවර්තනය හේතුවෙන් ආශ්‍රවයන්ගේ ක්‍ෂය වීමත් ජීවිතය අවසන් වීමත් එක් ක්‍ෂණයෙහි ම සිදුවනු පෙනේ.
**සමූලං තණ්හං අබ්බුය්හ** අවිද්‍යා මූලයෙන් මුල් සහිත වූ තණ්හාව අරහත් මාර්ගයෙන් උපුටා දමා, **පරිනිබ්බුතො** අනුපාදිසේස පරිනිර්වාණයෙන් පිරිනිවියේ ය.
**විවත්තක්‍ඛන්‍ධං** පෙරළුණු කඳ (ඇති) **සොප්පමානං** උඩුකුරු වී නිදන්නේ වේ. තෙරුන් වහන්සේ උඩුකුරු ව වැදහොත්තේ වුව ද දකුණු ඇළයෙන් සැතපීම හුරු කළ බැවින් හිස දකුණු පැත්තට ම පෙරළී සිටියේ ය. **ධුමායිතත්තං** දුම් දමන බව, ඒ ක්ෂණයෙහි දුම් වළාකුලු මෙන් ද, කළු වලාකුළු මෙන් ද පහළ විය. **විඤ්ඤාණං සමන්නෙසති** ප්‍රතිසන්ධි චිත්තය සොයයි. **අප්පතිට්ඨිතෙන** නො පිහිටි ප්‍රතිසන්‍ධි විඤ්ඤාණයෙන් නො පිහිටි හේතුවෙන් යනු අර්ථයි. **බෙලුව පණ්ඩුවීණං **බෙලිගෙඩියක් මෙන් පඬුවන් වූ ස්වර්ණ මහා වීණාව **ආදාය** කිහිල්ලේ තබා **උපසඞ්කමි** ගොධික තෙරුන් උපන් තැන නො දනිමි. ශ්‍රමණ භවත් ගෞතමයන් විමසා නිසැක වන්නෙමි යි කුඩා දරුවකුගේ ස්වරූපය ගෙන ළඟට පැමිණියේ ය. **නාධිගච්ඡාමි** නො දකිමි. **සොකපරෙතස්ස** ශෝකයෙන් ඇළලී ගිය ඔහු ගෙ **අභස්සථ** පා මතට වැටුනේ ය.
සිවු වැන්නේ - **සත්තවස්සාති** බුද්ධත්වයට පෙර වසර හයක් (හා) බුද්ධත්වයෙන් පසු එක් වසරක්, **ඔතාරාපෙක්‍ඛො** ඉදින් ගෞතම ශ්‍රමණයන්ගේ කාය වචී ද්වාරවල කිසියම් ම හෝ නුසුදුසු දෙයක් දකින්නෙම් ද ඔහුට චෝදනා කරන්නෙමැයි මෙසේ සිදුරක් (පළුද්දක්) අපේක්‍ෂා කරන්නේ **අලභමානො** රිය දූවිල්ලක් පමණවත් දෝෂයක් නො දක්නේ; එහෙයින් කී ය.
(සත් වසරක් භාග්‍යවතුන් වහන්සේ අඩියෙන් අඩිය ලුහු බැන්දෙමි. සිහියෙන් යුක්ත වූ සම්බුදුරජුන්ගේ ප්‍රවෙශයක් (සිදුරක්) නො ලද්දෙමි.)
**උපසඞ්කමි** අද ගෞතම ශ්‍රමණයන් ග්‍රහණයට ගෙන පැමිණෙන්නෙමි යි ළඟට පැමිණියේ ය.
**ඣායසි** සිත සිතා සිටිනේනේ සිතෙන් මෙනෙහි කරමින් සිටින්නෙහි ද අසයි. **විත්තං නු ජිතො** සියයක් හෝ දහසක් පැරදුනෙහි ද? **ආගුං න ගාමස්මිං** කිම ඇතුළු ගමෙහි පමන ඉක්මවා ගිය පාපකර්මයක් (අපරාධයක්) කළෙහි ද? එමගින් අන් අයගේ මුහුණ බැලීම නො ඉවසන්නේ කැලයෙහි වසන්නෙහි ද? **සක්‍ඛිං** මිත්‍ර භාවය;
**පලිඛාය** හාරා, **භවලොභජප්පං** භව ලෝභ සංඛ්‍යාත වූ තෘෂ්ණාව, **අනාසවො ඣායාමි** තෘෂ්ණා රහිත වී දැහැන් දෙකෙන් ධ්‍යාන වඩමි. **පමත්තබන්‍ධු** මාරයාට ආමන්ත්‍රණය කරයි. ලොවෙහි යම් කිසි කෙනෙක් ප්‍රමාද වූවෝ වෙත් ද හේ ඔවුන්ගේ නෑයෙකි.
**සචෙ මග්ගං අනුබුද්ධං** ඉදින් ඒ මාර්ගය අවබෝධ කරන ලද්දේ නම්, **අපෙහි** ඉවත් ව යනු, **අමච්චුධෙය්‍යං** මරු හට අවකාශ නො තබන නිවන **පාරගාමිනො** යම් කෙනෙක් පර තෙරට ගියාහු ද ඔවුහු ද “පාරගාමිනො” (පරතෙරට යන), යම් කෙනෙක් පර තෙරට යත් ද ඔවුහුත් යම් කෙනෙක් පර තෙර යනු කැමැත්තෝ ද ඔවුහුත් “පාරගාමිනො” වෙති.
**විසූකායිකානි** මාරයාගේ විහිලු **විසෙවිතානි** විරුද්ධ ලෙස භාවිත කළ “මනුෂ්‍යයන්ගේ ආයුෂ අල්ප ය”, “දවල් රෑ ඉක්ම යයි’ කී කල “මනුෂ්‍යයන්ගේ ආයුෂය දිග ය, දවල් රෑ ඉක්ම නො යයි” ආදිය ප්‍රතිලෝම කරුණු යි (විරුද්ධ අතට කරුණු ය). **විප්ඵන්‍දිතාති කානිචි කානිචි** ඒ ඒ වේලාවේ හස්තිරාජ හැඩය; සර්ප හැඩය ආදි දර්ශන **නිබ්බෙජනීයා** උකටලී බවට කරුණු වූ;
**අනුපරියගා** ආදියෙහි අතීත වචනය වුව ද, අර්ථය විකල්ප වශයෙන් දත යුතුය. කියන ලද්දේ මෙය යි: යම් සේ කපුටෙක් මේද තෙල් පැහැති ගලක් දැක මෙහි මොළොක් බව අත් විඳිමු. ආස්වාදයක් වන්නේ දැයි ඒ වටා සිසාරන්නේ ද, ඒ කවුඩා එහි ආස්වාදයක් නො ලබා ම එයින් ඉවත්ව යයි ද, ඒ පාෂාණයෙන් බැහැර යයි ද, එසේ ම අපි ද ඒ කවුඩා මෙන් පර්වතයක් වැනි වූ ගෞතමයන් වෙත පැමිණ ආස්වාදයක් හෝ එක් ව විසීමක් නො ලබන්නේ ගෞතමයන් කෙරෙහි කළකිරී ඉවත් ව යමු.
**අභාසිත්‍වා** මෙහි ‘අ’ කාරය නිපාත මාත්‍රයකි. ‘භාසිත්‍වා’ (පවසා) යන අරුත යි. අභාසයිත්‍වා යි ද පාඨයකි.{*} **උපසංකමිංසු** කෙවිටෙන් පොළොවෙහි ඉරි අඳින ගොපලු දරුවකු මෙන් දැක බෙහෙවින් දොම්නස් වී සිටින්නේ කරුණ කිමැයි විමසා දැනගන්නෙමි යි අසළට පැමිණියහ.
**සොචසි** සිතහි ද? **ආරඤ්ඤමිව කුඤ්ජරං** යම් සේ සතුටු කරවා කැලයට යැවූ ගණිකා ඇතින්නියෝ කැලයෙහි සිටින ඇතකු ස්ත්‍රී හාවභාව දර්ශනයෙන් පොළඹවා බැඳගෙන එත් ද එසේ ගෙන එන්නෙමු. මාරධෙය්‍යං ත්‍රෛභූමක වෘත්තය (සංසාරය)
**උපසඞ්කමිංසු** ඔබතුමා මඳක් ඉවසන සේක්වා අපි ඔහු ගෙන එන්නෙමු යි පියා සනසා (ළඟට) පැමිණියහ. **උච්චාවචා** නානා විධ, **එකසතං එකසතං** එක් එක් තැනැත්තියක් සියයක් සියයක් කොට **කුමාරිවණ්ණසතං** මේ න්‍යායයෙන් කුමරි ශරීර සියයක්
**අත්‍ථස්ස පත්තිං හදයස්ස සන්තිං** අභිමත අර්ථයට පැමිණීම හා හදවතේ ශාන්තිය, පද දෙකෙන් ම අර්හත්වය ම පවසයි. **සෙනං** ක්ලේශ සේනාව, එය (සේනාව) පියරූප සාතරූප නමි. **එකොහං ඣායං** ‘එකො අහං ඣායන්තො’ මම තනි ව ධ්‍යාන කරමින්, **සුඛමනුබොධිං** අර්හත් සුවය අවබෝධ කොට ගතිමි. කියන ලද්දේ මෙය යි: පියරූප වූ සාතරූප වූ සේනාව දිනා මම හුදෙකලා ව ධ්‍යාන වඩන්නෙම් “අත්‍ථස්ස පත්තිං හදයස්ස සන්තිං” යන ගණයට අයත්, අර්හත් සුවය අවබෝධ කළෙමි. එහෙයින් ජනයා සමග මිත්‍ර සන්‍ථවයක් නො කරමි. ඒ හේතුවෙන් ම මට කිසි මිත්‍රත්වයක් සම්පාදනය නො වේ.
**කථං විහාරී බහුලො** කුමන විහරණයක් බහුල කොට හැසිරෙමින්, **අලද්ධා** නො ලැබ; **යො** නිපාත මාත්‍රයකි. කියන ලද්දේ මෙය යි: කාම සංඥාවෝ කුමන ධ්‍යානයකින් බහුල ලෙස ධ්‍යාන වඩන ඒ පුද්ගලයා නො ලබා ම හාත්පසින් බැහැර වෙත් ද?
**පස්සද්ධකායො** චතුර්ථධ්‍යානයෙන් ආශ්වාස ප්‍රශ්වාස කායේ පස්සද්ධ බව නිසා ‘පස්සද්ධකායො; **සුවිමුත්තචිත්තො** අර්හත් ඵල විමුක්තියෙන් මනා ලෙස මිදුණු සිත ඇත්තේ, **අසඞ්ඛරානො** කර්මාභි සංස්කාර තුන අනභිසංස්කාර කරමින්, **අනොකො** ආලය නැති **අඤ්ඤාය ධම්මං** සත්‍ය සතර දැන **අවිතක්කක්‍ඛායී** විතර්ක රහිත චතුර්ථ ධ්‍යානයෙන් දැහැන් වඩන්නේ. **න කුප්පති** ආදියෙහි ද්වේෂයෙන් නො කිපෙයි; රාගයෙන් **න සරති** (සිහි නො කරයි) මෝහයෙන් **න ථිනො** (හැකුළුනේ නො වේ). මේ මූලික ක්ලේශ තුන ගත් කල්හි දෙදහස් පන්සියයක් කෙළෙස් ගන්නා ලද්දේ ම වේ. ප්‍රථම පදයෙන් ව්‍යාපාදනීවරණය හෝ ගන්නා ලදි. දෙවැන්නෙන් කාමවස්තු නීවරණය, තෙවැන්නෙන් ථීන ආදි කොට ඇති ඉතිරි නීවරණ (ගන්නා ලද්දේ ම ය). මෙසේ මේ නීවරණ ප්‍රහාණයෙන් ක්‍ෂීණාශ්‍රව භාවය දැක්වී ය.
**පඤ්චොඝතිණ්ණො** දොරටු පහක් ඇති ක්ලේශ ඕඝය (සැඩ පහර) තරණය කළේ වෙයි. **ඡට්ඨං **මනෝද්වාරික වූ සය වැනි ක්ලේශ ඕඝය ද කරණය කළේ වේ. පඤ්ච ඕඝ ගැනීමෙන් පඤ්ච ඕරම්භාගිය සංයෝජන හෝ සය වැන්න ගැනීමෙන් පඤ්ච උද්ධම්භාගිය (සංයෝජන ද) දත යුත්තේ ය. **ගණසංඝචාරී** ‘ගණෙ ච’ (ගණයා කෙරෙහිත්) සංඝෙ ච (සමූහයා කෙරෙහිත්) ‘චරති’ (හැසිරෙති යි) බුදුන් වහන්සේ ‘ගණසංඝචාරී’ නමි. **අද්ධා තරිස්සන්ති** එකතින් ම අන්‍ය බොහෝ ජනයා ද ඒකාන්තයෙන් ම තරණය කරන්නෝ ය. අයං මෙ ශාස්තෲ තෙම, **අනොකො** ආලය (තෘෂ්ණාව) රහිත වූයේ;
**අච්ඡෙජ්ජ නෙස්සති** පැහැර ගෙන ගෙන යයි. මාරයාගේ අතින් පැහැර ගෙන නිර්වාණ පරතෙරට ගෙන යන්නේ ය යි කියන ලදි. **නයමානානං** එතෙර කරන කල්හි
**සෙලං ව සිරසි ඌහච්ච පාතාලෙ ගාධමෙසථ** කූටාගාරයක් (මහල් ගෙයක්) පමණ වූ මහත් ගලක් හිසෙහි තබා ගෙන පාතාලයෙහි ප්‍රතිෂ්ඨාවක් සොයන්නාක් මෙන්. **ඛාණුං ව උරසාසජ්ජ** උරයෙහි උලක් ඇන ගෙන මෙන්, **අපෙථ** බැහැර යමි. මෙ තැන්හි සංගීතිකාරක (හිමිවරු) **ඉදමවොච** යි දේශනාව අවසන් කොට ‘දද්දල්ලමානා’ යි ගාථාව කීහ. **දද්දල්ලමානා **අතිශයින් බබළන්නා වූ ශෝභමාන වූ; **ආගඤ්ඡුං** පැමිණියාහු. **පනුදි** බැහැර කළසේක. **තූලහට්ටං ච මාලුතො** යම් සේ වාතය ගෙඩියෙන් ගිලිහුණු ඉඹුල් පුළුන් හෝ වැළුක් පුළුන් ‘පනුදති, නීහරති’ බැහැර ගෙන යයි ද එසේ බැහැර කළ සේක.
