මෙඝිය වර්ගය
මෙඝිය වර්ගයෙහි පළමුවැන්නෙහි **චාලිකා** යනු මෙනම් නගරයෙහි, එම නගරයෙහි දොරටුව පිහිටි තැන හැර හාත්පස සැලෙන මඩ වේ. එම සැලෙන මඩ ඇසිරිකොට සිටි හෙයින් බලනවුනට සෙලවෙන්නාක් මෙන් වැටහෙයි. එහෙයින් චාලිකායි කියයි. **චාලිකෙ පබ්බතෙ** යනු එම නුවරට නුදුරෙහි එක් පර්වතයක් වේ. එයද මුලුමනින් ශ්වේත වර්ණ හෙයින් මාසේ පොහොය දින බලනවුනට සෙලවෙන්නාක් මෙන් වැටහේ. එහෙයින් චාලික පර්වතයයි යන සංඛ්‍යාවට ගියේය. එහි භාග්‍යවතුන් වහන්සේට මහා විහාරයක් කරවූහ. භාග්‍යවතුන් වහන්සේ එකල්හි එම නුවර ගොදුරුගම් කොට එම චාලික පර්වත මහ වෙහෙර වැඩ වාසය කරයි. එහෙයින් **චාලිකායං විහරති චාලිකෙ පබ්බතෙයි** යූ.සේයි. **මෙඝියො** යනු එම තෙරුන්ගේ නාමයයි. උපට්ඨාකො **හොති** යනු සේවකයා වේ. භාග්‍යවතුන් වහන්සේට ප්‍රථම බෝධියෙහි දී උපස්ථායකයෝ අනියමින් වූහ. එක් කලෙ නාගසමාල, එක් කලෙක නාගිත, එක් කලෙක උපවාන, එක් කලෙක සුනක්ඛත්ත, එක් කලෙක චුන්ද සමනුද්දෙස (ප්‍රවෘජ්‍යා පේක්‍ෂකයා) එක් කලෙක සාගත, එක් කලෙක මේඝිය, එකල්හිද මෙඝිය තෙරුන්ම උපස්ථායක විය. එහෙයින් **තෙන ඛොපන සමයෙන ආයස්මා මෙඝියො භගවතො උපට්ඨාකො හොති** යි වදාළහ.
**ජන්තුගාමං** යනු මෙවන් නමින් යුතු එම විහාරයට අයත් වෙනත් ගොදුරුගමක් ජනගාම යැයිද පාඨයි. **කිමි කාලාය** යනු කලු කෘමීන්ගේ බහුලතාවය හේතුයෙන් ලත් නමැති නදියෙහි, **ජංඝාවිහාරං** යනු බොහෝ වේලාවක් හිඳගෙන සිටීමෙන් කෙණ්ඩාවල හටගත් වෙහෙස දුරුකිරීම සඳහා ඇවිදීම, **පාසාදිකං** යනු රුක් බහුලතාවයෙන් ද සිනිඳු පත්‍ර බැවින්ද, බලනවුනට සතුට එළවයිනුයි පාසාදිකංයි, ඝණ සෙවන ඇති බැවින්ද සිත්කලු භූමි බාගය බැවින්ද මනුඤ්ඤංයි ඇතුලත පිවිසියවුන්ට ප්‍රීති සොම්නස් හටගන්නා අර්ථයෙන් සිත අලවයිනුයි රමණීයංයි. **අලං** යනු සෑහේ. යෝග්‍යයි අර්ථයි. **පධානත්‍ථිකස්ස **යනු ජනශූන්‍යතාවෙන් භාවනා වඩනු කැමැතියහුට, **පධානාය** යනු භාවනා වඩනු සඳහා, **ආගච්ඡෙය්‍යාහං **යනු මම එන්නෙමි. තෙරුන් වහන්සේ වනාහි පෙර එම ස්ථානය ජාති තෙරුන් වහන්සේ වනාහි පෙර එම ස්ථානය ජාති පන්සියයක් අනුපිළිවෙලින් රජෙක් වූයේම පරිභෝග කරන ලද උයනක් විය. එහෙයින් ඔහුට දිටි පමණින්ම එහි වසන්ට සිත නැමිණි. **ආගමෙහි තාව** යනු ශාස්තෲන් වහන්සේ තෙරුන්ගේ වදන් අසා සලකා බලනුයේ මොහුගේ ඥානය මෙතෙක් මුහුකුරා නොගියේ යයි දැන ප්‍රතික්‍ෂේප කරනුයේ මෙසේ වදාළහ. **එක්කම්භාතාව** යනු මෙතෙම ගියේ වී නමුත් කටයුතු නොනිපැයෙන කල්හි, සැක නැතිව ප්‍රේම වශයෙන් නැවත පැමිණෙන්නේ යයි සිතෙහි මෘදු බව ඇතිකරලීම සඳහා මෙසේ වදාළහ. **යාව අඤ්ඤොපි කොචි භික්ඛු ආගච්ඡති** යනු අන්කිසි භික්‍ෂුවක් මා සමීපයට යම්තාක් පැමිණේද ඒ තාක් බලාපොරොත්තු වෙවයි අර්ථයි. කිසි භික්‍ෂුවක් පෙනේද, ආගච්ඡතුයිද කියවති. එසේ පෙනේවා.
**නත්‍ථි කිඤ්චි උත්තරිං කරණීයං** යනු සිව් සත්‍යයන්හි, සිව් මාර්ගයන්ගෙන් පරිඥා ආදී සොළොස් කෘත්‍යයන්ගේ කොට නිමහෙයින්, අභිසම්බෝධිගේ හෝ අවබෝධ කළ හෙයින් ඉන් මත්තෙහි කළයුත්තක් නම් නැත. **නත්‍ථි කතස්සවා පතිචයො** යනු කළ දැයෙහි යලි රැස් කැරුමෙක්ද නැත. වඩන ලද මාර්ගය නැවත නොවඩනු ලැබේ. ප්‍රහීණ වූ කෙලෙසුන්ගේ හෝ නැවත ප්‍රහාණයෙහිලා කාර්යයක් නම් නැත. **අත්‍ථි කතස්ස පතිචයො** යනු මාගේ සන්තානයෙහි නිෂ්පාදිත සීලාදී ධර්මයෙහිද ආර්ය මාර්ගයෙහිද, අවබෝධ නොකළ හෙයින් ඒ සඳහා නැවත වැඩීම් සංඛ්‍යාත යළි රැස් කැරුමෙක් ඇත. කැමැති විය යුතුයයි අර්ථයි. **පධානන්ති ඛො මෙඝිය වදමානං කින්ති වදෙය්‍යාම** යනු මහණදම් කරමියි එය කියන ඔබට අපි අන් කුමක් නම් කියන්නෙමුද?
**දිවා විහාරං නිසීදි** යනු දිවා විහරණය සඳහා හිඳගති. හිඳගතුයේද, පෙර අනුපිළිවෙලින් පන්සියයක් ආත්ම රජව, උයන්කෙළි ක්‍රීඩා කරමින් නොයෙක් නළුනිළි පිරිවර සහිතව හුන් විරු මඟුල් ගල් තහඩුව යම් තැනෙක්හි වීද, එම ස්ථානයෙහිම හිඳ ගත්තේය. ඉක්බිති ඔහුට හුන් කලැ පටන් ශ්‍රමණ භාවය රහිත මෙන් විය. රජ වෙස්ගෙන නාට්‍යය පිරිවර විසින් පිරිවරන ලදුයේ සුදු කුඩය යට මහානර්ඝ පර්යංකයක හුන්නාක් මෙන් විය. ඉක්බිති ඔහුට එම සම්පත් ආශ්වාද කරන කල්හි කාම විතර්ක පහල විය. ඔහු එකෙණෙහිම බඩු සහිතව අල්වා ගත් සොරුන් දෙදෙනෙකු ගෙනවුත් ඉදිරිපස සිටියවුන් මෙන් දිටීය. ඔවුනතර එක් අයෙකු මැරවීමට අණකිරීම් වශයෙන් ව්‍යාපාද විතර්කය උපනි. එක් අයෙකු අත් පා විලංකු දමන ලෙස අණකිරීම් වශයෙන් විහිංසා විතර්කය උපනි. මෙසේ හෙතෙම වැල් ජාලාවකින් වැසුන රුකක් මෙන්ද, මැස්සන් ගැවසී ගත් මීයක් නසන මීමැසි ඝාතකයෙක් මේනද අකුසල විතර්කයන්ගෙන් වටකරන ලදුයේ, මනාව ගැවසීගත්තේ විය. ඒ සඳහා **අථ ඛො ආයස්මතො මෙඝියස්ස** ආදිය යූ.සේයි.
**අච්ඡරියං වත භො** යනු එය ගර්හා කිරීමේ ආශ්චර්යය නමැ. යම්සේ නම් ආයුෂ්මත් ආනන්ද තෙමේ භාග්‍යවතුන් වහන්සේගේ නිශ්ශබ්දතාවය දැක, ස්වාමීනි, ආශ්චර්යයෙක. ස්වාමීනි පෙර නොවූ විරියෙකැයි කීය. සමහරු වනාහි, එකල්හි මල්, ඵල, පත්‍රාදීන්හි ලෝභ වශයෙන් කාම විතර්කයද, ගොරෝසු ස්වර ඇති පක්‍ෂි ආදීන්ගේ ශබ්ද ශ්‍රවණයෙන් ව්‍යාපාද විතර්කයද, මැටි කැට ආදීන්ගෙන් එම සතුන් වෙහෙසට (පීඩාවට) පත් කිරීම් අදහසින් විහිංසා විතර්කයද, මම මෙහිම වාසය කරන්නේ නම් යෙහෙකැයි එහි අපේක්‍ෂතා වශයෙන් කාම විතර්කයද, එහි වනයෙහි හැසිරෙනවුන් දැක සිත (දූෂ්‍ය) ද්‍රෝහී වීමෙන් ව්‍යාපාද විතර්කයද, ඔවුන් වෙහෙසට පත්කිරීමේ අදහසින් විහිංසා විතර්කයද, ඔහුට උපදිත් යයි කියති. කවරාකාරයකින් හෝ ඔහුගේ මිථ්‍යා විතර්ක ඉපැත්මම කාරණයයි. **අන්‍වාසත්තා** යනු ලැගුණාහු, ගැවසී ගත්තාහු. තමා කෙරෙහිද, ගුරුවරයා කෙරෙහිදැයි ඒකවචනාර්ථයෙහි වුවද බහුවචනය පෙනේ. **අන්‍වාසත්තො**යි ද පාඨයි.
**යෙන භගවා තෙනුපසංකමි** යනු මෙසේ වැරැදි විතර්කයන්ගෙන් ගැවසී ගත් කර්මස්ථාන රැස් කිරීමෙහි ලා යෝග්‍යතාවයක් කරන්ට නොහැකි වනුයේ දුර දක්නා භාග්‍යවතුන් වහන්සේ, මෙය දැක ඒකාන්තයෙන් වළක්වයි යයි සලකා, මෙම කරුණු දශබලධාරීන් වහන්සේට සැළ කරන්නෙමියි හුනස්නෙන් නැගිට, භාග්‍යවතුන් වහන්සේ යම්තැනෙක්හිද එතැන්හි එළැඹියේය. එළඹ ද, ‘ස්වාමීනි, මෙහි මට ආදියෙන් තම පුවත් සැළ කළේය.
එහි **යෙභුය්‍යෙන** යනු බහුල වශයෙන් නිතර, **පාපකා** යනු ලාමක, **අකුසලා** යනු අදක්ෂතාවයෙන් හටගත්, දුගතියට පමුණුවන අර්ථයෙන් හෝ පාපකායි. කුසල් ප්‍රතිපක්ෂ හෙයින් අකුසලායි. **විතක්කො** යනු සිතා බලයි. කල්පනා කරයි. අරමුණට සිත අරමුණට යොමු කෙරේනුයි විතර්කයි. කාමය හා යුක්ත වූ විතර්කය **කාම විතක්කොයි.** කෙලෙස් කාම හා එකට යෙදුන, වස්තු කාම අරමුණු කොට ඇති විතර්කයයි අර්ථයි. ක්‍රෝධය හා එකට යෙදුන අදහස **බ්‍යාපාද විතක්කොයි** හිංසා සහගත විතර්කය **විහිංසා විතක්කොයි**. ඒවා අතර කාම වස්තූන්ට සතුටු වීම් වශයෙන් පැවතුණු, නෛෂ්ක්‍රම්‍යයට ප්‍රතිපක්‍ෂ වූයේ කාම විතර්කයි. මෙම සත්ත්වයෝ නැසෙත්වා. විනාශවෙත්වා, නොවෙත්වායි සත්ත්වයින් කෙරෙහි දූෂ්‍යවීම් වශයෙන් පැවැති මෛත්‍රී ප්‍රතිපක්‍ෂ වූයේ ව්‍යාපාද විතර්කයි. අත් මැටිගල්, දඬු ආදීන්ගෙන් සත්ත්වයන් වෙහෙසට පත්කරලීමේ රුචිකතා වශයෙන් පැවැති, කරුණාවට ප්‍රතිපක්‍ෂ වූයේ විහිංසා විතර්කයි.
කවර හෙයින් භාග්‍යවතුන් වහන්සේ මොහුට එහි යාම අනුදැන වදාරන ලදද යත්, සේවා ලැබ ගැන්මේ කැමැත්තෙන් භාග්‍යවතුන් වහන්සේ මට යන්ට නොදේයයි, අනුදැන නොවදාරන ලද්දේ වී නමුත් (අනුමැතියෙන් තොරවද) මා හැරදා යන්නේය. එයින් ඔහුට අන්‍යථාභාවයක් වන්නේය. (විපිළිසර) එය ඔහුට බොහෝ කලක් අවැඩ පිණිස දුක් පිණිස පවත්නේ යයි සිතා අනුදත්තෙමි.
මෙසේ එහිලා තම පුවත් සැලකොට හුන් කල්හි භාග්‍යවතුන් වහන්සේ සත්ප්‍රාය දම් දෙසනුයේ **අපරිපක්කාය මෙඝිය චෙතො විමුත්තියා** ආදිය වදාළහ. එහි **අපරිපක්කාය** යනු මේරීමට නොපත්, චෙතො විමුත්තියා යනු සිත කෙලෙසුන්ගෙන් මිදීමෙහි, පූර්වභාගයෙහි තදංග වශයෙන් ද, විෂ්කම්භන වශයෙන් ද කෙලෙසුන්ගෙන් සිතෙහි විමුක්තිය වේ. පසුකලැ සමුච්ඡේද වශයෙන් ද පටිප්පස්සද්ධි වශයෙන් ද වේ. එම විමුක්තිය යට විස්තර වශයෙන් කියන ලද්දේමය. එහෙයින් එහි කියන ලද අයුරු දතයුතුය. එහි විමුක්ති මේරීම් ධර්මයන්ගෙන් සිත්හි පවත්නා අප්‍රකට කෙලෙස් ප්‍රභවයන්, මේරීමට ගිය කල්හි, ප්‍රබෝධ වූ කල්හි විදර්ශනාවෙන් මාර්ගය ගැබ් ගන්වන්නී මේරීමට යන්නී චිත්ත විමුක්තිය මේරීමට ගියේ නම් වේ. එසේ නොමැති කල්හි නොමේරුණේ නමැ.
විමුක්ති මේරීම් කාරක ධර්ම කවරේද, ශ්‍රද්ධේන්‍ද්‍රියයාගේ පිරිසිදු කිරීම් වශයෙන් පසලොස් ධර්ම කෙනෙක් දතයුත්තාහ. යූ.සේයි.
අශ්‍රද්ධාවත් පුද්ගලයන් දුරුකරන කල්හි, ශ්‍රද්ධාවත් පුද්ගලයන් සෙවුනා කල්හි, ඇසිරි කරනා කල්හි, ප්‍රසාදජනක සූත්‍රාන්තයන් ප්‍රත්‍යවේක්‍ෂා කරන කල්හි යන මෙම කාරණාත්‍රයයෙන් ශ්‍රද්ධෙන්‍ද්‍රියය පිරිසිදු වේ.
කුසීත පුද්ගලයන් දුරුකරනා කල්හි, ආරබ්ධ වීර්ය පුද්ගලයන් සෙවුනා කල්හි ආශ්‍රය කරනා කල්හි ඇසිරි කරනා කල්හි සම්‍යග් ප්‍රධන් වීර්යයන් ප්‍රත්‍යවේක්‍ෂා කරන කල්හි යන මෙම තෙ අයුරින් වීර්යෙන්‍ද්‍රිය පිරිසිදු වේ.
මුලා සිහි පුද්ගලයන් දුරුකරනා කල්හි, එළඹ සිටි සිහි ඇති පුද්ගලයන් සෙවුනා කල්හි, ආශ්‍රය කරනා කල්හි, ඇසිරි කරනා කල්හි සතිපට්ඨානයන් ප්‍රත්‍යවේක්‍ෂා කරන කල්හි යන මෙම තෙඅයුරින් සතින්‍ද්‍රිය පිරිසිදු වේ.
සන්සුන් නොවූ, පුද්ගලයින් දුරුකරනා කල්හි, සන්සුන් පුද්ගලයන් සෙවුනා කල්හි, ආශ්‍රය කරනා කල්හි, ඇසිරි කරනා කල්හි, ධ්‍යාන විමෝක්‍ෂයන් ප්‍රත්‍යවේක්‍ෂා කරන කල්හි යන මේ තෙඅයුරින් සමාධින්‍ද්‍රිය පිරිසිදු වේ.
දුෂ්ප්‍රාඥ පුද්ගලයින් දුරුකරනා කල්හි නැණවත් පුද්ගලයින් සෙවුනා කල්හි ආශ්‍රය කරනා කල්හි ඇසිරි කරනා කල්හි, ගැඹුරු ඥාන චර්යා ප්‍රත්‍යවේක්‍ෂා කරන කල්හි යන මේ තෙඅයුරින් ප්‍රඥෙන්‍ද්‍රිය පිරිසිදු වේ.
මෙසේ මේ පස්වැදෑරුම් පුද්ගලයින් දුරුකරනා කල්හි, පස්වැදෑරුම් පුද්ගලයින් සෙවුනා කල්හි, ආශ්‍රය කරන කල්හි ඇසිරි කරනා කල්හි සූත්‍රාන්ත පංචකයක් ප්‍රත්‍යවේක්‍ෂා කරන කල්හි යන මේ පසළොස් ආකාරයන්ගෙන් පංචෙන්‍ද්‍රියයන් පිරිසිදු වෙති.
ශ්‍රද්ධාව පස්වැන්න වූ, විමුක්තිය මුහුකුරා යන (සම්පූර්ණ වන) අනෙකුත් ඉන්‍ද්‍රියයන් පසළොසකි. අනිත්‍ය සංඥාව, අනිත්‍යයෙහි දුකය යන සංඥාව, දුකෙහි අනාත්ම සංඥාව, ප්‍රහාණ සංඥාව, විරාග සංඥාව යන මේ පහ ඉතා සියුම් කොටසට අයත් සංඥායි. කල්‍යාණ මිත්‍රතාවය, සීල සංවරය, මනාව කෙලෙස් තුනී කිරීම, වීර්යාරම්භය, ඉතා සියුම් ප්‍රඥාව යන මෙම පසලොස ඒවා අතර හික්මවිය යුතු අය දමනයෙහි දක්ෂ ශාස්තෲන්, හික්මවිය හැකි මෙඝිය තෙරුන්ගේ අදහස් වශයෙන් මෙහි කල්‍යාණ මිත්‍රාදී විමුක්තිය මුහුකුරා යන පංචධර්මයන් මුහුකුරා යාම සඳහා පවතිත් යයි වදාරා ඒවා විස්තර කරනුයේ, **ඉධ මෙඝිය කල්‍යාණමිත්තෙ හොති** යනාදිය වදාළහ.
එහි **කල්‍යාණ මිත්තො** යනු යහපත්, භද්‍ර, සොඳුරු මිත්‍රයා ඔහුටනුයි කල්‍යාණ මිත්තො. යම් සීලාදී ගුණයුත් පුද්ගලයෙක් පාපය නසනුයේ, යහපත නියම කරනුයේ වේද, එබඳු සියලු ආකාරයෙන් උපකාරී වූ, මිත්‍රයෙක් වේද, එම පුද්ගලයා කලණ මිතුරෙක්ම වේ. කියන ලද ආකාර ඇති යහපත් පුද්ගලයා සමගම සියලු ඉරියව්වන්හි සමග ගමන් කරයිද, පවතීද ඔවුන්ගෙන් වෙන් නොවේද, ඒ **කල්‍යාණ සහායොයි**. යහපත් පුද්ගලයින් කෙරෙහිම සිතින්ද කයින්ද නිම්නතාවයේ නම්‍රතාවයෙන්, ප්‍රවනතාවයෙන් පවතීනුයි **කල්‍යාණ සම්පවංකොයි** පදත්‍රයයෙන්ම කළණ මිතුරු ඇසුරෙහි ඇල්ම උපදවයි.
ඒ මෙහි කළණ මිතුරු ලක්‍ෂණයයි. මෙලොව කළණ මිතුරු තෙමේ ශ්‍රද්ධාවත් වේ. සිල්වත් වේ. ඇසූපිරූ තැන් ඇත්තේ වේ. ත්‍යාගී වේ. වීර්යවත් වේ. ස්මෘතිමත් වේ. එකඟ වූ සිත් ඇතියේ වේ. නැණවත් වේ. එහි ශ්‍රද්ධා සම්පත්තියෙහිලා, තථාගතයන් වහන්සේගේ සම්බුද්ධත්වය, කර්මය හා විපාකයද විශ්වාස කරයි. එයින් සම්‍යග් සම්බුද්ධත්වයට හේතුභූත වූ සත්ත්වයින් කෙරෙහි පවත්නා හිතවත්භාවය අත් නොහරියි. සීල සම්පත්තියෙහිලා සබ්‍රම්සරුන්ට ප්‍රියමනාප වේ. සබ්‍රම්සරුන් විසින් ගරුබුහුමන් කටයුතු වේ. චෝදකයෙක් වේ. පාප ගර්හිතයෙක් වේ. වක්තෘ කෙනෙක් වේ. වදන් ඉවසන්නෙක් වේ. සෘත සම්පත්තියෙහිලා සිව්සස්, ප්‍රතීත්‍ය සමුත්පාදා දී ප්‍රතිසංයුක්ත ගැඹුරු කථාවන්ගේ කරන්නෙක් වේ. ත්‍යාග සම්පත්තියෙහිලා අල්පේච්ඡ, ලද දෙයින් සතුටුවීම විවේකයෙහි ඇලුනේ, (කුලයා සමග) නොගැටුනේ වේ. වීර්ය සම්පත්තියෙහිලා සත්ත්වයින්ගේ හිතසුව ප්‍රතිපත්තියෙහිලා ආරබ්ධ වීර්ය ඇත්තේ වේ. ස්මෘති සම්පත්තියෙහිලා එළවන ලද සිහි ඇත්තේ වේ. සමාධි සම්පත්තියෙහිලා අවික්‍ෂිප්ත වූයේ එකඟ වූ සිතැත්තේ වේ. ප්‍රඥා සම්පත්තියෙහිලා අවිපරීතව දැනගනී. හෙතෙම කුසල්දම්හි සිහියෙන් ද යහපත් පැවැත්මෙන් ද යුක්ත වූයේ ප්‍රඥාවෙන් සත්ත්වයින්ගේ යහපත අයහපත තත්වාකාරයෙන් දැන, සමාධියෙන් එහි එකඟ සිත් ඇත්තේ වී, වීර්යයෙන් සත්ත්වයින් කෙරෙහි පවත්නා වැරදි ක්‍රියාවන් වළක්වා නිවැරදි ක්‍රියාවන්හි යොදවයි. එහෙයින් -
යමෙක් ශීල සම්පත්තියෙන් ප්‍රිය වන්නේද, ගල් කුඩයක් මෙන් ගරු වන්නේද? ගුරු වශයෙන් සම්භාවනා කටයුතු වන්නේ ද, ආශ්‍රිතයින්ට අවවාද කරන්නේද, විචාල ප්‍රශ්න ඉවසනසුලු වූයේද, ගැඹුරු ධර්ම කියා දෙන්නේද? ස්වකීය ආශ්‍රිතයින් අස්ථානයෙහි නොයොදවන්නේ, සුදුසු තන්හිම යොදවන්නේද? ඔහු කලණ මිතුරෙකි.
**අයං පඨමො ධම්මො පරිපාකාය සංවත්තති** යනු මෙම කල්‍යාණ මිත්‍රතාවය බ්‍රහ්මචර්ය වාසයට මූලික බව (මුල් කරුණ) වන හෙයින් සියලු කුශල ධර්මනය්ට ප්‍රධානභාවයෙන් ද මෙම පංච ධර්මයන්හි මුලදී කියන ලද හෙයින් ප්‍රථම නිරවද්‍ය ධර්මය අපිරිසිදු ශ්‍රද්ධාදීන්ගේ පිරිසිදු කිරීම් වශයෙන් චෙතෝ විමුක්තිය ගේ මේරීම සඳහා පවතී. මෙහිද කල්‍යාණ මිත්‍රයාගේ බොහෝ ක්‍රියාකාරිත්වයද, ප්‍රධානතාවයද සලකා ‘ස්වාමීනි, යම් මේ කල්‍යාණ මිත්‍රතාවයක් වේද, මෙය බ්‍රහ්මචර්ය වාසය සඳහා අඩක් ප්‍රයෝජනවත් වේයයි කියන්නා වූ ධර්ම භාණ්ඩාගාරික අනඳ තෙරහුට, ආනන්ද එසේ නොකියවයි දෙවරක් වළක්වා, ආනන්ද යම් ආකාර වූ කල්‍යාණ මිත්‍රතාවයක්, කල්‍යාණ සහායතාවක් වේද එය සමස්ත බ්‍රහ්මචර්යය සඳහාම ප්‍රයෝජනවත්ව පවතී යයි ආදී සූත්‍ර පදයන්හි දතයුත්තාහ.
**පුන චපරං** යනු නැවත අන්‍ය ධර්ම කොටසක්. **සීලවා හොති** යනු මෙහි කවර අර්ථයෙන් සීල නම් වේද, හික්මීම් අර්ථයෙන් සීලයි. මෙම හික්මීම නම් කිම? කාය කර්මාදීන්ගේ එක්තැන් කිරීම, මනා පැවතුම් ඇතිකර ගැනීම් වශයෙන් නොවිසිරුණ භාවයයි අර්ථයි. නොහොත් ධ්‍යානාදී කුසල ධර්මයන්ට ආධාරකයක් වීම, පිහිටවීම් වශයෙන් ආධාර භාවයයි අර්ථයි. එහෙයින් සීලනය කෙරේ. සීලනය කරයිනුයි සීලංයි (සීලනය නම් සමාධානය හෝ උපධාරණයයි) මෙය ශබ්ද ලක්‍ෂණ ක්‍රමයෙන් සීල අර්ථයයි. සමහරු වනාහි ශීර්ෂාර්ථය, සීතලාර්ථය, හික්මීම් අර්ථය, සංවරාර්ථය, නිරුක්ති ක්‍රමයෙන් අර්ථ වර්ණනා කරති. ඒ මෙය සම්පූර්ණ කරන ලදුයේ උසස් වශයෙන් සීලය ඔහුට ඇත්තේනුයි සීලවායි. සීලයෙන් යුක්ත වූයේ යයි අර්ථයි.
යම්සේ සිල්වත් වූයේ, සීල සම්පන්න වූයේ වේද, එය දක්වන්ට **පාතිමොක්ඛ සංවර සංවුතො** යනාදිය වදාළහ. එහි **පාතිමොක්ඛං** යනු ශික්‍ෂාද සීලයයි. යමෙක් එය රකීද? ආරක්ෂා කරයිද? එය අපාගත වීම් ආදී දුක්වලින් ඔහු මුදවයි. මෝචනය කරයි. එහෙයින් ප්‍රාතිමෝක්‍ෂයයි කියයි. හික්මවීම සංවරයයි. කාය වචනයන්ගේ ශික්‍ෂාපද නොඉක්මවීමයි. ප්‍රාතිමෝක්‍ෂයම හික්මවූයේනුයි ප්‍රාතිමෝක්‍ෂ සංවරයයි. එයින් සංවර වූයේ වසන ලද කාය වාග් ඇත්තේනුයි පාතිමොක්ඛ සංවර සංවුතො නමැ. මේ එම සීලයෙහි ඔහුගේ පිහිටි බව විදහා දැක්වීමයි. **විහරති** යනු ඊට අනුරූප විහරණ යුක්තතාවය විදහා දැක්වීමයි. **ආචාර ගොචර සම්පන්නො** යනු යට ප්‍රාතිමෝක්‍ෂ සංවරයෙහිද මතු විශේෂාධිගමයන්ට, යෝගකාරක වූ උපකාරක ධර්ම දැක්වීමයි. **අණුමත්තෙසු වජ්ජෙසු භයදස්සාවී** යනු ප්‍රාතිමෝක්‍ෂ සීලයෙන් ගිලිහී නොයන ස්වභාවය දැක්වීමයි. සමාදාය යනු ශික්‍ෂාපදයන්ගේ හේෂ රහිතව ගැනීම දැක්වීමයි. **සික්ඛති** යනු ශික්‍ෂාවෙන් යුක්ත බව දැක්වීමයි. **සික්ඛාපදෙසු** යනු හික්මිය යුතු ධර්මයන් දැක්වීමයි.
වෙනත් ක්‍රමයක්:- කෙලෙසුන්ගේ බලවත් භාවයෙන්, පාප ක්‍රියාවන්හි පහසු බැවින්. පුණ්‍යක්‍රියාවන්හි දුෂ්කර බැවින්, අපායයන්හි වැටෙනසුලු වූයේනුයි පාතියි. පෘථග්ජනයා භව ආදීන්හි අනිත්‍යතායෙන් කර්ම වේගයෙන් විසිකළ ජලය උඩට ගන්නා යන්ත්‍රයක් මෙන්, අනවදානයෙන් කැරැකෙන ගමන් ස්වභාව යනුයි පාතියි. හැසිරීම් වශයෙන්, ඒ ඒ සත්ත්ව කොටස්වල ආත්මභාවයන්හි වැටෙනසුලු වූයේනුයි පාතියි. චිත්ත සන්තානය හෝ සිතම එම වැටීම්වලින් හා සසර දුකින් මුදවානුයි පාතිමොක්ඛංයි. සිතෙහි මිදීමෙන් සත්ත්වයා මිදුනේ යයි කියයි. යූ.සේයි. ‘සිතෙහි පිරිසිදුවෙන් පිරිසිදු වේ. තෘෂ්ණාවෙන් දැඩිකොට නොගෙන ආශ්‍රවයන්ගෙන් සිත මිදුණි.
නොහොත් අවිද්‍යාදී හේතුයෙන් සසරෙහි වැටේ. යේ. පවතීනුයි පාතියි. අවිද්‍යාදී බාධක කෙලෙසුන්ගෙන්, තෘෂ්ණා සංයෝජනයන්ගෙන් යුක්තව සසර සැරිසරන සත්ත්වයින්ගේ යයි යූ.සේයි. එසේ වැටෙන්නා වූ සත්ත්වයාගේ තෘෂ්ණාදී කෙලෙසුන්ගේ මිදීම එයින් වේනුයි පාතිමොක්ඛොයි. ‘කණ්ඨොට්ඨ කාලො’ ආදීන්හි මෙන් සමාස සිද්ධිය දතයුතුය.
නොහොත් දුක්වලින් රකී. දුක් විපත් විනාශ කරයිනුයි පාතියි. මෙහිලා සිත අදහස් කරයි. යූ.සේයි. ලෝකය සිතින් ගෙන යයි. සිතින් එහා මෙහා අදින්නේය. එසේ වැටෙන්නහුගේ මිදීම එයින් වේනුයි පාතිමොක්ඛොයි. එයින් අපා දුකෙහි සසර දුකෙහි වැටයිනුයි පාතියි. තෘෂ්ණාදි කිලිටි කරන ධර්මයන්ය. යූ.සේයි. තෘෂ්ණාව පුරුෂයා හටගන්වයි. පුරුෂයා තෘෂ්ණාව දෙවනකොට ඇත ආදිය, එම දුකින් මිදේනුයි පාතිමොක්ඛොයි.
නොහොත් මෙහි වැටෙයිනුයි පාතියි. ෂට් අධ්‍යාත්මික බාහිර ආයතනයන්ය. යූ.සේයි. ලෝකය සයකින් හටගත්තේය. සයකින් එක්ව විසීම (ආශ්‍රය) සයකින් කෙරේ. එයින් ආධ්‍යාත්මික බාහිරායතන සංඛ්‍යාත වැටීමෙන් මිදීමනුයි පාතිමොක්ඛොයි. විපත්තිදායක වැටීම් ඔහුට ඇත්තේනුයි පාතියි. සංසාරයයි. ඉන් මිදීමනුයි පාතිමොක්ඛොයි.
නොහොත් සියලු ලෝකයට අධිපතිභාවයෙන් ධර්මේශ්වර භාග්‍යවතුන් වහන්සේ පතියයි කියයි. එතුමා කරණකොට මිදේනුයි මොක්ඛොයි. පතිහුගේ මෝක්‍ෂය එතුමා විසින් පනවන ලද්දේනුයි පාතිමොක්ඛොයි. පති මොක්ඛය මෙසේ පාතිමොක්ඛ විය. සියලු ගුණධර්මයන්ට එතුමා මූලික වීමේ හේතුයෙන්, උතුම් අර්ථයෙන් පති වූයේද, එතුමාණෝනුයි කියන ලද අර්ථයෙන් මෝක්‍ෂයනුයි පතිමොක්ඛොයි. පතිමොක්ඛය මෙසේ පාතිමොක්ඛ විය. එසේම යූ.සේයි. පාති මොක්ඛං යනු එය ප්‍රමුඛය. එය ප්‍රධානයයි විස්තරයයි.
නොහොත් පයන්නෙහි ‘ප’ කාරයෙහි අති යනු අත්‍යන්තාර්ථයෙහි නිපාතයි. එහෙයින් නොයෙක් ආකාරයෙන් සීමාව ඉක්මවා මුදවානුයි පාතිමොක්ඛංයි. මෙම සීලය තදංග වශයෙන් සමාධි සහිතව, ප්‍රඥා සහිතව, තෙමේ විෂ්කම්භන වශයෙන් සමුච්ඡේද වශයෙන් සීමාව ඉක්මවා නිදහස් කරයි මුදවයිනුයි පාතිමොක්ඛංයි. හිමියාගෙන් මිදේනුයි පතිමොක්ඛොයි. ඒ ඒ ව්‍යතික්‍රම (ඉක්මවා යාම්) දෝෂයන්ගෙන් වෙන වෙනම මිදීමනුයි පතිමොක්ඛොයි අර්ථයි. පති මොක්ඛයම පාති මොක්ඛංයි. මොක්ඛො යනු නිවනයි. එම මෝක්‍ෂයාගේ පිළිබිඹුව වූයේනුයි පති මොක්ඛොයි. සීල සංවරය වනාහි සූර්යයාට අරුණෝද්ගමනය මෙන් නිර්වාණයෙහි හටගැනීමට ආධාර වූයේ සුදුසු පරිදි, කෙලෙස් නිවන හෙයින් එයට සමාන වූයේ නුයි පතිමොක්ඛයම පාතිමොක්ඛොයි. මනාව පවතියි දුක මුදවයිනුයි පතිමොක්ඛංයි. පතිමොක්ඛයම පාතිමොක්ඛංයි. මෙසේ එතෙක් මෙහි පාතිමොක්ඛ ශබ්දයෙහි අර්ථය දතයුතුය.
හික්මවයි. වසයි එය කරණ කොටගෙන යනුයි සංවරයි. ප්‍රාතිමෝක්‍ෂයම සංවරය වූයේ ප්‍රාතිමෝක්‍ෂ සංවරයයි. අර්ථ වශයෙන් වනාහි ඒ ඒ තැනින් ව්‍යතික්‍රමණය කළයුතු හෙයින් විරතීහුද, චේතනාද වේ. එම ප්‍රාතිමෝක්‍ෂ සංවරයෙන් යුක්ත වූයේ ප්‍රාතිමෝක්‍ෂ සංවරයෙන් සංවර වූයේ යයි යූ.සේයි. විභංගයෙහි යූ.සේයි.
මෙම ප්‍රාතිමෝක්‍ෂ සංවරයෙන් යුක්ත වූයේ මනාව යුක්ත වූයේ එළැඹියේ මනාව එළැඹියේ උපන්නේ මනාව උපන්නේ යුක්ත වූයේ වේද? එහෙයින් ප්‍රාතිමෝක්‍ෂ සංවරයෙන් සංවර වූයේ යැයි කියයි.
**විහරති** යනු ඉරියව් විහරණයෙන් වාසය කරයි. ඉරියව් පවත්වයි. පවතී.
**ආචාර ගොචර සම්පන්නො** යනු උණගස් දීම් ආදී මිථ්‍යාජීවයාගේද, කායික නොසැලකිලිමත්කම් ආදීන්ගේ නොකිරීමෙන් සියලු ආකාරයෙන් දුරුකොට කායික වාචසික නීති නොඉක්මවීමයයි මෙසේ කියන ලද භික්‍ෂූන්ට යෝග්‍ය ආචාර සම්පත්තියෙන් යුක්තව, වෙසඟනන් ආදීන් ගැවසෙන නුසුදුසු ස්ථාන දුරුකොට පිණ්ඩපාත ආදී කාර්යයන්ට එළඹෙන්ට සුදුසු ස්ථාන සංඛ්‍යාත ගෝචරයෙන්ද යුක්ත හෙයින් ආචාර ගෝචරයන්ගෙන් යුක්තය.
තවද යම් භික්‍ෂුවක් ශාස්තෲන් වහන්සේ කෙරෙහි, ගෞරව සහිත වූයේ, සැලකිලි සහිතව වූයේ, සබ්‍රම්සරුන් කෙරෙහි ගෞරව සහිත වූයේ, සැලකිලි සහිත වූයේ, ලජ්ජාව හා භය යන ද්වයයෙන් යුක්ත වූයේ, මනාව හඳනා ලද්දේ, මනාව පොරවන ලද්දේ ප්‍රසාදජනක ඉදිරියට යාමෙන් ආපසු යාමෙන්, ඉදිරිය බැලීමෙන්, වටපිට බැලීමෙන්, අත් පා නැමීමෙන්, දිගහැරීමෙන් යහපත් අයුරු ඉරියව් පැවැත්මෙන් යුක්ත වූයේ ඉන්‍ද්‍රියයන්හි වසන ලද දොරටු සහිත වූයේ, බොජුන්හි පමණ දතුයේ නිදිවැරීමෙහි යෙදුනේ, සිහියෙන් හා මනා නුවණින් යුතු වූයේ, අල්පේච්ඡ වූයේ, ලද දැයි තුටු වූයේ, විවේකයෙහි ඇලුනේ, ගිහියන් හා නොගැටුනේ, උසස් හැසිරීමට අදාළ වත්පිළිවෙත්හි සකස්ව ක්‍රියා කරනුයේ ප්‍රීතිය බහුල වූයේ වෙසේද, මෙය ආචාර සම්පතැයි කියයි.
ගෝචරය වනාහි උපනිස්සය, ආරක්ඛ, උපනිබන්‍ධ යැයි තෙයාකාරය. එහි යමෙක් දසකථා වස්තු ගුණයෙන් යුත් කියන ලද ලක්‍ෂණයෙන් යුත් කළණ මිතුරන් ඇසිරිකොට, නො අසන ලද්ද අසයි. අසන ලද්ද පිරිසිදු කරයි. සැක දුරුකරයි. දෘෂ්ටිය සෘජු කරයි. සිත පහදයිද, යමෙක් අනුව පුහුණු වනුයේ, ශ්‍රද්ධාවෙන්, සීලයෙන්, ශ්‍රවණයෙන්, ත්‍යාගයෙන්, ප්‍රඥාවෙන් වැඩේද, මෙය යෝග්‍ය ඇසුර යයි කියයි.
යම් භික්‍ෂුවක් ඇතුල්ගෙට පිවිසියේ, වීථියට පිළිපන්නේ යට හෙළන ලද ඇස් ඇතියේ, විය ගසක පමණ දුර බලමින්, සංවර වූයේ ඇවිදියි. ඇතෙකු, අශ්වයකු, රථයක්, පාබල හමුදාවක්, ස්ත්‍රියක, පුරුෂයෙකු, උඩ, යට, දිසානුදිසා බලමින් නොයයි. මෙය යෝග්‍ය ආරක්ෂාවයි.
ළංව බඳනා ලද යෝග්‍යතාවය වනාහි සතර සතිපට්ඨානයෝය. යම්තැනක භික්‍ෂුව තම සිත ළංව බඳීද? භාග්‍යවතුන් වහන්සේ විසින් යූ.සේයි.
භික්‍ෂුවට සිය පිය උරුමයෙන් හිමි වූ යෝග්‍යතාවය කිමෙක්ද? යම් ආකාර වූ සතර සතිපට්ඨානයෙක් වේද එයයි.
උපනිශ්‍රය යෝග්‍යතාවය පෙර කියන ලද හෙයින්, මෙහි අනෙක් ඒවා වශයෙන් යෝග්‍යතාවය දතයුතුය. මෙසේ කිය ලද ආකාර ඇති ආචාර සම්පත්තියෙන්ද, මෙම ගෝචර සම්පත්තියෙන්ද යුක්ත හෙයින් ආචාර, ගෝචර සම්පන්න වූයේ.
**අණුමත්තෙසු වජ්ජෙසු භයදස්සාවි** යනු අල්පමාත්‍ර බැවින්, ඉතා කුඩා වූද, නොදැන පත් සත් චාරිත්‍රයන්ට අයත් අකුසල සිත් ඉපැත්ම ආදී භේද ඇති දෝෂයන්හි බියදක්නා සුලුවූයේ. යම්කිසි භික්‍ෂුවක් වනාහි පරමාණු මාත්‍ර දොසක්, යොදුන් හැටඅට දහසකට වඩා යොදුන් දහසක් උස මහාමේරු පර්වත රාජයා හා සමානව දකියි. යමෙක් වනාහි ඉතා සැහැල්ලු දුබ්භාසිත මාත්‍ර ඇවතක් පාරාජිකාවක් හා සමකොට දක්නේද, මොහුද ස්වල්පමාත්‍ර වූද වරදෙහි බිය දක්නා සුලුවූයේ නමැ. **සමාදාය සික්ඛති සික්ඛාපදෙසු** යනු ශික්‍ෂාපදයන්හි, හික්මිය යුතු යම්කිසිවක් වේද ඒ සියල්ලෙන් සියල්ල සර්වාකාරයෙන් සියල්ල ශේෂරහිතව මනාකොට ගෙන හික්මෙයි. පවත්වයි. සම්පූර්ණ කෙරේයයි අර්ථයි.
**අභිසල්ලෙඛිකා** යනු අතිශයින් කෙලෙසුන්ගෙන් තුනී කිරීම, ඒවාහි සියුම් බව සඳහා, ප්‍රහාණය සඳහා යෙදුනු ආකාරය, **චෙතො විවරණ සප්පාය** යනු සිත වසාදමන නීවරණයන්ගේ දුර බව කිරීමෙන් සිතේ විවෘත කිරීම් සංඛ්‍යාත සමථ විදර්ශනාවන්ට සත්ප්‍රාය වූ, සමථ විදර්ශනාවම චිත්තයාගේ විවෘත කිරීමට ප්‍රකට කිරීමට සත්ප්‍රාය වූයේ උපකාරී වූයේනුයි චෙතො විවරණ සප්පායායි.
දැන් යම් නිර්වේදාදිය ගෙනඒමෙන් මෙම කථාව, මනාව කෙලෙස් තුනී කරන සිතෙහි ප්‍රකට කිරීමට සත්ප්‍රාය වූයේම නම් වේ. එය දක්වන්ට **ඒකන්ත නිබ්බිදාය** ආදිය යූ.සේයි. එහි එකන්ත නිබ්බිදාය යනු ඒකාන්තයෙන් සංසාර වෘත්ත දුකින් කලකිරෙනු පිණිස. **විරාගාය නිරොධාය** යනු ඒවායෙහිම නොඇල්ම සඳහා, නිරුද්ධ කිරීම සඳහා. **උපසමාය** යනු සියලු කෙලෙසුන්ගෙන් සන්සිඳීම සඳහා. **අභිඤ්ඤාය** සියලුම දතයුතු දෑ දැනගැනීම සඳහා. **සම්බොධාය** යනු සිව් මාර්ග අවබෝධය සඳහා. **නිබ්බාණාය** යනු අනුපදිසෙස නිවන පිණිස. ඒවායි මුල ත්‍රයයෙන් විදර්ශනාව යූ.සේයි. ද්වයයකින් මාර්ගය ද්වයයකින් නිර්වාණය යූ.සේයි. සමථ විදර්ශනා මුල්කොට නිර්වාණය අවසන්කොට ඇති මේ සියලු උතුරු මිනිස්දම්, දසකථා වස්තු ලාභීහුට හටගනී යයි දක්වයි.
දැන් එම කථාව බෙදා දක්වනුයේ ‘අප්පජිච්ඡකථා’ ආදිය වදාළහ. එහි **අප්පිච්ඡො** යනු නොකැමැති වීම. එහි කථාව අල්පේච්ඡ කථාවයි. අල්පේච්ඡතාභාව ප්‍රතිසංයුක්ත කථාව හෝ අල්පේච්ඡ කථාවයි. මෙහිද අත්‍රිච්ඡ - පාපිච්ඡ, මහිච්ඡ, අප්පිච්ඡ යයි කැමැතිවීම් වශයෙන් පුද්ගලයෝ සතර දෙනෙකි. ඔවුනතර තමා ලද ලාභය අනුව තෘප්තිමත් නුවූයේ මතු මත්තෙහි ලාභ බලාපොරොත්තු වනුයේ අත්‍රිච්ඡ නමැ. යමක් සඳහා,
සතරෙන් අටට, අටෙන් සොළසට, සොළසින් දෙතිසට වශයෙන් අත්‍රිච්ඡතා චක්‍රයෙන්, ආසාදිත වූයේ කැමැත්ත නැසුනා වූ, පුරුෂයාගේ මස්තකයෙහි චක්‍රය කැරකේ.
අත්‍රිච්ඡතාවය, ප්‍රමාණය ඉක්මවූ ලෝභයෙන්, ප්‍රමාණය ඉක්මවූ ලෝභ මදයෙන් යැයි ද යූ.සේයි.
ලාභ, සත්කාර, කීර්ති ප්‍රශංසා බලාපොරොත්තුවෙන්, නැති ගුණ හැඟවීමේ අදහස පාපිච්ඡතාවයයි. යමක් සඳහා යූ.සේයිද?
එහි නැති ගුණ පෙන්වීම කවරෙක්ද? ලාභ සත්කාර කීර්ති ප්‍රශංසා සන්නිශ්‍රිත පවිටු අදහස් ඇති පවිටු අදහසින් ගැලී, ප්‍රත්‍යය වැළැක්මෙන් හෝ, කෙළින් නොකියා කිට්ටුවෙන් කීම හෝ ඉරියව්වල හෝ මනාව තැබීම - පිහිටුවීම, මනාසේ පිහිටුවීම ආදියයි.
ඇති ගුණයන්ට ගරුබුහුමන් අපේක්‍ෂාවෙන්, ප්‍රතිග්‍රහණයෙහි ප්‍රමාණ නොදතුයේ **මහිච්ඡො**යි. යමක් යූ.සේයිද?
මෙලොව ඇතැමෙක් ශ්‍රද්ධාවත් වූයේ ජනතාව හා ශ්‍රද්ධාවත් අයෙකැයි දැනගනීවායි කැමැති වේ. සිල්වත් වූයේ ජනතාව මා සිල්වත් අයෙකැයි දැනගනීවායි කැමැති වේ ආදිය.
එසේම ඔහුට වැදූ මවගේද සිත ගන්ට නොහැකි වේ. එහෙයින් එය කියයි.
ගිනි කන්ද, සමුදුර, මහත් ආශා ඇති පුද්ගලයාද යන එම තිදෙනට ගැල්වලින් ප්‍රත්‍යය දෙත්වා. එසේ දුන්නේ වී නමුත් අතෘප්තිකර වේ.
එම අත්‍රිච්ඡතාදී දෝෂයන් දුරින්ම දුරුකොට, සන්සුන් ගුණ සඟවන අදහසින්, ප්‍රතිග්‍රහණයෙහි පමණ දන්නේ අල්පේච්ඡ නමැ. හෙතෙම තමන් කෙරෙහි විද්‍යමාන වූද ගුණයන් වසනු, කැමැත්තෙන් ශ්‍රද්ධාවත් වූයේ ජනතාව මා ශ්‍රද්ධාවත් අයෙකැයි දනීවායි නොකැමැති වේ. සිල්වත් වූයේ, බහුශ්‍රැත වූයේ -පෙ- විවේකයෙහි ඇලුනේ, ආරබ්ධ වීර්ය ඇත්තේ -පෙ- එළැඹ සිටි සිහි ඇත්තේ, සමාහිත වූයේ -පෙ- ප්‍රඥාවත් වූයේ, ජනතාව මා ප්‍රඥාවත් අයෙකැයි දැනගනීවායි නොකැමති වේ.
ඒ මෙය ප්‍රත්‍යය අල්පේච්ඡතාවය - ධුතංග, පර්යාප්ති අධිාගම අල්පේච්ඡතාවයැයි සිව් වැදෑරුම්ය. එහි සිව්පසයෙහි අල්පේච්ඡ තැනැත්තේ, ප්‍රත්‍යය දායකයාද, දාන වස්තුව ද තම ශක්තියද බලා, ඉදින් දාන වස්තුව බහුල වේද, දායකයා ස්වල්පයක් දෙනු කැමැත්තේ වේද, එහිදී දායකයාගේ අදහස් සලකා ස්වල්පයක්ම ගනියි. ඉදින් දාන වස්තුව ස්වල්ප වේද, දායකයා බොහෝ දෙනු කැමැත්තේ වේද? දාන වස්තුවගේ වශයෙන් ස්වල්පයක්ම ගනියි. දාන වස්තුවද බොහෝ වූයේ, දායකයාද බොහෝ දෙනු කැමැත්තේ වේද, තමාගේ ශක්තිය දැන සුදුසු ප්‍රමාණයම ගනියි. මෙබඳු භික්‍ෂුව නූපන් ලාභ උපදවයි. උපන් ලාභ ස්ථාවර කරයි. දායකයන්ගේ සිත් ගනියි. ධුතංග සමාදන්ව විසීම තමා කෙරෙහි ඇති බව නොදන්වනු කැමැතියේ ධුතංගල්පෙච්ඡයාය. යමෙක් තමාගේ බහුශ්‍රැතභාවය දන්වන්ට නොකැමැති වේද? මේ පර්යාප්ති අල්පේච්ඡයාය. යමෙක් වනාහි සෝවාන් ආදීන් අතරත එක්තරා කෙනෙකුගේ තත්ත්වයට පැමිණ සබ්‍රම්සරුන්ටද, තම සෝවාන් ආදී ස්වභාවයන් දන්වන්ට නොකැමැති වේද, මේ අධිගම අල්පේච්ඡතාවයක් වේද? එය සමග සන්තෝෂය ප්‍රදර්ශනය කිරීම් ආකාරයෙන් ස්කන්ධ, අනුසස් පැහැදිලි කිරීමෙන්, එයට ප්‍රතිපක්‍ෂ අධික ආශා ඇති බව ආදී ප්‍රභේද ඇති ආශාචාරයෙහි (කැමැත්ත පැවැත්මෙහි) දොස් පැහැදිලි කිරීම් වශයෙන්ද පැවැති කථාව අල්පේච්ඡ කථාවයි.
**සන්තුට්ඨිකථා** යනු මෙහි සන්තුට්ඨි යනු තමා අයත් තමා විසින් ලද ප්‍රීතිය = සන්තුට්ඨියි. නොහොත් විසම වූ ප්‍රත්‍යයන් පිළිබඳ කැමැත්ත අත්හැර සම ප්‍රීතිය සන්තුෂ්ටියයි. සන්සුන් අයුරින් පැවැති ප්‍රීතිය සන්තුෂ්ටියි. යූ.සේයි.
ඉකුත් දෑ කෙරෙහි සෝක නොකරනුයේ - අනාගතයට බලාපොරොත්තු ඇතිකර නොගනිත්. වර්තමානයෙහි ලද පමණින් යැපෙනුයේ සතුටට පත්වූවෙකැයි කියනු ලැබේ.
යහපත් ආකාරයෙන් භාග්‍යවතුන් වහන්සේ විසින් අනුදැන වදාළ ක්‍රමවලින් ප්‍රත්‍යයන්ගෙන් සතුටුවීම - සන්තුෂ්ටියයි අර්ථ වශයේ වනාහි උස් පහත් කවරාකාර හෝ ප්‍රත්‍යයෙකින් සන්තෝෂ වීමයි. එය දොළොස් ආකාර වේ. කෙසේද යත්, සිවුරෙහි යථාලාභ සන්තෝෂය යථාබල සන්තෝෂය, යථා සාරුප්ප සන්තෝෂයයි ත්‍රිවිධය. පිණ්ඩපාතාදීන්හිද එසේය.
එහි මේ ප්‍රභේද වර්ණනාවයි. මේ සස්නෙහි භික්‍ෂුව මනෝඥ වූ හෝ අමනෝඥ වූ සිවුරක් ලබයි. හෙතෙම එයින්ම යැපෙයි. අනෙකක් බලාපොරොත්තු නොවේ. ලදුයේද නොගනියි. මේ මොහුගේ සිවුරෙහි යථාලාභ සන්තෝෂයයි. එසේද වුවත් ප්‍රකෘතියෙන් දුර්වල වූයේ හෝ රෝගාබාධ ජරාවෙන් මැඩුනේ හෝ වේද? බර සිවුරක් පොරවනුයේ ක්ලාන්ත වේද? හෙතෙම සමාන පැවතුම් ඇති භික්‍ෂූන් සමග හුවමාරුකොට සැහැල්ලු සිවුරකිාන් යැපෙනුයේද සතුටට පත්වූයේම වේ. මේ මොහුගේ යථාබල සන්තෝෂයයි. අනෙක් භික්‍ෂුවක්, පටසිවුරු ආදීන්ගේ එක්තරා මහානර්ඝ සිවුරක් ලැබ මෙය පැවිදිව කලක් ගතවූ, බහුශ්‍රැත තෙරවරුන්ට සුදුසුය. මෙය ගිලන් වූ දුර්වල වූ ස්වල්ප ලාභ ලබනවුන්ට වේවායි ඔවුන්ට දී තමා කසල ගොඩවල් ආදියෙන් කඩමාලු ඇහිඳ, දෙපට සිවුරක් මසා හෝ ඔවුන්ගේ පැරැණි සිවුරු ගෙන දරනුයේ ද තෘප්තියට පත්වූයේම වේ. මේ මොහුගේ සිවුරෙහි (සිවුර පිළිබඳ) යථා සාරුප්‍ය සන්තෝෂයයි.
මේ සස්නෙහි භික්‍ෂුව රූක්‍ෂ වූ හෝ ප්‍රණීත වූ හෝ පිඬු හෙළිමක් ලබයි. හෙතෙම එයින්ම යැපෙයි. අනෙකක් නොපතයි. ලැබෙනුයේ ද නොගනී. මේ මොහුගේ පිණ්ඩපාතයෙහි යථාලාභ සන්තෝෂයයි. නැවතද වනාහි රූක්‍ෂ දෑ ප්‍රකෘතියෙන්ම අගුණය. ලෙඩට විරුද්ධ වූයේ හෝ වේ. දැඩි රෝගාබාධවලට පැමිණෙයි. එබඳු පිණ්ඩපාතය වළඳා රෝගියෙක් වේ. හෙතෙම ඒවා සමාන පැවතුම් ඇති භික්‍ෂුවකට දී, ඔහුගේ අතින් සත්ප්‍රාය බොදුනක් අනුභවකොට ශ්‍රමණ ධර්මය කරනුයේද සතුටු වූයේම වේ. මේ මොහුගේ පිණ්ඩපාතයෙහි යථාබල සන්තෝෂයයි. අනෙක් භික්‍ෂුවක් ප්‍රණීත පිණ්ඩපාතය ලබයි. හෙතෙම මෙම පිණ්ඩපාතය පැවිදිව කලක් ගතවූවනට සුදුසු යයි සිවුරෙහි මෙන් ඔවුන්ට දී, ඔවුන්ගේ සන්තකයෙහි ඇති දැයක් ගෙන හෝ තමා විසින් පිඬු පිණිස හැසිර මිශ්‍ර ආහාරයක් පරිභෝග කරනුයේද සතුටු වූයේම වේ. මේ මොහුගේ පිණ්ඩපාතයෙහි යථා සාරුප්‍ය සන්තෝෂයයි.
මේ සස්නෙහි භික්‍ෂුව සිතට ප්‍රිය වූ හෝ නොවූ හෝ යටත් පිරිසෙයින් තණ කුටියකට හෝ තණ අතුරන ලද ස්ථානයක් වූ සෙනසුනකට පැමිණෙයි. හෙතෙම එයින්ම සන්තෘප්ත වේ. නැවත අන්‍ය වඩා සුන්දර ස්ථානයකට හෝ පැමිණේද? එය නොගනී. මේ මොහුගේ සෙනසුන්හි යථාලාභ සන්තෝෂයයි. යම්තැනක වසනහුට අපහසුතා වේද, එබඳු ආබාධිත හෝ දුර්වලතා සහිත අයෙක් වේද, ඔහුට රෝගයට විරුද්ධ හෝ ස්වභාව විරුද්ධ සෙනසුනක් ලැබේද, හෙතෙම එය භික්‍ෂු සංඝයාට පරිත්‍යාගකොට, ඔහුගේ ආසන්නයෙහි පිහිටි සෙනසුනක වැස මහණදම් කරනුයේද සතුටුවූයේම වේ. මේ මොහුගේ සෙනසුන්හි යථාබල සන්තෝෂයයි. අනෙකෙක් ප්‍රණීත සෙනසුන් ප්‍රමාදයට හේතුවේයයි සලකා සොඳුරු සෙනසුන් ප්‍රාප්ත වූයේද නොපිළිගනී. මහා පිණැති බැවින් ලෙන්, මණ්ඩප, කූටාගාරාදී, ප්‍රණීත සෙනසුන් ලබයි. හෙතෙම ඒවා සිවුරු ආදියෙහි මෙන් චිර ප්‍රවෘජ්ජිතයින්ට ප්‍රදානය කොට යම්කිසි තැනක වසනුයේ ද සතුටට පත්වූයේම වේ. මේ මොහුගේ සෙනසුන්හි යථා සාරුප්ප සන්තෝෂයයි.
මෙ සස්නෙහි භික්‍ෂුව රූක්‍ෂ වූ හෝ ප්‍රණීත වූ හෝ බෙහෙත් ලබයි. හෙතෙම එයින්ම තුටු වේ. අනෙකක් නොපතයි. ලබනුයේ ද නොගනියි. මේ මොහුගේ ගිලන්පසෙහි යථාලාභ සන්තෝෂයයි. නැවත ද වනාහි තලතෙලින් අවශ්‍යතා ඇත්තෙකු උක්පැණි ලබයිද හෙතෙම එය සභාග භික්‍ෂුවකට දී, ඔහුගේ අතින් තලතෙල් ගෙන බෙහෙත් කොට මහණදම් කරනුයේද සතුටු වූයේම වේ. මේ මොහුගේ ගිලන්පසෙහි යථාබල සන්තෝෂයයි. අනෙකෙක් මහ පිණැතියේ බොහෝ තලතෙල් මීපැණි උක්පැණි ආදී ප්‍රණීත බෙහෙත් ලබයි. හෙතෙම එය සිවුරු ආදිය මෙන්, චිර ප්‍රවෘජ්ජිතයින්ට දී ඔවුන්ට ගෙන එන ලද යම්කිසිවකින් බෙහෙත් කරනුයේද සතුටු වූයේම වේ. යමෙක් වනාහි එක් බඳුනක ගෝමුත්‍රද එක් බඳුනක චතු මධුරද තබා, ස්වාමීනි, කැමැති දෙයක් ගනු මැනැවැයි කියනු ලබන්නේ. ඉදින් ඔහුට ඒවා අතර කවර එකකින් වුවද රෝගය සන්සිඳේ. එහෙත් මෙම ගෝමුත්‍රය නම් බුද්ධාදී උතුමන් විසින් ‘පූතිමුත්‍ර බෙහෙත ඇසුරුකොට පැවිද්ද පවතී. නුඹලා එම බෙහෙත පිළිබඳව (බෙහෙත සාදාගැනීම පාවිච්චිය) දිවි ඇති තෙක් උත්සාහ කටයුතු යයි වර්ණනා කරන ලද වචන සිහිකරනුයේ චතුමධුර, ප්‍රතික්‍ෂෙප කොට, ගෝමුත්‍රයෙන් බෙහෙත් කරනුයේ අතිශය සතුටට පත්වූයේම වේ. මේ මොහුගේ ගිලන්පසෙහි යථාසාරුප්‍ය සන්තෝෂයයි.
මෙවන් ප්‍රභේද ඇති සියලු සන්තෝෂයන් සතුටයැයි කියයි. එහෙයින් අර්ථ වශයෙන් වනාහි ලැබෙන හොඳ නරක කවර ආකාරයේ ප්‍රත්‍යයකින් වුව සතුටුවීම යැයි යූ.සේයි. එම සන්තෝෂය පැහැදිලි කිරීම් ක්‍රම සමග අනුසස් පැහැදිලි කිරීම් වශයෙන්, එයට විරුද්ධ අත්‍රිච්ඡතාදී භේද ඇති, ආශාවෙන් මඬනා ලද්දහුගේ ආදීනව දැක්වීම් වශයෙන් ද පැවැති කථාව සන්තුෂ්ටි කථායි. මින් මත්තෙහි කථාවන්හිද එම ක්‍රමයමැයි. විශේෂතා මාත්‍රයක්ම කියමු.
**පවිවෙක කථා** යන මෙහි කාය, චිත්ත, උපධි යැයි විවේකත්‍රයයෙකි. ඒවා අතර එක් පුද්ගලයෙකු සිටී. හිඳී. සයනය කරයි. ගමෙහි පිඬු පිණිස හැසිරේ. ආපසු එයි. සක්මන් අදිටයි. හැසිරේ. වාසය කරයි යයි මෙසේ සියලු ඉරියව්හි, සියලු කෘත්‍යයන්හි, සමූහයා සමග එකට විසීමේ ආශාව අත්හැර විවේක වාසය කාය විවේක නමැ. අටසමවත් චිත්ත විවේක නමැ. නිර්වාණය උපධි විවේක නමැ. යූ.සේයි.
කෙලෙස්වලින් දුරු වූවන්ට කාය විවේකයද, නෛෂ්ක්‍රම්‍යයෙහි ඇලුනවුන්ට චිත්ත විවේකයද, පිරිසිදු සිත් ඇති උතුම් පාරිශුද්ධතාවයන්ට පත්වූ උපධි රහිත, ලෞකික දැයින් වෙන් වූවන්ට උපධි විවේකයද වේ.
විවේකයම පවිවේකයයි. විවේක ප්‍රතිසංයුක්ත කථාව පවිවේක කථාවයි.
**අසංසග්ග කථා** යන මෙහි ශ්‍රවණ, දර්ශන, සමුල්ලපන, සම්භෝග, කාය යැයි සංසර්ග පහකි. ඒවා අතර මෙ සස්නෙහි ඇතැම් භික්‍ෂුවක්, අසවල් නම් ගමෙහි හෝ නියම්ගමෙහි හෝ මනා රූ ඇති දැකුම්කළු, උතුම් රූප සෞන්දර්යයෙන් යුතු ස්ත්‍රියක් සිටීයයි අසයි. හෙතෙම එය අසා, ගිලාබසී. පසුබසී. බඹසර (දරන්ට) නොකඩකොට පවත්වන්ට නොහැකි වේ. ශික්‍ෂා ප්‍රතික්‍ෂේප කොට ගිහිබවට පෙරැළේ. මෙසේ විසභාග අරමුණු වශයෙන් උපන් කෙලෙස් සංවාසය ශ්‍රවණ සංසර්ග නමැ. භික්‍ෂුව ශ්‍රවණය නොකෙරේමය. තවද ඔහු තෙමේම මනා රූ ඇති, දැකුම්කළු, උතුම් රූප සෞන්දර්යයෙන් යුතු ස්ත්‍රියක් දකියි. හෙතෙම ඇය දිටි සැණින් ගිලා බසී. පසු බසී. බඹසර (දරන්ට) නොකඩකොට පවත්වන්ට නොහැකි වේ. ශික්‍ෂා ප්‍රතික්‍සේප කොට ගිහි බවට පෙරැළේ. මෙසේ විෂභාග අරමුණු දැකීමෙන් උපන් කෙලෙස් සංවාසය දර්ශන සංසර්ග නමැ. දැක ඔවුනොවුන් අල්ලාප සල්ලාප වශයෙන් උපන් කෙලෙස් සංවාසය සතුටු කතා සංවාසය නමැ. එයට එකතුව සිනාසීම් ආදියද ඒවා සමගම සංග්‍රහ කෙරේ. තමා සතු යම්කිසිවක් කිසියම් ස්ත්‍රියකට දී හෝ නොදී, ඇය විසින් දෙන ලද කිසියම් වටිනා දැයක් පරිභෝග කිරීම් වශයෙන් උපන් කෙලෙස් සංවාසය එක්ව කටයුතු කිරීමේ සංසර්ගය නමැ. මා ගමක ගේ අත්ගැනීම් වශයෙන් උපන් කෙලෙස් සංවාසය කාර්ය සංසර්ග නමැ.
යම් ආකාර වූ මෙතෙමේ සමග ශෝකවන, සමග සතුටුවන සුවපත් අය අතර සුවපත්ව, දුකට පත් අය අතර දුක් ප්‍රාප්තව වැඩකටයුතු හටගත් කල්හි තමා එහි ප්‍රධානියා වශයෙන් උද්යෝගීව ක්‍රියාකාරී වෙයි යයි කියන ලද අනුලොම් නුවූ සංසර්ගයක් වූ ගිහියන් හා එක්ව වාසය කරයි.
මෙවන් අනුලොම් නුවූ ගිහි සංසර්ගයද, කෙලෙස් හටගැන්මට හේතුකාරණා වූ සබ්‍රම්සරුන් සමග වන සංසර්ගයද ගැන්මට හේතුකාරණා වූ සබ්‍රම්සරුන් සමග වන සංසර්ගයද යන එම සියල්ල දුරුකොට, යම් ආකාර වූ, සසරෙහි අස්ථිරතාවයද සංවේගයද, සංස්කාර සහිත දෑහි තියුණු භය සංඥාවද, ශරීරයෙහි පිළිකුල් සංඥාවද, සියලු අකුසලයන්හි පිළිකුල පෙරටු කොටැති හිරිඔතප්ද, සියලු ක්‍රියාවන්හි සිහිය විමසන නුවණ ද යන සියල්ල පිහිටුවා, නෙලුම්පත දියබිඳක් මෙන් හැමතැන නොඇලීම් ස්වභාවයක් වේද? මෙය සියලු සංසර්ග ප්‍රතිපක්‍ෂ හෙයින් අසංසග්ගයි. ඒ හා යෙදුන කථා අසංසග්ග කථායි.
**විරියාරම්භ කථා** යන මෙහි වීරයාගේ ස්වභාවය හෝ ක්‍රියාවනුයි වීර්යයි. ක්‍රමානුකූලව ගමන් කළයුතු පැවැත්විය යුතු වූයේනුයි වීර්යයයි. වීර්යයද ඒකාන්තයෙන් අකුසල්දම්හි දුරැලීම සඳහා ද කුසල් දම්හි ඉපැත්ම සඳහා ද ආධාර වන ආරම්භයකි. මෙය කායික චෛතසික යැයි දෙයාකාරය. ආරම්භ ධාතු නික්ඛම ධාතු පරක්කම ධාතුයැයි තෙයාකාරය. සම්‍යග්ප්‍රධන් වීර්ය වශයෙන් සිව්වැදෑරුම්ය. යම් භික්‍ෂුවකට ගමන් කිරීමෙහිදී යම් ක්ලේශයක් උපන්නෙහිද, එම සියල්ලම සිටගෙන සිටින අවස්ථාවට පැමිණෙන්ට ඉඩ නොදෙයි. සිටීමෙහිදී උපන් ක්ලේශය හිඳ ගැනීමට, හිඳීමෙහි උපන් ක්ලේශය සයනාවස්ථාවට පැමිණෙන්ට ඉඩ නොදෙයි. ඒ ඒ තන්හිදීම, එළුවෙකුගේ පා අනුව සැකසූ දණ්ඩෙන් කළු සර්පයෙකු මැඩ අල්වා ගන්නාක් මෙන්ද හිස එසවීමට නොදී වීර්ය බලයෙන් නිග්‍රහ කරයි. මෙසේ ඔහුගේ ආරබ්ධ වීර්යයාගේ වශයෙන් දතයුතුය. ඒ හා එකට යෙදුන කථා වීර්යාරම්භ කථායි.
**සීලකථා** යනාදීණ්හි සීලය, ලෞකික, ලෝකෝත්තර වශයෙන් දෙයාකාරය. එහි ලෞකිකය. ප්‍රාතිමෝක්‍ෂ සංවර ආදී සිව් පිරිසිදු සීලයයි. ලෝකෝත්තරය මාර්ග සීලය හා ඵල සීලයයි. එසේම විදර්ශනාවට පාදක වූ සහ උපචාරයෙන් අටසමවත් ලෞකික සමාධි නමැ. මෙහි මාර්ග සම්ප්‍රයුක්ත වූයේ ලෝකෝත්තර **සමාධි** නමැ. එසේම **පඤ්ඤාපි** ප්‍රඥාවද, ලෞකික වූයේ සෘතමය - චින්තාමය - ධ්‍යාන සම්ප්‍රයුක්ත විදර්ශනා ඥානයද වේ. මෙහි විශේෂයෙන් විදර්ශනා ප්‍රඥාවද, ලෝකෝත්තර මාර්ග ප්‍රඥාවද, ඵල ප්‍රඥාවද ගතයුතුය. **විමුත්ති** යනු ආර්යඵල විමුක්තියද, නිර්වාණයද වේ. අනෙක් අය තදංග විෂ්කම්භන, සමුච්ඡේද විමුක්තීන්ගේ වශයෙන්ද මෙහි අර්ථ වර්ණනා කරති. **විමුත්තිඤාණ දස්සනම්පි** යනු එකුන් විසිවැදෑරුම් ප්‍රත්‍යවේක්‍ෂණ ඤාණයෝය. මෙසේ මේ සීලාදීන් සමග පෙන්වීම් ආකාරයෙන් නොයෙක් ආකාර ස්කන්ධ අනුසස් පැහැදිලි කිරීම් වශයෙන්ද, එයට විරුද්ධ දුශ්ශීල්‍යාදීන්ගේ දොස් පැහැදිලි කිරීම් වශයෙන් ද පැවැති කථාවද, ඒ හා බැඳි කථා ද සීලාදී කථා නමැ.
මෙහිද ‘තමාද අල්පේච්ඡ වේ. අනෙකාට අල්පේච්ඡ කථා කරනුයේ කවරාකාර වූ හෝ සිවුරකින් සතුටු වූයේ වේ. කවරාකාර වූ සිවුරකින් සතුටුවීමෙහි ගුණ කියන්නේද වේ යනාදී වචනයෙන්ද තෙමේ අල්පේච්ඡතාදී ගුණයෙන් යුක්ත වූයේ අන්‍යයාද ඒ සඳහා හිතාධ්‍යාශයෙන් යෙදවියයුතුය. එබඳු කථා මෙහි මනාව කෙලෙස් තුනී කිරීම් ආදී වශයෙන් වෙසෙසා කියන ලදුයේ අල්පේච්ඡකථා ආදිය යැයි දතයුතුය. කාරකයාගේ වශයෙන්ම කථාව විශේෂයෙන් අදහස් කරන ලද අර්ථය සිදුකරයි. එසේම සිතයි. මේඝිය එය කල්‍යාණමිත්‍ර භික්‍ෂුවට කැමති විය යුතුය. -පෙ- අපහසුවකින් තොරව ලබන අයෙකියි.
**එවරූපියා** යනු මෙබඳු වූ කියන ලද අයුරු, **නිකාමලාභි** යනු කැමැති පරිදි ලබන රුචි පරිදි ලබන, හැමකල්හි මෙම කථා අසන්ට, විචාරන්ට සුවසේ ලබනුයේ, අකිච්ඡලාභී යනු නිදුකින් ලබනුයේ **අකසිරලාභී** යනු මහත් සේ ලබන,
**ආරද්ධ විරියො** යනු එසවූ වීර්ය ඇති, **අකුසලානං ධම්මානං පහානාය** යනු අදක්ෂතාවයෙන් හටගත් යන අර්ථයෙන් වූ අකුසල පාප ධර්මයන්ගේ දුරුකිරීම සඳහා, **කුසලානං ධම්මානං** යනු පිළිකුල් දෑ සොලවන ආදී අර්ථයෙන් ද, නිරවද්‍යාර්ථයෙන්ද, කුසලයන්ගේ විදර්ශනාවන්ගේ හා මාර්ගඵල ධර්මයන්ගේ, **උපසම්පදාය **යනු සපයාගැනීම සඳහා, තම සන්තානයෙහි උපදවා ගැනීම සඳහා, **ථාමවා** යනු බලවත් උත්සාහ සංඛ්‍යාත වීර්ය බලයෙන් යුක්ත වූයේ, **දළ්හ පරක්කමො** යනු ස්ථිර බලය - නොලිහිල් වීර්යය, **අනික්ඛිත්තධුරො** යනු බහා නොහෙළන ලද වීර්ය ඇතියේ, නොපසුබස්නා වීර්යයෙන්,
**පඤ්ඤවා** යනු විදර්ශනා ප්‍රඥායෙන් ප්‍රඥාවත් වූයේ, **උදයත්‍ථ ගාමිනියා** යනු පංච ස්කන්ධයන්ගේ හටගැන්මද නැස්මද අවබෝධ කරනුයේ, **අරියාය** යනු විෂ්කම්භන වශයෙන් කෙලෙසුන්ගෙන් දුරස්ථව දුරෙහි පිහිටි නිදොස් වූ, **නිබ්බෙධිකාය** යනු තියුණු අවබෝධයට අයත්, **සම්මා දුක්ඛක්ඛය ගාමිනියා** යනු සංසාර වෘත්ත දුක ක්‍ෂය කරන හෙයින් දුක්ඛයාගේ ක්‍ෂයයැයි ලද නම් ඇති, ආර්ය මාර්ගයෙහි යහපත් හේතුයෙන් ක්‍රමයෙන් යනුයේ,
මෙම පංච ධර්මයන්හි, සීලයද, වීර්යයද, ප්‍රඥාවද, යෝගීහුගේ ආධ්‍යාත්මික අංග වේ. අනෙක් ද්වයය සෙසු සිව් ආකාරය කැමැති වේ. මෙහි කලණ මිතුරාගේම බොහෝ උපකාරවත් බව දක්වන්නා වූ, ශාස්තෲන් වහන්සේ මේඝිය එය කලණ මිතුරු ඇසුරැති භික්‍ෂුව විසින්ම කැමැති විය යුතුයැයි ආදියෙන් දේශනය වඩයි. එහි **පටිකංඛං** යනු ඒකාන්තයෙන් කැමැති විය යුතුය. ඒකාන්තයෙන් වන්නේ යයි අර්ථයි. **යං **යනු ක්‍රියා පරාමර්ශනයයි මෙය යූ.සේයි. **සීලවා භවිස්සති** යනු යම් ඒ කලන මිතුරු භික්‍ෂුවක් හෙයින්ද, එය ඔහුට කැමතිවිය යුතුය. ඒකාන්තයෙන් වන්නේය. ඒකාන්තයෙන්ම ඔහුගේ එහි යෙදීමෙනැයි අදහසයි. **පාතිමොක්ඛ සංවර සංවුතො විහරිස්සති **යනාදීන්හි එම ක්‍රමයමැයි
මෙසේ භාග්‍යවතුන් වහන්සේ දෙවියන් සහිත ලෝකයෙහි උතුම් කලන මිතුරු සංඛ්‍යාත තම වදන් නොසලකා වනලැහැබට පිවිස එබඳු විකෘති ආකාරයකට පත් ඇවැත් මේඝියට කලන මිතුරුතා ආදියෙන් සියලු සාසනික ධ්‍යාන, මාර්ග, නිර්වාණ ආදී සම්පත් සෑදෙන අයුරු පෙන්වා, දැන් එහි ඇල්ම හටගත් ඔහුට, පෙරයම් කාම විතර්කාදියෙන් උවදුරට පත් හෙයින් කමටහන් ප්‍රමාදයට සෘජු විරුද්ධ වූ භාවනා ක්‍රමයක් ප්‍රකාශකොට ඉන් මත්තෙහි අර්හත්වයට කමටහන් දෙසනුයේ **තෙනච පන මෙඝිය භික්ඛුනා ඉමෙසු පඤ්චසු ධම්මෙසු පතිට්ඨාය චත්තාරො ධම්මා උත්තරිං භාවෙතබ්බා** යනාදිය වදාළහ. එහි තෙන යනු මෙසේ කලන මිතුරු ආශ්‍රය සහිත, කියන ලද ආකාර ඇති සීලාදී ගුණයෙන් යුතු යමෙකු විසින්, එහෙයින් **ඉමෙසු පඤ්චසු ධම්මෙසු පතිට්ඨාය** යැයි වදාළහ. **උත්තරිං** යනු අරඹන ලද තරුණ විදර්ශනාවෙහිදී ඉදින් රාගාදී උවදුරු උපදින්නාහුද? ඒවාහි පිරිසිදු කිරීම සඳහා ඉන් මත්තෙහි, **චත්තාරො ධම්මා භාවෙතබ්බා** යනු ඉපදවිය යුත්තාහ. වැඩිය යුත්තාහ.
**අසුභා** යනු එකොළොස් අශුභ කමටහන් අතර, සුදුසු පරිදි, යම්කිසි අශුභ භාවනාවක, **රාගස්ස පහානාය** යනු කාමරාගයාගේ දුරැලීම සඳහා මෙය ඇල්වී කපන්නාගේ උපමාවෙන් දතයුතුය. එක් පුරුෂයෙක් දෑකැත්ත ගෙන අගසිට ඇල්කෙතෙහි ඇල් වී කපයි. ඉක්බිති ඔහුගේ වැට බිඳ ගවයෝ ඇතුල් වූහ. හෙතෙම දෑකැත්ත පසෙක තබා, කෝටුවක් ගෙන එම මාර්ගයෙන්ම ගවයින් බැහැරකොට වැට ප්‍රකෘතිමත් කොට නැවත දෑකැත්ත ගෙනා ඇල්වී කැපීය. එහි ඇල් කෙත මෙන් බුදුසසුන දතයුතුය. ඇල් වී කපන්නා මෙන් යෝගාවචරයාද, දෑකැත්ත මෙන් ප්‍රඥාවද, ගොයම් කපන කාලය මෙන් විදර්ශනාවෙහි කටයුතු කරන කාලයද, කෝටුව මෙන් අසුභ කමටහන ද, වැට මෙන් සංවරයද, වැට බිඳ ගවයින්ගේ පිවිසීම මෙන් වහා නුවණින් නොසැලකීමෙන් ප්‍රමාදයට පැමිණ රාගයෙහි ඉපැත්මයි. දෑකැත්ත පසෙක තබා, කෝටුව ගෙන පිවිසි මගින්ම ගවයින් බැහැරකොට වැට නැවත ප්‍රකෘතිමත් කොට, සිටි ස්ථානයෙහි සිට ඇල් කැපීම මෙන් අසුභ කමටහනින් රාගය මැඩපවත්වා, නැවත විදර්ශනා ක්‍රියා අරඹන කාලයයි. මේ මෙහි උපමා උපමේය සංසන්දනයයි. මෙසේ වූ භාවනා ක්‍රමය සඳහා රාග ප්‍රහාණය සඳහා අසුභ (භාවනා) වැඩිය යුතුයයි යූ.සේයි.
**මෙත්තා** යනු මෛත්‍රී කමටහනයි. **බ්‍යාපාදස්ස පහානාය** යනු කියන ලද අයුරින්ම උපන් කෝපය දුරුකිරීම සඳහා, **ආනාපාන සති** යනු සොළොස්වස්තුක ආනාපාන සතිය. **විතක්කු පච්ඡෙදාය** යනු කියන ලද අයුරින්ම උපන් විතර්කයන්ගේ සිඳ දැමීම සඳහා **අස්මිමාන සමුග්ඝාතාය** යනු මම වෙමියි උපදින නව වැදෑරුම් මාන මුලුමනින් සිඳලීම සඳහා, **අනිච්ච සඤ්ඤිනො** යනු පැවත විනාසයට පත්වන හෙයින්, හටගැනීම් විනාශවීම් ස්වභාවයන්ට අයත්, ලෙහෙසියෙන් බිඳී යන හෙයින් තාවකාලික වශයෙන් නිත්‍යය යන්න ප්‍රතික්‍ෂේප කරන හෙයින්, සියලු සංස්කාර අනිත්‍යයැයි පැවති අනිත්‍යය අනුව නුවණින් බැලීම් වශයෙන් අනිත්‍ය සංඥා ඇත්තහුට, **අනත්ත සඤ්ඤා සණ්ඨාති** යනු අසාර හෙයින් ද, සිය වසඟයෙහි නො පවත්නා හෙයින්ද, ස්වකීය නොවූ හෙයින්ද, හිස් වූයේ, ගතයුත්තක් නොමැති හෙයින්ද, හරයක් නොමැති හෙයින්ද, ශූන්‍ය හෙයින්ද සියලු ස්වභාව ධර්මයන් අනාත්මයැයි මෙසේ පවත්නා, අනාත්මානුපස්සනා සංඛ්‍යාත අනාත්ම සංඥාව සිතෙහි පිහිටයි. ඉතා දැඩිව පිහිටයි. අනිත්‍ය ලක්‍ෂණය දිටි කල්හි අනාත්ම ලක්‍ෂණය දිටියේම වේ. ත්‍රිවිධ ලක්‍ෂණයන්හි එකක් දිටිකල්හි අනෙක් ද්වයය දිටියේම වේ. එහෙයින් **අනිච්ච සඤ්ඤිනො මෙඝිය අනත්ත සඤ්ඤා සණ්ඨාති **යි යූ.සේයි. අනාත්ම ලක්‍ෂණය මනාව දිටි කල්හි මම වෙමියි උපදිනු ලබන මැනීම මුලිනුපුටා දමන ලද්දේම වේයයි වදාළ සේක. **අනත්තසඤ්ඤී අස්මිමාන සමුග්ඝාතං පාපුනාතියි. දිට්ඨෙව ධම්මෙ නිබ්බානං** යනු ඉහාත්මයෙහිම මෙම ආතම් භාවයෙහිදීම පැවතීම් විරහිත නිර්වාණයට පැමිණේ. මෙහි මේ සංක්‍ෂේපයයි. විස්තර වශයෙන් වනාහි අසුභ ආදී භාවනා ක්‍රම විශුද්ධි මාර්ගයෙහි කියන ලද ක්‍රමයෙන් ගතයුතුය.
**එතමත්‍ථං විදිත්‍වා** යනු එම ආයුෂ්මත් මේඝියගේ මිථ්‍යා විතර්ක නමැති සොරුන් විසින් කුසල් නමැති භාණ්ඩ විනාශ කිරීම් සංඛ්‍යාත අර්ථය දැන, **ඉමං උදානං** යනු මෙම කාම විතර්කාදීන්ගේ දුරු නොකිරීමෙහි ආදීනවද, දුරුකිරීමෙහි අනුසස්ද දැක්වීමට මෙම උදන් ඇනූ සේක.
එහි **ඛුද්දා** යනු නීච, ලාමක, **විතක්කා** යනු, කාම විතර්කාදී පාප විතර්කත්‍රයය. සියලු විතර්කයන්ගෙන් අධම (නීච) බැවින් මෙහි කුඩා යැයි යූ.සේයි. ‘නච ඛුද්දං සමාචරේ’ ආදීන්හි මෙනි. **සුඛුමා** යනු සියුම් විතර්කාදීහු අදහස් කරන ලදි. ඤාති විතර්ක - ජනපද විතර්ක - අමර විතර්ක, අන් අය කෙරෙහි පවත්නා අනුකම්පා ප්‍රතිසංයුක්ත විතර්ක ලාභ සත්කාර ගු වර්ණනා ප්‍රතිසංයුක්ත විතර්ක, අනවඤ්ඤත්ති ප්‍රතිසංයුක්ත වූ හෝ විතර්කදැයි යන එම විතර්ක කාම විතර්කාදීන් මෙන් දරුණු නොවෙතියි දළ ස්වභාව නොමැති හෙයින් සියුම්යැයි යූ.සේයි. **අනුගතා** සිතින් අනුවර්ත වූවාහු, විතර්කයන් උපදනා කල්හි සිත ඒ හා අනුගියාහුම වෙයි. එම අරමුණට මනාකොට නංවන හෙයින්. අනුග්ගතායිද පෙලයි. අනුව සිටියේයයි අර්ථයි. **මනසො උබ්බිලාපා** යනු සිතෙහි මතුවීම් ඇතිකරන.
**එතෙ අවිද්වා මනසො විතක්කෙති** යනු එම කාම විතර්කාදී වූ මනෝ විතර්කයන්, ආශ්වාද ආදීනව නිස්සරණ වශයෙන්, ඤාත, තීරණ, ප්‍රහාණ යන පරිඥාවන්ගෙන් තත්වාකාරයෙන් නොදන්නේ, **හුරා හුරං ධාවති භන්ත චිත්තො** යනු ප්‍රහීණ නොවූ මිථ්‍යා විතර්ක හෙයින්, ස්ථිරව නොපිහිටි සිතැත්තේ කිසිකලෙක රූපයන්හිද, කිසිකලෙක ශබ්දයන්හිදැයි ආදි වශයෙන් ඒ ඒ අරමුණෙහි ආශ්වාදාදි වශයෙන් ඔබිනොබ **ධාවති** දුවයි. කැරකේ. නොහොත් **හුරා හුරං ධාවති භන්ත චිත්තො** යනු සම්පූර්ණයෙන් දැන නොගත් විතර්ක හෙයින් ඒ නිමිතීන් අවිද්‍යා තෘෂ්ණාදීන්ගේ වශයෙන් කැරකෙනු ලබන සිතැතියේ මෙලෝ පරලෝ වශයෙන් තදින් ගැනීම් බැහැර තැබීම්වලින් ඔබිනොබ දුවයි. හැසිරේයයි අර්ථයි.
**එතෙච විද්වා මනසො විතක්කෙති** යනු එම කියන ලද ප්‍රභේද ඇති කාම විතර්කාදී මනෝ විතර්කයන් ආශ්වාදාදී වශයෙන් තත්වූ පරිදි දන්නේ, ආතාපියො යනු වීර්යවත් වූයේ. **සංවරති** යනු වසයි. **සතිමා** යනු සිහියෙන් යුක්ත වූයේ, **අනුග්ගතෙ** යනු දුලබ වශයෙන් නූපන් මෙය යූ.සේයි. එම කියන ලද ආකාර ඇති කාමවිතර්කාදී මනෝ විතර්කයන්, සිතෙහි මතුවීම්වලට හේතුවන බැවින්, සිතෙහි කාම විතර්කාදීන් මතුවන කල්හි නැණවතා විදර්ශනා ප්‍රඥා සහිත මාර්ග ප්‍රඥාවෙන් මනාකොට දන්නේ, එයට සහාය වූ, සම්‍යග් ව්‍යායාම, සති ආදීන්ගේ විද්‍යමාන හෙයින් තෙලෙස් තවන වීර්යයෙන් යුක්ත වූ, සිහි ඇති ඔවුහු ආර්ය මාර්ග භාවනාවෙහි ඉපැත්මට සුදුසු තත්ත්වයක් නොමැති කල්හි **අනුග්ගතෙ** මාර්ගක්‍ෂණයෙහි නූපන් කල්හිම, **සංවරති** යනු ඤාණ සංවර වශයෙන් වසයි. පැමිණෙන ගමන් මාර්ගය සිඳලයි. මෙසේ වූයේද, සිව්සස් අවබෝධයෙන් අවබෝධ කරගත් ආර්ය ශ්‍රාවකයා අර්හත්වාධිගමයෙන් **අසෙසං** යනු එම කාමවිතර්කයන් ශේෂ රහිතව පජහාසි මුල් සිඳලීය. මෙහි අනුගතෙයි ද කියවති. එහි අර්ථය යට යූ.සේයි.
දෙවැන්නෙහි **කුසිනාරායං** යනු කුසිනාරා නම් මල්ල රජවරුන්ගේ නගරයෙහි, **උපවත්තනෙ මල්ලානං සාලවනෙ** යනු අනුරාධපුරයට ථූපාරාම යම්සේද? එසේම කුසිනාරාවෙහි උයන දකුණු- බස්නාහිර දිසාවෙහි වේ. යම්සේ ථූපාරාමයෙහි දකුණු දොරින් නුවරට පිවිසෙන මාර්ගය නැගෙනහිර අභිමුඛව ගොස් උතුරෙන් නවතියි. මෙසේ සල්ගස් පෙළ දිසාභිමුඛව ගොස් උතුරින් නැවතිනි. එහෙයින් උපවර්තනයයි කියයි. ඒ උපවර්තන නම් මල්ල රජවරුන්ගේ සල්වනයෙහි, **අරඤ්ඤ කුටිකායං** යනු සල්ගස් පෙළට නුදුරෙහි වෘක්‍ෂ හා පඳුරුවලින් වැසුන කරන ලද කුඩා කුටියෙහි, ඒ සඳහා අරඤ්ඤ කුටිකායං විහරතියි යූ.සේයි. එම භික්‍ෂූහු වැටහීම් විරහිත වූවාහු හැරදමන ලද වීර්ය ඇත්තාහු. ප්‍රමාද විහාරීහුය. එහෙයින් **උද්ධතා** ආදිය යූ.සේයි.
එහි නොසන්සුන් බව බහුල හෙයින්, නොසන්සුන් සිතැති හෙයින් නොසන්සුන් වූවාහු, හිස් බැවින් මානය නළයක් මෙනැයි තළයි. මාන සංඛ්‍යාත උස්ව නැගි නළ ඔවුන්ටනුයි උන්නළායි. උස්ව නැගි හිස් මානය යැයි අර්ථයි. පා සිවුරු සැරසීම් ආදී වූ චපල බැවින් යුක්ත වූ හෙයින්ද බහුලව යෙදුන හෙයින් **චපලායි**. ඵරුස වචන හෙයින් මුඛයෙන් රළු වූයේනුයි **මුඛරායි**. තිරිසන් කථා බහුල බැවින් පැතිරුණි. ව්‍යාකූල වචන ඔවුන්ටනුයි **විකිණ්ණ වාචායි**. මුළා වූවාහු හට සිහි ඔවුන්ටනුයි **මුට්ඨස්සතිනොයි.** සිහි විරහිත වූවාහු ප්‍රමාද විහාරීහුයයි අර්ථයි. සියල්ලෙන් සියල්ල විමසන නුවණ අභාවයෙන් **අසම්පජානායි.** තන පුඩුව වරක් ඉරීම තරම් කාලයක් සිත එකඟ කිරීමෙහි යෙදීමක් නොමැති හෙයින් සමාහිත නොවූයේනුයි **අසමාහිතායි**. ලොල් ස්වභාව හෙයින් කම්පිත මුවන් හා සමාන ස්වභාව හෙයින් **විබ්භන්ත චිත්තායි** මනස සවැනි කොට ඇති ඉන්‍ද්‍රියයන්ගේ අසංවරණයෙන් අසංවර ඉන්‍ද්‍රියතාව හෙයින් **පාකතින්‍ද්‍රියායි**.
**එතමත්‍ථං විදිත්‍වා** යනු එම භික්‍ෂූන්ගේ උද්ධච්ච ආදී වශයෙන් ප්‍රමාද විහරණය දැන, **ඉමං උදානං** යනු මෙම ප්‍රමාද විහරණයෙහිද, අප්‍රමාද විහරණයෙහිද, පිළිවෙලින් ආදීනව හා ආනිසංස පැහැදිලි කිරීමට උදන් ඇනූ සේක.
එහි **අරක්ඛිතෙන** යනු සිහිය නමැති ආරක්ෂාව අභාවයෙන් නොරක්නා ලද. **කායෙන** යනු ෂට් විඤ්ඤාණ කයින්, චක්‍ෂුර් විඤ්ඤාණයෙන් රූපයක් දැක, එහි නිමිති අනුව්‍යංජන ගැනීම් වශයෙන්, විඤ්ඤාණ ද්වාරයාගේ අභිධ්‍යාදී වශයෙන් පවත්නා තත්ත්වයන්හිදී, සිහියෙන් නො රක්නා හෙයින්, ශ්‍රොත විඤ්ඤාණාදීන්හිද එම ක්‍රමයමැයි. මෙසේ ෂට් විඤ්ඤාණ කායයාගේ නොරක්නා ලද බව සඳහා වදාළහ. **අරක්ඛිතෙන කායෙන** යැයි. සමහරු වනාහි කායෙන යැයි අර්ථ කියති. ඒවාටද කියන ලද ක්‍රමයෙන්ම අර්ථ යෙදීම ඇතිකල්හි යෙදෙන්නේය. අනෙක් අය **අරක්ඛිතෙන චිත්තෙන** යැයි කියති. ඒවාටද කියන ලද ක්‍රමයම අර්ථයි. **මිච්ඡා දිට්ඨිගතෙන** යනු ශාස්වතාදී මිථ්‍යාදෘෂ්ටීන්හි පිහිටුවීම් වශයෙන්, **ථීනමිද්ධාභි භූතෙන** යනු සිතෙහි අකර්මණ්‍යතා ලක්‍ෂණය වූ ථීනයෙන්ද, කයෙහි අකර්මණ්‍යතා ලක්‍ෂණය වූ මිද්ධයෙන්ද වසා පැතිර සිටීමෙන්, එම කයින් සිතින් යයි සම්බන්ධයයි. **වසං මාරස්ස ගච්ඡති **යනු ක්ලේශ මාරාදි වූ සියලුම මාරයින්ට සිතැඟි පරිදි කටයුතු කළහැකි තත්ත්වයට එළැඹේ. ඔවුන්ගේ විෂය පථය නොඉක්මවතියි අර්ථයි.
මෙම ගාථාවෙන් භාග්‍යවතුන් යම්කෙනෙක් සිහිය නමැති ආරක්ෂකයාගේ අභාවයෙන් සර්වප්‍රකාරයෙන් නොරක්නා ලද සිතැතියේ, මනා නුවණින් මෙනෙහි කිරීමට හේතු වූ ප්‍රඥාවගේ අභාවයෙන් නුනුවණින් කිඳාබැසීම් වශයෙන් අනිත්‍යයෙහි නිත්‍යයැයි ආදී වශයෙන් විපරීතග්‍රාහී වූයේ, එයින්ම කුසල් ක්‍රියාවන්හි, වීර්ය ඇරඹීම් අභාවයෙන් කුසීතකමින් මඬනා ලදුයේ සංසාර වෘත්ත දුකින් හිස නොඔසවන්නාහුයයි ප්‍රමාදීව වාසය කරන එම භික්‍ෂූන්ට ගර්හා කරන නියායෙන්, සංසාර වෘත්තය පෙන්වා, දැන් සසරින් වෙන්වීම පෙන්වන්ට **තස්මා රක්ඛිත චිත්තස්ස** යන දෙවන ගාථාව වදාළ සේක.
එහි **තස්මා රක්ඛිත චිත්තස්ස** යනු යම්හෙයකින් නොරක්නා ලද සිතැතියේ මාරයාට සිතැඟි පරිදි කටයුතු කළ හැකි බවට පත්ව සසරෙහිම සැරිසරයි. එනිසා සිහිය නමැති සංවරයෙන් මනස සවැනි කොටැති, ඉන්‍ද්‍රියයන්ගේ රැක්මෙන්, වැස්මෙන්, රක්නා ලද සිතැතියේ වන්නේය. සිත රක්නා ලද කල්හි ඉන්‍ද්‍රියයන් රක්නා ලද්දාහුම වෙති. **සම්මා සංකප්ප ගොචරො** යනු මිථ්‍යා සංකල්ප ගොදුරු කොටැත්තේ නුනුවණින් කල්පනාකොට නොයෙක් ආකාර වූ මිථ්‍යා දර්ශනයන් ගනු ලබන්නේ, මිථ්‍යා දෘෂ්ටිය හා අනුගත සිතින් යුක්ත වූයේ මාරයාට සිතැඟි පරිදි කටයුතු කළහැකි වේ. එහෙයින් නුවණින් මෙනෙහි කිරීමෙන් කටයුතු කරනුයේ නෛෂ්ක්‍රම්‍ය සංකල්පාදී, සම්‍යක් සංකල්ප ගොදුරු කොටැත්තේ වන්නේය. ධ්‍යානාදිය හා සම්ප්‍රයුක්ත සම්‍යක් සංකල්පම තම සිතෙහි පවත්නා තැන කරන්නේය. **සම්මා දිට්ඨි පුරෙක්ඛරො** යනු සම්‍යක් සංකල්ප ගොදුරු කොටැත්තේ, කම්පා කළ මිථ්‍යා දර්ශන ඇතියේ, ප්‍රථමයෙන්ම කර්මය ස්වකීය කොටැති බැව්හි ලක්‍ෂණද ඉන්පසු යථාභූත ඤාණ ලක්‍ෂණයද සම්‍යග් දෘෂ්ටිය පෙරටුකොට පූර්වාංගම කොට පෙර කියන ලද ක්‍රමයෙන්ම සීල සමාධි සම්ප්‍රයුක්ත විදර්ශනාව අරඹා සංස්කාර සම්මශ්‍රණය කරනුයේ ඤත්‍වාන උදයබ්බයං පංච උපාදානස්කන්ධයන්හි සමපණස් ආකාරයන්ගෙන් ඉපැත්ම හා නිරුද්ධවීම විභාගකොට උදයව්‍යය ඥානය අවබෝධකොට ඉන් මත්තෙහි භංගානුපස්සනාදී වශයෙන් විදර්ශනාව ඔසවා අනුක්‍රමයෙන් ආර්යමාර්ගය ගනුයේ අග මගින්, **ථීනමිද්ධාභිභූ භික්ඛු සබ්බා දුග්ගතියො ජහෙ** යනු මෙසේ හෙතෙම යට මාර්ගයන්ගෙන් නැසිය යුතු කෙලෙසුන් ප්‍රථමයෙන්ම ප්‍රහීණ හෙයින් දෘෂ්ටි විප්‍රයුක්ත ලෝභ සහගත චිත්තෝත්පාදයන්හි උපදනා ලබන ථීනමිද්ධාදීන්ගේ නැසීම අර්හත් මාර්ගාවබෝධයෙන් මනාව නසන හෙයින් ඒ හා යෙදුන මානාදීන්ගේද ප්‍රහීණ හෙයින් සර්වප්‍රකාරයෙන් හට කෙලෙස් ඇති ක්‍ෂීණාශ්‍රව භික්‍ෂුව ත්‍රිවිධ දුගති සංඛ්‍යාත සියලුම උත්පත්ති ස්ථාන සිඳිනා ලද භව මුල් ඇති හෙයින් **ජහෙ** දුරු කරන්නේය. ඒවාහි පසුකොටසෙහි නිවනෙහි පිහිටන්නේයයි අර්ථයි.
තෙවැන්නෙහි, **කොසලෙසු** යනු කොසොල් නම් දනව් වැසි රජකුමරුවෝ ඔවුන්ගේ නිවාසස්ථානය වූ එක් දනව්වක් වුව කොසලයැයි කියයි. එම කොසොල් දනව්වෙහි, **චාරිකං චරති** යනු අතුරිත චාරිකා වශයෙන් දනවු සැරියෙහි සරයි. **මහතා** යනු ගුණ මහත්වයෙන්ද, නොපිරිසිඳ සංඛ්‍යා හෙයින් සංඛ්‍යා මහත්වයෙන්ද, මහත් වූ, **භික්ඛු සංඝෙන** යනු දෘෂ්ටි, සීල, ශ්‍රමණ භාවය යන කරුණුවලින් එක්වූ ශ්‍රමණ සමූහයා සමග, **සද්ධිං **යනු එකට එකතුව, **මග්ගා ඔක්කම්ම** යනු මාර්ගයෙන් ඉවත්ව, **අඤ්ඤතරං රුක්ඛමූලං** යනු ඝණ කොළ අතු රිකිලිවලින් වැසුන සෙවනැති රුක්මුලෙක්හි සමීපයෙහි,
**අඤ්ඤතරො ගොපාලකො** යනු එක්තරා ගවයන් රකින්නෙක්, නමින් නන්ද නමැ, හෙතෙම වනාහි ආඪ්‍යය. මහා ධනවතෙකි. මහා භෝග ඇත්තෙකි. කෙණිාය ජටිල තෙම පැවිදි වෙසින් යම්සේද? මෙසේ අනේපිඬු සිටුහුගේ ගවරැල රකිනුයේ ගෝපාලකත්වයෙන් මහ උවදුරු බැහැර කරනුයේ තම පවුල රකියි. හෙතෙම කලින් කල පස්ගෝරස ගෙන, මහ සිටුහුගේ සමීපයට අවුත් භාරදී ශාස්තෲන් වහන්සේගේ සමීපයට ගොස් ශාස්තෲන් වහන්සේ බලයි. දහම් අසයි. තමන් වසන තැනට ඒම සඳහා ශාස්තෲන් වහන්සේට යාඥා කරයි. ශාස්තෲන් වහන්සේ ඔහුගේ නුවණ මුහුකුරා යාම බලාපොරොත්තු වනුයේ පසුකලෙකැ, මහත් වූ භික්‍ෂු සංඝයා පිරිවරන ලදුයේ, ජනපද චාරිකාවෙහි හැසිරෙනුයේ, දැන් ඔහුගේ නුවණ මුහුකුරා ගියේයැයි දැන ඔහු වසන තැනට නුදුරෙහි මාර්ගයෙන් ඉවත්ව ඔහුගේ පැමිණීම බලාපොරොත්තු වෙමින් එක්තරා රුක්මුලක වැඩහුන් සේක. නන්දද, ශාස්තෲන් වහන්සේ වනාහි, දනව් සැරි සරනුයේ මෙතැනින් වැඩමවතියි අසා තුටු පහටු වූයේ වේගයෙන් ගොස් ශාස්තෲන් වහන්සේ කරා එළැඹ වැඳ කරන ලද පිළිසඳර ඇත්තේ එකත්පසෙකැ හුනි. ඉක්බිති භාග්‍යවතුන් වහන්සේ දම් දෙසූ සේක. හෙතෙම සෝවාන් පෙලෙහි පිහිටා භාග්‍යවතුන් වහන්සේට ආරාධනාකොට සත්දිනක් කිරිබත් දන් දුනි. සත්වන දිනැ භාග්‍යවතුන් වහන්සේ අනුමෙවෙනි කොට වැඩමකළ සේක. එහෙයින් ‘එකත්පස්හි හුන්නා වූ එම ගොපල්ලාට භාග්‍යවතුන් වහන්සේ දැහැමි කථායෙන් විස්තර කළ සේක. -පෙ- හුනස්නෙන් නැගිට වැඩම කළ සේකැයි යූ.සේයි.
එහි **සන්‍දස්සෙසි **යනු මෙම ධර්ම කුසල්ය. මෙම ධර්ම අකුසල් යැයි යනාදී ක්‍රමයෙන් කුසලාදී ධර්මයන්ද, කර්ම විපාකයන්ද, මෙලෝ පරලෝ ප්‍රත්‍යක්‍ෂ වශයෙන් දක්වනුයේ පිළිවෙළින් කරන දේශනාවසානයෙහි සිව් අරිසසුන් මනාව දැක්වූ සේක. **සමාදපෙසි** යනු සත්‍යාවබෝධය සඳහා මෙනම් ධර්ම තමා කෙරෙහි උපදවාගත යුතුයයි සීලාදී ධර්මයන් මනාව ගන්වා ඒවාහි ඔහු පිහිට වූ සේක. **සමුත්තෙජෙසා** යනු එම ධර්ම සමාදන් වූවාහු, ක්‍රමයෙන් වඩනු ලබන්නාහු මනාව තෙදවත් කළ සේක. **සම්පහංසෙසි** යනු භාවනාවට පෙර හා පසු විශේෂ ස්වභාව දැක්වීමෙන් සිත ප්‍රමෝදයට පත්කරලීම් වශයෙන් මනාව සතුටු කළ සේක. තවද මෙහි සාවද්‍ය - අනවද්‍ය ධර්මයන්හිද දුක්ඛාදීන්හිද මුළාව දුරුකිරීමෙන් මනාකොට පෙන්වීමයි. මුළාව දුරුකිරීමෙන් මනා ප්‍රතිපත්තියෙහි සමාදන් කරවීමයි. සිතෙහි අලස බවට පැමිණීම දුරැලීමෙන් උත්තේජනය කරවීමයි. යහපත් ප්‍රතිපත්ති ඉටුවීමෙන් ප්‍රමෝදයට පත්වීම දතයුතුය. මෙසේ හෙතෙම භාග්‍යවතුන් වහන්සේගේ උසස් බවට පමුණුවන ධර්මදේශනාවෙන් සෝවාන් ඵලයෙහි පිහිටියේය. **අධිවාසෙසි** යනු ඔහු විසින් දිටි සත්‍යයෙන් ස්වාමීනි, භාග්‍යවතුන් වහන්ස, මාගේ භික්‍ෂාව ඉවසා වදාරණ සේක්වා යනාදියෙන් ආරාධනා කරන ලදුයේ කායාංග වාචාංග නොසොලවමින් සිතින්ම ඉවසා වදාළ සේක. එහෙයින් තුෂ්ණිම්භාවයෙනැයි කීය.
**අප්පොදක පායාසං** යනු දිය රහිත කිරිබත්, **පටියාදාපෙත්‍වා** යනු සම්පාදනය කොට, පිළියෙල කොට, **නවඤ්ච සප්පිං** යනු වෙඬරු ගෙන එවේලෙහිම දියාරු කළ ඉතා පිරිසිදු ගිතෙල් පිළියෙල කරවා, **සහත්‍ථා** යනු ආදර හටගත්තේ සියතින්ම වළඳවනුයේ සන්තප්පෙසියු පිළියෙල කළ බොදුන වැළඳවීය. **සම්පවාරෙසි** යනු සෑහේ යයි වචනයෙන් ප්‍රතික්‍ෂෙප කරවීය. **භුත්තාවිං** යනු කරන ලද බත්කිස ඇති, **ඔනීත පත්තපාණිං** යනු පාත්‍රයෙන් ඉවත් කළ අත් ඇතියේ, ධොතපත්තපාණි යැයි ද පාඨයි සෝදන ලද පාත්‍රය හා අත යන අර්ථයි. **නීචං** යනු උස් නුවූ, අස්නක් ගෙන අස්නෙහිම හිඳීම ආර්යදේශ වාසීන්ගේ චාරිත්‍රයයි. හෙතෙම වනාහි ශාස්තෲන් වහන්සේගේ සමීපයෙහි උපචාර වශයෙන්, පනවන ලද, දැව පුවරු ආසනයට සමීපයෙහි හිඳගති. **ධම්මියා කථාය** ආදියෙහි සත්වන දිනයෙහි කළ අනුමෝදනාව සඳහා යූ.සේයි. හෙතෙම වනාහි සත්දිනක් භාග්‍යවතුන් වහන්සේ ද, භික්‍ෂු සංඝයාද එහි වාසය කරවා මහදන් පැවැත්වීය. සත්වන දිනයෙහි දිය නුමුසු කිරිබත් දානයක් දුන්නේය. ශාස්තෲන් වහන්සේ ඔහුට එම අත්බැව්හි මතු මාර්ග සඳහා නුවණ මුහුකුරා නොගිය හෙයින් අනුමෝදනාව පමණක් කොට වැඩි සේක.
**සීමන්තරිතාය **යනු සීමාව අතරෙහි, ඒ ගමට අතර ගම්වාසීහු එක් විලක් නිසා ඔහු සමග කලහ කළහ. හෙතෙම ඔව්හු අභිබවා එම විල ගත්තේය. ඔහු සමග ක්‍රෝධ බැඳි එක් පුරුෂයෙක් ශාස්තෲන් වහන්සේ ළඟට පත් ඔහු ගෙන දුරක් ගොස්, නවතුව උපාසකයැයි කී කල්හි, බුදුන් වැඳ ප්‍රදක්‍ෂිණා කොට, බික්සඟනද, ඇඳිලි බැඳ දර්ශන සීමාව ඉක්මවීම සමග දසනිය එකතුකොට බබලන ඇඳිලි සිරසෙහි ඔසවා, ආපසු හැරී, දෙගම් අතර වන පෙදෙස්හි තනිව යන්නහු හීයෙන් විද මැරීය. එහෙයින් **‘අචිර පක්කන්තස්ස -පෙ- චොරො මාරෙසියි** යූ.සේයි. කිසියම් කටයුත්තක් සඳහා නැවතී පසුව යන භික්‍ෂූහු එසේ මළ ඔහු දැක භාග්‍යවතුන් වහන්සේට එකරුණ සැළ කළහ. ඒ සඳහා ‘අථඛො සම්බහුලා භික්ඛු’ ආදිය යූ.සේයි.
**එතමත්‍ථං විදිත්‍වා** යනු දෘෂ්ටි සම්පන්න ආර්යශ්‍රාවක නන්ද මරන්නා වූ පුරුෂයා විසින් කල්පයක් විපාක දෙන බොහෝ වූ ආනන්තරිය අකුසලයක් රැස් කරන ලදි. සොරුන් විසින් ද සතුරන් විසින් ද යමක් කළයුතුද? එයටද වඩා ගොරතර දැයක් වරදවා පිහිටුවන ලද සිත මෙම සත්ත්වයින්ට කෙරේයයි මෙම අර්ථය දැන, එම අර්ථය පැහැදිලි කිරීමට මෙම උදන් ඇනූ සේක.
එහි **දිසො දිසං** යනු කෙළසන්නෙක් කෙළසන්නෙකුට, සොරෙක් සොරෙකුට, දැක යයි වචනය ගතයුතුය. **යන්තං කයිරා** යනු ඔහුට යම් අන්‍ය ව්‍යසනයක් කරන්නේ නම් දෙවන පදයෙහිද එම ක්‍රමයමැයි. මෙය යූ.සේයි. එක් අයෙක් එක් අයෙකුට මිත්‍රද්‍රෝහී සොරෙක් වූයේ අඹුදරු-කෙත්වතු ගවමහිෂාදීන් කෙරෙහි අපරාධ කරනුයේ (නසන්නේ) යමෙකුට අපරාධ කෙරේද? ඔහුට එසේම තමා කෙරෙහි අපරාධ කරන්නා වූ සොරහු දැක, සතුරෙක් හෝ කිසියම් කරුණකින් බද්ධ වෛරී සතුරෙකු දැක, තමාගේ කර්කශතාවයෙන් ද දාරුණ්‍යයෙන් ද ඔහුට අන්‍යව්‍යසනයක් කරන්නේය. අඹුදරුවන් හෝ පීඩාවට පත් කරන්නේය. ක්‍ෂේත්‍රාදිය හෝ විනාශ කරන්නේ. ජීවිතයෙන් හෝ තොර කරන්නේය. දස අකුසල කර්මපථයන්හි වරදවා තබන ලද හෙයින්, **මිච්ඡා පණිහිතං චිත්තං පාපියොනං තතො කරෙ** යනු ඉන් ඒ පුරුෂයා පාපතරයෙකු කරන්නේය. කියන ලද ආකාර ඇති, කෙළෙසන්නෙක් කෙළෙසන්නෙකුට හෝ සොරෙක් සොරෙකුට හෝ මෙම අත් බැව්හිම පමණක් දුකක් හෝ උපදවන්නේය. ජීවිතය හෝ ක්‍ෂය කරන්නේය. මෙම අකුසල කර්මපථයන්හි වරදවා තබන ලද සිත ඉහාත්ම භාවයෙහි අන්‍ය ව්‍යසනයකට පමුණුවයි. ආත්මභාව ලක්‍ෂ ගණන්හිදී ද සිව් අපායන්හි දමා ඔහුගේ හිස ඔසවන්ට නොදෙයි.
සිව්වැන්නෙහි **කපොත කන්‍දරායං** යනු මෙනම් විහාරයෙහි එම පර්වත කඳුරෙහි පෙර බොහෝ පරෙවියෝ විසූහ. එහෙයින් එය නිමිතිකොට කපොත කන්‍දරා යැයි කියයි. පසුකල්හි එහි කළ විහාරයද කපොත කන්‍දර යනුවෙන්ම ප්‍රකට විය. එහෙයින් කපොත කන්‍දරා යැයි මෙනම් ඇති විහාරයෙහි. **ජුණ්හාය රත්තියා** යනු ශුක්ල පක්‍ෂ රාත්‍රියෙහි, **නවොරොපිතෙහි කෙසෙහි** යනු අලුත බූ ගෑ හිසකෙසින් යුතුව, එය ඉත්‍ථම්භූත ලක්‍ෂණයෙහි කරණ වචනයි. **අබ්භොකාසෙ** යනු යම්තැනක මත්තෙහි වැස්මක් හෝ වටරවුමක් නැත්ද? එවන් ආකාසංගණයෙහි
එහි ආයුෂ්මත් සැරියුත් හිමි රන්වන්ය. ආයුෂ්මත් මහ මුගලන් හිමි නිලුපුල් වර්ණයි. මේ මහ තෙරවරු දෙනමම උසස් බ්‍රාහ්මණ ජාතිකයෝය. ඒකාසංඛ්‍ය කල්ප ලක්‍ෂයක් පාරමිතා පුරන ලද්දාහු ෂට අභිඥා සහිත ප්‍රතිසම්භිදාප්‍රාප්ත, සියලු සමවත්ලාභී මහරහත්හුය. සත්සැටක් ශ්‍රාවක පාරමී ඥානයන්ගේ මස්තකප්‍රාප්ත වූවාහුය. එම කපොත කන්ද විහාරය මනාව හොබවන්නාක් මෙන්, එක් රන් ගුහාවකට පිවිසි සිංහයින් දෙදෙනෙකු මෙන් ද එක් අතපය දිගහැර ඇඟ ප්‍රාණවත් කරන (ව්‍යායාම) එක් බිමකට අවතීර්ණ ව්‍යාඝ්‍රයින් දෙදෙනෙකු මෙන්ද එක් මනාව මල් පිපුණ සල් වනයකට පිවිසි සද්දන්ත දෙ ඇත් රජහු මෙන් ද එක් ඉඹුල් වනයකට පිවිසි ගුරුළු රජහු දෙදෙනෙකු මෙන් ද එක් මිනිස් වාහන යානයකට නැගි වෙසමුනි රජවරු දෙදෙනෙක් මෙන්ද, එක් පාණ්ඩු කම්බල ශෛලාසනයක මනාව හිඳගත් සක්දෙව් රජහු දෙදෙනෙකු මෙන්ද, එක් විමනක් තුලටවත් හාරිත නම් මහ බඹුන් දෙදෙනෙකු මෙන්ද එක් ගගන ස්ථානයක සිටි චන්ද්‍ර මණ්ඩල ද්වයයක් මෙන් ද, දෙහිරු මඬලක් මෙන් ද බැබලුනහ. ඔවුනතර ආයුෂ්මත් මහ මුගලන් තෙරහු නිහඬව හුන්නේය. ආයුෂ්මත් සැරියුත් තෙරහු සමවතට සමවැදිනි. එහෙයින් **අඤ්ඤතරං සමාධිං සමාපජ්ජිත්‍වායි** යූ.සේයි.
එහි **අඤ්ඤතරං සමාධිං** යනු උපේක්‍ෂා බ්‍රහ්මවිහාර සමාපත්තියයි. සමහරු සංඥාවේදයිත නිරෝධ සමවතයැයිද යෙති. අනෙකුත් අය අරූප ධ්‍යාන පාදක ඵල සමවතැයි කීහු. මෙම ත්‍රිවිධ සමවත්හුම කය රැක්මට සමත් සමවත්හුය. එහි නිරෝධ සමවතෙහි සමාධි පිළිවෙලෙහි හටගැන්ම යට යූ.සේමය. පසුව කියන ලද අරූප පාදක ඵල සමවතම ඇදුරෝ වනති. **උත්තරාය දිසාය දක්ඛිණං දිසං ගච්ඡන්ති** යනු උතුරු දිසායෙහි යක්‍ෂ සමාගමට ගොස් තම භවනයට යන්ට දකුණු දෙසට යති. **පටිභාති මං** යනු මට වැටහේ. (හැඟේ) පටි ශබ්ද යෝගයෙන් ෂෂ්ඨාර්ථයෙහි ද්විතියා වචනයි. මොහුගේ හිසෙහි පහරක් දෙන්ට මාගේ (මට) සිතක් උපදීයයි අර්ථයි. හෙතෙම වනාහි පෙර ජාතියෙහි තෙරුන් කෙරෙහි බඳනා ලද ක්‍රෝධ ඇත්තෙකි. එහෙයින් තෙරුන් දැක දූෂිත සිතැති මොහුට මෙබඳු සිතක් විය. අනෙකා වනාහි නුවණැති ස්වභාව ඇතියෙකි. එහෙයින් ඔහු වළක්වනුයේ **අලං සම්ම** ආදිය කීහ. එහි **මා ආසාදෙසි** යනු නොගටව, පහර නොදෙවයි යූ.සේයි. **උළාරො** යනු උදාර, උතුම් සීලාදී ගුණයන්ගෙන් යුත්,
**අනාදියිත්‍වා** යනු සැලකිලි නොකොට, ඔහුගේ එම වචනය පිළිනොගෙන ඔහුගේ වචනය පිළිනොගන්නේ ඔහු ගණන් නොගන්නේ නම් වේ. එහෙයින් එම යක්‍ෂයා ගණන් නොගෙන (බස නොතකා) යයි යූ.සේයි. **සීසෙ පහාරං අදාසි** යනු සියලු ශක්තියෙන් උත්සාහ උපදවා අහසේ සිටියේම හිසෙහි පහරක් දුන්නේය. හිස්මුදුනෙහි අතමිට මොළවා පහර ගැසීම කළේයයි අර්ථයි. **තාව මහා** යනු ශක්ති මහත්වයෙන් එපමණ මහත් වූ ප්‍රහාරයක් විය. **පහාරො අහොසි තෙන පහාරෙන** යනු එම ප්‍රහාරය කිරීම් හේතුවේන, **සත්ත රතනං** යනු මධ්‍යම ප්‍රමාණ පුරුෂයකුගේ රියනින් සත්රියනක්, **සො** යනු එම යක්‍ෂයා, **නාගං** යනු හස්ති නාගයෙක් (ඇතෙක්) **ඔසාදෙය්‍ය** යනු පෘථුවියෙහි කිඳවන්නේය. ගිල්වන්නේය. ඇතුල් කරන්නේය. සුණු විසුණු කරන්නේ යයි අර්ථයි. **අඩ්ඪට්ඨම රතනං** යනු අඩකින් අටවැන්න සම්පූර්ණ කෙරේනුයි අඩ්ඪට්ඨමානියි. අටවැන්න අඩක් වූ රියන් ප්‍රමාණය එයටනුයි අඩ්ඪට්ඨමානියි. අටවැන්න අඩක් වූ රියන් ප්‍රමාණය එයටනුයි අඩ්ඪට්ඨමරතනයි. ඒ අඩ්ඪට්ඨම රතනය (සත් රියන් වියන) **මහන්තං පබ්බත කූටං** යනු කෛලාසකූට ප්‍රමාණ මහත් ගිරිකුළක්, **පදාලෙය්‍ය** යනු වළං කැබලි ආකාරයෙන් බිඳින්නේය. පොළොවට ඇතුල් කරන්නේය. තවද පළා දමන්නේ යයි සම්බන්ධයි.
එකෙණෙහිම ඔහුගේ ශරීරයෙහි මහා දැවිල්ලක් හටගති. හෙතෙම වේදනාවෙන් පෙළුණේ අහසෙහි සිටින්ට නොහැකි වනුයේ බිම වැටුණි. එකෙණෙහිම යොදුන් එක් ලක්‍ෂ හැට අටදාහක් අධිකකොට ඇති උසින් යුතු මහාමේරු පර්වත රාජයාණන්ද දරන්නා වූ සිව් නහුතාධික දෙලක්‍ෂයක් යොදුන් ඝණකම ඇති මහා පෘථුවිය එම පාපී සත්ත්වයා දරන්ට නොහැකි වන්නාක් මෙන් සිදුරක් හටගති. අවීචියෙන් ගිනිදැල් පැන නැග හඬන්නා වූම ඔහු වෙළා ගති. හෙතෙම විලාප නගමින් වැටුණි. එහෙයින් ‘එකල්හි එම යක්‍ෂයා දැවෙමි. දැවෙමියි කියමින් එතැන්හිදීම අවීචි මහ නිරයෙහි වැටුනියි’ යූ.සේයි. එහි **අවථොසි** යනු වැටුණි.
කිමෙක්ද ඔහු යක්‍ෂාත්ම භාවයෙන්ම නිරයට එළැඹියෙහිද? නොඑළඹිණි. එහි යම් දිට්ඨධම්ම වේදනීය පාපකර්මයක් වීද? එහි බලයෙන් යක්‍ෂාත්ම භාවයෙහි මහත් දුකක් අනුභව කළේය. යම් ආකාර වූ දෙවන ආත්මයේ අනිවාර්යයෙන් විපාක දෙන උපපජ්ජවේදනීය කර්මයක් වේද, එය කරණකොට චුතියට අනතුරුව නිරයෙහි උපනි. තෙරුන් වහන්සේට වනාහි සමවත් බෙලෙන් සන්සිඳුවන ලද ශරීර හෙයින් කිසි විකෘතියක් නොවීය. සමවතින් නො නැගිටි කල්හි යක්‍ෂයා පහර දිනි. එසේ පහරන්නහු දිවැසින් දැක මහ මුගලන් තෙරහු දම් සෙනෙවි සැරියුත් හිමි වෙත එළැඹියේය. එළැඹෙන කල්හිම දම්සෙනෙවි සැරියුත් හිමි සමවතින් නැගිටියේය. ඉක්බිති මහ මුගලන් තෙරහු ඔහුගෙන් එම පරිභවය පිළිබඳව විමසීය. හෙතෙම ඔහුට ප්‍රකාශ කළේය. එහෙයින් **අද්දසා ඛො ආයස්මා මහා මොග්ගල්ලානො -පෙ- අපිච මෙ සීසං ථොකං දුක්ඛං**යි යූ.සේයි.
එහි **ථොකං දුක්ඛං** ස්වල්පයක් ස්වල්පමාත්‍ර මත්ද්‍රව්‍ය ශරීරගත වූ කලෙක මෙන් මාගේ හිස දුකට පත්විය. ස්වල්ප වේදනාවක් විය යනු අර්ථයි. දුක පැවති හෙයින් හිස දුකට පත්විණැයි යූ.සේයි. හිසෙහි මඳක් දුක් වේදනාවක් ඇතිවිය. සමවත් බලයෙන් උපස්ථම්භ ලද තෙරුන්ගේ ශරීරයෙහි තුළ නොපෙනෙන දුක සමවතින් නැගිට බොහෝ වේලාවක් ගත නුවූ හෙයින් දැනින. එම සමාධිය හා නිශ්‍රිත හෙයින් නින්දට එළැඹියහුට මදුරු දෂ්ට ආදියෙන් හටගත් වේදනාව පිබිදියහුට මඳක් ප්‍රකට වේ.
මහ බලැති යක්‍ෂයා විසින් සියලු ශක්තිය යොදවා පහර දුන් කල්හි ශරීරයෙහි වෙනසක් නම් නැත්තේදැයි, ආශ්චර්ය, අද්භූත සිතක් හටගත් ආයුෂ්මත් මහ මුගලන් තෙරණුවන් විසින්, ඇවැත්නි සාරිපුත්‍රය, ආශ්චර්යයෙකියි ආදි වශයෙන් දම්සෙනෙවි සැරියුත් තෙරහුගේ මහානුභාවතාවය දක්වන ලදි. ඔහු ද, ඇවැත්නි මොග්ගල්ලානය ආශ්චර්යයෙකැයි ආදී ක්‍රමයෙන් සෘද්ධීන්හි ආනුභාව මහත් බැව් ප්‍රකාශ කිරීම් පෙන්වන ආකාරයෙන්, තමාගේ ඊර්ෂ්‍යා මාත්සර්ය අහංකාර ආදී අපද්‍රව්‍යයන්ගේ මනාව ප්‍රහීණ කළ බව පෙන්වයි. **පංසු පිසාචකම්පි න පස්සාම** යනු කසල ගොඩවල් ආදීන්හි හැසිරෙන කුඩා ප්‍රේතයෙකුද නොදකිමු. මෙසේ අධිගම අල්පේච්ඡතාවන්ගේ අග්‍ර වූ මහතෙරහු එකල්හි අනාවර්ජනය හේතුවෙන් ඔවුන්ගේ නොදැක්ම සඳහා කියයි. ‘එතරහි’යි එහෙයින් කීහ.
භාග්‍යවතුන් වහන්සේ වනාහි වේළුවනයෙහි වැඩසිටි සේක්, දෑගසව්වන්ගේ මෙම කථා සල්ලාපය දිව කණින් ඇසූ සේක. එහෙයින් **අස්සොසි ඛො භගවා** ආදිය යූ.සේයි. එය කියන ලද අර්ථමය.
**එතමත්‍ථං විදිත්‍වා** යනු එම ආයුෂ්මත් සැරියුත් තෙරුන්ගේ සමවත් බහුලව එළැඹීමද, සෘද්ධ්‍යානුභාවයෙහි මහත් බැව්ද දැන, ඉමං උදානං යනු ඔහුගේ දුක සැපෙහි නොසැලෙන බවට පත්වීම දැක්වීමට මෙම උදන් ඇනූ සේක.
එහි **යස්ස සෙලූපමං චිත්තං ඨිතං නානුපකම්පති** යනු යම් ක්‍ෂීණාශ්‍රවයෙකුගේ සිත, එකට ඝන වූ (තනි) ගල් පර්වතයකට උපමා වූයේ සියලු කම්පනයන්ගේ අභාව හෙයින් වසී භාවප්‍රාප්තව සිටියේ, සියලුම අටලෝ ධර්මයන්ගෙන් **නානූපකම්පති** කම්පා නොවේ. දැන් මෙහි කරුණු සහිතව කම්පා නොවන ආකාරය දක්වන්ට **විරත්තං** ආදිය යූ.සේයි. එහි **විරත්තං රජනීයෙසු** යනු විරාග සංඛ්‍යාත ආර්ය මාර්ගයෙන් ඇල්ම කළයුතු රාගෝත්පත්තියට හේතුකාරණා වූ සියලු ත්‍රෛභූමික ධර්මයන්හි නොඇලුනේ, එහි සර්වප්‍රකාරයෙන් සිඳ දමන ලද ඇල්මයයි අර්ථයි. කොපනෙය්‍යෙ යනු නැවත ගැටුම් ඇතිකරන සියලුම ක්‍රෝධ වස්තුයෙහි, **න කුප්පති** යනු දූෂ්‍ය නොවේ. වෙනසකට නොපැමිණේ. **යස්සෙවං භාවිත චිත්තං** යනු කියන ලද ආකාර ඇති යම් ආර්ය පුද්ගලයෙකුගේ සිාත මෙසේ කියන ලද ක්‍රමයෙන් උසස් යෝග්‍යතාවය එළවන හෙයින් වඩනා ලදද? **කුතො න දුක්ඛමෙස්සති** යනු එම උතුම් පුද්ගලයා කරා සත්ත්ව වශයෙන් හෝ සංස්කාර වශයෙන් හෝ කෙසේනම් දුකක් එළැඹෙන්නේ ද? එවැන්නහුට නොමැත යන අර්ථයි.
පස්වැන්නෙහි **කොසම්බියං** යනු කුසුම්බ නමැති සෘෂිවරයා විසින් වසන ලද තන්හි මවන ලද හෙයින් කොසම්බි යැයි මෙසේ ලද නමැති නගරයෙහි. ඝොෂිතාරාමෙ යනු ඝොෂිත සිටුහු විසින් කරවන ලද අරම්හි, **භගවා ආකිණ්ණො විහරති** යනු භාග්‍යවතුන් වහන්සේ තදබදයෙන් පීඩාවට පත්ව වැඩවසන සේක. කිමෙක්ද භාග්‍යවතුන් වහන්සේට පීඩාවක් හෝ ආශ්‍රයක් තිබේද? නැත. භාග්‍යවතුන් වහන්සේගේ අකමැත්තෙන් එළඹෙන්ට කිසිවෙකුට නොහැකිය. භාග්‍යවත් බුදුවරු හැමතැන නොතැවරුණු හෙයිනි. සත්ත්වයින් කෙරෙහි හිතවත් භාවයෙන් අනුකම්පා උපදවා, මිදුනේ මුදවන්නෙමියි යන ප්‍රතිඥානුරූපව සිව් ඕඝයන්ගෙන් එතෙරවීම සඳහා අටපිරිස්වලට තම සමීපයට එළැඹීම ඉවසයි. තමන් වහන්සේද මහා කරුණාවෙන් මනාව උත්සාහවත් වූයේ කල් දැන එහි වැඩම කරවති. මෙය සියලු බුදුවරුන්ට පුරුදු ක්‍රියාවකි. මේ මෙහි ආකීර්ණ විහරණයැයි අදහස් කරන ලදි.
මෙහි වනාහි කොසඹෑ නුවර කළහ හටගත් භික්‍ෂූන්ට ශාස්තෲන් වහන්සේ, දීඝිතිස්ස කොසොල් රජුගේ වස්තුව ගෙනහැර දක්වා ‘නහ වෙරෙන වෙරානි සම්මන්තීච කුදාචනං’, වෛරයෙන් වෛරය කිසිකලෙක නොසන්සිඳේ ආදියෙන් අවවාද දුන් සේක. එදින ඔවුන්ගේ කලහය කරන්නාහුම රැය පහන් විය. භාග්‍යවතුන් වහන්සේ දෙවන දිනයෙහිද එම වස්තුව වදාළ සේක. එදිනද ඔවුන්ගේ කළහය කරන්නාහුම රැය පහන් විය. තෙවන දිනයෙහිද භාග්‍යවතුන් වහන්සේ එම වස්තුවම වදාළ සේක. ඉක්බිති එක්තරා භික්‍ෂුවක් භාග්‍යවතුන් වහන්සේට ස්වාමීනි, භාග්‍යවතුන් වහන්සේ, අල්පෝත්සාහීව, ඉහාත්ම සුව විහරණයෙහි අනුයුක්තව වාසය කරන සේක්වා. අප එම කලහ කිරීමෙන්, කලහයෙන්, කෝලාහලයෙන්, විවාදයෙන් ප්‍රසිද්ධියට පත්වන්නෙමුයි මෙසේ කීවේය. ශාස්තෲන් වහන්සේ, මෙම හිස් පුරුෂයෝ මඬනා ලද සිතැත්තාහුය. දැන් මොවුන්ට සත්‍යය හැඟවීමට නොහැක. මෙහි හැඟවිය යුත්තක් (අවබෝධ කරවිය යුත්තක්) නැත. මම හුදෙකලා චාරිකා වාසයෙහි වසන්නේ නම් ඉතා යෙහෙකි. මෙසේ මෙම භික්‍ෂූහු කලහයෙන් පහත් වන්නාහු යයි සිතූ සේක. මෙසේ එම කලහකාරක භික්‍ෂූන් සමග එක් වෙහෙරෙහි වාසය තුළ හික්මවිය යුතු කිසිවක් නොමැති හෙයින් උපාසකාදීන්ගේ එළැඹීමද සම්බාධක විහාරයැයි සලකා, යූ.සේයි. **තෙන ඛොපන සමයෙන භගවා ආකිණ්ණො විහරති** ආදිය.
එහි **දුක්ඛං** යනු සුව නොවේ. සිත් ඇඳබැඳ නොගත් හෙයින් මනාප නොවේ යන අර්ථයි. එහෙයින් **න ඵාසු විහාරාමි යි** යූ.සේයි. වූපකට්ඨො යනු කෙලෙස්වලින් දුරු වූයේ - දූරිභූත වූයේ, එසේ සිතා භාග්‍යවතුන් වහන්සේ උදෑසනම සිරුර පිළිදැගුම්කොට කොසඹෑ නුවර පිඬු පිණිස හැසිර, කිසිවෙක් නොඅමතා හුදෙකලාව, දෙවැන්නක් නොමැතිව ගොස් කොසොල් රටැ පාරිලෙය්‍යක වනලැහැබෙහි සොඳුරු සල්රුක මුල විසූ සේක. එහෙයින් **අථඛො භගවා පුබ්බණ්හ සමයං -පෙ- භද්දසාලමූලෙයි** යූ.සේයි. එහි **සාමං** යනු තෙමේ. **සංසාමෙත්‍වා **යනු තැන්පත් කොට, **පත්තචීවර මාදාය** යනු මෙහිද ආසන්න පදය ගෙන යෙදිය යුතුය. **උපට්ඨාකෙ** යනු කොසඹෑ නුවර වැසි ඝෝසිත සිටු ආදී වූ, උපස්ථායකයින්ද, විහාරයෙහි අග්‍රෝපස්ථායක ආයුෂ්මත් අනඳ තෙරුන්ද නො අමතා,
මෙසේ ශාස්තෲන් වහන්සේ වැඩමකළ කල්හි පන්සියයක් භික්‍ෂූහු, ඇවැත් ආනන්දයෙනි, ශාස්තෲන් වහන්සේ හුදෙකලාවම වැඩි සේක. අපි පසුපස්සේ යන්නෙමුයි ආයුෂ්මත් අනඳ තෙරුන්ට කීහ. ඇවැත්නි, යම්කලෙක්හි භාග්‍යවතුන් වහන්සේ තෙමේ සෙනසුන තැන්පත්කොට පාසිවුරු ගෙන නො අමතා, උපස්ථායකයින් බික්සඟ නොබලා දෙවැන්නක් නොමැතිව වැඩම කෙරේද, එකල්හි තනිව හැසිරෙන්ට කැමැත්ත භාග්‍යවතුන් වහන්සේගේ අදහසයි. (උසස් තත්ත්වයට පැමිණි) ශ්‍රාවකයෙක් විසින් නම් කළයුතු වන්නේ ශාස්තෲන් වහන්සේගේ අදහසට අනුව පිළිපැදීමයි. එසේ පිළිපැදිය යුතුය. එහෙයින් මෙම දිනවල භාග්‍යවතුන් වහන්සේ අනුගමනය නොකළ යුතුයයි වැළැක්වීය. තෙමේද අනුව නොගියේය.
**අනුපුබ්බෙන** යනු අනුක්‍රමයෙන්, ගම් නියම්ගම් පිළිවෙලින් චාරිකාවෙහි හැසිරෙනුයේ පළමුව හුදෙකලාව වසන භික්‍ෂුවක් බලන්නෙමියි බාලකලොණකාරාමයට වැඩමකොට එහි භගු තෙරුන්ට මුළු සවස්වරුවද, තුන්යම් රාත්‍රියද හුදෙකලා වාසයෙහි අනුසස් වදාරා, දෙවන දින ඔහු පසුගමන් යන ශ්‍රමණයෙක්ව පිඬු පිණිස හැසිර ඔහු එහිම නතර කරවා සමගි විසුමක වසන තෙකුලපුතුන් දකින්නෙමියි ප්‍රාචීන වංශ මිගදායට වැඩමකොට, ඔවුන්ට, මුළු රැය පුරා, සමගි විසුමෙහි අනුසස් වදාරා, ඔවුහු එහිම නතර කරවා හුදෙකලාවම පාරිල්‍යෙ ගමට සම්ප්‍රාප්ත වූ සේක. පාරිලෙය්‍ය ගම්වාසීහු පෙරගමන්කොට භාග්‍යවතුන් වහන්සේට දන් දී පාරිලෙය්‍ය ගමට නුදුරෙහි (රාජ්‍ය) රක්‍ෂිත නම් වනලැහැබක් තිබේ. එහි භාග්‍යවතුන් වහන්සේට පන්සලක් කරවා, මෙහි භාග්‍යවතුන් වහන්සේට වසන සේක්වායි ආයාචනා කොට වාසය කරවූහ. භද්දසාලො යනු එහි එක් මන වඩන සිත්කලු සල්රුකෙකි. භාග්‍යවතුන් වහන්සේ එගම ඇසිරිකොටැ වනලැහැබ්හි පන්සල ආසන්නයෙහි එම රුක් මුලැ වාසය කළ සේක. **එහෙයින් පාරිලෙය්‍යක විහරති රක්ඛිත වන සණ්ඩෙ භද්දසාලෙ මූලෙයි** යූ.සේයි.
**හත්‍ථිනාගො** යනු මහ ඇතා රැලේ ප්‍රධානියා, **හත්‍ථි කලභෙහි** යනු ඇත් නාම්බන්, **හත්‍ථිච්ඡාපෙහි** යනු කිරි බොන ළපටි ඇත්පොව්වන්, යම්කෙනෙක් භිංකායැයි ද කියති. ඡින්නග්ගානි යන ඉදිරියෙන් ඉදිරියෙන් යන එම ඇත් ආදීන් විසින් සුන් අග ඇති කා ඉතිරි වූ කනු හා සමාන තෘණ කයි. **බභග්ගො භග්ගං** යනු ඒ ඇත් රජු විසින් උස් තැන්වලින් බිඳ බිඳ හෙළන ලද. **අස්ස සාඛා භංගං** යනු ඔහු සතු බිඳින ලද අතු උන් කති. **ආවිලානි** යනු ඔව්හු පළමුව බැස පානය කරන කල්හි කැළඹුණු හෙයින්, කැළඹුණු මඩ මිශ්‍රිත දිය බොයි. **මගාහා** යනු කොටින් ඔගාහං යනුද පාලියි. **අස්ස** යනු ඇත් රජුගේ. **උපනිසංසන්තියො **යනු ගැටෙන්නියෝ. ගැටෙනු ලබන්නේ ද තම උදාරභාවයෙන් නොකිපේ. එහෙයින් ඈලා ඌ ගටත්මය. **යූථා** යනු ඇත්රළෙහි,
**යෙන භගවා තෙනුපසංකමි** යන එම ඇත්රජු රළෙහි විසීමෙහි කළකිරුණේ එම වන ලැහැබට පිවිසියේ එහි භාග්‍යවතුන් වහන්සේ දැක, කළ දහසකින් නිවන ලද උෂ්ණය්ක මෙන් නිවුනේව පසන් සිතැතියේ භාග්‍යවතුන් වහන්සේගේ සමීපයෙහි සිටියේය. එතැන් පටන් වත් ශීර්ෂයෙහි සිට සොඳුරු සල්රුකෙහි හා පන්සලෙහි හාත්පස නිල් තණපැලෑටි නැතිකොට අතු ඉතිවලින් අතුගායි. භාග්‍යවතුන් වහන්සේට මුවදෝනා පැන් දෙයි. ස්නානෝදක ගෙන එයි. දැහැටි දඬු දෙයි. කැලයෙන් මිහිරි ඵල (පළතුරු) ගෙනවුත් ශාස්තෲන් වහන්සේට පිළිගන්වයි. ශාස්තෲන් වහන්සේ ඒවා පරිභෝග කරයි. එහෙයින් **තත්‍රසුදං සො හත්‍ථිනාගො යස්මිං පදෙසෙ භගවා විහරති. තං පදෙසං අප්පහරිතං කරොති. සොණ්ඩායච භගවතො පානීයං පරිභොජනීය උපට්ඨපෙතියි** යූ.සේයි. සොඬින් දර ගෙනවුත් එකිනෙක ගටා ගිනි උපදවා, දර දල්වා එහි ගල්කැබලි තවා, ඒවා දඬුවලින් පෙරලා සොඬින් දිය පිරුණු තන්හි දමා, දිය රත් වූ බැව් දැන භාග්‍යවතුන් වහන්සේගේ සමීපයට එළඹ සිටියි. භාග්‍යවතුන් වහන්සේ ඇත් රජු මාගේ දිය නෑම කැමැති වේයයි එහි ගොස් ස්නාන කෘත්‍යය කරයි. දිය පානයෙහිද එම ක්‍රමයමැයි. එය සීතල හටගත්විට එළවයි. ඒ සඳහා **සොණ්ඩාය පානීයං පරිභෝජනීයං උපට්ඨපෙතියි **යූ.සේයි.
**අථඛො භගවතො රහොගතස්ස** ආදිය මහ නා රජුන් දෙදෙනාගේ විවේක සුව ප්‍රත්‍යවේක්‍ෂා දර්ශනයයි. එය කියන ලද අර්ථමය. **අත්තනොච පවිවෙකං විදිත්‍වා** යනු කිසිවෙකුගේ අනාකීර්ණ භවයෙන් ලද කාය විවේකය දැන අනෙක් විවේක වනාහි භාග්‍යවතුන් වහන්සේට හැමකල්හිම විද්‍යමාන වෙත්මය.
**ඉමං උදානං** යනු මෙම තමාගේ හා ඇත් රජුගේ ද විවේක ඇල්මෙහි සමාන අදහස් ඇති බව දැක්වීමට උදන් ඇනූ සේක.
මේ එහි සංක්‍ෂේපාර්ථයයි. **එතං ඊසාදන්තස්ස** රිය ඉස් වැනි දත් ඇති ඇත්රජුගේ සිත, නාගෙන යන බුද්ධ නා රජුගේ සිත හා සම වේ. සැසඳේ. කෙසේ සමවේද යත්, **යදෙකො රමති වනෙ** යනු බුද්ධ නා රජු ‘මම වනාහි පෙර ආකීර්ණව විසුයෙමියි පළමු ආකීර්ණ විහරණය පිළිකුල් කොට විවේක වඩනු ලබනුයේ දැන් යම්සේ **එකො** දෙවැන්නෙක් නැතිව **වනෙ** අරණ්‍යයෙහි **රමති** සිල් අලවයි. මෙසේ මෙම ඇත් රජුද පෙර තම ඇතුන් ආදීන්ගෙන් ආකීර්ණ විහරණය ප්‍රතික්‍ෂේප කොට විවේකය වඩනු ලබන්නේ, දැන් හුදෙකලාව, දෙවැන්නෙක් නොමැතිව වනයෙහි, අරණ්‍යයෙහි සිත් අලවයි. සතුටු වෙයි. එහෙයින් ඇත්රජුගේ **චිත්තං නාගෙන සමෙති** සිත බුද්ධ නාගයාගේ සිත හා සම වේයයි කොට එක් ස්වභාව ඇල්ම එක් සමාන වේයයි අර්ථයි.
සවැන්නෙහි පිණ්ඩොල භාරද්වාජ යන් බත් පිඬු සිඟනුයේ, සොයමින් පැවිදි වූයේ නුයි පිඬොලොයි. හෙතෙම වනාහි පිරිහී ගිය භෝග ඇති බ්‍රාහ්මණයෙක්ව බික් සඟනට දෙන මහත් වූ ලාභ සත්කාර දැක බත් පිඬු සඳහා ගිහිගෙන් නික්ම පැවිදි වූයේ වේ. හෙතෙම විශාල ඉබි හෝ කැස්බ පොත්තෙන් සෑදූ පාත්‍රයක් ගෙන හැසිරේ. එම පාත්‍රය පුරවා කැඳ බොයි. බත් අනුභව කරයි. කැවුම් හා කැවිලි ද කයි. ඉක්බිති ඔහුගේ මෙම ස්වභාවය බුදුරදුන්ට සැල කළහ. ශාස්තෲන් වහන්සේ ඔහුට පාත්‍ර පසුම්බියක් නො අනුදත් සේක. ඇඳ යට පාත්‍රය යටිකුරු කොට තබයි. හෙතෙම තබනුයේ ද ගටමින්ම නමා තබයි. ගනුයේද ගටමින්ම ඇද ගනියි. එයද කල්ගතවන කල්හි ගැටීමෙන් ගෙවී ගොස් නැලියක් පමණ බත් ගන්නා ප්‍රමාණයට පත්විය. ඉක්බිති ශාස්තෲන් වහන්සේට සැල කළහ. ඉක්බිති ශාස්තෲන් වහන්සේ ඔහුට පාත්‍ර පසුම්බියක් අනුදැන වදාළ සේක. තෙරුන් වහන්සේ පසුකලැ ඉන්‍ද්‍රිය භාවනාව වඩනුයේ අග්‍රඵලය වූ අර්හත්වයෙහි පිහිටියේය. හෙතෙම මෙසේ පෙර ආමිෂය සොයමින් පිඬු පිණිස යේනුයි පිඬොල නම් විය. ගෝත්‍රයෙන් වනාහි භාරද්වාජ යන දෙක එකතුකොට පිඬොල භාරද්වාජ යැයි කියයි.
**ආරඤ්ඤකො** යනු ග්‍රාමාන්ත සෙනසුන් ප්‍රතික්‍ෂේපයෙන් අරණ්‍යයෙහි විසීම වන්නේනුයි **ආරඤ්ඤකොයි.** ආරණ්‍යක ධුතංගය සමාදන්ව පවතින්නහුට එය නාමයයි. එසේම භික්‍ෂා සංඛ්‍යාත වූ ආමිෂ පිණ්ඩයන්ගේ වැටීම පිණ්ඩපාතයයි. අනුන් විසින් දෙන ලද පිණ්ඩයන්ගේ පාත්‍රයෙහි වැටීමයයි අර්ථයි. පිණ්ඩපාතය සිඟයි. ඒ ඒ කුලවලට එළඹෙමින් සොයතියි **පිණ්ඩපාතිකොයි.** පිඬුවල වැටෙන්ට හෝ හැසිරෙන්ට වන ක්‍රියාව ඔහුටනුයි පිණ්ඩපාතියි. පිණ්ඩපාතීව පිඬපාතිකොයි. කසල ගොඩවල් ආදීන්හි පස් මතුයෙහි සිටි හෙයින් උස්ව උස්ව නැගි අර්ථයෙන් පංසුකූලංයි. පස් මෙන් පිළිකුල් බවට පත්වේ. යේනුයි පංසුකූලංයි. පංසුකූලයාගේ දැරීම හෝ පංසුකූලය හේ වන ස්වභාවය ඔහුටනුයි **පංසුකූලිකොයි.** දෙපට සිවුර - උතුරු සලුව, අඳනය සංඛ්‍යාත චීවරත්‍රයය තිචීවරංයි. තිචීවර ධාරණය හෝ තිචීවර ස්වභාවය ඔහුටනුයි **තෙචීවරිකොයි**. අප්පිච්ඡො ආදීන්ගේ අර්ථය යට යූ.සේයි.
**ධුතවාදො **යනු කම්පා කළ කෙලෙස් ඇති පුද්ගලයා ධුතයැයි කියයි. කෙලෙස් කම්පා කරන ක්‍රියාව හෝ එහි ධුතයක් ඇත. ධුතවාදයක් නැත. ධුතයක් නැත. ධුතවාදයක් ඇත. ධුතයක්ද නැත. ධුතවාදයක්ද නැත. ධුතයක්ද ඇත. ධුතවාදයක්ද ඇත. යන මෙම චතුෂ්කය දතයුතුය. ඒවා අතර යමෙක් තෙමේ ධුත ධර්මයන් සමාදන්ව (සිටී.) පවතී. අන්‍යයා ඒ සඳහා සමාදන් නො කරවයි. (නො යොදවයි) මේ පළමුවැන්නයි. යමෙක් තෙමේ ධුත ධර්මයන් සමාදන්ව නො පවතී. අන්‍යයා ඒ සඳහා යොදවයි. මේ දෙවැන්නයි. යමෙක් දෙ අයුරින්ම තොරද මේ තෙවැන්නාය. යමෙක් දෙ අයුරින්ම යුක්තද මේ සිව්වැන්නාය. ආයුෂ්මත් පිඬොල භාරද්වාජ හිමිපාණන් මෙබඳු ආකාර වේ. එහෙයින් ධුතවාදී යැයි යූ.සේයි. එක් දෙයක් ගැනීමෙන් ඒ හා සමානව යෙදෙන අනෙක් සියල්ලම ගැනීම වශයෙන් මෙම නිර්දේශයයි. __රූපං__ යන්න මෙනි.
**අධිචිත්ත මනුයුත්තො** යනු මෙහි අටසමවත් සම්ප්‍රයෝගයෙන්, අර්හත් ඵල සමවත් සම්ප්‍රයෝගයෙන් හෝ සිතෙහි අධිචිත්ත භාවය දතයුතුය. මෙහි අර්හත් ඵල සිතයි. ඒ ඒ සමවත්හි සමාධියම අධිචිත්තයයි මෙහි වනාහි අර්හත්ඵල සමාධිය දතයුතුය. සමහරු වනාහි ‘මහණෙනි, අධි චිත්තයෙහි යෙදුන භික්‍ෂුව විසින් කලින් කල නිමිති ත්‍රයයක් මෙනෙහි කළ යුතුය’ එම අධිචිත්ත සූත්‍රයෙහි මෙන් සමථ විදර්ශනා චිත්තය අධිචිත්ත යැයි මෙහි අදහස් කරන ලදැයි කියති. එය නොමනාය. පළමු අර්ථයම ගතයුතුය.
**එතමත්‍ථං විදිත්‍වා** යනු එම ආයුෂ්මත් පිඬොල භාරද්වාජ තෙරුන්ගේ පරිෂ්කාරාධිෂ්ඨාන සම්ප්‍රදා සම්පන්නතාවය, අධි චිත්තයෙහි යෙදීම් සංඛ්‍යාත අර්ථය සර්වප්‍රකාරයෙන් දැන මෙසේ අධි චිත්තයෙහි යෙදීම් සංඛ්‍යාත අර්ථය සර්වාකාරයෙන් දැන මෙසේ අධි චිත්තයෙහි යෙදීම මාගේ සස්නයැයි දක්වනුයේ මෙම උදන් ඇනූ සේක.
එහි **අනූපවාදො** යනු වචනයෙන් කිසිවෙකුට උපවාද නොකිරීමද, **අනූපසාතො** යනු කයින් කිසිවෙකුට පීඩා නොකිරීමද, පාතිමොක්ඛො යන මෙහි පාතිමොක්ඛ යන පදයට අර්ථය යට නොයෙක් ආකාරයෙන් යූ.සේයි. එහි ප්‍රාතිමෝක්‍ෂයෙහි, සත්වැදෑරුම් ආපත්ති ස්කන්ධයන්ගේ නොඉක්මවීම් ලක්‍ෂණය සංවරයයි. **සංවරොයි මත්තඤ්ඤුතා** යනු ප්‍රතිග්‍රහණ, පරිභෝග වශයෙන් පමණ දැනීමයි. **පන්‍ථඤ්ච සයනාසනං** යනු ජනශූන්‍ය ගැටුම් විරහිත සෙනසුන්, **අධිචිත්තෙව ආයොගො** යනු අෂ්ඨ සමාපත්තීන්ගේ අධිගමය සඳහා භාවනාවෙහි යෙදීමයි.
වෙනත් ක්‍රමයක් අනුපවාදො යනු කෙනෙකුට විනාශකාරී වචන නොකීමයි. එයින් සියලුම වාචසික සීලය ඇතුලත් කරයි. **අනුපඝාතො** යනු කයින් කිසිවෙකු නැසීමට අන්‍යයා වෙහෙසීමට ක්‍රියා නොකිරීමයි. ඉන් සියලුම කායික සීලය සංග්‍රහකරයි. යම් ආකාර වූ මේ ද්වයය වනාහි බුදුවරුන්ගේ සාසනයන්ට ඇතුලත් වේ. එය දැක්වීමට ‘පාතිමොක්ඛෙච සංවරො’යි යූ.සේයි. ච ශබ්දය නිපාත මාත්‍රයකි. **පාතිමොක්ඛෙච සංවරො** යනු විනාශකාරී වචන නොකියනුයේ, අනුන් නසන ක්‍රියා නොකරනුයේ ප්‍රාතිමෝක්‍ෂ සංවරයෙන් සංවර වූයේ යයි අර්ථයි.
නොහොත් **පාතිමොක්ඛෙ** යනු හේත්වර්ථයෙහි සත්තමීයි. ප්‍රාතිමෝක්‍ෂයෙහි නිශ්‍රය වූ සංවරයයි. එය කිමෙක්ද? විනාශකාරී වචන නොකීම, කයින් අන්‍යයෙකු පීඩාවට පත් නොකිරීම, විශේෂයෙන් උපසම්පදා වේලාවෙහි ප්‍රාතිමෝක්‍ෂ සීලය සමාදන් වූයේ නම් වේ. එම ප්‍රාතිමෝක්‍ෂ සීලයෙහි පිහිටියහුට ඉන් මත්තෙහි උපවාද, උපඝාතයන්ගේ නොකිරීම් වශයෙන් සංවරය වේ. එය අනුපවාද, අනුපඝාත යැයි යූ.සේයි.
නොහොත් ප්‍රාතිමෝක්‍ෂයෙහි, නිපදවිය යුත්තෙහිා යයි සත්තමීයි. යම්සේ සිතෙහි නොසන්සුන්කම නුනුවණින් මෙනෙහි කිරීම ආසන්න කරුණනුයි එම ප්‍රාතිමෝක්‍ෂයෙන් අනුපවාදය, අනූපඝාතය සම්පූර්ණ කරගත යුතුය. අනූපවාදය - අනූපඝාතය ප්‍රාතිමෝක්‍ෂ සංවරයෙහි සංග්‍රහ කරන ලද්දේම යැයි අර්ථයි. **සංවරොච** යන මෙයින් වනාහි සති, ඥාන-ක්‍ෂාන්ති, වීර්යය යන මෙම සංවර සතරෙහි ග්‍රහණයයි. මෙම සංවර චතුෂ්කය ප්‍රාතිමෝක්‍ෂ සංවර සාධකයි.
**මත්තඤ්ඤුතාච භත්තස්මිං** යනු සෙවීම, පිළිගැනීම, පරිභෝග වියදම වශයෙන් භෝජනයෙහි ප්‍රමාණය දැනීම, **පන්‍ථඤ්ච සයනාසනං** යනු භාවනාවට යෝග්‍ය අරණ්‍ය, රුක්මුල් ආදී ජනයාගෙන් තොර සෙනසුන. **අධිචිත්තෙච ආයොගො** යනු සියලු සිත්වලට අධික හෙයින්ද, උතුම් හෙයින්ද, අධිචිත්ත සංඛ්‍යාත අර්හත්ඵල සිතෙහි සාධනය සඳහා එහි නිෂ්පාදනය සඳහා සමථ විදර්ශනා භාවනා වශයෙන් උත්සාහය. **එතං බුද්ධානං සාසනං** යනු එම අන්‍යයාට උපවාද නොකිරීම, කායික පීඩා නොකිරීම යන ප්‍රාතිමෝක්‍ෂ සංවරය පර්යේෂණ, ප්‍රතිග්‍රහණ, මාත්‍රඥතා විවේක වාසය කියන ලද ආකාර ඇති අධි චිත්තානුයෝගයද බුදුවරුන්ගේ සාසනයයි. අවවාදයයි. අනුසාසනාවයැයි අර්ථයි. මෙසේ මෙයින් ත්‍රිවිධ ශික්‍ෂාව කියන ලදැයි දතයුත්තාහ.
සත්වැන්නෙහි පෙර නොකියන ලද්දක් ඇත. ගාථාවෙහි **අධිචෙතසො** යන අධි චිත්තවත් භාවයෙන්, සියලු සිත්වලට අධික වූ (උසස් වූ) අර්හත්ඵල චිත්තයෙන් යුක්ත වූවහුට යන අර්ථයි. **අප්පමජ්ජතො** යනු ප්‍රමාද නොවීමෙන් අප්‍රමාදයෙන් නිරවද්‍ය ධර්මයන්හි නිතර ක්‍රියා කිරීමෙන් යුක්ත වූවහුට යැයි යූ.සේයි. මුනිනො යනු යමෙක් දෙලොව අවබෝධ කරයිද, එහෙයින් ඔහු මුනි යයි කියයි. මෙසේ දෙලොව අවබෝධ කිරීමෙන් හෝ, ඤාණයට ‘මොන’ යයි කියයි. ඒ අර්හත්ඵලය ප්‍රඥා සංඛ්‍යාත ඤාණයෙන් යුක්ත වූ හෙයින් ක්‍ෂීණාශ්‍රවයන් වහන්සේ මුනි නමැ. එම මුනිහුගේ. **මොනපථෙසු සික්ඛතො** යනු අර්හත් ඤාණ සංඛ්‍යාත මෝනයාගේ මාර්ගයන්හි සත්තිස් බෝධි පාක්‍ෂික ධර්මයන්හි, ත්‍රිවිධ ශික්‍ෂාවන්හි හෝ හික්මෙන, මෙය ද පූර්වභාග ප්‍රතිපදාව සඳහා යූ.සේයි. රහතන් වහන්සේ නිමකරන ලද ශික්‍ෂා ඇත්තේය. එහෙයින් මෙසේ නික්මෙන මෙම ශික්‍ෂාවෙන් මුනිභාවයට පත් මුනිහුගේ යැයි මෙසේ මෙහි අර්ථ දතයුතුය. යම්හෙයකින් එයම වේද? එහෙයින් යට මාර්ගඵල චිත්තයන්ගේ වශයෙන් **අධිචෙතසොයි** චතුස්සත්‍ය අවබෝධ ප්‍රතිපත්තියෙහි අප්‍රමාද වීම් වශයෙන් **අප්පමජ්ජතොයි.** මාර්ග ඥානය හා යුක්ත වීමෙන් **මුනිනොයි** මෙසේ එම තෙපදයන්ගේ අර්ථය යෙදේමය. නොහොත් අප්‍රමාදීව හික්මෙන්නහුටයැයි, ප්‍රධාන හේතු අර්ථතාවය දතයුතුය. අප්‍රමාදී වන හේතුවද හික්මෙන හේතුවද අධිචෙතසයි.
**සොකා න භවන්ති තාදිනො** යනු එබඳු ක්‍ෂීණාශ්‍රව මුනිහුගේ අභ්‍යන්තරයෙහි ඉෂ්ඨ වියොගාදී වස්තුක වූ සෝක වීම් සිත් තැවුල් නොවෙත්. නොහොත් තාදිනො යනු අටලෝ දහමින් නොසැලෙන ලක්‍ෂණයෙන් යුක්ත වූ මෙබඳු මුනිහුට සෝක හට නොගනිත් මේ මෙහි අර්ථයයි. **උපසන්තස්ස** යනු රාගාදීන්ගේ අත්‍යන්ත ව්‍යපසමනයෙන් සන්සුන් වූ, **සදා සතී මතො** යනු සිහියෙහි මහත් බවට පැමිණීමෙන් හැමකල්හි සිහියෙන් තොර නොවූවහුට,
මෙහිද මුනිනො අධිචෙතසො යන මෙයින් අධි චිත්ත ශික්‍ෂාවද, අප්පමජ්ජතො යන එයින් අධිසීල ශික්‍ෂාවද, මුනිනො මොන පථෙසු සික්ඛතො යන ඒවායින් අධිප්‍රඥා ශික්‍ෂාවද, මුනිනොයි යන එයින් අධිප්‍රඥා ශික්‍ෂාවද, මොන පථෙසු යන එයින් එම ලෝකෝත්තර ශික්‍ෂාවන්ගේ පූර්වභාග ප්‍රතිපදාවද, සොකා න භවන්ති යන ආදීන්ගෙන් ශික්‍ෂා සම්පූර්ණ කිරීමෙහි අනුසස් ප්‍රකාශ කරන ලදැයි දතයුතුය. සෙස්ස යූ.සේමය.
අටවැන්නෙහි, සක්කතො ආදී පදයන්ගේ අර්ථය යට වර්ණනා කරන ලද්දේමය. **අසහමානා** යනු නොඉවසන්නාහු ඊර්ෂ්‍යා කරන්නාහු යයි අර්ථයි. භික්‍ෂු සංඝයාටද ලැබෙන සත්කාර නොඉවසන්නාහු යයි සම්බන්ධයයි.
**සුන්‍දරී** යනු ඇයගේ නාමයයි. ඕ වනාහි එකල්හි සියලු පරිබ්‍රාජිකාවන් අතර මනා රූ ඇතියේ, දර්ශනීය, ප්‍රසාදජනක උතුම් රූප සෞන්දර්යයෙන් යුක්ත වූවාය. එහෙයින්ම ඕ සුන්දරී යැයි ප්‍රකට විය. ඕද නොඉක්මවන ලද යෞවනයෙන් යුක්ත වූවා අසංවර හැසිරීම්ද වේ. එහෙයින් එම සුන්දරී පරිබ්‍රාජිකාව පව්කම්හි යෙදවූහ. එම අන්‍ය තීර්ථකයින් විසින් බුද්ධෝත්පාදයෙහි පටන් තට ලාභසත්කාර වූවාහු, යට ආක්‍රෝශ සූත්‍ර වර්ණනායෙහි සඳහන් වූ ක්‍රමයෙන් භාග්‍යවතුන් වහන්සේටද, භික්‍ෂු සංඝයාටද මහත් අප්‍රමාණ ලාභසත්කාර පවත්වනු ඇත. ඊර්ෂ්‍යාවෙන් මඩනා ලද්දාහු එක්ව, අප ශ්‍රමණ ගෞතමයන් වහන්සේගේ උපන් කල පටන් නටුයේ වෙමු. නැසුනු (හීන) ලාභ සත්කාරිකයෝ වෙමු. කිසිවෙක් අපගෙ අස්ථිත්‍වයද නොදනියි. කවර හේතුවකින් ලෝකයා ශ්‍රමණ ගෞතමයන් කෙරෙහි විශේෂ ප්‍රසන්නතාවයකින් යුක්තව මහත් වූ සත්කාර සම්මා එළවයිදැයි එක්ව සාකච්ඡා කළහ. එහිදී එක් අයෙක් මෙසේ කීය. උසස් කුලානුයුක්ත, කඩ නුවූ, මහා සම්මත පරම්මරාවෙන් උපන්නේය. අනෙකෙක් උපතෙහිදී ඔහුට නොයෙක් ආශ්චර්යයන් පහළ වූහයිද අනෙකෙක් කාලදෙවල වැන්දවීමට එළවන ලද ඔහුගේ පාද පෙරලී කාලදේවලගේ ජටාවෙහි පිහිටියේ යැයි ද, අනෙකෙක් වප්මගුල් කල දඹගස් සෙවනෙහි නිදිකරවන ලද්දහුට - මධ්‍යාහ්නය ඉක්මගිය කල්හිද දඹ සෙවන නොපෙරළී සිටියේ යැයි ද අනෙකෙක් මනා රූ ඇතියේ, දර්ශනීය ප්‍රසාදජනක රූ සපුවෙන් යුක්ත යැයිද අනෙකෙක් ජරාවෙන් දිරාගිය, රෝගී, මළ, ප්‍රවෘජ්ජිත සංඛ්‍යාත නිමිති දැක සංවේගප්‍රාප්තව ලැබීමට නියමිත (අප්‍රමාණ වූ) චක්‍රවර්ති රාජ්‍යය හැර පැවිදි වූයේ යයිද කීය. මෙසේ අප්‍රමාණ කාලයක් රැස්කරන ලද වෙනත් අයෙකුට සාධාරණ නුවූ භාග්‍යවතුන් වහන්සේගේ පුණ්‍ය සම්භාරය, ඉහළම පාරමිතා ප්‍රාප්තිය, උපමා රහිත කෙලෙස් තුනී කිරීමේ ප්‍රතිපදාව, ඉතා උතුම් ඥානය, කෙලෙස් ප්‍රහාණ සම්පත්තිය ආදී බුද්ධානුභාව නොදන්නාහු තමා විසින් දිටි පරිදි ඇසූ පරිදි ඒ ඒ කරුණින් භාග්‍යවතුන් වහන්සේට බුහුමන් කිරීම වර්ණනා කොට, බුහුමන් නොකරන කරුණු නොදක්නාහු කවර නම් වූ කරුණකින් අප ශ්‍රමණ ගෞතමයන් වහන්සේට අයසක් උපදවා ලාභ සත්කාර නසන්නෙමුදැයි සාකච්ඡා කළහ. ඔවුනතර එක් සියුම් කල්පනාවෙන් යුක්තයෙක්, පින්වත, මේ සත්ත්ව ලෝකයෙහි මාගම් සුවයෙහි නොඇලුනු සත්ත්වයෙක් නම් නැත. මේ ශ්‍රමණ ගෞතම තෙමේද මනා රූ ඇත්තේය. දෙවියෙක් හා සම වූයේ තරුණය. තමා හා සම රුවැති මාගමක් ලැබ සිත් අලවන්නේය. තවද, සිතේ නො අලවයි නම් ජනතාවට වනාහි සැක ඇතිවන්නේය. එසේනම් අපි සුන්දරී පරිබ්‍රාජිකාව, යම්සේ ශ්‍රමණ ගෞතමයන්ගේ අපකීර්තිය පෘථුවිය පුරා පැතිරෙන්නේද? එසේ පිටත්කර යවමු.
ගෞතම තෙමෙ අපකීර්තියෙන් උපද්‍රවයට පත්වූයේ හිස ඔසවන්ට නොහැකි වනුයේ කොතැනකට හෝ පලා යන්නේ යයි සියල්ලෝම එකමතිකව එසේ යවන්ට සුන්දරියගේ සමීපයට ගියහ. ඕ ඔවුන් දැක නුඹලා කුමක් සඳහා එකතුව ආවහුදැයි කීවාය. තීර්ථකයෝ කථා නොකරන්නාහු ආරාම කෙළවර වැසුණු පෙදෙසක හිඳගත්හ. ඕ එහි ගොස් නැවත නැවත ආමන්ත්‍රණය කරන්නී ප්‍රතිවචන නොලැබ, කිමෙක්ද මා ඔබලාට අපරාධයක් කරන ලද්දේද? කවර හෙයින් මට පිළිවදන් නොදෙව්දැයි කීවාය. කිමෙක්ද නුඹ අප වෙහෙසනු ලබන කල්හි මධ්‍යස්ථ වන්නෙහිද? කවරෙක් නුඹලා වෙහෙසයිද, කිමෙක්ද ශ්‍රමණ ගෞතමයන් වහන්සේ අප වෙහෙසවා තට ලාභ සත්කාරකයින් කොට හැසිරෙන්නහු නොදක්නෙහිදැයි කීය. එහිදී මා විසින් කුමක් කළයුතුදැයි කී කල්හි එසේනම් නුඹ නිතර ජේතවන සමීපයට ගොස් මහජනයාට මේ මේ ආකාරයෙන් කියවයි කීහ. ඕ ද මැනැවැයි පිළිගත්තාය. එහෙයින් **අඤ්ඤතිත්‍ථියා පරිබ්බාජිකා භගවතො සක්කාරං අසහමානා **යනාදිය යූ.සේයි.
එහි **උස්සහසි** යනු හැකි වෙහිද? අත්‍ථං යනු හිතවත් කෘත්‍යයක් හෝ, කපාහං යනු කිමෙක්ද මම, එම තීර්ථකයෝ ඇයගේ ඤාතිත්වක් නොමැති වූයේ නමුදු, ප්‍රව්‍රජ්‍යා සම්බන්ධ මාත්‍රයෙන් ඇය තම වසඟයට ගන්ට ඤාතීහු මෙන්ව, **උස්සහසිත්‍වං භගිනි ඤාතීනං අත්‍ථං කාතුංයි **කීහ. ඕ ද වැලක පැටලුන මුවෙකු මෙන්, පාදයන්හි ලග්න වූයේ මාගේ ජීවිතය ඥාතීන්ගේ යහපත උදෙසා පරිත්‍යාග කරන ලද්දෙමියි කීවාය.
**තෙනහි** යනු නුඹ මාගේ ජීවිතය ද නුඹලාගේ ප්‍රයෝජනය සඳහා පරිත්‍යාග කරන ලද්දෙමියි කියන්නෙහිය. නුඹද ප්‍රථම වයසෙහි සිටියෙහි මනා රූ ඇති අති දර්ශනීය බවට පැමිණියෙහිය. එහෙයින් යම්සේ නුඹ හේතුකොට ශ්‍රමණ ගෞතමයාට අයසක් උපදින්නේද? එසේ කරවයි කියා නිතර දෙව්රමට යව යයි යෙදවූහ. ඕද දැරියක් කියත් දත්පෙළින් මල්වැල් ක්‍රීඩාව ක්‍රීඩා කරනු කැමැතියේ මෙන්ද, බිඳිනු මදැති සැඩ ඇතෙක් පරාමර්ශනය කරන්නාක් මෙන්ද නළලින් මාරයා ගන්නාක් මෙන්, තීර්ථකයන්ගේ වචන පිළිගෙන, මල් ගඳ විලවුන් බුලත් එනසාල්, කරාබුනැටි ආදිය ගෙන, ශාස්තෲන් වහන්සේගේ ධර්මදේශනා ශ්‍රවණය කොට මහජනයා නගරයට පිවිසෙන කල්හි ජේතවන අභිමුඛව යන්නී කොහි යෙහිදැයි විමසූ කල්හි ශ්‍රමණ ගෞතමයන් සමීපයටය. මම ඔහු සමග එක ගඳකිළියෙහි වසමියි කියා, එක්තරා තීර්ථකාරාමයක වාසයකොට උදෑසනම දෙව්රම් මගට බැස නුවර අභිමුඛව එන්නී කිමෙක්ද සුන්දරිය, කොහි ගියෙහිදැයි විචාරන ලද්දී, ශ්‍රමණ ගෞතමයන් සමග එක ගඳකිළියෙහි වැස ඔහු කෙලෙස් රතියෙන් රමණය කරවා පැමිණියෙමියි කියයි. එහෙයින් **එවං අයපාති ඛො සුන්දරී පරිබ්බාජිකා තෙසං අඤ්ඤතිත්‍ථියානං පරිබ්බාජකානං පටිස්සුත්‍වා අභික්ඛණං ජෙතවනං අගාමාසියි** යූ.සේයි.
තීර්ථකයෝ කිහිප දිනක් ඇවෑමෙන් ධූර්තයන්ට කහවණු දී යව් සුන්දරිය මරා ශ්‍රමණ ගෞතමයන්ගේ ගඳකිළිය නුදුරෙහි මල් කසලගොඩ අතරෙහි හාරා දමා එව් යයි කීහ. ඔව්හු එසේ කළහ. ඉක්බිති තීර්ථකයෝ සුන්දරිය නොදකනෙමුයි කෝලාහල කොට, රජුට දන්වා, නුඹලා කොතැන සැක කරව්දැයි රජු කී කල්හි මේ දිනවල දෙව්රම වාසය කරයි. එහි ඇයගේ ප්‍රවෘත්තියක් නොදනිමුයි කීහ. එසේනම් යව්. ඇය එහි සොයව් යයි රජු විසින් අනුදන්නා ලද්දාහු තම උපස්ථායකයින් ගෙන දෙව්රමැ ගොස් සොයන්නාක් මෙන් ව මල් කසල කළඹා ඇයගේ සිරුර ඇඳක නංවා නුවරට ප්‍රවේශ කරවා, ශ්‍රමණ ගෞතමයාගේ ශ්‍රාවකයෝ, තම ශාස්තෲවරයා විසින් කළ පාපකර්මය වසන්නෙමුයි සුන්දරිය මරා, මල් කසල අතරෙහි බහා තැබූහයි රජුට සැල කළහ. රජුද පරීක්‍ෂණයකින් තොරවම, එසේනම් යව්, නුවර ඇවිදිව් යයි කීය. ඔව්හු නුවර වීථීන්හි බලව්, ශ්‍රමණ ශාක්‍ය පුත්‍රයින්ගේ ක්‍රියාවකැයි ආදිය කියමින් හැසිර නැවත රජුගේ නිවහන් දොරටු ගියහ. රජු සුන්දරියගේ සිරුර අමු සොහොනෙහි අට්ටාලයක නංවා රැක්විය. ආර්ය ශ්‍රාවකයෝ හැර සැවැත් වැසියෝ, බොහෝ සෙයින්, ශ්‍රමණ ශාක්‍ය පුත්‍රයන්ගේ ක්‍රියාව බලව් ආදිය කියා ඇතුල් නුවරද, නුවරින් පිටතද භික්‍ෂූන්ට ආක්‍රොශ කරමින් හැසිරුණහ. එහෙයින්, **යදා තෙ අඤ්ඤිංසු අඤ්ඤතිත්‍ථියා පරිබ්බාජකා වොදිට්ඨා ඛො සුන්‍දරී** යනාදිය යූ.සේයි.
එහි **අඤ්ඤිංසු** යනු දැනගත්හ. **වොදිට්ඨා** යනු බහුලව දුටහ. දෙව්රමට යන්නීද ආපසු එන්නීද විශේෂයෙන් දුටුවාහු බහුලව දුටහ යන අර්ථයි. **පරිඛාකූපෙ** යනු දිග වළෙකැ (දිය අගලක) **යා සා මහාරාජ සුන්‍දරී** යනු මහරජ යම් ආකාර වූ ඕ මෙම නගරයෙහි රූපයෙන් සුන්දර බැවින් සුන්‍දරී යැයි ප්‍රකට, මනාසේ දත් පරිබ්‍රාජිකාවකි. **සා නො න දිස්සති** යනු ඕ අපගේ ඇස මෙන්ද, ප්‍රිය කළ යුතුය. දැන් නොදක්නේය. **යථා නික්ඛිත්තං** යන පුරුෂයන් අණ කරවා මල් කසල අතර තමා විසින් යම්සේ තබන ලදද? **යථා නිඛාතංයිද** පාඨයි. පෘථුවියෙහි සාරන ලද අයුරෙනැයි අර්ථයි.
**රථියාය රථියං** යනු වීථියෙන් වීථිය, වීථි යනු විනිවිද යන වීථියි. **සිංසාටක** යනු තුන්මංසල, **අලජ්ජිනො** ලජ්ජා නොමැති, පව් පිළිකුල් නොකරන්නාහුයි අර්ථයි. **දුස්සීලා** යනු සිල් නොමැති, **පාපධම්මා** යනු ලාමක ස්වභාව ඇති, පහත් හැසිරීම් ඇති. **මුසාවාදිනො** යනු දුස්සීල වූවාහු අපි සිල්වන්තයෝ වෙමුයි මුසා තෙපන හෙයින් බොරු කියන්නා වූ, **අබ්‍රහ්මචාරිනො **යනු මෛථුන ප්‍රතිසේවනයෙන් ශ්‍රේෂ්ඨ නුවූ ක්‍රියාවන්හි හැසිරෙන, ඉමෙහි නාම යනු පිළිකුල් කරමින් කියති. **ධම්මචාරිනො** යනු කුසල්දම්හි හැසිරෙන, **සමචාරිනො** යනු කාය කර්මාදියෙහි සම හැසිරුම් ඇති **කල්‍යාණ ධම්මා** යනු සුන්දර ස්වභාව, පිළින දෙන්නාහ නමැ’යි සම්බන්ධයි. මෙහි නාම ශබ්දයෝගයෙන් පිළින දෙන්නාහයි අනාගත කාලවචනයි. **සාමඤ්ඤං** යනු සංසිඳවූ පව් හෙයින් ශ්‍රමණභාවය, **බ්‍රහ්මඤ්ඤං** යනු බහා තැබූ පව්හෙයි විශිෂ්ඨ භාවයයි. **කුතො** යනු කවර කරුණෙකින්, **අපගතා** යනු පහ වූ, ගිලිහී ගිය, **පුරිසකිච්චං** යනු මෙවුන්දම් සෙවුම ස‍්ඳහා කියති.
එකල්හි භික්‍ෂූහු එපවත් බුදුරදුන්ට සැලකළහ. ශාස්තෲන් වහන්සේ, මහණෙනි, එසේනම් නුඹලාද ඒ මිනිසුන් මේ ගාථාවෙන් ආපසු චෝදනා කරව්යැයි කියා අභූතවාදී යන ගාථාව වදාළහ. ඒ සඳහා **අථඛො සම්බහුලා -පෙ- නිහීනකම්මා මනුජා පරත්‍ථායි යූ.සේයි. එහි නෙසො භික්ඛවෙ සද්දො චිරං භවිස්සති** යන ශාස්තෲන් වහන්සේ සත්දින අපකීර්ති ඉපැත්ම සර්වඥතා ඥානයෙන් දැන භික්‍ෂූහු අස්වසනුයේ මෙය වදාළහ.
ගාථාවෙහි **අභූතවාදී** අන්‍යයාගේ දොසක් නොදැකම මුසාවාදයක් කොට නුවූ දෙයින්, අසත්‍යයෙන් අනෙකාට දෝෂාරෝපණය කරනුයේ යොචාපි කත්‍වා යනු යමෙක් පාපකර්මයක් කොට මම එය නොකරමියි කීය. පෙච්ච සමාභවන්ති යනු එම දෙදෙනම මින් පරලොව ගොස් නිරයට පැමිණීමෙන් ගතියෙන් සම වෙත්. ගතියම වනාහි ඔවුන්ගේ ආයුෂ පිරිසිඳින ලද්දාහුය. බොහෝ පව්කම් කොට නොපිරිසිඳි ආයුෂ ඇතිව නිරයෙහි පැසේ. ස්වල්පයක් පව්කොට ස්වල්ප මාත්‍ර වූ කලක් පැසේ. එම දෙදෙනාගේම කර්මය ලාමකමය. එහෙයින් **නිහීන කම්මා මනුජා පරත්‍ථ** යැයි යූ.සේයි. පරත්‍ථ යන පදයට පෙරටුව **පෙච්ච** යන පදයෙන් සම්බන්ධයි. පරලෙව්හි, පරලෙව්හි පහත් ක්‍රියාවන් කළ ඔව්හු මෙයින් ගොස් පරලෙව්හිදී සම වෙත්යයි අර්ථයි.
**පරියාපුණිත්‍වා** යනු ඉගෙන **අකාරකා** යනු අපරාධ නොකරන්නෝ **නයිමෙහි කතං** යනු මෙසේ ඔවුන්ට අදහස් විය. යම් ආකාර වූ අන්‍ය තීර්ථකයෝ උද්ඝෝෂණය කොට මුළු නුවර ඇවිද්දාහුද? මේ ශ්‍රමණ ශාක්‍ය පුත්‍රයින් විසින් ඒකාන්තයෙන් එම පාපකර්මය නොකරන ලදි. අප මොවුන් කෙරෙහි මෙබඳු අසභ්‍ය ඵරුෂ වචනයන්ගෙන් දෝෂාරෝපණය කරන කල්හිද කිසි වෙනසක් නොදක්වති. ඉවසීම හා සුරතභාවය අත් නොහරත්. හුදෙක් **අභූතවාදී නිරයං උපෙති’**යි ධර්මයම දෙන්නාහු දිවුරත්මය. මේ ශ්‍රමණ ශාක්‍යපුත්‍රයෝ අප නොසලකා දෝෂාරෝපණය කරනවුන් කෙරෙහි දිවුරති. පෝෂණය කරන්නවුන් මෙන් කියති. මොව්හු තමන්ගේ නොකළ බැව් අවබෝධ කරන්ට අපට දිව්රීම කරති.
එම මනුෂ්‍යයන්ට භාග්‍යවතුන් වහන්සේ විසින් දේශිත ගාථාව ශ්‍රවණ අතරතුරදීම බයාදුකම බැසගත්තේය. සංවේගය උපනි. මෙය අප විසින් ප්‍රත්‍යක්‍ෂව නොදක්නා ලද්දෙමු. අසන ලද්ද නම් එසේද වේ. අන්‍යාකාරයකින්ද වේ. එම අන් තොටුවෝ මොවුන්ට අනර්ථකාමීහුය. අහිතකාමීහුය. එහෙයින් ඔවුන් සඳහා ශ්‍රමණයෝ දුර්ජනයෝයි. යන මෙය අප විසින් නොකිව යුතුය. ඔව්හු ඉන්පසු ඉන් වැළකුණහ.
රජුද යම් අය විසින් සුන්දරිය මරණ ලද්දේ ද, ඔවුන්ගේ දැනගැනීම සඳහා රාජපුරුෂයින් අණ කළේය. ඉක්බිති එම ධූර්තයෝ එම කහවණුවලින් සුරාපානය කරන්නාහු ඔවුනොවුන් කලහ කළහ. ඔවුනතර එකෙක් එකෙකුට නුඹ සුන්දරිය එක පහරින් මරා, මල් කසල අතර දමා ඉන් ලද කහවණුවලින් සුරා පානය කරහි. එසේ වේවා වේවායි කීවේය. රාජ පුරුෂයෝ එය අසා එම ධූර්තයන් ගෙන රජුට දැක්වූහ. රජු, නුඹලා විසින් ඕ මරන ලදදැයි එම ධූර්තයන් විමසීය. එසේය දේවයිනි. කවරහු විසින් මරවන ලද්දේද? දේවයිනි, අන් තොටුවන් විසිනි. රජ තීර්ථකයින් කැඳවා එම කරුණ එසේයයි ප්‍රතිග්‍රහණය කරවා මෙම සුන්දරිය ශ්‍රමණ ගෞතමයන්ට නුගුණ එළවනු කැමැති අප විසින් මරවන ලද්දේය. ගෞතමයන් වහන්සේගේ හෝ ගෞතම ශ්‍රාවකයන්ගේ දොසක් නොමැත. අපගේම දෝෂයැයි මෙසේ කියමින් නුවර සරහුයි අණ කළේය. ඔව්හු එසේ කළහ. මහජනයා මනාව ඇදහීය. තීර්ථකයින්ට නින්දා කළහ. තීර්ථතකයෝ මිනිස් වධ දණ්ඩනවලට පැමිණයිහ. එතැන් පටන් බුදුරදුන්ටද, බික් සඟනටද අතිශයින් සත්කාර සම්මාන විය. භික්‍ෂූහු ආශ්චර්ය, අද්භූත සිත් හටගත්තාහු භාග්‍යවතුන් වහන්සේ කරා එළැඹ තම ප්‍රීතිය දැනුම් දුන්හ. එහෙයින් **අථඛො සම්බහුලා භික්ඛු -පෙ- අන්තරහිතො භන්තෙ සො සද්දොයි** යූ.සේයි.
කවර හෙයින් භාග්‍යවතුන් වහන්සේ තීර්ථකයන්ගේ මෙම කාර්යය භික්‍ෂූන් නොදැන්වූයෙහිද? ආර්යයන්ට දැන්වීමෙන් ප්‍රයෝජනයක් නැත. පෘථග්ජනයන් අතර යම්කෙනෙක් පිළි නොගන්නාහු නම්, එය ඔවුන්ට බොහෝ කලක් අහිත පිණිස දුක් පිණිස පවතින්නේ යයි දැනුම් නුදුන්නේය. තවද යම් අනාගතයෙහි මෙබඳු වස්තුවක ප්‍රකාශ කිරීමක් බුදුවරුන් පුරුදුකොට නැත. අන්‍යයා උදෙසාම භාග්‍යවතුන් වහන්සේ කිලුටු සහිත පක්‍ෂය පැහැදිලි කරයි. කළ අවකාශ ඇති කර්මයද නවතන්ට නොහැකි යයි අසත්‍ය දොස් නැගීම හා ඒ නිමිති කොට හටගන්නා තත්ත්වයන්හිදී භාග්‍යවතුන් වහන්සේ මධ්‍යස්ථ වෙමින් වැඩහුන් සේක. එහෙයින් යූ.සේයි.
යම්තැනක සිට කල පාප කර්මයෙන් මිදෙන්නේ ද? එබඳු තැනක් අහසෙහිද නැත. සමුද්‍රයෙහිද නැත. පර්වත කුහරයකට පිවිසද නැත. මෙලෙස පාප කර්ම විපාකයෙන් මගහැර සැඟවී යාමට සුදුසු තැනක් ලෝකයෙහි විද්‍යමාන නොවේ.
**එතමත්‍ථං විදිත්‍වා** යනු මෙම ස්ථාන සිඳීම් වශයෙන් අඥාන ජනයන් විසින් පවත්වන ලද, නොමනාව කියන ලද වචන ක්‍ෂාන්ති බලයෙන් යුක්ත ප්‍රාඥයාට ඉවසීම දුෂ්කර නැතැයි මෙම කරුණ හැම අතින් දැන **ඉමං උදානං** යනු ඉවසීම් බල ප්‍රකට කිරීමට උදන් ඇනූ සේක.
එහි **තුදන්ති වාචාහි ජනා අසංයතා සරෙහි සංගාම ගතංව කුඤ්ජරං** යනු කායික සංවරාදීන්හි කවරාකාර වූ සංවරයක අභාවයෙන්. **අසංයතා** යනු නොහික්මුණු අඥාන ජනයා. **සරෙහි** යනු ඊතලවලින් **සංගාමගතං** යනු යුදවන්. **කුඤ්ජරංව** ඇත්රජුට සතුරු යෝධයෝ මෙන් වචන නමැති ඊතලවලින් මෙන් **තුදන්ති** විදිත්. මේ ඔවුන්ගේ ස්වභාවයයි. **සුත්‍වාන වාක්‍යං ඵරුසං උදීරතං අධිවාසයෙ භික්ඛු අදුට්ඨචිත්තො** යනු එය වනාහි එම අඥාන ජනයන් විසින් කියන ලද මර්මස්ථාන ගැටීම් වශයෙන් පවත්වන ලද, **ඵරුසං වාක්‍යං** නුවූ වචනය වූ වචනයක් ලෙසින් නිරවුල් කරනුයේ, මාගේ කියත් උපමා අවවාදය සිහි කරනුයේ මඳකුදු දූෂිත නොවූ සිතැතියේව සසර ස්වභාවය එය යැයි සතර බිය දක්නාසුලු භික්‍ෂුව **අධිවාසයෙ** යනු ඉවසීම් ඉවසීමෙහි සිට ඉවසන්නේයයි අර්ථයි
මෙහි කීහ - එම ක්‍රියාව කිමෙක්ද? අප්‍රමාණ කාලයක් සකස්ව රැස්කරන ලද පුණ්‍ය සමූහයක් ඇති ශාස්තෲන් වහන්සේ මෙසේ දරුණු අභූත දෝෂාරෝපණයකට පැමිණිනිද? කියනු ලැබේ. ඒ මේ භාග්‍යවතුන් වහන්සේ බෝසත් වූයේ අතීත ජාතියෙහි මුතාලි නම් ධූර්තව පාප ජන ආශ්‍රයට පත්වූයේ නුනුවණින් මෙනෙහි කිරීම් බහුලව හැසිරේ. හෙතෙම එක් දිනයක සුරභි නමැති පසේ බුදුරදුන් නගරයෙහි පිඬු පිණිස පිවිසීමට සිවුරු පොරවන්නහු දිටීය. එසමයෙහි එක්තරා ස්ත්‍රියාක් එතුමාණන් නුදුරෙහි යයි. ධූර්ත තෙමේ මේ ශ්‍රමණ තෙමේ අබ්‍රහ්මචාරී යැයි දේෂාරෝපණය කළේය. හෙතෙම එම පාපකර්මයෙන් බොහෝ වර්ෂ දහස් ගණනක් නිරයෙහි පැසී එම කර්මයෙහි ඉතිරි විපාක වශයෙන් බුද්ධත්වයට පත්වද සුන්දරිය හේතුකොට දෝෂාරෝපණයට පැමිණුනි. එය යම්සේද, මෙසේ චිංචිමානවිකාදී විකෘතිකාරක ස්ත්‍රීන්ගේ, භාග්‍යවතුන් වහන්සේට දෝෂාරෝපණාදී, දුක් නිපන්නාහු ඒ සියල්ල පෙර කරන ලද කර්මයාගේ අවශේෂ විපාක වශයෙන් යම් කර්ම කෙනෙක් වේද ඒවා **පිලොතිකානි** කියත්. අපදානයෙහි යූ.සේයි.
නොයෙක් රත්නයන්ගෙන් බබලන, නොයෙක් සුවඳැති අනවතප්ත විල ආසන්නයෙහි සිත්කලු ගල් තලාවෙක්හි.
මහ බික්සඟ විසින්, පිරිවරන ලද ලෝක නායකයාණන් වහන්සේ වැඩහුනුයේ, එහිදී තමාගේ ප්‍ර්වකර්මය ප්‍රකාශ කළසේක.
මහණෙනි, පිලොතික කර්මයෙහි විපාක බුද්ධත්වයෙහිද විපාක දේ. මවිසින් එබඳු වූ යම් කර්මයක් කරන ලද ද එය අසව්.
මම පෙර අප්‍රකට (ශුද්‍ර වැනි) ජාතියෙහි මුනාලි නම් ධූර්තයෙක් වීමි. අන් අයෙකු දූෂණය නොකරන සුරභි නම් පසේ බුදුරදුන්ට අසත්‍ය දෝෂාරෝපණය කළෙමි.
එම කර්මයෙහි විපාකයෙන් බොහෝ කලක් නිරයෙහි සැරිසැරීමි. බොහෝ දහස් ගණන් අවුරුදු දුක් වේදනා වින්දෙමි.
එම කර්මයෙහි අවශේෂ විපාක වශයෙන් මේ අන්තිම භවයෙහි සුන්දරිකාව කරණකොට මා විසින් අසත්‍ය දෝෂාරෝපණ ලබන ලදි.
සබ්බාභිභූ බුදුරදුන්ගේ නන්ද නම් ශ්‍රාවකයෙක් වීමි. එතුමන්ට අසත්‍ය දෝෂාරෝපණ කොට, මවිසින් බොහෝ කලක් නිරයෙහි සැරිසරන ලද්දේ වෙමි.
අවුරුදු දස දහසක් පමණ දීර්ඝ කාලයක් නිරයෙහි සැරිසැරීමි. මා මනුෂ්‍යත්වයට පත්ව එහි විපාක වශයෙන් අසත්‍ය චෝදනා බොහෝකොට ලදිමි.
එම කර්ම ශේෂයෙන් චිංච මානවිකා තොමෝ ජන සමූහයා ඉදිරියෙහිදී මට අසත්‍ය දෝෂාරෝපණයක් කළේය.
මම බොහෝ දෙන විසින් සත්කාර කරන ලද්දා වූ, පුදන ලද්දා වූ ශ්‍රැතවත් බමුණෙක් වීමි. මහ වනයෙහි පන්සියයක් මානවකයනට මන්ත්‍ර උගන්වමි.
මහත් සෘද්ධි ඇති, පඤ්චාභිඥාලාභී වූ භීම සෘෂිතෙම එහි පැමිණියේය. මා එසේ පැමිණි ඔහු දැක, අනෙකා දූෂණය නොකරන ඔහුට අසත්‍ය දෝෂාරෝපණය කළෙමි.
ඉක්බිති මම ශිෂ්‍යයන් හට මේ සෘෂිතෙම කාම භෝගියෙකැයි කීවෙමි. මානවකයෝ මාගේ කියමනට එකඟ වූහ.
ඉක්බිති සියලු මානවකයෝ, කුලගෙයක් ගෙයක් පාසා පිඬු සිඟා වඩින එතුමන්ට, මේ සෘෂිතෙම කාම භෝගියෙකැයි මහජනයාට කීහ.
එම කර්ම විපාකයෙන් මේ හැම පන්සියයක් භික්‍ෂූහු සුන්‍දරිකා පරිබ්‍රාජිකාව හේතුකොට අසත්‍ය දෝෂාරෝපණ ලැබූහ.
පෙර මම එක පියෙකුට දාව දෙමවු කුසින් උපන් (වෙමාතික) සොයුරු ධන හේතුයෙන් නැසීමි. ගිරි දුර්ගයක හෙළීමි. ගලකින්ද තැළීමි.
එම කර්ම විපාකයෙන් දෙව්දතු ගලක් හෙළීය. ගල් පතුරක් මාගේ පා ඇඟිල්ල තැළීය.
පෙර මම දරුවෙක්ව මහ මග ක්‍රීඩා කරමින් සිටියේ, පසේබුදුවරයෙක් දැක ගල් කැබැල්ලක් විසි කළෙමි.
එම කර්ම විපාකයෙන් මේ අන්තිම භවයෙහි දෙව්දත් තෙමේ මට ද්වේෂ කරන ලදි. දුනුවායන් යෙදවීය.
මම පෙර හස්ත්‍යාරෝහකයෙක් වීමි. පිඬු පිණිස හැසිරෙන උතුම් පසේබුදුරද නමක් දැක ඇතා ලවා උන්වහන්සේට හිරිහැර කරවීමි.
එහි කර්ම විපාකයෙන් ගිරිබ්බජ නම් පුරවරයෙහිදී මත් වූ දරුණු නාලාගිරි ඇතු මා වෙත එළැඹියේය.
මම පෙර ක්‍ෂත්‍රිය රජෙක් වීමි. උල් ආයුධයකින් මිනිසෙක් මැරීමි. එම කර්ම විපාකයෙන්, බොහෝ කලක් නිරයෙහි පැසුනෙමි.
එම කර්මයෙහි ශේෂ විපාකයෙන්, මෙකල මාගේ පාදයෙහි සිවිය සියල්ල විනාශ විය. කර්මය විනාශ නොවන්නේය.
මම කෙවුල් ගමක කෙවුල් දරුවෙක් වීමි. මම ඝාතනය කරන ලද මසුන් දැක සොම්නස ඉපදවීමි
එම කර්ම විපාකයෙන් මගේ හිසෙහි දුක් වේදනාවක් විය. යම්කලෙක විඩූඩහ ජන සංහාරයක් කළේද, සියලුම ශාක්‍යයෝ එකල්හි නැසූහ.
ඵුස්ස බුදුරදුන්ගේ සස්නෙහි ශ්‍රාවකයින්ට යව. කවු, අනුභව කරව්, ඇල්හාල් බත් අනුභව නොකරව් යයි නින්දා කළෙමි.
බමුණෙකු විසින් කරණ ලද, ආරාධනය අනුව වෙරඤ්ජාවෙහි විසීමි. එම කර්ම විපාකයෙන් තෙමසක් යව අනුභව කළෙමි.
යුද්ධයක් නොපවත්නා කල්හි, මල්ල යුද්ධය යෙදවීමි. එම කර්ම විපාකයෙන් මාගේ පිටෙහි දුක් වේදනාවක් විය.
මම පෙර වෙදෙක් වීමි. (ධනාශාවෙන්) සිටු පුතෙක් විරේක කරවීමි. එම කර්මයෙන් මට ලේ අතීසාර රෝගය වැළඳුනි.
ජොතිපාල නම් මානවකයකු වූ මම, එකල්හි කාශ්‍යප බුදුරජාණන් වහන්සේට, මුණ්ඩයාට සම්බොධි ඥානයක් කොයින්ද? සම්බොධි ඥානය ඉතා දුර්ලභයැයි කීමි.
එම කර්ම විපාකයෙන්, උරුවෙලායෙහි සාවුරුද්දක්, බොහෝ දුෂ්කර ක්‍රියා කළෙමි. ඉන්පසු සම්බෝධියට පැමිණියෙමි.
පෙර කර්මයෙන් වළක්වන ලදුයේ, නොමගින් උතුම් බෝධිය සොයන්නෙමි, මම ඒ මාර්ගයෙන් උතුම් බුද්ධත්වයට නොපැමිණියෙමි.
පින් පව් ක්‍ෂය කරන ලදුයේ, සියලු තැවීම් බැහැර කරන ලදුයේ සෝක රහිත වූයේ, උපායාස රහිත වූයේ ආශ්‍රව රහිත වූයේ පිිරිනිවෙන්නෙමි.
සියලු අභිඥා බලයට පත් සර්වඥයන් වහන්සේ අනවතප්ත මහවිල් කෙරෙහිදී, භික්‍ෂු සංඝයා හමුයෙහි මෙය ප්‍රකාශ කළ සේක.
නවවැන්නෙහි **උපසෙනස්ස** යන මෙහි උපසෙන යනු එම තෙරුන්ගේ නාමයයි. වංගන්ත බමුණුගේ පුත් බැවින් වංගන්ත පුතුයැයි ද වහරති.
ආයුෂ්මත් සැරියුත් තෙරුන්ගේ බාල සොයුරු වූ මේ තෙර වනාහි, සස්නෙහි පැවිදිව ශික්‍ෂාපද නොපැනවූ කලැ උපසපන් දෙවස්වැ, උපාධ්‍යාය වී එක් භික්‍ෂුවක් උපසම්පදාකොට, ඔහු සමග භාග්‍යවතුන් වහන්සේට උපස්ථානයට ගියේය. භාග්‍යවතුන් වහන්සේ විසින් එම භික්‍ෂුවගේ එක්ව වසන බැව් විචාරා **ඛන්‍ධකයෙහි** ආක්‍රමයෙන්, හිස් පුරුෂය, නුඹ යම් ආකාර වූ සමූහයා සමග බැඳීම් සංඛ්‍යාත බහුලතාවයට ඉතා ඉක්මණින් පෙරළිනි යයි මනාව ගර්හා කරන ලදුයේ කසයෙන් පහර ලද ආජානේය අශ්වයෙකු මෙන් සංවේගයට පත් මනසින් යුතුව යම් ආකාර වූ මම දැන් පිරිස නිසා භාග්‍යවතුන් වහන්සේ විසින් ගර්හා කරන ලද්දේ වෙමි. පිරිස නිසාම ප්‍රසංසාහර්ය වන්නෙම් යයි උත්සාහවත් වූයේ සියලු ධුත ධර්මයන් සමාදන්ව පවත්නේ විදර්ශනා අරඹා නොබෝ කලෙකින්ම ෂඩභිඥා සිව්පිළිසිඹියා ප්‍රාප්ත මහා ක්‍ෂීණාශ්‍රවයෙක්ව, තම ඇසිරි කරනවුන් ධුතාංගධරයින්ම කොට, ඔවුන් සමග භාග්‍යවතුන් වහන්සේ කරා එළැඹ, සන්‍ථත ශික්‍ෂාපදයෙහි සඳහන් ක්‍රමයෙන් ‘උපසේන නුඹගේ මේ පිරිස ප්‍රසාදජනකයයි, පිරිස් වශයෙන්, භාග්‍යවතුන් වහන්සේගේ හමුයෙන් ලද ප්‍රශංසා ඇතියේ, “මහණෙනි, මාගේ ශ්‍රාවක භික්‍ෂූන් අතර, යම් මේ වග්ගන්ත පුත්‍ර උපසේන කෙනෙක් වේද? හැම ආකාර සතුට ගෙන දෙන්නවුන් අතර ඔහුම අග්‍රය”. එතදග්‍රස්ථානයෙහි තබන ලද අසූමහ ශ්‍රාවකයන් අතර ඇතුළත් වූයේ වේ.
හෙතෙම එක් දිනක් පසුබත පිණ්ඩපාතයෙන් ඉවත්වූයේ (වැළැකුගේ) අතවැස්සන් තම තමන්ගේ දිවා ස්ථානයන්ට ගිය කල්හි දිය කලයෙන් දිය ගෙන පා සෝදා ශරීරාංග සිසිල්කොට සම්කඩ අතුරා දිවා ස්ථානයෙහි දිවා විහරණ සඳහා හුන්නේ තම ගුණයන් සිහි කළේය. ඔහුට ඒවා නොයෙක් සියදහස් ගණන් ඊයක් පසු ඊයක් මෙන් වැටහුනි. හෙතෙම, ඒ බුදුරදුන්ගේ ශ්‍රාවකයෙක් මෙබඳු ගුණ ඇතිවූයෙහි නම් එම ශාස්තෲන් වහන්සේගේ ගුණ කෙබඳු විය හැකිදැයි භාග්‍යවතුන් වහන්සේගේ ගුණ අභිමුවව මෙනෙහි කිරීම යැවීය. එහෙයින් ඔහුට එම ඤාණබල අනුරූපව නොයෙක් කෝටි ගණන් වැටහිණි. හෙතෙම මාගේ ශාස්තෲන් වහන්සේ මෙබඳු සීලයකින් යුක්තය. මෙබඳු යහපත් පැවැත්මෙන් යුක්තය. මෙබඳු ප්‍රඥායෙන් යුක්තය. මෙබඳු මිදීම්වලින් යුක්තය. ආදියෙන්ද, මේ ආකාරයෙන්ද ඒ භාග්‍යවතුන් වහන්සේ අර්හත්ය. සම්‍යක් සම්බුද්ධයහ යන ආදියෙන් ද ශාස්තෲන් වහන්සේගේ ගුණ ප්‍රකට කිරීම් ආකාරයෙන් සිහිකොට ඉක්බිති ‘මනාව කියන ලද්දේය යන ආදියෙන් ධර්මයෙහිද, ‘මනාව පිළිපන්නේය යන ආදියෙන් ආර්ය සංඝයාගේ ද ගුණ සිහි කළේය. මෙසේ මහතෙරහු තෙරුවන් ගුණයන්හි නොයෙක් ආකාර වෙනස්කම් ප්‍රකට වූ කල්හි තමා ප්‍රමුදිත වයේ මහත් ප්‍රීති සොම්නසක් මනා සේ විඳිමින් හුන්නේය. එකරුණ දැක්වීමට **ආයස්මතො උපසෙනස්ස වග්ගන්ත පුත්තස්ස රහො ගතස්ස** ආදිය යූ.සේයි.
එහි **රහොගතස්ස** යනු රහසිගත වූවහුට පටිසල්ලීනස්ස යනු හුදෙකලා වූවහුට, එවං චෙතසො පරිවිතක්කො උදපාදි යනු මෙසේ දැන් කියනු ලබන ආකාර ඇති සිතට විතර්කයක් උපනි. ලාභාවත මෙ යනු යම් ආකාර වූ මෙම මනුෂ්‍යත්වය, බුද්ධෝත්පාදය, ශ්‍රද්ධාව බෝධාදීහු විශ්මයෙකි. ඒකාන්තයෙන් මවිසින් ඒවා ලබන ලද්දෙමි. **සුලද්ධං වත මෙ** යනු මවිසින් භාග්‍යවතුන් වහන්සේගේ සස්නෙහි පැවිදි උපසම්පදා, තෙරුවන් ඇසුරු කිරීම් ආදියෙන් යම්කිසිවක් ලබන ලදද? විශ්මයෙකි. එය මා විසින් ඒකාන්තයෙන් මනාසේ ලබන ලදි. එහිලා **සත්‍ථාච මෙ** ආදියෙන් කරුණ කීවේය.
එහි මෙලෝ පරලෝ පරමාර්ථයන්ගෙන් සුදුසු පරිදි සත්ත්වයින්ට අනුශාසනා කෙරේනුයි **සත්‍ථායි,** පෙර පින් ඇති බව ආදී කාරණයන්ගෙන් **භගවායි.** කෙලෙසුන් කෙරෙන් දුර හෙයින්ද, සංසාර චක්‍රයෙහි දැතිරෝද නැසූ හෙයින්ද, කෙලෙස් සතුරන්ගේ නැසීම කළ හෙයින්ද, ප්‍රත්‍යය ආදීන්ට සුදුසු හෙයින්ද, පව් කිරීමෙහි රහස් නොමැති හෙයින්ද අරහංයි, මනාව තෙමේම සියලු ධර්මයන් අවබෝධ කළ හෙයින් **සම්මා සම්බුද්ධොයි** මේ මෙහි සංක්‍ෂේපයයි. විස්තරය වනාහි විසුද්ධි මාර්ගයෙහි බුද්ධානුස්මෘති නිර්දේශයෙන් ගතයුතුය.
**ස්වාක්ඛාතෙ** යනු මනාසේ (කියන ලද) දෙසන ලද, ඒකාන්තයෙන් සසරින් නිදහස දෙන ලෙස දේශිත, ධම්ම විනයෙ යනු බුදු වදන්හි, එය වනාහි අවවාදය පරිදි පිළිපදිනවුනට සසර දුක්හි වැටීමෙන් වළක්වා දැරීමෙන්ද, රාගාදී කෙලෙස් හික්මවන හෙයින්ද ධර්මවිනය යයි කියයි. **සබ්‍රහ්මචාරයො** යනු ශ්‍රේෂ්ඨාර්ථයෙන් බ්‍රහ්ම සංඛ්‍යාත භාග්‍යවතුන් වහන්සේගේ සාසන ආර්යමාර්ග සත්‍යයෙහි සමව හැසිරෙත්. පිළිපදිත්නුයි සබ්‍රහ්මචාරයොයි. **සීලවන්තො** යනු මාර්ග සීල ඵල සීල වශයෙන් සිල්වත්හ. **කල්‍යාණ ධම්මා** යනු සමාධි, ප්‍රඥා, විමුක්ති, විමුක්ති ඥාන දර්ශනාදී යහපත්, සුන්දර ධර්ම ඔවුන්ට ඇත්තේනුයි කල්‍යාණ ධම්මායි එයින් සංඝයාගේ මනා ප්‍රතිපත්තිය පෙන්වයි. **සීලෙසු චම්හි පරිපූරකාරී** යනු මම ද පැවිදිව තිරිසන් කථා කියන, කාය දෘඪතා බහුලව නොවිසීමි. තවද ප්‍රාතිමෝක්‍ෂ සංවර ආදී සිව්වැදෑරුම් වූද සීලය, කඩනුවූ, සිදුරු නුවූ, පුල්ලි නැති, කබර රහිත, දාසත්වයෙන් තොර, නුවණැත්තන් විසින් ප්‍රශංසා කරන ලද කෙලෙස් සපර්ශ රහිත කොට සම්පූර්ණ කරනුයේ ආර්ය මාර්ගයටම පිවිසිනැයි කියයි. ඉන් තමාගේ යට ඵලද්වයයෙහි සම්පත්තිය දක්වයි. සෝවාන් සකෘදාගාමීහු වනාහි සීලයන්හි පරිපූරකාරීහුය. **සාහිතො චම්හි එකග්ග චිත්තො** යනු උපචාර අර්පණා භේදයෙන් සමාධියෙහි සර්වාකාරයෙන් අවික්‍ෂිප්ත සිතැත්තේ සමාහිත වූයේ වෙමි. මෙම සමාධියෙහි සම්පූර්ණ කිරීම් වචනයෙන් තමාගේ තෘතීය ඵල සම්පත්තිය පෙන්වයි. අනාගාමීහු වනාහි සමාධියෙහි පරිපූරකාරීහුය. **අරහාචම්හි ඛීණාසවො** යනු කාමාශ්‍රවාදීන්ගේ සර්වප්‍රකාරයෙන් ක්‍ෂීණ හෙයින් ක්‍ෂීණාශ්‍රම නම් වේ. එයින්ම භව සංයෝජන ක්‍ෂය කරන ලද හෙයින් දෙවියන් සහිත ලෝකයෙහි අග්‍ර දක්‍ෂිණෙය්‍යතාවයෙන් අර්හත් නම් වෙමි. එයින් තමාගේ කළයුත්ත කළ බව දක්වයි. **මහිද්ධිකො චම්හි මහානුභාවො** යනු අධිෂ්ඨාන විකුර්වණ ආදී සෘද්ධීණ්හි මහත් වසී භාවයෙන් යුක්ත වූ හෙයින් මහත් සෘද්ධි ඇත්තේ උදාර වූ පුණ්‍යානුභාවහෙිද ගුණානුභාව සම්පත්තියෙන්ද මහානුභාව වෙමි. එයින් හෙතෙම තමාගේ ලෞකික අභිඥා නව අනුපූර්ව විහාර සමවත් යෝගය දක්වයි. ආර්යයෝ අභිඥාවන්හි වසීභාවයෙන් කැමැති දැයක් නිෂ්පාදනයෙන් මහා සෘද්ධි ඇත්තෝ වෙති. පූර්ව උපනිශ්‍රය සම්පත්තියෙන් ද නොයෙක් විහාර සමාපත්තීන්ගෙන්ද පිරිසිදු කරන ලද සන්තාන හෙයින් මහානුභාව වෙති.
**භද්දකං මෙ ජීවිතං** යනු මෙසේ විවිධාකාර සීලාදී ගුණ යුක්ත වූ මාගේ යම් ආකාර වූ මෙම කය දරයිද? ඒතාක් සත්ත්වයින් හිතසුවයම වඩයි. පුණ්‍යක්‍ෂේත්‍ර භාවයෙන් මාගේ ජීවිතයද යහපත්ය. සුන්දරය. **භද්දකං මරණං** යනු ඉදින් වනාහි මෙම ආධ්‍යාත්මික ස්කන්ධ පංචකය මෙම ක්‍ෂණයෙහිම දර නැති ගින්නක් මෙන් නිවී යයිද? එම ප්‍රතිසන්ධි රහිත පරිනිර්වාණ සංඛ්‍යාත මරණයද මට සොඳුරු යැයි දෙතන්හිම අකම්ප්‍ය භාවය දක්වයි. මෙසේ මහ තෙරහු ප්‍රහීණ නුවූ සොම්නස් අධික ප්‍රීති ස්වභාවය උත්සන්න හෙයින් එම උදාර සොම්නස් ධර්ම බුහුමනින් ධර්ම ප්‍රීති මනාව විඳීමෙන් මනාව කල්පනා කළේය.
එය ශාස්තෲන් ගඳකිළියෙහි වැඩහුන්නේම සර්වඥතා ඥානයෙන් දැන ජීවිතයෙහිද මරණයෙහිද ඔහුගේ නොසැලෙන පැහැදිලි කිරීමට මෙම උදන් ඇනූ සේක. එහෙයින් **අථඛො භගවා ඉමං උදානං උදානෙසි** යි යූ.සේයි.
එහි **යංජීවිතං නතපති** යනු ක්‍ෂීණාශ්‍රව පුද්ගලයා ජීවිතයෙහි මතු ස්කන්ධ පැවැත්මෙහි මුලුමනින්ම නොමැති හෙයින් **න තපති** නොපෙළයි. වත්මන් ජීවිතයද සියලු ආකාරයෙන් ප්‍රත්‍යයෙන් හටගත් ස්වභාව හෙයින් සිහිය හා ප්‍රඥාවගේ මහත්භාවයට පැමිණීමෙහිදී හැමතැන සිහිය හා විමසන නුවණ එක්වීමෙන් නොපෙළයි. යම් ආකාර වූ අන්ධ පෘථග්ජන තෙමේ පාපී ජන සේවනයෙන් නුනුවණින් මෙනෙහි කිරීම් බහුල වූයේ, කළ අකුසල් හා නොකල කුසල් ඇතියේ හෙතෙම මවිසින්, යහපතක් නොකරන ලදැයි ආදී ක්‍රමයෙන් විපිලිසරයෙන් තැවේනුයි ඔහුගේ එම ජීවිතය තැවෙයි නමැ. අනෙක් අය වනාහි නොකරන ලද පව් ඇත්තේ, කරන ලද පිනැත්තේ සප්ත ශෛක්‍ෂ්‍යයන් හෝ කලන පුහුදුනා සමග එකතුව කළ පිනැතියේ, තැවෙන ධර්ම දුරැලීමෙන්, නොතැවෙන ධර්මයන්ගේ යුක්ත වූයේ පශ්චාත්තාපයෙන් නොතැවෙත්නුයි ඔවුන්ගේ ජීවිත නොතැවෙති. ක්‍ෂීණාශ්‍රවයන් පිළිබඳව කිවයුත්තක්ම නැතැයි ප්‍රවෘත්ති දුක්ඛයාගේ වශයෙන් අර්ථ වර්ණනාව කරන ලදි.
**මරණන්තෙ නසොචති** යනු සෝක නොකරයි. අනාගාමී මාර්ගයෙන්ම සෝකය මුලිනුපුටාලන ලද හෙයින් මරණ සංඛ්‍යාත අන්තයෙහි, කෙළවර මරණ සමීපයෙහි හෝ **සවෙ දිට්ඨ පදො ධීරො සොකමජ්ඣෙන සොචති** හෙතෙම දුක්ඛාදී සිව් ධර්ම පදයන්ගේද නිර්වාණයාගේද දිටි හෙයින් දිට්ඨපදොයි. ධෛර්යයෙන් යුක්ත හෙයින්න ක්‍ෂීණාශ්‍රවයන් වහන්සේ **ධීරොයි.** සෝක කරන ස්වභාව හෙයින් සෝකයැයි ලද නම් ඇති, පහ වූ රාග ඇති සත්ත්වයින්ට, සෝකයට හේතුවන ලෝක ධර්මයන්ගේ මධ්‍යයෙහි සිට ද සෝක නොකරයි.
දැන් ඔහුගේ සර්වාකාරයෙන් සෝක හේතූන්ගේ අභාවය දක්වන්ට **උච්ඡින්න භව තණ්හස්ස** යන ආදිය වදාළහ. එහි යමෙකු ගේ භව තෘෂ්ණාව සර්වප්‍රකාරයෙන් අග මගින් සිඳින ලදද? සෙසු කෙලෙසුන්ගේද ශේෂ රහිතව ව්‍යපසමනයෙන් සන්සුන් සිතැති එම භික්‍ෂුවගේ, **වික්ඛීණො ජාති සංසාරො** යන ජාතිය මුල්කොටැති -
ස්කන්ධ, ධාතු, ආයතනයන්ගේ පිළිවෙළින් නොසිඳි පැවැත්ම සංසාරයැයි කියනු ලැබේ.
කියන ලද ආකාර ඇති සංසාරය විශේෂයෙන් ක්‍ෂය කරන ලදි. එහෙයින් **නත්‍ථි තස්ස පුනබ්භවොයි**. එබඳු ස්වභාව ඇති එම ආර්ය පුද්ගලයාට මතු පුනර්භවයක් නැත. එහෙයින් ඔහුට උත්පත්ති සංසාරය ක්‍ෂීණය. කවර හෙයින් පුනර්භවය නැත්ද? සිඳින ලද භව තෘෂ්ණා සන්හුන් සිත් ඇත්තේ වේද? එහෙයින් යැයි ආපසු හැරී කිවයුතුය. නොහොත් සසර ඉපැත්ම ක්‍ෂය වූයේය. එහෙයින්ම ඔහුට පුනර්භවයක් නැතැයි අර්ථය යෙදිය යුතුය.
දසවැන්නෙහි **අත්තනො උපසමං** යන ශ්‍රාවක පාරමී මස්තකප්‍රාප්තියට හේතු වූ අග්‍ර මාර්ගයෙන් තමාගේ ශේෂ රහිත කෙලෙස් සංසිඳවීමයි.
ආයුෂ්මත් සැරියුත් තෙරණුවෝ නොසන්සිඳවන ලද කෙලෙසුන් ඇති සත්ත්වයින්ගේ රාගාදී කෙලෙසුන්ගෙන් හටගත් තැවීම්, දාහ, දැවීම් ආදී දුකට හේතු වූ ක්ලේෂාභිසංස්කාර නිමිත්තද, ජාති, ජරා, ව්‍යාධි, මරණ, සෝක, පරිදේව ආදී දුක්ද, ප්‍රත්‍යක්‍ෂ වශයෙන් දැක අතීත අනාගතයන්හිද ඒවායි සංසාර වෘත්ත මූලික දුක මනාව තුලනය කොට, කරුණා කරනුයේ තමාද පෘථග්ජන කාලයෙහි, අනුභව කරන ලද කෙලෙස් නිමිත්ත හෝ අනල්ප වූ දුකද සිහිකොට, මෙවන් මහ දුකකට හේතු වූ කෙලේස දැන් මට මනාව ප්‍රහීණ වූයේ යයි තම කෙලෙස් සන්සිඳුම නිතර ප්‍රත්‍යවේක්‍ෂා කරයි. ප්‍රත්‍යවේක්‍ෂා කරනුයේද, මෙම මෙතෙක් කෙලෙස් සෝවාන් මාර්ගයෙන් සන්සිඳවන ලදි. මෙතෙක් සකෘදාගාමී මාර්ගයෙන්, මෙතෙක් අනාගාමී මාර්ගයෙන්, මෙතෙක් අර්හත් මාර්ගයෙන් සන්සිඳවන ලදැයි ඒ ඒ මාර්ග ඤාණයන්ගෙන් - සීමා වශයෙන් කෙලෙසුන්ගේ සන්සිඳවන ලද බැව් ප්‍රත්‍යවේක්‍ෂා කරයි. එහෙයින් **අත්තනො උපසමං පච්චවෙක්ඛමානොයි** යූ.සේයි.
වෙනත් තෙර කෙනෙක් අර්හත් ඵල සමවතට සමවැද, එය ප්‍රත්‍යවේක්‍ෂා කොට ඒකාන්තයෙන් මෙහි මේ ශාන්ත ප්‍රණීත භාවය අත්‍යන්තරයෙන් ශාන්ත හෙයින්, අසංඛත ධාතුයෙන් ආරම්මණ වශයෙන් තෙමේ ද මනාව කෙලෙස් සන්සිඳවූයේ යැයි මෙසේ නිතර සන්සිඳීම ප්‍රත්‍යවේක්‍ෂා කෙරේයයි කියයි. අන්‍යයන් වනාහි ශේෂ රහිත කෙලෙසුන්ගේ සන්සිඳීමෙන් කෙළවර හටගත් අග්‍රඵලයම සන්සිඳීම නම් වේ. එය ප්‍රත්‍යවේක්‍ෂා කරමින් හුන්නේ යයි කියයි.
**එතමත්‍ථං විදිත්‍වා** යනු යම් මේ ආයුෂ්මත් සැරියුත් තෙරුන්ගේ දිලිසෙන ප්‍රඥතාදීන්ට හේතු වූ ශ්‍රාවකයින් අතර, අනෙකෙකුට සාධාරණ නොවූ, කෙලෙස් ප්‍රහාණය හෝ අග්‍රඵලය හෝ සන්සිඳීම පිළිවෙලින් යූ.සේයි. එහි ප්‍රත්‍යවේක්‍ෂා සංඛ්‍යාත අර්ථය සර්වාකාරයෙන් දැන එහි අනුසස් දැක්වීමට මේ උදන් ඇනූ සේක.
එහි **උපසන්ත සන්ත චිත්තස්ස** යනු උපශාන්ත වූම සන්සුන් සිත ඔහුටනුයි උපසන්ත සන්ත චිත්තොයි. සමවත් විෂ්කම්භනයෙන් සන්සුන් කෙලෙස් හෙයින් උපසන්ත චිත්තංයි. සර්වප්‍රකාරයෙන් සන්සුන් ශාන්ත භාවයැයි නොකියයි. එම සන්සුන් භාවයෙහි සීමාව ඉක්ම නොගිය බැවිනි. අග මගින් එසේ නොවේ. ඔහු විසින් අත්‍යන්තයෙන්ම කෙලෙසුන්ගේ නැසූ හෙයින් රහත්හුගේ සිත නැවත කෙලෙසුන්ගේ සන්සිඳවිය යුතු නොමැති හෙයින්, සමථ විදර්ශනා යට මාර්ගයන්ගෙන් සන්සුන් කෙලෙස්ව අත්‍යන්ත ශාන්ත භාවයෙන්ම සන්සුන් ශාන්ත යැයි කියයි. එහෙයින් සන්සුන් වූයේම වී සන්සුන් සිත ඔහුටනුයි “උපපසන්ත සන්ත චිත්තො”යි. ව්‍යපසමනය උපශාන්ත යැයි කියායි. අත්‍යන්ත ව්‍යපසමනයෙන් ශාන්ත සිතට යැයි අර්ථයි.
තවද සියලු ක්‍ෂීණාශ්‍රවයන්ට ශේෂ රහිත කෙලෙස් සන්සිඳීම් ඇති කල්හිද, ශ්‍රාවක පාරමී ඥානයාගේ මස්තකප්‍රාප්තියට හේතු වූ, ශ්‍රාවකයින් තර අන්‍යයන් හා සාධාරණ නුවූ දම් සෙනෙවිහුගේ කෙලෙස් සංසිඳවීමෙහිලා විශේෂ සහිතතාවයන් දැක්වීමට “උපසන්ත සන්ත චිත්ත”යැයි ශාස්තෲන් වහන්සේ උපශාන්ත ශබ්දයෙන් වෙසෙසා වදාළ සේක.
එහි මේ අර්ථයි. බොහෝ සේ බලවත් සන්සුන් බව උපශාන්තයි. එම උපසමයෙන්, සංයමයෙන් සන්සුන් හෝ වූ සන්සුන් බව සන්සුන් ශෘන්තයි. එබඳු සිතක් ඔහුට නුයි සියල්ල පළමු පරිදියි. එසේම එය භාග්‍යවතුන් වහන්සේ විසින්, මහණෙනි සැරියුත් තෙමේ මහා ප්‍රාඥය. බැබලෙන ප්‍රාඥය. පැතිර සිටි ප්‍රාඥය. ධාවන ප්‍රාඥය. තීක්‍ෂණ ප්‍රාඥය. විනිවිද යන ප්‍රාඥයයි ආදී නොයෙක් ක්‍රමයෙන් වර්ණනා කරන ලදි. ස්තුති කරන ලදි. **නෙත්තිච්ඡින්නස්ස** යනු භව තෘෂ්ණාව නෙත්ති යැයි කියයි. සංසාරයාගේ ගෙනයන හෙයින් එම ගෙනයාම සිඳින ලද්දේ ඔහුගේනුයි නෙත්තච්ඡින්නොයි. එම තෘෂ්ණාව සිඳින ලද්දහුගේ ප්‍රහීණ තෘෂ්ණා ඇතියහුගේ යයි අර්ථයි. **මුත්තො මාර බන්‍ධනා** යනු හෙතෙම මේ ආකාර වූ, ක්‍ෂය කරන ලද බව බැඳුම් ඇතියේ සියලු මාර බන්‍ධනයන්ගෙන් මිදුනේ, ඔහුට මාර බන්ධනයන්ගෙන් මිදීම සඳහා කළයුතු දෙයක් නොමැත. එහෙයින් දම්සෙනෙවි තම සන්සිඳීම ප්‍රත්‍යවේක්‍ෂා කරයි. සෙස්ස කියන ලද ආකාරමය.
සොණ වර්ගය
මහා වර්ගයෙහි පළමුවැන්නෙහි **මල්ලිකාය දෙවියා සද්ධිං** යනු තමාගේ අගමෙහෙසිය වූ මල්ලිකා සමග **උපරිපාසාද වරගතො** යනු විශාල ප්‍රාසාදයෙහි මතු මහලට ගියේ, **කොචඤ්ඤො අත්තනා පියතරො** යනු තමාට වඩා ප්‍රියකරන අන්කිසි කෙනෙක්, **අත්‍ථිනුඛො තෙ** යනු කිමෙක්ද, නුඹගේ එවැනි ප්‍රියකරන කෙනෙක් ඇත්දැයි දේවියගෙන් විචාරයි.
කවර හෙයින් විචාරයිද? මැය වනාහි සැවැත්නුවර දුගී මල්කරුවෙකුගේ දියණියකි. එක්දිනක් වෙළඳසලින් කැවුමක් ගෙන මල් අරමට ගොස් කන්නෙමියි යන්නී විරුද්ධ මාර්ගයෙහි බික්සඟන පිරිවරන ලද භාග්‍යවතුන් වහන්සේ පිඬු පිණිස හැසිරීමට පිවිසෙන්නහු දැක පසන් සිතැත්තී එය භාග්‍යවතුන් වහන්සේට දුන්නාය. ශාස්තෲන් වහන්සේ එතැන වැඩසිටිනා ආකාරයක් දැක්වූ සේක. අනඳ තෙරහු සිවුරක් පනවා දිනි. භාග්‍යවතුන් වහන්සේ එහි හිඳ එම කැවුම් අනුභව කොට මුව සෝදා සිනහ පහළ කළ සේක. තෙරහු ස්වාමීනි, මැයගේ දානයෙහි කවර විපාකයක් වන්නේදැයි විමසීය. ආනන්දය, අද ඇය තථාගතයන් වහන්සේට ප්‍රථම භෝජනය දුන්නේය. අදම කොසොල් රජුගේ ප්‍රියමනාප අගමෙහෙසිය වන්නේ යයි වදාළ සේක. එදිනම රජු කාසි ග්‍රාමයෙහි බෑනා සමග යුදකොට පැරැදී පැන පැමිණියේ, නගරට පිවිසෙනුයේ සෙබල සමූහයාගේ පැමිණීම බලාපොරොත්තු වන්නෙමියි එම මල් අරමට පිවිසියේය. ඕ පැමිණි රජු දැක ඔහුට වත්පිළිවෙත් කළාය. රජු ඇයගේ වත් කෙරෙහි පැහැදී පියා කැඳවා මහත් ඓශ්වර්යය දී ඇය අන්තඃපුරයෙන් ඉවත්කරවා අග මෙහෙසුන් තනතුරෙහි තැබීය. නැවත එක්දිනක් රජු මවිසින් මැයට මහත් ඓශ්වර්යය දෙන ලදි. නුඹට කවරෙක් ප්‍රියදැයි මැයගෙන් විචාරන්නෙම් නම් ඉතා යෙහෙකැයි සිතීය. ඕ මහරජ, ඔබ ප්‍රිය යැයි කියා නැවත මගෙන් විචාරන්නේය. ඉක්බිති මම ඇයට මටද ඔබම ප්‍රිය යැයි කියන්නෙමියි මෙසේ ඔහු ඔවුනොවුන් අතර විශ්වාසය ඇතිකරලීම සඳහා සතුටුවිය යුත්තක් කරනුයේ විචාළේය.
දේවිය වනාහි නුවණැතිය. බුද්ධෝපස්ථායිකාවකි. සංඝෝපස්ථායිකාවකි. මෙම ප්‍රශ්නය රජුගේ මුහුණ බලා නොකිව යුත්තේ යයි සිතා තත්වාකාරයෙන්ම කියන්නී, **නත්‍ථි ඛො මෙ මහාරාජ කො චඤ්ඤො අත්තනා පියතරොති** අන් කෙනෙකුට වඩා මම මට ම ප්‍රිය කරමි යි කීවාය. කියාද තමා විසින් ප්‍රකාශිත අර්ථය උපායෙන් රජුට ප්‍රත්‍යක්‍ෂ කරවනු කැමැත්තී, **තුය්හං පන මහාරාජ අත්‍ථඤ්ඤො කොචි අත්තනා පියතරො** යි. යම්සේ රජු ඇයගෙන් විමසන ලද ද? එසේම රජු විචාළාය. රජුද ඇගේ ස්වභාව ලක්‍ෂණයෙන් කියන ලද හෙයින් නවතින්ට නොහැකි වනුයේ, තෙමේද ස්වභාව ලක්‍ෂණයෙන්ම කියනුයේ යම්සේ දේවිය ප්‍රකාශ කළේද? එසේම ප්‍රකාශ කළේය.
ප්‍රකාශකොටද මෝඩ ස්වභාව හෙයින් - “මම පෘථුවීශ්වර රජෙක්මි. මහත් පෘථුවි මණ්ඩලය දිනා වාසය කරමි. මට වඩා අන් පියකරු අනෙකෙක් නොදකිමියි කීම මට යෝග්‍යය. මැය වනාහි පහත් කුල වූවා වසලියෙකැ. මවිසින් උස්තැන තබන ලදි. ස්වාමී වූ මා එසේ ප්‍රිය නොකරයි. තමාම ප්‍රියයැයි මා හමුවෙහි කියයි. මැය ඒකාන්තයෙන් කර්කශක යැ”යි නොසතුටට පත්ව “නුඹට තෙරුවන් නම් වඩා ප්‍රිය නොවේදැ”යි චෝදනා කළේය. දේවිය, දේවයන් වහන්ස, මම තමාගේ සගමොක් සුවයන්ට හිතවත් වන්නී මනාව ප්‍රිය කරමි. එහෙයින් තමාම මට වඩාත් ප්‍රිය යැයි කීවාය. මේ මුළු ලෝකයම තමාගේ අර්ථ සිද්ධියම සලකා අනෙකාට ප්‍රිය කරයි. පුතෙකු ප්‍රාර්ථනා කරනුයේද මොහු මා දිරූ කල්හි පෝෂණයකරන්නේ යැයි අපේක්‍ෂා කරයි. දියණිය මාගේ කුලය වඩන්නේ යැයිද, භාර්යාව මාගේ පාදයන් සේවනය කරන්නේයැයිද අනෙකුත් ඤාති, මිත්‍ර බන්ධූන් ඒ ඒ කෘත්‍යය වශයෙන් මෙසේ ආත්මාර්ථයම බලන්නා වූ ලෝකයා අන්‍යයාට ප්‍රිය කරයි. මෙය දේවියගේ අදහසයි.
ඉක්බිති රජු මෙසේ සිතීය. මේ මල්ලිකාව දක්ෂය. නුවණැතිය. නිපුණය. මට තමාම වඩා ප්‍රිය යැයි කියයි. මටද තමාම වඩා ප්‍රිය වී වැටහේ. එහෙයින් මම මෙකරුණ ශාස්තෲන් වහන්සේට සැළ කරන්නෙමි. යම්සේ ශාස්තෲන් වහන්සේ මට ප්‍රකාශ කරන්නේද, එසේ එය දරන්නෙමි. මෙසේද සිතා ශාස්තෲන් වහන්සේ සමීපයට එළඹ මෙ කරුණ සැළ කළේය. එහෙයින් **අථඛො රාජා පසෙනදි කොසලො -පෙ- පියතරොති** යි යූ.සේයි.
**එතමත්‍ථං විදිත්‍වා** යනු ලෝකයෙහි සියලු සත්ත්වයින්ට තමාම තමාට වඩා ප්‍රිය යැයි රජු විසින් කියන ලද එම කරුණ සර්වප්‍රකාරයෙන් දැන එම කරුණ පැහැදිලි කිරීමට මෙසේ උදන් ඇනූ සේක.
එහි, **සබ්බාදිසා අනුපරිගම්ම චෙතසා** යනු සියලුම දස දිශාවන් ශේෂ රහිතව සෙවීම් වශයෙන් සිතින් අනුව ගොස්, **නෙවජ්ඣගා පියතර මත්තානා ඣචි** යනු තමාට වඩා අතිශයින් ප්‍රිය අන් කිසි පුරුෂයෙක් සම්පූර්ණ උත්සාහයෙන් සොයනුයේ **ක්‍වචි** කිසිතැනෙක, සියලු දිශාවන්හි නො ලබන්නේ ය. **එවං පියො පුථු අත්තා පරෙසං** යනු මෙසේ කිසිවෙකුට තමාට වඩා ප්‍රිය වූවෙකු නොලැබීම් වශයෙන් පුථු වෙන් වෙන්ව ඒ ඒ සත්ත්වයින්ට තමා ප්‍රිය වේ. **තස්මා න හිංසෙ පරං අත්තකාමො** යනු මෙසේ සියලුම සත්ත්වයෝ තමාට ප්‍රිය කරයි. තම සුව කැමැති වූයේ, දුක් පිළිකුල් කරනුයේ එහෙයින් තමාට කැමැතියේ තම හිතසුව කැමැති වූයේ, දුක් පිළිකුල් කරනුයේ එහෙයින් තමාට කැමැතියේ තම හිතසුව කැමැති වනුයේ, අන්‍ය සත්ත්වයා යටත් පිරිසෙයින් කුරුකුහුඹියෙක් තරම්වත් නොසලකයි. න හිංස - නොපෙලන්නේය. නොනසන්නේය. අත්වලින්, මැටිකැට ලීදඬු ආදීන්ගෙන් ද නොවෙහෙසන්නේ ය. යමෙකුට වනාහි තමා විසින් කළ දුක් පීඩාවෙහි, එය ඉන් සංක්‍රමණය වන්නාක් මෙන් කාලයක් ගතවීමෙහිදී තමා කෙරෙහි දිස්වන්නේය. මෙය වනාහි කර්මයන්ගේ ස්වභාවයයි.
දෙවැන්නෙහි **අච්ඡරියං භන්තෙ** යන මෙයද මේඝිය සූත්‍රයෙහි මෙන් ගර්හා කිරීම් ආශ්චර්ය වශයෙන් යයි දතයුතුය. **යාව අප්පායුකා** යනු යම් පමණ අල්පායුෂ්ක ඉතා ස්වල්ප ජීවිතයයි. අර්ථයි. **සත්තාහජාතො** යන උපන් සත් දවසෙහි සත්දින උපන් - එම සත්දිනෙහි උපන්, උපන් සත්වන දිනයෙහි යැයි අර්ථයි. **තුසිතං කායං උපපජ්ජි** යනු තුසිත දිව්‍ය නිකායෙහි ප්‍රතිසන්ධි ග්‍රහණ වශයෙන් පැමිණියේය.
එක් දිනක් තෙරුන් වහන්සේ පසුබත දිවා ස්ථානයෙහි හුන්නේ, ලක්‍ෂණ අනූව්‍යඤ්ජනයන්ගෙන් ප්‍රතිමණ්ඩිත සෞභාග්‍යයට පත් දර්ශානුන්තරිය වූ, භාග්‍යවතුන් වහන්සේගේ රූපකාය ශ්‍රීය මෙනෙහිකොට විශ්මයෙකි. බුදුවරුන්ගේ රූප කාය සම්පත්තිය දැකුම්කළුයි. හාත්පස ප්‍රසාදාවහය. මනහරයැයි මහත් ප්‍රීති සොම්නසක් මනාව විඳිනුයේ, වැදූ මවට නම් විරූපී වූද පුත්‍රයා සුරූපී වූයේ ප්‍රියමනාප වේ. ඉදින් වනාහි බුදුරදුන්ගේ මව මහාමායා දේවිය ජීවත් වන්නේ නම්, භාග්‍යවතුන් වහන්සේගේ රූප දර්ශනයෙහිලා කවරාකාර වූ ප්‍රීති සොම්නසක් උපදින්නේද? භාග්‍යවතුන් වහන්සේ උපන් සත්දිනකින් යම්බඳු වූ මහාමායා දේවිය කළුරිය කළාය. ඇයට එය මහා හානියකැයි සිතීය. මෙසේ සිතා භාග්‍යවතුන් වහන්සේ කරා එළැඹ, තමාගේ සිතිවිල්ල සැළ කරනුයේ ඇගේ කළුරිය කිරීමට ගරහනුයේ **අච්ඡරියං භන්තෙ** යනාදිය කීය.
සමහරු වනාහි කීහ - මහා ප්‍රජාපතී ගෝතමිය භාග්‍යවතුන් වහන්සේගෙන් මහත් උත්සාහයෙන් පැවිද්ද යාඥා කරන ලද්දේ වී නමුත් ප්‍රතික්‍ෂේප කරන ලදි. මවිසින් උපායෙන් යාඥා කරන ලදුයේ භාග්‍යවතුන් වහන්සේ අෂ්ටගරුධර්ම පිළිගැනීම් වශයෙන් ඇයට පැවිද්ද ද, උපසම්පදාවද අනුදැන වදාළ සේක. ඕ එම ධර්මයන් පිළිගෙන ලබන ලද ප්‍රවෘජ්‍යා උපසම්පදා ඇත්තේ, තෙවන පිරිස ජනිතකොට සිව්වන පිරිසට ප්‍රත්‍යය වූයේය. ඉදින් වනාහි භාග්‍යවතුන් වහන්සේගේ මව මහාමායා දේවිය ජීවත් වන්නේද? මෙසේ මෙම ක්‍ෂත්‍රිය සොහොයුරියන් දෙදෙන එක්ව මෙම සස්න හොබවන්නේය. භාග්‍යවතුන් වහන්සේද මාතෘ බුහුමනින් මාගමට සස්නෙහි පැවිද්ද ද උපසම්පදාවද පහසුවෙන් අනුමත කරන්නේය. ඇයගේ අල්පායුෂ්කතාවයෙන් මෙය ඉතා දුකසේ නිපනැයි මෙම අදහසින්, තෙරහු භාග්‍යවතුන් වහන්සේගේ හමුයෙහි, ස්වාමීනි ආශ්චර්යයැයි ආදියකීහ. එය පිළිගත නොහැකිය. භාග්‍යවතුන් වහන්සේ වනාහි තම සස්නෙහි පැවිද්ද අනුමත කරනුයේ (කැමැති වනුයේ) බරකොට කැමැති වේ. චිරකල් පැවැත්මේ කැමැත්ත නිසා සැහැල්ලු නොකරයි.
අනෙක් අය කීහ - දශබල, චතුර් වෛශාරද්‍යාදී වූ අන්‍යයන් හා සාධාරණ නුවූ අනන්ත අපරිමාණ බුදුගුණ, තෙරුන් මෙනෙහි කොට, යම් තැනැත්තියක් ලෝකයෙහි අග්‍ර පුද්ගල ශාස්තෲන් වහන්සේ දසමසක් කුසින් පරිහරණය කළේද, මෙය නම් තෙද බලයකි. එම බුද්ධ මාතාව කිසිවෙකුගේ රැකීම කරන්නියක් වන්නීය ය යන මෙය අයෝග්‍යතාවයකි. කුමක් හෙයින්ද? යම් ආකාර වූ භාග්‍යවතුන් වහන්සේගේ උපන් සත්වන දිනයෙහිදී මව කළුරිය කරයිද, කළුරිය කරන ලදුයේද තුසිත දෙව්ලොව උපදීය යන මෙය ශාස්තෲ ගුණයට යෝග්‍ය්‍ය. ආශ්චර්ය, අද්භූත සිත් හටගත්තේ වී එම තමාගේ විශ්මයෝත්පාදය භාග්‍යවතුන් වහන්සේට සැළ කරනුයේ ‘ස්වාමීනි, ආශ්චර්යයැ’යි ආදිය කීය.
ශාස්තෲන් වහන්සේ වනාහි, බෝසතුන් ඉපිද සත්දිනකින් මවගේ කළුරිය කිරීම ස්වභාව සිද්ධියකි. එම ධර්මතාවය පැහැදිලිව දක්වනුයේ, **එවමෙතං ආනන්‍ද** ආදිය වදාළහ. මේ එම ධර්මතාවයයි. සියලු බෝසත්වරු පාරමී පුරා තුෂිත දෙව්ලොව ඉපිද, එහි ආයුෂ ඇතිතෙක් සිට ආයුෂ කෙළවර දසදහසක් සක්වල දෙවිවරු විසින් රැස්ව බුදුබව සඳහා මිනිස්ලොව ප්‍රතිසන්ධි ග්‍රහණයට ඇරයුම් කරන ලුදයේ, කාල, දීප-දේශ-කුල මෙන්ම මවගේ ආයුෂ ප්‍රමාණයද බලා ප්‍රතිසන්ධි ගනිති. මේ භාග්‍යවතුන් වහන්සේද බෝසත් වූයේ, එසේම තුෂිත පුරයෙහි සිිටියේ පස්මහ බැලුම් බලනුයේ, සත්දිනක් අධික දසමස් ප්‍රමාණ වූ මවගේ ආයු ප්‍රමාණය පිරිසිඳ බලා, මේ මට ප්‍රතිසන්ධි ග්‍රහණයට කාලයයි. දැන් උපදින්ට සුදුසුයයි දැනම ප්‍රතිසන්ධි ගත්තේය. එහෙයිාන් සියලු බෝසතුන්ගේ පුරුදු කරන ලද, මනාව පුරුදු කරන ලද වශයෙන්ම දතයුතුය. එහෙයින් භාග්‍යවතුන් වහන්සේ **අප්පායුකාහි ආනන්‍ද බොධිසත්ත මාතරො හොන්ති** ආදිය වදාළහ.
**කාලං කරොන්ති** යනු කියන ලද ආකාර ඇති ආයුෂ ක්‍ෂයයෙන්ම කළුරිය කරති. වැදූ හේතුයෙන් නොවේ. අන්තිම ආත්ම භාවයන්හි බෝසත්වරුන් විසින් වාසය කරන ලද ස්ථාන චෛත්‍ය ගෘහයක් හා සමාන වේ. අන්‍යයන්ගේ පරිභෝගයට සුදුසු නොවේ. බෝසත් බව ඉවත්කොට අනෙකෙකුට අග මෙහෙසුන් තනතුරෙහි තබන්ට නොහැක. බෝසත් මවගේ ආයුෂ එපමණම වේ. එහෙයින් එකල්හි කළුරිය කෙරෙත්. මෙම කරුණම සඳහා මහ බෝසත්වරු පස්මහ බැලුම් කරති.
කවර වයසකදී කළුරිය කෙරෙත්ද? මධ්‍යම වයසෙහිය. ප්‍රථම වයස්හිදී සත්ත්වයින්ගේ ආත්ම භාවයෙහි ඇල්ම බලවත් වේ. එහෙයින් එකල්හි හටගත් ගැබ් ඇති ස්ත්‍රීහු බොහෝ සෙයින් ගැබ රක්නට නොහැකි වෙති. ගැබ්ගත්තේ වී නමුදු බොහෝ ආබාධ වේ. මධ්‍යම වයස්හි දෙකොටසක් ඉක්ම තෙවන කොටසෙහි වස්තුව පැහැදිලි වේ. පිරිසිදු වස්තුවෙහි උපන් දරුවෝ නිරෝගි වෙති. එහෙයින් බෝසත් මව්වරු ප්‍රථම වයස්හි සම්පත් අනුභව කොට, මධ්‍යම වයසෙහි තෙවන කොටසෙහි දරුවන් ප්‍රසූතකොට කළුරිය කෙරෙත්.
**එතමත්‍ථං විදිත්‍වා** යනු එම බෝසත් මවගේ ද අන්‍ය සියලු සත්ත්වයින්ගේ ද, ආත්මභාවයන්හි ආයුෂයෙහි මරණ කෙළවරතාවය දැන, එම කරුණ පැහැදිලි කිරීම් වශයෙන් නිරවද්‍ය ප්‍රතිපත්තියෙහි උත්සාහ දැක්වීමට මෙ උදන් ඇනූ සේක.
එහි **යෙ කෙචි** යනු අනියම් නිර්දේශයයි. **භූතා** යනු උපන්නාහු (සත්ත්වයෝ) **භවිස්සන්ති** යනු අනාගතයෙහි උපදින්නාහ. වා ශබ්දය විකල්පාර්ථයෙහිය. අපි ශබ්දය එක්කිරීම් අර්ථයෙහිය. ඉන් උපදිනු ලබන අයද ඇතුලත් කෙරේ. මෙතෙකින් අතීතාදී වශයෙන් ප්‍රතිසන්ධීන්ට ඇතුලත් සත්ත්වයින් හාත්පසින් ගනු ලැබේ. තවද ගැබෙහි හොවින සත්ත්වයෝ, ගැබින් නික්මුණ කාලයෙහි පටන් උපන්නාහු නමැ, ඉන් පෙර වන්නාහු නමැ. සංසේදජ ඔපපාතිකයෝ ප්‍රතිසන්ධි සිතෙන් මත්තෙහි උපන්නාහු නමැ. සියල්ලෝම වර්තමාන භව වශයෙන් උපන්නාහු නමි. මතු පුනර්භව වශයෙන් වන්නාහු නමි. ක්‍ෂීණාශ්‍රවයෝ උපන්නාහු නමි. ඔව්හු උපන්නාහුම නැවත නොවන්නාහ. එයින් අන්‍යයෝ වන්නාහු නමැ.
**සබ්බෙ ගමිස්සන්ති පහායං දෙහං** යනු කියන ලද ආකාර භේද ඇති සියලු භව, යෝනි ගති, විඤ්ඤාණට්ඨිති, සත්තාවාසාදි වශයෙන් නොයෙක් භේද භින්න වූ සත්ත්වයෝ දේහය, තම ශරීරය **පහාය** හැරදමා පරලොව යන්නාහ. අශෛක්‍ෂ්‍යයෝ වනාහි නිවනට යෙති. මෙහි කිසි චුත නොවන ධර්මයක් නම් නැතැයි පෙන්වයි. **තං සබ්බං ජානිං කුසලො විදිත්‍වා** යනු සියලු සත්ත්වයාට විපත, හානිය, මරණය යන සියල්ල ගෙනදෙන බවත්, එම සත්ත්වයාගේ හානිය, විනාශය බිඳෙනසුළු ගතිය, දක්ෂ, පණ්ඩිත ස්වභාව ඇති තැනැත්තේ, මරණානුස්මෘති වශයෙන් හෝ අනිත්‍යතා මනසිකාර වශයෙන් හෝ දැන, **ආතාපියො බ්‍රහ්මචරියං චරෙය්‍ය** යනු විදර්ශනායෙහි ක්‍රියා කරනුයේ කෙලෙස් තැවීම් සංඛ්‍යාත වීර්යයෙන් යුක්ත හෙයින් ආතාපියොයි චතුර්විධ සම්‍යක් ප්‍රධාන වශයෙන් ආරබ්ධ වීර්ය ඇත්තේ ශේෂ රහිත මරණය ඉක්මවන උපායෙහි, මාර්ග බ්‍රහ්ම චර්යාවෙහි හැසිරෙන්නේය. පිළිපදින්නේ යයි අර්ථයි.
තෙවැන්නෙහි, **රාජගහෙ සුප්පබුද්ධො නාම කුඩ්ඪි අහොසි** යනු රජගහ නුවර සුප්‍රබුද්ධ නම් පුරුෂයෙකු වූයේය. ඔහු කුෂ්ට රෝගයෙන් දැඩිසේ විරූපී වූ ශරීර ඇත්තේය. **මනුස්ස දළිද්දො** යනු රජගහනුවර යම්තාක් මිනිස්සු සිටිත්ද? ඔවුනතර සියල්ලන්ටම වඩා අතිශය දිළින්දෙකි. හෙතෙම කසල ගොඩවල් වැටවල් ආදීන්හි මිනිසුන් විසින් ඉවත දමන ලද රෙදිකඩවල් මසා අඳියි. කබලක් ගෙන ගෙන් ගෙට ගොස් ලද, බතෙක් ඉවත් කරන කැඳවතුර ඉඳුල්බත් හේතුකොට ජීවත් වේ. එයද පෙර කරන ලද කර්ම හේතුවෙන් ඇතිතාක් නොලබයි. එහෙයින් දිළිඳු මිනිසෙකැයි යූ.සේයි. **මනුස්ස කපණො** යනු මනුෂ්‍යයින් අතර අතිශය දිළිඳු බවට පත්, **මනුස්ස වරාකො** යනු මිනිසුන්ගේ පිළිකුලට හා නින්දාවට පත් හෙයින් අතිශයින් දීණ වූ. **මහතියා පරිසාය** යනු මහත් භික්‍ෂු පිරිසක් විසින්ද, උපාසක පිරිසක් විසින්ද,
එක් දිනක වනාහි භාග්‍යවතුන් වහන්සේ මහ බික්සඟ පිරිවරන ලදුයේ රජගහනුවර පිඬු පිණිස පිවිස භික්‍ෂූන්ට පිණ්ඩපාත සුලභකොට පසුබත පිණ්ඩපාතයෙන් වැළකුනේ භික්‍ෂූන් කිහිප නමක් පිරිවරන ලදුව යම්කෙනෙකුන් විසින් දානය දෙන ලදද? එම උපාසකයන්ගේද සෙසු භික්‍ෂූන්ගේද පැමිණීම බලාපොරොත්තු වනුයේ නගරාභ්‍යන්තරයෙහිම එක්තරා මනහර පෙදෙසක සිටියේය. එකෙණෙහිම භික්‍ෂූහු ඒ ඒ තැනින් අවුත් භාග්‍යවතුන් වහන්සේ මනාසේ පිරිවැරූහ. උපාසකවරුද අනුමෝදනාවද අසා වැඳ නවතින්නෙමුයි භාග්‍යවතුන් වහන්සේ කරා එළැඹුනහ. විශාල ජනතා එකතුවක් විය. භාග්‍යවතුන් වහන්සේ හිඳිනා කාරයක් දැක්වීය. එකෙණෙහිම බුදුරදුන්ට සුදුසු අසුනක් පැනවූහ. ඉක්බිති භාග්‍යවතුන් වහන්සේ, අසූ අනූ ව්‍යඤ්ජනයන්ගෙන් ප්‍රතිමණ්ඩිත, දෙතිස්මහා පුරුෂ ලක්‍ෂණයන්ගෙන් බබලන, බඹයක් පමණ වටරවුමෙහි බබලන, නිල්, කහ, රතු, සුදු, මදටිය (මිශ්‍ර) ප්‍රභාෂ්වර වශයෙන් වූ, ෂට්වර්ණ බුද්ධරශ්මීන් විහිදුවමින්, රූපකායශ්‍රීයෙන් එම මුලු පෙදෙසම බබුලුවමින් තාරා සමූහයා විසින් පිරිවරන ලද පුන්සඳක් මෙන් බික්සඟ පිරිවැරුනේ පනවන ලද, උතුම් බුද්ධාසනයෙහි වැඩහිඳ හිරියල් තලයක හුන් කේශර සිංහයෙක් සිංහ නාදය නාදකරන්නාක් මෙන් කොවුල් නද වැනි මිහිරි උතුම් ස්වරයෙන් දම් දෙසයි.
භික්‍ෂූහු ද වනාහි අල්පේච්ඡ වූවාහු ලද දෙයින් සතුටු වූවාහු, විවේකයෙහි ඇලුනාහු ගිහියන් හා නොගැටුනාහු, පටන්ගත් වීර්ය ඇත්තාහු හළ ආත්ම තෘෂ්ණාව ඇත්තේ, චෝදක වූවාහු පාපයට ගරහන්නාහු අන්‍යයාට උපදෙස් දෙන්නාහු, අන්‍යයාගේ වචන ඉවසන්නාහු සීල, සමාධි, ප්‍රඥා, විමුක්ති, විමුක්ති ඥාන දර්ශන සම්පන්න වූවාහු කලුවන් පංශුකූල සිවුර පොරවා, මනාසේ සන්නද්ධ කළ ගඳැතෙක් බඳු භාග්‍යවතුන් වහන්සේ පිරිවරා කන්යොමා දහම් අසති. උපාසකයෝ ද පිරිසිදු වස්ත්‍ර හැන්දාහු, පිරිසිදු උතුරුසළුවලින් යුක්ත වූවාහු, පෙරවරු මහදන් පවත්වා සුවඳ මල් ආදියෙන් බුදුරදුන් පුදා, වැඳ බික්සඟනට යටහත් පහත් බව දක්වා භාග්‍යවතුන් වහන්සේද බික්සඟනද පිරිවරා සන්සුන් අත්පා ඇතියේ කන් යොමන ලදුයේ සකස්ව දම් දෙසති. එහෙයින් **තෙන ඛො පන සමයෙන භගවා මහතියා පරිසාය පරිවුතො ධම්මං දෙසෙන්තො නිසින්නොහොතියි** යූ.සේයි.
සුප්‍රබුද්ධ වනාහි සාගිනි දුබලතාවයෙන් පෙලුනේ අහර සොයමින් හැසිරෙනුයේ ඇතුල් වීථියට බටුයේ දුරදීම ඒ මහජන හමුව දැක මේ මහජන සමූහය රැස්වූයේ කවර කරුණකින්ද? ඒකාන්තයෙන්ම මෙහි භෝජන දෙනු ලැබේයයි හඟිමි. මෙහි ගිය කල්හි කිසියම් කෑයුත්තතක් (කැවිලි) හෝ බිඳිය යුත්තක් හෝ ඒකාන්තයෙන්ම ලබන්ට හැකියයි හටගත් රුචිකත්වය ඇත්තේ එහි ගොස් පැහැදීම ඇතිකරන, පැහැදීම ගෙනදෙන උතුම් සන්සිඳීමට පත් දැමුණු, රක්නා ලද සන්සුන් ඉඳුරන් ඇති, ඉතා සන්සුන් එම පිරිස පිරිවරන ලදුයේ ධර්මය දේශනා කරන භාග්‍යවතුන් වහන්සේ දිටීය. දැක, පෙර ආත්මයන් හා යුක්ත වූ මේරුණු උපනිශ්‍රය සම්පත්තියෙන් ප්‍රබුද්ධ කරනු ලැබුයේ මම දහම් ශ්‍රවණය කරන්නේ නම් යෙහෙකැයි පිරිස් කෙළවර හිඳගති. ඒ සඳහා** අද්දසා ඛො සුප්පබුද්ධො කුට්ඨ -පෙ- තත්‍ථෙව එකමන්තං නිසීදි. අහම්පි ධම්මං සොස්සාමීතියි **යූ.සේයි.
**සබ්බාවන්තං** යනු සියල්ල ඇතුලත්, හීන, මධ්‍යම, ප්‍රණීත ආදී සියලු පුද්ගලයන් සම්පූර්ණයෙන්, එහි කිසිවෙකුත් අත්නොහැර, සබ්බන්තංයිද කියවති. **චෙතසා** යනු බුදු ඇස හා යෙදුනු සිතින්, මෙහි චිත්ත ශීර්ෂයෙන් ඤාණය නිර්දිෂ්ටය. එහෙයින් ආසයානුසය ඤාණයෙන්ද, ඉන්‍ද්‍රිය පරො පරියත්ති ඤාණයෙන්දැයි අර්ථයි. **චෙතො පරිච්ච මනසා කාසි** යනු එම පිරිසෙහි සිත් වෙන වෙනම පිරිසිඳ මෙනෙහි කළේය. ඔව්හු බැලීය. **භබ්බො ධම්මං විඤ්ඤාතුං** යනු මාර්ගඵල ධර්මය අවබෝධ කරන්ට සමත්ය. උපනිශ්‍රය සම්පන්නයැයි අර්ථයි. **එතදහොසි** යනු මෙම සුප්‍රබුද්ධ තෙමේ කිසිසේත් තගර සිඛී පසේබුදුන්ට අපරාධකොට මෙබඳුව උපන්නේය. ඔහුගේ මාර්ගඵල සඳහා හේතුසම්පත් පස්වලින් වැසුන රන් නිකක් (රන් කලං 25 බර) මෙන් හෘදයාබ්‍යාපන්තරයෙහිම බබලයි. එහෙයින් පහසුවෙන් අවබෝධ කළ හැකියයි යන මෙය විය. එහෙයින් **අයං ඛො ඉධ භබ්බො ධම්මං විඤ්ඤාතුං** යි යූ.සේයි.
**ආනුපුබ්බිකථං** යනු දානයට අනතුරු සීලය, සීලයට අනතුරු ස්වර්ගය, ස්වර්ගයට අනතරු මාර්ගයැයි මෙසේ අනුපිළිවෙල කථාවයි. භාග්‍යවතුන් වහන්සේ වනාහි ප්‍රථමයෙන් හේතුව සමග ස්වර්ගය පෙන්වා, ඉක්බිති සත්ත්වයින් එහි ඇල්මෙන් වෙන් කරන්ට නොයෙක් ක්‍රමයන්ගෙන් ආදීනව ප්‍රකාශ කොට, ආදීනව වශයෙන් සංවේගප්‍රාප්ත හෘදය ඇත්තවුන්ට නෛෂ්ක්‍රම්‍ය ගුණ පැහැදිලි කිරීම් පරමාර්ථයෙන්ම සසරින් වෙන්වීම පෙන්වයි.
**දානකථං** යනු මෙම දානය නම් සුවයන්ට නිධානයකි. සම්පත්තීන්ට මුලකි. භෝගයන්ට ප්‍රතිෂ්ඨාවකි. මෙලෝ පරලෙව්හි විසමත්‍වයට පත් සත්ත්වයින්ට ආරක්ෂාවකි. රක්‍ෂා ස්ථානයකි. ප්‍රතිෂ්ඨාවකි. පිහිටකොට ඇත දානය හා සමාන උපකාරයක්, පිහිටීමක්, එල්බගැනීමක්, ආරක්ෂාවක්, රක්‍ෂාස්ථානයක්, පිහිටක්, පිහිටකොට ඇත්තක් නැත. මෙය උපකාරක අර්ථයෙන් රත්නමය සිංහාසනයක් සමානය. ප්‍රතිෂ්ඨා (පිහිටීම්) අර්ථයෙන් මහා පෘථුවිය හා සමානය. එල්බීම් අර්ථයෙන් එල්බෙන වැලක් හා සමානය. දුකින් එතෙර කිරීම් අර්ථයෙන් නැවක් හා සමානය. සනසන අර්ථයෙන් යුද්ධයෙහි දක්‍ෂයෙකු මෙනි. බියෙන් ආරක්ෂා වීම් අර්ථයෙන් මනාව තැනූ තාප්පවලින් වටකළ නගරයක් මෙනි. මසුරුමල ආදීන්ගෙන් නොතැවරුණු අර්ථයෙන් මහනෙල් මලක් හා සමානය. මසුරුමලාදීන්ගේ මනාකොට දැවීම් අර්ථයෙන් ගින්නක් හා සමානය. ඒවාහි දැවීම් අර්ථයෙන් ගින්නක් හා සමානය. ළංවීමට අපහසු අර්ථයෙන් සර්පයෙක් හා සමානය. තැතිගැනීම් නැති අර්ථයෙන් සිංහයෙක් හා සමානය. බලවත් අර්ථයෙන් හස්තියෙකි. උතුම් මංගල සම්මත අර්ථයෙන් සුදු වෘෂභයෙකි. ක්‍ෂේම භූමියට පමුණුවන අර්ථයෙන් වළාහක අශ්වරාජයෙකි. දානය වනාහි ලොව රාජ්‍යශ්‍රීය ගෙන දේ. සක්විති සම්පත් දේ. ශක්‍ර සම්පත්තිය, මාර සම්පත්තිය, බ්‍රහ්ම සම්පත්තිය, ශ්‍රාවක පාරමී ඥානය, පසේබුදු ඥානය, සම්‍යක් සම්බෝධි ඥානය ගෙන දේ යයි මේ ආදී දානය හා සම්බන්ධ කථා.
දන් දෙන්නේ සිල් සමාදන් වන්ට හැකි වේ. එහෙයින් දාන කථාවට අනතුරුව සීල කථාව කියයි. **සීලං කථං** යනු එම සීලය නම් සත්ත්වයින්ට උපකාරයකි. පිහිටීමකි. එල්බ ගැනීමකි. ආරක්ෂාවකි. රක්‍ෂා ස්ථානයකි. පිහිටකි. පිහිටකොට ඇත්තකි. මෙලෝ පරලෝ සම්පත්තීන්ට සීලය හා සමාන උපකාරයක්, පිහිටීමක්, එල්බ ගැනීමක්, ආරක්ෂාවක්, රක්ෂා ස්ථානයක්, පිහිටක්, පිහිට කොට ඇත්තක් නැත. සීලය හා සමාන අලංකාරයක්, සීල පුෂ්පය නමැති පුෂ්පයක්. සීල සුවඳ නමැති සුවඳක් නැත. සීලාලංකාරයෙන් අලංකෘත, සිල් කුසුම පැළඳූ සිල් සුවඳ ආලේප කරන ලදුයේ, (ඔහු දෙස) දෙවියන් සහිත ලෝකයා බලනුයේ තෘප්තියට නොයයි මේ ආදීන්ගෙන් සිල්ගුණ හා යෙදුන කථාව.
මෙම සීලය හේතුවෙන් මෙම ස්වර්ගය ලැබේයයි දක්වන්ට සීලයට අනතුරුව ස්වර්ග කථාව කියයි. **සග්ගකථං** යනු ස්වර්ගය නම් මනොඥය. සිත් අලවන සුළුය. මන වඩන්නේය. මෙහි නිතරම ක්‍රීඩාය. නිතර සම්පත් ලබත්. චාතුර්මහා රාජික දෙවිවරු අවුරුදු අනූලක්‍ෂයක් දිව සුව, දිවසම්පත් ලබත්. තව්තිසා දෙවිවරු අවුරුදු තුන්කෝටි හැටලක්‍ෂයක්ය යන මේ ආදී ස්වර්ග ගුණ හා බැඳි කථාව. ස්වර්ග සම්පත්තිය දෙසන්නා වූ බුදුවරුන්ගේ මුව නොපොහොනෝයි. එය, මහණෙනි, මම නොයෙක් ක්‍රමයන්ගෙන් ස්වර්ග කථාව දෙසන්නෙමියි ආදිය යූ.සේයි.
මෙසේ හේතු සමග ස්වර්ග කථාවෙහි පොළඹවා නැවත ඇතෙකු අලංකාර කොට, උගේ සොඬය සිඳ දමන්නාක් මෙන්, මෙම ස්වර්ගයද අනිත්‍යය. අස්ථිරය. මෙහි ඡන්‍දරාගයක් නොකටයුතුයැයි දැක්වීම සඳහා ‘කාමයෝ අල්ප ආශ්වාදයහ. බොහෝ දුක්ය. බොහෝ බලවත් සිත්තැවුල්ය. මෙහි දොස් බොහෝ යයි ආදී ක්‍රමයෙන් කාමයන්ගේ ආදීනව, ලාමක බවද කෙලෙස් සහිත බවද දේශනා කරයි. එහි **ආදීනවං** යනු දොස් - **ඔකාරං** යනු ලාමක ස්වභාවය ශ්‍රේෂ්ඨ නුවූවන් විසින් සේවනයකළ යුතුය. ශ්‍රේෂ්ඨයන් විසින් සේවනය නොකටයුතුය. පහත් ස්වභාවයැයි අර්ථයි. සංකිලෙසං යනු ඒවා කරණකොට සත්ත්වයින් සසරෙහි කිලිටිවීමයි. එහෙයින්ම ‘පින්වත්නි, ඒකාන්තයෙන් සත්ත්වයෝ කිලිටිවෙති’යිි යූ.සේයි.
මෙසේ කාමාදීනවයෙන් තර්ජනය කොට නෛෂ්ක්‍රම්‍යයෙහි අනුසස් ප්‍රකාශකළ සේක. ප්‍රවෘජ්‍යාවෙහි ද ධ්‍යානාදීන්හිද ගුණ දැක්වීය. වර්ණනා කළේය. **කල්ල චිත්තං** යනාදීන්හි කල්ල චිත්තං යනු කර්මක්‍ෂම සිත යට පවත්වන ලද, දේශනාවෙන් අශ්‍රද්ධාදී චිත්ත දෝෂයන්ගේ පහවූ හෙයින් මතු දේශනාවට උපකාර වන බවට පැමිණීමෙන් කර්මක්‍ෂම වූ සිත. කර්මක්‍ෂම සිත යයි අර්ථයි. මිථ්‍යාදෘෂ්ටි මාන ආදී කෙලෙස් පහවීමෙන් **මුදුචිත්තං** ය. කාමච්ඡන්‍දාදිය පහවීමෙන් **විනීවරණ චිත්තං** යි, යහපත් ප්‍රතිපත්තියෙහි යෙදීමෙන් මහත් ප්‍රීති ප්‍රමෝද්‍ය යෙදීමෙන් **උදග්ගචිත්තං** යි, තුටු පහටු සම්පත්තියෙන් **පසන්න චිත්තං** යි ‘යම්කලෙක්හි භාග්‍යවතුන් වහන්සේ දත්සේක්දැයි සම්බන්ධයි
නොහොත්, **කල්ලචිත්තං** යනු කාමාශා පහවීමෙන් නිරෝගී සිත **මුදුචිත්තං **යනු ව්‍යාපාදය පහවීමෙන් නිරෝගී සිත **මුදුචිත්තං** යනු ව්‍යාපාදය පහවීමෙන් මෛත්‍රී වශයෙන් තදනුවූ සිත. **විනීවරණ චිත්තං** යනු උද්ධච්ච කුක්කුච්ච පහවීමෙන් අවික්‍ෂිප්ත වන හෙයින් වසන ලද සිත. **උදග්ගචිත්තං** යනු ථීනමිද්ධ පහවීමෙන් මනාව එසවීම් වශයෙන් නොහැකිලුනු සිත, **පසන්න චිත්තං** යනු විචිකිච්ඡාවගේ පහවීමෙන් මනා ප්‍රතිපත්තියෙහි යෙදුන සිත,
**අථ** යනු පසුව **සාමුක්කංසිකා** යනු තෙමේ උසස් බවට පත්වූයේ, තමා විසින් ඔසවා ගන්නා ලද, තමා තුලම හටගත් ඥානයෙන්, තෙමේම දක්නා ලද, අන්‍යයන්ට අසාධාරණයැයි අර්ථයි. එය කිමෙක්ද යත්, ආර්ය සත්‍යය දේශනාවයි. එහෙයින්ම දුක්ඛං, සමුදයං නිරොධං, මග්ගංයි වදාළ සේක. මෙය වනාහි සත්‍යයන්ගේ ස්වභාව තත්ත්වයයි. එහෙයින්, මෙතැන්හි ආර්ය සත්‍යයන් කිවයුත්තාහ. ඒවා සර්වප්‍රකාරයෙන් විස්තර වශයෙන් විසුද්ධි මාර්ගයෙහි යූ.සේයි. එහි යූ.සෙයින් දතයුත්තාහ.
**සෙය්‍යථාපි** යනාදී ක්‍රමයෙන් උපමා වශයෙන් සුප්‍රබුද්ධගේ කෙලෙස් ප්‍රහානයද ආර්ය මාර්ගෝත්පාදනයද පෙන්වයි. **අපගත කාලකං** යනු පහවූ කළු බව, **සම්මදෙව** යනු මනාකොට **රජනං** යනු නිල්, කහ, රතු, මදටිය ආදී සායම් වර්ග **රජනං** යනු නිල්, කහ, රතු, මදටිය ආදී සායම් වර්ග. **පටිගණ්හෙය්‍ය** යනු පිළිගන්නේය. ප්‍රභාෂ්වර වන්නේය**. තස්මිං යෙව ආසනෙ** යනු එම හිඳීමෙහිම, එයින් ඔහුගේ වහා විදර්ශනාවට එළැඹීමද, තීක්‍ෂණ ප්‍රාඥතාවද, සුව ප්‍රතිපදා වහා අභිඥා ප්‍රාප්තියද දක්වන ලද්දේ වෙති. **විරජං වීතමලං** අපා ගතවන රාග දූවිලි ආදීන්ගේ අභාවයෙන් කෙලෙස් නොමැති. ශේෂ රහිතව දෘෂ්ටි විචිකිච්ඡා මල පහවීමෙන් පහවූ මල ඇති, ප්‍රථම මාර්ගයෙන් නැසිය යුතු කෙලෙස් දූවිලි අභාවයෙන් හෝ පහවූ මල ඇති, පස්වැදෑරුම් දුසිල් මල ඉවත්වීමෙන් පහවූ මල, **ධම්මචක්ඛු** යන සෝවාන් මාර්ගය අදහස් කරන ලදි. එහි උපදින ආකාරය දැක්වීමට **යං කිඤ්චි සමුදයං ධම්මං සබ්බන්තං නිරොධ ධම්මං** යි යූ.සේයි. එය වනාහි නිරෝධ අරමුණුකොට කෘත්‍යය වශයෙන් මෙසේ සංඛත ධර්මයන් ප්‍රතිවේධ කරනුයේ උපදී.
එහි මේ උපමා සංසන්දනයයි. වස්ත්‍රය මෙන් සිත දතයුතුය. වස්ත්‍රයට පිටතින් පැමිණෙන අපද්‍රව්‍යවලින් කිලිටිවීම් ස්වභාවය මෙන් සිතට රාගාදී අපද්‍රව්‍යයන්ගෙන් මනාව කිලිටිවීම් ස්වභාවයයි. සෝදන පුවරුව මෙන් අනුපිළිවෙල කථාවයි. ශ්‍රද්ධාව ජලය වැනිය. දියෙහි තෙම තෙමා ගොම හා කරමැටිවලින් වර්ණ ගැන්වීමෙහි, මැඩ වස්ත්‍රයෙහි සේදීම් ක්‍රියාවෙහි යෙදීම මෙන් ශ්‍රද්ධා ජලයෙන් තෙමා, සති සමාධි ප්‍රඥාවන්ගෙන් දොස් ලිහිල්කොට, ශ්‍රද්ධාදී ආකාරයෙන් සිත පිරිසිදු කිරීමෙහිලා වීර්යාරම්භය, එම සංයෝගයෙන් වස්ත්‍රයෙහි කළුබව පහවීම මෙන් වීර්යාරම්භයෙන් කෙලෙස් යටපත් කිරීමයි. පාට වර්ග මෙන් ආර්ය මාර්ගයයි. එම පිරිසිදු වස්ත්‍රයෙහි ප්‍රභාෂ්වර භාවය මෙන් යටපත් කරන ලද කෙලෙස් සහිත සිතෙහි මාර්ගයෙන් පිරිසිදු කිරීමයි.
මෙසේ සුප්‍රබුද්ධ තෙමේ පිරිස් කෙළවර සිටියේ දම් දෙසීම අසා සෝවාන් ඵලයට පත්ව තමා ලද ගුණය ශාස්තෲන් වහන්සේට සැළකරනු කැමැතියේ පිරිස මැදට බැසගන්ට නොහැකිව මහජනයා ශාස්තෲන් වහන්සේ වැඳ පසුපස ගොස් නැවැති කල, භාග්‍යවතුන් වහන්සේ විහාරයට ගිය කල්හි තෙමේද විහාරයට ගියේය. එකෙණෙහි සක්දෙව් රජ, මේ සුප්‍රබුද්ධ කුෂ්ටි තෙමේ තමා විසින් ශාස්තෲ ශාසනයෙහි ලද ගුණය ප්‍රකට කරනු කැමැත්තේ යයි දැන, ඔහු විමසන්නෙමියි ගොස් අහසෙහි සිටියේ, සුප්‍රබුද්ධය. නුඹ දිළිඳු මිනිසෙකි. මිනිස් කාලකණ්ණියෙකි. මිනිස් අසරණයෙකි. මම නුඹට ප්‍රමාණාතික්‍රාන්ත ධනය දෙන්නෙමි. බුදුන් බුදුන් නොවේ. ධර්මය ධර්මය නොවේ. සංඝයා සංඝයා නොවේ. මට බුදුන්ගෙන් කම් නැත. ධර්මයෙන් කම් නැත. සංඝයාගෙන් කම් නැතැයි කියවයි යන මෙය කීවේය. ඉක්බිති හෙතෙම නුඹ කවරෙක්දැයි ඔහුගෙන් විමසීය. මම සක්දෙව්රජ වෙමි. අඳබාල නිර්ජලජ්ජීය, නුඹ මා සමග කථා කරන්ට නුසුදුසුය. යම් ආකාර වූ නුඹ මෙසේ නොකිව යුත්තක් කියන්නෙහිය. තවද නුඹ මා හට දුගියෙකි. දිළින්දෙකි. කාලකණ්ණියෙකියි කුමක් හෙයින් කියහිද? මම ලෝකනාථයාණන් වහන්සේගේ ඖරස පුතෙකු නොවේද, මම දුගියෙක් නොවෙමි. දිළින්දෙක් නොවෙමි. කාලකණ්ණියෙක් නොවෙමි. තවද උතුම් සුවයෙන් සුවයට පත්වූයේ වෙමි. තවද මහ ධනවතෙක් වෙමියි කියා මෙසේ ද කීවේය.
ශ්‍රද්ධාව, සීලය, පාපයෙහි ලජ්ජාවීම, බියවීම ඇසූ පිරූ තැන් ඇති බව - ත්‍යාගය හා ප්‍රඥාව සත්වැන්න වූ මෙම ධනයන් යම් ස්ත්‍රියකට හෝ පුරුෂයෙකුට තිබේද ඔහු දිළින්දෙක් නොවේයයි කීහ. ඔහුගේ දිවිය නොසිස්ය.
මට මෙම සප්ත ආර්ය ධනයන් තිබේ. යමෙකුට මෙම ධනයන් ඇත්ද? බුදුවරුන් විසින් හෝ පසේ බුදුවරුන් විසින් දිළින්දෝ යයි නොකියත්මය.
ශක්‍ර තෙම ඔහුගේ කථාව අසා ඔහු අතරමග අත්හැර ශාස්තෲන් වහන්සේ සමීපයට ගොස්, සියලුම එම කීම්, හා පිළිවදන් සැළ කළේය. ඉක්බිති භාග්‍යවතුන් වහන්සේ ඔහුට ශක්‍රය, ශක්‍රාදීන් සියයකින් හෝ දහසකින් හෝ සුප්‍රබුද්ධ කුෂ්ටියා ලවා බුදුන් බුදුන් නොවේය. ධර්මය ධර්මය නොවේය. සංඝයා සංඝයා නොවේයයි කියවන්ට නොහැකියයි වදාළේය. සුප්‍රබුද්ධ කුෂ්ටියාද ශාස්තෲන් වහන්සේ, සමීපයට ගොස් ශාස්තෲන් වහන්සේ සමග කරන ලද පිළිසඳර ඇතියේ තමා ලද ගුණ සැළ කළේය. එහෙයින් **අථඛො සුප්පබුද්ධො කුට්ඨි දිට්ඨ ධම්මො පත්තධම්මොයි** ආදිය යූ.සේයි.
එහි **දිට්ඨ ධම්මො** යනු දක්නා ලද ආර්ය සත්‍යය ධර්මය ඔහු විසිනුයි දිට්ඨ ධම්මොයි සෙසු පදයන්හිද එම ක්‍රමයමැයි. එහි දිට්ඨ ධම්මො යන මෙහි ධම්ම ශබ්දය සමාන වචනයෙහිය. දර්ශනය නම් ඥාන දර්ශනයෙන් අනෙකක්ද ඇතැයි එය නැවැත්වීමට පැමිණි ධර්මයයි යූ.සේයිා. පැමිණි ධර්මයෙහිද ඥාන සම්පත්තියෙන් අනෙකක්ද විද්‍යමාන වේයයි ඉන් වෙසෙසා දැක්වීමට දන්නා ලද ධර්මයැයි යූ.සේයි. ඒ මේ දන්නා ලද ධර්මතාවය ධර්මයන්හි එක් කොටසකින්ද වේයයි අවශේෂ දෙයක් නැති වශයෙන් (සියල්ල ඇතුලත් වනසේ) එය දැක්වීමට **පරියොගාළ්හ ධම්මො** යි යූ.සේයි. එයින් එහි කියන ලද ආකාර ඇති සත්‍යාධිගමයම දක්වන ලදි. මාර්ග ඥානය වනාහි තනිව අවබෝධ වීම් වශයෙන් විශේෂ දැනීම ආදී කෘත්‍යය සිදුකරමින් අවශේෂ දෙයක් නැති ලෙසද දතයුතු ධර්මය හාත්පසින් බැසගත්තේ නම් වේ. ඉන් අන්‍ය ඥානයක් නොවේ. එහෙයින් දක්නා ලද ආර්ය ධර්මය ඔහු විසිනුයි දිට්ඨ ධම්මොයි යූ.සේයි. එහෙයින්ම **තිණ්ණ විචිකිච්ඡො** යි ආදිය යූ.සේයි.
එහි සොර කතරක් සදිසි සොළොස් වස්තුක වූද අෂ්ඨ වස්තුක වූද විචිකිච්ඡාව ඔහු විසින් තරණය කරන ලද්දේනුයි **තිණ්ණ විචිකිච්ඡො** යි. එයින්ම ප්‍රවෘත්ති ආදීන්හි එසේ වූයේද? නොවූයෙහිදැයි මෙසේ පවත්වන ලද පහවූ සිඳිනා ලද සැකය ඔහුටනුයි **විගතකථං කථොයි**. සාවද්‍යකර පාපධර්මයන්ගේ ප්‍රහීණ කළ හෙයින් එයට ප්‍රතිපක්‍ෂ වූ, සීලාදී ගුණයන්හිද මනාව පිහිටි හෙයින් විශාරදත්වයට, විශාරද බවට ව්‍යක්ත භාවයට පැමිණියේනුයි **වෙසාරජ්ජප්පත්තොයි**. ඔහුට අනෙකෙක් උපකාර නොකරයි. අන්‍යයාගේ ශ්‍රද්ධාවෙන් මෙම ශාස්තෲ ශාසනයෙහි නොපවතීනුයි **අපරප්පච්චයො** යි.
**අභික්කන්තං** ආදීන්හි මෙම අභික්කන්ත ශබ්දය ක්‍ෂය, සුන්දර, මන වඩන අනුමෝදනා ආදී නොයෙක් අර්ථයන් හි පෙනේ. මෙහි වනාහි අනුමෝදනායෙහි දතයුතුය. එනිසාම එය ප්‍රසාද වශයෙන්ද, ප්‍රශංසා වශයෙන්ද දෙවරක් යූ.සේයි. ස්වාමීනි, මැනව මැනවැයි යූ.සේයි. අභික්කන්තං යනු ඉතා සිල් අලවන, අතිශයින් ශ්‍රේෂ්ඨ, ඉතා මන වඩන, ඉතා සොඳුරුය යන අර්ථයි. එහි එක් අභික්කන්ත ශබ්දයකින් භාග්‍යවතුන් වහන්සේගේ දේශනාවට තුති කරයි. එක් පදයකින් තම ප්‍රසාදයයි.
මේ මෙහි අදහසයි - ස්වාමීනි, ඉතා ශ්‍රේෂ්ඨයි. යම් මේ භාග්‍යවතුන් වහන්සේගේ දහම් දෙසීමට පැමිණ මාගේ ප්‍රසාදයයි. භාග්‍යවතුන් වහන්සේගේම හෝ වචනය ඉතා ශ්‍රේෂ්ඨයි. දොස් නසන හෙයින් අතිශයින් සිත් අලවයි. යහගුණ අවබෝධ වන හෙයින්ද, එසේම ශ්‍රද්ධාව වඩන හෙයින්ද, නුවණ උපදවන හෙයින්ද අර්ථ සහිත හෙයින්ද, අක්‍ෂර සහිත හෙයින්ද, නොගැඹුරු පද හෙයින්ද, ගැඹුරු අර්ථ හෙයින්ද, කණිසුඛ හෙයින්ද සිත සතුටු කරන හෙයින්ද, තමා උසස් කොට නොසලකන හෙයින්ද, අනුන් පහත්කොට නොසලකන හෙයින්ද, කරුණාවෙන් සිසිල් හෙයින්ද, ශ්වේත ප්‍රඥා හෙයින්ද, ශ්‍රවණ සුව හෙයින්ද විමසනු ලබනුයේ යහපත පිණිස පවතී යයි මේ ආදී ක්‍රමයෙන් ස්තුති කරනුයේ පද ද්වයයක් කීවේය.
ඉන් මත්තෙහිද උපමා සතරකින් දේශනාවම වර්ණනා කරයි. එහි **නික්කුජ්ජිතං** යනු යටිකුරු කර තබන ලද, යට මුව වූයේ හෝ. **උක්කුජ්ජෙය්‍ය **මුහුණත උඩට කරන්නේය. **පටිච්ඡන්නං** යනු තෘණ හා කොල ආදියෙන් වසන ලද විවරෙය්‍ය යනු විවෘත කරන්නේය. **මූළ්හස්ස** යනු දිසා මුළා වූවහට**, මග්ගං ආචික්ඛෙය්‍ය** යනු අත් ගෙන එය මාර්ග යැයි මුළා වූවහුට, **මග්ගං ආචික්ඛෙය්‍ය** යනු අත් ගෙන එය මාර්ග යැයි මාර්ගය පෙන්වන්නේය. **අන්‍ධකාරෙ** යනු අංග සතරෙකින් යුත්, මේ පදර්ථයයි.
මේ අදහස් කළ යෙදීම - යම්සේ නම් කිසිවෙක් යටිකුරු කරන ලද්දක් උඩුකුරු කරන්නේද, මෙසේ සද්ධර්මයට විරුද්ධ අසත් ධර්මයෙහි පිහිටි මා අසත් ධර්මයෙන් නැගිටුවන්නහු විසින් යම්සේ වැසුණු යමක් මතු කරන්නේද? මෙසේ කාශ්‍යප බුදුරදුන්ගේ සාසන අතුරුදන් වීමේ පටන්, මිසදිටු ග්‍රහණයෙන් වැසුණු සස්න විවර කරන්නහු විසින් යම්සේ මංමුළා වූවෙකුට මාර්ගය කියන්නේද? මෙසේ නොමගට වැරදි මාර්ගයට පිළිපන්නහුට සගමොක් මාර්ගය ප්‍රකට කරන්නහු විසින්, යම්සේ අඳුරෙහි තෙල් පහනක් දරන්නේද? මොහඳුරෙහි නිමග්න වූ මා හට බුද්ධාදී රත්න රූපයන් නොදක්නේ එය වසන්නා වූ, මොහන්ධකාරය විධ්වංශනය කරන දේශනා නමැති දැරීමෙන් භාග්‍යවතුන් වහන්සේ විසින් නොයෙක් ක්‍රමයන්ගෙන් දේශනා කරන ලද හෙයින්, නොයෙක් ක්‍රමයන්ගෙන් ධර්මය ප්‍රකාශ කරන ලදි.
මෙසේ දේශනාවට ස්තුතිකොට, එම දේශනාවෙන් තෙරුවන්හි ප්‍රසන්න සිත් ඇත්තේ ප්‍රසන්න අයුරක් කරනුයේ **එසාහං** ආදිය කීය. එහි **එසාහං** යනු ඒ මම, **භගවන්තං සරණං ගච්ඡාමි **යනු භාග්‍යවතුන් වහන්සේ මට පිහිටය. පිහිටකොට ඇත්තේය. පව නසන ලද්දේය. යහපත මවන ලදි. දනිමි අවබෝධ කරමියි යන මෙම අදහසින් භාග්‍යවතුන් වහන්සේ සරණ යමි. යම්කිසි ආකාර වූ ධාතූන්ගේ පැවතීම් අර්ථයක් වේද? බුද්ධියද ඒවායි අර්ථයයි. ධම්මං යනු අවබෝධ කළ මාර්ගයෙහි සාක්‍ෂාත් නිරෝධයෙහි අවවාද කළ පරිදි පිළිපදිනුයේ සිව් අපායයන්හි නොවැටෙනවුන්ට දරයිනුයි ධර්ම නමැ. එය ආර්ය මාර්ගයද නිර්වාණයද වේ. යූ.සේයි.
‘මහණෙනි, ප්‍රත්‍යයෙන් හටගත් යම්තාක් ධර්ම වේද? ආර්ය අෂ්ඨාංගික මාර්ගය ඒවා අතර අග්‍රයයි කියනු ලැබේ.
මහණෙනි, ප්‍රත්‍යයෙන් හටගත් හෝ ප්‍රත්‍යයෙන් හටනොගත් යම්තාක් ධර්ම වේද, විරාගය (නොඇල්ම) ඒවා අතර අග්‍රයයි කියනු ලැබේ.
හුදෙක් ආර්යමාර්ගය හා නිවනද පමණක් නොවේ. තවද වනාහි ආර්යඵලයන් සමග පර්යාප්ති ධර්මයද වේ. යූ.සේයි.
ඇල්ම දුරුකළ, තෘෂ්ණා නැති, සෝක නොමැති, ප්‍රත්‍යයෙන් හට නොගත්, පිළිකුල් නුවූ, මිහිරි වූ, ප්‍රගුණ වූ, මනාව බෙදිය හැකි මෙම ධර්මය පිහිට සඳහා එළැඹෙමි.
මෙහි වනාහි **රාගවිරාග** යනු මාර්ගය යූ.සේයි. **අනෙජමසොකං** යනු ඵලයයි. **අසංඛත** යනු නිර්වාණයයි. **අප්පටිකූලං මධුර මිමං පගුණං සුවිභත්තං** යනු පර්යාප්ති ධර්මය යූ.සේයි.
**භික්ඛු සංඝං** යනු දෘෂ්ටි, සීල සමානතාවයෙන් එක්වූ අෂ්ට ආර්ය පුද්ගල සමූහයයි. මෙතෙකින් සුප්‍රබුද්ධ සරණාගමනත්‍රයය ප්‍රකාශ කරයි. **උපාසකං මං භගවා ධාරෙතු අජ්ජතග්ගෙ පාණුපෙතං සරණං ගතං **යනු එය අද මුල් දින කොට, අජ්ජදග්ගෙයිද පාඨයි. එහි ද කාරය පද සන්ධි කරයි. අද අග කොටයැයි අර්ථයි. ප්‍රාණයෙන් යුක්තව යම්තාක් මාගේ ජීවිතය පවතීද? ඒතාක් අනන්‍ය ශාස්තෘක යුක්තව සරණාගමනත්‍රයයෙන් සරණ ගියේ රත්නත්‍රයට එළැඹෙන හෙයින් උපාසකයෙකු කැපකරුවෙකු සේ භාග්‍යවතුන් වහන්සේ මා සලකන සේක්වා. දැනගන්නා සේක්වායි අර්ථයි. මොහුගේ සරණාගමනය ආර්යමාර්ගාධිගමනයෙන්ම නිපන්නේය. අදහස ප්‍රකට කරනුයේ මෙසේ කීවේය.
**භගවතො භාසිතං අභිනන්‍දිත්‍වා අනුමොදිත්‍වා** යනු භාග්‍යවතුන් වහන්සේගේ වචනය සිතෙන් සතුටුව එම සතුටු වූ බව ප්‍රකාශ කරනුයේ කියන ලද ආකාරයෙන් වචනයේන අනුමෝදන්ව, **අභිවාදෙත්‍වා පදක්ඛිණා කත්‍වා පක්කාමි** යන ඒ භාග්‍යවතුන් වහන්සේට පසඟ පිහිටුවීමෙන් වැඳ, තෙවරක් ප්‍රදක්‍ෂිණාකොට ශාස්තෲ ගුණයෙහි නිම්න සිතැතියේ, දර්ශන සීමාව ඉක්මවන තෙක් භාග්‍යවතුන් වහන්සේම බලමින් දෙඅත් ඔසවාන නමස්කාර කරමින් ගියේය.
යනුයේම කුෂ්ඨ රෝගයෙන් මැඩීමෙන් සිඳිනා ලද අත් පා ඇඟිලි ඇත්තේ, අපවිත්‍ර දෑ පිරුණු ශරීරැතිව, උතුරා යන සැරව ඇත්තේ, කැසීමෙන් අතිශය පීඩාවට පත් වූයේ, අපවිත්‍ර දුර්ගන්ධ ඉතාමත් පිළිකුල් වූයේ, දකින තැනැත්තාගේ උපරිම කරුණාවට පාත්‍ර වූයේ, මෙම ශරීර, අත්‍යන්තයෙන් ශාන්ත වූ ප්‍රණීතතම ආර්ය ධර්මයට ආධාර වන්ට නුසුදුසු යයි උපන් ප්‍රවාහයක් මෙන් ස්වර්ගය සඳහා බලපවත්නා පුණ්‍ය කර්මයෙන් ඉඩ ලබාදෙන ලද අල්පායුෂ්ක සංවර්තනික රැස්කරන ලද උපච්ඡේදක පාපකර්මයෙන් දොස් නගන්නාක් මෙන් ළදරු වසුපැටවෙකුගේ දෙනක් විසින් බිම හෙළා මරණ ලදි. එහෙයින් **අථඛො අචිර පක්කන්තං සුප්පබුද්ධං කුට්ඨිං ගාවි තරුණ වච්ඡා ධෙනු අධිපාතෙත්‍වා ජීවිතා වොරො පෙසියි** යූ.සේයි.
මොහු අතීත ආත්මයකදී එක් සිටු පුතෙක්ව ඉපිද තම යහලු සිටු පුතුන් තිදෙනෙකු සමග ක්‍රීඩා කරනුයේ එක් නුවර ප්‍රකට රූප සුන්දරියක් වූ ගණිකාවක් උයනට ගෙනගොස් දිවාකලැ සැප අනුභවකොට හිරු අස්තයට ගියකල්හි සුප්‍රබුද්ධ අනෙක් යහලුවන්ට මෙය කීවේය. මැයගේ අතෙහි කහවණු දහසකි. බොහෝ ස්වර්ණද වටිනා පළඳනාද විද්‍යමාන වෙති. මෙම වනයෙහි අන් කිසිවෙක් නැත. රැය ඇරඹිනි. එහෙයින් අප මැය මරා සියලු ධනය ගෙන යමුයි. එම සතරදෙනම ඒකමතික වී ඇය මැරීමට උපක්‍රම කළහ. ඕ ඔවුන් විසින් මරනු ලබන කල්හි මෙම නිර්ලජ්ජි, අකරුණාවන්තයෝ මා සමග කෙලෙස් සන්‍ථවය කොටු නිරපරාධී මා හුදෙක් ධන ලෝභයෙන් මරත්. මොව්හු මා එක්වරක් මරති. මම යක්‍ෂණියක්ව නොයෙක් සියදහස් ගණන් වාර මොවුන් මරන්ට සමත් වන්නෙම් යෙහෙකැයි ප්‍රාර්ථනාකොට කළුරිය කළාය. ඔවුනතර එක් අයෙක් පුක්කුසාතී නම් කුලපුත්‍ර විය. එක් අයෙක් බාහිර දාරුචීරියයි. එක් අයෙක් තම්බදාඨික චෝර ඝාතකයාය. එක් අයෙක් සුප්පබුද්ධ කුෂ්ඨියාය. මෙසේ මේ සිව්දෙන නොයෙක් ආත්මභාව සිය ගණනකදී ඕ යක්‍ෂ යෝනියෙහි උපන්නී, ගව දෙනක් මෙන් වෙස්වලා ජීවිතයෙන් තොර කළේය. ඔවුහුද එම කර්මයෙහි විපාක වශයෙන් අතරතුර මරණයන්ට පැමිණියහ. මෙසේ සුප්පබුද්ධ කුෂ්ඨියාට ක්‍ෂණික මරණය වූයේය. එහෙයින් **අථඛො අචිර පක්කන්තං -පෙ- වොරොපෙසි** යි යූ.සේයි.
ඉක්බිති බොහෝ භික්‍ෂූහු ඔහුගේ කළුරිය කිරීම භාග්‍යවතුන් වහන්සේට සැළකොට මරණින් මතු ජීවිතය (පරලොව) පිළිබඳ විමසූහ. භාග්‍යවතුන් වහන්සේ ප්‍රකාශ කළ සේක. එහෙයින් **අථඛො සම්බහුලා භික්ඛු** ආදිය යූ.සේයි.
එහි **තිණ්ණං සංයොජනානං පරික්ඛයා** යනු සක්කාය දිට්ඨි, විචිකිච්ඡා, සීලබ්බත පරාමාස යන මෙම ත්‍රිවිධ භව බන්ධනයන්ගේ විනාශ කිරීම් වශයෙන් ප්‍රහාණයෙන් **සොතාපන්නො** යනු සොත්‍ර සංඛ්‍යාත ආර්ය මාර්ගයට මුලපටන් පහතට බැස්වූ යූ.සේයි.
ස්‍රොත්‍ර ස්‍රොත්‍ර යයි ඇවැත් සාරිපුත්‍රය, මෙය කියයි. ඇවැත්නි, ස්‍රොත්‍රය කවරක් හෝ වේද? මෙම ආර්ය අෂ්ඨාංගික මාර්ගයම වේ ආදියයි.
**අවිනිපාත ධම්මො** යනු නපුරු සේ වැටීම විනිපාතයි. මොහුට නපුරු සේ වැටීමක් නොවේනුයි අවිනිපාත ධර්මයි. සිව් අපායයන්හි ඉපදීම් වශයෙන් නොවැටෙන ස්වභාවයයි අර්ථයි. **නියතො** යනු නිවැරදි ස්වභාව නියමයෙන් නියම වූයේ සම්බොධි පරායනො යනු මතු මාර්ගත්‍රයය සංඛ්‍යාත මනා අවබෝධය සඳහා මත්තෙහි මාර්ගය වන්නේය. පිහිටට පිළිසරණට ඒකාන්තයෙන් පැමිණිය යුතුයයි සම්බොධි පරායනොයි එයින් ඔහුගේ පිිහිට කිමෙක්ද මරණින් මත්තෙහි කිනම් තත්ත්වයක්දැයි විමසීමෙහිලා, සුප්‍රබුද්ධගේ උපදනා තැන යහපත්මය. පාපී නොවේයයි මෙම අර්ථය දක්වන ලදි. ඔහු විසින් උත්පත්තියකට සම්ප්‍රාප්ත නොවන ලදි. එය විමර්ශන අනුසන්ධි වශයෙන් ප්‍රකාශ කරනු කැමැති ධර්මරාජයාණන් වහන්සේ මෙපමණක්ම වදාළ සේක. මා විසින් මෙතෙක් දේශනා කළ කල්හි, මෙම පිරිසෙහිම පූර්වාපර සන්ධි ගැලපීමෙහි දක්ෂ එක් භික්‍ෂුවක් සුප්‍රබුද්ධගේ කුෂ්ඨ ස්වභාවය දිළිඳුභාවය නිමිති කොට කරුණු විමසන්නේ යයි භාග්‍යවතුන් වහන්සේ දකියි. ඉක්බිති මම ඔහුට එකරුණ එම විමසීම් අනුසන්ධි වශයෙන් ප්‍රකාශකොට දෙසුම නිමවන්නෙමි. එහෙයින් කීහ. **එවං වුත්තෙ අඤ්ඤතරො භික්ඛු** ආදිය. එහි හෙතු යනු අසාධාරණ කරුණයි. සාධාරණය වනාහි ප්‍රත්‍යය වේ. මේ ඒවායි විශේෂයයි. **යෙන** යනු යම් හේතුවකින්ද ප්‍රත්‍යයකින්ද
**භූත පුබ්බං** යනු පෙර හටගත්, අතීත කාලයෙහි හටගත්, එය දැක්වීමට සුප්පබුද්ධො යනාදිය යූ.සේයි. කෙදින වූයේද යත්, අතීතයේ තථාගතයන් වහන්සේ නූපන් කල්හි බරණැස ආසන්නයෙහි එක් ගමක කුලදුවක් කෙතක් රකියි. ඕ එක් පසේබුදුවරයෙක් දැක පහන් සිතැත්තී එතුමන් වහන්සේට විළඳ පන්සියයක් සමග එක් නෙලුම්මලක් දී පන්සිායයක් පුතුන් පැතුවාය. එකෙණෙහිම පන්සියයක් මුව වැද්දෝ පසේබුදුරජාණන් වහන්සේට මිහිරි මස් දන් දී, ඇයගේ පුතුන් වන්නෙමු. නුඹ විසින් පැමිණි විශේෂතා ලබන්නෙමුයි ප්‍රාර්ථනා කළහ. ඕ යම්තාක් ආයුෂද ඒතාක් සිට දෙව්ලොව උපන්නී ඉන් චුත වූවා එක් ස්වාභාවික විලක පියුම්ගැබක උපන්නීය. එක් තවුසෙක් ඇය දැක පෝෂණය කළේය. ඇය හැසිරෙන කල්හි පියවර ඔසවන ඔසවන කල්හි නෙලුම් මල් නැගී සිටිත්. (මතු වෙත්) එක් වනයෙහි සරන්නෙකු මෙය දැක බරණැස් රජුට සැළ කළේය. රජු ඇය ගෙන්වා අගමෙහෙසිය කළේය. ඇයගේ කුසෙහි ගැබක් පිිහිටියේය. මහ පදුම කුමරු ඇයගේ කුස්හි විසී. සෙස්සෝ ගැබ්මල ආශ්‍රිතව උපන්හ. වියපත් ඔව්හු උයනෙහි පියුම්විලෙහි ක්‍රීඩා කරන්නාහු, එක් එක් නෙලුම් මලෙහි හිඳ මුහුකුරා ගිය නුවණ ඇත්තාහු සංස්කාරයන් හි ක්‍ෂය-ව්‍යය පිහිටුවා ප්‍රත්‍යෙක බෝධියට පැමිණුනහ. ඔවුන්ගේ ප්‍රකාශ කරන ගාථාව මෙසේ වූයේය -
බඹර සමූහයා විසින් ගැවැසී ගත් මනාව පිපුණු නෙලුම් මල් හා කොළවලින් ගැවැසී ගත් විල ක්‍ෂය - ව්‍යය වශයෙන් අනිත්‍යතාව දැන කඟවේනෙකු මෙන් තනිව හැසිරෙන්නේය.
මෙසේ ප්‍රත්‍යෙක බෝධිය අවබෝධ කළ කල්හි එම පන්සියයක් පසේබුදුවරුන් අතර, ඇතුලත් වූ තගරසිඛී නම් පසේබුදුරද, ගන්ධමාදන පර්වතයෙහි නන්දමූලක ගුහායෙහි සතියක් නිරෝධ සමවතට සමවැද සත්දිනක් ඇවෑමෙන් නිරෝධයෙන් නැගී සිටියේ අහසින් අවුත් ඉසිගිලි පර්වතයෙහි බැස පෙරවරු හැඳ පොරවා පාසිවුරු ගෙන රජගහ නුවර පිඬු පිණිස පිවිසියේය. එම කාලයෙහිත් රජගහ නුවර එක් සිටු පුත්‍රයෙක් මහත් පිරිවරින් උයන් ක්‍රීඩා සඳහා නුවරින් නික්මෙනුයේ, තගරසිඛී පසේබුදුන් දැක මෙම හිස් මුඩුකළ කසාවත් හඳින්නා කවරෙක්ද, කුෂ්ඨයෙක් වන්නේ යයි සිතමි. එසේම කුෂ්ඨයා සිාවුරකින් සිරුර පොරෝවා යේයැයි කාරා දමා නිගරුකොට ගියේය. ඒ සඳහා යූ.සේයි. **සුප්පබුද්ධොකුට්ඨි ඉමස්මිං යෙව රාජගහෙ -පෙ- පක්කාමියි.**
එහි **ඣායං** යනු මේ කවරෙක්ද, පරිභව කිරීම් වශයෙන් කියයි. පෙලෙයි කොචායංයි යෙදේ. **කුට්ඨි** යනු කුෂ්ඨයක් නැත්තෙක් වූ ම එම පසේබුදුන්ට සිටුතුමා කුෂ්ඨ රෝග අක්‍රෝශ වස්තුව පමුණුවමින් කියයි. **කුට්ඨි චීවරෙන** යනු කුෂ්ඨීන්ගේ සිවුරෙන්, බොහෝසෙයින් කුෂ්ඨයාට ඇටමැසි, මදුරු-සර්ප දෂ්ට වැළැක්ම සඳහාද, පිටතට පෙනෙන රෝග වැසීම සඳහාද කවරාකාර වූ හෝ දිරූ රෙදිකඩක් ගෙන පොරවයි. මොහුද මෙසේ යයි දක්වයි. පංශුකූල සිවුරු දරණ හෙයින් වැහැරුණු නොයෙක් වර්ණභාවයෙන් කුෂ්ඨ ශරීරයක් හා සමයයි පිළිකුල් කරනුයේ ‘කුෂ්ඨ සිවුරෙන්’ යයි කීය. **නිට්ඨුභිත්‍වා** යනු කෙල හෙළා, **අප ස්වයං කරිත්‍වා** යනු නුවණැත්තෝ එවන් පසේබුදුවරයෙක් දැක වැඳ ප්‍රදක්‍ෂිණා කරති. මොහු වනාහි මෝඩයකු බැවින් ඔහුගේ පරිභවය නිගරු ලෙසිාන් කොට තමාගේ නිගරු පක්‍ෂයෙහි කොට, අපබාමතොයිද පාඨයි. **තස්ස කම්මස්ස** යනු තගරසිඛී පසේබුදුන් කෙරෙහි මෙම කුෂ්ඨයා කවරෙක්දැයි පිළිකුල් කොට කෙළ හලා නිගරු කිරීම් වශයෙන් පැවැති පාප කර්මයට **නිරයෙ පච්චිත්‍ථ** යනු නිරා ගින්නේන දැවිණි. නිරාගින්නෙන් පැසී පච්චිත්‍වා නිරයග්ගිනායිද කියවති. **තස්සෙව කම්මස්ස විපාකාවසෙසෙන** යනු යම් කර්මයකින් හෙතෙම නිරයෙහි ප්‍රතිසන්ධි ගති එම කර්මය මිනිස්ලෙව්හි විපාක නොදේ. ඔහුගේ යම් ආකාර වූ නානා ක්‍ෂණික චේතනාවන් වේද එදින පසේබුදුන් කෙරෙහි නොමනා පිළිපැදීම් වශයෙන් පැවැති අපරාපරිය වේදනීය වූයේ, එම අපරාපරිය වේදනීය පුණ්‍යකර්මයෙන් මිනිසුන් අතර ත්‍රිහේතුක ප්‍රතිසන්ධියෙන් දෙන ලද ප්‍රවෘත්තියෙහිදී, කුෂ්ඨභාවයටද දිළිඳු බවටද උතුම් කාරුණිකත්වයටද පැමිණවිය. ඒ සඳහා කර්ම සමානතා වශයෙන් එම කර්මයෙහිම ශේෂ විපාක වශයෙන් යැයි යූ.සේයි. අන් වශයෙහිද ලෝකයෙහි එම ව්‍යවහාරය දක්නා ලදි.
මෙතෙකින් **කොනු ඛො භන්තෙ හෙතු** යනු එම භික්‍ෂුව විසින් විචාරන ලද ප්‍රශ්නය විසඳා දැන් ඔහුට, **කා ගතිකො අභිසම්පරායොයි** පෙර භික්‍ෂූන් විසින් විචාරන ලද ප්‍රශ්න විසඳන්ට **සො තථාගතප්පවෙදිතං ධම්ම විනයං** යනාදිය යූ.සේයි. එහි **තථාගතප්පවෙදිතං** යනු තථාගත භාග්‍යවතුන් වහන්සේ විසින් දේශනා කරන ලද කියන ලද ප්‍රකාශ කරන ලදනුයි තථාගතප්ප වෙදිතංයි. **ආගම්ම** යනු ලබා, නිසා, දැන. තථාගතප්පවෙදිතෙ ධම්මවිනයෙහිද පාඨයි. **සද්ධං සමාදියි** යනු භාග්‍යවතුන් වහන්සේ සම්‍යක් සම්බුද්ධයහ. භාග්‍යවතුන් වහන්සේගේ ධර්මය මනාකොට දේශනා කරන ලදි. භාග්‍යවතුන් වහන්සේගේ ශ්‍රාවක සංඝයා මනාව පිළිපන්නේ යයි රත්නත්‍රය හා ආශ්‍රිත පූර්වභාග ශ්‍රද්ධාවද, ලෝකෝත්තර ශ්‍රද්ධාවදැයි දෙයාකාර වූද ශ්‍රද්ධාව මනාව ගනියි. යම්සේ නැවත නොගත යුතු වේද, මෙසේ භවයෙහි ක්‍ෂයය තෙක් ගත්තේය. තම සිත් සතන්හි ඉපදවී යයි අර්ථයි. **සීලං සමාධි** යි යන ආදීන්හිද එම ක්‍රමයමැයි. සීලං යනු පූර්වභාග සීලය සමග මාර්ග සීලයද ඵල සීලයද, **සුතං** යනු පර්යාප්ති බහුශ්‍රැතත්වය, ප්‍රතිවේධ බහුශ්‍රැතත්වය දැයි දෙයාකාර වූද ශ්‍රැතය. පර්යාප්ති ධර්මයද ධර්මශ්‍රවණ කල්හි සත්‍යය ප්‍රතිවේධය සඳහා ශ්‍රාවකයින් විසින්, ලද ආකාර අනුව අසන ලද පුරුදු කරන ලද, මනසින් විමසා බලන ලද, දෘෂ්ටියෙන් මනාව අවබෝධ කරන ලද්දාහු වෙති. චාගං යනු ප්‍රථම මාර්ගයෙන් නැසිය යුතු ක්ලේෂාභි සංස්කාරයන්ගේ අත්හැරීම් සංඛ්‍යාත ත්‍යාගය. යමක් කරණකොට ආර්ය ශ්‍රාවකයෝ දිය යුතු දෑහි පිරිසිදු අත් ඇත්තේ අත්හැරීමෙහි ඇලුනාහු මුදාහළ ත්‍යාග වෙත්ද? **පඤ්ඤං** යනු විදර්ශනා ප්‍රඥාවෙන් යුත් මාර්ග ප්‍රඥාවද ඵල ප්‍රඥාවද වේ.
**කායස්ස භෙදා** තෘෂ්ණාදීන් විසින් තමාගේ යයි ගන්නා ලද ස්කන්ධ අත්හැරීමෙන්, **පරම්මරණා** යනු ඉන් අනතුරුව හටගත් ග්‍රහණයයි. නොහොත් කායස්සභෙදා යනු ජීවිතේන්‍ද්‍රියයාගේ සිඳීමෙන්, පරම්මරණා යනු චුතියෙන් මත්තෙහි, **සුගතිං සග්ගං ලොකං** යනු පදත්‍රයයෙන්ම දිව්‍යලෝකයම කියයි. එය වනාහි සම්පත්තීන්ගෙන් හොබනා හෙයින් සුන්දර උත්පත්ති ස්ථානනුයි සුගතියි. රූපාදී විශේෂයන්ගෙන් මනාව අග්‍රනුයි **සග්ගොයි**. හැමකල්හි මෙහි සුවයම ලෝකයට අයත් වේ. විනාශවේනුයි ලෝකයයි කියයි. **උප්පන්නො** යනු ප්‍රතිග්‍රහණ වශයෙන් එළැඹියේ, **සහව්‍යතං** යනු සමාන ස්වභාවයට, වචනාර්ථය වනාහි සමග තිබේ. පවතියි. වාසය කරයිනුයි හෝ සහබ්‍යංයි. සමග සිටියි. සමග වේ හෝ එහි ස්වභාවය සහව්‍යතාවය **අතිරොචති** යනු ඉක්මවා, යටපත්කොට හෝ බබලයි. මනාව බබලයි. **වණ්ණෙන** යනු රූසපුවෙන්, **යසසා** යනු පිරිවරින්, හෙතෙම අශුචි තැවරුණු දිරාගිය මැටි බඳුනක් අත්හැර, නොයෙක් රත්නයන්ගෙන් විසිතුරු වූ ප්‍රභාෂ්වර රැස් ජාලාවකින් වෙලූ පිරිසිදු ජම්බුනදියෙහි හටගත් රනිාන් කරන ලද භාජනයක් ගන්නාක් මෙන් කියන ලද ආකාර ඇති සිරුර මෙහි හැරදමා එක් චිත්ත ක්‍ෂණයකින් කියන ලද ආකාර ඇති උපන් ආත්ම භාවය මහත් පිරිවර සමග ලබයි.
**එතමත්‍ථං විදිත්‍වා** යනු එම පාපයන්ගෙන් අත් නොහැරීමෙහි ආදීනවද, අත්හැරීමෙහි අනුසස් ද සර්වාකාරයෙන් දැන එම කරුණ පැහැදිලි කිරීමට මෙ උදන් ඇනූ සේක.
එහි මේ සංක්‍ෂේපාර්ථයයි. යම්සේ ඇස් ඇති පුරුෂයෙක් **පරක්කමෙ** කායික වීර්යයෙහි, **විජ්ජමානෙ** ශරීරය ඇතිකල්හි, **විසමානීච** යනු කඳුහෙල් පවත්නා ස්ථාන හා සැඩබවින් යුත් විෂම, ඇත්, අස්, සර්ප, බලු, ගව රූපාදීන්, **පරිවජ්ජයෙ** මෙසේ **ජීවලොකස්මිං** මෙම සත්ත්වලෝකයෙහි **පණ්ඩිතො** යනු නැණවත් පුරුෂයා ඒ ප්‍රාඥතාවයෙන් තමාගේ හිතසුව දන්නේ **පාපානි** යනු ලාමක දුශ්චරිත දුරුකරන්නේය. මෙසේ මෙම සුප්‍රබුද්ධ තෙමේ තගරසිඛී පසේ බුදුරදුන් කෙරෙහි පාපකර්මය දුරු නොකොට මහත් ව්‍යසනයකට පැමිණියේය. මෙසේ පැමිණෙන්නේ යයි අදහසයි. යම්සේ සුප්‍රබුද්ධ කුෂ්ඨයා මාගේ ධර්මදේශනයට පැමිණ, දැන් සංවේගප්‍රාප්තව පව් දුරු කරනුයේ උදාර විශේෂයක් අවබෝධ කළේය. මෙසේ අනෙක් අයද උදාර විශේෂයන්ට පැමිණීමට කැමැති වන්නේ නම් පව් දුරුකරන්නේ යයි (දුරුකළ යුතුයැයි) අදහසයි.
සිව්වැන්නෙහි **කුමාරකා** යනු තරුණ පුද්ගලයෝ, යම් කෙනෙක් මනා කියමන්, නොමනා කියමන්හි අර්ථය දනිත්ද? ඔවුහු මෙහි කුමාරක යැයි අදහස් කරන ලදහ. සත්ත්වයෝ උපන්දින පටන් පසළොස් වස් දක්වා කුමාරයෝ බාලයෝ නමින් වහරති. ඉන් මත්තෙහි විසිවස් දක්වා යෞවනයෝය. **මච්ඡකෙ බාධෙන්ති** යනු මාර්ගය සමීපයෙහි එක් විලක ග්‍රීෂ්ම කාලයෙහි දිය ක්‍ෂය වූ කල්හි පහත් තන්හි එම දිය ඉස, පිස කන්නෙමුයින කුඩා මසුන් අල්වා ගනිති. එසේම මරති. **තෙනූපසංකමි** යනු මාර්ගයෙන් මඳක් විල ඉක්මවා සිටියේ. එහෙයින් එළැඹියේයැයි කියයි. එම කුමාරවරු තමන් කෙරෙහි විශ්වාසය හටගැන්වීමට එළැඹියේය. **භායථ** වො යන මෙහි වො යනු නිපාත මාත්‍රයකි. **දුක්ඛස්ස** යනු පංචම්‍යාර්ථයෙහි ෂෂ්ඨියි. දුක කෙරෙන් යයි (දුකින්) අර්ථයි. **අප්පියං වො දුක්ඛං** යනු කිමෙක්ද, නුඹලාගේ ශරීරයෙහි උපදනා දුක අප්‍රිය හෝ අමනොඥදැයි විචාරයි.
**එතමත්‍ථං විදිත්‍වා** යනු මෙම සත්ත්වයෝ තමාගේ දුක් නො ඉවසන්නාහුම වී දුකට හේතුවන කරුණුවල පිළිපදනාහු තමාගේ එම දුක කැමැති වන්නාහු නම් වෙතියි යන මෙම කරුණ සර්වාකාරයෙන් දැන. **ඉමං උදානං** යනු මෙම පාප ක්‍රියාවන්හි වැළැක්මටද ආදීනව පැහැදිලි කිරීමටද උදන් ඇනූ සේක.
එහි අර්ථය : ඔබලාගේ මේ සියල්ලම අපාගත වීමට හේතුයි. සුගතියක් ලද විටද අල්පායුෂ්කතාවය, මනුෂ්‍ය දුර්භාග්‍යතාදී භේද ඇති දුක් ඇතිකරයි. **අප්පියං** යනු ඉදින් නුඹලාට අප්‍රිය යමක් ලැබෙද් ඉන් බියවව්. **ආවිවා** අන්‍යයන්ට ප්‍රකට භාව වශයෙන් නොවැසුණු ලෙස කොට කයින් වචනයෙන් හෝ ප්‍රාණඝාතාදී ප්‍රභේද, **යදිවාරහො** අප්‍රකට භාව වශයෙන් වැසුණු ලෙස කොට මනෝද්වාරයෙහිම අභිධ්‍යාදී ප්‍රභේද වූ ස්වල්පමාත්‍ර වූද **පාපකං** ලාමක කර්මයක්. **මාකත්‍ථ** යනු නොකරව්. තවද වනාහි එම පාපකර්මය දැන් කරව්ද? මත්තෙහි හෝ නරන්නහුද? නිරයාදී සිව් අපායන්හිද මනුෂ්‍ය ලෝකයන්හිද එයට හේතු වූ දුක් මෙහි හෝ එහෙන් මෙහෙන් හෝ පැන යන්නා වූ ලුහුබඳින්නේ නැතැයි යන අදහසින් **උපෙච්ච** යනු දැන පලායන්නා වූද නුඹලාට ඉන් **මුත්ති** මිදීමක් නැත. උත්පත්ති, කාල, ආදී ප්‍රත්‍යයන් එක්වූ කල්හි පැසේම යයි දක්වයි. පලායන්තෙයිද කියවති. කියන ලද ආකාරයෙන් යම්කිසි තැනක යෑමෙහි, ආපසු ඒමෙහි වේයයි අර්ථයි. මෙම අර්ථය අහසෙහි නොවේය. මුහුද මැදද නොවේය. -පෙ- පාප කර්මයෙන් යන මෙම ගාථාවෙන් දැක්විය යුතුය.
පස්වැන්නෙහි **තදහු** යනු එම දිනයෙහි, උපොසථෙ යන මෙහි වසත්නුයි උපොසථොයි. සීළයෙන් හෝ ආහාර නොගැනීමෙන් යුක්තව වෙසෙත් යයි අර්ථයි. මෙම උපොසථ ශබ්දය ‘අංග අටකින් යුක්ත උපෝසථය වාසය කරමියි ආදී තන්හි - සීලයෙහි ආයේය. උපොසථය හෝ පවාරණය හෝ ආදීන්හි පාමොක් උදෙසීමාදී විනය කර්මයෙහි, ගෝපාලක උපොසථය, නිඝණ්ඨ උපොසථය ආදීන්හි උපවාසයෙහි උපොසථ නාරජු ආදීන්හි ප්‍රඥප්තියෙහි, අද පසළොස්වක පොහොයයි ආදී තන්හි දිනයෙහි, මෙහිද දිනයෙහිම දතයුතුය. එහෙයින් තදනුපොසථෙ යනු එම උපොසථ දිනය වූ, දිනයෙහි යයි අර්ථයි. **නිසින්නො හොති** යනු මහ බික්සඟ පිරිවරන ලදුයේ අවවාද ප්‍රාතිමෝක්‍ෂය උදෙසන්ට වැඩහුන්නේම වේ. හිඳ, භික්‍ෂූන්ගේ සිත් බලනුයේ එක් දුසිල් භික්‍ෂුවක් දැක, ඉදින් මම මෙම පුද්ගලයා මෙහි හුන්නේම පාමොක් උදෙසන්නෙමි නම් මොහුගේ හිස්මුදුන සත්කඩකට පැලෙන්නේ යයි ඔහු කෙරෙහි අනුකම්පාවෙන් නිහඬව වූ සේක.
මෙහිද **උද්ධතං අරුණං** යනු අරුණෝද්ගමනයට පැමිණ, ‘ස්වාමීනි, භාග්‍යවතුන් වහන්සේ භික්‍ෂූන්ට ප්‍රාතිමෝක්‍ෂය උදෙසන සේක්වා’යි තෙරුන් වහන්සේ භාග්‍යවතුන් වහන්සේගෙන් පාමොක් උදෙසීම යාඥා කළේය. එකල්හි ‘මහණෙනි, අනුපෝසථයන්හි උපෝසථය නොකටයුතුයැයි ශික්‍ෂාපද (යාගේ) නොපනවන ලද හෙයින් ‘ආනන්දය, පිරිස අපිරිසිදු යයි’ තෙවරක් තෙරුන් විසින් පාමොක් උදෙසීමට යාඥා කරන ලද්දේ වී නමුත් නොදෙසීමට හේතු දෙසනුයේ අසවල් පුද්ගලයා අපිරිසිදුයයි නොවදාරා, ආනන්දය පිරිස අපිරිසිදුයැයි වදාළේය. කවර හෙයින් භාග්‍යවතුන් වහන්සේ තුන්යම් රැයක් එසේ කල්ගත කෙළෙහිද? එතැන් පටන් අවවාද ප්‍රාතිමෝක්‍ෂය නොදෙසනු කැමැත්තේ එහි හේතුව ප්‍රකට කිරීමටය.
**අද්දසා** යනු කෙසේ දුටුයෙහිද? තම චෙතො පරියඥානයෙන්, එම පිරිසෙහි භික්‍ෂූන්ගේ සිත් මනාව දන්නේ එම හිස් පුරුෂයාගේ දුසිල් සිත දුටු සේක. සිත දුටු කල්හි ඒ හා සමග යුත් පුද්ගලයා දුටුයේ නම් වේ. එහෙයින් **අද්දසා ඛො ආයස්මා මහා මොග්ගල්ලානො තං පුග්ගලං දුස්සීලං** යි ආදිය යූ.සේයි. අනාගතයෙහි සත්දිනක් පවත්නා අන්‍යයන්ගේ සිත් චෙතොපරිය ඥානලාභියා දැනගනී. අතීතයෙහිද මෙසේය. **දුස්සීලං** සිල් නොමැති. සිල් විරහිත යයි අර්ථයි. **පාපධම්මං** යනු දුසිල් හෙයින්ම පහත් අදහස් ස්වභාවය බැවින් ලාමක ස්වභාවයයි. **අසුචිං** යනු අපිරිසිදු කාය කර්මාදීන්ගෙන් යුක්ත වූ හෙයින් පිරිසිදු නොවේ. **සංකස්සර සමාචාරං** යනු කිසියම් නොගැලපෙන දෙයක් දැක මෙය මොහු විසින් කරන ලද්දේ වන්නේ යයි මෙසේ අන්‍යයාගේ නියත සැකයෙන් සිහි කළයුතු හැසිරීම්, නොහොත් කිසියම් කළයුතු දෙයක් සාකච්ඡා කරන කල්හි, භික්‍ෂුවක් දැක කිමෙක්දෝ හෝ මොව්හු මවිසින් කළ ක්‍රියාවක් දැක සාකච්ඡා කෙරෙත් යයි තමා කෙරෙහිම සැකයෙන් සිහි කළයුතු හැසිරීම්,
ලජ්ජා විය යුතු හෙයින්ද සඟවා තැබීමට හේතුවන හෙයින්ද, වැසුණු කර්ම එයටනුයි **පටිච්ඡන්න කම්මන්තො** යි. එය පිළිකුල් ශ්‍රමණ වෙස් දරන ලද හෙයින් ශ්‍රමණයෙක් නොවේනුයි **අස්සමණං** යි. සීට්ටු ගැනීම් ආදියෙහිදී, කෙතෙක් සමනහුදැයි ගණන් කිරීමෙහිදී, මමද ශ්‍රමණයෙක් වෙමියි මිථ්‍යා ප්‍රතිඥාවෙන් ශ්‍රමණ ප්‍රතිඥාව, ශ්‍රේෂ්ඨ නුවූ චරිතයෙන් අබ්‍රහ්මචාරියි. අනෙක් සබ්‍රහ්මචාරීහු, මනාව හැඳ, මනාව පොරවා, මනා පාත්‍ර දරමින්, ගම් නියම්ගම්හි පිඬු පිණිස හැසිර ජීවිකාව ගතකරන්නහු දැක, අබ්‍රහ්මචාරී වූයේම, තෙමේද එවැනි ආකාරයෙන්, පිළිපදිනුයේ උපොසථාදීන්හිද, දෘෂ්‍යමාන වනුයේ, මම ද බ්‍රහ්මචාරී යැයි ප්‍රතිඥා දෙන්නාක් මෙන් වේයයි බ්‍රහ්මචාරී පටිඤ්ඤංයි. කුණු වූ කර්මයෙන් සීල විපත්තියෙහි ඇතුලට මනාව පිවිසි හෙයින් **අනෙතාපූතිං **යි. ෂට් ද්වාරයන්ගෙන් රාගාදී කෙලෙස් වර්ෂාවෙන් තෙත්වූ හෙයින් **අවස්සුතං**යි හටගත් රාගාදී කසල හෙයින් සිල්වන්තයින් විසින් හැරදැමිය යුතු හෙයින්ද **කසම්බුජාතං** යි. **මජ්ඣෙ භික්ඛු සංඝස්ස නිසින්නං** යනු සංඝයාට ඇතුලත් වූවෙකු මෙන් බික් සඟ ඇතුලත හුන්නේ, **දිට්ඨොසි** යනු මොහු වනාහි ප්‍රකෘති තත්ත්වයෙන් නුවූයේ යයි භාග්‍යවතුන් වහන්සේ විසින් දක්නා ලද්දේ විය. යම්හෙයකින් දක්නා ලද්දේ ද, එහෙයින් නැත. **තෙ** තොපට භික්‍ෂූන් සමග එක්ව විනයකර්මාදී එක්වීමක් නැත. එම සංවාසය තොපට නැද්ද, එහෙයින් ඇවැත්නි නැගිටුවයි මෙසේ මෙහි පද යෙදීම දතයුත්තාහ.
**තතියම්පි සො පුග්ගලො තුණ්හී අහොසි** යනු නොයෙක් වර කියාද, තෙරහු තෙමේම කළකිරුනේ ඉවත්ව යන්නේ යයි හෝ දැන් මොවුන්ගේ ප්‍රතිපත්තිය දැනගන්නෙමියි හෝ අදහසින් නිශ්ශබ්ද වූයේය. **බාහායං ගහෙත්‍වා** යනු භාග්‍යවතුන් වහන්සේ විසින්ද, මා විසින්ද තත්වූ පරිද්දෙන් දක්නා ලද්දෙ, තෙවනවර දක්වා නැගිටුවයි කියන ල්දදේ නොනැගිටියි. දැන් මොහුගේ ඇද දමන කාලයයි සංඝයාට උපොසථන්තරායක් නොවේවායි අතින් ගති. එසේ ගෙන, **බහි ද්වාර කොට්ඨකා නික්ඛාමෙත්‍වා **යනු ශාලාවේ දොරටුවෙන් පිටතට නික්මවා, බහි යනු නික්මවන ලද ස්ථාන දැක්වීමයි. නොහොත් බහිද්වාර කොට්ඨකා යනු පිටත දොරටුවෙන්ද නික්මවා, ඇතුල් දොරටුවෙන් නොවේ. මෙසේ දෙයාකාරයෙන්ම විහාරයෙන් පිටතට කොට යන අර්ථයි. **සු චි ඝටකං දත්‍වා **යනු අගුල් හිද්ද, මත්තෙහි ඝටිකාවද වසා, මනාව වසායයි අර්ථයි. **යාවබාහාගහණාපි නාමා** යනු මෙයින්, ආනන්දය පිරිස අපිරිසිදු යයි වචනය අසා හෝ ඔහු විසින් ඉවත්ව යා යුතු වන්නේය. මෙසේ ඉවත්ව නොගොස්, අතින් අල්වාගන්නා තෙක් එම හිස් පුරුෂයා බලාපොරොත්තු වන්නේය. මෙය ආශ්චර්යයෙකැයි පෙන්වයි. මෙයද ගර්හා කිරීමේ ආශ්චර්යයැයි දතයුතුය.
ඉක්බිති භාග්‍යවතුන් වහන්සේ මෙසේ සිතීය. දැන් භික්‍ෂු සංඝයා අතර අර්බුදයක් හට ගත්තේය. අපිරිසිදු පුද්ගලයෝ උපොසථයට පැමිණෙති. තථාගතවරු අපිරිසිදු පිරිස සමග ප්‍රාතිමෝක්‍ෂය නො උදිසත්. නො උදිසන්නේ බික්සඟනගේ උපොසථය සිඳී යන්නේය. මම මෙතැන් පටන් භික්‍ෂූන්ටම ප්‍රාතිමෝක්‍ෂය දෙසීම අනුදන්නෙම් නම් ඉතා මැනවැයි සිතා භික්‍ෂූන්ටම පාමොක් දෙසීම අනුදැන වදාළ සේක. එහෙයින් **අථ ඛො භගවා -පෙ- පාතිමොක්ඛං උද්දිසෙය්‍යාථ** යයි වදාළ සේක.
එහි **නදානාහං** යනු දැන් මම **උපොසථං න කරිස්සාමි පාතිමොක්ඛං** **න උද්දිසිස්සාමියි** වෙන වෙනම න කාරයෙන් සම්බන්ධ කළ යුතුය. ආණා ප්‍රාතිමෝක්‍ෂය - ඕවාද ප්‍රාතිමෝක්‍ෂයැයි ප්‍රාතිමෝක්‍ෂය දෙවැදෑරුම්ය. ඒවා අතර, ‘සුණාතු මෙ භන්තෙ’ ආදිකොට ඇත්තේ ආණා ප්‍රාතිමෝක්‍ෂයයි. එය ශ්‍රාවකයෝම උදෙසති. බුදුවරු නොවේ. මෙය අඩමසක් පාසා උදෙසනු ලැබේ. ‘ඛන්තී පරමං -පෙ- සබ්බ පාපස්ස අකරණං -පෙ- අනූපවාදො අනූපසාතො -පෙ- එතං බුද්ධාන සාසනං යන මෙම ගාථාත්‍රයය ඔවාද (අවවාද) ප්‍රාතිමෝක්‍ෂය නමැ. එය බුදුවරුම උදෙසත්. ශ්‍රාවකයෝ නොවේ. මෙම ප්‍රාතිමෝක්‍ෂ උදෙසීමම දීර්ඝායුෂ්ක බුදුවරුන්ගේ ජීවමාන කල්හි ෂට් වර්ෂයන්ගේ ඇවෑමෙන් උදෙසත්. අල්පායුෂ්ක බුදුවරුන්ගේ වනාහි ප්‍රථම බෝධියෙහිදීමය. අනෙක් අය ඉන් මත්තෙහිය. එයද වනාහි භික්‍ෂූන්ම උදෙසති. බුදුවරු නොවේ. එහෙයින් අපගේ භාග්‍යවතුන් වහන්සේද විසිවසක් පමණ අවවාද ප්‍රාතිමෝක්‍ෂය උදෙසා මෙම අන්තරාව දැක ඉන් මත්තෙහි නොඋදෙසීය. **අට්ඨානං** යනු නොකරුණෙකි. **අනවකාසො** යනු එයටම පර්යාය වචනයකි. කරුණ යම්සේ සිටීද, (තිබේද?) එහි ඵලය එයට අයත් පැවතුම් හෙයින් ඨාන යැයි කියයි. මෙසේ අනවකාසයැයි කියයි. යං යනු ක්‍රියා ස්පර්ශයයි. එය යට කියන ලද අයුරින් යෙදිය යුතුය.
**‘අට්ඨිමො භික්ඛවෙ මහා සමුද්දෙ’** යන්නෙහි අනුසන්ධි කවරේද? යම් ආකාර වූ මෙම අපිරිසිදු පිරිසෙහි ප්‍රාතිමෝක්‍ෂයෙහි නොදෙසීම යූ.සේයිද? එය මෙම ධර්ම විනයෙහි ආශ්චර්ය, අද්භූත ස්වභාවයකැයි එය අනෙක් සප්ත ආශ්චර්ය, අද්භූත ධර්මයන් සමග බෙදා දක්වනු කැමැත්තේ ප්‍රථමයෙන් එහි උපමා ස්වභාවයෙන් මහා සමුද්‍රයෙහි අෂ්ඨ ආශ්චර්ය, අද්භූත ධර්මයන් දක්වන්නා වූ ශාස්තෲන් වහන්සේ ‘මහණෙනි, මෙම අට මහා සමුද්‍රයෙහි යැයි යනාදිය වදාළහ.
**අසුරා** යනු ප්‍රකෘති දෙවිවරු මෙන් දක්ෂ නොවෙත්. නොදිලිසෙත්, නොබබලත්නුයි අසුරයි. දෙවිවරු (සුර) ඔවුන්ට ප්‍රතිපක්‍ෂ වූයේනුයි අසුරයි. එනම් වේපචිත්ති පහාරාදීහුය. ඔවුන්ගේ භවනය මහමෙර යට භාගයෙහි වේ. ඔව්හු එහි පිවිසෙන්නාහු, නික්මෙන්නාහු, මහමෙර පාමුල මණ්ඩප ආදිය මවා, ක්‍රීඩා කරන්නාහුම සිත් අලවත්. එහි ඔවුන්ගේ ඇල්මෙහි මෙම ගුණ දැක වදාළ සේක. **යෙ දිස්වා දිස්වා අසුරා මහා සමුද්දෙ අභිරමන්ති** යනු එහි **අභිරමන්ති** යනු කම්සැප විඳිත්. ඔවුනොවුන්ට අනුග්‍රහ කෙරෙමින් වෙසෙත් යයි අර්ථයි.
**අනුපුබ්බ නින්නො** යන ආදී සියල්ල අනුපිළිවෙලින් ගැඹුරුභාවයටම පර්යාය වචනයන්ය. **නායිතකෙනෙව පපාතො** යනු සිඳුන ඉවුරක් නොවේ. මහා සාගරයක් මෙන් මුලසිට ක්‍රමයෙන් ප්‍රපාතය. එය තෙර දෙස පටන් එකඟුල්-දෑඟුල්-වියත්-රියන්-සත්රියන් 140 රියන් දුර, අඩගව්, ගව්, යොදුන් ආදී වශයෙන් ගැඹුරු වී යනුයේ මහමෙර පාමුල අසූහතර දහසක් යොදුන් ගැඹුරු වී සිටියේ යයි දක්වයි.
**ඨිත ධම්මො** යනු ස්ථිති ස්වභාව ඇත්තේ සිටීම් ස්වභාව. **න මතෙන කුණපෙන සංවසති** යනු යම්කිසි ඇත් අශ්වාදීන්ගේ මෘත ශරීර සමග නොවසයි. **තීරං පාපෙති** යනු තෙරට ඉවත්කරයි. **ථලං උස්සාදෙති** යනු අතින් ගන්නාක් මෙන් රැළ පහරින් ගොඩබිමෙහි දමයි. **ගංගා යමුනා** යනු අනවතප්ත විලෙහි දකුණු මුවින් නික්මුණු නදිය ජලධාරා පහක් බවට පත්ව පැවැති තන්හි ගංගා යයි ආදී වශයෙන් පස් අයුරක් විය.
මේ එම නදීන්ගේ මුලපටන් උත්පත්ති කථාවයි. මෙම දඹදිව යොදුන් දසදහසක් ප්‍රමාණ ඇත්තේය. එහි හාරදහසක් ප්‍රමාණ ප්‍රදේශය ජලයෙන් වසාගෙන පැතිර සිටියේ සමුද්‍රය යන සංඛ්‍යාවට ගියේය. තුන්දහසක් යොදුන් ප්‍රමාණයෙහි මිනිස්සු වාසය කරති. තුන් දසක් යොදුන් ප්‍රමාණ සීමාවෙහි හිමවත පිහිටියේය. උසින් යොදුන් පන්සියයක් ප්‍රමාණ අසූහාර දහසක් පර්වතවලින් යුක්තය. හාත්පස ගලාබසින පන්සියයක් නදීන්ගෙන් විසිතුරු වූ යම්තැනෙක්හි දිගින්ද පළලින්ද ගැඹුරින්ද පනස්යොදුන් ප්‍රමාණ වූ, යොදුන් එකසිය පනහක් වටවූ අනවතප්ත විල, කණ්ණමුණ්ඩ විල රථකාර විල - ඡද්දන්ත විල, කුනාල විල, මන්දාකිනී විල සිංහ ප්‍රපාත විලයැයි සප්ත මහා විල් පිහිටියහ.
ඒවා අතර අනවතප්ත විල, සුදර්ශන, චිත්‍රකූට, කාලකූට ගන්‍ධමාදන, කෛලාස කූටයයි යන මෙම පර්වත කූටයන්ගෙන් වටකරන ලද්දේය. එහි සුදර්ශන කූටය ස්වර්ණමය වූයේ, යොදුන් තුන්සියයක් උස්වූයේ ඇතුළත කපුටුමුව සටහන් ඇත්තේ එම විලම වසා සිටියේය. චිත්‍රකූටය සත්රුවන්මය කාලකූටය අජනමය - ගන්‍ධමාදන කූට මැසිරිගල්මය, ඇතුලත මුං ඇට වර්ණය. මුල් සුවඳ, හර සුවඳ, ඵල සුවඳ, පොතු සුවඳ, පතුරු සුවඳ, රස සුවඳ, මල්සුවඳ, ගෙඩිසුවඳ, පත්‍ර සුවඳ, පතුරු සුවඳ, රස සුවඳ, මල් සුවඳ, ගෙඩි සුවඳ, පත්‍ර සුවඳ, සුවඳ සුවඳද යන මෙම දසවැදෑරුම් සුවඳ වර්ගයන්ගෙන් උත්සන්න වූයේ නොයෙක් ආකාර ඖෂධයන්ගෙන් වැසුන කළුවර පස පොහෝදින දල්වන ලද්දාක් මෙන් අඟුරු දැල්වෙමින් සිටී, කෛලාසකූට පර්වතය රිදී මුවාය. ඒ සියල්ලම සුදර්ශන කූටය හා සමාන උස හා සටහන් ඇතියේ එම විල වසා සිටියහ. එහි දේවානුභාවයෙන්ද නාගානුභාවයෙන්ද වැසී වසී. ගංගා ගලති. එම සියලුම දිය අනවතප්ත විලටම පිවිසේ. සඳ හිරු දකුණින් හෝ උතුරින් හෝ යන්නාහු පර්වත අතරින් එහි ආලෝක කරති. සෘජුව යාමක් නොකරති. එහෙයින් මෙයට අනෝතත්ත යන ව්‍යවහාරය හටගති.
එහි රත්නමය මනොඥ හිනිමං වැනි ගල්තලාවන්ද, මස් කැසුබුවන්, නිර්මල පුවරු සමාන නිර්මල දිය, එය පරිභෝග කරන සත්ත්වයින්ගේ කර්මයෙන් හටගත්තා වූම ස්නාන තොටුවලද වෙති. යම්තැනක බුදු පසේබුදුවරු, සෘද්ධිමත් ශ්‍රාවකවරු-සෘෂීහු ස්නානාදීන් කෙරෙත්ද? දිව්‍ය යක්‍ෂාදීහුද ජලක්‍රීඩා කෙරෙත්ද
එහි සිව් පාර්ශ්වයන්හි සිහ මුව, ඇත් මුව, අස් මුව, වෘෂභ මුව යන සිව් දිය නික්මයන මුව වෙත්ද? යම් ස්ථානයන්ගෙන් සිව් නදීහු ගලත්ද? සිහ මුවෙන් නික්මෙන නදීතෙර බොහෝ කොට කේශර සිංහයෝ සිටිති. එසේ ඇත්මුවාදීන්හි ඇත්, අස්, වෘෂභාදීහු වෙති. පෙරදිගින් නික්මුන නදිය අනවතප්ත විල තෙවරක් ප්‍රදක්‍ෂිණා කොට අනෙක් තෙනදීන්ට නොබැස පැසුළු හිමවතින්ම නොමිනිස් පෙදෙසට ගොස් මහා සමුද්‍රයට පිවිසේ. පැසුළු දිගින්ද, උතුරු දිගින්ද නික්මුණු නදීහුද එසේම ප්‍රදක්‍ෂිණා කොට පැසුළු හිමවතින් හා උතුරු හිමවතින්ම නොමිනිස් පෙදෙසට ගොස් මහා සමුද්‍රයට පිවිසෙත්.
දකුණු දෙසින් නික්මුණු නදිය වනාහි එය තෙවරක් ප්‍රදක්‍ෂිණා කොට දකුණින් සෘජුව ගල් මතුපිටින්ම සැටයොදුනක් ගොස් පර්වතයට පහරා නැගිට හාත්පසින් තෙගවූ පමණ වූ දිය දහරාවක්ව අහසින් සැටයොදුනක් ගොස් තියග්ගල නම් ගලෙහි වැටුනේ ගල දිහ දහරා වේගයෙන් බිඳුනේ එහි පනස්යොදුන් ප්‍රමාණ තියග්ගල නම් මහ පොකුණක් හට ගති. පොකුණෙහි ඉවුර බිඳ ගලට පිවිස සැටයොදුනක් ගොස් වින්ධ්‍යා නම් තිරිසන් පර්වතයට පහරා අත්තැල පසැඟිලි සමාන ධාරා පහක්ව පවතියි.
එය තෙවරක් අනවතප්ත විල ප්‍රදක්‍ෂිණාකොට ගියතන්හි, ආවර්ත ගංගාවයැයි කියයි. සෘජුව ගල මත්තෙන් සැටයොදුනක් ගිය තැන කෘෂ්ණ ගඟයි. අහසින් සැටයොදුනක් ගිය තැන අහස ගඟයි. තියග්ගල පහන්හි පනස් යොදුන් අවකාශයෙහි සිටියේ තියග්ගල පොකුණෙහි ඉවුර බිඳ ගලට පිවිස සැටයොදුනක් ගියතැන ඝණ ගඟයි. උමගින් සැටයොදුනක් ගිය තැන උමං ගඟයි කියයි. වින්‍ධ්‍යා නම් තිරිසන් පර්වතය පහරා ධාරා පඤ්චකයක්ව පැවැති තන්හි, ගංගා, යමුනා, අචිරවතී, සරභූ, මහී යැයි පස් ආකාරයකට ශාඛා ගියහ. මෙසේ එම පංචමහා නදීහු හිමවතින් පවතිත් යයි දතයුත්තාහ.
එහි **නදී** යනාදිය ගොත්‍රයයි. **ගංගා යමුනා** ආදිය නාමයයි. **සවන්තියො** යනු යම්කිසි ගලන්නා වූ හෝ යන්නා වූ මහා නදීහු හෝ කුඩා නදීහු **අප්පෙන්ති** යනු ඇලෙත්. පැමිණෙත්. **ධාරායා **දිය දහරාවයි. **පූරත්තං** පිරුණු බව, මහ මුහුදෙහි මේ ධර්මතාවයයි. මෙකලැ මඳ වැසි හටගති දැල් කෙමන් ආදිය ගෙන මස් කැසුබුවන් අල්වා ගන්නෙමුයි හෝ මෙකලැ වැසි ඉතා මහති. සිටින්ට සමතලා ගලක් හෝ නොලබන්නෙමුයි හෝ කියන්ට නොහැකිය. ප්‍රථම කල්පික කාලයෙහි පටන් යම් ආකාර වූ වැස්සක් වැස මහමෙර සීමාව ගටා දිය පැවතිනිද, ඉන් එකඟුල් මාත්‍ර වූද දිය යට නොබසී. උඩට නොයයි.
**එක රසො** යනු මිශ්‍ර නුවූ රසය, **මුත්තා** යනු කුඩා මහත්, රවුම් දිග ආදී නොයෙක් ආකාර මුතු. **මණි** යනු රතු නිල් ආදී නොයෙක් ආකාර මැණික්, **වෙළුරියො** යනු වෛදූර්ය මැණික්, උණමල් හා මහරි මල්වල වර්ණ හා සටහන් වශයෙන් නොයෙක් ආකාර වේ. **සංඛො** යනු දක්‍ෂිණාවෘත, කුච්ඡික, ධමන, සංඛ ආදී නොයෙක් ආකාර භේද සහිතය. **සිලා** යනු ශ්වේත, කලු-මුංවර්ණ ආදී භේද වශයෙන් නොයෙක් ආකාරය. **පවාළං** යනු කුඩා මහත් මද රත් ඝන රත් ආදී භේද වශයෙන් නොයෙක් ආකාරය. **ලොහිතංඛ** යනු පද්මරාගාදී භේදයෙන් නොයෙක් අකාරය. **මසාරගල්ලං** යනු මැසිරිගල්, මිශ්‍ර වර්ණයෙන් යුත් ස්ඵටික මාණික්‍යය,
**මහතං භූතානං** යනු විශාල සත්ත්වයින්ට, තිමි තිමංගලාදිකා යනු මත්ස්‍ය ජාතීහු තෙවර්ගයකි. තිමි මත්ස්‍යයා ගිලීමට සමත්වූයේ, තිමිංගලායි. තිමි හා තිමිංගල ගිලීමට සමත් වූයේ තිමිර පිංගලයැයි කියති. නාගා යනු දියරැළි මතුපිට වසන්නා වූද විමානයන්හි සිටින්නා වූද නාගයෝ,
**එවමෙවඛො** යනු කිසිසේත් ශාස්තෲන් වහන්සේ මෙම ධර්මවිනයයෙහි, සොළොස් ආකාරයකින්ද, දෙතිස් ආකාරයකින්ද එයට අධිකවද, ආශ්චර්ය, අද්භූත ධර්මයන් බෙදා දක්වනට හැකි වේ. එකල උපමා භාවයෙන් ගත් අර්ථයන්ට අනුරූප වශයෙන් උපමා කරනු ලබන එම කරුණු අටම පමණක් බෙදා දක්වනුයේ **එවමෙව ඛො භික්ඛවෙ ඉමස්මිං ධම්මවිනයෙ අච්ඡරියබ්භූත ධම්මා** යන ආදිය වදාළහ.
එහි **අනුපුබ්බ සික්ඛාය** යනු ත්‍රිවිධ ශික්‍ෂා ගන්නා ලදි. **අනුපුබ්බ සික්ඛාය** යනු ත්‍රිවිධ ශික්‍ෂා ගන්නා ලදි. **අනුපුබ්බකිරියාය** යනු තෙළෙස් ධුතංග ධර්ම, **අනුපුබ්බ පටිපදාය** යනු සප්ත අනුපස්සනා, අටළොස් මහා විදර්ශනා අටතිස් අරමුණු බෙදීම්, සත්තිස් බෝධිපාක්‍ෂික ධර්මයන්ද ගන්නා ලදි. **න ආයතකෙනෙව අඤ්ඤා පටිවෙධො** යනු මැඩියාගේ උඩට පැන යන ගමන මෙන් මුලදීම සිල් පිරීම් ආදිය නොකොට අර්හත්ව ප්‍රතිවේධයක් නම් නැත. පිළිවෙලින් සීල සමාධි ප්‍රඥාවන් සම්පූර්ණකොට, අර්හත්වෝත්පත්තිය වේයයි අර්ථයි.
**මම සාවකා** යනු සෝවාන් ආර්ය පුද්ගලයන් සඳහා කියයි. **න සංවසති** යනු උපොසථ කර්මාදී වශයෙන් එක්ව විසීම නොකරයි. **උක්ඛිපති** යනු ඉවත් කරයි. **ආරකාවා** යනු දුරදීම, **න තෙන නිබ්බාන ධාතුයා ඌනත්තංවා පූරත්තංවා** යනු බුදුවරු නූපදනා මහා කල්ප අසංඛ්‍යයන්හිද, එක් සත්ත්වයෙකු හෝ පිරිනිවුමට නොහැකි වේ. එකල්හිද නිර්වාණ ධාතුව හිස්යැයි කියන්ට නොහැකිය. බුද්ධෝත්පාද කාලයෙහි එක් එක් හමුවීම්හිදී අසංඛ්‍ය ගණන් සත්ත්වයෝ නිර්වාණය ලබාගනිති. එකල්හි නිර්වාණ ධාතුව පරිපූර්ණයැයි කියන්ට නොහැක. **විමුත්තිරසො** යනු කෙලෙසුන්ගෙන් මිදීම් රසය සියලුම සසුන් සම්පත් යම්තාක් වේද, එම සියල්ලම උපාදාන රහිතව කෙලෙසුන්ගෙන් සිතෙහි විමුක්තියෙන් වේ.
**රතනානි** යනු ඇල්ම හටගන්වන අර්ථයෙන් රත්න නමැ. සතිපට්ඨානාදීහු වඩනු ලබනුයේ පූර්වභාගයෙහිද, අනල්ප වූ ප්‍රීති ප්‍රමෝද්‍ය හටගනිත්. පසුකල්හි කියනුම කවරේද? යූ.සේයි.
යම් යම් තැනක පටන්, ස්කන්ධයන්ගේ හටගැනීම හා විනාශය මෙනෙහි කරයිද, ඉන් ප්‍රීති ප්‍රමෝද්‍යය ලබයි. එය අමෘතය දනී.
ලෞකික රත්න හේතුකොට හටගන්නා ප්‍රීති ප්‍රමෝද්‍ය වනාහි, ස්කන්ධ සම්මශ්‍රණයෙන් හටගන්නා ප්‍රීති ප්‍රමෝද්‍යයෙන් කල භාගයක්වත් නොවටීයයි යන මෙම අර්ථය යට දක්වන ලද්දේමය. තවද,
ගරු කරන ලද, මහාර්ඝ (ඉතා වටිනා) සමකල හැකි දැයක් නොමැති, දැක්මට දුලබ, උසස් අය පරිභෝග කරන දෑ රත්නයැයි කියයි.
යම්හෙයකින් ගරුකිරීම් ආදී භාවයෙන් රත්න නම් වේද? සතිපට්ඨානාදීන්ටම සත්‍ය වශයෙන් රත්න භාවය යෙදේ. එය බෝධිපාක්‍ෂික ධර්මයන්ගේ ආනුභාවයයි. යම් ආකාර වූ ශ්‍රාවකයෝ ශ්‍රාවක පාරමී ඥානයට, ප්‍රත්‍යෙක බුදුවරු ප්‍රත්‍යෙක බුද්ධත්වයට, සම්‍යක් සම්බුදුවරු සම්‍යක් සම්බෝධිය අවබෝධ කරත්ද, ආසන්න කරුණු හෙයින්ද, පරම්පරා කරුණු හෙයින්ද, දානාදීහු උපනිශ්‍රය යැයි මෙසේ ඇල්ම ඇතිකරවන අර්ථයෙන්, ගරුකරන ලද ආදී අර්ථයෙන් රත්නභාවය බෝධිපාක්‍ෂික ධර්මයන්ගේ උසස්භාවයයි. එහෙයින් **තත්‍රිමානි රතනානි සෙය්‍යථීදං චත්තාරො සතිපට්ඨානා** ආදිය
එහි අරමුණෙහි ඇතුලට වැද වැටහීම් අර්ථයෙන් පට්ඨානයි. සිහියම පිහිටවූයේ සතිපට්ඨානයි. කායාදී වශයෙන් ආරම්මණයාගේ සතරාකාර හෙයින්, **චත්තාරො සතිපට්ඨානායි** යූ.සේයි. එසේම කාය, වේදනා, චිත්ත, ධර්මයන්හි සුභ, සුව, නිත්‍ය, ආත්ම සංඥාවන්ගේ ප්‍රහාණයෙන් අසුභ, දුක්, අනිත්‍ය, අනාත්මයන්ගේ වශයෙන් ගැනීමෙන් වනාහි එම කායානුපස්සනා ආදිභාවය බෙදන ලදි.
එයින් බලවත් සේ උත්සාහ කරත්. තෙමේ හෝ මනාව උත්සාහ කරයි. ප්‍රශස්ත වූ සුන්දර වූ හෝ උත්සාහ යනුයි. **සම්මප්පධානං** යි. පුද්ගලයාගේ හෝ මනාව කෙලෙස් තැවීම්භාවය කරන හෙයින් සම්මප්පධානංයි. එය වීර්යයට විශේෂ නාමයකි. එයද, නූපන් අකුසල ධර්මයන්ගේ අනුත්පාදය සඳහාද, උපන් අකුසල ධර්මයන්ගේ ප්‍රහාණය සඳහාද, නූපන් කුසල ධර්මයන්ගේ ඉපදවීම සඳහාද, උපන් කුසල ධර්මයන්ගේ වැඩීම් වශයෙන්ද සතරාකාරයෙන් කියන ලද සතර සම්‍යක් ප්‍රධන් වීර්යයන්,
සමෘද්ධ වේනුයි **ඉද්ධියි** සමෘද්ධ වේ. සම්පාදනය වේයයි අර්ථයි. එයින් සත්ත්වයෝ සමෘද්ධ වේ. සමෘද්ධ වූවාහු වෘද්ධියට පත්වූවාහු, උසස් බවට ගියාහු වෙත්යයි ඉද්ධියි. මෙසේ පළමු අර්ථයෙන් සෘද්ධියම පාද වූයේ ඉද්ධිපාදොයි සෘද්ධි කොට්ඨාශය යන අර්ථයි. දෙවන අර්ථයෙන් සෘද්ධියගේ පාදය, පිහිට අධිගම උපා යනුයි ඉද්ධිපාදොයි. එහෙයින් මතු මත්තෙහි විශේෂයයි කියනු ලබන සෘද්ධියට ප්‍රාප්ත වෙති. පැමිණෙති. ඒ මෙම සෘද්ධිපාදය ඡන්‍දාදී සතර අධිපති ධර්මයන්හි වීර්යය ප්‍රධානකොට උපදිනු ලැබේයයි **චත්තාරො ඉද්ධිපාදායි**. එහෙයින් යූ.සේයි.
**පඤ්චින්‍ද්‍රියානි** යනු ශ්‍රද්ධාදී පංච ඉන්‍ද්‍රියයන්, එහි අශ්‍රද්ධාව මැඩපවත්වා සිතේ ස්ථිරත්ව ලක්‍ෂණයෙහි අධිපතිත්වය කෙරේනුයි ශ්‍රද්ධා ඉන්‍ද්‍රියයි. කුසීතකම මැඩපවත්වා උත්සාහ ලක්‍ෂණයෙහි, ප්‍රමාදය මැඩපවත්වා වැටහීම් ලක්‍ෂණයෙහි, වික්‍ෂේපය මැඩපවත්වා අවික්‍ෂේප ලක්‍ෂණයෙහි, නොදැන්ම මැඩපවත්වන දර්ශන ලක්‍ෂණයෙහි ප්‍රධානාර්ථය කෙරේනුයි ප්‍රඥා ඉන්‍ද්‍රියයයි.
ඒවාම අශ්‍රද්ධාදීන්ගේ අනභිභවනීය හෙයින් කම්පා නොවීම් අර්ථයෙන් ඒ හා සම්ප්‍රයුක්ත ධර්මයන්හි ස්ථිර භාවයෙන් බලයැයි දතයුත්තාහ.
**සත්ත බොජ්ඣංගා** යනු බෝධියගේ හෝ බෝධියට හෝ කරුණුනුයි බොජ්ඣංගායි. යම් ආකාර වූ එම ධර්ම සාමාග්‍රිය ලෝකෝත්තර මාර්ගක්‍ෂණයෙහි උපදී. ඉන් මැලිබව, නොසන්සුන්කම ආදීන්ට ආධාර වූ, කම්සුව - ආත්මය වෙහෙසට පත්කිරීම, උච්ඡේද, ශාස්වත අභිනිවේසාදී නොයෙක් උපද්‍රවයන්ට ප්‍රතිපක්‍ෂ වූ, සති, ධම්මවිචය, වීරිය, පීති, පස්සද්ධි, සමාධි, උපේක්‍ෂා සංඛ්‍යාත ධර්ම සාමාග්‍රියයෙන් ආර්ය ශ්‍රාවකයා අවබෝධ කරයි. කෙලෙස් නිද්‍රාවෙන් නැගිටියි. චතුරාර්ය සත්‍යයන් හෝ අවබෝධ කරයි. නිර්වාණයම හෝ සාක්‍ෂාත් කෙරේනුයි බෝධියයි කියති. එම ධර්ම සාමාග්‍රී සංඛ්‍යාත බෝධියෙහි අංග වූයේනුයි බොජ්ඣංගායි. ධ්‍යානාංග, මාර්ගාදීහු මෙනි. මෙම කියන ලද ආකාර ඇති ධර්ම සාමාග්‍රියයෙන් අවබෝධ කෙරේයයි සලකා ආර්ය ශ්‍රාවක තෙම බෝධියයි කියයි. එම බෝධියගේ අංගනුයි බොජ්ඣංගායි. සෙනංග - රථංග මෙනි. එහෙයින් පෞරාණිකයෝ, අවබෝධ කරන පුද්ගලයාගේ අංගනුයි බොජ්ඣංගයි. බෝධිය සඳහා පවතිත්හුය. බොජ්ඣංගායි ආදී ක්‍රමයෙන්ද බොජ්ඣංගයන්ගේ බොජ්ඣංගාර්ථය දතයුතුය.
**අරියො අට්ඨංගිකො මග්ගො** යනු ඒ ඒ මාර්ගයන්ගෙන් නැසිය යුතු කෙලෙසුන්ගෙන් දුර හෙයින්ද ආර්යභාවය ඇතිකරන හෙයින්ද, ආර්යඵල ලබාදෙන හෙයින්ද ආර්යයි, සම්‍යග් දෘෂ්ටි අට අංගයන් වන්නේනුයි හෝ අට අංගයන්ම හෝ අට්ඨංගිකයි. කෙලෙස් මරමින් යේ නිර්වාණාර්ථිකයින් විසින් සොයනු ලැබේ. තෙමේ හෝ සොයයිනුයි මග්ගොයි. මෙසේ එම සතිපට්ඨානාදීන්ගේ අර්ථ විභාගය දතයුතුය.
**සොතාපන්නො** යනු මාර්ග සංඛ්‍යාත ගෝත්‍රසිට පැමිණ සිටියේ ශ්‍රෝතාපත්ති ඵල ස්ථයැයි අර්ථයි. **සොතාපත්ති ඵල සච්ඡිකිරියාය පටිපන්නො** යනු ශ්‍රෝතාපත්ති ඵලය තමහට ප්‍රත්‍යක්‍ෂ කිරීම සඳහා පිළිපදිනුයේ ප්‍රථම මාර්ගස්ථයා හෙතෙම අෂ්ඨමකයැයි කියයි. **සකදාගාමී **යන මෙලොවට එක්වරක් පමණක් ප්‍රතිසන්ධි ග්‍රහණ වශයෙන් පැමිණෙන සුලු, දෙවන ඵලස්ථයා. **අනාගාමී** යනු ප්‍රතිසන්ධි ග්‍රහණ වශයෙන් කාමලෝකයට නොපැමිණෙන සුලු තෙවන ඵලස්ථයා යම් ආකාර වූ සද්ධානුසාරී, ධම්මානුසාරී, එකබීජ යයි සෙස්ස කියන ලද ක්‍රමයමය.
**එතමත්‍ථං විදිත්‍වා** යනු එම තම සස්නෙහි මළ කුණපයක් හා සමාන දුසිල් පුගුලෙකු සමග එක්ව විසීම් භාව සංඛ්‍යාත අර්ථය දැන. **ඉමං උදානං** යනු මෙම එක්ව විසීමට නුසුදුසු හා එක්ව විසීමට සුදුසු පුද්ගල බෙදා දැක්වීමේ කරුණු මනාව දැක්වීමට උදන් ඇනූ සේක.
එහි **ඡන්න මති වස්සති** යනු ඇවතට පැමිණ සඟවනුයේ අනෙක් නව ඇවතකට පැමිණේ. ඉන්මතු, ඉන් මතුයයි මෙසේ ඇවැත් වැස්සක්, කෙලෙස් වැස්සක් අතිශයින් වසියි. **විවටංනාති වස්සති** යනු ඇවැතට පැමිණියේ නොසඟවා හැසිරෙනුයේ සබ්‍රම්සරුන්ට ප්‍රකාශ කරනුයේ ධර්මානුකූලව විනයානුකූලව, ප්‍රතිකර්ම කරනුයේ, දෙසනුයේ, නැගිටිනුයේ අන්‍ය ආපත්තීන්ට නොපැමිණේ. ඔහුට එය ප්‍රකට වූයේ නැවත ඇවැත් කෙලෙස් වර්ෂාවක් නොවසී. එය යම්හෙයකින් එසේ වේද, එහෙයින් **ඡන්නං** වසන ලද ඇවත **විවරෙථ** ප්‍රකාශ කරව්. **එවං තං නාති වස්සතං** යනු මෙසේ ඇතිකල්හි එම ඇවතට පැමිණෙන, පැමිණි පුද්ගලයා ආත්මභාවය මනාව විද, කෙලෙස් වැසි වැසීමෙන් නොවසියි. නොතෙමෙයි. මෙසේ කෙලෙසුන්ගෙන් තෙත් නුවූයේ, පිරිසිදු සිල් ඇත්තේ, සමාහිතව විදර්ශනා පිහිටුවා මෙනෙහි කරනුයේ අනුක්‍රමයෙන් නිර්වාණයට පැමිණේයයි අදහසයි.
සවැන්නෙහි **අවන්තීසු** යනු අවන්ති රටෙහි, **කුරරඝරෙ** යන මෙනම් නගරයෙහි, **පපාතෙ පබ්බතෙ,** ප්‍රපාත නම් (පවත්ත) පර්වතයෙහි, **සොණො උපාසකො කුටිකණ්ණො** යනු නමිාන් සෝණනම් තිසරණ ගමනයෙන් උපාසක බැව් දැනුම්දීමෙන් උපාසක වූ, කෝටියක් අගනා පළඳනාවක් දැරීමෙන් කෝටිකණ්ණ යැයි කිවයුතු, කුටිකණ්ණ යැයි ප්‍රකට ළදරු කුමරෙකු වූ සෝණයැයි අදහසයි. මෙතෙම ආයුෂ්මත් මහා කච්චාන තෙරුන්ගේ සමීපයෙහි දහම් අසා සස්නෙහි මනා ප්‍රසන්නතාවයට පත්වූයේ තිසරණයෙහිද, සරණ සිල්හිද පිහිටියේ පපාප පර්වතයෙහි සෙවන හා දිය යුත් තැනෙක විහාරයක් කරවා, තෙරුන් එහි වස්වා සිව්පසයෙන් උවටැන් කරයි. එහෙයින් **ආයස්මතො මහා කච්චායනස්ස උපට්ඨාකො හොතියි** යූ.සේයි. හෙතෙම කලින් කල තෙරුන්ගේ උවටැනට යයි. තෙරහු ඔහුට දම් දෙසයි. සංවේග බහුලව
ධර්මචරියාවන්හි උත්සාහවත්ව නොවෙසේ. හෙතෙම එක් දිනක් ගැල් සමග වෙළඳාම සඳහා උදේනි නුවරට යන්නේ අතරමග කැලයෙහි ගැල් නැවැති කලැ රැයෙහි අනෙක් ජනතා පීඩා බියෙන් එක්පසක ඔවුන්ගෙන් ඉවත්ව නිද්‍රොපගත විය. ගැල් සාත්තුව ඉතා අලුයම නැගිට පිටත්ව ගියහ. එකෙකු හෝ සෝණ පිබිදවූයේ නැත. සියල්ලෝම ඔහු සිහි නොකොට ගියහ. හෙතෙම රැය පහන්වූ කල්හි පිබිද නැගිට කිසිවෙකු නොදක්නේ වෙළඳ පිරිස විසින්ම ගියමග ගෙන වහ වහා යනුයේ එක් නුග ගසක් කරා එළැඹියෝය. එහි එක් මහා විකෘති, විරූපී දර්ශනයක් වූ, ඇවිදින්නා වූ පුරුෂයෙකු තම ඇටවලින් මිදුනු තම මස් තෙමේම කන්නහු දිටීය. දැක නුඹ කවරෙක්දැයි විමසීය. ස්වාමීනි, ප්‍රේතයෙක් වෙමි. කුමක් හෙයින් මෙසේ කෙරෙහිද? තම පූර්වකර්මයෙනි. එම කර්මය කිමෙක්ද? මම පෙර භාරුකච්ඡනුවර වැසි කූට වෙළෙන්දෙක්ව අන් සන්තකය වංචාකොට කෑවෙමි. සමණහු පිඬු පිණිස එළැඹි කල්හි නුඹලාගේ මස් කව්යයි අපහාස කළෙමි. එ කමින් දැන් මෙදුක් අනුභව කරමි. එය අසා සොණ අතිශයින් සංවේගප්‍රාප්ත විය.
ඉන් ඔබ්බට යනුයේ මුවින් වැගිරෙන කලු ලේ සහිත ප්‍රේත දරු දෙදෙනෙක් දැක එසේම විචාළේය. ඔව්හුද එසේම තම කර්මය කීහ. ඔවුහු වනාහි භාරුකච්ඡ නුවර ළදරු කල්හි භාණ්ඩ වෙළඳාමෙන් ජීවිකාව කරන්නාහු තම මව රහත්හු ආරාධනා කොට අනුභව කරවන්නී, ගෙට ගොස් අප සතු දෑ කවර හෙයින් ශ්‍රමණයන්ට දෙන්නෙහිද? නුඹ විසින් දෙන ලද බොජුන් අනුභව කරන ශ්‍රමණයන්ගේ මුවින් කළු ලේ වැගිරේවායි පරිභව කෙළෙමු. එම කර්මයෙන් නිරයෙහි පැසී, එහි සේසවිපාක වශයෙන් ප්‍රේත යෝනියෙහි ඉපිද එකල සිට මෙම දුක අනුභව කරමුයි කීහ. එයද අසා සෝණ අතිශයින් සංවේගයට පත්වූයේ විය.
හෙතෙම උදේනි නුවරට ගොස්, එම කටයුතු අවසන්කොට, කුලගෙට ආපසු අවුත් තෙරුන් කරා එළැඹැ කළ පිළිසඳර ඇතියේ තෙරුන්ට එකරුණ සැළ කළේය. තෙරහුද ඔහුගේ ප්‍රවෘත්තිය අසා, ආදීනව හා අනුසස් විස්තර කරමින් දම් දෙසූය. හෙතෙම තෙරුන් වැඳ රෑ කෑම අනුභව කොට නින්දට එළැඹියේය. මදක් නිදා පිබිද ඇඳ මතුපිට හිඳ, ධර්මය ඇසූ පරිද්දෙන් මෙනෙහි කරන්ට පටන්ගති. ඔහුට එම ධර්මය මෙනෙහි කරන කල්හි, එම ප්‍රේතාත්මභාවයන් මෙනෙහි කරන කල්හි සසර දුක අතිශය භයානකව වැටහිණ. පැවිද්දට සිත නැමිණි. හෙතෙම පහන් වූ කලැ සිරුර පිළිදැගුම්කොට තෙරුන් කරා එළැඹ තම අදහස සැළකොට පැවිද්ද ඉල්වීය. එහෙයින් **‘අථඛො සොණස්ස උපාසකස්ස කුටිකණ්ණස්ස රහොගතස්ස -පෙ- පබ්බාජෙතු මං භන්තෙ අය්‍යො මහා කච්චානොත** යූ.සේයි.
එහි යථා ආදී පදයන්ගේ මේ සංක්‍ෂේපාර්ථයි. යම් යම් ආකාරයකින් ආර්ය මහා කච්චාන තෙරහු ධර්මය දෙසයිද, කියයිද, පනවයිද, පිහිටුවයිද? විවරණය කරයිද? බෙදා දක්වයිද? නොගැඹුරු කෙරේද? ප්‍රකාශ කෙරේද? ඒ ඒ අයුරින් මවිසින් පරීක්‍ෂා කරන කල්හි, මෙසේ සිත් වේ. යම් ආකාර වූ එම ශික්‍ෂාත්‍රය සංඛ්‍යාත බ්‍රහ්මචර්යයෙහි එක්දිනක් හෝ අඛණ්ඩ කොට අවසන් සිත පැමිණවිය යුතු හෙයින් **එකන්ත පරිපුණ්ණං** යනු එක් දිනක් හෝ කෛල්ස මලින් පිරිසිදුකොට අවසන් සිත පැමිණවිය යුතු හෙයින් **එකන්ත පරිසුද්ධං සංඛලිඛිතං** යනු ලියවන ලද හක් ගෙඩියක් සමාන වූ හෝ, සෝදන ලද හක් ගෙඩියක් හා සමාන වූයේ, හැසිරිය යුතුය. මෙය පහසු නොවේ. **අගාරං අජ්ඣාවසතා** යනු ගිහිගෙය මැද වසන්නහු විසින් **එකන්ත පරිපුණ්ණං -පෙ- චරිතුං යන්නූනාහං **යනු කෙස් හා රැවුල් ඔහාය ඉවත්කොට, කහට රස පොවන ලද, **කාසායානි** බඹසර සරනවුන්ට සුදුසු වූ, **වත්‍ථානි** **අච්ඡාදෙත්‍වා** යනු හැඳ මෙන්ම පොරවා. අගාරස්මා ගිහිගෙන් නික්ම, **අනගාරියං පබ්බජෙය්‍යං** යනු ගිහිගෙට හිත වූ කෘෂි වණික් ආදී ක්‍රියා අගාරිය යැයි කියයි. එයද ප්‍රවෘජ්‍යාවෙහි නැත. එහෙයින් ප්‍රවෘජ්‍යාව අනගාරිය නමැ. එහි අනාගාර්ය ප්‍රවෘජ්‍යාවෙහි **පබ්බජෙය්‍යං** එළැඹෙන්නේ නම්, පිළිපදින්නේ නම් යයි අර්ථයි.
මෙසේ තමා විසින් රහසින් සිතන ලද්ද, සෝණ උපාසක තෙමේ තෙරුන්ට සැළකොට එය පිළිපදිනු කැමැතියේ **පබ්බාජෙථ මං භන්තෙ අය්‍යො මහා කච්චානොයි** කීහ. තෙරහු නුවණ මේරීම කෙසේදැයි සලකා බලා නුවණ මුහුකුරා යාම බලාපොරොත්තු වනුයේ **දුක්කරංඛො** යන ප්‍රවෘජ්‍යාවෙහි කැමැත්ත වැළැක්වීය.
එහි **එක භත්තං** යනු ඒකභක්තිකයෙක් වේ. රාත්‍රී භෝජනයෙන් වෙන්වූයේ, නොකල්හි භෝජනයෙන් වෙන්වූයේ වේ. මෙසේ කියන ලද නොකල් බිඳීමෙන් වැළැක්ම සඳහා කියයි. **එකසෙය්‍යං** යනු දෙවැන්නෙක් රහිත සයනය. මෙහිද සයන ශිර්ෂයෙන් ‘එකෙක් සිටියි. එකෙක් යයි. එකෙක හිඳියි ආදී ක්‍රමයෙන් කියන ලද සිව් ඉරියාපථයන්හි කාය විවේකය දක්වයි. හුදෙකලා වී සයන මාත්‍රය නොවේ. **බ්‍රහ්මචරියං** යනු මෛථුන විරති බ්‍රහ්මචර්යයයි. ශික්‍ෂාත්‍රයයෙහි යෙදීම් සංඛ්‍යාත සාසන බ්‍රහ්මචර්යය හෝ වේ. **ඉංඝ** යනු චෝදනාර්ථයෙහි නිපාතයි. තත්‍ථෙව යනු ගෘහයෙහිම, **බුද්ධසාසනං අනුයුඤ්ජ** නිත්‍ය සීල උපෝසථ සීලාදී භේද වූ, පංචාංග - අෂ්ඨාංග දසංග සීල හා එයට සුදුසු සමාධි ප්‍රඥා භාවනායෙහිම යෙදෙව. එය වනාහි උපාසකයා විසින් පූර්වභාගයෙහි යෙදිය යුතු බුදුසසුන් නමැ. එහෙයින් **කාලයුත්තං එකභත්තං එකසෙය්‍යං බ්‍රහ්මචරියං** යි වදාළහ.
එහි **කාලයුත්තං** යනු තුදුස්වක, පසලොස්වක, අටවක (අමතර නිවාඩු දිනයන්හි) පුරාණ උත්සව පවත්වන කාල සීමාවන්හි ඇතුලත් කාලයෙන් යුත් කියන ලද කාලයෙහි හෝ නුඹට එසේ යෙදීම යෝග්‍යයයි. සුදුසුයි. හැකිවන්නේය. හැමකල්හි පැවිදි නොවිය යුතුයයි අර්ථයි. ඤාණයාගේ නොමේරූ හෙයින්, ඔහුට කාමයන් ප්‍රහාණය දුෂ්කර හෙයින්ද මනා ප්‍රතිපත්තියෙහි යෙදවීම කරවීමට කියයි. ප්‍රවෘජ්‍යා කැමැත්ත වැළැක්වීමට නොවේ. **පබ්බජ්ජාභි සංඛාරො** යනු පැවිදිවීමට පටන්ගැන්ම, උත්සාහය **පටිප්පස්සම්හි** යනු ඉන්‍ද්‍රියයන්ගේ නොමේරූ බැවින්, සංවේගයෙහිද ඉතා තීක්‍ෂණ භාවයක් නුවූ හෙයින් සන්සිඳිණ. කෙසේ හෝ සන්සිඳිණ. තෙරුන් විසින් කියන ලද ක්‍රම අනුව සිටිනුයේ, කලින් කල තෙරුන් කරා එළැඹ, ඇසුරු කරනුයේ දහම් අසයි. ඔහුට කියන ලද ක්‍රමයෙන්ම දෙවනුවද පැවිද්ද සඳහා සිතක් උපනි. එය තෙරුන්ට සැළ කළේය. දෙවනුවද තෙරුන් එය ප්‍රතික්‍ෂේප කළේය. තෙවන නුවණ මුහුකුරා ගිය බව දැන දැන් ඔහු පැවිදි කරන්ට කාලය යැයි සලකා තෙරහු ඔහු පැවිදි කළේය. පැවිදි වූවාහු වනාහි තෙවසරක් ඉක්මවා (උපසම්පදා විනය කර්මයට අවශ්‍ය) ගණය සොයා උපසම්පදා කරවිය. ඒ සඳහා **දුතියම්පි ඛො සොණො -පෙ- උපසම්පාදෙසියි** යූ.සේයි.
එහි **අප්පභික්ඛුකො** යනු ස්වල්ප භික්‍ෂූහු. එකල්හි භික්‍ෂූහු බොහෝසෙයින් මධ්‍යම දේශයෙහිම විසූහ. එහෙයින් එහි කිහිප දෙනෙක්ම වූහ. ඔවුහුද එක් නියම්ගමක එකෙකි. එක් නියම්ගමක දෙදෙනෙකියි මෙසේ වෙන් වෙන්ව විසූහ. **කිච්ඡෙන** යනු දුකින්, **කසිරෙන** යනු ආයාසයෙන්, **තතො තතො** යනු ඒ ඒ ගම් නියම්ගම් ආදියෙන් තෙරුන් විසින්, භික්‍ෂූන් කිහිප දෙනෙකු ගෙනවුත්, අනෙක් අය ගෙන එනු ලබන කල්හි පෙර ගෙන එන ලද්දවුන් කිසියම් කළයුතු දෙයක් සඳහා පිටත්ව ගියහ. ටික කලක් බලාපොරොත්තු වී නැවැත ඔවුන් ගෙන එනු ලබන කල්හි අනෙක් අය ගියහ. මෙසේ නැවත නැවත ගෙන ඒමෙන් එක්වීමෙන් ප්‍රමාදව වූයේය. තෙරහුද එකල්හි තනිව වස්නේ විය. **දසවග්ගං භික්ඛු සංඝං සන්නිපාතෙත්‍වා** යනු එකල්හි භාග්‍යවතුන් වහන්සේ විසින් ප්‍රත්‍යන්ත දේශයෙහිද දස වාර්ගික සඟනයෙන් උපසම්පදාව අනුදැන වදාළ සේක. මෙය හේතුකොට තෙරුන් විසින් අයදින ලදුයේ පස් වග සඟනයෙන් ප්‍රත්‍යන්ත දෙස්හි උපසම්පදාව අනුදැන වදාළේය. එහෙයින් **තිණ්ණං වස්සානං -පෙ- සන්නිපාතෙවොයි** යූ.සේයි.
**වස්සං ඵුත්‍ථස්ස** යනු උපසපන්වැ පළමු වස එළැඹ, වස් වැස නිමවූයේ, ඊදිසො ඊදිසො චාති යනු මෙබඳු වූ නාමකාය රූපකාය සම්පත්තියෙන් යුක්ත වූයේයැයි **සුතො ස්වෙ මෙ සො භගවා න ඛො සො භගවා සම්මුඛා දිට්ඨො** යනු ඉන් පෘථග්ජන භාවය සඳහා, මෙසේ ආයුෂ්මත් සොණ භාග්‍යවතුන් වහන්සේ දක්නා කැමැති වූයේ යැයිද පසුකල්හි වනාහි ශාස්තෲන් වහන්සේ සමග එක් ගඳකිළියෙහි වැස ඉතා අලුයම් කල්හි ආරාධනා ලැබූයේ සොළොස්, අෂ්ඨක වර්ගයන් ශාස්තෲන් වහන්සේ හමුයෙහි මනාසේ මෙනෙහි කොට, මෙනෙහි කොට සියල්ල සිතින් එක් අරමුණක පිහිටුවා, අර්ථ, ධර්ම ප්‍රතිසංවේදීව, දෙසනුයේ ධර්ම ස්පර්ශයෙන් හටගත් ප්‍රමොද්‍යාදී සුවයෙන් තැන්පත් වූයේ, හඬ නගා කීම් අවසානයෙහි විදර්ශනා පිහිටුවා සංස්කාරයන් සම්මර්ශනය කරනුයේ පිළිවෙලින් අර්හත්වයට පැමිණියේය. මේ සඳහාම මොහුට භාග්‍යවතුන් වහන්සේ සමග එක් ගඳකිළියෙහි වාසය අරඹන ලදැයි කියති.
සමහරු වනාහි මවිසින් ඒ භාග්‍යවතුන් වහන්සේ හමුයෙහි නොදක්නා ලද්දෙමියි මෙම රූපකාය දර්ශනය සඳහාම කියන ලදැයි කීහ. ආයුෂ්මත් සෝණ පැවිදිවම තෙරුන් හමුයෙහි කමටහන් ගෙන උත්සාහ කරනුයේ ව්‍යායාම කරනුයේ, අනුපසම්පන්නවම සෝවාන් වී, උපසපන්වැ උපාසකවරුද සෝවාන් වෙති. මමද සෝවාන්මි. මෙහි විශේෂය කිමෙක්දැයි මතු මාර්ග සඳහා විදර්ශනා වඩා වස්කාලය තුළදීම ෂට් අභිඥාලාභියෙක්ව විශුද්ධි පවාරණයෙන් පවාරණය කළේය. ආර්ය සත්‍යය දර්ශනයෙන් භාග්‍යවතුන් වහන්සේගේ ධර්මකාය දිටියේ නම් වේ. යූ.සේයි.
වක්කලිය යමෙක් වනාහි ධර්මය දකීද, හෙතෙම මා දකියි. යමෙක් මා දකීද, හෙතෙම ධර්මය දකී.
එහෙයින් මොහුගේ ධර්මකාය දර්ශනය මුලදීම සිදුවිය. පවාරණය කොට රූපකාය දක්නා කැමැත්තේ වීය.
ඉදින් මා උපාධ්‍යාය තෙමේ අනුදනීදැයිද පාඨයි. **භන්තෙ** යනු ස්වාමීනි එසේම ඇවැත්නි සෝණය මැනැවි. මැනැවි ඇවැත්නි සෝණය, නුඹ යවයිද පාඨයි. ඇවැත්නි, නොමැනවැයි සමහර පොත්වල නැත. එසේම ඇවැත්නි යන්නද, ඇවැත්නි සෝණ යැයි යන්නද නැත. භික්‍ෂූන් අතර භාග්‍යවතුන් වහන්සේගේ ජීවමාන කල්හි ආවුසො වාදයම පුරුදුකොට ඇත. **භගවන්තං පාසාදිකං** යනාදී පදවල අර්ථය යට යූ.සේයි.
**කච්චි භික්ඛු ඛමනීයං** යනු භික්‍ෂුව මේ නුඹගේ සිව්සක්, නව දොරටු සහිත ශරීර යන්ත්‍රය කිමෙක්ද, ඉවසිය හැකිද? දරන්ට ඉවසන්ට පරිහරණය කරන්ට හැකිද? කිමෙක්ද දුක්බර මැඩ නොපවත්වයිද, **කච්චි යාපනීයං** යනු කිමෙක්ද, එම කෘත්‍ය ඇතිකල්හිද, යැපෙන්ට පවත්නට හැකිද, කිසි අනතුරක් නොමැතිදැයි දක්වයි. **කච්චිසි අප්පකිලමථෙන** යනු ආයාසයකින් තොරව මෙතෙක් දීර්ඝ මාර්ගය කෙසේ පැමිණියෙහිද?
**එතදහොසි** බුදුවරුන්ගේ කලක් පුරුදු කරන ලද කටයුතු සරන්නා වූ ආයුෂ්මත් ආනන්දට එම **යස්සඛො මං භගවා** යමෙකු සඳහා භාග්‍යවතුන් වහන්සේ මට යනාදියෙන් දැන් කියනු ලබන දෑ සිතෙහි පුරුදු කරන ලද්දේ විය. **එකවිහාරෙ** යනු එක් ගඳකිළියෙහි, ගඳකිළිය වනාහි මෙහි විහාරයැයි අදහස් කරන ලදි. **වත්‍ථුං** යනු විසුමට,
**නිසජ්ජාය වීතිනාමෙත්‍වා** යනු මෙහි භාග්‍යවතුන් වහන්සේ ආයුෂ්මත් සොණගේ සමවත් සමවැදීමෙන් පිළිසඳර කරනුයේ ශ්‍රාවක සාධාරණ සියලු සමවත් අනුලෝම-ප්‍රතිලෝම වශයෙන් සමවදිනුයේ රාත්‍රී බොහෝ ගණනක් -පෙ- වෙහෙරට පිවිසියේය. එහෙයින් ආයුෂ්මත් සෝණද භාග්‍යවතුන් වහන්සේගේ අදහස් දැන එයට ගැලපෙන එම සියලු සමවත් සමවදිනුයේ රාත්‍රී බොහෝ ගණනක් -පෙ- විහාරයට පිවිසියේයයි සමහරු කියති. පිවිසද භාග්‍යවතුන් වහන්සේගේ අනුදැන්මෙන් සිවුර මුවහකොටද භාග්‍යවතුන් වහන්සේගේ පා පස හිඳීමෙන් කල්ගත කළේය. **අජ්ඣෙසී **යනු අණ කළේය. **පටිභාතු තං භික්ඛු ධම්මො භාසිතුං** යනු භික්‍ෂුව නුඹට ධර්මය දෙසන්ට වැටහේවා. නුවණ මතුවී ඒවා. අසන ලද පරිදි, හදාරන ලද පරිදි කියවයි අර්ථයි.
**සොළස අට්ඨක වග්ගිකානි** යනු අෂ්ඨක වර්ගයට ඇතුලත් කාමසූත්‍රාදී සොළොස් සූත්‍රයන්, **සරෙන අභණි** යනු සූත්‍රය උසුරුවා හඬනගා කීය. හඬනගා හා කීම් වශයෙන් කීයේයයි අර්ථයි. **සරභඤ්ඤ පරියොසානෙ** යනු උසුරුවීම් අවසනැ, **සුග්ගහිතානි** යනු මනාව ඉගෙන ගන්නා ලද, **සුමනසිකතානි** යනු මනාව මෙනෙහි කරන ලද, ඇතැමෙක් උගන්නා කලැ මනාව උගෙනද පසුව සජ්ඣායනා වශයෙන් මෙනෙහි කරන කල්හි ව්‍යඤ්ජනාක්‍සර හෝ නොමනාව නංවයි. පද, පසු නැසීම් හෝ කරයි. මෙතෙමේ එසේ නොවේ. මෙයින් මනාව උගත් පරිදි මෙනෙහි කරන ලද බව දක්වයි. එයින් **සුමනසිකතානියි** යූ.සේයි. මනාසේ මෙනෙහි කරන ලදුයේ **සූපධාරිතානි** යනු අර්ථ වශයෙන් මනාව විමසා බලන ලදුයේ, අර්ථයෙහි මනාව විමසා බැලූ කල්හි පාලි ධර්මය උසුරුවන්ට හැකිය. **කල්‍යාණි යාසි වාචාය සමන්නාගතො** යනු ලිහිල් හා ශබ්ද නගා කියවීම් ආදීන්ගේ නියමය පරිදි වචනයෙන් වටකුරු වූ, පද ව්‍යඤ්ජනයන්ගෙන් පිරුණු පුරවැසියන්ගේ වචනයෙන් (නාගරික) යුක්ත වූයේ විය. **විස්සට්ඨාය** යනු විමුක්ත වූ, මෙයින් මොහුගේ වචන මුදාහැරීම දක්වයි. **අනෙළගලාය** එළා යනු දෝසයයි. එය නොවැගිරේනුයි අනෙළගලායි. එම නිදොස් බැවිනැයි අර්ථයි. නොහොත් අනෙළගලාය යනු නිදොස් බැවින්ද, නොවැගිරීමෙන්ද, නිදොස් බැවින් නොගිලිහුන පද ව්‍යඤ්ජනයන්ගෙන්, නොපිරිහුන පද ව්‍යඤ්ජනයන්ගෙන් යැයි අර්ථයි. එසේම භාග්‍යවතුන් වහන්සේ ඔහු ‘මහණෙනි, යහපත් දේ කථාකරන මාගේ ශ්‍රාවක භික්‍ෂූන් අතර යම් ආකාර වූ සෝණ කුටිකණ්ණ භික්‍ෂුව වේද ඔහුම අග්‍රයයි එතදග්‍රස්ථානයෙහි තැබීය. **අත්‍ථස්ස විඤ්ඤාපනියා** යනු අදහස් කරන ලද පරිදි අර්ථය හඟවන්ට සමත් ව,
**කති වස්සො** යනු මධ්‍යම වයසෙහි තෙවන කොටසෙහි සිටියේ, ශක්ති සම්පන්න වූයේද අන්‍යයන්ට වඩා පැවිදි වී බොහෝකලක් ගතවූ ලෙසින් වැටහේ. එකරුණින් භාග්‍යවතුන් වහන්සේ විමසයි. සමහරු වනාහි එය නොකරුණි. මෙසේ ඇති කල්හි සමාධි සුව අනුභව කරන්ට සුදුසුය. මෙතෙක් කලක් කවර හෙයින් පමාවට පැමිණියෙහිදැයි, නැවත එහි යෙදවීමට ශාස්තෲන් වහන්සේ කෙතෙක් වස්දැයි ඔහුගෙන් විමසා වදාළේයැයි කියති. එහෙයින්ම **කිස්ස ත්‍වං භික්ඛු එවං චිරං ආකාසියි** කීහ.
එහි **කිස්ස** යනු කවර කරුණකින්ද, **එවං චිරං අකාසි** යන මෙසේ කල්ගත කෙළෙහිද? එකරුණින් මෙසේ බොහෝකලක් පැවිද්දට නොඑළඹ ගිහිගෙය මැද විසීදැයි අර්ථයි. **චිර දිට්ඨො මෙ** යනු බොහෝ කලෙකින් මවිසින් දක්නා ලදි. කාමෙසු යනු කෙලෙස් කාමයන්හිද වස්තුකාමයන්හිද, **ආදීනවො** යනු දොසයි. **අපිච** යනු කාමාදීනවයන් කිසියම් අයුරෙකින් දක්නා ලුදයේද එතෙක් මට ගෘහවාසයෙන් නික්මෙන්ට නොහැකි විය. කවර හෙයින්ද, **සම්බාධො ඝරාවාසො** යනු ලොකු කුඩා කළ යුතු කෘත්‍යයන්හි හටගන්නා ලද්දේ වේ. අක්‍රිය අභාවයද, (ක්‍රියාකාරී වීම). එහෙයින් **බහුකිච්චො බහුකරණීයො** යැයි කීහ.
**එතමත්‍ථං විදිත්‍වා** යනු කාමයන්හි තත් වූ පරිදි ආදීනව දක්නාසුළු වූයේ සිත කල්ගත වීද නොපිහිටයි. ඒකාන්තයෙන් නෙළුම්පතෙහි දියබිඳුවක් මෙන් ඉවතට පෙරලේම යයි එකරුණ හැම අතින් දැන. **ඉමං උදානං** යනු පැවැත්ම නැවැත්ම මනාකොට දන්නේ පැවැත්මෙහි ඒ ඒ නිමිත්තෙහි කිසිකලෙකත් නොඇලේ යයි මෙකරුණ දැක්වීමට මෙ උදන් ඇනූ සේක.
එහි **දිස්වා ආදීනවං ලොකෙ** යනු සියලු සංස්කාර ලෝකයෙහි අනිත්‍ය දුක්, පෙරැළෙන සුළුයැයි ආදී ක්‍රමයෙන් ආදීනවයද, දෝෂයද ප්‍රඥායෙන් දැක, එයින් විදර්ශනා වාරය කියන ලදි. **ඤත්‍වා ධම්මං නිරූපධිං** යනු සියලු උපධීන් අත්හළ හෙයින්, උපධි රහිත නිර්වාණ ධර්මය තත්වාකාරයෙන් දැන නිස්සරණ සංඛ්‍යාත නිවන පැහැදිලිකොට ස්වභාව වශයෙන් මාර්ග ඥානයෙන් ප්‍රතිවේධකොට, **දිස්වා, ඤත්‍වා** යන මෙම පදයන්ට ‘ගිතෙල් බී ශක්තිමත් වේ’ සිංහයෙකු දැක බිය වේ. ප්‍රඥායෙන් දැක ආශ්‍රව මනාව ක්‍ෂය වූවාහු වෙති. ආදීන්හි මෙන් හේත්වර්ථය දතයුතුය. **අරියො නරමති පාපෙ** යනු කෙලෙසුන්ගෙන් දුර වූ හෙයින්ද, ආර්ය සත්පුරුෂ තෙමේ ස්වල්පමාත්‍ර වූද පාපයෙහි නො ඇලේ. කවර හෙයින්ද, **පාපෙ න රමති සුචි** යනු සුපිරිසිදු කායික හැසිරීම් හෙයින් පිරිසිදු පුද්ගලයා රාජහංසයෙකු මෙන් අපවිත්‍ර තන්හි පාපයෙහි කිළිටි ස්වභාවයෙහි නො ඇලේ. සතුටු නොවේ. **පාපො නරමති සුචිං** යනුද පාඨයි. එහි අර්ථය පාපී පාප පුද්ගලයා පිරිසිදු නිරවද්‍ය පිරිසිදු ධර්මයන්හි නොඇලේ. ඒකාන්තයෙන් ගම්ඌරු ආදීන් මෙන් අපවිත්‍ර තැන්හි, අපවිත්‍ර කිලිටි සහිත ධර්මයෙහිම ඇලේයයි ප්‍රතිපක්‍ෂ වශයෙන් දේශනය පෙරළයි.
මෙසේ භාග්‍යවතුන් වහන්සේ උදන් ඇනූ කල්හි ආයුෂ්මත් සෝණ අස්නෙන් නැගිට භාග්‍යවතුන් වහන්සේ වැඳ උපාධ්‍යායන්ගේ වචනයෙන් ප්‍රත්‍යන්ත දේශයෙහි පංචවර්ගික සංඝයාගෙන් උපසම්පදාදී පංචවස්තූන් ඉල්වීය. භාග්‍යවතුන් වහන්සේද ඒවා අනුදැන වදාළේ යයි ඒ සියල්ල ඛන්‍ධකයෙහි ආ ක්‍රමයෙන් දතයුතුය.
සත්වැන්නෙහි රේවත යනු එම තෙරුන්ගේ නාමයයි. හෙතෙම සස්නෙහි පැවිදිව ලබන ලද උපසම්පදා ඇතියේ සිල්වත් වූයේ, යහපත් ගුණ ධර්මයන්ගෙන් යුක්තව වාසය කරයි. මුංඇට අකැපය. මුංඇට පරිභෝග කරන්ට අකැපය. උක්හකුරු අකැපය යන ආදියෙන් විනය කුකුස් සංඛ්‍යාත සැක බහුල වේ. එහෙයින් කංඛා රේවතයැයි ප්‍රකට විය. හෙතෙම පසුකලැ ශාස්තෲන් වහන්සේ සමීපයෙහි කමටහන් ගෙන උත්සාහ කරනුයේ ව්‍යායාම කරනුයේ ෂට් අභිඥාවන් සාක්‍ෂාත් කොට ධ්‍යාන සුවයෙන්ද, ඵල සුවයෙන්ද කල්යවයි. බොහෝසෙයින් තමා විසින් අවබෝධ කළ ආර්යමාර්ගය ගරුකොට ප්‍රත්‍යවේක්‍ෂා කරයි. එහෙයින් **අත්තනො කංඛා විතරණ විසුද්ධිං පච්ච වෙක්ඛමානෙයි** යූ.සේයි. මාර්ග ප්‍රඥාව මම අතීත දීර්ඝකාලය තුළ වූයෙම්ද, ආදී ක්‍රමයෙන් පැවති සොළොස් වස්තුක, බුදුන් කෙරෙහි සැක කරයි. -පෙ- ප්‍රත්‍යයෙන් හටගත් ධර්මයන්හි සැක කෙරේයයි මෙසේ කියන ලද අෂ්ඨ වස්තුක සැකයන්ගේ, අනෙක්වා ගැන කියනුම කවරේද? ශේෂ රහිතව සියලු සැකයන්ගේ මනාව තරණය කරණ හෙයින් ඉක්මවන හෙයින් අනෙකුත් තමා විසින් ප්‍රහාණය කළයුතු කෙලෙසුන්ගේ අත්‍යන්තයෙන් පිරිසිදු වන හෙයින් කංඛා විතරණ විශුද්ධිය යැයි මෙහි අදහස් කරන ලදි. එය වනාහි මේ ආයුෂ්මත් තෙමේ බොහෝකලක් සැක ප්‍රකෘතික හෙයින් ඒකාන්තයෙන් මම මෙම කර්මයට පැමිණ මාගේ සැක ශේෂ රහිතව ප්‍රහීණ වූයේ යැයි ගරුකොට ප්‍රත්‍යවේක්‍ෂා කරමින් හුන්නේය. ප්‍රත්‍යය සහිත නාමරූප දර්ශනය අනිත්‍යයැයි කළ හෙයින් එම කංඛාවිතරණයෙහි.
**එතමත්‍ථං විදිත්‍වා** යනු එම ආර්යමාර්ගයෙහි ශේෂ රහිත කංඛාවිතරණ සංඛ්‍යාත අර්ථය දැන එම අර්ථය දැක්වීමට මෙඋදන් ඇනූ සේක.
එහි **යාකොචි කංඛා ඉධවා හුරංවා** යනු මෙහි මෙම වත්මන් අත්බැව්හි මම වෙම්ද, නොවෙම්දැයි ආදියෙන් පරලොව හෝ අතීත අනාගත ආත්මභාවයන්හි මම අතීත කාලයෙහි වූයෙම්ද, ආදී ක්‍රමයෙන් උපදනා සැකයයි. **සකවෙදියාවා පරවෙදියාවා** යනු එයම කියන ලද ක්‍රමයෙන්ම ස්වකීය ආත්මභාවයෙහි අරමුණු වශයෙන් ලැබිය යුතු හෙයින් පැවැත්මෙහි **සකවෙදියායි**. අන්‍යයන්ගේ ආත්මභාවයන්හි ලැබිය යුතු හෙයින්, බුද්ධ වූයෙහිද, නොවූයෙහිදැයි ආදී ක්‍රමයෙන් යම් ප්‍රධාන උතුමෙක් කෙරෙහි ලැබිය යුතු හෙයින් - පරවෙදියායි. යම්කිසි **කංඛා** විචිකිච්ඡාවයි. **ඣායිනො තා පජහන්ති සබ්බා ආතාපිනො බ්‍රහ්මචරියං චරන්තො** යනු යම් අරමුණු ගැන නිතර නිතර සිතමින් ධ්‍යාන වඩන ධ්‍යායීහු විදර්ශනාව ඔසවා සිව්ආකාර සම්‍යග් ප්‍රධාන පරිපූර්ණ කිරීමෙහි කෙලෙස් තවන වීර්යයෙන් යුක්තවූයේ මාර්ග බ්‍රහ්මචර්යයෙහි හැසිරෙන්නාහු, අවබෝධ කරන්නාහු, ශ්‍රද්ධානුසාරී ආදී ප්‍රභේදයෙන් යුත් ප්‍රථම මාර්ගස්ථ පුද්ගලයෝ එම සියලුම සැකයන් දුරු කරති. මාර්ගක්‍ෂණයෙහි උදුරා විනාශ කරති. ඉන් මත්තෙහි ප්‍රහීණ වූයේ නම් වෙති. මෙයින් අන්‍ය වූ ඒවා අත්‍යන්ත ප්‍රහාණයක් නම් නැතැයි අදහසයි.
මෙසේ භාග්‍යවතුන් ධ්‍යාන මුඛයෙන් ආයුෂ්මත් කංඛා රේවතයන්ට ධ්‍යාන ශීර්ෂයෙන් ආර්යමාර්ගාධිගමය පිළිබඳව ස්තුති කරනුයේ ස්තුති කිරීම් වශයෙන් උදන් ඇනූ සේක. එහෙයින්ම ඔහු ‘මහණෙනි, ධ්‍යානලාභී මාගේ ශ්‍රාවක භික්‍ෂූන් අතර යම් ආකාර වූ කංඛා රේවතයෙක් වේද, ඔහුම අග්‍රය. ශ්‍රේෂ්ඨය. ධ්‍යාන භාවයෙන් එතදග්‍ර ස්ථානයෙහි තැබීය.
අටවැන්නෙහි **ආයස්මන්තං ආනන්‍දං එතදවොච** යනු ඉදිරියෙහි යොදවා, නාලාගිරි ඇතු පිටත්කොට යවා ගලක් පෙරළා, භාග්‍යවතුන් වහන්සේට අනර්ථයක් කරන්ට නොහැකි වනුයේ, සංඝයා භේද කොට, වර්ග භේදය කරන්නෙමියි අදහසින් එය ‘අජ්ජතග්ගෙ’ ආදී වචනය කීය. අඤ්ඤත්‍රෙව භගවතා යනු භාග්‍යවතුන් වහන්සේගෙන් තොරවම එක්ව විසීමක් නොකොට යැයි අර්ථයි. **අඤ්ඤත්‍රෙව භික්ඛු සංඝං** යනු බික් සඟනගෙන් තොරවම, **උපොසථං කරිස්සාමි සංඝකම්මානි ච** යනු භාග්‍යවතුන් වහන්සේගේ අවවාද පිළිපදින බික්සඟ වෙන්කොට මා හා අනුවර්තනය වන භික්‍ෂු සංඝයා සමග මා හට විශේෂයෙන් අයත් වූ උපොසථයද, සංඝ කර්මයන්ද කරන්නෙමියි අර්ථයි. **දෙවදත්තො සංඝං භින්‍දිස්සති** යනු දෙව්දතු විසින් භේදකාරී සියල්ලන්ට කරුණු කියා පිළියෙල කළ හෙයින් ඒකාන්තයෙන්ම දෙව්දතු අද සංඝයා බිඳින්නේය. දෙකඩ කරන්නේය. **ධම්මො අධම්මො** යනාදී අටලොස් භේදකර වස්තූන් අතර, යම්කිසි එක් වස්තුවක් ඉදිරිපත්කොට එකරුණින් මෙය ගනිව්. මෙය රුචි කරව් යැයි හඟවා, සලාක ගන්ට සලස්වා, වෙන්ව සඟකම් කළ කල්හි සංඝයා බිඳුනේ වේ. යූ.සේයි.
උපාලිය, කර්මයෙන්, උදෙසීමෙන් ව්‍යවහාර කරමින්, ශ්‍රවණය කරවීමෙන්, සලාක ගැනීමෙන් යන කරුණු පංචකයෙන් සංඝයා බිඳේ.
එහි **කම්මෙන **යනු අපලෝකන කර්මාදී සිව් කර්මයන් අතර, එක්තරා කර්මයකින්, **උද්දෙසෙන** යනු පස්වැදෑරුම් පාමොක් උදෙසීම් අතර එක්තරා උදෙසීමකින්, **වොහරන්තො** යනු ඒ ඒ ආපත්තීන්හිදී අධර්මය ධර්මයැයි ආදී අටලොස් භේදකර වස්තූන් දක්වනුයේ, **අනුසාවණෙන** යනු මාගේ උසස් කුලයෙන් පැවිදි වූ බවද, බහුශ්‍රැත බවද නුඹලා නොදන්නහුද, මා වැන්නෙක් නම් ධර්මවිරෝධී විනය විරෝධී දෘෂ්ටියක් ගන්නේ යයි කිමෙක්ද, නුඹලාට සිතක් හෝ උපදවන්ට සුදුසුද, කිමෙක්ද මා අපායෙන් (අපා දුකින්) බිය නොවන්නෙම්ද, ආදී ක්‍රමයෙන් කන් මුල වාග් භේද කොට ශ්‍රවණය කරවීම **සලාක ගාහෙන** යනු මෙසේ ශ්‍රවණය කරවා ඔවුන්ගේ සිත්වලට ධෛර්ය දී හැරී නොඑන ස්වභාවයක් කොට මෙම සලාකය ගනිව්යයි සලාක ගැන්වීමෙන්,
මෙහිද එක කර්මයක් හෝ උදෙසීමක් ප්‍රමාණවත්ය. ව්‍යවහාරය, අනුශ්‍රාවණ, සලාක ගැන්වීම පූර්වභාගයෙහිය. අටලොස් වස්තු දැක්වීම් වශයෙන් වනාහි ව්‍යවහාර කරන්නහු විසින් එහි ඇල්ම හටගැන්වීම සඳහා අනුශ්‍රවණය කරවා සලාක ගන්නා ලදුයේද සංඝයා නොබිඳුනේම වේ. යම්කලෙක්හි වනාහි සතරදෙනෙක් හෝ ඉන් අතිරේක ප්‍රමාණයක් හෝ සලාක ගන්වා ආවේණික හෝ උදෙසීම් කර්මයක් කෙරෙත්ද, එකල්හි සංඝයා බිඳුණේ නම් වේ. දෙව්දත්ද සංඝභේදයට අවශ්‍ය සියල්ල නිපදවා ඒකාන්තයෙන්ම අද ඔහුට ආවේණික, පොහොයද සංඝ කර්මයද කරන්නෙමියි සිතා ‘අද පටන්’ ආදී වචන කීවේය. එහෙයින් භාග්‍යවතුන් වහන්ස, අද දෙව්දත් සංඝයා බිඳින්නේ යයි කීය. භේදකර සියලු කරුණු පිළියෙල කළ හෙයින් යයි යම්හෙයකින් කීහුද එහෙයිනි.
**එතමත්‍ථං විදිත්‍වා** යනු එම අවීචි මහ නිරයෝත්පත්තියට හේතුව කල්පස්ථායි සුවකළ නොහැකි දෙව්දත් විසින් නිපදවනු ලබන සංඝභේද කර්මය සර්වාකාරයෙන් දැන, ඉමං උදානං යනු කුසල් අකුසල්හි ක්‍රමානුකූලව, සත්පුරුෂ අසත්පුරුෂ සමාන-අසමාන ප්‍රතිපත්ති වශයෙන් යහපත් කුසල්යැයි මෙම කරුණ පැහැදිලි කිරීමට මෙඋදන් ඇනූ සේක.
එහි **සූකරං සාධුනා සාධු** යනු තමාගේ අන්‍යයාගේද යහපත සිදු කෙරේනුයි සාධුයි. මනාව පිළිපන්නේ, එම යහපත් සැරියුත් ආදී ශ්‍රාවකයන් සමගද පසේබුදු, සම්‍යක් සම්බුදු, අනෙක් ලෞකික යහපත් පුද්ගලයන් සමගද ඇසුර යහපත්ය. සුන්දරය. සිත්කලුය. තමාගේද, අනෙකාගේද, හිතසුව එළවන දෑ කිරීම පහසුය. සුවසේ කරන්ට හැකිය. **සාධු පාපෙන දුක්කරං** යනු කියන ලද ලක්‍ෂණ ඇති යහපත පාපී දෙව්දතු ආදී පුඟුලන් විසින් කරන්ට දුෂ්කරය. කරන්ට නොහැකිය. ඔහු එය කරන්ට නොහැකිය යන අර්ථයි. **පාපං පාපෙන සූකරං** යනු අයහපත් පාපය තමාටද, අන්‍යයාටද අනර්ථ එළවනුයේ, පාපයෙන් කියන ලද ආකාර ඇති පාපී පුද්ගලයා විසින් කිරීම පහසුය. සුවසේ කරන්ට හැකිවන්නේය. **පාපමරියෙහි දුක්කරං** යනු බුද්ධාදී ආර්යයන් විසින් වනාහි එම පාපය කිරීම දුෂ්කරය. හටගැන්ම දුෂ්කරය. හෙය නැසීමම ඔවුන්ගේ යයි ශාස්තෲන් වහන්සේ දක්වන සේක.
නවවැන්නෙහි, **මාණවකා** යනු තරුණයෝ, ප්‍රථම යෞවනයෙහි සිටි බමුණු කුමාරවරු මෙහි අදහස් කරන ලදි.
**තෙවධායමානා** යනු කවටකම් කරන ස්වභාව වචන සඳහා යූ.සේයි. අන්‍යයන්ට කවටකම් කරන්නාහු හිංසා කරති. එබඳු ස්වභාව වචන කියන සුලුයයි අර්ථයි. එහි මේ වචනාර්ථයි. හිංසාව වධයයි. එය කියත්නුයි වධයමානායි කිවයුතු කල්හි දීර්ඝ කොට වධායමානායි යූ.සේයි. නොහොත් වෙහෙසීමෙහි හිංසනයෙහි මෙන් තමා හැසිරේයයි වධායමානායි. ඉන් එබඳු ස්වභාව හෙයින් වධායමානරූපායි යූ.සේයි. සද්දායමානරූපායිද පාඨයි. උස් ශබ්ද, මහා ශබ්ද කරන්නාහුයිද අර්ථයි. **භගවතො අවිදූරෙ අතික්කමන්ති** යනු භාග්‍යවතුන් වහන්සේගේ ශ්‍රවණ විෂයයෙහි මුවට නැගුණු ඒ ඒ දෑ කියමින් ඉක්ම යති.
**එතමත්‍ථං විදිත්‍වා** යනු එම ඔවුන්ගේ වචනයෙහි නොහික්මුණු බව දැන එඅරුත් දැක්වීමට ධර්ම සංවේග වශයෙන් මෙඋදන් ඇනූ සේක.
එහි **පරිමුට්ඨා** යනු අඥාන, මුළා සිහි ඇති. පණ්ඩිතාභාසා යනු පණ්ඩිත ප්‍රතිරූපක වූ, අන් කවරහු දනිත්ද, අපම මෙහි දනිමුයි ඒ ඒ කරුණෙහි තමන්ට දන්නහු කොට හැසිරෙන හෙයින්, **වාචා ගෝචර භාණිතො** යනු යම් කෙනෙකුන්ට වචනයම ගොදුරු වූයේ විෂය වූයේ වේද? මුඛාරූඪ වූවක්ම කියන සුළුය. කථා කරන වචනයෙහි අර්ථය පිරිසිඳ නොදත්තේ කථා වස්තු මාත්‍රයෙහිම පිහිටා කථා කරන්නාහු වෙති. නොහොත් කථා කිරීමට අගෝචර, ආර්යයන්ගේ කථාවට විෂය නොවූ මුසාවාද කථා කෙරෙත්නුයි වාචා ගෝචර භාණිතොයි, නොහොත් ගොචරභාණිනො යන මෙහි ආකාරයට හ්‍රස්වභාවය කරන ලදි. වාචා ගෝචර වූවෝ සතිපට්ඨාන ගෝචරව කථා කරන්නාහු නොවෙති. කෙසේ කියන්නෝ **යාවිච්ඡන්ති මුඛායාමං** යනු යම් පමණ තමාගේ මුව ඇරීම වේද, යම්තාක් මුව ප්‍රසාරණය කැමැති වෙත්ද, ඒ තාක් ප්‍රසාරණය කොට කථා කරන්නාහු අනෙක් අය කෙරෙහි ගෞරවයෙන්, තමහට අවිෂය වූයේ ද මුව හැකිලීම නොකරත් යයි අර්ථයි. නොහතේ වචනය ගෝචර වූයේම වී කථා කරන්නහුට තෙමේ නොදැන පද ප්‍රාප්තිකයෝම වී කියන්නෝ (කථා කරන්නෝ) යයි අර්ථයි. එයින්ම මුව ඇරීම යම්තාක් කැමැති වෙත්ද? යම් වචනයකින් ශ්‍රවණය කරවිය යුතුද, එය නොසිතා තම මුව ප්‍රසාරණ මාත්‍රය යම්තාක් වේද, ඒතාක් කැමැති වෙත්යයි අර්ථයි. **යෙන නීතා නතං විදූ** යනු යමක් කරණකොටගෙන සිහි මුළා වීම් ආදියෙන් නිර්ලජ්ජිභාවයටද, පණ්ඩිතමානී භාවයටද. ගෙන යන ලද්දාහු අපිම මෙසේ කථාකරමුයි එය එසේ තමහට කියන්නහුගේ කරුණ පණ්ඩිත නුවූ - මෝඩයෝ අදක්‍ෂයෝ නොදනිත් යයි අර්ථයි.
දසවැන්නෙහි **චූලපන්‍ථකො** යනු මහාපන්‍ථක තෙරුන්ගේ බාල සොහොවුරු හෙයින්ද, මාර්ගයෙහි උපන් හෙයින්ද, ළදරුකල්හි ලද භාවිතයෙන්, පසුකල්හිද, මේ ආයුෂ්මත් තෙමේ චූලපන්‍ථකයැයිම ප්‍රකට විය. ගුණ විශේෂයන්ගෙන් වනාහි ෂට් අභිඥා හා විශේෂ විභාගයට පත් ප්‍රතිසම්භිදා ඇතියේ ‘මහණෙනි, මාගේ ශ්‍රාවක භික්‍ෂූන් අතර මනෝමය ශරීර නිර්මාණය කරන්නවුන් අතර යම් ආකාර වූ චුල්ලපන්‍ථකයෙක් වේද, ඵල සමවත් සමවැදීම්හි දක්‍ෂයින් අතර යම් ආකාර වූ චුල්ලපන්‍ථකයෙක් වේද ඔහුම අග්‍රය. දෙතන්හි භාග්‍යවතුන් වහන්සේ එතදග්‍රස්ථානයෙහි තබන ලදුයේ අසූමහ ශ්‍රාවකාභ්‍යන්තරගත විය.
හෙතෙම එක් දිනක් පසුබත්හි පිණ්ඩපාතයෙන් ඉවත් වූයේ තම දිවාස්ථානයෙහි දිවා විහරණ සඳහා හුන්නේ නොයෙක් සමාපත්තීන්ගෙන් දිවා භාගය කල්යවා සවස්කල්හි උපාසකයින් ධර්මශ්‍රවණයට නොපැමිණි කල්හිම වෙහෙර මැදට පිවිස භාග්‍යවතුන් වහන්සේ ගඳකිළියෙහි වැඩහුන් කල්හි භාග්‍යවතුන් වහන්සේ උවටැන් සඳහා එළඹෙන්ට තවම නොකල්යයි ගඳකිළි ඉදිරියෙහි එක්පසෙක පර්යංකයක් බැඳ හුන්නේය. එහෙයින් **තෙන ඛො පන සමයෙන ආයස්මා චූලපන්‍ථකො භගවතො අවිදූරෙ නිසින්නො හොති. පල්ලංකං ආභුජිත්‍වා උජුං කායං පණිධාය පරිමුඛං සතිං උපට්ඨපෙත්‍වායි** යූ.සේයි. හෙතෙම එකල්හි කාලය බෙදීම කොට සමවතට සමවැද හුන්නේය.
**එතමත්‍ථං විදිත්‍වා** යනු එම ආයුෂ්මත් චූලපන්‍ථකගේ කාය චිත්තයන්ගේ, මනාව පිහිටුවන ලද බැව් සංඛ්‍යාත අර්ථය දැන, **ඉමං උදානං** යනු අන්‍ය වූ ද යම් සන්සුන් සියලු ඉරියව්හි එළැඹ සිටි සිහි ඇති තැන්පත්, එම භික්‍ෂුවගේ උපාදාන රහිත නිවන කෙළවර කොට ඇති විශේෂාධිගමයෙහි පහළවීම දැක්වීමට මෙ උදන් ඇනූ සේක.
එහි **ඨිතෙන කායෙන** යනු කායද්වාරික අසංවරයාගේ ප්‍රහාණයෙන් නොකිරීමෙන් මනාව තබන ලද, පිරිසිදු කරන ලද ශරීරයෙන්, එසේම චක්‍ෂු ආදී ඉන්‍ද්‍රියයන්ගේ ආශ්වාද වින්දන තොර බව කිරීමෙන් මනාව තබන ලද පංචද්වාරික කයින්. අසංවර අත් පා ශරීර කුකුස් ආදීන්ගේ අභාවයෙන් නොවෙවුලමින් සිටියා වූ කරජකයෙන්දැයි, සංක්‍ෂේපයෙන් සියලුම ශරීරයෙන් වෙනස්වීමක් නොමැති නිශ්චල භාවයෙන්, එයින් ඔහුගේ සීල පාරිශුද්ධිය දක්වන ලදි. මෙය මෙසේ වූයේය යන ලක්‍ෂණයෙහි කරන විභක්තියි. **ඨිතෙන චෙතසා** යනු සිතෙහි ස්ථිති දැක්වීමෙන් සමාධි සම්පත දක්වයි. සමාධිය සිතෙහි සිටීමයයි කියයි. එහෙයින් සමථ වශයෙන් හෝ විදර්ශනා වශයෙන් එකඟබව ඇතිකල්හි සිත අරමුණෙහි එකඟබවට පැමිණීමෙන් සිටියේ නම් වේ. අන් අයුරෙකින් නොවේ. මෙම කියන ලද ආකාර ඇති කාය චිත්තයන්ගේ තැබීම, තැන්පත් කිරීම සියලු කල්හි සියලු ඉරියව්හි කැමැති විය යුතුයැයි දක්වනුයේ **තිට්ඨං නිසින්නො උදවා සයානො**යි කීයේය. එහි වා ශබ්දය අනියමාර්ථයෙහිය. එයින් සිටිනුයේ හිඳනුයේ, සයනය කරනුයේ හෝ එයින් අන්‍ය ඉරියව්වක් හෝයි මෙම අර්ථය දක්වන ලද්දේ වේයයිද, සක්මන් කරන්නහුගේද ඉරියව්ව මෙහි ඇතුලත් කරන ලදැයි දතයුතුය.
**එතං සතිං භික්ඛු අධිට්ඨහානො** යනු කල් ඇතිවම පිරිසිදු හැසිරීම් ඇති, කයෙහි හා සිතෙහි නොමනා කාමුක ස්වභාව සන්සිඳීමෙන් කයෙහි හා සිතෙහි දාහ නැතිකොට, ලබන ලද නිරවද්‍ය සුව නිශ්චයෙන් කය හා සිත සන්සිඳීම් වශයෙන්, සිත සැහැල්ලු මෘදු කර්මණ්‍යභාවයට පත්කොට මනාව තබනුයේ එක්තැන් කරනුයේ කමටහන් මනාව වඩයි. මස්තක ප්‍රාප්තියද කරයි. එම කමටහන්හි යෙදීමෙන් ආදි මධ්‍ය පර්යවසානයන්හි බොහෝ උපකාර වූ සිහිය, භික්‍ෂුව ස්ථිර ලෙස පිහිටුවනුයේ, සිල් පිරිසිදු කිරීම මුල්කොට, විශේෂාධිගමය තෙක් ඒ සඳහා එහි සිත ස්ථිර ලෙස පිිහටුවයි යන අර්ථයි. ලභෙථ පුබ්බාපරියං විසෙසං යනු හෙතෙම මෙසේ සිහියෙන් රැකි සිත් ඇතියේ කමටහන් මතු මතු වඩන්නේ වැඩිදියුණු කරනුයේ පෙර පසු, පෙර පසුවත් බවට පත් කළේ, පෙර පසු කොටසින් පැවැති, උදාර, අති උදාර ආදී භේදයන් ලබන්නේය.
එහි පූර්වාපර විශේෂය දෙවැදෑරුම්ය. සමථ හා විදර්ශනා වශයෙනි. ඔවුනතර සමථ වශයෙන් නිමිත්ත හටගැන්මෙහි පටන්, නේවසඤ්ඤා නාසඤ්ඤායතනය තෙක් වසීභාවයක් වේද, ඒ තාක් පැවැති භාවනා විශේෂය පෙර අපර විශේෂයයි. විදර්ශනා වශයෙන් රූප ප්‍රමුඛතාවයෙන් සිත පිහිටුවන්නහුට රූපධර්ම පරිග්‍රහණයෙන් ද, අනෙකාට ධර්ම පරිග්‍රහණයේ පටන් අර්හත්වාධිගමය තෙක්, එතෙක් පැවැති භාවනා විශේෂය පෙර පසු විශේෂයයි. මෙම අර්ථයම මෙහි අදහස් කරන ලදි.
**ලද්ධාන පුබ්බාපරියං විසෙසං** යනු පෙර පසු විශේෂයෙහි ඉහළම පාරමී ප්‍රාප්ත අර්හත්වය ලැබ, **අදස්සනං මච්චුරාජස්ස ගච්ඡෙ** යනු ජීවිතයාගේ නැසීම් වශයෙන් සියලු සත්ත්වයන් මැඩලනු ලබන හෙයින් මෘත්‍යුරාජ සංඛ්‍යාත මරණයට විෂයභූත වූ, භවත්‍රයය ඉක්මවන හෙයින් නොදැක්මට, අගෝචරත්වයට යන්නේය. මෙම වර්ගයෙහි යමක් නොකියන ලදද, එය යට කියන ලද ක්‍රමයමය.
ජාත්‍යන්ධ වර්ගය
සවන ජාත්‍යන්‍ධ වර්ගයෙහි, පළමුවැන්නෙහි **වෙසාලියං** යනු යට කියන ලද ක්‍රමයමය. **වෙසාලියං පිණ්ඩාය පාවිසි** කෙදින පිවිසියෙහිද, උක්කාචේලයෙන් නික්ම විසල් නුවරට ගියකල්හි, එහි භාග්‍යවතුන් වහන්සේ බේලුව ගමෙහි වස් වැස ඉන් නික්ම පිළිවෙලින් සැවතට පත්ව දෙව්රම්හි වාසය කළ සේක. එකල්හි දම්සෙනෙවි තම ආයු සංස්කාරයන් බලා සත්දිනක්ම පමණක් පවතින්නේ යයි දැන භාග්‍යවතුන් වහන්සේ අනුදන්වා (අනුමත කරවා) නාලක ගමට ගොස් එහිදී සිය මව සෝවාන් ඵලයෙහි පිරිනිවන් පෑහ. ශාස්තෲන් වහන්සේ චුන්ද විසින් ගෙන එන ලද පිහිටුවා සැරියුත් තෙරුන්ගේ ශාරීරික ධාතූන් ගෙන ධාතු චෛත්‍යයක් කරවා මහ බික් සඟ පිරිවැරුනේ රජගහ නුවරට වැඩම කළ සේක. එහි ගිය කල්හි ආයුෂ්මත් මහ මුගලන් තෙරහු පිරිනිවියේය. භාග්‍යවතුන් වහන්සේ ඔහුගේද ශාරීරික ධාතූන් ගෙන චෛත්‍යයක් කරවා, රජගහ නුවරින් නික්ම පිළිවෙලින් උක්කාචේලයට වැඩම කළ සේක. එහි ගං ඉවුරෙහි බික් සඟ පිරිවරන ලදුයේ වැඩහිඳ අග සව්වන්ගේ පිරිනිවීම හා සබැඳි සූත්‍රයක් දෙසා, උක්කාචේලයෙන් නික්ම විසල් නුවරට වැඩම කළ සේක. මෙසේ වැඩමකළ භාග්‍යවතුන් වහන්සේ පෙරවරු හැඳ පෙරවැ පාසිවුරු ගෙන විසල්නුවරට පිඬු පිණිස පිවිසියේ යැයි කියයි. එහෙයින් උක්කාචේලයෙන් නික්ම විසල් නුවර ගියකලැයි යූ.සේයි.
**නිසීදනං** යනු මෙහි සම්කඩ අදහස් කරන ලදි. **චාපාල චෙතියං** යනු පෙර චාපාල නම් යක්‍ෂයා විසූ තැන චාපාල චෙතියැයි පැණුනහ. එහි භාග්‍යවතුන් වහන්සේට කළ විහාරයද එම ව්‍යවහාරය අනුව චාපාල චේතියැයි කියති. **උදෙනං** **චේතියං** යන මේ ආදීන්හිද එම ක්‍රමයමය. **සත්තම්බං** යනු කිකී නම් කසී රජහුගේ දියණියන් වූ සත්කුමරියෝ සංවේගප්‍රාප්තව රජගහ නුවරින් නික්ම යම්තැනක ප්‍රධන් වීර්යය ප්‍රධන් කළහුද? එම ස්ථානය සත්තම්බ චෙතිය යැයි කියති. **බහු පුත්තං** යනු උඩින් පහළට ඇදෙන බොහෝ මුල් ඇති එක් නුගරුකෙකි. එහි අධිගෘහිත දේවතාවාගෙන් බොහෝ මිනිස්සු පුතුන් පතති. එතැන් පටන් එතැන බහුපුත්තචෙතියංයි පැනුනහ. **සාරන්‍දදං** යනු සාරන්‍දද නම් යකු වුසූ තැනයි. මෙසේ එම සියල්ලම බුද්ධෝත්පාදයෙන් පෙර දේවතාධිගෘහිතයැයි චෛත්‍ය ව්‍යවහාරයෙන් ව්‍යවහාර කරන ලද්දාහුය. මෙහි විසල්හි භූමිභාග සම්පත්තියෙන්ද, පුද්ගල සම්පත්තියෙන්ද සුලභ ප්‍රත්‍යතාවයෙන්ද රමණීය බව දතයුතුය. විහාරස්ථානයන්ට වනාහි නගරයෙන් ඉතා දුර නුවූ බැවින්ද, ඉතා ආසන්න නුවූ හෙයින්ද, ගමනාගමන සම්පතින්ද, ජනාකීර්ණ නුවූ තැනක විහාරය පිහිටි හෙයින්ද, විශාල වෘක්‍ෂයන්ගේ සෙවන හා ළිංපොකුණු ආදි ජල සම්පත්තියෙන්ද විවේකයට සුදුසු බැවින්ද යන කරුණුවලින් රමණීයත්වය දතයුත්තාහ. **චත්තාරො ඉද්ධිපාදා** යන මෙහි සෘද්ධිපාදයාගේ අර්ථයට යූ.සේමය. **භාවිතා** යනු වඩන ලද්දාහු, **බහුලීකතා** යනු නැවැත නැවැත කරන ලද. **යානීකතා** යනු ගමන් කළහැකි තත්ත්වයේ යානයක් මෙන් කළ, **වත්‍ථුකතා** යනු පිහිටීම් අර්ථයෙන් වස්තුවක් මෙන් කළ, **අනුට්ඨිතා** යනු නොනැගිටි, **පරිචිතා** යනු හාත්පසින් රැස්කළ මනාව වඩනා ලද, **සුසමාරද්ධා** යනු මනාව අරඹන ලද ඉතා යහපත් අයුරු නිපදවන ලදහ.
මෙසේ නියමින් කියා නැවැත නියමකොට දක්වන්ට **තථාගතස්ස ඛො** යනාදිය වදාළහ. මෙහිද **කප්පං** යනු **ආයුකප්පං **ආයුෂ්කල්පයයි. **තිට්ඨෙය්‍ය** යනු එකල්හි මිනිසුන්ගේ ආයුෂ්ප්‍රමාණය යම් පමණද එය සම්පූර්ණකොට සිටින්නේය. දරන්නේය. **කප්පාවසෙසංවා** යනු ස්වල්ප වූ හෝ, **භීය්‍යොවා** යනු කියන ලද වර්ෂ සියයෙන් අතිරේක වශයෙන් හෝ, මහා සිවතෙරුන් වනාහි, බුදුවරුන්ට නොතන්හි ගර්ජනයක් නම් නැත. යම්සේ වනාහි බේලුව ගමෙහිදී හටගත් මාරාන්තික වේදනාව දසමසක් මැඩපැවැත්වූ සේක. මෙසේ නැවත නැවත සමවතට සමවැද දසවස බැගින් මැඩ පවත්වා මෙම භද්‍ර කල්පයම සිටින්නේද, කවර හෙයින්ද එසේ නොසිටියෙහිද, තෘෂ්ණාදීන් විසින් ගන්නා ලද ශරීරය නම් කැඩුම් බිඳුම් ආදියෙන් පෙළයි. (මඩියි.) බුදුවරු වනාහි කැඩුම් බිඳුම් ආදියට නොපත්ව පැසුළු ආයුෂ කොටසෙහි බොහෝ ජනයාට ප්‍රියමනාප කාලයෙහිම පිරිනිවෙත්. අග්‍රශ්‍රාවක මහා ශ්‍රාවකයින් පිරිනිවි කල්හි පිරිවර රහිතව හුදෙකලාවම හෝ ළදරු සාමණේර පිරිවැරීමෙන් සිටිය යුතු වෙයි. ඉක්බිති විශ්මයෙකි. මේ බුදුවරුන්ගේ පිරිසදැයි පහත්කොට සැලකිය යුතු තත්ත්වයට පැමිණෙන්නේය. එහෙයින් නොසිටියේ යැයි කීවේය. මෙසේ කී කල්හිද අසූවෙන් ආයුෂ් කල්පය නිගමනය කොට ඇතැයි සැලකේ. මෙයම අටුවායෙහි නියමිතය.
**ඔළාරිකො නිමිත්තෙ **යනු දළ සංඥා ඉපැත්මෙහි, එය දළ සංඥා උත්පාදනයයි. **තිට්ඨතු භගවා කප්පං** යනු මුළු කල්පය සිටින සේක්වා. යම් ආකාර වූ සිටීමේ යාඥාව, **යස්ස කස්සචි ආනන්‍ද චත්තාරො ඉද්ධිපාදා භාවිතා** යනාදියෙන් ක්‍ෂීණාශ්‍රව භාවයෙන් තමාගේ සිව් වැදෑරුම් වැඩීම් ආනුභාවයෙන් කල්පයක් සිටින්ට සමත් බව දැක්වීම ප්‍රකට වචනයෙන් බබලවයි. වචන ක්‍රමය අත්හැර සෘජුවම තම අදහස් පැහැදිලි කිරීම කරන ලදි.
**බහුජන හිතාය** යනු මහජනයාට හිතසුව සඳහා. **බහුජනසුඛාය** යනු බොහෝ ජනයාට සුව සඳහා. ලෝකානුකම්පාය යනු සත්ත්ව ලෝකයාට අනුකම්පා හේතුයෙන් කවර සත්ත්ව ලෝකයාටද, යමෙක් භාග්‍යවතුන් වහන්සේගේ ධර්මදේශනාව ශ්‍රවණය කොට ධර්මය ප්‍රතිවේධ කරයි. අමාපැන් පානය කරයි. ඒ භාග්‍යවතුන් වහන්සේගේ දම්සක් පැවැතුම් සූත්‍ර දේශනායෙන් අඤ්ඤාකොණ්ඩඤ්ඤ ප්‍රමුඛ අටලොස් කෙළක් බ්‍රහ්මයෝ ධර්මය ප්‍රතිවේධ කළහ. මෙසේ සුභද්‍ර පරිව්‍රාජක හික්මවීම තෙක් දහම් ප්‍රතිවේධ කළ සත්ත්වයින්ගේ ගණන් කිරීමක් නැත. (ගණන් කළ නොහැක) මහාසමය සූත්‍රය, මංගල සූත්‍රය, චූලරාහුලෝවාද සූත්‍රය, සමචිත්ත සූත්‍රය යන මෙම සිව් සූත්‍රයන්ගේ දේශනා කාලයෙහි, සිව්සස් නව ලොවුතුරුදම් අවබෝධයට සත්ත්වයන්ගේ ගණන් පිරිසිඳීමෙක් නැත. එම ප්‍රාමාණාතික්‍රාන්ත සත්ත්ව ලෝකයාට අනුකම්පාවෙන් භාග්‍යවතුන් වහන්සේගේ සිටීම වේ. මෙසේ අනාගතයෙහිද වන්නේ යයි අදහසින් කියයි. **දේව මනුස්සානං **යනු හුදෙක් දෙවි මිනිසුන්ට පමණක් නොවේ. අවශේෂ නාග සුපර්ණාදීන්ටද වැඩ පිණිස, හිත පිණිස, සුව පිණිස භාග්‍යවතුන් වහන්සේගේ සිටීම වේ. සහේතුක ප්‍රතිසන්ධික, මාර්ග ඵල සාක්‍ෂාත් කිරීමෙහි භව්‍ය පුද්ගලයන් දැක්වීමට මෙසේ යූ.සේයි. එහෙයින් අන්‍යයන්ගේද වැඩ සඳහා, හිත සඳහා, සුව සඳහා භාග්‍යවතුන් වහන්සේ වැඩසිටීවායි අර්ථයි. **අත්‍ථාය** යනු මෙලොව සම්පත් සඳහා. **හිතාය** යනු පරලෝ සැපතට හේතුවූ හිත සඳහා, **සුඛාය** යනු නිර්වාණධාතු සුව සඳහා, පළමු හිතසුව ග්‍රහණය සර්ව සාධාරණ වශයෙන් දත යුතුය.
**යථාතං මාරෙන පරියුට්ඨිත චිත්තො** යනු මෙහි **තං** යනු නිපාත මාත්‍රයකි. යම්සේ මාරයා විසින් මඬනා ලද සිතැත්තේ, වසා පැතිර සිටි සිතැත්තේ, අන්‍ය කවර හෝ පෘථග්ජනයෙකු එය අවබෝධ කරන්ට නොහැකි වන්නේය. එපරිද්දෙන් අවබෝධ කරන්ට නොහැකි විය යයි අර්ථයි. මාරයා වනාහි යමෙකුගේ කිසියම් විපර්යාසයන් අප්‍රහීනද, ඔහුගේ සිත මැඩපවත්වයි. යමෙකුගේ වනාහි සර්වප්‍රකාරයෙන් දොළොස් විපර්යාස අප්‍රහීණද, ඔහු ගැන කිවයුත්තක්ම නැත. තෙරුන්ගේ විපර්යාස චතුෂ්කයක් අප්‍රහීණය. එහෙයින් ඔහුගේ සිත මැඩපැවැත්වීය. ඔහු වනාහි සිත මැඩපැවැත්වීම කරනුයේ කුමක් කෙරේද? බිය එළවන රූපාරම්මණයක් හෝ දක්වයි. ශබ්දාරම්මණයක් හෝ ශ්‍රවණයකරවයි එයින් සත්ත්වයෝ එය දැක හෝ ශ්‍රවණය කොට හෝ සිහිය අත්හැර ඉවත්කළ මුහුණු ඇත්තාහු වෙති. ඔවුන්ගේ මුවින් අත ප්‍රවේශකොට හෘදය මඩියි. ඉන් විසඥව සිටිත්. මොහු වනාහි තෙරුන්ගේ මුවින් අත පිවිසවන්ට කිමෙක්ද හැකිවන්නෙහිද? බියකරු අරමුණක් දැක්වීය. තෙරහු එය දැක ආලෝක නිමිත්ත අවබෝධ නොකළේය. දන්නේම භාග්‍යවතුන් වහන්සේ කුමක් සඳහා තෙවන වර දක්වා ආමන්ත්‍රණය කළ සේක්ද? මත්තෙහි ‘ස්වාමීනි, භාග්‍යවතුන් වහන්සේ සිටින සේක්වායි ඉල්වාසිටි කල්හි එය නුඹගේම අයහපත් ක්‍රියාවකි. එය නුඹගේම අපරාධයකැයි දෝෂාරෝපණයෙන් සෝකය තුනී කිරීම සඳහාය. මේ තෙමෙ මා කෙරෙහි අතිශයින් සිනිඳු හෘදය ඇතියේ හෙතෙම මත්තෙහි භූමි චලන කාරණයද **ආයු සංස්කාර** අත්හැරීමද අසා, මාගේ චිරස්ථායිත්‍වය සඳහා යදින්නේය. මම ඔහුට කුමක් හේතුකොට නුඹ පළමුකොටම, නොයැදීදැයි ඔහුගේම හිසෙහි දොස් හෙළන්නෙමි. සත්ත්වයෝද තමාගේ අපරාධයෙන් එසේ පීඩාවට පත් නොවෙති. එහෙයින් ඔහුගේ සෝකය තුනීවන්නේය.
**ගච්ඡ ත්‍වං ආනන්‍ද** යනු යම්හෙයකින් දිවා විහරණය සඳහා මෙහි පැමිණියෙහිද, එහෙයින් ආනන්දය නුඹ කැමති තැනකට දිවා විහරණය සඳහා යව. එහෙයින් **යස්සදානි කාලං මඤ්ඤසි** කීයේය.
**මාරො පාපිමායි**, මෙහි සත්ත්වයින් අනර්ථයෙහි යොදවමින් මරයිනුයි **මාරොයි**. **පාපිමා** යනු ඔහුටම පර්යාය වචනයයි. ඔහු වනාහි පාපධර්මයෙන් යුක්ත හෙයින් පාපිමා යැයි කියයි. **භාසිතා ඛො පනෙසා** යනු මොහු වනාහි භාග්‍යවතුන් වහන්සේ බෝමැඩ සත් සතියක් ඉක්මවා අජපාල නුගරුකමුල වසන කල්හි තම දූවරු අවුත්, අදහස් නැස්මට පත්ව ගියකල්හි මොහුට මෙම උපාය ඇතැයි සිතා අවුත්, භාග්‍යවතුන් වහන්ස, ඔබ විසින් යම් කරුණක් සඳහා පාරමීන් පුරන ලදද? ඔබගේ එම අර්ථය පැමිණියේය. (මුදුන්පත් විය.) සර්වඥතා ඥානය ප්‍රතිවේධ කරන ලදි. ඔබට ලෝකයෙහි හැසිරීමෙන් (විසීමෙන්) කවර ප්‍රයෝජනයෙක්දැයි කියා ස්වාමීනි, දැන් භාග්‍යවතුන් වහන්සේ පිරිනිවන්පාන සේක්වායි යාඥා කළේය. භාග්‍යවතුන් වහන්සේද ඔහුට මා ඒ තාක් නොවෙමියි ආදිය වදාරා ප්‍රතික්‍ෂේප කළේය. ඒ සඳහා **‘භාසිතා ඛො පණ’ **ආදිය වදාළහ.
එහි **වියත්තා** යනු ආර්ය මාර්ගාධිගම වශයෙන් දක්ෂ වූ, **විනීතා** යනු කෙලෙස් විනාශ කිරීමෙන් විනීත වූ, **විසාරදා** යනු කාමාදීන්හි ඇලීම් ඇතිකරන දෘෂ්ටි විචිකිච්ඡා ආදීන්ගේ ප්‍රහාණයෙන් නිපුණ වූ, **බහුස්සුතා** යනු ත්‍රිපිටක වශයෙන් බොහෝ වූවක් අසන ලද්දේ ඔවුන්ටනුයි බහුස්සුතායි. එම ධර්මයම දරත්නුයි **ධම්මධරායි**. නොහොත් බහුස්සුතා යනු පර්යාප්ති බහුශ්‍රැතතාවයද, ප්‍රතිවේධ බහුශ්‍රැතතාවයද වේ. **ධම්මධරා** යනු පර්යාප්ති ධර්මයන්ගේද ප්‍රතිවේධ ධර්මයන්ගේද ධාරණය කරන හෙයින් ධම්මධරායි. මෙසේද මෙහි අර්ථය දතයුතුය. **ධම්මානුධම්ම පටිපන්නා** යනු ආර්ය ධර්මයෙහි පරිපූර්ණත්වය සඳහා වන නීති පද්ධතිය වූ විදර්ශනා ධර්මයම පිළිපන්, **සාමීචි පටිපන්නා** යනු ඤාණ දර්ශන විසුද්ධියට සුදුසු වූ විශුද්ධි පරම්පරා ප්‍රතිපදාවට පිළිපන්, **අනුධම්ම චාරිනො** යනු මනාව කෙළෙස් තුනී කිරීම සඳහා එම ප්‍රතිපදාවට අනුරූප අල්පේච්ඡතාදී ධර්මයෙහි හැසිරෙන සුළු, **සකං ආචරියකං** යනු තම ආචාර්යවාදය. **ආචික්ඛිස්සන්ති** යනු මුලසිට කියන්නාහ. තමා උගත් ක්‍රමයෙන් අන්‍යයාට උගන්වන්නාහයි අර්ථයි. **දෙසෙස්සන්ති** යනු කියවන්නාහ. පාලි ධර්මය අවබෝධ කරවන්නාහුයයි අර්ථයි. **පඤ්ඤාපෙස්සන්ති** යනු දැනුවත් කරන්නාහ. ප්‍රකාශ කරන්නාහයි අර්ථයි. **පට්ඨපෙස්සන්ති** යනු පිළිවෙලින් තබන්නාහ. **විවරිස්සන්ති** විවර කරන්නාහ. **විභජිස්සන්ති** මනාකොට බෙදීම කරන්නාහ. **උත්තානී කරිස්සන්ති** යනු නොපැහැදිලි ගැඹුරු දේ පැහැදිලි, ප්‍රකට කරන්නාහ. **සහධම්මෙන** යනු හේතු සහිත, කරුණු සහිත වචනයෙන්, **සප්පාටිහාරියං** යනු නෛර්යාණික වනතෙක් කොට, **ධම්මං දෙසෙස්සන්ති** යනු අවබෝධ කරවන්නාහ. ප්‍රකාශ කරන්නාහයි අර්ථයි.
මෙහිද **පඤ්ඤාපෙස්සන්ති** යනාදී ෂට් පදයන්ගේ ෂට් අර්ථපද දක්වන ලද්දාහ. මුල දෙපදයන්ගෙන් ෂට් ව්‍යඤ්ජන පදයන්ය. මෙපමණෙකින් ත්‍රිපිටක බුද්ධ වචනය මනාව වර්ණනා කිරීම් ක්‍රමයෙන් සංග්‍රහ කොට දක්වන ලදුයේ වේ. නෙත්තිප්‍රකරණයෙහි සියලු ව්‍යඤ්ජනද, අර්ථයදැයි වශයෙන් වූ දොළොස් පද සූත්‍රාන්තයි.
**බ්‍රහ්මචරියං** යනු ශික්‍ෂාත්‍රයය සංගෘහිත සමස්ත සාසන බ්‍රහ්මචර්යාව, ඉද්ධං යනු ධ්‍යානෝත්පාද වශයෙන් සමෘද්ධ වූ. **ඵිතං** යනු අභිඥා සම්පත්ති වශයෙන් සියලු මලින් පිරුණේ වෘද්ධිප්‍රාප්ත වූයේ වේ. විත්‍ථාරිකං යනු පැතිරුණේ. ඒ ඒ දිශා භාගයන්හි පිහිටීම් වශයෙන් **බාහුජඤ්ඤං** යනු මහජනයා විසින් අවබෝධ කිරීම් වශයෙන් බොහෝ දෙනෙකු විසින් දන්නා ලද අවබෝධ කළ, **පුථුභූතං** යනු සියලු ආකාර වශයෙන් මහත්බවට පැමිණි. කෙසේද යත් යම්තාක් මිනිසුන් විසින්, **සුප්පකාසිතං** යනු යම්තාක් ඤාණවන්ත ස්වභාව ඇති දෙවිවරු හා මිනිස්සු සිටිත්ද, ඒ සියල්ලන් විසින් මනාව ප්‍රකාශ කරන ලදැයි අර්ථයි.
**අප්පොස්සුක්කො** යනු නිරුත්සාහ හා සැඟවුණු වීර්ය වනු මැනවි. පවිට, නුඹ වනාහි සත් සතිය ඉක්මවූ තැන් පටන්, ස්වාමීනි භාග්‍යවතුන් වහන්ස, පිරිනිවෙන සේක්වා. සුගතයන් වහන්ස, දැන් පිරිනිවෙන සේක්වායි කෑගසමින් ඇවිද්දාහුය. අද පටන් පහ වූ උත්සාහ වෙව. මාගේ පරිනිර්වාණය සඳහා උත්සාහ නොකරවයි කියයි. **සතො සම්පජානො ආයු සංඛාරං ඔස්සජි** යනු සිහිය මනාව පිහිටුවීම කොට නුවණින් පිරිසිඳ ආයු සංස්කාරය අත්හළේය. දුරු කළේය. භාග්‍යවතුන් වහන්සේ අතින් මැටි කැටයක් හැරදමන්නාක් මෙන් ආයු සංස්කාරය හැරදැමුයේ නොවේ. තෙමසක් පමණම සමවත් සමවැද ඉන් මතුයෙහි සම නොවදින්නෙමියි සිතක් ඉපදවීය. ඒ සඳහා (ඔස්සපි) හැර දැම්මේය යන්න යූ.සේයි. උස්සජ්ජි යනුවෙන් ද පාඨයි.
කවර හෙයින් භාග්‍යවතුන් වහන්සේ කල්පයක් හෝ කල්පාවශේෂයක් සිටින්ට සමත් වූයේ. එතෙක් කල් නොසිට පිරිනිවීම සඳහා මාරයාගේ ඉල්වීමෙන් ආයු සංස්කාරය හැර දැම්මේද? භාග්‍යවතුන් වහන්සේ මාරයාගේ ආයාචනයෙන් ආයු සංස්කාරය හැර නොදැම්මේය. තෙරුන්ගේ යාචනයෙන්ද හැර නොදමන්නේය. තෙමසින් මතු බුදුරදුන් විසින් හික්මවිය යුතු අයගේ අභාවයෙන් ආයු සංස්කාරය හැරදැම්මේය. හික්මවිය යුතු අයගේ අභාවයෙන් ආයු සංස්කාරය හැරදැම්මේය. හික්මවිය යුතු අයගේ හික්මවීම යම්තාක් වේද, ඒතාක් කල් සිටීම භාග්‍යවත් බුදුවරුන්ගේ සිරිතයි. ඔවුහු නොමැති කල්හි හික්මවන්නවුන් කවර හේතුවක් උදෙසා සිටිත්. ඉදින් මාරයාගේ යාචනයෙන් පිරිනිවන් පාන්නේද? බොහෝ කලකට පෙරම පිරිනිවන් පාන්නේය. බෝමැඩෙහිදීද මාරයා විසින් යාඥා කරන ලදි. නිමිත්ත හා ආලෝකකරණයද, තෙරුන් සෝකය තුනී කිරීම සඳහා යැයි මම අර්ථය යූ.සේයි. තවද බුද්ධබල දැක්වීම සඳහාද නිමිත්ත හා ආලෝකකරණයද වේ. මෙසේ භාග්‍යවත් බුදුවරු මහානුභාවයහ. සිටිනුයේද තම රූපයෙන්ම සිිටිත්. පිරිනිවෙන්නහුද තමාගේ කැමැත්තෙන්ම පිරිනිවෙත්.
**මහා භූමිචාලො** යනු මහා පෘථුවි කම්පනයක්, එකල්හි වනාහි දසදහසක් ලෝදාකම්පා විය. **භිංසනකො** යනු බියජනක, **දෙව දුන්‍දුභියොච එලිංසු** යනු දිව්‍යබෙර නාද කළහ. වැස්ස වියලි ගර්ජනයක් ගර්ජනා කළේය. අකල් විදුලිය නික්මුණි. ක්‍ෂණික වැස්සක් වැස්සේයයි යූ.සේයි.
**එතමත්‍ථං විදිත්‍වා** යනු එම සංස්කාරයන්ගේ විසංස්කාර විශේෂ සංඛ්‍යාත අර්ථය සර්වාකාරයෙන් දැන, **ඉමං උදානං** යනු ශේෂ රහිතව සංස්කාරයන් අත්හැර තමාගේ සංස්කාරයන්ගේ වෙන්වීම් සංඛ්‍යාත ගමන දැක්වීමට උදන් ඇනූ සේක. මාරයා විසින් පසුපස ලුහුබැඳ, ස්වාමීනි පිරිනිවෙනු මැනව, පිරිනිවෙනු මැනවැයි හිරිහැර කරන ලදුයේ බියෙන් භාග්‍යවතුන් වහන්සේ ආයු සංස්කාරය අත්හළේ යයි කිසිවෙක් නම් කියන්නේද? එයට අවකාශයක් නොවේවා. බියපත් වූවහුට උදානයක් නම් නැතැයි ප්‍රීතියෙන් මුදාහළ උදන් ඇනූසේකැයි අටුවාවන්හි යූ.සේයි. ඉන් තෙමසක් පමණ වූම බුදුකිසෙහි නිපදනා හෙයින් මෙසේ බොහෝ කලක් මවිසින් පරිභෝග කරන ලද මෙම දුක්බර නොබෝ කලෙකින්ම බහා තබනු ලැබේයයි දක්නා කල්හි පිරිනිවන් ගුණ ප්‍රත්‍යවේක්‍ෂා කරන එතුමාණන්ට මහත් ප්‍රීති සොම්නසක් උපනි. එම ප්‍රීති වේගයේන උදන් ඇනීයයි යෙදුනා මෙනි. ඒකාන්තයෙන්ම විසංස්කාර නිම්න නිර්වාණාධ්‍යාශය ඇති ශාස්තෲන් වහන්සේ විසින් මහා කරුණාවෙන් බලහත්කාරයෙන් මෙන් සත්ත්වහිත පිණිස ලෝකයෙහි පිරිසිදු බව තබන ලදි. එසේම දිනපතා සූවිසිකෝටි ලක්‍ෂ සංඛ්‍යාත සමවත් පරිභෝග කරයි. එතුමාණෝ දැන් මහා කරුණා සමාපත්තියෙන් නිපන් හෙයින් නිර්වාණාභිමුඛව අනල්ප ප්‍රීති සොම්නස් විඳියි. එහෙයින්ම භාග්‍යවතුන් වහන්සේගේ කෙලෙස් පිරිනිවන් දිනයෙහි මෙන් ස්කන්ධ පරිනිර්වාණ දිනයෙහිද ශරීරාලෝකය විශේෂයෙන් මනාව ප්‍රසන්න පිරිසිදු, ප්‍රභාෂ්වර වූයේය.
ගාථාවහෙි බලු, සිවල් ආදීන්ටද, ප්‍රත්‍යක්‍ෂ භාවයෙන් සමාන වූයේ පිරිසිඳින ලද්දේ නුයි - තුලංයි. කාමාවචර කර්මයයි. සමාන නුවූයේ අතුලජය. ඔහුට සම අන්‍ය ලෞකික කර්මයක් නැත්තේනුයි අතුල්‍යයි. මහද්ගත කර්මයයි. කාමාවචර හෝ රූපාවචර තූල්‍යයි. අරූපාවචර අතුල්‍යයි. අල්ප විපාක හෝ තුල්‍යයයි. බොහෝ විපාක ඇත්තේ අතුල්‍යයි. **සම්භවං** යනු හටගැන්මට හේතු වූ, උපත් ජනනය කරයි යන අර්ථයි. **භව සංඛාරං** යනු පුනර්භව හේතු රැස්කිරීමයි. **ඔස්සජි** යනු අත්හළේය. **මුනි** යනු බුද්ධමුනියි. **අජ්ඣත්තරතො** යනු ඒ ස්වකීය අධ්‍යාත්මයෙහි ඇලුනේ, සමාහිතො යනු උපචාර අර්පණා සමාධි වශයෙන් සමාහිත වූයේ, **අභින්‍දි කවචමිව** යනු සන්නාහයක් මෙන් සිඳලීය. **අත්තසම්භවං** යනු තමා කෙරෙහි හටගත් කෙලෙස් සමූහය, මෙය යූ.සේයි. විපාක සහිතාර්ථයෙන් ඉපැත්ම භවයක් පාසා රැස්කිරීම් අර්ථයෙන් භව සංස්කාරයැයි ලද නම් ඇති, තුල්‍ය අතුල්‍ය සංඛ්‍යාත ලෞකික කර්මය ද හැර දැමීය. යුදබිමෙහි මහා යෝධයෙන් යුද සන්නාහය බිඳ දමන්නාක් මෙන් තමා කෙරෙහි හටගත් කෙලෙස්ද අධ්‍යාත්මයෙහි ඇලුනේ, සමාහිත වී බිඳ දැමීය.
නොහොත් **තුලං** යනු තුලනය කරනුයේ, තීරණය කරනුයේ, **අතුලං සම්භවං** නිර්වාණයද භවයද, **භවසංඛාරං** යනු භවගාමී කර්මයයි. **ඔස්සජි මුනි **යනු පංචස්කන්ධ අනිත්‍යහ. පංචස්කන්ධයන්ගේ නිරෝධය නිර්වාණය නිත්‍යයයි ආදී ක්‍රමයෙන් තුලනය කරනුයේ බුද්ධමුනි තෙම භවයෙහි ආදීනවද, නිර්වාණයෙහි අනුසස්ද දැක, එම ස්කන්ධයන්ට මූලික හේතුව වූ භව සංස්කාර කර්මය ‘කර්මක්‍ෂය සඳහා පවතී’යයි මෙසේ කියන ලද කර්මක්‍ෂය කර ආර්ය මාර්ගයෙන් හැර දැම්මේය. කෙසේද යත්, **අජ්ඣත්තරතො සමාහිතො අභින්‍දි කවචමිව අත්ත සම්භවං** හෙතෙම විදර්ශනා වශයෙන් අධ්‍යාත්මයෙහි ඇලුනේ සමථ වශයෙන් සමාහිතයැයි මෙසේ පූර්ව භාගයෙහි පටන් සමථ විදර්ශනා බලයෙන් සන්නාහයක් මෙන් ආත්මභාවය හාත්පසින් වෙලාසිටි තමා කෙරෙහි හටගත් හෙයින් ආත්ම සම්භව යැයි ලද නම් ඇති සියලු කෙලෙස් දැල බින්දේය. කෙලෙස් අභාවයෙන්ම කර්මය අප්‍රතිසන්‍ධික හෙයින් හැරදමන ලද්දේ නම් වේ. මෙයින් කෙලෙස් ප්‍රහාණයෙන් කර්මය දුරු කළේය. මෙසේ බෝධි මූලයෙහිදීම හරනා ලද භව සංස්කාර ඇති භාග්‍යවතුන් වහන්සේ බාධා මිශ්‍රිත දිරාගිය ගැලක් මෙන්, සමවත් බාධා මිශ්‍රිත ආත්මභාවය යැපෙනුයේද, මින් තෙමසකින් මත්තෙහි සමවත් බාධා එයට නොදෙමියි චිත්තෝත්පාද වශයෙන් ආයු සංස්කාරය හළේය.
දෙවැන්නෙහි, **බහිද්වාර කොට්ඨකෙ** යනු ප්‍රාසාද දොර කොටුවට පිටත, විහාර දොරකොටුවෙහි නොවේ. එම පහය ලෝහ පහයක් මෙන් හාත්පස සිව් දොරකොටු පිරිවරන ලදුයේ පවුරෙන් වටකරන ලද්දේය. ඒවා අතර නැගෙනහිර දොර කොටුයෙහි පිටත පහ සෙවනෙහි නැගෙනහිර ලෝදා බලමින් පනවන ලද උතුම් බුද්ධාසනයෙහි වැඩහුන්නේ වේ. **ජටිලා** යනු ගෙතුණු හිසකෙස් ඇතියහු, තවුස් වෙස්ධාරීහු, **නිගණ්ඨා** යනු ශ්වේත වස්ත්‍ර හැඳි නිර්ග්‍රන්ථ (කෙලෙස් ගැට නැති) රූපාධාරීහුද, **එකසාටකා** යනු ඒකසාටක නිගණ්ඨයන් මෙන්, එක් දිරූ රෙදිකඩක් අතෙහි බැඳ එහි එක් කෙළවරකින් ශරීරයෙහි ඉදිරිපස වසා සරණාහු, **පරූළ්හ කච්ඡනඛ ලොමා** යනු වැඩුණු කිසිලි ලොම්ද, වැඩුණු නියද, වැඩුණු සෙසු ලොම්ද, කිසිලි ආදීන්හු දිග ලොම් දිග නිය යයි අර්ථයි. **ඛාරිං විවිධ මාදාය** යනු විවිධාකාර උර - නානාප්‍රකාර පැවිදි පිරිකර පොදි රැගෙන, **අවිදූරෙ අතික්කමන්ති** යනු විහාරයට නුදුරු මගින් නුවරට පිවිසෙති.
**රාජාහං භන්තෙ පසෙනදි කොසලො** යනු ස්වාමීනි, මම ප්‍රසේනජිත කොසොල් රජ වෙමි. මාගේ ඔබතුමන් දන්නහුද? කවර හෙයින් වනාහි රජු ලොවැ අග්‍ර පුද්ගලයාගේ සමීපයෙහි හුන්නේ මෙබඳු නග්න ගොත්‍ර නිශ්‍රිතයින්ට ඇඳිලි බැඳීද? සංග්‍රහ කිරීම සඳහාය ඔහුට මෙසේද අදහසක් විය. ඒ මම මෙපමණ තරම් දෙයක් නොකරන්නෙම් නම්, අප අඹුදරුවන් අත්හැර මොහුගේ වැඩ සඳහා දුබොදුන් දුශ්සයනයන් අනුභව කරමු. මේ තෙමේ අපට සමීප වීම් මාත්‍රයක් හෝ නොකරයි. එය කළ කල්හි අප නීච පැවතුම් ඇත්තෝ යයි ජනයා ගණන් නොගෙන නිසිමග පිළිපන් ප්‍රවෘජිතයෝම යයි හඳුනන්නාහ. කිමෙක්ද මොහුගේ ස්වාභාවික තත්ත්වය කියමුයි, තමා විසින් දුටු, ඇසූ දෙය වසා දමා නොකියන්නාහුද? එසේ කළ කල්හි නොසඟවා කියන්නාහ. තවද ශාස්තෲන් වහන්සේගේ අදහස දැනගැනීම සඳහාද මෙසේ කළේය. රජුද භාග්‍යවතුන් වහන්සේ කරා එළැඹෙනුයේ ද ටික කලක් සම්‍යක් සම්බෝධිය නොඇදහීය. එහෙයින් ඔහුට මෙබඳු සිතක් විය. මවිසින් මොවුන්ට ගෞරව කිරීම්කොට මොව්හු රහතුන් යයි කී කල්හි, ඉදින් භාග්‍යවතුන් වහන්සේ සියල්ල දනීද, නොඅනු දන්නේය. ඉදින් මා හා එකඟ වී එය අනුමත කරන්නේද? ඔහුට සර්වඥතාවයක් කොයින්දැයි මෙසේ හෙතෙම ශාස්තෲන් වහන්සේගේ අදහස් දැනගැනීම සඳහා එසේ කළේය. භාග්‍යවතුන් වහන්සේ වනාහි සෘජුවම මොව්හු ශ්‍රමණයෝ නොවේ. නීච පැවතුම් ඇත්තෝ යයි කී කල්හි ඉදින් රජු අදහාද? මහජනයා වනාහි එකරුණ නොදන්නේ නොඅදහන්නේය. ශ්‍රමණ ගෞතමයන් වහන්සේ, රජුට තම කථාව ශ්‍රවණය කෙරේයයි යම්කිසි කටට ආවක් කියයි යයි කියන්නේය. එය ඔහුට බොහෝකලක් අහිත පිණිස දුක් පිණිස පවත්නේය. රජුගේද සැඟවුණ ක්‍රියාව ප්‍රකට කරන ලදුයේ වන්නේය. රජු තෙමේම ඔවුන්ට අවවාද දෙන බව කියන්නේ යයි දැන **දුජ්ජානං ඛො එතං** ආදිය වදාළහ.
එහි **පුත්ත සම්බාධ සයනං** යනු පුත්‍රයන්ගෙන් හටගන්නා පීඩා සහිත සයනය, මෙහිද පුත්‍ර ශීර්ෂයෙන් අඹුවගේ ග්‍රහණයද වේ. අඹුදරුවන් කෙරෙහි සත්‍යයක් මෙන් පෙනෙන ඔවුන් කෙරෙහි පවත්නා රාගාදී හේතුවෙන් සෝකයෙන් මැඩීම් ආදී සිතෙහි කිළිටිවීම් ආදිය දක්වයි. **කාම භොගිනො** යන මෙයින් රාගයෙන් සිත මැඩ පැවැත්වීම, දෙකරුණින්ම වික්‍ෂිප්ත චිත්තභාවය දක්වයි. **කාසික චන්‍දනං** යනු සියුම් සඳුන්, කසී වස්ත්‍රද සඳුන්ද යන අර්ථයි. **මාලා ගන්‍ධ විලෙපනං** යනු වර්ණ හා සුවඳ සඳහා මල් ද සුවඳවත් භාවය සඳහා සුවඳ ද, හම වර්ණවත් කිරීම සඳහා විලවුන් දරන්නහු විසින්, **ජාතරූප රජතං** යනු රන් රිදී හා ඉතිරි ධනය **සාදියන්තෙන** යනු පිළිගන්නහු විසින් සියල්ලෙන්ම කාමයන්හි අතිශයින් ගිජුබවම ප්‍රකාශ කරයි.
**සංවාසෙන** යනු සමග විසීමෙන්, **සීලං වෙදිතබ්බං** යනු මොහු සිල්වතෙකියි හෝ මොහු දුසිලෙකැයි හෝ එක්ව වසන්නහු විසින්, එක් තැනක සමග වසන්නහු විසින් දතයුතුය. **තංච ඛො දීසෙන අද්ධුනා** යනු එම සීලයද දීර්ඝ කාලයකින් දතයුතුය. ස්වල්ප දිනකින්, කිහිප දිනකින් නොවේ. හික්මුණු ආකාරයද, වැසූ ඉන්‍ද්‍රියයන්ගේ ආකාරයද වී දක්වන්ට හැකිය. **මනසිකරොතො නො අමනසිකරොතා** යනු එයද මොහුගේ සීලය පරීක්‍ෂා කරන්නෙමියි මෙනෙහි කරන්නහු විසින්, පරීක්‍ෂා කරන්නහු විසින් දැනගන්ට හැකිය. එසේ නොකරන්නහු විසින් නොවේ. **පඤ්ඤවතා** යනු එයද නුවණැති ප්‍රඥා සහහිතයෙකු විසින්මය. අඥය, වනාහි මෙනෙහි කරනුයේ දැනගන්ට නොහැකි වේ. **සංවොහාරෙන** යනු කථා කරන්නහු විසින්,
මිනිසුන් අතර, යම්කිසිවෙක් වෙළඳාමෙන් ජීවත් වේද, වාසෙට්ඨය, ඔහු වෙළෙන්දෙකියි මෙසේ දනුව. ඔහු බ්‍රාහ්මණයෙක් නොවේ.
මෙහිද වාණිජ්‍යය වොහාර නමැ. සිව් ආර්ය වොහාර යන මෙහි චේතනාවයි. සංඛා සඤ්ඤා පඤ්ඤත්ති වොහාර යන තැන ප්‍රඥප්තියයි. වොහාර මත්තෙන සො වොහරෙය්‍ය යන මෙහි කථා ව්‍යවහාරයයි. මෙහිද එයම අදහස් කරන ලදි. ඇතැමෙකුගේ හමුයෙහි කථා අසමුයෙහි කථාව හා සම නොවේ. අසමුයෙහි කථා හමුයෙහි කථාවටද, එසේම පෙර කථා පසුකථාවටද පසුකථාව පෙර කථාවටද සම නොවේ. හෙතෙම කථා කරනුයේම එම පුද්ගලයා අපවිත්‍ර පුද්ගලයෙකැයි දැනගන්ට හැකිය. පිරිසිදු සිල්වත්හුගේ වනාහි පෙරකථාව පසුකථාවෙන්ද පසුකථාව පෙරකථාවෙන්ද, හමුයෙහි කියන ලද්ද නොහමුයෙහි කියන ලද්දේන්, නොහමුයෙහි කියන ලද්ද හමුයෙහි කියන ලද්දෙන්ද සම වේ. එහෙයින් කථා කරන්නහුගෙන් පිරිසිදු බව දැනගන්ට හැකියැයි ප්‍රකාශ කරනුයේ **සංවොහාරෙන සොචෙය්‍යං වෙදිතබ්බංයි** වදාළහ.
**ථාමො** යනු ඤාණ ශක්තිය යමෙකුට වනාහි ඤාණ ශක්තියක් නොමැතිද? හෙතෙම උපද්‍රවයන් හටගත් කල්හි, ගතයුතු දේද, අත්හළ යුතු දේද යන කිසිවක් නොදක්නේ දොර රහිත ගෘහයට පිවිසුනෙකු මෙන් හැසිරේ. එහෙයින් **ආපදාසුඛො මහාරාජ ථාමො වෙදිතබ්බොයි** වදාළහ. **සාකච්ඡා** යනු එකතුව කථා කිරීමයි. දුෂ්ප්‍රාඥයාගේ කථාව වනාහි දියෙහි හෙලන ලද මැටි කැටයක් මෙන් ඉල්පී නොයේ. පැණවත්හුගේ කථාව කරන කල්හි වැටහීම අනතුරුව වේ. දිය කැළඹෙන අවස්ථාවෙහිදී මත්ස්‍යයා කුඩාද මහත්දැයි හැඟේ.
මෙසේ භාග්‍යවතුන් වහන්සේ රජුට සෘජුවම ඔව්හු මෙනම් අයයැයි නොකියා, රහතුන්ගේද, නොරහතුන්ගේද දැනගන්නා ක්‍රමය ප්‍රකාශ කළ සේක. රජු එය අසා භාග්‍යවතුන් වනහන්සේගේ සර්වඥතාවයෙන්ද, දේශනා විලාසයෙන්ද අතිශයින් ප්‍රසාදයට පත්වූයේ, **අච්ඡරියං භන්තෙයි** ස්වාමීනි, ඉතා ආශ්චර්යයෙකැයි ආදියෙන් තම ප්‍රසාදය ප්‍රකාශකොට දැන් ඔවුන් පිළිබඳ තත් වූ පරිද්දෙන් භාග්‍යවතුන් වහන්සේට සැළ කරනුයේ, **එතෙ භන්තෙ මම පුරිසා චොරා** යනාදිය කීයේය. එහි **චොරා** යනු ප්‍රවෘජිත නොවූයේම ප්‍රවෘජිත ස්වරූපයෙන් රටවැසියාගේ, පිණ්ඩාහාරය අනුභව කරන්නාහු සඟවන ලද ක්‍රියා ඇති හෙයින්, **ඔචරකා** හට හැසිරෙන්නාහු, සොරු වනාහි කඳු මුදුනින් හැසිරෙන්නාහුද, යට හැසිරෙන්නාහුමය. පහත් ක්‍රියා හෙයිනි. නොහොත් ඔචරකා යනු චර පුරුෂයෝය. **ඔචරිත්‍වා** යනු හැසිර විමසා, ඒ ඒ දේශයන්හි ඒ ඒ ප්‍රවෘත්ති දැනයයි අර්ථයි. **ඔසාදිස්සාමි** යනු පිළිපදින්නෙමි. කරන්නෙමියි අර්ථයි. **රජො ජල්ලං** යනු දුහුවිලිද, මලකඩද, **පවාහෙත්‍වා** යනු මනාව සෝදා හැරීම් වශයෙන් ඉවත්කොට, **කප්පිත කෙසමස්සු** යනු අලංකාර ශාස්ත්‍රයෙහි කියන ලද ආකාරයෙන් කරණවෑමියන් ලවා සිඳින ලද කෙහෙ රවුළු ඇත්තේ **කාමගුරොහි** කාම කොටස්වලින්, කාමබන්ධනයන්ගෙන් **සමප්පිතා** යනු මනාව ඇතුලට වැදුණු, ඇලුණු, සමංගිභූතා යනු එක්වූවාහු, **පරිචරිස්සන්ත** යනු ඉන්‍ද්‍රියයන් හාත්පස හසුරුවන්නාහ. ක්‍රීඩා කරවන්නාහ.
**එතමත්‍ථං විදිත්‍වා** යනු එය එම රාජපුරුෂයන්ගේ, තම උදර කාරණයෙන් පැවිදි වෙසින් ලෝවැස්සා වංචා කිරීම් සංඛ්‍යාත අර්ථය දැන, ඉමං උදානං යනු මෙම අන්‍යයාට යටත්වීම, අනෙකා වංචා කිරීම ප්‍රතික්‍ෂේපය දැක්වීමට උදන් ඇනූ සේක.
එහි **න වායමෙය්‍ය** දූත ක්‍රියා, පහත් පැවතුම් ක්‍රියා ආදී සියලුම පාපකර්මයන්හි මොව්හු රාජපුරුෂයෝ මෙන් පැවිදි වූයේ එම ක්‍රියා සඳහා ව්‍යායාම නොකරන්නේය. ව්‍යායාම උත්සාහ නොකරන්නේය. හැමතැන්හි යම්කිසි තැනක ව්‍යායාම නොකොට අල්පමාත්‍ර වූද, පුණ්‍යකර්මයන්හිම ව්‍යායාම කරන්නේ යයි (කරනු මැනවැයි) අදහසයි. **නාඤ්ඤස්ස පුරිසො සියා** යනු ප්‍රවෘජිත ස්වරූපයෙන් අන් පුඟුලෙකුගේ සේවක පුරුෂයකු නොවන්නේය. කුමක් හෙයින්ද යත්, මෙබඳු වූ නීච පැවතුම් ඇති පව්කම් කළයුතු හෙයිනි. **නාඤ්ඤං නිස්සාය පීවෙය්‍ය** යනු අන් පුද්ගලයෙකුගේ ඓශ්වර්ය හේතුවෙන් ඔහු හා බද්ධවම සුවදුක් ලබමියි මෙවන් සිත්ව ජීවිතය නොපවත්වන්නේය. තමහට තමා ආලෝකයක්ව, තමා හට තමා පිළිසරණක්ව අන්‍ය සරණක් නොමැති වන්නේය. නොහොත් අනර්ථ එළවන හෙයින් නීච පැවතුම් යයි ලද නම් ඇති අන්‍ය අකුසල කර්මයක් හේතුකොට ජීවත් නොවන්නේය. **ධම්මෙන න වාණිජ්ජං චරෙ** යනු ධන ආදිය සඳහා ධර්මය නොදෙසන්නේය. යමෙක් ධන ආදී හේතුවෙන් අන්‍යයාට ධර්මය දේශනා කරයිද, හෙතෙම ධර්මයෙන් වෙළඳාම් කරයි නමැ. මෙසේ ධර්මයෙන් නොහැසිරෙන්නේය. නොහොත් ධනාදිය සඳහා කොසොල් රජුගේ පුරුෂයෙන් මෙන් හීන චර පුරුෂ ආදී ක්‍රියා කරනුයේ අන්‍යයන් විසින් සැක නොකරන ස්වභාවයෙන්, ප්‍රවෘජ්‍යා ආකාර සමාදන්වීම් ආදියෙහි උත්සාහ නොකරනුයේ දැහැමින් වෙළඳාම් කරයි නමැ. යමෙක් මෙලොව පිරිසිදු බඹසර සරනුයේද එක්තරා දේව නිකායක් බලාපොරොත්තුවෙන් බඹසර හැසිරේද? ඔහුද දැහැමින් වෙළඳාම් කරයි නමැ. මෙසේ ධර්මයෙන් වෙළඳාමෙහි නොහැසිරෙන්නේය. නොකරන්නේ යයි (නොකළ යුතුයයි) අර්ථයි.
තෙවැන්නෙහි **අත්තනො අනෙකෙ පාපකෙ අකුසලෙ ධම්මෙ පහීනෙ** යනු ලෝභ, ද්වේෂ, මෝහ විකෘති මෙනෙහි කිරීම්, පවට ලජ්ජා නොවීම, පවට බිය නොවීම, ක්‍රෝධය, වෛරය, ගුණමකු බව, දුෂ්ටකම, ඊර්ෂ්‍යාව, මසුරුකම, මායාව, කපටිකම, කණුවක් මෙන් සිටීම, එකටෙක කිරීම, මානය, අතිමානය, මත්වීම, ප්‍රමාදය, තෘෂ්ණා, අවිද්‍යා, ත්‍රිවිධ අකුසල මූලයන්, දුශ්චරිත, කිලිටිකර ධර්මයන්ට මුල්වූ විකෘති සංඥා, විතර්ක, ප්‍රමාද, චතුර්විධ විපර්යාසයන්, ආශ්‍රව, ඕඝ, යෝග, ඡන්‍දයෙන් අගතියට යාම, තෘෂ්ණා උපාදාන පංචවිධ චෙතොඛිලයන්, පස්වැදෑරුම් චිත්ත විනිබන්‍ධයන් නීවරණයන්ට සතුටුවීම, ෂට් විවාද මූලයන්, ෂට් තෘෂ්ණා කායයන්, සප්තානුසයන් අෂ්ඨ මිච්ඡත්තයන්, නව තෘෂ්ණා මූලකයන්, දශ අකුසල කර්මපථයන්, දෙසැටක් දෘෂ්ටිගතයන් අටසියයක් තෘෂ්ණා විචරිතාදී ප්‍රභේදයන්, තම සතන්හි අනාදිමත් කල්පටන් පවත්නා යෙළදහස් පන්සියයක් කෙලෙස් ඒ හා යෙදුනා වූ නොයෙක් පාපී ලාමක, අදක්ෂතාවයෙන් හටගත් යන අර්ථයෙන් වූ අකුසල ධර්මයන් සේස රහිතව අතීත ප්‍රවණතා සහිතව, බෝමැඩදීම ප්‍රහීණ කරනු ලදුයේ ආර්ය මාර්ගයෙන් මොනවට සිඳින ලදුයේ ප්‍රත්‍යවේක්‍ෂා කරනුයේ මාගේ මෙම කෙලෙස්ද ප්‍රහීණය. මෙම කෙලෙස් ද ප්‍රහීණයැයි වචනයක් පාසා මනාව බැලීමෙන් ප්‍රත්‍යවේක්‍ෂා කරමින් භාග්‍යවතුන් වහන්සේ වැඩහුන්නේ වේ.
**අනෙකෙ පිච කුසලෙ** **ධම්මෙ** යනු සීල, සමාධි, ප්‍රඥා, විමුක්ති, විමුක්ති ඥාන දර්ශන, සිව්සීවටන්, සීව් සම්මප්පධන්, සිව් සෘද්ධිපාද සිව් ආර්ය මාර්ග, සිව්ඵලයන් සිව්පිළිසිඹියා, සිව්යෝනි පිරිසිඳ දන්නා ඥානය, සිව් ආර්ය වංශයන් සිව් වෛසාරද්‍ය ඥානයන්, පස් ප්‍රධානියංග, පංචාංගික සම්‍යක් සමාධිය, පංචංගික සම්‍යක් සමාධිය, පංචෙන්‍ද්‍රියයන්, පංචබලයන්, පංච නිස්සරණීය ධාතූන්, පංච විමුක්තායතනයන්, පංච විමුක්ති පරිපාචනීය සංඥාවන්, ෂට් අනුස්සතිඨානයන්, ෂට් ජාගරයන්, ෂට් නිස්සරණ ධාතූන්, ෂට් සප්ත විහාරයන්, ෂට් අනුත්තරියයන්, ෂට් නිර්වේධභාගී ප්‍රඥාව, ෂට් අභිඥාවන්, ෂට් අසාධාරණ ඥානයන් සප්ත අපරිහානිය ධර්මයන් සප්ත ආර්ය ධනයන්, සප්ත බොජ්ඣංගයන්, සප්ත සත්පුරුෂ ධර්මයන්, සප්ත නිජිර වස්තූන්, සප්ත සංඥාවන්, සප්ත දක්‍ෂිණාර්භ පුද්ගල දේශනාවන්, සප්ත ක්‍ෂීණාශ්‍රව බල දේශනාවන්, අෂ්ට ප්‍රඥා ප්‍රතිලාභ හේතු දේශනාවන්, අෂ්ට සම්මතයන්, අෂ්ට ලෝකධර්ම ඉක්මවීම, අෂ්ට සාරම්භ වස්තූන්, අෂ්ටක්‍ෂණ දේශනාවන්, අෂ්ටමහා පුරුෂ විතර්ක, අෂ්ට අභිභායතනයන්, අෂ්ට විමෝක්‍ෂයන්, නව යෝනිසෝ මනසිකාර මූලක ධර්මයන්, නව පාරිශුද්ධි පධානියංගයන්, නව සත්ත්වාස දේශනාවන්, නව ආඝාත පටිවිනයන්, නව සංඥාවන්, නව නානත්තයන්, නව අනුපූර්ව විහාර දේශනාවන්, නව නාථකරණ ධර්මයන්, දස කසිණායතනයන්, දස කුසල කර්මපථයන්, දස ආර්යවාසයන්, දස අශෛක්‍ෂ්‍ය ධර්මයන්, දස තථාගත බලයන්, එකොළොස් මෙත්තානිසංස දොළොස් ප්‍රත්‍යතාවයන්, තෙළෙස් ධුතංග ගුණයන්, තුදුස් බුද්ධඥානයන්, පසළොස් විමුක්ති පරිපාචනීය ධර්මයන්, සොළොස් ආකාර අනාපාන සතිය, සොළොස් අමෘත පරියාය ධර්ම, සතළොස් චිත්තක්‍ෂණ ඥානය, අටළොස් මහා විදර්ශනාව, අටලොස් බුද්ධ ධර්මයන්, එකුන්විසි ප්‍රත්‍යවේක්‍ෂා ඥානයන්, සිව්සාලිස් ඥාන වස්තූන්, පණස් උදයව්‍යය ඥානයන්, පනහකට වැඩි කුසල් දම්, සත් සැත්තෑවක් ඥාන වස්තූන් විසිහතර කෝටි ලක්‍ෂයක් සමවත්, මහාප්‍රඥා වජ්‍රඥානයත්, අනන්ත නය සමන්තපට්ඨාන විෂය වූ ප්‍රත්‍යවේක්‍ෂණ දේශනා ඥානයන්, එසේම අනන්ත ලෝකධාතූන්හි අනන්ත සත්ත්වයින්ගේ, ආසය අනුසයයන් පැහැදිලි කරන ඥානයන්දැයි යන මේ ආදී වූ නොයෙක් තම කුසල්හි නිරවද්‍ය ධර්මයන් කෙළවරක් නොමැති කල්, පාරමී භාවිතයෙන්ද, මාර්ග භාවනාවෙන්ද පරිපූර්ණත්වයට වෘද්ධියට ගියකල්හි මේ ආකාර වූ නිරවද්‍ය ධර්මයන් මා කෙරෙහි විද්‍යමාන වෙත්. මෙම නිරවද්‍ය ධර්මයන්ද මා කෙරෙහි විද්‍යමාන වෙතියි කැමැති වීම් වශයෙන් මෙනෙහි කිරීම් අභිමුව බුදුගුණ වර්ග වශයෙන්, රාශි රාශි වශයෙන් ප්‍රත්‍යවේක්‍ෂා කරමින් හුන්නේ වේ. එයද වනාහි සියල්ල ඇතුලත් වන ලෙසින් සියල්ල ඇතුලත් නොවන ලෙසින් නොවේ. සියලු බුද්ධ ගුණයන් පදයක් පාසා ශේෂරහිතව මෙනෙහි කරන්නට භාග්‍යවතුන් වහන්සේ විසින්ද නොහැකිය. එය අනන්ත අපරිමාන හෙයිනි.
යූ.සේයි.
බුදුරදහුද, වෙන අන් දැයක් නොකියමින් කල්පයක් වුවද බුදුගුණ පමණක් කියන්නේද? (දෙසන්නේද) එම ගුණකථනය දීර්ඝ කාලයක් අතරතුර කරගෙන යද්දී කල්පය ක්‍ෂය වන්නේය. තථාගතයන් වහන්සේගේ ගුණ ක්‍ෂය නොවන්නේය.
අනෙකක්ද යූ.සේයි.
ගුණයෙන් නාමයන් උදුරා දක්වන්නේ නම්, නාමයන් දහසකින්ද නොහැකිය. මහර්ෂීන් වහන්සේගේ ගුණයන් සහිත නාමයන් අසංඛෙය්‍යයි. (සංඛ්‍යාවක් නොමැත.)
එකල්හි භාග්‍යවතුන් වහන්සේ පසුබත පිණ්ඩපාතයෙන් පෙරළා වැඩම කළේ, වෙහෙරට පිවිස ගඳකිළිය ඉදිරිපිට සිට, භික්‍ෂූහු වත් දක්වා ගියකල්හි මහ ගඳකිළියට පිවිස පනවන ලද උතුම් බුද්ධාසනයෙහි වැඩහුන්නේ තමාගේ අතීත ජාති විෂයකොට ඥානය යැවීය. ඉක්බිති එතුමන් වහන්සේට ඒවා නිරතුරුව හීයෙන් විදින ලද ඊතල මෙන් අනන්ත අප්‍රමාණ භේදව වැටහුනහ. එතුමාණෝ මෙබඳු නම් මහ දුක් කඳකට මුල් වූයේ මෙම කෙලෙසුන් යයි කෙලෙස් විෂයයෙහි නුවණ හැසිරවීම යවා, ඒවා ප්‍රහාණ මුඛයෙන් පද අනුව ප්‍රත්‍යවේක්‍ෂාකොට ඒකාන්තයෙන් මාගේ මෙම කෙලෙස් ශේෂ රහිතව මනාව ප්‍රහීණවූයේ යයි ද නැවත ඒවාහි ප්‍රහාණ ආකාරය ආකාර සහිතව පිරිවර සහිතව, උදෙසීම් සහිතව ආර්යමාර්ගය ප්‍රත්‍යවේක්‍ෂා කරනුයේ අනන්තාපරිමාණ භේද වූ තමාගේ සීලාදී නිරවද්‍ය ධර්මයන් මෙනෙහි කළ සේක. එහෙයින්
“තෙන ඛොපන සමයෙන භගවා අත්තනො අනෙකෙ පාපකෙ අකුසලෙ ධම්මෙ පහීනෙ පච්චවෙක්ඛමානො නිසින්නොහොති අනෙකෙච කුසලෙ ධම්මෙ පහීනෙ පච්චවෙක්ඛමානො නිසින්නොහොති අනෙකෙච කුසලෙ ධම්මෙ භාවනා පරිපූරී කතෙ” යයි යූ.සේයි.
මෙසේ ප්‍රත්‍යවේක්‍ෂා කොට උපන් ප්‍රීති සොම්නස් උදෙසීමක් වූ මෙ උදන් ඇනූ සේක.
එහි **අහු පුබ්බෙ** යනු අර්හත්මාර්ග ඥානොත්පත්තියෙන් පෙර සියලුම රාගාදී කෙලෙස් සමූහය මාගේ සන්තානයෙහි විය. මෙම කෙලෙස් සමූහයෙහි කිසියම් ක්ලේශයක් නුවූයේයයි යන්නක් නැත. **තදා නාහු** යනු එකල්හි ආර්ය මාර්ගක්‍ෂණයෙහි එම කෙලෙස් සමූහය නුවූයේය. එහි ඉතා කුඩා වූද ක්ලේශයක් අග්‍ර මාර්ග ක්‍ෂණයෙහි අප්‍රහීණ වූයේ නම් නැත. තතො නාහු යනුවෙන්ද කියවති. අර්හත් මාර්ගක්‍ෂණයෙන් පසුනොවී යයි අර්ථයි. **නාහු පුබ්බෙ** යනු යම් ආකාර වූ මෙම මාර්ග අප්‍රමාණ නිරවද්‍ය ධර්මයන් වත්මනැ භාවනාවෙන් සම්පූර්ණත්වයට ගියේ ලැබේ. එයද ආර්යමාර්ග ක්‍ෂණයෙන් පෙර නොවීය. **තදා අහු** යනු යම්කලෙක්හි වනාහි මට ආර්යමාර්ග ඥානය හටගත්තෙහිද, එකල්හි මා හට සියලුම නිරවද්‍ය ධර්ම වූයේය. අග්‍ර මාර්ගාධිගමයෙන් වනාහි සියලු සර්වඥ ගුණ හස්තප්‍රාප්ත වූයේ මෙන් වෙති.
**නචාහු නච භවිස්සති නචෙතරහි විජ්ජති** යනු යම් ආකාර වූ එම නිරවද්‍ය ධර්මය වූ ආර්යමාර්ගය මා හට බෝමැඩෙහිදී, උපන්නේද? යමක් කරණකොට සියලු කෙලෙස් සමූහය ශේෂ රහිතව ප්‍රහීණ වූයේද? එය යම්සේ මාගේ මාර්ගක්‍ෂණයෙන් පෙර නොවීය. මෙසේ තමා විසින් ප්‍රහාණය කළයුතු කෙලෙස් අභාවයෙන් ඒවා කෙලෙසුන් මෙන් නොවන්නේය. අනාගතයෙහි නූපදින්නේය. දැන් වත්මනැ විද්‍යමාන නොවේ. තමා විසින් කළයුතු කෘත්‍යයන් අභාව හෙයින් නොලබයි. ආර්ය මාර්ගය නොයෙක් වාරයක් නොපවතියි. එහෙයින් ‘පරතෙර දෙගුණව නොයෙ__ක්__’ යයි වදාළේය.
භාග්‍යවතුන් වහන්සේ ආර්ය මාර්ගයෙන් තම සන්තානයෙහි ශේෂ රහිතව ප්‍රහීණ අකුසල ධර්මයන් වැඩීමෙන් පූර්ණත්වයට ගියකල්හි අප්‍රමාණ නිරවද්‍ය ධර්මයන්ද ප්‍රත්‍යවේක්‍ෂා කරනුයේ, තමා කෙරෙහි එළවාගත් ප්‍රීතිවේගයෙන් මුදාහළ උදන් ඇනූ සේක. පළමු ගාථාවේ පළමු වෛසාරද්‍ය ද්වයයම කියන ලදි. පශ්චිම ද්වයය සම්‍යක් සම්බෝධියෙහිදී, ප්‍රකාශ කරන ලද හෙයින් ප්‍රකාශ කරන ලදුයේම වේ.
සිව්වැන්නෙහි, **නානා තිත්‍ථියා සමණ බ්‍රාහ්මණ පරිබ්බාජකා** යන මෙහි එය කරණකොට සංසාර නමැති සැඩ පහර තරණය කෙරෙත්නුයි තිත්‍ථංයි. නිර්වාණ මාර්ගයි. මෙහි වනාහි විපරීත විපර්යාස වශයෙන් දෘෂ්ටි ගතිකයින් විසින් එසේ ගන්නා ලද දෘෂ්ටි තීර්ථයයි අදහස් කරන ලදි. එම ශාස්වතාදී නොයෙක් ආකාර තීර්ථයෙහි නියුතු - නොයෙක් තීර්ථකයෝ, නග්න, නිඝණ්ඪාදී ශ්‍රමණයෝද කඨ කලාපාදී බ්‍රාහ්මණයෝද, පොක්ඛරසාති ආදී පරිබ්‍රාජකයෝද, ශ්‍රමණ, බ්‍රාහ්මණ පරිබ්‍රාජකයෝයි. නොයෙක් තීර්ථකයෝම එම සමණ බ්‍රාහ්මණ පරිබ්‍රාජකයෝයි.
ආත්මයද, ලෝකයද ශාස්වතයැයි ආදී ක්‍රමයෙන් දකිති. එය කරණකොටගෙන තෙමේ හෝ දකියි. එසේ දර්ශන මාත්‍රයම හෝ දෘෂ්ටියි. වැරදි ඇලීම්වලට එය විශේෂ නාමයකි. ශාස්වතාදී වශයෙන් නොයෙක් ආකාර දෘෂ්ටීහු ඔවුන්ටනුයි **නානා දිට්ඨිකායි**. ශාස්වතාදී වශයෙන්ම ඉවසීම **ඛන්තියි**. කැමැතිවීම **රුචි** යි. අර්ථ වහයෙන් වනාහි ආත්මයද ලෝකයද ශාස්වතයැයි ආදී ක්‍රමයෙන් පැවැති චිත්ත විපර්යාසය, හැඟීම් විපර්යාසයද එසේ වූ නොයෙක් ක්‍ෂාන්තීහු ඔවුන්ටනුයි **නානා ඛන්තිකායි**. විවිධ රුචීහු ඔවුන්ටනුයි **නානා රුචිකායි**. දෘෂ්ටි ගතිකයෝ වනාහි පූර්ව භාගයෙහි ඒ ඒ අයුරින් සිත රුචි කරවා ක්‍ෂමා කරවා පසුව, මෙයම සත්‍යය අනෙක්වා හිස්යයි සිත පිහිටුවති. නොහොත් අනිත්‍යය නිත්‍යය යන ආදී වශයෙන් ඒ ඒ දර්ශන වශයෙන් දෘෂ්ටියි. ඉවසීම් වශයෙන් ක්‍ෂාන්තියි. රුචි කිරීම් වශයෙන් රුචියි. මෙසේ පදත්‍රයයෙන්ම දෘෂ්ටියම යූ.සේයි. නානා දිට්ඨි නිස්සය නිස්සිතා යනු ශාස්වතාදී ෂට් කල්පන වශයෙන් විවිධාකාර වූ දෘෂ්ටියට හේතුකාරණා වූ දෘෂ්ටි සංඛ්‍යාත වූම නිශ්‍රය නිශ්‍රිත වූවාහු ඇලුනාහු, තැවරුනාහු, එළැඹියාහු අත්නොහැර සිටියේ යයි අර්ථයි. දෘෂ්ටීහුම දෘෂ්ටිගතිකයින්ට ඇලීම් ආකාරයෙන් නිශ්‍රය වෙති.
**සන්ත** යනු තිබේ. විද්‍යමාන වෙති. ලබත්. එකෙ යනු ඇතැම්හු. සමණ බ්‍රාහ්මණා යනු ප්‍රවෘජ්‍යාවට එළැඹීමෙන් ශ්‍රමණයෝ. උපතින් බමුණෝ හෝ ලෝකයා විසින් ශ්‍රමණයැයි හෝ බ්‍රාහ්මණ යැයි හෝ මෙසේ ගන්නා ලද, **එවං වාදිනො** යනු මෙසේ දැන් කිවයුතු ආකාරයෙන්ම කියත්නුයි **එවං වාදිනොයි** දැන් කිවයුතු ආකාරයෙන් පවත්නා දෘෂ්ටි ඔවුන්ටනුයි **එවං දිට්ඨිනො** යි. එහි දෙවැන්නෙන් දෘෂ්ටි ගතිකයින්ගේ වැරදි දෘෂ්ටි පිහිටුවීම දක්වන ලදි. පළමුවැන්නෙන් ඔවුන්ගේ පිහිටුවීමෙහිදී පිහිටුවීම් ප්‍රදේශ වශයෙන් ව්‍යවහාරයයි.
**සස්සතො ලොකො ඩදමෙව සච්චං මොඝමඤ්ඤං** යන මෙහි **ලොකො** යනු ආත්මයයි. එය වනාහි දෘෂ්ටිගතිකයින් විසින් ලෝකයට අයත් සේ සලකයි. මෙහි පින් පවා හා එහි විපාක තෙමේ හෝ කාරකාදී භාවයෙන් යොදවන්නවුන් විසින් ලෝකයට ඇතුලත් කෙරේනුයි ලෝකයයි අදහස් කරන ලදි. ඒ මේ ලෝකය ශාස්වතය. අමරය. නිත්‍යය. ස්ථිරය. යම් ආකාර වූ අපගේ දර්ශනයක් වේද, මෙයම සත්‍යය. වෙනස් නොවේ. අනෙක් දෑ වනාහි අශාස්වතයැයි ආදි කොටස් දැක්වීම හිස්ය. මිථ්‍යාය යන අර්ථයි. එම සතරින්ම ශාස්වත වාදය දක්වන ලද්දේ වෙති. **අසස්සතො** යනු ශාස්වත නොවූයේ අනිත්‍යය තිර නොවේ. චුත වන ස්වභාව ඇත්තේය යන අර්ථයි. අශාස්වතැයි ශාස්වත අභාව ප්‍රතික්‍ෂේපයෙන්ම නැවත නොඉපදී ම දක්වන ලදැයි සත්වැදෑරුම් වූද, උච්ඡේද වාදය දක්වන ලද්දේ වෙති.
**අන්තවා** යනු කෙළවර සහිත රවුම් පිරිසිඳි ප්‍රමාණය, සියල්ල ඉවත් කළේයයි අර්ථයි. ඉන් පාද ප්‍රමාණ ඇඟිලි ප්‍රමාණ යව ප්‍රමාණ, පරමාණු ප්‍රමාණ ආත්මයැයි දක්වන ලද්දේ වෙති. න අන්තවා යනු කෙළවර රහිත වූයේ සියල්ල ඇතුලත් වූයේ යයි අර්ථයි. ඉන් කපිල, කණාද[කපිල - කණාද ආදී වාද යන්නෙන් සාඛ්‍යෙ දර්ශනයත්, වෛශෙෂික දර්ශනයත් අදහස් කෙරේ.] ආදී වාදයන් දක්වන ලදුයේ වේ.
**තංජීවං තං සරීරං** යනු යම් ආකාර ශරීරයක් වේද එයම ජීව සංඛ්‍යාත වස්තුවයි. යම් ජීව සංඛ්‍යාත වස්තුවක් වේද, එයම ශරීරයැයි ද, ජීවයද ශරීරයද දෙකක් නොවන සේ බලයි. ඉන් ආජීවකයන්ගේ මෙන් රූපය ආත්මයැයි යන මේ වාදය දක්වන ලද්දේ වේ. **අඤ්ඤං පීවං අඤ්ඤං ශරීරං** යනු මෙයින් ආත්මය අරූපී යයි යන මේ වාදය දක්වන ලද්දේ වේ.
**තථාගතො පරම්මරණා** යන මෙහි තථාගතො යනු ආත්මයයි. එය වනාහි දෘෂ්ටිගතික තෙමේ කාරක වේදිකාදි සංඛ්‍යාත, නිත්‍ය-තිර ආදී සංඛ්‍යාත හෝ එබඳු ස්වභාවයට ගියේනුයි තථාගතයි ව්‍යවහාර කරයි. හෙතෙම මෙහි මරණයෙන් ශරීරයාගේ භේදයෙන් මත්තෙහි ඉහළ වේ. **හොති** තිබේ. විද්‍යමාන වේයයි අර්ථයි. ඉන් ශාස්වත ග්‍රාහී මුඛයෙන් සොළොස් සංඥී වාදයන්ද, අට අසංඥීවාදයන්ද අටවැදෑරුම් නෙවසංඥී නාසංඥී වාදයන්ද දක්වන ලද්දේ වෙති. **නහොති** යනු නොමැත. නොලබයි. එයින් උච්ඡේදවාද දක්වන ලද්දේ වේ. **හොතිච න හොති** යනු තිබේද, නොතිබේද යන එයින් ඇතැම් ශාස්වත වාදයන්ද, සප්තසංඥී වාදයන්ද දක්වන ලද්දේ වේ. **නෙව හොති න නහොති** යන මෙයින් අමරා වික්‍ෂෙපවාදය දක්වන ලද්දේ වේ.
මෙම දෘෂ්ටිගතිකයෝ නන්දෙසින් අවුත් සැවැත්නුවර වසන්නාහු, එක්කලෙක (දිනක) සමය ප්‍රවාදකයින් රැස්ව තම තමන්ගේ වාද දැඩිව ගෙන අන් වාද ගරහන්නාහු විවාදාවතීර්ණ වූහ. එහෙයින් **තෙ භඬනජාතා** ආදිය යූ.සේයි.
එහි **භඬනං** භඬනය නම් කලහයෙහි පූර්ව භාගයයි. **භඬන ජාතා** යනු හටගත් පූර්වභාග කලහය, කලහයම හෝ මිහිරි හඬෙහි නසන බැවින් කලහය දතයුතුය. ඔවුනොවුන්ට විරුද්ධ වාදයට පැමිණියාහුයි. **විවාදපන්නා** යි. මර්මස්ථාන ගටනා හෙයින් මුඛයම ආයුධයක් වූයේනුයි **මුඛසත්ති** යි. ඵරුස වචනයි. ඵලය ආසන්න වශයෙන් ගෙන කාරණයද කාරණය ආසන්න වශයෙන් ගෙන ඵලයද ව්‍යවහාර කෙරේ. එය යම්සේ බුද්ධෝත්පාදය සුවගෙන දේ. පව්කම් විඳින ලදි. එම මුව නමැති ආයුධවලින් විදින්නාහු වාසය කෙරෙත්. **එදිසො ධම්මො** යනු ලෝකය ශාස්වතයයි යම්සේ මා විසින් යූ.සේයිද? එබඳු අවිපරීත ස්වභාවය. **නෙදිසො ධම්මො** යනු ලෝකය අශාශ්වතයැයි නුඹ විසින් යූ.සේයිද? එබඳු ආකාර ධර්මයක් නොවේ. සෙසු පදයන්හි මෙසේ යෙදිය යුතුය. එම තීර්ථකයින්ගේ විවාදය මුලු නුවර ප්‍රකට විය. ඉක්බිති භික්‍ෂූහු සැවතට පිඬු පිණිස පිවිසියාහු එය අසා මෙම කථාවෙන් යමක් කීමට අවස්ථාවක් තිබේද? අපි මෙපුවත භාග්‍යවතුන් වහන්සේට සැල කරන්නේ නම් ඉතා යෙහෙකියි ඒකාන්තයෙන්ම එය ඇසිරිකොට ඉතා සියුම් ධර්ම දේශනාවක් ලබන්නෙමුයි පසුබත ධර්මදේශනා කල්හි භාග්‍යවතුන් වහන්සේට එකරුණ සැළ කළහ. එහෙයින් **අථඛො සම්බහුලා භික්ඛු** ආදිය යූ.සේයි.
එය අසා භාග්‍යවතුන් වහන්සේ අන්‍ය තීර්ථකයන්ගේ ධර්මයෙහි අස්වාභාවික විශේෂ දැනුම ප්‍රකාශ කරනුයේ **අඤ්ඤකිත්‍ථියා භික්ඛවෙ** යනාදිය වදාළහ. එහි අන්‍ධා යනු පැණැස විරහිත වීමෙන් අන්‍ධ වූවාහු එහෙයින් **අචක්ඛුකායි.** ප්‍රඥාව මෙහි චක්‍ෂුයයි අදහස් කරන ලදි. එහෙයින් **අත්‍ථං නජානන්ති** ආදිය යු.සේයි. එහි **අත්‍ථං න ජානන්ති **යනු මෙලෝ අර්ථය පරලෝ අර්ථය නොදනිත්. මෙලෝ පරලෝ වෘද්ධිය අභිවෘද්ධිය අවබෝධ නොකරත්. පරමාර්ථ නිර්වාණය ගැන කවර කථාද? යම් අයවලුන් විසින් ප්‍රවෘත්ති මාත්‍රයෙහිද මුළා වූවහුද? ඔව්හු කෙසේ නැවැත්ම දැනගන්නාහුද? යම්තැනක පටන් ඔව්හු අර්ථය නොදනිත්ද? එතැන්පටන් ඔව්හු අනර්ථයද නොදනිත්. යම්හෙයකින් ධර්මය නො දනිත්ද? අධර්මයද නොදනිත්. ඔවුන් විසින් විපර්යාස ග්‍රාහයෙන් දැහැමි ක්‍රියාද අකුසල්ද කරත්. දහම් ක්‍රියාද කුසල්ද කරත්. හුදෙක් ධර්මාධර්මයන්හි පමණක් නොව, තවද එහි විපාකයන්හිද මුළා වූවාහුය. එසේම ඔව්හු කර්මයද විපාකය කොට වහරති. විපාකයද කර්මය කොට වහරත්. එසේම **ධම්මං** ස්වබාව ධර්මයද නොදනිත්. **අධම්මං** අස්වභාව ධර්මය කොටද, අස්වභාව ධර්මය ස්වභාව ධර්මය කොටද ප්‍රකාශ කරත්.
මෙසේ භාග්‍යවතුන් වහන්සේ තීර්ථකයින්ගේ මෝහ දෘෂ්ටි ප්‍රතිලාභ භාවයෙන් ප්‍රඥා චක්‍ෂුසෙහි විකලත්වයෙන් අඳ බව දක්වා දැන් එම අර්ථය ජාත්‍යන්ධ උපමාවෙන් ප්‍රකාශ කරන්ට **භූත පුබ්බං භික්ඛවෙ** යනාදිය වදාළහ. එහි **භූත පුබ්බං** යනු පෙර වූවක්, අතීත කාලයෙහි හටගත්තක්, **අඤ්ඤතරො රාජා අහොසි** පුරාණ කාලයෙහි හටගත්තක්, **අඤ්ඤතරො රාජා අහොසි** පුරාණ කාලයෙහි නාම ගෝත්‍රයන්ගෙන් අප්‍රකට එක් රඩෙක් ලෝකයෙහි වූයේය. **සො රාජා අඤ්ඤතරං පුරිසං ආමන්තෙසි** එම රජුගේ සෞභාග්‍යත්වයට පත් සියලු අංගයන්ගෙන් සම්පූර්ණ තමාගේ මෙහෙකරු උපස්ථානයට පැමිණියහු දැක පින්වත, ඒකාන්තයෙන් ඇත් යානය දර්ශනීය යයි මෙබඳු සිතෙක් විය. එසමයෙහි එක් ජාත්‍යන්‍ධයෙක් රාජාංගනයෙන් එයි. දැක රජු මෙසේ සිතීය. මෙම අන්‍ධයෝ යම් ආකාර වූ මෙබඳු දර්ශනීය දැයක් නොලබත්ද, එය මහා විපතකි. මම මෙම සැවැත්නුවර යම් පමණ ජාත්‍යන්‍ධයෝ සිටිත්ද, එම සියල්ලෝ රැස්කරවා එක් එක් කොටසක් අතින් ස්පර්ශ කරවා ඔවුන්ගේ වචන අසන්නේ නම් ඉතා යෙහෙකැයි සිතීය. කෙළිලොල් රජු එක් පුරුෂයෙකු ලවා සියලු ජාත්‍යන්‍ධයින් රැස්කරවා එම පුරුෂයාට, යම්සේ එක් එක් ජාත්‍යන්‍ධයා හිස් ආදී ඇතුගේ එක් එක්ම වූ ශරීරාංගයක් ස්පර්ශකොට මවිසින් ඇතු දක්නා ලද්දේ යයි සංඥා කරයිද එසේ කරවයි සංඥා දුන්නේය. ඒ පුරුෂ තෙම එසේ කළේය. ඉක්බිති රජු එම අන්ධයින්ගෙන් කොල, ඇතු කෙබඳුදැයි වෙන වෙනම විචාළේය. ඔව්හු දුටු දුටු අවයවයම ඇතු ලෙස කොට කියන්නාහු ඇතු එබඳුය. ඇතු මෙබඳු නොවේයයි ඔවුනොවුන් කළහ කරන්නාහු අත් ආදියෙන් උපක්‍රම කොට රාජාංගනයෙහි මහත් කෝලාහලයක් කළහ. රජු පිරිවර ජනයා සහිතව ඔවුන්ගේ එම විකාරය දැක සතුටින් බිඳී යන හෘදයෙන් හටගත් මහ සිනහවක් සිනාසීය. එහෙයින් **අථඛො භික්ඛවෙ සො රාජා -පෙ- අත්තමනො අහොසියි** යූ.සේයි.
එහි **අම්භො** යන ඇමතීමයි. **යාවතිකා** යනු යම්පමණ **ජච්චන්‍ධා** යනු උපතින් අඳ, උපතෙහි පටන් ඇස් රහිත, **එකජ්ඣං** යනු එක්ව භණෙ, යනු නිගරුවෙන් ඇමතීමයි. **හත්‍ථිං දස්සෙහි** යනු කියන ලද ආකාර ඇතු හොවවා දක්වව. ඇතාද මනාව හික්මවන ලද හෙයින් නොසැලී වැදහොත්තේය. **දිට්ඨො නොහත්‍ථි** යනු අතින් ස්පර්ශ මාත්‍ර දර්ශනය කොට කීහ. එම පුරුෂයා විසින් හිස ස්පර්ශ කරවා ඇතු එබඳු යයි හඳුනාගත් බැවින් ඇතු එබඳු වූයේම යැයි හඳුනාගන්නා වූ ජාත්‍යන්‍ධයෝ, දේවයන් වහන්ස, කළයක හැඩරුව යම් ආකාර වේද? ඇතු එබඳු යයි කීහ. **කුම්භො** යනු කළයයි යන අර්ථයි. **ඛීලො** යනු ඇත්දත් කොක්ක, **සොණ්ඩො** අත**, නංගලීසා** යනු නගුලෙහි ඒරියා කඳ. කායො යනු සිරුර, **කොට්ඨො** යනු බඩ. පාදා යනු කෙණ්ඩ, ථූණො යනු ටැඹ, නංගුට්ඨං යනු වලිගයෙහි මතු පෙදෙස, වාලධී යනු වලිගයෙහි අග පෙදෙස. **මුට්ඨිහි සංයුජ්ඣිංසු** මිටි බැඳ පහර දුන්හ. මිටින් මාරණාන්තික පහර දුන්හ. **අත්තමනො අහොසි** යනු කෙළිලොල් හෙයින් එම රජු ජාත්‍යන්‍ධයන්ගේ කළහයෙන් සතුටු සිතැත්තේ හාස්‍යයෙන් ගන්නා ලද සිතැත්තේ වීය.
**එවමෙව ඛො** යන උපමා සංසන්දන යයි. එහි අර්ථය. මහණෙනි, එම ජාත්‍යන්‍ධයෝ යම්සේ ඇස් රහිත වූවාහු ශේෂ රහිතව ඇතු නොදැක එක් කොටසක් දැකීමෙන්, තමා විසින් දිටි අවයව මාත්‍රය ඇතුය යන සංඥාවෙන් අනෙකේ අය විසින් දක්නා ලද්ද නොඅනු දන්නාහු ඔවුනොවුන් විවාදයට පැමිණියාහු කලහ කළහ. එපරිද්දෙන්ම මෙම අන්‍ය තීර්ථකයෝ සත්කායයෙහි රූපවේදනාදී එක් කොටසක් තමාගේ දෘෂ්ටි දර්ශනයෙන් දිටි පරිදි ආත්මයයි හඟින්නාහු එයට ශාස්වතාදී භාවය ආරෝපනය කොට මෙයම සත්‍යයි අනෙක්වා හිස්යයි සිත පිහිටුවා ඔවුනොවුන් විවාර කරත්. තත් වූ පරිදි වැඩ අවැඩ දහම් අදහම් නොදනිත්. විවාද කරත්. තත් වූ පරිදි වැඩ අවැඩ දහම් අදහම් නොදනිත්. එහෙයින් අන්‍ධ වූවාහු, අචක්‍ෂුක වූවාහු ජාත්‍යන්‍ධයින්ට සමානය.
**එතමත්‍ථං විදිත්‍වා** යනු එම තීර්ථකයින්ගේ ධර්ම ස්වභාව තත්වාකාරයෙන් නොදන්නාහු, නොදක්නාහු, ඇතු කෙරෙහි අයථා දර්ශනයෙන් වරදවා සිත පිහිටුවා, විවාදයට බට ජාත්‍යන්‍ධයෝ මෙනැයි, සර්වප්‍රකාරයෙන් දැන එකරුණ පැහැදිලි කිරීමට මෙ උදන් ඇනූ සේක.
එහි **ඉමෙසු කිර සජ්ජන්ති එකෙ සමණ බ්‍රාහ්මණා** යනු මෙලොව ඇතැම්හු පැවිද්දට එළැඹීමෙන් ශ්‍රමණයෝය. ජාති මාත්‍රයෙන් බ්‍රාහ්මණයෝය. ලෝකය ශාස්වතැයි ආදී ක්‍රමයන්ගෙන් පැවැති මෙම අසාර දෘෂ්ටීන්හිම, දෘෂ්ටියෙහි සතුටුවීම් වශයෙන්, මෙසේ අනිත්‍ය, දුක්ඛ වෙනස්වීම් ස්වභාව ඇති මෙම රූපාදී උපාදාන ස්කන්ධයන්හි, තෘෂ්ණාවෙන් සතුටුවීම්, දෘෂ්ටියෙන් සතුටුවීම් වශයෙන් එය මාගේ යයි ආදී ක්‍රමයෙන් **සජ්ජන්ති කිර** යනු විශ්මයෙකි. එය මුළාවකැයි දක්වයි. කිර ශබ්දය අකමැත්ත හැඟවීම් අර්ථයෙහිය. එයින් එහි කරුණු සහිත බවම දක්වයි. හුදෙක් ඇලෙන්නාහු නොවෙත්මය. ඉක්බිති **විග්ගය්හ නං විවදන්ති** යනු නුඹ මෙම ධර්මවිනය නොදන්නෙහිය. මම මෙම ධර්මවිනය දනිමියි ආදියෙන් කලහයට හේතුවන කථාවන්හි යෙදීම් වශයෙන් කලහකොට විවාද කෙරෙත්. විවාදයට පැමිණෙත්. **නං** යනු මෙහි නිපාත මාත්‍රයයි. නොහොත් විග්ගය්හනං යනු එම දෘෂ්ටි නිශ්‍රිතය සත්කාය දෘෂ්ටියම හෝ විසදෘශ දර්ශන හෙයින් ශාස්වතාදී වශයෙන් ඔවුනොවුන් විරුද්ධව ගෙන විවාද කෙරෙත්. විශේෂයෙන් කියති. තමා විසින්ම හෝ දන්නා ලද දෑ අති ශ්‍රේෂ්ඨයයි වෙනස් නොකොට සිත පිහිටුවා වහරති. කුමක් මෙන්ද යත්, **ජාන එකංග දස්සිනො** යනු යම් එම ජාත්‍යන්‍ධ ජනතාව ඇතගේ එක් එක් අංග දක්නේ යම් යම් අංගයක් ස්පර්ශකොට දන්නා ලදුයේද, එය එම හස්තියාම යැයි ගෙන ඔවුනොවුන් කලහකොට විවාද කළහ. මෙම කරුණ එසේ යයි අර්ථයි. මෙහි ඉති ශබ්දයෙන් ලොප් කරන ලද්ද නිර්දිෂ්ට යයි දතයුතුය.
පස්වැන්නෙහි, **සස්සතො අත්තාච ලොකොච** යනු රූපාදීන් අතර එක්තරා එකක්, ආත්මයැයිද, ලෝකය යැයිද සංග්‍රහකොට එය ශාස්වතය. නිත්‍යයැයි ද, අනෙක්වාද එසේ ගන්නාහු වහරත්. යම්සේ වනාහි -
රූපය ආත්මයැයි ද ලෝකය යැයි ද, ශාස්වත යැයි ද තමා ද ලෝකය ද පණවත්. එසේම, වේදනාව, සංඥාව, සංස්කාරයන්, විඤ්ඤාණය ආත්මය යැයි ද ලෝකය යැයි ද පණවත්.
නොහොත් **අත්තා** යනු මම යන හැඟීමයි. **ලොකො** යනු මගේය යන හැඟීමයි. යමක් තමාට අයත් යයි කියයි ද එයයි. තෙමේ ආත්මයැයි සලකා හෝ අනෙකා ලෝකයැයි කියා හෝ සැලකීම, පංච උපාදාන ස්කන්ධයන්හි එක් ස්කන්ධයක් ආත්මයැයි අනෙක්වා ලෝකය යැයි ද, සවිඤ්ඤාණක ස්කන්ධ පැවැත්ම ආත්මයැයි කියා හෝ අවිඤ්ඤාණක ස්කන්ධ පැවැත්ම ලෝකය යැයි කියාද, මෙසේ ආත්මයැයි, ලෝකය යැයි යන්න තම දැක්ම පරිදි, දෙයාකාරයෙන් ගෙන, එම ද්වයය නිත්‍යය. තිරය ශාස්වතයැයි සිත පිිහිටුවා වහරත්. ඉන් සිව් ශාස්වත වාද දක්වන ලදහ. **අසස්සතො** යනු සත්වැදෑරුම් උච්ඡේද වාද දක්වන ලදහ. **සස්සතොච අසස්සතොච** යනු ඇතැමෙක් ලෝකයද, ආත්මයද ශාස්වත යැයි ද ඇතැමෙක් අශාස්වතයැයිද මෙසේ ශාස්වතද, අශාස්වත දැයි අර්ථයි. නොහොත් එයම ආත්මයද ලෝකයද, ආත්ම භංග දෘෂ්ටිකයින්ගේ මෙන් ශාස්වතද අශාස්වතද වන්නේය. ශාස්වතයැයි යන මෙහි අර්ථය මෙසේ දතයුතුය. **සබ්බථා** යන මෙයින් ඇතැම් ශාස්වත වාදය දක්වන ලදි. **නෙව සස්සතො නාසස්සතො** මෙයින් අමරා වික්‍ෂෙපවාදය දක්වන ලදි. ඔවුහු විසින් ශාස්වත වාදයෙහිද අශාස්වත වාදයෙහිද දොස් දැක, ආත්මයද ලෝකයද ශාස්වත නොවේය. අශාස්වත නොවේයයි වික්‍ෂේප කරන්නාහු හැසිරෙති.
**සයංකතො** යනු තමා විසින් කරන ලද, යම්සේ ඒ ඒ සත්ත්වයින්ගේ ආත්මයද, තමාගේ ධර්මයට අනුව කටයුතු කොට සුවදුක් විඳියි. මෙසේ තමා විසින් තමාටද, ඔහුටද පරිභෝග කළයුතු පළිබෝධ සංඛ්‍යාත කිසිවක් නොමැති ලෝකයක් කරයි. අභිනිම්මිනාති යනු ආත්ම ලබ්ධිය මෙන් මෙයද ඔවුන්ගේ ලබ්ධියයි. පරකතො යනු අන්‍යයා විසින් කරන ලද, අර්ථ වශයෙන් වනාහි අන්‍යයා විසින්, ඊශ්වර දෙවියා විසින්, පුරුෂයෙක් විසින් බ්‍රහ්මයා විසින්, කාලය විසින්, ප්‍රකෘතියෙන් හෝ ආත්මයද, ලෝකයද කරන ලදි. නිර්මිත යැයි අර්ථයි. **සයංකතො පරකතො වා** යනු ආත්මයද ලෝකයද නිර්මාණය කරන්නා වූ ඊශ්වරාදීහු හුදෙක් තෙමේම නිර්මාණය නොකරත්. තවද, ඒ ඒ සත්ත්වයින්ගේ ධර්මාධර්මයන්ද කරුණු නොකරුණුද ලැබ නිර්මාණය කරති. එහෙයින් ආත්මයද ලෝකයද තමා විසින් කරන ලදුයේද අනෙකා විසින් කරන ලදුයේ යැයිද ඇතැමුන්ගේ ලබ්ධියයි. **අසයංකාරො** **අපරංකාරො** යනු එයට ස්වයංකාරයක් නැත්තේනුයි අසයංකාරයි. එයට අන්‍යකාරකයක් නැත්තේනුයි අපරංකාරොයි. අනුනාසිකාගමනය කොට අපරංකාරොයි යූ.සේයි. මෙතෙමේ දෙතැන්හිම දොස් දැක ද්වයයම පිළිකෙව් කරයි. එසේ කල්හි කෙසේ උපන්නේදැයි කියයි. **අධිච්ච සමුප්පන්නො** යනු කැමැත්ත පරිදි හටගත්, කිසි හේතුවකින් තොරව හටගත්තේනුයි අධිච්ච සමුප්පන්නවාදය දක්වන ලදි. ඉන් අහේතුක වාදයද සංග්‍රහ කරන ලදුයේ වේ.
දෘෂ්ටි ගතිකයෝ සුවදුක් ආත්මය මෙන්ද, එයට වැඩි වූද ස්වල්ප වූද සියල්ල ශාස්වතාදී වශයෙන් පිහිටුවා වහරති. ඔවුන්ගේ එම වාදය දක්වන්ට, **සන්තෙකෙ සමණ බ්‍රාහ්මණ** ආදිය යූ.සේයි. එය යූ.සේමය.
**එතමත්‍ථං විදිත්‍වා** යන මෙහි ජාත්‍යන්‍ධොපමාවෙන් නොපැමිණි හෙයින් එය හැර යට කියන ලද ක්‍රමයෙන්ම අර්ථය යෙදිය යුතුය. එහි ගාථායෙහි
**අන්තරාව විසීදන්ති - අප්පත්‍ථාව තමොගධං** මේ විශේෂයයි. මෙසේ දෘෂ්ටිගතයන්හි, දෘෂ්ටි නිශ්‍රයයන්හි ගැටෙන්නා වූ දෘෂ්ටිගතිකයෝ කාමොඝාදී වූ සතර ඕඝයන්ගේ හෝ සංසාර මහා ඕඝයාගේම අතරත - මධ්‍යයෙහිම, යම් ආකාර වූ ඔවුන්ගේ වාද අභාවයෙන් පිහිටීම් අර්ථයෙන් හෝ බැසගැනීම් සංඛ්‍යාත නිර්වාණය හෝ එය අවබෝධයට උපාය වූ ආර්ය මාර්ගය හෝ යන මෙයින් එකකට හෝ නොපැමිණම අවබෝධ නොකරම ගිලාබසියි. ගැලෙයි. එයින් මෙහි බසිත්. පිහිටත්නුයි ඔගධයි. ආර්ය මාර්ගයද නිර්වාණයද වේ. මෙහි ඔගාධයන් හ්‍රස්වකොට ඔගධං යි යූ.සේයි. තං+ඔගධං = තමොගධංයි පද බෙදීමයි.
සවැන්නෙහි සියල්ල යට කියන ලද ක්‍රමයමය. **ඉමං උදානං** යන මෙහි දෘෂ්ටි, තෘෂ්ණා මානයන්හි දොස් දැක ඒවා දුරදීම අත්හැර සංස්කාරයන් තත්වාකාරයෙන් දක්නේද එහි ආදීනව නොවන ආකාරයෙන් දක්වන ලද හෙයිාන්, වැරදි අයුරින් සිත පිහිටවූ තත්වාකාරයෙන් නොදක්නහුට, ක්‍රමානුකූලව සසරින් ඉක්මවා යාම්, නොඉක්මවා යාම් ආදිය දැක්වීමට මෙ උදන් ඇනූ සේකැයි අර්ථය යෙදිය යුතුය.
එහි **අහංකාර පසුතා අයං පජා** යනු ආත්මයද, ලෝකයද ස්වයංකෘත යැයි මෙසේ කියන ලද, මවිසින් කරන ලදැයි එසේ පැවැති දෘෂ්ටියෙහි **පසුතා** අනුයුක්ත වූවාහු, **අයංපහි** යනු මිථ්‍යාවන්හි සිත පිහිටුවා ගත් සත්ත්ව සමූහය **පරංකාරූප සංහිතා** යනු අන්‍ය ඊශ්වරාදීහු සියල්ල කරයි යයි මෙසේ පැවති කාරකයා අනෙකා ලෙස පවත්නා දෘෂ්ටිනිශ්‍රිත ඒ හා යෙදුනේනුයි පරංකාර උපසංහිතායි. **එතදෙකෙ නාබ්භඤ්ඤිංසු** යනු එම දෘෂ්ටි ද්වයය ඇතැම් මහණ බමුණෝ දොස් දක්නාවී නොඅනුදත්හ. කෙසේද? සිහිය ස්වයංකාර වූයේ ක්‍රියා කරනුයේ සත්ත්වයින්ට යහපතක්ම විය යුතුය. අනිෂ්ඨයෙන් නොවිය යුතුය. කිසිවෙකුත් තම දුක නොකැමැති වේ. නොකැමැති තත්ත්වයන්ද සිදුවේ. එහෙයින් සයංකාරය නොමැනවි. පරංකාරයෙහිද ඉදින් ඊශ්වර හේතුක වේද, ඒ මෙම ඊශ්වරයා ආත්මාර්ථය හෝ පරාර්ථය කරන්නේය. එහි ඉදින් ආත්මාර්ථය සඳහා වනවිට, නොසිදුවූ දෑ ඉටුවන හෙයින් තමා විසින් නොකළ කෘත්‍යය වන්නේය. නොහොත් පරාර්ථයෙහි සියල්ලන්ගේ හිතසුවයම නිපැයෙන්නේ ය. අහිතක්, දුකක් නො නිපැයේ. එහෙයිාන් ඊශ්වර වශයෙන් පරංකාරය සිදුවේ යයිද, තවද ඊශ්වර සංඛ්‍යාත අනෙකක් නිරපේක්‍ෂ වූයේ, නිත්‍යයෙන්ම කරුණු පැවැත්මෙහි වන්නේය. කර්මයෙන් උපත් නොවන්නේය. කරුණු සන්නිශ්‍රිත හෙයින් සියල්ලම එක තැනක ඉපදිය යුතුය. ඉක්බිති ඔහුට අන්‍ය වූද සමග කරන කරුණක් කැමැති වේද, එයම වේවා. ඊශ්වරගෙන් කවර ප්‍රයෝජනද, නොනිමි හැකියාවෙන් පරිකල්පිතයෙන් ඊශ්වර හේතුක පරංකාරය සිදු නොවේද? මෙසේ මැවුම්කරු පුරිස, ප්‍රකෘති, බ්‍රහ්මකාල ආදී හේතුවෙන් සිදු නොවේ. ඒවාහිද සිදුනොවූ හෙයින් කියන ලද දොස් නොඉක්මවන හෙයින්ද වේ. එහෙයින් **එතදෙකෙ නාබ්භඤ්ඤංසුයි** යූ.සේයි. කියන ලද පරිදි - සයංකාර, පරංකාරයන් නොඅනුදන්නවුන්ද, ආත්මයද, ලෝකයද හේතුවක් නොමැතිව හටගත්තේ යයි පණවත්. ඔව්හුද **නනං සල්ලන්ති අද්දසුං** යනු හේතුවක් නොමැතිව හටගත්තේ යයි කියන්නෝද වැරදි සිත පිහිටුවා ගැනීම් නොඉක්මවනුයේ තත්වාකාරයෙන් නොදන්නාහු එම දෘෂ්ටිගතය ඒ ඒ තන්හි දුක් උපදවන හෙයින් විදීම් අර්ථයෙන් හුලෙකැයි නොදුටුහ.
**එතඤ්ච සල්ලං පටිගච්ච පස්සතො** යනු ආරබ්ධ විදර්ශක යමෙක් වනාහි, පස්වැදෑරුම් වූම උපාදානස්කන්ධයන්හි අනිත්‍යය වශයෙන් දුක් වශයෙන් අනාත්ම වශයෙන් මනාසේ දකීද, හෙතෙම **එතඤ්ච** තෙවැදෑරුම් විපරීත දර්ශනයද, අන්‍ය වූද සියලු වැරදි සිත පිහිටුවා ගැනීමද, ඒවාට නිශ්‍රය වූ පංච උපාදානස්කන්ධයන්ද විදින හෙයින්ද, දුකසේ උදුරා දැමිය යුතු හෙයින්ද හුලෙකැයිද, **පටිගච්ච** කල් ඇතිවම විදර්ශනා ප්‍රඥායෙන් බලයි. මෙසේ දක්නහුට ආර්යමාර්ග ක්‍ෂණයෙහි ඒකාන්තයෙන්ම** අහංකරොමීති න තස්සහොති **යම්සේ තමාගේ කාරකභාවය ඔහුට නොවැටහේ. මෙසේ **පරො කරොතීති න තස්ස හොති** හුදෙක් අනිත්‍ය සංඛ්‍යාත ප්‍රතීත්‍ය සමුත්පන්න ධර්මමාත්‍රයම වේ. මෙතෙකින් සර්වප්‍රකාරයෙන්ම දෘෂ්ටිමාන අභාවය දක්වන ලදි. එයින්ම අර්හත්ව ප්‍රාප්තියෙන් සංසාර සමතික්‍රමණය ප්‍රකාශ කරන ලද්දේ වේ.
යමෙක් දෘෂ්ටිගතයෙහි ඇලුනේ වේද, හෙතෙම සංසාරයෙන් හිස ඔසවන්ට නොහැකි වේයයි එය දක්වන්ට **මානුපෙතා** යන ගාථාව වදාළහ. එහි මානුපෙතා අයං පජා යනු මේ සියලුම දෘෂ්ටිගතික සංඛ්‍යාත ප්‍රජාව සත්ව සමූහය මාගේ දෘෂ්ටිය යහපතැයි මාගේ ග්‍රහණය සුන්දරයි තම ග්‍රහණය දැඩිව ගැනීම් ලක්‍ෂණ මැනීමෙන් යුක්ත වූවාහු සමන්වාගත වූවාහුය. **මානගන්‍ථා මාන විනිබන්‍ධා** යනු එයින්ම මතුමත්තෙහි උපදින ඔහු විසින් යම්සේ ඔහු එම දෘෂ්ටිය අත්නොහරියි ද, මෙසේ තම සන්තානය ඇලුණු හෙයින් බැඳුණු හෙයින් මාන නමැති ගෙතුම්, මාන නමැති බැඳුම් ඇත්තාහ. **දිට්ඨීසු සාරම්භ කථා සංසාරං නාතිවත්තති** යනු මෙයම සත්‍යය. අනෙක්වා හිස්යැයි තමා උසස් තත්ත්වයෙහිලා සැලකීම්. අනෙකා පහත්කොට සැලකීම් වශයෙන් තමාගේ දෘෂ්ටීන්හි සිත පිහිටුවාගැනීම් වශයෙන් අනෙකාගේ දෘෂ්ටීන්හි, එකටෙක කිරීම් කථාව, විරෝධ කථාව, සසර ඇසිරිකොට සිටිනවුන්ට අවිද්‍යා තෘෂ්ණාවන්ගේ අප්‍රහාණයෙන් සසර නොඉක්මවයි යනු අර්ථයි.
සත්වැන්නෙහි **සුභූති** යන එම තෙරුන්ගේ නාමයයි. එම ආයුෂ්මත් තෙමේ පදුමුත්තර භාග්‍යවතුන් වහන්සේගේ පාමුල කරන ලද ප්‍රාර්ථනා ඇත්තේ, කල්ප ලක්‍ෂයක්, රැස්කරන ලද පින් රැසක් ඇත්තේ, මෙම බුද්ධෝත්පාද කාලයෙහි මහත් සම්පත් ඇති, මහත් කුලයෙක උපන්නේ භාග්‍යවතුන් වහන්සේගේ ධර්මදේශනාව ශ්‍රවණයකොට, සංවේගප්‍රාප්ත වූයේ, ගිහිගෙන් නික්ම පැවිදිව කරන ලද ප්‍රාර්ථනා ඇති හෙයින් උත්සාහ කරනුයේ, ව්‍යායාම කරනුයේ, නොබෝ කලෙකින්ම ෂට් අභිඥා හටගත්. බ්‍රහ්මවිහාර භාවනායෙහි උසස් තත්ත්වයට පත්වීමෙන් ‘මහණෙනි, මාගේ ශ්‍රාවක භික්‍ෂූන් අතර යම් මේ සුභූති නමැත්තෙකු වේද, අරණ්‍ය විහාරීන් අතර ඔහුම අග්‍රයයි, අරණ්‍ය විහරණයෙහිලා භාග්‍යවතුන් වහන්සේ විසින් එතදග්‍රස්ථානයෙහි තබන ලදි. හෙතෙම එක් දිනක් සවස් කලැ, දිවා විහරණස්ථානයෙන් වෙහෙර මලුවට, අවතීර්ණ වූයේ, සිව් පිරිස් මැද, භාග්‍යවතුන් වහන්සේ දම් දෙසන්නහු දැක, දේශනාවසානයෙහි නැගිට වඳින්නෙමියි කල්පිරිසිඳ (ඉටා) භාග්‍යවතුන් වහන්සේට නුදුරෙහි එක්තරා රුක්මුලෙකැ හුන්නේ ඵල සමවතට සමවනි. එහෙයින්, **තෙන ඛො පන ආයස්මා සුභූති -පෙ- සමාපජ්ජිත්‍වායි** යූ.සේයි.
එහි ද්විතීය ධ්‍යානයෙහි පටන් සියලු රූපාවචර සමාධිද, අරූපාවචර සමාධි ද, අවිතර්ක සමාධිද වේ. මෙහි වනාහි චතුර්ථධ්‍යානය පාදකකොට ඇති අර්හත්ඵල සමාධිය අවිතර්ක සමාධිය යැයි අදහස් කරන ලදි. ද්විතීයධ්‍යානාදීන්හි මිථ්‍යා විතර්කය, ප්‍රහීණය, අත්‍යන්ත ප්‍රහාණ අභාව හෙයින් මෙතෙක් මනාව ප්‍රහීණ වූයේ නොවේ. නැවත ප්‍රහාණ කෘත්‍යයක අභාව හෙයින් ආර්ය මාර්ගයෙන් ප්‍රහීණ වූයේම වේ. එහෙයින් ආර්යමාර්ග කෙළවර වූ අර්හත් ඵල සමාධිය සියලු මිථ්‍යා විතර්කයන්ගේ ප්‍රහාණ කෙළවරෙහි හටගත් හෙයින් විශේෂයෙන් අවිතර්ක සමාධිය යැයි කිවයුතු බවට යෝග්‍ය වේ. චතුර්ථධ්‍යාන පාදකත්වය ගැන කියනුම කවරේද? එහෙයින් මෙහි වනාහි චතුර්ථධ්‍යාන පාදක අර්හත්ඵල සමාධිය අවිතර්ක සමාධියයැයි අදහස් කරන ලදි.
**එතමත්‍ථං විදිත්‍වා** යනු ආයුෂ්මත් සුභූතිගේ එම සියලු මිථ්‍යා විතර්ක සියලු කෙලෙස් ප්‍රහාණ සංඛ්‍යාත අර්ථය සර්වාකාරයෙන් දැන එකරුණ දැක්වීමට මෙඋදන් ඇනූ සේක.
එහි **යස්ස විතක්කා විධූපිතා** යනු යම් ආර්ය පුද්ගලයෙකු විසින් හෝ යම් ආර්ය පුද්ගලයෙකුගේ කාම විතර්කාදී සියලුම මිථ්‍යා විතර්ක විනාශකරන ලද්දාහු, ආර්ය මාර්ග ඥානයෙන් තවන ලද්දාහු සිඳින ලද්දාහු වෙත්ද? **අජ්ඣත්තං සුවිකප්පිතා අසෙසා** යනු ස්වකීය ආධ්‍යාත්ම සංඛ්‍යාත, තම සන්තානයෙහි, නොඉපැත්මට සුදුසු ලෙසින්, මනාව කල්පිත කළ, ශේෂ රහිතව මනාව කල්පිත කළ, ශේෂ රහිතව මනාව සිඳින ලදැයි අර්ථයි. **තං සංගං අතිච්ච අරූපසඤ්ඤී** යන මෙහි තං යනු නිපාත මාත්‍රයයි. නොහොත් තං ශබ්දය හේත්වර්ථයෙහි වේ. යම්හෙයකින් මිථ්‍යා විතර්කය ශේෂ රහිතව සිඳින ලද ද එහෙයින් රාග බැඳීම් ආදී පස්වැදෑරුම් බැඳීම්, සියලුම කෙලෙස් බැඳීම් හෝ ඉක්මවා ඉක්මවීම් හේතුයෙන් රූප අභාවයෙන්, වෙනස්වීම් සංඛ්‍යාත විකෘතිය, එහි නොමැති හෙයින්, විකාර රහිත භාව හේතුවෙන් හෝ අරූප යැයි ලද නම් ඇති නිර්වාණය අරමුණුකොට පැවැති මාර්ගඵල සංඥාවන්හි අරූප සංඥීවැ. **චතුයොගාතිගතො** යනු කාම, භව, දිට්ඨි, අවිජ්ජා සිව් යෝගයන්, සුදුසු පරිදි, සිව් මාර්ගයන්ගෙන් ඉක්මවා ගියේ, **න ජාතුමෙති** යනු මකාරය පද සන්ධි කරයි. ඒකාන්තයෙන් පුනර්භවයට නොඑයි. මතුයෙහි නැවත භවයක ඉපැත්ම ඔහුට නැත යන අර්ථයි. **නජාතිමෙතියි ද කියවති. අර්ථය එයමය.** මෙසේ භාග්‍යවතුන් වහන්සේ ආයුෂ්මත් සුභූතිගේ අර්හත්ඵල සමවත් විහරණයද, අනුපාදිසෙස නිර්වාණයද අරබයා ප්‍රීති වේගයෙන් මුදාහරින ලදුයේ මෙ උදන් ඇනූ සේක.
අටවැන්නෙහි **ද්වෙපූගා** යනු කණ්ඩායම් දෙකක්, **අඤ්ඤතරිස්සා ගණිකාය** යනු එක්තරා නගරසෝභිනියක් කෙරෙහි, **සාරිත්තා** යනු තදින් ඇලුණාහු, **පටිබද්ධචිත්තා** යනු කෙලෙස් වශයෙන් බැඳුනු සිතැතියේ, රජගහ නුවර එක්තරා උත්සව දිනයෙක බොහෝ ධූර්ත පුරුෂයෝ සමූහ (කණ්ඩායම් වශයෙන්) බන්ධනයෙන් හැසිරෙන්නාහු එකිනෙකාට එක් එක් වෙසඟනක් බැගින් ගෙනවුත් උයනට පිවිස සැණකෙළි කෙළියහ. නැවත වෙනත් සැණකෙළි දිනෙකැ අනෙක් ධූර්ත සමූහයක්, එසේම සැණකෙළි කෙළිනු කැමැතියේ, වෙසඟනුන් ගෙන එන්නාහු, පළමු ධූර්තයන් විසින්, පෙර ගෙන එන ලද, එක් වෙසඟනක් ගෙන එන්නී, අනෙක් අය ඇය දැක මෝ අපටද අයත් යයි කීහ. ඔව්හු ද එසේම කීහ. මෙසේ අපට අයත්ය. අපට අයත් යැයි ඩබර වර්ධනය කොට අත්වලින් පහරදීම් ආදිය කළහ. එහෙයින් **තෙන ඛො පන සමයෙන රාජගහෙ ද්වෙ පූගායි** ආදිය යූ.සේයි. එහි උපක්කමන්ති යනු පහරති. **මරණම්පි නිගච්ඡන්ති** යනු බලවත් උපක්‍රමයන්ගෙන් මරණයට එළැඹෙති. අනෙක් අය වනාහි **මරණ මත්තං** යනු මරණය ප්‍රමාණ දුකට පැමිණෙති.
**එතමත්‍ථං විදිත්‍වා** යනු එම කාමයන්හි ගිජුබව, විවාදමූලික සියලු අනර්ථයන්ට මුලයැයි සර්වාකාරයෙන් දැන. ඉමං උදානං යනු අන්ත ද්වයයෙහිද, මධ්‍යම ප්‍රතිපදාවෙහිද ආදීනව හා අනුසස් පැහැදිලි කිරීමට මෙ උදන් ඇනූ සේක.
එහි **යඤ්ච පත්තං** යනු යම් ආකාර වූ අභිමුවප්‍රාප්ත රූපාදී පංචකාම ගුණ සමූහයෙහිලා - කාමයන්හි දොසක් නැත යන දෘෂ්ටිය පෙරටුකොට හෝ පෙරටු නොකොටැ වත්මනැ ලැබ අනුභව කරනු ලබන. **යඤ්ච පත්තබ්බං** යනු කාමගුණ සමූහයම ‘කාමයෝ අනුභව, කටයුත්තාහ. කාමයෝ පරිභෝග කටයුත්තාහ. කාමයෝ සේවනය කළයුත්තාහ. කාමයෝ නැවත නැවත සේවනය කළයුත්තාහ. යමෙක් කාමයන් පරිභෝග කරයිද? ඔහු ලොව වඩයි. යමෙක් ලෝකය වර්ධනය කරයිද? ඔහු බොහෝ පින් රැස්කරයි යයි දෘෂ්ටිය ඇසුරුකොට එය අත්නොහැර කරන ලද කර්මයෙන් අනාගතයෙහි පැමිණිය යුතුය. අනුභව කළයුතුය. උභයමෙතං රාජානුකිණ්ණං යනු මෙම පැමිණි හා පැමිණිය යුතු යන ද්වයය රාග රජස් ආදීන්ගෙන් විසුරුවන ලද්දේය. වස්තුව පැමිණි කල්හි අනුභව කරනුයේ රාජ රජසින් ගැවසී ගත්තේ වේ. ඔහුගේ කිලිටි සිතට ඵලයන් මතු පැමිණි කල්හි දොම්නස් ඉපැත්මෙහි දොම්නස් රජසින් ගැවසී ගත්තේ වේ. කවරෙකුට වනාහි එම රජස් විසුරුවන ලද්දේ දැයි කීයේය. **ආතුරස්සානුසික්ඛතො** යනු කාම ප්‍රාර්ථනා වශයෙන් ක්ලේෂාතුරයාට ඔහුගේ ඵලයෙන් ද, දුක්ඛාතුරයාගේ දෙඅයුරින්මද, වැඩිදියුණු කරන අභිලාෂයෙන් ක්ලේශඵලයන්හි අනුව හික්මෙනුයේ,
එසේම **යඤ්ච පත්තං** යනු නිර්වස්ත්‍ර වෘත ආදී වශයෙන් රෝගප්‍රාප්තව ආත්මය මනාකොට තැවීම, **යඤ්ච පත්තබ්බං** යනු යම් ආකාර වූ මිථ්‍යාදෘෂ්ටි කර්ම සමාදන් වීම් හේතුවෙන් අපායයන්හි පැමිණිය යුතු ඵල, **උභයමෙතං රාජානුකිණ්ණං** යනු එම ද්වයයම දුක් රජස්වලින් ගැවසී ගත්තේය. **ආතුරස්ස** යනු ශාරීරික පීඩනයෙන් දුකින් පීඩා වූවහුට, **අනුසික්ඛතො** යනු මිථ්‍යාදෘෂ්ටිය එහි සමාදන්වන පුද්ගලයන් ද අනුව හික්මෙනුයේ වේ.
**සික්ඛාසාරා** යනු යම් කෙනෙකුන් විසින් සමාදන් වූ පරිදි, සීලව්‍රතාදී සංඛ්‍යාත ශික්‍ෂාව සාර වශයෙන් ගෙන මෙයින් සංසාරයෙහි ශුද්ධිය වේයයි ඔව්හු කීහ. එහෙයින් **සීලබ්බතං ජීවිතං බ්‍රහ්ම චරියං උපට්ඨානං සාරායි** යූ.සේයි. එහි යමක් නොකරමියි නිශ්චලව සිටීද එය සීලයයි. විෂබොජුන් දුක් සහිත හැසිරීම් වෘත නමැ, සාක භක්‍ෂක ජීවිතය ද වාතයට අයත්ය. මෛථුනයෙන් වැළැක්ම බ්‍රහ්මචර්යාවයි. ඒවා අනුව සිටීම එළඹ සිටීමයි. අමනුෂ්‍යයින්ට බත්පිඬු දීම්, එම භූමිවල ගොම මැටි ගෑම ආදී වශයෙන්, ස්කන්ධ ශිව ආදී දෙවිවරුන්ට ආවතේව කිරීම් වශයෙන් එළැඹීම. මෙසේ එම කියන ලද ආකාර ඇති සීලාදියෙන් සංසාර ශුද්ධිය වේයයි, ඒවා හර වශයෙන් ගෙන සිටි මහණ බමුණෝ සික්ඛාසාරා සීලබ්බතං ජීවිතං බ්‍රහ්මචරියං උපට්ඨානං සාරායි දතයුත්තාහ. **අයමෙකො අන්තො** යනු මේ සීලබ්බත පරාමාස වශයෙන්, අත්තකිලමථානුයෝග සංඛ්‍යාත මධ්‍යම ප්‍රතිපදාවෙහි වැරදි මාර්ගය වූ ලාමකාර්ථයෙන් ද වූ එක් අන්තයක් **අයං දුතියො අන්තො** යනු මේ කාම සුඛල්ලිකානු යෝගය කාමයන්හි හෙළීම් වශයෙන් ප්‍රාප්ති සංඛ්‍යාත දෙවන අන්තය.
**ඉච්චෙතො උභො අන්තො** යනු කාම සුඛල්ලිකානු යෝගය - අත්තකිලමථානුයෝගයද යන මෙම දෙඅන්තයන්, ඒවාද වනාහි වත්මනැ පැමිණි හා මතු පැමිණිය යුතු වූද කෙලෙස් දුක් රජස් ගැවසී ගත්තේ කාමගුණයන්හි තමා තැවීමෙහි ද, එකට ඇලුණු කෙලෙස් දුකින්, මැඩුන ඒ අනුව හික්මෙන, තෙමේද, තමා කෙලෙස් දුකින් පීඩා වූවන් සමග පිළිපැදිය යුතු හෙයින් ලාමක වූ වැරදි මාර්ගය වූයේ නුයි අන්තයි. **කටසි වඩ්ඪනා** යනු අන්ධ පෘථග්ජනයින් විසින් කැමැති විය යුතු අර්ථයෙන් ‘කටසි’ සංඛ්‍යාත තෘෂ්ණා, අවිද්‍යාවන්ගේ අභිවෘද්ධිය ඇතිකරන්නාහු, **කටසියො දිට්ඨි වඩ්ඪෙන්ති** යනු එම කටසීහු නොයෙක් ආකාර වූ දෘෂ්ටි වඩත්. වස්තුකාමයන්හි ආශ්වාද අනුව බලනවුනට වනාහි ඒවා අත්හරින්ට නොහැකි වනුයේ තෘෂ්ණා අවිද්‍යා එකට ක්‍රියා කිරීම කරුණ ලැබ ‘නත්‍ථි දින්නං’ ආදියෙන් නාස්තික දෘෂ්ටිය, අක්‍රිය දෘෂ්ටිය, අහේතුක දෘෂ්ටියද ගන්වත්. ආත්ම තපනයෙහි නියුක්ත වූවහුට අවිද්‍යා තෘෂ්ණා යන සමග ක්‍රියාකරන කරුණ ලැබ, සීලයෙන් ශුද්ධිය, වාතයෙන් ශුද්ධිය ආදියෙන් ආත්ම ශුද්ධිය කීමෙන් සීලබ්බත පරාමාස දෘෂ්ටිය ගන්වත්. සක්කාය දෘෂ්ටියෙන් වනාහි ඒවාට ප්‍රත්‍යයභාවය ප්‍රකට වූයේමය. මෙසේ අන්ත ද්වයය හේතුකොට තෘෂ්ණා අවිද්‍යාවන්ගේ හා දෘෂ්ටීන්ගේ වැඩීම් ස්වභාවය දතයුත්තාහ. සමහරු වනාහි ‘කටසි’ යනු පංචස්කන්ධයන්ට විශේෂ නාමයකැයි කියති. ඒවාට යම්තැනක පටන් එම අන්තද්වයයෙන් සංසාර ශුද්ධිය නොවේද? එතැන් පටන් එම උපාදානස්කන්ධයන් වර්ධනය වේයයි අදහසයි. අනෙක් අය වනාහි කටසිවඩ්ඪ යන පදයට භවයෙන් භවය නැවත නැවත ජරා මරණයන්ගෙන් සොහොන් වැඩීම යයි කියති. එම අන්ත ද්වයයන් සංසාර ශුද්ධියට හේතුභාවය හා අභාවය යූ.සේයි. කටසියෙන් වර්ධනය කරන බව කිවයුතුය.
**එතෙ තෙ උභො අන්තෙ අනභිඤ්ඤාය** යනු ඒවා කියන ලද අයුරු අන්ත ද්වයයම නොදැන, මෙම අන්ත හා ඒවාද මෙසේ ගන්නා ලද්දාහු, මෙසේ කරන ලද්දාහු, මෙබඳු උපදනා තැන් ඇත්තාහු, මෙසේ මරණින් මතු කාලය යැයිද, මෙසේ නොදැනීමේ හේතු - නොදැනීමේ කරුණු’ ප්‍රඥාවෙන් දැක ඔහුගේ ආශ්‍රව ක්‍ෂය වූයේය’ ආදීන්හි මෙන් එයට හේතු අර්ථතාවය දතයුත්තාහ. **ඔලීයන්ති එකෙ** යනු ඇතමෙක් කම්සුවයෙහි යෙදීම් වශයෙන් හැකිලීමට පැමිණෙති. **අතිධාවන්ති එකෙ** යනු ඇතැමෙක් සිය කය පෙළීම් වශයෙන් ඉක්මවති. කම් සුවයෙහි යෙදුනවුන් වීර්ය නොකරන හෙයින් කුසීතකම් වශයෙන් මනා ප්‍රතිපත්තියෙන් හැකිලීමට පැමිණි හෙයින් හැකිලෙති නමැ. ආත්මයන් තැවීමෙහි අනුයුක්තිකයෝ වනාහි කුසීතතාවය අත්හැර උපාය රහිතව, වීර්යාරම්භ කරන්නාහු, මනා ප්‍රතිපත්තියෙහි ඉක්මවන හෙයින් අතිධාවන කෙරෙත් නමැ. එම ද්වයයම එහි ආදීනව නොදක්නා හෙයිනි. එහෙයින් **උභො අන්තෙ මලීයන්ති එතෙ අතිධාවන්ති එකෙ** යි යූ.සේයි. එහි තෘෂ්ණාභිනන්දන වශයෙන් හැකිලෙති. දෘෂ්ටි අභිනන්දන වශයෙන් අතිධාවනය කෙරෙත් යයි දතයුතුය.
නොහොත් ඇතමෙක් ශාස්වතයෙහි සිත පිහිටුවීම් වශයෙන් හැකිලෙති. ඇතමෙක් උච්ඡේදයෙහි සිත පිහිටුවීම් වශයෙන් අතිධාවනය කෙරෙති. ඇතමෙක් ගවසීලාදී වශයෙන් ආත්මය තැවීමෙහි යෙදුනාහු මම මෙම සීලයෙන් හෝ තපසින් හෝ බ්‍රහ්මචර්යයෙන් හෝ දෙවියෙක් හෝ අප්‍රකට දෙවියෙක් වන්නෙමි. එහි නිත්‍ය, ස්ථිරී, වෙනස්වන සුළු, ශාස්වතය හා සමව එසේම සිටින්නෙමියි ශාස්වත දර්ශනයෙහි මනාව බැසගත්තාහු සසර හැකිලෙත් නමැ. කම් සුවයෙහි යෙදුනු ඇතමෙක් යම්කිසිවක් කොට ඉන්‍ද්‍රියයන් සන්තර්පණය කරනු කැමැත්තාහු, ලෝකායතිකයින් මෙන් එයට අදාල, උච්ඡේද දර්ශනයෙහි සිත පිහිටුවන්නාහු උපාය රහිතව වෘත්ත ඡේදය සොයන හෙයින් ඉක්මවා දුවති නමැ. මෙසේ ශාස්වත උච්ඡේද වශයෙන් ද, හැකිළීම්, අතිධාවනයෙන් දතයුත්තාහ.
**යෙචඛො තෙ අභිඤ්ඤාය** යනු යම් ආකාර වූ ආර්ය පුද්ගලයෝ වෙත්ද ඔව්හු, දෙ අන්තයෙහි කියන ලද පරිදි මෙම අන්ත, මෙසේ ගන්නා ලද්දාහු, මෙසේ කරන ලද්දාහු මෙසේ උත්පත්ති ඇත්තාහු, මරණින් මතු මෙසේ යයි අති විශිෂ්ට ඥානයෙන්, විදර්ශනා සහිත මාර්ග ප්‍රඥාවෙන් දැන මධ්‍යම ප්‍රතිපදාවට මනාව පිළිපන්නාහු, එම මනා ප්‍රතිපත්තියෙන් **තත්‍රච නාහෙසුං** යනු එම අන්තද්වයයෙහි නොවැටුනාහුය. එම අන්ත ද්වයය අත්හලයයි අර්ථයි. **තෙනඛ අමඤ්ඤිංසු** යනු ඔව්හු එම අන්තද්වයය ප්‍රහාණයෙන් මාගේ මෙම අන්ත ද්වයය ප්‍රහාණ වූයේය. මම අන්ත ද්වයය ප්‍රහාණය කළෙමි. මෙම අන්ත ද්වයය ප්‍රහාණයෙන් මම ශ්‍රේෂ්ටයැයි ආදී ක්‍රමයෙන් තෘෂ්ණා දෘෂ්ටි මාන මැනීම් වශයෙන් හැඟීම් ඇති නොකළහ. සියලු මඤ්ඤවාන් මනාව ප්‍රහීණ කළ හෙයිනි. මෙහිද මාර්ගඵලයෙහි පිහිටි ආර්ය පුද්ගලයන් සඳහා **තත්‍රච නාහෙසුං තෙ නච අමඤ්ඤිංසු** අතීත කාල වශයෙන් මෙම දේශනාව පවත්වන ලදි. මාර්ගක්‍ෂණයෙහි වනාහි අභිප්‍රේතාර්ථයෙහි වර්තමාන කාල වශයෙන් කිවයුතු වන්නේය. **වට්ටං තෙසං නත්‍ථි පඤ්ඤාපනාය** යනු යම් කෙනෙක් ප්‍රහීණ සියලු මඤ්ඤනා සහිත උතුම් පුරුෂයෝ, උපාදාන රහිතව පිරිනිවි ඔවුන්ගේ කර්ම විපාක ක්ලේශ වශයෙන් පැනවීමට ත්‍රිවිධ වූම වෘත්තය නැත. වත්මන කඳ බිඳුමෙන් මතු, දර රහිත ගින්නක් මෙන් පනවන්නට කිසිවක් නොමැත යන ස්වභාවයටම යෙත්යයි අර්ථයි.
නවවැන්නෙහි **රත්තන්‍ධකාර තිමිසායං** යනු රාත්‍රී අන්ධකාරයෙහි මහ ගනඳුරෙහි, රාත්‍රියෙහි ද යම් පසළොස්වක සඳරැසින් බබලන රැය අන්ධකාර විරහිත වේ. අන්‍ධකාරයද වලාකුල් මීදුම් ආදී උපක්ලේශ විරහිතව, වැසි වස්නා කල්හි, ගනඳුර නොමැති කල්හි අඳුරයැයි නොකිව යුතුය. මහ ගනඳුර ‘තිමිසා’යි කියයි. මෙය වනාහි අමාවක රැය, වැසි වලා පටලයෙන් වැසුනේ වේ. එහෙයින් රත්තන්‍ධකාර තිමිසායං’යි යූ.සේයි. අඳුරු රැයෙහි ගනඳුරෙහි යැයි අර්ථයි. **අබ්භොකාසෙ** යනු නොවැසුන අවකාශයෙහි වෙහෙර මලුවෙහි, **තෙලපදීපෙසු ඣායමානෙසු** යනු තෙල් පහන් දැල්වෙන කල්හි,
භාග්‍යවතුන් වහන්සේගේ අවට විහිදෙන ආලෝකය ප්‍රකෘතියෙන්, බඹයක් පමණ ප්‍රදේශයක පතුරුවා, සඳහිරු ආලෝකය මැඩ ඝන බුද්ධාලෝකයක් විහිදුවන්නේ නොවේද? අඳුර විනාශකොට සිටියි. ශරීරාලෝකයද, නිල් කහ ආදී වශයෙන් ෂට් වර්ණ ඝන බුද්ධ රශ්මීන් විහිදුවා ප්‍රකෘතියෙන්ම හාත්පස අසූරියනක් ප්‍රදේශය බබලවමින් සිටියි. මෙසේ බුද්ධාලෝකයෙන්ම ඒකාලෝක වූ කල්හි භාග්‍යවතුන් වහන්සේගේ වැඩහුන් ප්‍රදේශය පහන් දැල්වීම් කරණයෙහි කිසක් නොමැතිද? සත්‍යයකි. කිසක් නැත. එසේද වුවත්, පුණ්‍යාර්ථී උපාසකවරු භාග්‍යවතුන් වහන්සේටද භික්‍ෂු සංඝයාටද, පූජා කිරීම සඳහා දිනපතා තෙල් පහන් ගෙනැවිත් තබත්. එසේම සාමඤ්ඤඵලයෙහි ද ‘එම මණ්ඩල මාලයෙහි පහන් පිළිස්සෙති. රත්තන්‍ධකාර තිමිසායං යන මෙයද එම රැයෙහි ස්වභාවය වර්ණනා කිරීම සඳහා යූ.සේයි. භාග්‍යවතුන් වහන්සේගේ වැඩහුන් අවකාශය අඳුරු භාවයෙන් මඩින්නේ නොමැත. එකල්හිද උපාසකවරුන් විසින් පූජා කිරීම සඳහාම පහන් දල්වන ලද්දාහු වෙති.
එදිනයෙහිද සැවැත්නුවර වැසි බොහෝ උපාසකවරු, උදෑසනම සිරුර පිළිදැගුම් කොට, වෙහෙරට ගොස් පොහොය අටසිල් සමාදන්ව, බුදුපාමොක් බික්සඟනට ආරාධනාකොට, නුවරට පිවිස මහදන් පවත්වා භාග්‍යවතුන් වහන්සේද බික්සඟනද අනුව ගොස් නැවතී තම තමන්ගේ නිවෙස්වලට ගොස් තෙමේද අනුභවකොට පිරිසිදු වස්ත්‍ර හඳින ලද්දාහු පිරිසිදු උතුරුසළුවලින් ද යුක්තව, සුවඳ මල් ආදිය ගත් අතැතිව වෙහෙරට ගොස් භාග්‍යවතුන් වහන්සේට පූජාකොට සමහරු සිත්ගන්නා භික්‍ෂූන් ඇසුරු කරන්නාහු. සමහරු නුවණින් මෙනෙහි කරන්නාහු දිවාකාලය ඉක්මවූහ. ඔව්හු සවස්කල්හි භාග්‍යවතුන් වහන්සේ හමුයෙහි දහම් ශ්‍රවණය කොට, ශාස්තෲන් වහන්සේ දම්සබා මණ්ඩපයට සම්ප්‍රාප්ත වූ කල්හි, ගඳකිළි සමීපයෙහි අබ්‍යාවකාශයෙහි පනවන ලද, උතුම් බුද්ධාසනයෙහි වැඩහුන්නේ බික්සඟනද, භාග්‍යවතුන් වහන්සේ කරා එළැඹ ආශ්‍රය කරන කල්හි උපොසථ විශෝධනය සඳහාද නුවණින් මෙනෙහි කිරීම් විශේෂ වර්ධනය සඳහාද නුවරට නොගොස් විහාරයෙහිම වසනු කැමැත්තාහු නතරවූහ. ඉක්බිති ඔව්හු භාග්‍යවතුන් වහන්සේටද බික්සඟනටද පූජා කිරීම සඳහා බොහෝ තෙල් පහන් නංවා, ශාස්තෲන් වහන්සේ කරා එළැඹ වැඳ, බික්සඟනටද, ඇඳිලි බැඳ වැඳ, භික්‍ෂූන් කෙළවර හුන්නාහු, ස්වාමීනි, මෙම තීර්ථකයෝ විවිධාකාර දෘෂ්ටිගතයන්හි සිත පිහිටුවා වහරමින් හැසිරෙත්. එසේ වහරන්නාහුද, කිසිකලෙක්හි ශාස්වතයද, කිසිකලෙක්හි උච්ඡේද ආදීන් අතරෙහි එක්තරා එකකදැයි මෙසේ, එක් දෘෂ්ටියකම නොසිට අලුත් අලුත් දෘෂ්ටිගතයන්හි, මෙයම සත්‍යය. අනෙක්වා හිස්යයි දැඩිව ගෙන උමතු වූවන් ලෙසින් සිටිත්. එසේ සිත පිහිටුවා ගත්තවුන්ගේ උපදනා තැන කෙබඳුද, මරණින් මත්තෙහි කෙසේදැයි කථාවක් හටගැන්වූහ. එවේලෙහි බොහෝ පලඟැටියන් වැටෙන්නාහු ම තෙල් පහන්හි වැටෙත්. එහෙයින් **තෙන ඛො පන සමයෙන සම්බහුලා අධිපාතකා** ආදිය යූ.සේයි.
එහි **අධිපතකා** යනු පළඟැටියන්ය. සලභ යැයි ද කියති. උන් පහන් දැල්ලට පනින හෙයින් අධිපාතකායි අදහස් කරන ලදි. **ආපාත පරිපාතං** යනු ඉදිරියට වටේට වැටි වැටී, පෙරළි, පෙරළි ඉදිරියෙහි වැටීමද, පෙරළී වැටීමද කොට යයි අර්ථයි. ආපාතෙ පරිපාතංයිද සමහරු කියවති. පහන ඉදිරියෙහි තමාගේ ඉදිරි ගමනෙහි ඇතිකල්හි පෙරළි, පෙරළී යයි අර්ථයි. අනයං යනු අවැඩ, දුක, බ්‍යසනං යනු විනාසයයි. ප්‍රථම පදයෙන් උන්ගේ මරණ මාත්‍ර දුක ද, පශ්චිම පදයෙන් මරණයද දක්වයි. එජා සමහර ප්‍රාණීහු වැටෙන්නා හාම මළහ. සමහර ප්‍රාණීහු මරණ මාත්‍ර දුකට පැමිණියහ.
**එතමත්‍ථං විදිත්‍වා** යනු මෙසේ තම යහපත නොදන්නා වූ පළඟැටි ප්‍රාණීන්ගේ ආත්මෝපක්‍රම වශයෙන් නිරර්ථක ව්‍යසන ප්‍රාප්තිය දැන, දෘෂ්ටිගතිකයින්ට උන්ට මෙන් දෘෂ්ටීන්හි සිත පිහිටුවීම් වශයෙන් අවැඩ ව්‍යසන ප්‍රාප්තිය දැක්වීමට මෙ උදන් ඇනූ සේක.
එහි **උපාතිධාවන්ති න සාරමෙන්ති** යනු සීල, සමාධි, ප්‍රඥා විමුක්ති ආදී ප්‍රභේද සාරයට නොඑති. සිව්සස් අවබෝධ කිරීම් වශයෙන් අවබෝධ නොකෙරෙත්. විමුක්ති අභිලාෂයෙන් එම උපාය සහිත සාරයෙහි සිටින්නේම ඒ හා යුක්ත වූයේ මෙන් වීද, දෘෂ්ටි විපර්යාසයෙන් අතිධාවනය කෙරෙති. ඉක්මවා යෙති. පංච උපාදාන ස්කන්ධයන්හි නිත්‍ය, සුභ, සුව ආත්මයැයි සිත පිහිටුවා ගනිත් යන අර්ථයයි. **නවං නවං බන්‍ධනං බ්‍රෑහයන්ති** යනු එසේ ගන්නාහුද තෘෂ්ණා දෘෂ්ටි සංඛ්‍යාත නව්‍ය නව්‍ය බන්ධනයන් වර්ධනය කෙරෙත්**. පතන්ති පජ්ජොත මිවාධිපාතා දිට්ඨෙ සුතෙ ඉති හෙකෙ නිවිට්ඨා** යනු මෙසේ තෘෂ්ණා දෘෂ්ටි බන්ධනයන්ගෙන් බැඳුන හෙයින් ඇතැම් මහණ බමුණෝ තමා විසින් චක්‍ෂුර් විඤ්ඤාණයෙන් දිටි දෘෂ්ටි දර්ශනයෙන් හෝ දක්නා ලද්දෙහි පරම්පරාගත කථා උපලබ්ධ මාත්‍රයෙන්මද, ශ්‍රවණයෙහි මෙසේය. ඒකාන්තයෙන් එය එසේයයි බැස ගත්තාහු දෘෂ්ටියෙහි සිත පිහිටුවීම් වශයෙන් ශාස්වතයැයි ආදී ක්‍රමයෙන් සිත පිහිටුවා ගත්තාහු, ඒකාන්තයෙන් යහපත පිණිස පවත්නා සසරින් ගැලවීම නොදන්නාහු, රාගාදී එකොළොස් ගිනිවලින් ඇවිලුනු භවත්‍රයය සංඛ්‍යාත අඟුරුවලෙහිම මෙම පළඟැටියන් මෙන් මෙම පහනෙහි වැටෙත්. ඉන් හිස ඔසවන්ට නොහැකි වෙත්.
දසවැන්නෙහි **යාවකීවං** යනු යම්තාක් කල්, **යතො** යම්කලෙක්හි, යම්කලෙකැ පටන්, **එවමෙතං ආනන්‍ද** ආනන්දය, තථාගතයන් වහන්සේ උපන් කල්හි, තථාගතයන් වහන්සේට හෝ තථාගත ශ්‍රාවකයින්ට හෝ අන්‍යයාගෙන් ලාභසත්කාර මනාව වැඩේ. තීර්ථකයෝ වනාහි තෙද රහිත, පහ වූ ආලෝකයෙන් යුක්ත වූයේ පහ වූ ලාභ සත්කාර ඇත්තාහු වෙති. ඔබතුමන් විසින් යමක් කියන ලදද? එය එසේය. එහි වෙනස් බවක් නොවේ. සක්විතිට චක්‍රරත්නයාගේ පහළවීමෙන් ලෝකයා චක්‍රරත්නය අතැර අන්තයන්හි පූජා සත්කාර සම්මාන නොපවත්වයි. මුළු ලෝවැස්සා, චක්‍රරත්නයම සියල්ල සිදුවන අර්ථයෙන් සත්කාර කරයි. ගරු කරයි. ගෞරව කරයි. පූජා කරයි. මෙසේ සංසාර වෘත්තානුගත පුණ්‍ය මාත්‍රයෙහි විපාකය එතරම් මහත් ආනුභාව ඇත්තේය. සංසාර විවර්තානුගත (නිවනට අදාළ) පුණ්‍යඵලයට උපකාර වන අනන්ත අප්‍රමාණ ගුණ සමූහයක් දරන්නා වූ බුද්ධ රත්නයෙහි ධර්ම රත්නයෙහි සංඝරත්නයෙහි ආනුභාව ගැන කියනුම කවරේද?
භාග්‍යවතුන් වහන්සේ වනාහි සම්‍යක් සම්බෝධියට පත්ව පවත්වන ලද උතුම් දම්සක් ඇතියේ ලොවැ එක්සැටක් රහත්හු හටගත් කල්හි, රහතුන් සැටනම ජනපද චාරිකායෙහි පිටත්කොට යවා උරුවෙලාවට සම්ප්‍රාප්තව උරුවෙල් කසුප් ප්‍රමුඛ සහස් ජටිලයන් අර්හත්වයෙහි පිහිටුවා, ඔවුන් විසින් පිරිවරන ලදුයේ, උක් වන උයනෙහි හිඳ බිම්සර ප්‍රමුඛ අංග මගධවාසී දොළොස් නහුතයක් සස්නෙහි ඇතුලත්කොට, යම්කලෙක්හි රජගහ නුවර වැඩවාසය කළසේක්ද, එතැන් පටන් භාග්‍යවතුන් වහන්සේටද, භික්‍ෂු සංඝයාටද, යම් යම් ආකාරයෙන් මතු මත්තෙහි ලාභසත්කාර මනාව වැඩේ. ඒ ඒ ආකාරයෙන් සියලු තීර්ථකයන්ගේ ලාභසත්කාර පිරිහේමය.
ඉක්බිති එක්දිනක් ආයුෂ්මත් ආනන්ද තෙරහු දිවාස්ථානයෙහි හුන්නේ භාග්‍යවතුන් වහන්සේගේද ආර්ය සංඝයාගේ ද යහපත් ප්‍රතිපත්තිය ප්‍රත්‍යවේක්‍ෂා කොට ප්‍රීතිසොම්නස් හටගත්තේ, තීර්ථකයින්ගේ කෙසේදෝහෝයි ඔවුන්ගේ ප්‍රතිපත්ති ආවර්ජනය කළේය. ඉක්බිති ඔහුට ඔවුන්ගේ දුෂ්ප්‍රතිපත්තීන්ම හැම අයුරින්ම වැටහින. මෙසේ මහානුභාව ඇති, පිනට මූලාධාර වූ, ධර්මානුධර්ම ප්‍රතිපත්තියෙන් ද ඉහළම ප්‍රමාණයේ පාරමිතාවන්ට පත්, භාග්‍යවතුන් වහන්සේද ආර්ය සංඝයාද ජීවමාන කල්හි, කෙසේනම් මෙම අන් තොටුවෝ මෙසේ දුෂ්ප්‍රතිපන්නව, නොකළ පින් ඇත්තාහු, නීච පැවතුම් ඇත්තාහු, ලාභීන්ව, සත්කාර කරන ලද්දාහු වන්නාහුදැයි තීර්ථකයින්ගේ ලාභසත්කාර හානිය හේතුකොට, කාරුණ්‍යතාවයක් උපදවා, ඉක්බිති තමාගේ සිතිවිල්ල **යාවකීවඤ්ච භන්තෙ** යනාදියෙන් භාග්‍යවතුන් වහන්සේට සැළ කළේය. භාග්‍යවතුන් වහන්සේද නුඹ විසින් වැරදි සිතිවිල්ලක් සිතන ලදැයි නොවදාරා, රන් මිහිඟු බෙරයක් සමාන ග්‍රීවය උඩට ඔසවා, මනාසේ සුපිපි නෙලුම් මලක් බඳු සශ්‍රීක, මහමුව මනා ප්‍රසන්නාකාරයක් කොට, ආනන්දය එය එසේමයැයි තුටු පහටුකොට **යාව කීවඤ්ච** ආදියෙන් ඔහුගේ වචනය තුටුව පිළිගත් සේක. එහෙයින් **අථ ඛො ආයස්මා ආනන්‍දො -පෙ- භික්ඛු සංඝොච** යි යූ.සේයි. ඉක්බිති භාග්‍යවතුන් වහන්සේ එම අර්ථෝත්පත්තියෙහිලා, අතීතයෙහි මා නූපන් කල්හි, ඇතැම් පහත් ජනයා බුහුමන් ලැබ මාගේ අපතෙහි පටන් නට ලාභසත්කාර වූහයි බාවේරු ජාතකය වදාළ සේක.
**එතමත්‍ථං විදිත්‍වා** යනු දෘෂ්ටි ගතිකයින්ගේ සත්කාර සම්මානය යම්තාක් කල් සම්‍යක් සම්බුදුවරු ලොව නූපදිත්ද ඒතාක් කල් පවතී. එම බුදුවරුන්ගේ උපතෙහි පටන් ඔව්හු නට ලාභසත්කාර ඇත්තාහු ආලෝක රහිත වූවාහු තෙද රහිත වූවාහු වෙති. දුෂ්ප්‍රතිපත්තියෙන් දුකින්ද නොමිදෙත් යයි එම කරුණ සර්වාකාරයෙන් දැන එකරුණ දැක්වීමට මෙ උදන් ඇනූ සේක.
එහි **ඔභාසති තාව සො කිමි** යනු කදෝපැණි කෘමියා ඒ තාක් බබළයි. බබළයි. බැබළේ. **යාව න උදෙති පභංකරො** යනු සිව්දිග දිවයින්, ඒකක්‍ෂණයෙහි, ආලෝකකරණයෙන් පභංකරයැයි ලද නම් ඇති සූර්යයා උඩට මතු නොවේද? උදා නොවේද? සූර්යයා උඩට මතුනොවූ කල්හි ලද අවකාශ ඇති කදෝපැණිහු පෙරළෙමින් කටු සහිත ගෙඩි මෙන් අඳුරෙහි බබළත්. **වෙරොචනම්හි උග්ගතෙ හතප්පභො හොති න චාපි භාසති** යනු, හාත්පස අඳුර මැඩපවත්වා රශ්මි දහස් ගණනින් බබලන ආලෝකමත් භාවයෙන් වෙරොචන නාමයෙන් යුත් හිරු නැගි කල්හි කදෝපැණි තෙම නට ප්‍රභා ඇතියේ, තෙද රහිත වූයේ කළු වූයේ වේ. අඳුරු රැයෙහි මෙන් නොබබලයි. දීප්තිමත් නොවේ.
**එවං ඔභාසිත මෙව තිත්‍ථියානං** යනු යම්සේ එම කදෝපැණියා විසින් සූර්යෝද්ගමනයට පෙර බබලවන ලද්දේ වේ. මෙසේ තර්ක කොට, විතර්ක කොට, සිතිවිලි මාත්‍රයෙන් දෘෂ්ටීන්ගේ ග්‍රහණය කරන හෙයින් තාර්කිකයෝ යැයි ලද නාමයන්ගෙන් යුත් තීර්ථකයින් විසින්, බබළවන ලද, තම ආගම් තෙදින් බබළවා ඉටාගත් යමක් වේද, එය යම්තාක් ලෝකයෙහි සම්‍යක් සම්බුදුවරු ලොවැ නූපදිත්ද? ඒ තාක් පවතී. **න තක්කිකා සුජ්ඣන්ති නචාපි සාවකා** යනු යම්කලෙක්හි සම්‍යක් සම්බුදුවරු ලොව උපදිත්ද? එකල්හි දෘෂ්ටිගතිකයෝ පිරිසිදු නොවෙත්. නොහොබිත්. ඔවුන්ගේ ශ්‍රාවකයෝද නොහොබිත්. ඒකාන්තයෙන් පහවූ සෝභා ඇත්තේ රැයෙහි විදින ලද හී මෙන් නොපෙනෙත්මය. තවද යම්තාක් සම්‍යක් සම්බුදුවරු ලොවැ නූපදිත්ද, එකෙණෙහිම තීර්ථකයින්ගේ බැබලීම තම සමයෙන් බැබළීමයි. ඉන් මත්තෙහි නොවේ. එහෙයින් තාර්කිකයෝ පිරිසිදු නොවෙත්. ඔවුන්ගේ ශ්‍රාවකයෝ ද නොවෙති. ඔවුන් විසින් නොමනාව කියන ලද ධර්ම විනයෙන්, මනා ප්‍රතිපත්ති රහිත වූවාහු, සසරින් පිරිසිදු නොවෙත්. අනෛර්යාණික සාසනය හෙයිනි. එහෙයින් **දුද්දිට්ඨි න දුක්ඛා පමුච්චරෙ**යි වදාළහ. තාර්කිකයෝ වනාහි අයෝග්‍ය ලබ්ධිතාවය හෙයින් නරක දෘෂ්ටි හෙයින් මිථ්‍යා දෘෂ්ටියෙහි පිහිටි දෘෂ්ටි හෙයින් විකෘති දර්ශන හෙයින් දෘෂ්ටිය අත්නොහැර සසර දුකින් කිසිකලෙකත් නොමිදෙත්.
චූල්ල වර්ගය
චූල වර්ගයෙහි පළමුවැන්නෙහි **ලකුණ්ටක භද්දියං** යන මෙහි භද්දිය යනු එම ආයුෂ්මතුන්ගේ නාමයයි. සිරුර මිටි බැවින් ලකුණ්ටක භද්දිය යැයි ඔහු හඳුනත්. හෙතෙම වනාහි සැවැත්නුවර වාසී මහත් ධන ඇති, මහාභෝග ඇති රූපයෙන්, නින්දා ලද, දුර්වර්ණ, අයහපත් පෙනුමක් ඇති, මිටි කුලපුත්‍රයෙකි. හෙතෙම එක්දිනක් ශාස්තෲන් වහන්සේ දෙව්රම වැඩ වාසය කරන කල්හි උවසුවන් සමග වෙහෙරට ගොස් ධර්මදේශනා ශ්‍රවණයකොට ලද ශ්‍රද්ධා ඇතියේ පැවිදිව ලද උපසම්පදා ඇතියේ ශාස්තෲන් වහන්සේ හමුයෙහි කමටහන් ගෙන විදර්ශනාවට ක්‍රියා කරනුයේ සෝවාන් ඵලයට පැමිණියේය. එකල්හි ශෛක්‍ෂ්‍ය භික්‍ෂූහු බොහෝ සෙයින් ආයුෂ්මත් සැරියුත් තෙරුන් කරා එළැඹ, මතු මාර්ග සඳහා කමටහන් ඉල්වති. දම් දෙසුම් ඉල්වති. ප්‍රශ්න විචාරති. හෛතම ඔවුන්ගේ අදහස් පුරවනුයේ කමටහන් කියයි. දම් දෙසයි. පැන විසඳයි. ඔව්හු උත්සාහ කරන්නාහු ව්‍යායාම කරන්නාහු ඇතැමෙක් සකෘදාගාමි ඵලයද, ඇතැමෙක් අනාගාමී ඵලයද, ඇතැමෙක් අර්හත්වයද, ඇතැමෙක් ත්‍රිවිද්‍යාවද, ඇතැමෙක් ෂට් අභිඥාවන්ද, ඇතැමෙක් සිව් පිළිසිඹියාවන්ද අවබෝධ කරති. ඔවුහු දැක ලකුණ්ටක භද්දියද ශෛක්‍ෂ්‍ය සමාන වූයේ කල්දැන, තම සිත්හි යෝග්‍යතාවයද, කෙලෙස් තුනී කිරීමේ තත්ත්වයන්ද, ප්‍රත්‍යවේක්‍ෂා කොට, දම්සෙනෙවි කරා එළැඹ කරන ලද පිළිසඳර ඇත්තේ, සතුටු වනුයේ ධර්මදේශනය සඳහා යාඥා කළේය. ඔහුද මොහුගේ අදහසට අනුරූප ධර්ම කථාවක් දේශනා කළේය. එහෙයින් **තෙන ඛො පන සමයෙන ආයස්මා සාරිපුත්තො ආයස්මන්තං ලකුණ්ටක භද්දියං අනෙකපරියායෙන ධම්මියා කථාය සන්‍දස්සෙතියි** ආදිය යූ.සේයි.
එහි **අනෙක පරියායෙන** යනු මේ කරුණින් ද පංච ස්කන්ධයන් අනිත්‍යයි. මේ කරුණින් ද දුක්ය. මේ කරුණින් ද අනාත්මයැයි මෙසේ නොයෙක් කාරණයන්ගෙන්, **ධම්මියා කථාය** යනු පංච උපාදාන ස්කන්ධයන්ගේ හටගැනීම්, විනාශවීම් ආදිය ප්‍රකාශ කිරීමෙහිලා පැවැති දැහැමි කථාවෙන්, **සන්‍දස්සෙති** යනු එම අනිත්‍යාදී ලක්‍ෂණයන්ම උදයව්‍යයාදී වශයෙන් මනාව දක්වයි. අතින් ගෙන මෙන් ප්‍රත්‍යක්‍ෂයෙන් දක්වයි. **සමාදපෙති** යනු එහි ලක්‍ෂණාරම්මණික විදර්ශනාව මනාව ගනී. යම්සේ වීථි වීථි ප්‍රතිපන්නව පවතීද? එසේ ගන්වයි. **සමුත්තෙජෙති** යනු ආරබ්ධ විදර්ශනාවෙන් සංස්කාරයන්ගේ උදයව්‍යයන් වැටහෙන කල්හි සුදුසු කල්හි පග්‍රහ නිග්‍රහ මනාව බැලීමෙන් බොජ්ඣංගයන් අනුව පැවැත්මෙන් භාවනාව මධ්‍යම වීථියට බස්වා යම්සේ විදර්ශනා ඥානය මනා ප්‍රසන්නව පවතීද, එසේ ඉන්‍ද්‍රියයන්ගේ ප්‍රකටභාවය කිරීමෙන් විදර්ශනා සිත මනාව උත්තේජනය කරයි. ප්‍රකට කිරීම් වශයෙන් පිරිසිදු කරයි. **සම්පහංසෙති** යනු එසේ පවත්වාගෙන යනු ලබන විදර්ශනාවගේ සමව පැවැති වැඩීම් වශයෙන් ද, මතු ලැබිය යුතු භාවනා බලයෙන් ද සිත මනාව තුටුපහටු කරයි. ලද ආශ්වාද වශයෙන්ම හෝ මනාව සතුටු කරයි. **අනුපාදාය ආසවෙහි චිත්තං විමුච්චි** යනු යම් යම් අයුරෙකින් දම්සෙනෙවි දම් දෙසයිද? ඒ ඒ ආකාරයෙන්, සත්‍ය ලක්‍ෂණය විදර්ශනා කරන තෙරුන්ට දේශනානුභාවයෙන් තමාගේද උපනිශ්‍රය සම්පත්තියෙන් ඥානයාගේ මේරීමට ගියහෙයින් දේශනානුසාරයෙන් ඥානයන් අනුව පවත්නා කල්හි කාමාසවාදීන් අතරෙහි කිසි ආශ්‍රවයක් නොගෙන මාර්ග පිළිවෙලින්ම ශේෂ රහිතව කෙලෙසුන්ගෙන් සිත මිදුණි. අර්හත් ඵලය සාක්‍ෂාත් කරන ලදැයි අර්ථයි.
**එතමත්‍තං විදිත්‍වා** යනු ආයුෂ්මත් ලකුණ්ටක භද්දියගේ එම අර්හත්වය සැලකිරීම් සංඛ්‍යාත අර්ථය සියලු ආකාරයෙන් දැන එකරුණ දැක්වීමට මෙ උදන් ඇනූ සේක.
එහි **උද්ධං** යනු රූප ලෝකයෙහිද, අරූප ලෝකයෙහිද අධො යනු යට කාමලෝකයෙහි, **සබ්බධි** යනු සියලුම සංස්කාරයන්හි, **විප්පමුත්තො** යනු පූර්වභාගයෙහි විෂ්කම්භන විමුක්තියෙන් ද අපරභාගයෙහි සමුච්ඡේද, පටිප්පස්සද්ධි යන විමුක්තීන්ගෙන් සර්වප්‍රකාරයෙන් මිදුනේ, මෙහිද **උද්ධං** **විප්පමුත්තො** යනු ඉන් පස්වැදෑරුම් උද්ධම්භාගිය සංයෝජනයන්ගේ ප්‍රහාණය දක්වයි. **අධො විප්පමුත්තො** යනු ඉන් පස්වැදෑරුම් ඕරම්භාගිය සංයෝජන ප්‍රහාණය දක්වයි. **සබ්බධි විප්පමුත්තො** යනු ඉන් ඉතිරි සියලුම අකුසල ප්‍රහාණය දක්වයි. නොහොත් **උද්ධං** යනු අනාගත කාල ග්‍රහණයයි. අධො යනු අතීත කාල ග්‍රහණයයි. ද්විග්‍රහණයෙන්ම ඒ හා යෙදුන හෙයින් වත්මන් කල ගන්නා ලද්දේ වේ. එහි අනාගත කාල ග්‍රහණයෙන් අනාගත ස්කන්ධ ආයතන ධාතූන් ගන්නා ලදහ. සෙසු පදයන්හි ද එම ක්‍රමයමැයි. සබ්බධී යනු කාම භේදාදී සියලුම භවයන්හි, මෙය යූ.සේයි. අනාගත, අතීත, වර්තමාන යැයි මෙසේ කාලත්‍රයයෙන් සංගෘහිත සියලුම භවයන්ගෙන් මනාව මිදුණේ,
**අයමහමස්මිති අනානුපස්සී** යනු යමෙක් මෙසේ මනාව මිදුනේ වේද, ඔහු රූප වේදනාදීන්හි මෙම් මම නොවෙමියි දෘෂ්ටිමාන මඤ්ඤනා වශයෙන් මෙසේ නොබලයි. ඔහුට එසේ මිනුම් කරණයක් නැත යයි අදහසයි. නොහොත් අයමහමස්මීති අනානුපස්සී යනු මෙය කියන ලද ආකාර ඇති විමුක්තියෙහි අවබෝධය ලබන උපාය මාර්ගය දැක්වීමයි. කාලත්‍රයය සංගෘහිත ත්‍රෛභූමික සංස්කාරයන්හි එය මාගේය එය මම වෙමි. එය මාගේ ආත්මයැයි පවත්නා ස්වභාව වූ හැඟීම්හි ස්ථිරව නොපිහිටීම් කොට එය මාගේ නොවේය. එය මම නොවෙමි. එය මාගේ ආත්මය නොවේයයි මෙසේ උපදනා වූ යම් පූර්වභාග වුට්ඨානාගාමිනී විදර්ශනාවක් වේද, එය විමුක්තියෙහි ආසන්න කාරණයයි. එවං විමුත්තො උදකාරි ඔඝං අතිණ්ණපුබ්බං අපුනබ්භවාය යනු මෙසේ දස සංයෝජනයන්ගෙන්ද සියලු අකුසලයන්ගෙන්ද සර්වාකාරයෙන් මිදුන රහත් තෙමේ ආර්යමාර්ගාධිගමනයෙන් පෙර, සිහිනෙනුදු එතර නුවූවිරූ, කාම, භව, දිට්ඨි, අවිද්‍යා යන සිව්වැදෑරුම් ඕඝයද, සසර මහෝඝයම හෝ පුනර්භව නොවීම සඳහා අනුපාදිශේෂ නිර්වාණය සඳහා තරණය කළේය. එතෙර වූයේය. එතෙරව පරතෙර සිටියේයයි අර්ථයි.
දෙවැන්නෙහි, **සෙක්ඛං මඤ්ඤමානො** යනු මෙතෙමේ ශෛක්‍ෂ්‍යයැයි හඟිමින් එහි මේ වචනාර්ථයයි. හික්මේනුයි සෙක්ඛොයි. කුමක් හික්මේද? අධි චිත්තයද, අධි ප්‍රඥාවද වේ. නොහොත් හික්මීම ශික්‍ෂායි. එය ඔහුගේ සීල යනුයි සෙක්ඛොයි. හෙතෙම සම්පූර්ණ නොවූ ශික්‍ෂා හෙයින්, එහි අධික ලෙස යෙදුණු හෙයින්ද ඒකාන්තයෙන් හික්මෙන ස්වභාව යනුයි. නොනිමි ශික්‍ෂා හෙයින් අශෛක්‍ෂයෙක් මෙන් එහි සන්සිඳුනු ශික්‍ෂා ඇත්තේ, අත්හළ ශික්‍ෂා ඇත්තේ නොවේ. බොහෝ ජනයා මෙන් එහි නො ඇලුනේ නොවේ. නොහොත් ආර්ය උපතෙහි ත්‍රිශික්‍ෂාවන්හි උපදනා ලදුයේ එහි හෝ වේනුයි ශෛක්‍ෂ්‍යයි. **භීය්‍යො සොමත්තාය** යනු ප්‍රමාණයෙන් මත්තෙහි, ප්‍රමාණය ඉක්මවා, ඉතා අධිකයි යන අර්ථයි. ආයුෂ්මත් ලකුණ්ටක භද්දිය පළමු සූත්‍රයෙහි කියන ලද ක්‍රමයෙන් ප්‍රථම අවවාදයෙන් හුන් අයුරින්ම ආශ්‍රවක්‍ෂයයට පැමිණියේය. දම්සෙනෙවි ඔහුගේ එම අර්හත්ව ප්‍රාප්තිය අනාවර්ජනයෙන් නොදැන ශෛක්‍ෂ්‍යයෙක්මයැයි හඟිනුයේ ස්වල්පයක් යාඥා කරන ලදුයේ බොහෝවක් දෙන්නා වූ උදාර පුරුෂයෙකු මෙන් වඩ වඩා නොයෙක් ක්‍රමයෙන් ආශ්‍රවක්‍ෂය සඳහා ධර්මය දේශනා කෙරේමය. ආයුෂ්මත් ලකුණ්ටක භද්දිය තෙමේද, මම දැන් කරන ලද කෘත්‍ය ඇත්තේ වෙමි. මෙම අවවාදයෙන් කවර ප්‍රයෝජනදැයි නොසිතා සදහම් ගෞරවයෙන් පෙර මෙන් සකස්ව ශ්‍රවණය කෙරේමය. භාග්‍යවතුන් වහන්සේ එයදැක ගඳකිළියෙහි වැඩහුන්නේම, යම්සේ දම්සෙනෙවි ඔහුගේ ක්ලේශක්‍ෂය දනීද, බුද්ධානුභාවයෙන් එසේකොට මෙ උදන් ඇනූ සේක. එහෙයින් **තෙන ඛො පන සමයෙන** යන ආදිය යූ.සේයි. එහි යමක් කිවයුතුද, එය අනතුරු සූත්‍රයෙහි යූ.සේමය.
**අච්ඡෙච්ඡි වට්ටං** යනු ශේෂ රහිතව කෙලෙස්වට සින්දේය. කෙලෙස් වට සිඳි කල්හි කම් වටද සිඳින ලද්දේමය. **නිරාසං** යනු තෘෂ්ණාව ආසායයි කියයි. මෙහි ආසාව නැත්තේනුයි නිරාසංයි. නිර්වාණයයි. එම නිරාශාවට විශේෂයෙන් ගියේ අවබෝධ කළේනුයි **බ්‍යාගායි**. අග්‍ර මාර්ගයාගේ අවබෝධ කරන ලද හෙයින් නැවත අවබෝධ කිරීමෙන් තොර හෙයින් අවබෝධ කරන ලදැයි අර්ථයි. තෘෂ්ණාව දුක් හටගැනීමෙහි හේතුව වූයේ එහි ප්‍රහාණයෙන් ප්‍රහීණ නුවූ ක්ලේශයක් නම් නැත. ඔහුගේ එම තෘෂ්ණා ප්‍රහාණය විශේෂයෙන් දක්වනුයේ **විසුක්ඛා සරිතා න සන්‍දති** යි වදාළහ. එහි අර්ථය සිව්වන හිරුගේ පහළවීමෙන් මහ ගංගා වියැලෙන්නාක් මෙන් සිව්වන මාර්ග ඥානෝත්පාදයෙන් ශේෂ රහිතව **විසුක්ඛා** තෘෂ්ණා නදිය වියලවන ලදි. නදිය **න සන්‍දති** මෙතැන් සිට නොපවතියි. තෘෂ්ණාව වනාහි ගඟයැයි කියයි. යම්සේ වනාහි ගංගාවන්හි තෙත් ගති සමාන සොම්නස් සත්ත්වයාට වෙති. තෘෂ්ණා ගඟ ආදීන්හිද යෙදේ. **ඡින්නං වට්ටං න වට්ටති** යනු මෙසේ කෙලෙස්වට සිඳීමෙන් සිඳින ලද වට ඇත්තේ නූපදනා ස්වභාවයට විපාක නොදෙන ස්වභාවයට පැමිණවීමෙන් සිඳින ලද කම්වට නොවටයි. නොපවතියි. **එසෙවන්තො දුක්ඛස්ස** යනු සර්වප්‍රකාරයෙන් කෙලෙස් වෘත්ත අභාවයෙන් කර්ම වෘත්තයාගේ නොපැවැත්ම, හෙතෙම මත්තෙහි විපාක වෘත්තයාගේ ඒකාන්තයෙන්ම අනුත්පාදයම සියලු සංසාර, වෘත්තයාගේ අන්තය චක්‍රිය චලනතාවයේ වෙන් කිරීමයි.
තෙවැන්නෙහි **කාමෙසු** යනු වස්තුකාමයන්හි, **අතිවෙලං** වේලාව ඉක්මවා **සත්තා** යනු නුනුවණින් මෙනෙහි කිරීම් බහුල හෙයින් විද්‍යමාන වූද, ආදීනව නොබලා, ආශ්වාදයම සිහිකොට ඇලීම් වශයෙන් සත්ත්වයෝ ඇලුනාහු, ලග්න වූවාහු යයි අර්ථයි. **රත්තා** යනු වර්ණ ජාතිවලින් වස්ත්‍රයක් මෙන්, සිතෙහි වෙනස් ස්වභාව කිරීමෙන් ඡන්‍දරාගයෙන් ඇලුනාහු මනාව ඇලුනාහු, **ගිද්ධා** යනු සකස් කිරීම් ස්වභාවයෙන් දැඩි ලෝභ කිරීමෙන් ගිජු වූවාහු, බලවත් ඇල්මට පැමිණියාහු, ගථිතා යනු ගොතන ලද්දක් මෙන්, මිදීම දුෂ්කරභාවයෙන් එහි බැඳුනාහු, **මුච්ඡිතා** යනු කෙලෙස් වශයෙන් විසඥ වූවාහු මෙන්, අන් කෘත්‍යයක් නොමැති සේ මුළා වූවාහු මෝහයට පැමිණියාහු, **අජ්ඣොපන්නා** යනු අන්‍යයන්ට සාධාරණ නොවන මෙන් කොට ගිල නිමකොට සිටියාහු, **සම්මත්තකජාතා** යනු කාමයන්හි හෙළීම් ස්වභාවයට පැමිණෙන්නාහු අල්පසුව වේදනාවෙන්, ඉතා මත්වූවාහු මනාව මත්වූවාහුය. සම්මොදක ජාතායිද පාඨයි. උපන් සතුටින්, උපන් මහත් සතුටින් යැයි අර්ථයි. සියලුම පදයන්ගෙන් ඔවුන්ගේ තෘෂ්ණාවෙන් විපතට පත් භාවයම කියයි. මෙහිද පළමුව කාමයන්හි යැයි කියා, නැවතද කාමයන්හි යැයි කීම එම සත්ත්වයින්ගේ එහි අධික ලෙස යෙදුණු බව දැක්වීම සඳහාය. ඉන් සියලු ඉරියව්හි කාමගුණයන්ගෙන් යුක්තව එකල්හි වාසය කළහයි දක්වයි.
එකල්හි ආර්යශ්‍රාවකයින් හැර සියලු සැවැත්වාසීහු උත්සවයක් දැනුම් දී සම්පත් ඇති අයුරින් ක්‍රීඩා භූමිය පිළියෙලකොට අනුභව කරන්නාහු - පානය කරන්නාහු ප්‍රකටවද රහසින්ද කාමයන් අනුභව කරන්නාහු, ඉන්‍ද්‍රියයන් පිනවන්නාහු කාමයන්හි හෙළීමට පැමිණියහ. භික්‍ෂූහු සැවත පිඬු පිණිස සරන්නාහු ඒ ඒ ගෘහයන්හි, මල් හෝ පලතුරු වතු උයන් ආදීන්හිද මිනිසුන් උත්සවයක්, දැනුම් දී කාම නිම්නව, එසේ පිළිපදිනවුන් දැක වෙහෙරට ගොස් මෘදු මොළොක් දම් දෙසුමක් ලබන්නෙමුයි භාග්‍යවතුන් වහන්සේට එකරුණ සැළ කළහ. එහෙයින් **අථඛො සම්බහුලා භික්ඛු -පෙ- කාමෙසු විහරන්තියි** යූ.සේයි.
**එතමත්‍ථං විදිත්‍වා** යනු එම සිත්කලු මත්පැන් බීමේ උත්සවයට සෑදූ මණ්ඩපයන්හි, මහත් දාහ ඇතිකරන, නොයෙක් අනර්ථයන් ලුහුබඳනා භයානක, ඉවසිය නොහැකි, කටුක විපාක ගෙනදෙන කාමයන්හි ආදීනව නොදක්නා සුළු ඒ මිනිසුන්ගේ කාමාදීනව සර්වප්‍රකාරයෙන් දැන කාමයන්ගේද, කෙලෙසුන්ගේද, ආදීනව පැහැදිලි කිරීමට මෙ උදන් ඇනූ සේක.
එහි **කාමෙසු සත්තා** යනු කාමවස්තූන්හි ක්ලේශකාම වශයෙන් සිත් ඇලවූවාහු, මත්වූවාහු, ඇලුනාහු, පැටලුනාහු, එල්බුනාහු, එක්වුනාහු, **කාමෙසු සංගා** යනු එම කාම නමැති ශාස්ත්‍රයෙන්, වස්තුකාමයන්හි රාග නමැති බැම්මෙන්ද දෘෂ්ටි, මාන, ද්වේෂ, අවිද්‍යා යන බැමිවලින්ද, ඇලුනාහු තෘෂ්ණාවෙන් බැඳුනාහු. **සංයොජනෙ වජ්ජ ම පස්ස මානා** යනු කම්වට, විපාක වට වශයෙන් භවාදීන්හි හෝ භවාන්තරාදීන්හි සත්ත්වයා දුක්ඛයන්හි යොදවන හෙයින් බඳවන හෙයින් සංයෝජන නමැ. එම කාමරාගාදී කෙලෙස් සමූහය සංයෝජනීය ධර්මයන්හි ආශ්වාද අනුව බලන හෙයින් සංසාර වෘත්ත දුකට මූලික භවාදී දෝෂයන්හි ආදීනව නොදක්නාහු, **නහි ජාතු සංයෝජන සංග සත්තා ඔඝං තරෙය්‍යුං විපුලං මහන්තං** යනු මෙසේ දොස් නොදක්නා ස්වභාවයෙන්, සංයෝජන ස්වභාව වූ බැමිවල සංයෝජන සංඛ්‍යාත වූ බැමිවලින්, ඒවාට විෂය වූ, ත්‍රෛභූමික ධර්මයන්හි සත්ත්වයෝ, මහත් සේ ගොදුරුවන හෙයින්ද, කෙළවරක් නොමැති කාලය හෙයින් ද, මහත් සේ පැතිරුණු හෙයින් ද, මහත් වූ කාමාධී ඕඝ හෝ සංසාර ඕඝයම හෝ කිසිකලෙකත් තරණය නොකරන්නාහුය. ඒකාන්තයෙන්ම එම ඕඝයාගේ පරතෙරට නොයන්නාහු යයි අර්ථයි.
සිව්වැන්නෙහි **අන්‍ධීකතා** යනු කාමයෝ නම් අන්‍ධනු වූ අයද අන්‍ධ කෙරෙත්.
දෙසූ පරිදි,
ලෝභියා යහපත නොදනියි. ලෝභියා ධර්මය නොදකියි. යම් පුද්ගලයෙකු ලෝභය ඉවසයිද එකල්හි අඳුර හා අන්‍ධභාවය වේ.
එහෙයින් කාමයෙන් අන්ධ නුවූ අය අන්ධ කරන ලද්දේනුයි අන්‍ධීකතායි. සෙස්ස අනතුරු සූත්‍රයෙහි යූ.සේමැයි. එහි මිනිසුන්ගේ පැවැත්ම භික්‍ෂූන් විසින් දැක භාග්‍යවතුන් වහන්සේට සැල කළහ. මෙහි භාග්‍යවතුන් වහන්සේ තමන්ම දක්නා ලදි යන මෙයම විශේෂයයි. ශාස්තෲන් වහන්සේ සැවතින් නික්ම දෙව්රමට වැඩම කරනුයේ අතරමග අචිරවතී නදියෙහි මත්ස්‍ය බන්ධකයන් විසින් අටවන ලද, කෙමිනට පිවිස ඉන් පිටවීමට නොහැකි බොහෝ මසුන් දිටි සේක. ඉන් මඳ වේලාවකට පසු එක් කිරිබොන වස්සෙක් ගවහඬ කොට ලුහුබැඳ, තනකිරි පිපාසාවෙන් ග්‍රීවය දිගුකොට මවගේ කලවා අතරත මුව එළවන්නහු දුටු සේක. ඉක්බිති භාග්‍යවතුන් වහන්සේ වෙහෙරට පිවිස පා ගල්වා, පනවන ලද උතුම් බුද්ධාසනයෙහි වැඩ හුන්නේ, පශ්චිම වස්තු ද්වයය, පළමුවැන්නට උපමා භාවයෙන් ගෙන මෙ උදන් ඇනූ සේක.
එහි **කාමන්‍ධා** යනු වස්තුකාමයන්හි ක්ලේශකාමයෙන් අන්ධ වූවාහු, ඇස් නොපෙනෙන සේ කළාහු, **ජාල සඤ්ජන්නා** යනු අන්‍ය ආත්මභාවයන්හි ස්වකීය ආත්මභාවයන්හිද, අධ්‍යාත්මික බාහිර ආයතනයන්හිද, ඒ හා ආශ්‍රිත ධර්මයන්හිද අතීත ආදී වශයෙන් භේද භින්න වූ, යට මතු වශයෙන් ඔබිනොබ ඉපැත්මෙන් ඇතුලත් භවයන්ට, අනර්ථ ගෙනඑනුයේම දැලක් වූ තෘෂ්ණාවෙහි සියුම් සිදුරු සහිත දැලෙන් පිරිවරන ලද, දියවිල වැසුනාහු, ගැටගැසුනාහු වසා පැතිර සිටියාහු වෙති. **තණ්හා ඡදන ඡාදිතා** යනු විලෙහි දිය දියසෙවෙල්වලින් වසා තබන ලද්දාක් මෙන් තෘෂ්ණාවෙන් වසන ලදුයේ, පද ද්වයයෙන්ම කාමච්ඡන්‍ද නීවරණයෙන් වළක්වන ලද කුසල් සිතෙහි වැළැක්ම දක්වයි.
**පමත්ත බන්‍ධුනා බද්ධා** යනු කෙලෙස් මාරයා විසින්ද දේවපුත්‍ර මාරයා විසින්ද බඳනා ලද යම්තැනක පටන් ක්ලේශමාරයා විසින් බඳනා ලදුයේද, එතැන් පටන් දේවපුත්‍ර මාරයා විසින්ද බඳනා ලදුයේ නම් වෙති. යූ.සේයි.
අහසෙහි සරණ යම් මළපුඩුවක් මනසෙහි සරයිද? ඉන් ඔබ පෙළන්නෙමි. ශ්‍රමණය ඔබ මාගෙන් නොමිදෙන්නෙහිය.
නමුචි, කණ්හ, පමත්තබන්‍ධු යන ත්‍රයය මාරයාගේ නාමයන්ය. දේවපුත්‍ර මාරයා වනාහි, ක්ලේශ මාරයා මෙන් අනර්ථයෙන් පමා වූ සත්ත්වයින් බන්ධනය කෙරේනුයි පමත්තබන්‍ධුයි. පමත්ත බන්‍ධනෙ බද්ධාතියි කියවති. එහි බන්‍ධනෙ යනු කාමගුණ බන්‍දනයෙහි යයි අර්ථයි. බද්ධා යනු සන්ධි නොකළ කුමක් මෙන්ද යත්, **මච්ඡාව කුමිනා මුඛෙ** යනු මත්ස්‍ය බන්‍ධකයා විසින් අටවන ලද, කෙමිනෙහි මුවින් පිවිසි මත්ස්‍යයෝ ඉන් බැඳුනාහු මරණයට එති. පැමිණෙති. එපරිද්දෙන්ම මාරයා විසින් අටවන ලද කාමගුණ බන්ධනයෙන් බන්ධනයට පත් මෙම සත්ත්වයෝ ජරා මරණයට පැමිණෙත්. **වච්ඡො ඛීර පකොව මාතරං** යනු යම්සේ කිරිබොන තරුණ වසුපැටියෙක් තම මව අනුව එයි. අනුව යේ. අනෙකෙක් එසේ නොඑයි. මෙසේ මාර බන්ධනයෙන් බැඳුනා වූ සත්ත්වයෝ සසර කැරකෙන්නාහු මරණයටම අනුව එති. අනුව යෙති. අජර වූ අමෘත නිර්වාණයට නොයෙතියි අදහසයි.
පස්වැන්නෙහි, සම්බහුලානං භික්ඛූනං පිට්ඨිතො පිට්ඨිතො යනු ආයුෂ්මත් ලකුණ්ටක භද්දිය තෙරහු එක් දිනක් බොහෝ භික්‍ෂූන් සමග කුඩා ගමක පිඬු පිණිස හැසිර කරන ලද බත්කිස ඇත්තේ, දිය රහිත කොට පසුම්බියෙහි බහා උරහිසෙහි එල්වා සිවුර නවා එයද වම් උරහිසෙහි තබා ප්‍රසාදජනක ඉදිරියට යාම් ආපසු යෑම්, ඉදිරිය බැලීම්, වටපිට බැලීම්, අත්පා වකුටු කිරීම් දිගහැරීම් යට බලන ලද ඇස් ඇති, මනා ඉරියව්වලින් යුක්ත වූයේ තමාගේ ස්මෘති, ප්‍රඥාවන්ගේ මහත්භාවය ප්‍රකාශ කරන්නාක් මෙන්, සිහිය හා මනා නුවණ මනාව පිහිටුවා සමාහිත සිතින් පියවරින් පියවර තබනුයේම යේ. යනුයේද එම භික්‍ෂූන් හා අසම්මිශ්‍රව එම භික්‍ෂූන්ගේ පසුපසින් යේ. කුමක් හෙයින්ද යත්, මිශ්‍රනොවී වාසය කිරීම සඳහාය. තවද එම ආයුෂ්මතුන්ගේ රුව නින්දා ලබන ලදුයේ, පරිභවයට සුදුසු වූයේ පෘථග්ජනයා හෙළා දකිති. තෙරහු එය දැන මොව්හු මා නිසා අකුසලයක් රැස් නොකෙරෙත්වායි පසුපසින් යයි. මෙසේ එම භික්‍ෂූහුද තෙරහුද සැවැතට පැමිණ වෙහෙරට පිවිස භාග්‍යවතුන් වහන්සේ යම්තැනෙක්හිද එහි එළැඹෙත්. එහෙයින් **තෙන ඛො පන සමයෙන ආයස්මා ලකුණ්ටක භද්දියො** යි ආදිය යූ.සේයි.
එහි **දුබ්බණ්ණං** යනු විරූපී, එයින් ඔහුගේ වර්ණ සම්පත්තියෙහිද, පෙනීම් සම්පත්තියෙහිද අභාවය දක්වයි. **දුද්දසිකං** යනු ප්‍රසාදවහ නොවන දැකුම් ඇති. එයින් ඔහුගේ අනුව්‍යඤ්ජන සම්පත්තියෙහිද, පෙනීම් සම්පත්තියෙහිද අභාවය දක්වයි. **ඔකොටිමකං **යනු මිටි. මෙයින් ශාරීරික වැඩීම් සම්පත්තියෙහි අභාවය දක්වයි. **යෙභුය්‍යෙන හි භික්ඛූනං භික්ඛූනං පරිභූත රූපං** යනු පෘථග්ජන භික්‍ෂූන් විසින් හෙළා දකින ලද රූප ඇතියේ. ඇතැම් ෂට් වර්ගීය ආදී පෘථග්ජන භික්‍ෂූහු එම ආයුෂ්මත්හුගේ ගුණ නොදන්නාහු, අත්, කන්, හිස්මුදුනේ කොණ්ඩය ආදීන් ගන්නාහු, ස්පර්ශ කරන්නාහු ක්‍රීඩා කරන්නාහු පරිභව කෙරෙත්. ආර්යයෝ හෝ කල්‍යාණ පෘථග්ජනයෝ එසේ නොකරති.
**භික්ඛු ආමන්තෙසි** යනු කවර හෙයිාන් අමතන ලදද යත්, තෙරුන්ගේ ප්‍රකාශ කිරීමට, මෙම භික්‍ෂූහු මපුත්ගේ මහානුභාවත්වය නොදනිත්. එහෙයින් ඔහුට පරිභව කරත්. එය ඔවුන්ට බොහෝ කලක් අහිත පිණිස දුක් පිණිස වන්නේය. එහෙයින් මම මොහුගේ ගුණ භික්‍ෂූන්ට ප්‍රකාශකොට පරිභවයෙන් ඔහු මුදවන්නෙමියි භාග්‍යවතුන් වහන්සේට මෙබඳු සිතෙක් වූයේය.
**පස්සථ නො** දක්නහුද, **න ච සා සමාපත්ති සුලභ රූපායා තෙන භික්ඛුනා අසමාපන්ත පුබ්බා** යනු රූප සමවත්, අරූප සමවත්, බ්‍රහ්මවිහාර සමවත්, නිරෝධ සමවත්, ඵල සමවත් යන මෙබඳු ප්‍රභේද ඇති, ශ්‍රාවක සාධාරණ වූ යම්කිසි සමවත්හු වේද, ඒවා අතර එක් සමවතක් හෝ සුලභ රූප නොවේ. දුර්ලභය. එම ලකුණ්ටක භද්දිය භික්‍ෂුව විසින් නොසමවන් විරූ එබඳු සමවතක් නොමැතිමය. එයින් ඔහුට **මහිද්ධිකො මහානුභාවොයි** යමක් යූ.සෙයිද, එහි මහර්ධිකතාවය ප්‍රකාශ කරයි. දැන් මහානුභාවතාවය ප්‍රකාශ කරන්ට **යස්සත්‍ථාය** ආදිය වදාළහ. එය යට යූ.සේමය. මෙහිද භාග්‍යවතුන් වහන්සේ ‘එසො භික්ඛවෙ භික්ඛු’ යනාදියෙන්, මහණෙනි, මෙම භික්‍ෂුව මෙතෙම නොමනා පැහැ ඇත්තේය. නොමනා දැකුම් ඇත්තේය. අඟුටුමිටිය. භික්‍ෂූන්ගේ පිටුපසින් එයි යයි එතෙකින් හෙළා නොදැකිය යුතුය. තවද ශ්‍රාවකයෙකු විසින් පැමිණිය යුතු යම්කිසිවක් ඇත්ද, ඒ සියල්ල ඔහු විසින් අනුප්‍රාප්තය. මහත් සෘද්ධි ඇත. මහානුභාව ඇත. එහෙයින් ඔහු ගල් කුඩයක් මෙන් ගරුකොට බලන්නේය. එය ඔබලාට බොහෝකලක් හිත පිණිස, සුව පිණිස වන්නේ යයි දක්වයි.
**එතමත්‍ථං විදිත්‍වා** යනු එම ආයුෂ්මත් ලකුණ්ටක භද්දියගේ මහර්ධිකතා, මහානුභාවතා ආදී භේද වූ ගුණ රැස සර්වාකාරයෙන් දැන, එකරුණ දැක්වීමට මෙ උදන් ඇනූ සේක.
එහි **නෙලග්ගො** යනු දොස ඵලයයි කියයි. ඔහුට දොසක් නැත්තේනුයි නෙලයි. එය කිමෙක්ද? සුපිරිසිදු සීලයයි. එය වනාහි නිර්දෝෂාර්ථයෙන් ඵලයක් නැතැයි අදහස් කරන ලදි. එම නෙලයට ප්‍රධාන වූ අග්‍ර මාර්ගය ඔහුටනුයි = **නෙලග්ගො**යි. එය යමක් රථයයැයි කියයිද? එය හා සම්බන්ධයි. එහෙයින් සුපිරිසිදු සීලග්ග යැයි අර්ථයි. මෙහි අර්හත්ඵල සීලයයි. සුදු වැස්ම එයටනුයි **සෙත පච්ඡාදොයි**. පච්ඡාදො යනු රථය මතුයෙහි ඇතිරිය යුතු කම්බිලි ආදියයි. එය වනාහි ඉතා පිරිසිදු සුදු භාවයෙන් සුදු හෝ රත් නිල් ආදීන් අතර එක්තරා එකක් වේ. මෙහි වනාහි අර්හත්ඵල විමුක්තිය අදහස් කරන ලද හෙයින් සුපිරිසිදු බව අරබයා සෙත පච්ඡාදොයි යූ.සේයි. අන් තන්හි ‘රථො සෙත පරික්ඛාරොයිද යෙදේ. එක් සිහිය නමැති අරය ඔහුටනුයි **එකාරොයි වත්තති** යනු පවතියි. **රථො** යනු තෙරුන්ගේ ආත්මභාවය සඳහා කියයි.
**අනීඝං** යනු නිදුක්, කෙලෙස් කැළඹීම් විරහිතයයි අර්ථයි. **ආයන්තං** යනු බොහෝ භික්‍ෂූන්ගේ පසුපසින් පැමිණෙන්නා වූ, **ඡින්තසොතං** යනු සිඳ දමන ලද ශ්‍රෝතස් ඇතියේ, ප්‍රකෘති රථයෙහි සුවසේ පැවැත්ම සඳහා අක් ශීර්ෂයන්හි නැබෙහිද, තවරන ලද ගිතෙල් ආදීන්ගේ ශ්‍රොතස ගැලීම, ගලාබැස්ම වෙයි. එහෙයින් එය නොසන්සුන් ශ්‍රෝතස් නම් වේ. මෙය වනාහි සතිස් ශ්‍රොතසුන්ගේ ශේෂ රහිතව ප්‍රහීණ කළ හෙියන් සුන් ශ්‍රෝතස් නම් වේ. එම සුන් ශ්‍රොතස, ඔහුට බැඳුම් නැත්තේනුයි **අබන්‍ධනං**යි. රථයෙහි තට්ටු ලෑල්ල, රෝද සම්බන්ධ කරන අලවංගුව සමග නිසල බව කිරීම සඳහා බොහෝ බන්ධනයන් වෙත්. එය සමග එය සම්බන්ධයි. මොහු වනාහි සියලු සංයෝජන බන්ධනයන්ගේ ශේෂ රහිතව ක්‍ෂය කරන ලද හෙයින් බන්ධන රහිතයි. එම නොබැඳීම. **පස්ස** යනු භාග්‍යවතුන් වහන්සේ තෙරුන්ගේ ගුණයන් කෙරෙහි සොම්නසට ප්‍රාප්ත වී තමාට කියයි.
මෙසේ භාග්‍යවතුන් වහන්සේ ආයුෂ්මත් ලකුණ්ටක භද්දිය අර්හත් ඵල ශීර්ෂයෙන්, යහපත් රෝදයක්, අර්හත්ඵල විමුක්තියෙන් වියනක් සහිත මෙන් කොට මනාව පිහිටි හෙයින්, කෙලෙස් ගෙවී යාම් අභාවයෙන් අපරීක්‍ෂොභ ලෙසින්ද, තෘෂ්ණා තැවරීම් නොමැති හෙයින් නොතැවරීම් ලෙසින්ද, සංයෝජනාදීන්ගේ අභාවයෙන් බැඳුම් රහිත මනාව පිළියෙල කළ, මනාව යොදන ලද, උසස් පැවතුම් ඇති රථයක් කොට දක්වයි.
සවැන්නෙහි **අඤ්ඤාකොණ්ඩඤ්ඤ** යන මෙහි කොණ්ඩඤ්ඤ යනු එම ආයුෂ්මත්හුගේ ගෝත්‍රයෙන් පැමිණි නාමයයි. ශ්‍රාවකයින් අතර සියල්ලට ප්‍රථම ආර්ය සත්‍යයන් ප්‍රතිවේධ කළේනුයි භාග්‍යවතුන් වහන්සේ විසින් ‘පින්වත්නි, ඒකාන්තයෙන් කොණ්ඩඤ්ඤ දැනගත්තේය’යි දේශිත උදාන වචන වශයෙන්ද, තෙරහු සස්නෙහි අඤ්ඤා කොණ්ඩඤ්ඤ යයිම පැනුනහ. **තණ්හා සංඛය විමුත්ති** යනු තෘෂ්ණාව ගෙවී යයි. ප්‍රහීණ වේ. මෙහිනුයි තණ්හා සංඛයොයි. නිර්වාණයයි. එම තෘෂ්ණා ප්‍රහාණයෙහි විමුක්තිය තෘෂ්ණාව හෝ ගෙවයි. ප්‍රහීණ වේ. එය කරණකොට ගෙනනුයි තෘෂ්ණා සංඛයොයි. ආර්ය මාර්ගයයි. එයට ඵලය වූ කෙළවර වූ හෝ විමුක්ති යනුයි තණ්හා සංඛය විමුක්තිය. වෙනස් නොකළ හැකි ආකාරයෙන් අර්හත්ඵල සමවතයි. එය ප්‍රත්‍යවේක්‍ෂා කරමින් හුන්නේ වේ. මෙම ආයුෂ්මත් තෙමේ වනාහි බහුලව ඵලසමවතට සමවදියි. එහෙයින් මෙහිද එසේ කළේය.
**එතමත්‍ථං විදිත්‍වා** යනු එම අඤ්ඤා කොණ්ඩඤ්ඤ තෙරුන්ගේ මාර්ගඵල ප්‍රත්‍යවේක්‍ෂණය දැන, එකරුණ දැක්වීමට මෙ උදන් ඇනූ සේක.
එහි **යස්සමූල ඡමානත්‍ථි** යනු යම් ආර්ය පුද්ගලයෙකුට ආත්මභාව නමැති වෘක්‍ෂයට මුල් වූ අවිද්‍යාවද එහි පිහිටීමට හේතු වූ ආශ්‍රව නීවරණ නුනුවණින් මෙනෙහි කිරීම් සංඛ්‍යාත භූමියද, පෘථුවියද නැත්ද, අග මගින් මුලිනුපුටා දමන ලද හෙයිනි. **පණ්ණා නත්‍ථි කුතො** **ලතා** යනු වැල් නැත. එසේනම් කොළ කොයින්දැයි පද සම්බන්ධයයි. මාන අතිමානාදී ප්‍රභේද වූ, අතු, කුඩා අතු සංඛ්‍යාත වැල්ද නැත. මද ප්‍රමාද, මායා, සාඨෙය්‍ය ආදී කෙසේවත් නොලැබේ යන අර්ථයි. නොහොත් ‘කොළ නැත. වැල් කොයින්ද?’ යන රුක් අංකුරයක් (කුඩා පැලයක්) වැටෙනකල්හි පළමුව කොළ වැටෙත්. පසුව අතු කුඩා අතු සංඛ්‍යාත වැල් යයි කොට යූ.සේයි. එහි යමෙකුට ආර්යමාර්ග භාවනාවගේ නොමැති කල්හි ඉපැත්මට සුදුසු වූ, ආත්මභාව වෘක්‍ෂයාගේ ආර්ය මාර්ගයෙන් වඩන ලද හෙයින්, යම් අවිද්‍යා සංඛ්‍යාත මුලක් වේද, එහි පිහිටීමට ස්ථාන වූ ආශ්‍රවාදිය නැත්ද? මෙහි මුල ග්‍රහණයෙන්ම මුල් කරුණෙහි ඇති අවිද්‍යාවගේ පිහිටීමෙන් වන කර්මයද, එය නොමැති කල්හිද ගන්නා ලද්දේමයයි දතයුතුය. කර්ම බීජයන් නොමැති කල්හිද එයට හේතු වූ විඤ්ඤාණංකුරයද, විඤ්ඤාණාංකුර හේතුවෙන්, නාමරූප සලායතන සංඛ්‍යාත කොළ, සාඛාදීහුද නූපදින්නාහුම වෙති. එහෙයින් යමෙකු හට අත්බවට මුල් වූ භූමියක් නැද්ද? කොළ නැද්ද, වැල් නැද්දැයි යූ.සේයි.
**තං ධීරං බන්‍ධනා මුත්තං** යනු ඒ සිව්වැදෑරුම් යහපත් ප්‍රධන් වීර්ය යෝගයෙන් දිනූ මරහු හෙයින් නුවණැත්තා එයින්ම සියලු කෙලෙස් අභිසංස්කාර බන්ධනයන්ගෙන් මිදුණේය. **කොතං නින්‍දිතුමරහති** මෙහි තං යනු නිපාත මාත්‍රයයි. මෙසේ සියලු කෙලෙසුන්ගෙන් මිදුනා වූ, සීලාදී උතුම් ගුණයෙන් යුක්ත වූ, කවර නම් ප්‍රාඥ ස්වභාව ඇත්තෙක්, නින්දා කරන්ට ගර්හා කරන්ට සුදුසු වේද, නින්දාවට භාජන විය යුතු කරුණු නොමැති හෙයිනි. **දෙවාපි නං පසංසන්ති** යනු ඒකාන්තයෙන් දිව්‍ය ශක්‍ර ආදී ගුණ විශේෂ දන්නා අය (අපි ශබ්දයෙන්) මනුෂ්‍යයෝ ද, ක්‍ෂත්‍රිය පණ්ඩිතාහුද පසසති. වැඩිපුර කවර කථාද? **බ්‍රහ්මුනාපි පසංසිතො** මහා බ්‍රහ්මයා විසින්ද. අනෙකුත් බ්‍රහ්ම, නාග, යක්‍ෂ, ගාන්ධර්වාදීන් විසින්ද ප්‍රශංසිතය. ස්තුති කරන ලද්දේමය.
සත්වැන්නෙහි **පපඤ්ච සඤ්ඤා සංඛා පහානං** යනු පමා කෙරෙත්. යම්තැනෙක්හි තමහට උපන් එම කෙලෙස් සිතිවිලි පරම්පරාව පතුරුවති. කලක් තබත්නුයි පපඤ්චයි. ක්ලේශයෝය. විශේෂයෙන් රාග, ද්වේෂ, මෝහ, දෘෂ්ටි, මාන ආදීන්ය. එසේම යූ.සේයි -
රාග පපංචය, ද්වේෂ පපංචය, මෝහ පපංචය, දෘෂ්ටි පපංචය, තෘෂ්ණා පපංචය, මාන පපංචයැයි.
තවද කිලිටි අර්ථය ප්‍රපංචාර්ථයයි. කසල අර්ථය ප්‍රපංචාර්ථයි. එහි රාග ප්‍රපංචයට සුභ සංඥාව නිමිත්තයි. ද්වේෂ ප්‍රපංචයට ක්‍රෝධය වස්තුවයි. මෝහ ප්‍රපංචයට ආශ්‍රවයෝය. තෘෂ්ණා ප්‍රපංචයට වේදනාවයි. දෘෂ්ටි ප්‍රපංචයට සංඥාවයි. මාන ප්‍රපංචයට විතර්කය නිමිත්තයි. එම ප්‍රපංචයන් සමග එකට යෙදුණ සංඥාව ප්‍රපඤ්ච සංඥාවයි. ප්‍රපංච සංඥාවන්ගේ සංඛ්‍යාව, භාග, කොටස් ප්‍රපඤ්ච සංඥා සංඛායි. අර්ථ වශයෙන් වනාහි නිමිත්ත සමග වූ, එම ක්ලේශයට පක්ෂ වූ කෙලෙස් සමූහයයි. මෙහි සංඥා ග්‍රහණය ඒවා සාධාරණ හේතු භාවයෙහි (ප්‍රපංච සංඛ්‍යාවෝ සංඥා උත්පත්ති හේතුකොට ඇතැයි යූ.සේයි.) ඒවාහි ප්‍රහාණයයි. ඒ ඒ මාර්ගයෙන් රාගාදී කෙලෙසුන්ගේ නැසීම යයි අර්ථයි.
එකල්හි වනාහි භාග්‍යවතුන් වහන්සේ අතීත නොයෙක් කෝටි ලක්‍ෂ සංඛ්‍යාත තම උත්පත්තීන්හි අනර්ථයට හේතු වූ කෙලෙස් මෙම අවසන් භවයෙහි ආර්ය මාර්ගයෙන් බෝමැඩ මුල්හිදී අනුසහිත කෙලෙස් ප්‍රහීණ කල්හි ප්‍රත්‍යවේක්‍ෂා කොට කෙලෙස් චරිත සත්ව සන්තානයන්ද, රාගාදී කෙලෙසුන්ගෙන් කිළිටි වූයේ, කැඳ පිරුණු ලබුගෙඩියක මෙන් ද, මෝරු පිරුණු සැළියක් මෙන්ද, චුරුණු තෙල් පොඟවන ලද කඩමාල්ලක් මෙන්ද නිදහස් කිරීම ඉවත්කිරීම දුෂ්කර බව දැක, මෙසේ මෙම ග්‍රහණය නම් කෙළවරක් නොමැති කාලයක සිට භාවිතා කරන ලද මාගේ කෙලෙස් වට ශේෂ රහිතව ප්‍රහීණ වූයේ විශ්මයකි. මනාව ප්‍රහීණ වූයේ යයි උපන් ප්‍රීති ප්‍රමෝද්‍ය ඇත්තේ උදන් ඇනූ සේක. එහෙයින් **අථඛො භගවා අත්තනො පපඤ්ච සඤ්ඤා සංඛා පහානං විදිත්‍වා තායං වෙලායං ඉමං උදානං උදානෙසියි** යූ.සේයි.
එහි **යස්ස පපඤ්චා ඨිතිචනත්‍ථි** යනු යමෙකුට යැයි භාග්‍යවතුන් වහන්සේ තමාම අනෙකා මෙන් කොට නිර්දේශ කරයි. යම් අග්‍ර පුද්ගලයෙකුගේ කියන ලද ලක්‍ෂණ ඇති ප්‍රපංච ඔවුන් විසින් නොකරන ලදද, සසරෙහි සිටීමද නැත. නෙත්තියෙහි වනාහි ඨිති නම් අනුසය යැයි යූ.සේයි. අනුසයද භව පැවැත්මෙහි මූලය. සත්ත්වයින් සසර ප්‍රමාද කෙරෙත්නුයි පපංචයි. පපංචඨිතියිද පාඨයි. එහි අර්ථය, පපංචයන්ගේ සිටීම, විද්‍යමානත්වය මාර්ගයෙන් නොසිඳීම ප්‍රපංච සිටීමයි. ප්‍රපංචයම හෝ ඉතිරි කුසල්, අකුසල් විපාකයන්ගේ පැවැත්මෙහි හේතු භාවයෙන් වෘත්තයෙහි සිටීම හෝ පපංචයිතියි. එය යම් පුද්ගලයෙකුට නැද්ද? **බන්‍ධානං පලිඝංච වීතිවත්තො **යනු යමෙක් බන්ධනාර්ථයෙන් බන්‍ධනයක් හා සමාන හෙයින් බන්‍ධයැයි ලද නම් ඇති තෘෂ්ණා දෘෂ්ටීහු නිර්වාණ නගර ප්‍රවේශය වළක්වන හෙයින් බාධා කිරීම් සමාන හෙයින් බාධා සංඛ්‍යාත අවිද්‍යාවද ඉක්මවන ලදුයේ ඉතා සියුම් වූද කෙලෙස් ප්‍රහාණයෙන්, විශේෂයෙන් ඉක්මවන ලදුයේ, සමහරු වනාහි ක්‍රෝධය යැයිද කියති. එය නොගත යුතුය. එය වනාහි අනෙකා කෙරෙහි ඇලේයයි කියන ලද හෙයිනි.
**තං නිත්තණ්හං මුනිං චරන්තං** යනු හැම අයුරින්ම තෘෂ්ණා අභාවයෙන් තෘෂ්ණා රහිත වූයේ දෙලෝ මනින හෙයින් තමාගේ හා අනෙකාගේ යහපත මනින හෙයින් ද මුනි තෙම ඒකාන්තයෙන්ම සියලු සත්ත්ව හිත පිණිස සිව් ඉරියව්වෙන්ගෙන් නොයෙක් සමවත්හි හැසිරීම්වලින් අනෙකා හා සාධාරණ නුවූ ඥාන චාරයෙන් හැසිරෙන්නාහු, **නව** **ජානාති සදෙවකොපි ලොකො** යනු දෙවියන් සහිත, බ්‍රහ්මයින් සහිත උපත් සහිත සියලු සත්වලෝකයා කිසිකලෙකත් අවමන් නොකරයි. පරිභව නොකරයි. ඉක්බිති මොහුම ලෝකයෙහි අග්‍රය. ශ්‍රේෂ්ඨය. උතුම්ය. පවර යැයි ගරුකරනුයේ සකස්ව පූජා සත්කාරයෙහි නිරත වේ.
අටවැන්නෙහි **අජ්ඣත්තං** යන මෙහි මෙම අජ්ඣත්ත ශබ්දය ඡ අජ්ඣත්තිකානි ආයතනානි ආදීන්හි අජ්ඣත්තජ්ඣයෙහි ආයේය. අජ්ඣත්තා ධම්මා අජ්ඣත්තංවා අජ්ඣත්තංවා කායෙ කායානුපස්සී යනාදීන්හි ස්වකීය අධ්‍යාත්මයෙහි, සබ්බ නිමිත්තානං අමනසිකාරා අජ්ඣත්තං සුඤ්ඤතං උපසම්පජ්ජ විහරති ආදීන්හි විෂයධ්‍යාත්මයෙහි ඓශ්වර්යය ස්ථානයෙහි යැයි අර්ථයි. ඵල සමවත් වනාහි බුදුවරුන්ගේ ඓශ්වර්ය ස්ථාන නමැ. තෙනාන්‍ද භික්ඛුනා තස්මිං යෙව පුරිමස්මිං සමාධි නිමිත්තෙ අජ්ඣත්තමෙව චිත්තං සණ්ඨපෙතබ්බං ආදීන්හි ගොචරධ්‍යාත්මයෙහිම දතයුතුය. මෙහිද ගෝචරධ්‍යාත්මයෙහිම දතයුතුය. එහෙයින් **අජ්ඣත්තං** යනු ගෝචරධ්‍යාත්ම වූ කමටහන් අරමුණෙහි යැයි යූ.සේයි. **පරිමුඛං** යනු අබිමුව **සුපට්ඨිතාය** යනු මනාව එළවන ලද කය අනුව ගිය සිහියෙන්, මෙහි සති ශීර්ෂයෙන් ධ්‍යානය යූ.සේයි. මෙය යූ.සේයි. අධ්‍යාත්ම කය අනුව බැලීම් සිහිය පිහිටුවීම් වශයෙන් මනාව ලබන ලද උදාර ධ්‍යානයට සමවැද
මෙම තෙරහු භාග්‍යවතුන් වහන්සේ සැවැත්නුවර වැඩවාසය කරන කල්හි, එක් දිනක් සැවැත්නුවර පිඬු පිණිස හැසිර පසුබත, පිණ්ඩපාතයෙන් පෙරළා පැමිණියේ, වෙහෙරට පිවිස භාග්‍යවතුන් වහන්සේට වත් දක්වා, දිවාස්ථානයෙහි දිවා විහරණය සඳහා වැඩහුන්නේ නොයෙක් සමාපත්තීන්ගෙන් දහවල් කාලය ඉක්මවා සවස් කලැ විහාර මධ්‍යයට බැස භාග්‍යවතුන් වහන්සේ ගඳකිළියෙහි වැඩහුන්නේ, භාග්‍යවතුන් වහන්සේ කරා එළැඹීමට තවමත් නොකල්යයි ගඳකිළියට නුදුරෙහි, එක්තරා රුක්මුලෙකැ කල් පිරිසිඳීම කොට කියන ලද සමවතට සමවැද හුනි. ශාස්තෲන් වහන්සේ එසේ හුන්නහු, ගඳකිළියෙහි වැඩහුනුයේම දිටි සේක. එහෙයින් **තෙන ඛො පන සමයෙන ආයස්මා මහා කච්චායනො -පෙ- සුපට්ඨිතායායි** යූ.සේයි.
**එතමත්‍ථං විදිත්‍වා** යනු ආයුෂ්මත් මහාකච්චායන තෙරුන්ගේ එම සතිපට්ඨාන භාවනා වශයෙන් අවබෝධ කළ ධ්‍යානය පාදකකොට, සමවැදීම සර්වාකාරයෙන් දැන එකරුණ පැහැදිලි කිරීමට මෙඋදන් ඇනූ සේක.
එහි **යස්ස සියා සබ්බදා සති සතතං කායගතා උපට්ඨිතා** යනු යම් ආරබ්ධ විදර්ශකයෙකු හට එක්දිනක් කොටස් සයක් කොට, සියලුම කල්හි නාමරූප භේදයෙන් දෙවැදෑරුම් වූද, ශරීරය පිළිබඳ, ශරීරය අරමුණුකොට පස්වැදෑරුම් උපාදාන ස්කන්ධයන්ගේ අනිත්‍යාදී මෙනෙහි කිරීම් වශයෙන් නිතර, නිරන්තරයෙන් සත්‍යාවබෝධයෙහි යෙදෙන්නාක් මෙන්, සිහිය එළැඹ සිටියේ වේද?
මේ ආයුෂ්මත් තෙමේ, ශරීරය පිළිබඳ සිහිය පැවැත්වීමේ කමටහන් වශයෙන් ධ්‍යාන උපදවා, එය පාදක කොට කායානුපස්සනා සීවටන් මුවින් විවසුන් පිහිටුවා අර්හත්වයට පැමිණියේය. හෙතෙම පසුකල්හිද බොහෝසෙයින් එම ධ්‍යානයට සමවැද නැගිට එසේම විදර්ශනා කොට ඵල සමවතට සමවදියි. ඒ මෙම ආයුෂ්මත් තෙමේ යම් ආකාරයකින් අර්හත්වයට පැමිණියේද, එම ක්‍රමය දක්වන්නා වූ ශාස්තෲන් වහන්සේ ‘යමෙකුට හැමවිටම කායගතා සතිය එළඹ සිටින්නේ වේදැ’යි වදාරා එහි වැටහෙන ආකාරය පැහැදිලි කරන්ට, **නො චස්ස නොච මෙසියා න භවිස්සති නච මෙ භවිස්සති **යි වදාළේය.
එහි අර්ථය දෙ අයුරකින් දතයුතුය. සම්මර්ශනයෙන්, පූර්වභාග වශයෙන් හා සම්මර්ශන කාල වශයෙනි. ඒවාහි පූර්වභාග වශයෙන් පළමුව, නොචස්ස නොච මෙ සියා යනු අතීත කාලයෙහි ක්ලේශ කර්ම මා හට **නො චස්ස** නොවී නම්, මේ වත්මන් කලැ මෙම ආත්මභාවය **නොචමෙසියා** මට නූපදින්නේය. යම්හෙයකින් මා හට අතීත කර්මක්ලේශ වූහුද, එහෙයින් ඒ නිමිතිකොට දැන් මා හට මෙම ආත්මභාවය පවතියි. **න භවිස්සති නච මෙ භවිස්සති** යනු මේ අත්බැව්හි ප්‍රතිපක්‍ෂතා පහවීමෙන්ම ක්ලේශ කර්ම නොවන්නේය. නූපදින්නේය. මත්තෙහි විපාක වට මා හට නොවන්නේය. මට නො පවතින්නේය. මෙසේ කාලත්‍රයයෙහි මා හට මේ කර්ම ක්ලේශ හේතුවෙන් හටගත් ආත්මභාව සංඛ්‍යාත ස්කන්ධ පංචකය හටගති. ඊශ්වර නිර්මාණ වශයෙන් නොවේ. මට යම්සේද සියලු සත්ත්වයින්ට එසේයයි ප්‍රත්‍යය සහිත නාමරූප දර්ශනය ප්‍රකාශකරන ලද්දේ වේ.
සම්මර්ශන කාල වශයෙන් වනාහි **නො චස්ස නොච මෙ සියා** යනු යම්හෙයකින් මෙම ස්කන්ධ පංචකය හටගෙන පැවත නොවීම් (නොපැවතීම්) අර්ථයෙන් අනිත්‍යය. නිතර තදින් පීඩා කරන අර්ථයෙන් දුක්ය. තම වසයෙහි නොපවත්නා අර්ථයෙන් අනාත්මයි. මෙය ස්කන්ධ පංචකයෙන් නිදහස් වූයේ නොවේ. ඉදින් එය එසේනම් මෙය ආත්මය නම් වේද, නොවේමය. කිසිවක් **නො චස්ස **නොවන්නේය. මෙසේ ඇතිකල්හි, **නොච මෙ සියා** මා සතු කිසිවක් නොවන්නේය. **න භවිස්සතීති **තමා කෙරෙහිම විය යුතුය. යම්සේ මෙම නාමරූප වත්මනැ පවතීද? අතීතයෙහිද ආත්මනීයත්වයෙන් ශූන්‍යය. මෙසේ නොවන්නේය. **න මෙ භවිස්සති** අනාගතයෙහිද ස්කන්ධ විනිර්මුක්ත ආත්මයක් නම් කිසිවෙකුටත් නොවන්නේය. මට හටද නොවන්නේය. නොපවතින්නේය. ඉක්බිති මෙසේ කිසි පළිබෝධ හේතුවක් මා හට නොවන්නේය. මත්තෙහිද ආත්මනීය නම්වූ කිසිවක් මා හට නොවන්නේ යයි මින් තෙකල්හි ගතයුතු දැයක අභාව හෙයින් මාගේ යයි ගතයුතු දැයක අභාවය දක්වයි. ඉන් සිව්කොන් ශූන්‍යතාවය ප්‍රකාශ කරන ලද්දේ වේ.
**අනුපුබ්බ විහාරි තත්‍ථසො** යනු මෙසේ තෙකල්හිම ආත්ම, ආත්මනීය ශූන්‍යතාවයෙහි පිහිටි සංස්කාරගතයන් මනාව බලනුයේ, අනුක්‍රමයෙන් උදයව්‍යය ඥානාදී විදර්ශනා ඥානයන් උපදනා කල්හි අනුපූර්ව විදර්ශනා විහාර වශයෙන් අනුපූර්ව විහාරයෙක් වූයේ, **කාලෙනෙව තරෙ විසත්තිකං** යනු මෙසේ විදර්ශනාව මස්තකප්‍රාප්ත කොට සිටි එම යෝගාවචර තෙමේ ඉන්‍ද්‍රිය මුහුකුරා ගියකල්හි, වුට්ඨානගාමිනී විදර්ශනාවෙන් මාර්ගයෙන් උගුලුවා නොදැමූ කල්හි, ආර්ය මාර්ගෝත්පත්ති කල්හි සියලු භවත්‍රයයාගේ බැමි තුනීකරන හෙයින් විසත්තිකා සංඛ්‍යාත තෘෂ්ණාව තරණය කරන්නේය. මනාව තරණය කොට පරතෙර සිටින්නේ යයි අදහසයි.
මෙසේ භාග්‍යවතුන් වහන්සේ රහත් බව දැක්වීමෙන් ආයුෂ්මත් මහා කච්චායන තෙරුන්ගේ අර්හත්වෝත්පත්ති සඳහා මෙඋදන් ඇනූ සේක.
නවවැන්නෙහි **මල්ලෙසු** යනු මල්ල නම් ජනපදවාසී රජ කුමාරවරු, ඔවුන්ගේ නිවාසය වූ එකම ජනපදය, ආරෝපනය අනුව මල්ලයැයි කියයි. එම මල්ල ජනපදයෙහි ලෝකයෙහි යමක් මල්ලයැයි කියයිද එයයි. සමහරු වනාහි මාලයන්හි යයිද කියවති. **චාරිකං චරමානො** යනු ඉක්මන් නොවූ චාරිකා වශයෙන් මහා මණ්ඩල දනව් සැරියෙහි සරනුයේ, **මහතා භික්ඛු සංඝෙන** යනු නොපිරිසිඳි ගණනින් යුත් මහත් ශ්‍රමණ ගණයා විසින්, එකල්හි භාග්‍යවතුන් වහන්සේට මහා භික්‍ෂු පිරිවරක් වූයේය. **ථූනං නාම මල්ලානං බ්‍රාහ්මණ ගාමො** යනු නැගෙනහිර හා දකුණු දිසාවට මධ්‍යම දේශයට සීමා ස්ථානයෙහි ථූන නමැති බ්‍රාහ්මණයන් බහුල හෙයින් එම බමුණුගම, **තදවසරි**, එහි වැඩවදාළ සේක. ථූන නම් මාර්ගයට සම්ප්‍රාප්ත වීයයි අර්ථයි. **අස්සොසුං **යනු ඇසූහ. ශ්‍රෝතද්වාර සම්ප්‍රාප්ත වචන ඝෝෂා අනුසාරයෙන් දැනගත්හයි අර්ථයි. **ඛො** යනු පද පූරණයෙහි නිපාතයි. අවධාරණාර්ථයෙහි හෝ නිපාතයි. එහි අවධාරණාර්ථයෙන් ඇසුවෝමහුය. ඔවුන්ට ශ්‍රවණාන්තරායයක් නොවීය. පද පූරණයෙන් පද බ්‍යඤ්ජන සිලිටිභාව මාත්‍රයමය. **ථූණෙය්‍යතා** යනු ථූන නම් ගම්වාසීහු, බ්‍රාහ්මණ ගහපතිකා යනු මෙහි වේදය හදාරත් නුයි බ්‍රාහ්මණායි. මන්ත්‍ර සජ්ඣායනා කරත් යයි අර්ථයි. මෙය වනාහි උපතින් බ්‍රාහ්මණයන්ගේ යනු නිර්වචනයයි. ආර්යයෝ වනාහි බහා තැබූ පාප හෙයින් බ්‍රාහ්මණ යැයි කියති. **ගහපතිකා** යනු ක්‍ෂත්‍රිය, බ්‍රාහ්මණයන් හැර යම්කිසි ගිහිගෙය මධ්‍යයෙහි වසන්නවුන් කියති. විශේෂතාවෙන් වෛශ්‍යයෝයි. බ්‍රාහ්මණයෝ ද ගෘහපතීහු ද බ්‍රාහ්මණ ගහපතිකායි.
දැන් මෙහි යමක් ඔව්හු ඇසූහුද එය දක්වන්ට **සමණො ඛලුභො ගොතමො** යනාදිය යූ.සේයි. එහි සන්සිඳවන ලද පාප හෙයින් ශ්‍රමණයයි දතයුතුය. ඔහුගේ පාපී අකුසල ධර්ම සංසිඳවන ලද්දේ වේ ආදිය යූ.සේයි. භාග්‍යවතුන් වහන්සේද, ඉතා උතුම් ආර්ය මාර්ගයෙන් සර්වප්‍රකාරයෙන් සන්සිඳවන ලද පව් ඇත්තේය. එහෙයින් එතුමාණන් වහන්සේට සත්‍ය වූ ගුණ අවබෝධ කරන ලද හෙයින් යම් මේ ශ්‍රමණයැයි නාමයක් වේද එය යෙදේ. **ඛලු** යනු අනු සුවාර්ථයෙහි නිපාතයි. **භො** යනු බ්‍රාහ්මණ ජාතිකයින්ට උපතින් හටගත් ඇමතීම් මාත්‍රයකි. හෙතෙම භොවාදී නම් වේ. ඉදින් වේද ඇලීම් සහිතව වේයයි යූ.සේයි. **ගොතමො** යනු ගෝත්‍ර වශයෙන් භාග්‍යවතුන් වහන්සේ වර්ණනා කිරීමයි. එහෙයින් සමණො ඛලු භො ගොතමො යනු ශ්‍රමණයන් වහන්සේ වනාහි පින්වත් ගෞතමයාණෝ යයි මේ මෙහි අර්ථයයි. **සක්‍යපුත්තො** යනු මෙය වනාහි භාග්‍යවතුන් වහන්සේගේ උසස් කුලය විදහා දැක්වීමයි. **සක්‍යකුලා පබ්බජිතො** ශ්‍රද්ධාවෙන් පැවිදි වූ බව දැක්වීමයි. සමහරු වස්තුව අහිමිවීමෙන් නොමඬනා ලද්දේ, වස්තුව ක්‍ෂය නොවූයේම එම කුලය අත්හැර නෛෂ්ක්‍රම්‍යය අවබෝධ කිරීම සඳහා ශ්‍රද්ධාවෙන් පැවිදි වූයේ යයි යූ.සේයි. **උදපානං තිණස්සච භුසස්සච යාව මුඛතො පූරෙසුං** යනු ජල පානය කරන ළිඳ, තණකොළිනුත් පිදුරුවලිනුත් මුවවිට තෙක්ම වැඩූහ. තෘණාදිය බහා ළිඳ වැසූහයි අර්ථයි.
එම ගමට පිටතින් භාග්‍යවතුන් වහන්සේ මඩනා මගෙහි බමුණන්ගේ පරිභෝජන සඳහා වූ එක් ළිඳක් වූයේය. එය හැර එහි සියලු ළිං වැව් ආදී දිය පවත්නා ස්ථාන එකල් වියලුනාහු දිය රහිත වූහ. එකල්හි තෙරුවන්හි නොපහන් මසුරු ප්‍රකෘතික ථූනෙය්‍යකයින් භාග්‍යවතුන් වහන්සේගේ වැඩම කිරීම අසා, ඉදින් ශ්‍රමණ ගෞතමයන් වහන්සේ මෙගමට පිවිස දෙතුන් දිනක් වාසය කරන්නේ නම් මෙම සියලු ජනතාව තම වදන්හි තබන්නේය. ඉක්බිති බමුණු දහම පිහිටීමක් නොලබන්නේය. එහි භාග්‍යවතුන් වහන්සේගේ නොවිසීම සඳහා උත්සාහ කරනුයේ. මෙගමැ අන් තන්හි දිය නැත. මෙම ළිඳ පරිභෝග කළ නොහැක්කක් කරන්නෙමු. මෙසේ කල්හි ශ්‍රාවක සංඝයා සහිත ගෞතමයන් වහන්සේ මෙ ගමට නොපිවිසෙන්නේ යයි සම්මන්ත්‍රණය කොට සත්දිනකට දිය ගෙන සැළි ආදිය පුරවා ළිඳ, තෘණයෙන්ද, පිදුරුවලින්ද වැසූහ. එහෙයින් **උදපානං තිණස්සච භුසස්සච යාව මුඛතො පූරෙසුං මා තෙ මුණ්ඩකා සමණකා පානීයං අපංසූති** යි යූ.සේයි.
එහි මුඩු කළ අය අතර මුඩුකළ, ශ්‍රමණයන් අතර ශ්‍රමණයැයි කියන්ට වටනේය. අවමන් කිරීමේ අදහසින් පහත්කොට සිතන්නාහු මෙසේ කීහ. **මා** යනු ප්‍රතිෂේධාර්ථයෙහිය. නොබොත්වායි අර්ථයි. **මග්ගා ඔක්කම්ම** යනු මාර්ගයෙන් ඉවත්ව, එතම්හා යනු යම් ළිඳක් ඔවුන් විසින් එසේ කරන ලදුයේද එම ළිඳම දක්වනුයේ වදාළහ. කිමෙක්ද එම බමුණන්ගේ එම විකෘති ක්‍රියාව ආවර්ජනය නොකොට එම ළිඳෙන් දිය ගෙන එවයි එසේ වදාළ සේක්ද, නොහොත් ආවර්ජනය කොට දනුයේම වදාළේද? භාග්‍යවතුන් වහන්සේ දනුයේම තම බුද්ධානුභාවය ප්‍රකාශකොට ඔවුන් දමනය කොට, නිහතමානී කරන්ට එසේ වදාළහ. පැන් පානය කරනු කැමැත්තේ නොවේ. එහෙයින්ම මෙහි මහා පරිනිර්වාණ සූත්‍රයෙහි මෙන් පිපාසිත වූයෙමිහි නො යූ.සේයි. ධර්ම භාණ්ඩාගාරික තෙම ශාස්තෲන් වහන්සේගේ අදහස නොදන්නේ, ථූනෙය්‍යක බ්‍රාහ්මණයින් විසින් කරන ලද විකාරය කියනුයේ, **ඉදානි සො භන්තෙ** යනාදිය කීය.
එහි **ඉදානි** යනු දැන්, අපගේ සම්ප්‍රාප්ත වේලායෙහිම යැයි අර්ථයි. **එසො භන්තෙ උදපානොයි** කියවති. තෙරහු දෙවරක් විරුද්ධ දෙයක් නො කරන්නේය. දීර්ඝ දර්ශීන් වහන්සේ කරුණා දක්නා ලද්දේ වන්නේ යි භාග්‍යවතුන් වහන්සේගේ පාත්‍රය ගෙන ළිඳට ගියේය. තෙරුන් යන කල්හි (ළං ළං වන කල්හි) ළිඳෙහි දිය සම්පූර්ණ වී උතුරා හාත්පස ගලයි. සියලු තෘණද, පිදුරුද පාවී තෙමේම ඉවත් විය. එයින්ම ගලා යන මතු මත්තෙහි වැඩෙන්නා වූ දිය දහරින් එගමැ සියලු පොකුණු ආදී වියලී ගිය ජලාස පිරී ගියහ. එසේම අගල්, කුඩා වළවල් හා සියලුම පහත්බිම් පිරී ගියහ. සියලු ගම් පෙදෙස, මහ වැසි කල්හි, මහ සැඩ දිය පහරකින් මැඩගත්තේ මෙන් විය. සුදු මානෙල්, මානෙල්, නෙලුම්, සුදු නෙලුම් ආදී ජලජ පුෂ්පයන් ඒ ඒ තන්හි බීජයකින් ගිරියක් මෙන් මතුවී පිපෙන්නාහු දිය වැසූහ. විල්හි හංස කොස්වාළිහිණින්, සක්වාළිහිණින් තාරාවන්, කොක්කු ආදී ජලජ පක්‍ෂීහු වසන්නාහු ඒ ඒ තන්හි හැසිරුණහ. ථූණෙය්‍යක බමුණෝ, එම මහ දියපහර උතුරා ගොඩට එමින් හාත්පස රැළ තරංගයන්ගෙන් ගැවසී, කෙළවරින් නැගෙන්නා වූ, මන වඩන නොයෙක් දිය බුබුල් දැක, ආශ්චර්යය අද්භූත සිත් හටගත්තාහු මෙසේ සම්මන්ත්‍රණය කළහ. අපි ශ්‍රමණ ගෞතමයන්ට දිය සිඳීම කරන්ට උත්සාහ කළෙමු. මෙම මහ දිය පහර ඔහුගේ පැමිණි කල් පටන් මෙසේ අභිවෘද්ධියට පැමිණේ. ඒකාන්තයෙන් මෙය ඔහුගේ ආනුභාවයක් විය යුතුය. හෙතෙම වනාහි මහත් සෘද්ධි ඇත්තේය. මහත් ආනුභාව ඇත්තේය. යම් ආකාර වූ මහ ජලකඳක් පැන නැග අපගේ ගමද යට කරන්නේය යන මෙම කරුණ විද්‍යමාන වේ. සිදුවිය හැකිය. එහෙයින් අප ශ්‍රමණ ගෞතමයන් කරා එළැඹ පයුරුපාසනය කොට වරද දෙසමින් සමා කරන්නෙමු කියා,
ඒ සියල්ලෝ එක් අදහසක්ව සමූහ, සමූහ පිරිස් වූවාහු, වී ගමෙන් නික්ම භාග්‍යවතුන් වහන්සේ යම්තැනෙක්හිද එතැනට එළැඹියහ. එළැඹ, ඇතැමෙක් භාග්‍යවතුන් වහන්සේගේ පාද සිරසින් වැන්දාහ. ඇතැමෙක් ඇඳිලි බැඳ ප්‍රණාම කළහ. ඇතැමෙක් භාග්‍යවතුන් වහන්සේ සමග සතුටුසාමීචි කථා කළහ. ඇතැමෙක් තෘෂ්ණිම්භූතව හුන්හ. ඇතැමෙක් නම්ගොත් ඇස්වූහ. මෙසේ කොට සියල්ලෝම එකත්පස්ව හිඳ භවත් ගෞතමයන් වහන්ස, මෙහි අප භවත් ගෞතමයන් වහන්සේටත්, ගෞතම ශ්‍රාවකයින්ටද දිය වැළැක්මක් කළෙමු. අසවල් ළිඳෙහි තණකොළ ද පිදුරුද බහාලීම්හ. එම ළිඳ අචේතනික වූයේම සචේතනික වූවක් මෙන්, භවත් ගෞතමයන් වහන්සේගේ ගුණ දන්නාක් මෙන් තෙමේම සියලු තෘණද පිදුරුද ඉවත්කොට අති පරිශුද්ධත්වයට පත් වූයේය. සියලුම පහත් ප්‍රදේශ මහත් දියෙන් පරිපූර්ණ වූයේ සිත් ඇදගන්නා සුළු විය. දිය හේතුවෙන් ජීවත්වන සත්ත්වයෝ මහත් සතුටට පත්වූහ. අප වනාහි මනුෂ්‍යයින් වූයේ නමුදු භවත් ගෞතමයන් වහන්සේගේ ගුණයන් නොදනුම්හ. එබඳු වූ අප මෙසේ කළෙමු. භවත් ගෞතමයන් වහන්සේ, යම්සේ මෙම මහා දියපහර මේ ගම යට නොකරන්නේ ද එසේ කරන සේක්වා. වරද අප කෙරෙහි පැමිණියේය. යම් ආකාර අඥාන වූ එම අපගේ වරද භවත් ගෞතමයන් වහන්සේ අනුකම්පා උපදවා පිළිගන්නා සේක්වායි වරද ප්‍රකාශ කළහ. භාග්‍යවතුන් වහන්සේද එසේනම් නුඹලා කෙරෙහි වරද පැමිණියේය. යම් ආකාර අඥාන වූ නුඹලාගේ එම වරද, මතු සංවරය සඳහා අප පිළිගනිමු. ඔවුන්ගේ වරද පිළිගෙන, ප්‍රසන්න සිත් ස්වභාවය දැන මත්තෙහි අදහස් අනුරූප වන ලෙස දම් දෙසීය. ඔව්හු භාග්‍යවතුන් වහන්සේගේ ධර්මදේශනය ශ්‍රවණය කොට පැහැදුණු සිත් ඇත්තාහු තිසරණාදීන්හි පිහිටා භාග්‍යවතුන් වහන්සේ වැඳ ප්‍රදක්‍ෂිණා කොට ගියහ. ඔවුන්ගේ පැමිණීමට කල්ඇතිවම ආයුෂ්මත් ආනන්ද තෙරහු, එම ප්‍රාතිහාර්යය දැක, ආශ්චර්යය, අද්භූත සිත් හටගත්තේ, පාත්‍රයෙන් පැන් ගෙනවුත් භාග්‍යවතුන් වහන්සේට එළවා එපවත් සැළ කළේය. එහෙයින් **එවං භන්තෙති ඛො ආයස්මා ආනන්‍දො **යන ආදිය යූ.සේයි.
එහි **මුඛතො ඔවමිත්‍වා** යන එම සියලු තෘණාදිය මුවවිටින් බැහැර කොට **විස්සන්‍දෙන්තො මඤ්ඤෙ** යනු පෙර දිගු රැහැණකින් ළිඳෙන් ඉස ගතයුතු ජලංගය භාග්‍යවතුන් වහන්සේගේ පාත්‍රය ගෙන තෙරහු ගියකල්හි මුවවිටින් බැහැර වනුයේ ළිං ගැට්ට තරමට පිරී කවුඩන් පානය කරන ප්‍රමාණයට පත්ව පැවතිනි. මෙයද තෙරහු ගියකල්හි ජල ප්‍රවෘත්ති සඳහා යූ.සේයි. ඉන් මත්තෙහි වනාහි පෙර කියන ලද අයුරින් එගම සියලු පහත් ස්ථාන දියෙන් සම්පූර්ණ වූයේය. මෙම සෘද්ධිය වනාහි බුදුවරුන්ගේ අධිෂ්ඨානයෙන් නොවේ. දෙවියන්ගේ දේවානුභාවයෙන් ද නොවේ. තවද පිරිත් දෙසුම් සඳහා රජගහනුවරින් විසාලා නුවරට වැඩම කිරීමෙහිදී මෙන් භාග්‍යවතුන් වහන්සේගේ පුණ්‍යානුභාවයෙනි. සමහරු වනාහි භාග්‍යවතුන් වහන්සේ කෙරෙහි ථූන්‍යෙයක බ්‍රාහ්මණයින්ගේ ප්‍රසාද හටගැන්වීම සඳහා ඔවුන්ට වැඩ කැමැති දේවතාවන් විසින් කරන ලදැයි සලකති. අනෙකුත් අය ළිඳෙහි යට වසන නාරජු එසේ කළැයි කියති. ඒ සියල්ල නො කරුණුය. කථාවෙහිද භාග්‍යවතුන් වහන්සේගේ පුණ්‍යානුභාවයෙන්ම එසේ ජල ඉපැත්ම මනාව දක්වන ලද හෙයිනි.
**එතමත්‍ථං විදිත්‍වා** යනු එම අධිෂ්ඨානයෙන් තොරව තමා කැමැති වන ලද නිෂ්පත්ති සංඛ්‍යාත අර්ථය සර්වප්‍රකාරයෙන් දැන එකරුණ දැක්වීමට මෙඋදන් ඇනූ සේක.
එහි **කං කයිරා උදපානෙන ආපා චෙ සබ්බදා සියුං** යනු යමෙකුට හැමකලැ හැම තැන ජලය වේද, ජලය ලබන්නේ ද, ඔවුන්ගේ ලාභය පානය කිරීම් මාත්‍රය පමණෙක්ම නම් එම ළිඳෙන් කුමක් කරන්නේද? කවර ප්‍රයෝජනදැයි අර්ථයි. **තණ්හාය මූලතො ඡෙත්‍වා කිස්ස පරියෙසනං කරෙ** යනු යම් ආකාර වූ බඳනා ලද සත්ත්වයෝ නොකළ පින් ඇත්තෝව කැමැති දෑ නොලැබීම් දුකින් පීඩාවට පත්වෙති. එම තෘෂ්ණාවගේ මුල හෝ මුලෙහි හෝ සිඳ සිටියා වූ මා වැනි වූ සර්වඥ බුදුවරයෙක් කුමකට කවර කරුණෙකින් පිවයුතු පැන් සෙවීම හෝ අන්‍ය වූ සත්‍යයන් සෙවීමෙහි හැසිරෙන්නේද? මූල සමග සිඳින ලදැයි කියවති. තෘෂ්ණාවගේ මුල මුලින් මම සිඳින ලදැයි අර්ථයි. නොහොත් ‘මූලතො ඡෙත්තා’ යනු මුල පටන් තෘෂ්ණාවෙහි සිඳින්නහු, මෙය යූ.සේයි. යමෙක් බෝධිමූලයෙහි වූ මහා ප්‍රණිධානයෙහි පටන් අප්‍රමාණ සියලු පින් රැස, තමා ගැන නොසිතා ලෝවැසියන්ගේ හිතාර්ථයම මේරීම් වශයෙන් සම්පූර්ණ කරනුයේ මුලපටන් තෘෂ්ණාව සිඳින ලද හෙයින්, තෘෂ්ණා හේතුක වූ, කැමැති දෑ ලැබීමෙහි අභාවය හෙයින් කුමකට කවර කරුණෙකින් දිය සෙවීමට සරසනුයේද, මෙම අන්ධබාල ථූණෙය්‍යකයෝ මෙකරුණ නොදන්නාහු මෙසේ කළහයි අදහසයි.
දසවැන්නෙහි, **රඤ්ඤො උදෙනස්ස** යනු යමෙක් වජ්ජි රජු යයි කියයිද, එම උදේන නම් රජුගේ, **උය්‍යාන ගතස්ස** යනු උයන්කෙළි සඳහා උයනට ගියහුට, මෙහි අනදරාර්ථයෙහි ෂෂ්ඨියි. **අන්තෙපුරං** යනු දනව්ව අපේක්‍ෂාකොට, මෙය සම්බන්ධාර්ථයෙහි ෂෂ්ඨියි. **කාලං කතානි** යනු ගින්නෙන් දැවී මළාහු වෙති. **සාමාවතී පමුඛානි** යන මෙහි මෙම සාමාවතී කවර තැනැත්තියක්ද? කෙසේ දැවිනිද? කියනු ලැබේ. භද්දවතී සිටුහුගේ දියණිය ඝෝෂක සිටුහු විසින් ධීතෲ ස්ථානයෙහි තබනලදුව පන්සියයක් ස්ත්‍රීන් පිරිවරා උදේන රජුගේ අග්‍ර මහේෂිකාව වූයේ, මෛත්‍රී විහරණ බහුල ආර්යශ්‍රාවිකා සාමාවතී නමැ. මෙය කෙටි විස්තරයයි. විස්තර වශයෙන් වනාහි මුලපටන් සාමාවතියගේ උත්පත්ති කථාව ධම්මපද වස්තුවෙහි කියන ලද ක්‍රමයෙන් දතයුත්තාහ. මාගන්දිය නම් බමුණුගේ දියණියයි. තම මව්පියන්ට -
තෘෂ්ණා, අරති, රගා යන මර දූවරුන් ද දැක මෛථුනයෙහි කැමැත්තක් නොවීය. මළ මුත්‍ර පිරුණු මෙය කිමෙක්ද? මැය මාගේ පාවලින්ද ස්පර්ශ කිරීමට නොකැමැත්තෙමි.
යන භාග්‍යවතුන් වහන්සේ විසින් දේශිත මෙම නය අසා ශාස්තෲන් වහන්සේ කෙරෙහි බඳනා ලද ක්‍රෝධ ඇති මාගන්දිය පසුකල්හි උදේන රජුගේ අගමෙහෙසුන් තනතුරෙහි තබන ලදි. භාග්‍යවතුන් වහන්සේ කොසඹෑ නුවරට එළැඹි බවද, සාමාවතී ප්‍රමුඛ පන්සියයක් ස්ත්‍රීන්ගේ උපාසිකා භාවයට පත් බවද දැන, ශ්‍රමණ ගෞතමයන් වහන්සේ මෙනුවර පැමිණියේය. දැන් ඔහුට කළයුත්ත දන්නෙමි මෑලාද ඔහුගේ උපස්ථායිකාවන්ය. සාමාවතී ප්‍රමුඛ මෑලාටද කළයුත්ත දන්නෙමියි නොයෙක් ක්‍රමයෙන් තථාගතයන් වහන්සේටද ඈලාටද අනර්ථයක් කරන්ට උත්සාහ කොට ද නොහැකි වනුයේ, නැවත එක්දිනක් රජු සමග උයන්කෙළියට යනුයේ සුළු පියාට, සාමාවතිය ගේ පහයට ගොස් වස්ත්‍ර කොටුගුල්, තෙල් කොටුගුල් විවර කරවා, වස්ත්‍ර තෙල් සැළිවල තෙමා ස්ථම්භයන් වෙලා, ඈලා සියල්ල එක්කොට දොරවල් වසා, පිටත යන්ත්‍රයක් සවිකොට, දඬු පහන්වලින් ගෙට ගිනි දෙමින් බැස එනු යයි පණිවුඩයක් යැවීය.
හෙතෙම එය අසා, පහයට නැග කොටුගුල් විවරකොට, වස්ත්‍ර තෙල් සැළිවල පොඟවා ස්ථම්භයන් වෙලීමට ඇරඹීය. ඉක්බිති සාමාවතී ප්‍රමුඛ ස්ත්‍රීහු, සුළු පියාණෙනි, මේ කිමෙක්දැයි කියමින් ඔහු කරා එළැඹුනහ. මෑණිවරුනි, රජු දැඩි කිරීම (ශක්තිමත්) කිරීම සඳහා ස්ථම්භයන් තෙල් වස්ත්‍රවලින් වෙළවයි (ඔතවයි) රජගෙහි මනා යෙදීම්, නොමනා යෙදීම් දැන ගැනීම දුෂ්කරය. මා සමීපයෙහි නොවව් යයි කියා ආවා වූ ඈලා ගර්භයන්ට (කාමර) ප්‍රවේශ කරවා දොරවල් වසා පිටත යන්ත්‍රයක් දී, මුල පටන් ගිනි දෙමින් බැස්සේය. සාමාවතිය ඈලාට මව්වරුනි, අනවරාග්‍ර සංසාරයෙහි හැසිරෙන්නියෝ වූයේම, ගින්නෙන් දැවුණු ආත්මභාවයන්ගේ පිරිසිඳීම බුදු නැණින් ද පහසු නොවේ. පමා නොවව් යයි අවවාද දුන්නීය. ඈලා බුදුරදුන් හමුයෙහි දහම් අසා, පැමිණි මාර්ගඵල ඇති ශාස්තෲ ශාසනයි දත් අශෛක්‍ෂ්‍ය ප්‍රතිසම්භිදා ප්‍රාප්ත ඛුජ්ජුත්තරා ආර්ය ශ්‍රාවිකාව විසින්, ශාස්තෲන් වහන්සේ විසින් දේශනා කරන ලද ක්‍රමයෙන්ම ධර්මය දේශනා කරනු ලබන්නී ඇය හමුයෙහි සෝවාන් ඵලය අවබෝධ කරන ලද්දාහු අතරතුර කමටහන් මෙනෙහි කිරීමෙහි මනාව යෙදුනාහු, ගෙය දැවී යන කල්හි වේදනා පරිග්‍රහ කමටහන මෙනෙහි කරන්නියෝ සමහරු දෙවන ඵලයට ද, සමහරු තෙවන ඵලයටද පත්ව කළුරිය කළහ. ඉක්බිති භික්‍ෂූහු කොසඹෑ නුවර පිඬු පිණිස හැසිරෙන්නාහු එපවත් දැන, පසුබත්හි භාග්‍යවතුන් වහන්සේට සැළකොට ඈලාගේ මරණින් මතු භවය පිළිබඳ විමසූහ. භාග්‍යවතුන් වහන්සේද ඈලාගේ ආර්යඵල අධිගමය භික්‍ෂූන්ට වදාළේය. එහෙයින් **තෙන ඛො පන සමයෙන රඤ්ඤො උදෙනස්ස -පෙ- අනිප්ඵලා කාලං කතා **යි යූ.සේයි.
එහි **අනිප්ඵලා** යනු නිශ්ඵල නොමවී, සම්ප්‍රාප්ත සෝවාන්ඵල ආදිය සහිතව ම කළුරිය කළහයි අර්ථයි. එම ඵල ලබන්නා වූ සාමාවතී ආදීහු:-
අරඹව්. ගිහිගෙන් නික්මෙව්. බුදු සසුන්හි යෙදෙව්. මරහුගේ සේනාව දළ ඇතෙක් බටලීයෙන් තැනූ නිවසක් (බට කැලයක්) විනාශ කරන්නාක් මෙන් විනාශ කරව්. යමෙක් මෙම ධර්ම විනය සංඛ්‍යාත සස්නෙහි අප්‍රමාදීව විදසුන් වඩයිද, හෙතෙම ඉපදීම් සංඛ්‍යාත සසර දුරුකොට දුක් කෙළවර කරන්නේය.
යන ගාථාවන්ගෙන් අවවාද කරනු ලබන්නාහු දුක් වේදනා පරිග්‍රහ කර්ම ස්ථානය මෙනෙහි කරන්නාහු විදසුන් වඩා දෙවන තෙවන ඵලයන් ලැබූහ. ඛුජ්ජුත්තරාව ආයුෂ ශේෂ ඇති හෙයින් ද, පෙර එවැනි කර්ම නොකළ හෙයින් ද එම පහයෙන් පිටත වූයේය. දස යොදුනෙක් අතර ගියේ යැයි ද කියති. ඉක්බිති භික්‍ෂූහු දම්සභායෙහි ඇවැත්නි, ආර්ය ශ්‍රාවිකාවන්ගේ මෙබඳු මරණ ඒකාන්තයෙන් පුදුමයෙකැයි කථාවක් ඉපදවූහ. ශාස්තෲන් වහන්සේ වැඩමකොට මහණෙනි, දැන් මෙහි කවරනම් කථාවක් ආශ්‍රිතව සිටියහුදැයි විචාරා මෙනම් කථාවකින් යැයි කී කල්හි මහණෙනි, ඈලාට යම් ආකාර වූ, මේ අත් බැව්හි සිදු නොවිය යුත්තක් නොවීය. පෙර කරන ලද කර්මයට සිදුවිය යුත්තක්ම ඈලා විසින් ලබන ලදැයි වදාරා ඔවුන් විසින් ආයාචනා කරන ලදුයේ අතීත වත් ගෙනහැර දක්වා වදාළ සේක.
අතීතයෙහි බරණැස් නුවර බඹදත් රජ රාජ්‍යය කරවන කල්හි පසේ බුදුවරු අටනමක් රජුගේ නිවෙස්නෙහි නිතර වළඳති. පන්සියයක් ස්ත්‍රීහු උන්වහන්සේලාට උවටැන් කරති. ඔවුනතර සත් පසේ බුදු කෙනෙක් හිමවතට වඩිති. එක් නමක් නදීතෙර සමීපයෙහි එක් තෘණ රැසක සමවතින් වැඩහිඳියි. නැවත එක් දිනක රජු පසේ බුදුවරු වැඩම කළ කල්හි එම ස්ත්‍රීන් සමග ජල ක්‍රීඩා ක්‍රීඩාකරනු කැමැත්තේ ගියේය. එහි එම ස්ත්‍රීහු දහවල් කාලයෙහි ජලයෙහි ක්‍රීඩාකොට සීතලෙන් පීඩාවට පත් වූයේ, ගිනි තපිනු කැමැතියේ එම තෘණ රාශිය මතුයෙහි මනාව වියලී ගිය තෘණයෙන් ගැවසී ගත්තේ තෘණ රැසකයි සංඥාවෙන් පිරිවරා සිටියාහු ගිනි දමා තෘණ දැවී වැටෙන කල්හි පසේබුදුන් දැක, රජුගේ පසේ බුදුරජුන් පිළිස්සේ, එය රජු දැන අප නසන්නේ යයි මනාව දැවීම කරන්නෙමුයි (සම්පූර්ණයෙන්) සියලු ස්ත්‍රීහු ඔබිනොබින් දර ආදිය ගෙනවුත් පසේ බුදුන් මතුයෙහි රැසක් කොට දල්වා දැන් දැවෙන්නේ යයි ගියහ. ඈලා පළමුව චේතනාවකින් තොරව වී දැන් කර්මයෙන් බැඳුනහ. පසේබුදුන් වනාහි සමවත තුළ ඉදින් දුර කරත්ත දහසක් වුව ගෙනවුත් දල්වනුයේ සිරුරට උණුසුම් ආකාර මාත්‍රයක් හෝ ගන්වන්ට නොහැකි වෙති. එහෙයින් පසේ බුදුරදහු සත්වන දින සමවතින් නැගිට සුවසේ වැඩි සේක. ඈලා එම කර්මය කළ හෙයින් බොහෝ වර්ෂ දහස් ගණන් බොහෝ වර්ෂ ලක්‍ෂ ගණන් නිරයෙහි පැසී එම කර්මයෙහිම අවශේෂ විපාක වශයෙන් ආත්මභාව සියයක මෙම ක්‍රමයෙන් ගෘහය පිළිස්සෙන කල්හි පිළිස්සුණාහ. මෙය ඈලාගේ පූර්ව කර්මයයි.
ඈලා මෙඅත් බැව්හි ආර්යඵල සාක්‍ෂාත් කළහ. රත්නත්‍රයය ඇසිරි කළහ. එහෙයින් එහි අනාගාමිනියන්ව සුද්ධාවාසයන්හි උපන්හ. අනෙක් සමහර අය තාවතිංසයෙහි. සමහරෙක් යාමයෙහි. සමහරෙක් තුසිතයෙහි, සමහරෙක් නිම්මාණරතියෙහි, සමහරෙක් පරනිර්මිත වසවර්තියෙහි උපන්හ.
උදේන රජහුද, සාමාවතියගේ ගෙය පිළිස්සේයයි අසා වේගයෙන් පැමිණෙනුයේද, ඈලා දැවුණු කල්හිම පැමිණියේය. අවුත් ගිනි නිවා, උපන් බලවත් දොම්නස් ඇත්තේ, මාගන්දිය විසින් එසේ කරවන ලද බව උපායෙන් දැන ආර්ය ශ්‍රාවිකාවන් කෙරෙහි කරන ලද අපරාධ කර්මයෙන් චෝදනා කරනු ලබන්නේ ඤාතීන් සමග ඇයට රජ අණ කරවීය. මෙසේ ඇය පිරිවර ජනයා සහිතව ඤාති මිත්‍රයන් සමග විනාශයට පැමිණියේය.
**එතමත්‍ථං විදිත්‍වා** යනු එම සාමාවතී ප්‍රමුඛ එම ස්ත්‍රීන්ගේ ගින්නෙහි වැටීමෙන් වූ විනාශයට පත්වීමේ හේතුවද, මාගන්දියගේ ඥාති මිත්‍රයින් සමග රජ අණින් විනාශයට පත්වීමේ නිමිත්තද සර්වප්‍රකාරයෙන් දැන එකරුණ දැක්වීමට මෙ උදන් ඇනූ සේක.
එහි **මොහ සම්බන්‍ධනො ලොකො භබ්බරූපොව දිස්සති** යනු සත්ත්ව ලෝකයා භව්‍යරූපියෙක්හු මෙන්, හේතු සම්පන්නයක්හු මෙන් දක්නා ලැබේ. හෙතෙම මෝහය හා සම්බන්ධ වූයේ, මෝහයෙන් හාත්පසින් වසන ලදුයේ, තමාගේ හිත අහිත නොදන්නේ හිතයෙහි නොපිළිපදී. අහිත දුක් එළවන බොහෝ රැස් කෙරේ. “භව රූපොව දිස්සති”යි ද පාඨයි. එහි අර්ථය මෙම ලෝකයා මෝහය හා එකට බැඳුනේ, මෝහයෙන් හාත්පසින් වසන ලදුයේ එයින්ම භවරූපීව ශාස්වත භාවය මෙන් ඔහුගේ ආත්මය පෙනේ. අජරාමර වූයේ මෙන් වැටහේ. යමක් කරණකොට ප්‍රාණඝාතාදී නොකටයුතු දේ කරයිද එබඳු තත්ත්වයට පත්වේ.
**උපධි සම්බන්‍ධනො බාලො තමසා පරිවාරිතො සස්සතී විය ඛායති** යනු හුදෙක් මෝහය හා එකට බැඳුනාහු පමණක් නොවේ. මෙම අන්ධබාල ලෝකයා අවිද්‍යා නමැති අඳුරින් පිරිවරන ලදුයේ උපධීන් හා එකට බැඳුනේ ද වේ. යම් නුවණකින් වෙනස් නුවූ ආකාරයෙන් කාමයන්හිද ස්කන්ධයන්හිද, අනිත්‍යය, දුක්ය, විපරිණාම ස්වභාවයැයි දක්නේද, එහි නොමැති වීමෙන්, අන්ධබාල පෘථග්ජනයා නුනුවණ නමැති අඳුරින් හාත්පස පිරිවරන ලදුයේ වසන ලදුයේ වේ. එහෙයින් හෙතෙම කාම උපධි කෙලෙස් උපධි, ස්කන්ධ උපධි යන මෙම උපධීන්ගේ වශයෙන් ද, උපධීන්ගෙන් බැඳුනේ, ඉක්බිති මෙසේ දක්නහුට උපධීන් ශාස්වත මෙන්, නිත්‍යය වූයේ හැමකල් වූයේ මෙන් වැටහේ. අසස්සතිරිව ඛායතියිද පාඨයි. එහි අර්ථය, ආත්මය හැමකල්හි විද්‍යමාන වේ. ලැබේ. අනෙකෙක් අසස්සති. ලෝකයාගේ අනිත්‍යයැයි යන එම උපධිය වැරදි සිත පිහිටුවා ගැනීම් වශයෙන් එක් කොටසක් සේ වැටහේ. වැටහේ යයි අර්ථයි. රකාරය වනාහි පද සන්ධි කරයි. **පස්සතො නත්‍ති කිඤ්චනං** යනු යමෙක් වනාහි සංස්කාරයන්හි සිත ඔසොවා තබා අනිත්‍යාදී වශයෙන් විදර්ශනා කෙරේද, ඔහුට මෙසේ විදර්ශනා ප්‍රඥා සහිත වූ මාර්ග ප්‍රඥායෙන් තත්වාකාරයෙන් දක්නා කල්හි, දන්නා කල්හි, පිළිපදිනා කල්හි යමක් කරණකොට සසරෙහි බඳනා ලද්දේ වන්නේ ද එබඳු රාගාදී කිසිවක් නැත. එසේ නොදක්නහුම වනාහි, අවිද්‍යා තෘෂ්ණා, දෘෂ්ටි ආදී බන්ධනයන්ගෙන් සසර බඳනා ලද්දේ වන්නේ යයි අදහසයි.
පාටලිගාමිය වර්ගය
පාටලී ගාමීය වර්ගයෙහි, පළමුවැන්නෙහි, **නිබ්බාණ පටිසංයුත්තාය** යනු අමෘත ධාතු සන්නිශ්‍රිත, අසංඛත ධාතුවගේ දැනුම්දීම වශයෙන් පැවැති, **ධම්මියා කථාය** යනු ධර්ම දේශනාවෙන් **සංදස්සෙති **යනු ස්වභාව හා කෘත්‍යය වශයෙන් ලක්‍ෂණ වශයෙන් නිර්වාණය දක්වයි. **සමාදපෙති** යනු එම අර්ථයම එම භික්‍ෂූන්ට ගන්වයි. **සමුත්තෙජෙති **යනු එම අර්ථ ග්‍රහණයෙහි උත්සාහ උපදවනුයේ තෙදවත් කරයි. බබලවයි. **සංපහංසෙති** යනු නිර්වාණ ගුණයන්ගෙන් මනාව සියලු ආකාරයන්ගෙන් සන්තෝෂ කරවයි.
නොහොත් **සිංදස්සෙති** යනු එම සියලු සංස්කාර සන්සිඳවීම සියලු නැවත ඉපදීමට හේතු දුරුකිරීම, තෘෂ්ණාව ක්‍ෂය කිරීම, නොඇල්ම-නිරෝධය යැයි ආදී ක්‍රමයෙන්ම, සියලු ආකාරයෙන්, ඒ ඒ ක්‍රමයෙන් ඔවුන්ගේ අදහස්වලට ගැලපෙන අයුරින් මනාව දක්වයි. **සමාදපෙති** යන මෙයින් ආර්ය මාර්ගයෙන් ඒ අවබෝධ කළයුතු යැයි අධිගම ප්‍රතිපදාව සමග එහි භික්‍ෂුව, නිම්නතාවය, නම්‍රතාවය පබ්භාරතාවය (බෑවුම අනුව ම ගමන් කිරීම) කරවනුයේ සමාදන් කරවයි. ගන්වයි. **සමුත්තෙජෙති **යනු එය දුෂ්කරය. ලබාගැනීම දුෂ්කරයැයි යහපත් ප්‍රතිපත්තියෙහි පමා නොවෙව. අතරතුර කෙළවරට පැමිණෙව්. මතු හේතුසම්පත් ඇති වීර්යවත්හුට මෙය දුෂ්කර නොවේ. එහෙයින් ශීල විශුද්ධි ආදී විශුද්ධි ප්‍රතිපදාවෙහි වීර්ය කරව්. උත්සාහ කරව්. ව්‍යායාම කරව් යයි නිර්වාණාධිගමය සඳහා උත්සාහවත් කරයි. එහි හෝ සිත පිරිසිදු කරයි. **සම්පහංසෙති** යනු මද නිර්මදනය කරන පිපාස හික්මවන, ඇල්ම නසන, රාගක්‍ෂය, ද්වේෂක්‍ෂය, මෝහක්‍ෂය යැයි ද, අසංඛතයැයි ද, අමෘතයැයි ද, ශාන්ත යැයි යනාදී ක්‍රමයෙන් නොයෙක් ක්‍රමයෙන් නිවනෙහි අනුසස් ප්‍රකාශ කිරීමෙන් එම භික්‍ෂූන්ගේ සිත සතුටු කරනුයේ සිනහ ඇති කරවනුයේ මනාව සතුටු කරයි. මනාව සනසවයි.
**තෙච භික්ඛු අට්ඨිකත්‍වා** යනු කිසිවක් ඇත. අප විසින් මෙම අර්ථය අවබෝධ කළයුතුයැයි මෙසේ සලකා එම දේශනාවගේ අවශ්‍යතාවය ඇත්තෝව, **මනසිකත්‍වා** යනු සිතෙහි තබා, අන්‍යවිහිත නොකොට, එම දේශනය තම සිත තුළට ඇතුලත් කොට, **සබ්බ චෙතසා සමන්නා හරිත්‍වා** යනු සියලු ආකාර කාරක සිතින් මුලපටන් අවසානය තෙක් දේශනය ආවර්ජනය කොට ඒ හා අනුගතවම සිතා බැලීම කොට, නොහොත් **සබ්බ චෙතසො සමන්නාහරිත්‍වා** යනු මුළු සිතින් දේශනය මනාව කඩින් කඩ ගෙනවුත්, මෙය යූ.සේයි. දෙසන්නහු යම් සිතකින් දෙස්ම කරන ලදද, හැම අයුරින්ම සිතින් ඒ අනුව යොමුකොට පැවැත්ම, දෙස්මෙන් පිටත යන්ට නොදී මනාව අවිපරීතව කඩින් කඩ ගෙනවුත් තම චිත්ත සන්තානයට ගෙනවුත් දක්වන ලද පරිදි, දේශනා කරන ලද දේශනය මනාව විමසා බලා, **ඔහිතසොතා** යනු මනාව යොමුකළ මනාව තබන ලද ශ්‍රෝතස් ඇතියේ, ඔහිත සොතා යනු අවික්‍ෂිප්ත ශ්‍රොතස්, එයම ලබනුයේද ශ්‍රවණයෙහි අවික්‍ෂෙපය චක්‍ෂුන්‍ද්‍රියාදීන්හි සති සංවරය මෙන්, ශ්‍රොතින්‍ද්‍රියාදීන්හිද කිවයුතු බවට සුදුසු වේ. මෙහිද අට්ඨිකත්‍වා යනාදී සිව් පදයන්ගෙන් එම භික්‍ෂූන්ගේ එහි නියැලුණු භාවයෙන් ශ්‍රවණයෙහිලා ඇල්ම දැක්වීමෙන් සකස් වූ ශ්‍රවණය දක්වයි.
**එතමත්‍ථං විදිත්‍වා** යනු එම භික්‍ෂූන්ගේ නිර්වාණ ප්‍රතිසංයුක්ත දැහැමි කථාවෙහි ශ්‍රවණයෙහි ඇල්මෙන් කරන ලද බව සර්වප්‍රකාරයෙන් දැන, **ඉමං උදානං** එම නිර්වාණයෙහි එයට අසමාන දම් දෙසුම් මුඛයෙන් පරමාර්ථ වශයෙන් විද්‍යමාන භාවය පැහැදිලි කිරීමට උදන් ඇනූ සේක.
එහි **අත්‍ථි** යනු විද්‍යමාන වේ. පරමාර්ථ වශයෙන් ලබයි යයි අර්ථයි. **භික්ඛවෙ** යනු එම භික්‍ෂූන්ට ඇමතීමයි. උදානය නම් ප්‍රීති සොම්නසින් හටගත්තා වූ හෝ, ධර්ම සංවේගයෙන් හටගත්තා වූ හෝ ධර්ම ප්‍රතිග්‍රාහක නිරපේක්‍ෂ කීමයි. මෙතෙක් සූත්‍රයන්හි එසේම ආයේය. මෙහි කවර හෙයින් භාග්‍යවතුන් වහන්සේ උදන් අනනුයේ එම භික්‍ෂූන් ආමන්ත්‍රණය කළෙහිද? එම භික්‍ෂූන්ට හැඟවීම සඳහායි. භාග්‍යවතුන් වහන්සේ එම භික්‍ෂූන්ට නිර්වාණ ප්‍රතිසංයුක්ත ධර්ම දේශනාකොට, නිර්වාණ ගුණ අනුස්මරණයෙන් උපන් ප්‍රීති සොම්නස් ඇතියේ උදන් ඇනූ සේක. නිවනින් දුරු කළයුතු සියලු ස්වභාව ධර්මය ප්‍රත්‍යය අයත් පැවතුම් ඇතිවම ලබයි. ප්‍රත්‍යයක් ඇතිකල්හි ලැබේදැයි එම භික්‍ෂූන්ගේ සිතෙහි හටගත් විතර්කයන් දැන ඒවා හඟවනු කැමැත්තේ **අත්‍ථි භික්ඛවෙ තදායතනං** ආදිය වදාළහ. ඒකාන්තයෙන් ඔව්හු ප්‍රතිග්‍රාහකයින් කොටයැයි නොදත යුතුය. **තදායතනං** යනු එම කරුණ, ද කාරය පද සන්ධි කරයි. නිර්වාණය වනාහි මාර්ග ඵල ඥානාදීන්ට ආරම්මණ ප්‍රත්‍යය භාවයෙන් චක්‍ෂු විඤ්ඤාණාදීන්ට රූපාදීන් මෙන් ආරම්මණ ප්‍රත්‍යය වූයේ යයි කාරණාර්ථයෙන් ආයතනයැයි කියයි. මෙතෙකින්ම භාග්‍යවතුන් වහන්සේ විසින් එම භික්‍ෂූන්ට අසංඛත ධාතුවෙහි පරමාර්ථ වශයෙන් විද්‍යමාන බව දැනුම් දෙයි.
මේ එහි දහම් (නයයි.) ක්‍රමයයි. මෙහි හේතුවකින් හටගත් ධර්මයන්ගේ විද්‍යමාන හෙයින් හේතුවකින් හට නොගත් ධාතුවක් ද විය යුතුය. ස්වභාව ධර්මයන්ට ප්‍රතිපක්‍ෂ හෙයිනි. යම්සේ වනාහි දුක් විද්‍යමාන කල්හි, එයට ප්‍රතිපක්‍ෂ වූ සුවයද විද්‍යමාන වේමය. එසේම ඌෂ්ණය විද්‍යමාන කල්හි සීතලද විද්‍යමාන වේ. පාප ධර්මයන් විද්‍යමාන කල්හි කල්‍යාණ ධර්මද විද්‍යමාන වෙති. යූ.සේයි.
යම්සේ දුක් විද්‍යමාන වන කල්හි සුවය නම් වූවක් විද්‍යමාන වේද, මෙසේ භවයෙන් විද්‍යමාන කල්හි විභවයද කැමැති විය යුතුය.
යම්සේ උෂ්ණයන් විද්‍යමාන කල්හි, සීතල නම් වූ අනෙකක් විද්‍යමාන වේද, මෙසේ ත්‍රිවිධාග්නි විද්‍යමාන කල්හි නිවීමක් කැමැති විය යුතුය.
යම්සේ පාපයන් විද්‍යමාන කල්හි යහපත් දැයක් විද්‍යමාන වේද, එපරිද්දෙන්ම ඉපැත්ම විද්‍යමාන වන කල්හි නොඉපැත්මක්ද කැමැති විය යුතුය. යනාදිය කීහ.
තවද නිර්වාණයෙහි පරමාර්ථ වශයෙන් පවත්නා බව විවරණය කිරීම මත්තෙහි ප්‍රකට වන්නේය.
මෙසේ භාග්‍යවතුන් වහන්සේ අසංඛත ධාතුයෙහි පරමාර්ථ වශයෙන් විද්‍යමාන බැව් හමුයෙන් දක්වා, දැන් එයට අසමාන ධර්ම අවසාන මුඛයෙන් එහි ස්වභාවය දක්වන්ට **යත්‍ථ නෙව පඨවි නච ආපො** යනාදිය වදාළහ. නිර්වාණය සියලු සංස්කාර අසමාන ස්වභාවය යම්සේ ප්‍රත්‍යයන්ගෙන් හටගත් ධර්මයන්හි කිසිතැනක නොමැත. එසේම එහිද සියලු ප්‍රත්‍යයෙන් හටගත් ධර්ම සංඛත අසංඛත ධර්මයන්හි ගැලපීමක් හට නොගනී. එහි මේ අර්ථ ගෙනහැර දැක්වීමයි. **යත්‍ථ** යම් නිර්වාණයක යම් අසංඛත ධාතුයෙක්හි කර්කශ ලක්‍ෂණ පෘථුවි ධාතුව නැත. වැගිරෙන ලක්‍ෂණ ආපෝ ධාතුව නැත. ඌෂ්ණ ලක්‍ෂණ තේජෝ ධාතුව නැත. පිම්බවීම් ලක්‍ෂණ වායෝ ධාතුව නැත. මෙසේ සිව්මහා භූත අභාව වචනයෙන් සියලු උපාදා රූපයාගේ අභාවය යූ.සේයිා. එය නිශ්‍රිත හෙයිනි. මෙසේ ශේෂ රහිතව කාම රූප භවයන්හි එහි අභාවය යූ.සේයි. එයට අයත් පැවැත්ම නොමැති හෙයිනි. මහා භූත ආශ්‍රිතයෙන් තොරව, පංචවොකාර භවය හෝ චතුවොකාර භවය හට නොගනී.
දැන් අරූප ස්වභාවයෙහිද, නිර්වාණයාගේ අරූප භවයට ඇතුලත් වූ ධර්මයන්ගේ එහි අභාවය දක්වන්ට, **න ආකාසානඤ්චායතනං -පෙ- න නෙවසඤ්ඤානාසඤ්ඤායතනං** යනාදිය යූ.සේයි. එහි **න ආකාසානඤ්චායතනං** යනු අරමුණු සහිත කුසල විපාක ක්‍රියා භේද වූ ත්‍රිවිධ වූද ආකාසානඤ්චායතන චිත්තෝත්පාදය නැතැයි අර්ථයි. සෙස්සෙහිද එම ක්‍රමයමැයි. යම්තැනක පටන් නිර්වාණයෙහි කාම ලෝකාදීන්ගේ අභාවය වේද, එතැන් පටන් එහි මෙලෝ පරලෝ ආදීන්ගේද අභාවයැයි කීය. **න අයං ලොකො න පරො ලොකො** එහි අර්ථය. යම් ආකාර වූ මෙලොව ඉහාත්මය. මෙලොව යැයි ලද ව්‍යවහාර ඇති ස්කන්ධ ලෝකයයි. යම් ආකාර වූ එයින් අන්‍ය වූ. අනෙකක්. මරණින් මතුයෙහි යැයි ලද ව්‍යවහාර ඇති ස්කන්ධ ලෝකයද යන එම දෙකම එහි නොමැතිය. **න උභො චන්‍දිම සුරියා** යම්තැනක රූප භවයක් අතිකල්හි අඳුර වන්නේය. අඳුර විනාශ කිරීම සඳහා සඳ-හිරු පැවතිය යුතුය. සම්පූර්ණයෙන් යම් තැනක රූප භවය නැත්ද, එහි අඳුරක් කොයින්ද? අඳුර විනාශ කරන සඳහිරු හෝ නොමැත. එහෙයින් සඳ හිරු යන දෙකද, එම නිර්වාණයෙහි නැතැයි අර්ථයි. මෙයින් එම නිර්වාණයාගේම ආලෝකමත් ස්වභාවය දක්වයි.
මෙතෙකින් එම භික්‍ෂූන් විසින් අවබෝධ නොකරන ලද, කෙළවරක් නොදක්නා සසරෙහි සිහිනෙනිදු, නොවිඳිනි ලද, ඉතා ගැඹුරු දැක්ම දුෂ්කර, අති සියුම්, තර්ක කළ නොහැකි, ඉතාමත් ශාන්ත වූ, නුවණැත්තන් විසින් විඳිය යුතු, ඉතා ප්‍රණීත අමෘත නිර්වාණය පැහැදිලි කරනුයේ පළමුව, අත්‍ථි භික්ඛවෙ තදායතනං යයි එහි විද්‍යමාන බැව් ඔවුන්ගේ අඥානාදීන් ඉවත්කොට ‘යත්‍ථ නෙව පඨවි -පෙ- න උභො චන්‍දිම සුරියා යි එයින් අන්‍ය ධර්මයන් පිවිසීම් මුඛයෙන් ධර්මරාජයාණන් වහන්සේ එය පැහැදිලි කරයි. එහෙයින් එහි පෘථුවි ආදී සියලු සංඛත ධර්ම අසමාන ස්වභාවය වූ යම් අසංඛත ධාතුවක් වේද එය නිර්වාණයයි දක්වන ලද්දේ වේ. එහෙයින් **තත්‍ර පාහං භික්ඛවෙ නෙව ආගතිං වදාවී** යි දෙසූහ.
එහි තත්‍ර යනු එහි අපි ශබ්දය එක් කිරීමෙහිය. මහණෙනි, මම සංස්කාර නො පවත්නා කල්හි කිසිතැනක කිසිවෙකුගේ පැමිණීම නොකියමි. හේතුව පරිදි එහි ධර්ම මාත්‍රයාගේ උපදනා හෙයිනි. මෙසේ එම ආයතනයෙහිද, නිර්වාණයෙහි කිසිතැනක පැමිණීම ඒම නොකියමි. පැමිණිය යුතු කාරණායෙහි නොමැති හෙයිනි. **නගතිං** කිසිතැනක යාම නොකියමි. යා යුතු කාරණයෙහි නොමැති හෙයිනි. එහි සත්ත්වයින්ගේ නුවණින් අරමුණු කිරීම් හැර පැමිණීම් හෝ යාම් නොමැත. පැවතීම් චුතවීම්, ඉපදීම් ද නැතැයි කියමි. **තදාපහන්තියිද** පාලියි. එහි අර්ථය. එම ආයතනය පිටිසර ගමකින් පිටිසර ගමකට මෙන් නොපැමිණිය යුතු හෙයින් නොපැමිණේ නමැ. යාමක් නොමැති හෙයින් නොයයි නමැ. පෘථුවි පර්වතාදිය මෙන් ස්ථිරව නොපිහිටන අර්ථයින් පිහිටීම නොමැත. ප්‍රත්‍යය රහිත භාවය හෝ උත්පාද අභාවයයි. ඉන් නොමැරෙන ස්වභාව හෙයින් චුතවීම් නොමැතිවීමයි. උත්පාද, නිරෝධ අභාව හෙයින් ද, එම ද්වයය පිරිසිඳීමෙන් පැවැත්මෙහි ද අභාව හෙයින් පැවැත්මක් නොමැත. චුතියක් නැත. උපතක් නැතැයි වදාරමි. හුදෙක් එය අරූප ස්වභාවය හෙයින්, ප්‍රත්‍යය රහිත භාවයෙන් ද කිසිතැනෙක්හි නොපිහිටියේනුයි අප්පතිට්ඨංයි එහි පැවැත්ම අභාව හෙයින්ද, පැවැත්මට ප්‍රතිපක්‍ෂ හෙයින් ද නොපැවැත්මයි. අරූප ස්වභාවයෙහි වේදනාදීන් මෙන් ද කිසිම අරමුණක නොඑල්බෙන හෙයින් උපකාර නිරපේක්‍ෂ හෙයින් අරමුණු රහිත වූම ආයතනයැයි එය යූ.සේයි. නිර්වාණයයි. මෙම එව ශබ්දය නොපිහිටියේමය. නොපවත්නේම යැයි යන පද ද්වයයෙහිම යෙදිය යුතුය. **එසෙවන්තො දුක්ඛස්ස **යනු යම් මේ අප්පතිට්ඨං ආදී වචනයන්ගෙන් වර්ණිත ස්තුති කරන ලද කියන ලද ලක්‍ෂණ ඇති නිර්වාණයයි. එයම සමස්ත වෘත්ත දුක්ඛයාගේ කෙළවර, අවසානය එහි අවබෝධය ඇතිකල්හි සියලු දුක් අභාව හෙයින් දුක්ඛයාගේ කෙළවර යැයි මෙයම එහි ස්වභාවය යැයි දක්වයි.
දෙවැන්නෙහි ඉමං උදානං යනු මෙය නිවනෙහි ප්‍රකෘතියෙන් ගැඹුරු ස්වභාව හෙයින් දැක්ම දුෂ්කර බව දැක්වීමට උදන් ඇනූ සේක. එහි **දුද්දසං** යනු ස්වභාවයෙන් ගැඹුරු බැවින් ඉතා සියුම් බැවින්, රැස්නොකළ ඥාන රාශීන්ගෙන් දක්නට නොහැක්කේනුයි දුද්දසං යි යූ.සේයි. යමක් කරණකොට නුඹ ආරොග්‍යතාවය දන්නෙහිද, නිර්වාණය ද දකින්නෙහිය. එසේනම් මාගන්දිය එබඳු වූ ආර්ය පැණසක් නුඹට නැත. අනෙකක් ද යූ.සේයි. ‘යම් ආකාර වූ සියලු සංස්කාරයන්ගේ සංසිඳීමක් වේද යන මෙම කරුණද දැක්ම දුෂ්කරය ආදියයි. අන්තං යනු රූපාදී අරමුණුවලද, කාමාදී භවයන්හිද නැමෙන හෙයින්, එහි නැඹුරු වූ ස්වභාවයෙන් පවත්නා හෙයින්, සත්ත්වයෝ ද එහි නැමෙන හෙයින් තෘෂ්ණාව නතානමැ. මෙහි නතා නොමැතිනුයි අන්තංයි. නිර්වාණ යනු අර්ථයි. අනන්තංයිද කියවති. නිත්‍ය ස්වභාව හෙයින් අන්ත විරහිත වූයේ, චුත නොවන ස්වභාව නිරුද්ධ නොවන ස්වභාවය අමෘත යැයි අර්ථයි. සමහරු වනාහි අනන්ත යන පදයට අප්‍රමාණ යැයි අර්ථ කියති. මෙහිද **දුද්දසං** යන මෙයින් ප්‍රඥාව දුර්වල කරන රාගාදී කෙලෙසුන්ගෙන් බොහෝ කලක් මඩනා ලද හෙයින් සත්ත්වයන්ගේ අප්‍රත්‍යය භාවනාව (නිවන වැඩීම) පහසු නොවේයයි නිර්වාණයාගේ අවබෝධතාවය දක්වයි. **‘නහි සච්චං සුදස්සනං’** යන මෙයින්ද එම කරුණම ප්‍රකට කරයි. එහි **සච්චං** යනු නිර්වාණයයි. එය කිසිම ක්‍රමයකින් අසාන්ත ස්වභාව නොමැති හෙයින්, ඒකාන්තයෙන්ම ශාන්ත හෙයින් විකෘති නොවූ ආකාරයෙන් සත්‍යයැයි ගත්තේය. නහි සුදස්සනං සුවසේ නොදැකිය යුතුය. දීර්ඝ කාලයක් පුණ්‍ය, ඥාන රාශීන් රැස් කරන්නවුන් විසින්ම දුකින් අවබෝධ කළයුතු හෙයිනි. එසේම භාග්‍යවතුන් වහන්සේ විසින් මවිසින් දුකසේ අවබෝධ කරන ලද්දේ වෙමියි යූ.සේයි.
**පටිවිද්ධා තණ්හා පස්සතො නත්‍ථි කිඤ්චනං** යනු නිරෝධ සත්‍යය සාක්‍ෂාත් කිරීම් අවබෝධ වශයෙන් අවබෝධ කරන්නහු විසින්, විෂය වශයෙන් ද, කෘත්‍ය වශයෙන් ද අරමුණු වශයෙන් ද තෘෂ්ණාව අවබෝධ කරන ලදි. මෙසේද, ආර්ය සත්‍යයන්, ආරම්මණ ප්‍රතිවේධයෙන්, නුමුළාවීම් ප්‍රතිවේධ වශයෙන්ද ප්‍රතිවේධ කරන ලදහ. විශේෂ දැනීම් අවබෝධ වශයෙන් දුක්ඛ සත්‍යයද, භාවනා අවබෝධ කිරීම් වශයෙන් මාර්ග සත්‍යයද, නුමුළාවීම් වශයෙන් අවබෝධ කරන ලද්දේ වේ. මෙසේ ප්‍රහාණ අවබෝධ කිරීම් වශයෙන් නුමුළාවීම් වශයෙන් තෘෂ්ණාව අවබෝධ කරන ලද්දේ වේ. මෙසේ චතුරාර්ය සත්‍යයන් තත්ත්වාකාරයෙන් ආර්ය මාර්ග ප්‍රඥායෙන් දන්නහුට දක්නහුට භවාදීන්හි නැමුණු ස්වභාව වූ තෘෂ්ණාව නැත. එය නොමැති කල්හි සියලු කෙලෙස් වෘත්තයාගේ අභාවයයි. එයින්ම කර්ම විපාක වෘත්තයන්ගේ හට නොගැන්ම වේම යැයි, මෙසේ භාග්‍යවතුන් වහන්සේ එම භික්‍ෂූන්ට ශේෂ රහිත සසර වට දුක් සන්සිඳවීමට හේතුභූත වූ අමා මහ නිවනෙහි ආනුභාව ප්‍රකාශ කළ සේක. සෙස්ස කියන ලද ක්‍රමයමය.
තෙවැන්නෙහි, **අථඛො භගවා එතමත්‍ථං විදිත්‍වා** යනු එකල්හි වනාහි භාග්‍යවතුන් වහන්සේ නොයෙක් ක්‍රමයෙන් සසරෙහි ආදීනව ප්‍රකාශ කරයි. මනාව දැක්වීම් වශයෙන් නිර්වාණ හා බැඳි ධර්ම දේශනා කළ කල්හි එම භික්‍ෂූන්ට භාග්‍යවතුන් වහන්සේ විසින් මෙ සසර අවිද්‍යාදී කාරණයන්ගෙන් හේතු සහිතව ප්‍රකාශ කරන ලදි. නිර්වාණයෙහි හා එහි සංසිඳීම පිළිබඳ කිසි කරුණක් නො යූ.සේයි. එම නිවන අහේතුකය. කෙසේ ක්‍රියාකොට සාක්‍ෂාත් කිරීම් පරමාර්ථයෙන් ලැබේදැයි මෙවන් අදහසෙක් වීය. ඉක්බිති භාග්‍යවතුන් වහන්සේ එම භික්‍ෂූන්ගේ එම කියන ලද ආකාර පරිවිතර්ක සංඛ්‍යාත අර්ථය දැන, **ඉමං උදානං** යනු එම භික්‍ෂූන්ගේ, සැක විනාශ කිරීමටද මෙලොව මහණ බමුණන්ගේ ‘නිර්වාණය, නිර්වාණය යැයි කියයි. එය කථන මාත්‍රයෙක්මය. පරමාර්ථ වශයෙන් නැතැයි ද, නිර්වාණය නම් නොලබන ස්වභාවයකැයි පරලොවක් නැත යන විතණ්ඩවාදය පිළිගත් අය මෙන්, නොමනාව පිළිපන්නා වූ මෙ සස්නෙන් බාහිර, බොහෝ දෘෂ්ටි ගතිකයින්ගේ මිථ්‍යාවාදයන් බිඳීම සඳහාද, මෙම අමෘත මහා නිර්වාණයාගේ පරමාර්ථ වශයෙන් විද්‍යමාන බැව් දැක්වීමට උදන් ඇනූ සේක.
එහි **අජාතං අභූතං අකතං අසංඛතං** යන සියලුම පද ඒ ඒ පදවලට සමානාර්ථ ඇති වචනයන්ය. නොහොත් වේදනාදීන් මෙන් හේතු ප්‍රත්‍යයයන් එකතු වීම් සංඛ්‍යාත කරුණු එකතු වීමෙන් හටනොගත්තේ, නොනිපන්නේනුයි අජාතංයි. හේතුවකින් තොරව තෙමේම හෝ නොවූයේය. පහළ නුවූයේය. නූපනැයි අභූතංයි. මෙසේ නූපන් හෙයින්ද, නුවූ හෙයින්ද යම්කිසි කරුණකින් නොකරන ලද්දේනුයි අකතංයි. උපන්, හටගත් කළ ස්වබාවය නාමරූපාදී සංඛත ධර්මයන් වේ. අසංඛත ස්වභාව ඇති නිර්වාණයට නොවේයැයි දැක්වීම සඳහා අසංඛත යැයි යූ.සේයි. ප්‍රතිලෝම වශයෙන් හෝ එකතුව හටගෙන, ප්‍රත්‍යයන්ගෙන් කරන ලදැයි සංඛතංයි. එසේ සංඛත නුවූයේ සංඛත ලක්‍ෂණ රහිත වූයේ නුයි අසංඛතයි. මෙසේ නොයෙක් කාරණයන්ගෙන් උත්පත්ති ස්වභාව සිදුවූ කල්හි, එකම කරුණෙකින් කරන ලද්දේ යයි සැකය හෙයින් යම් කිසිවකින් නොකරන ලදැයි දැක්වීමට අකතං යැයි යූ.සේයි. මෙසේ අප්‍රත්‍යය වූයේම තෙමේම මෙය (ස්වයංක්‍රීයව) වූයේද, පහළ වූයේදැයි සැකයට එය නැවැත්වීම සඳහා අභූතං යැයි යූ.සේයි. මේ මෙහි අසංඛත අකත අභූතභාවය සියල්ල එකතුව නූපදනා ස්වභාවයැයි දක්වන්ට අජාතයැයි යූ.සේයි. මෙසේ එම සිව්පදයන්ගේ සාර්ථක භාවය දැන, ඒ මෙම නිර්වාණය ‘අත්‍ථි භික්ඛවෙ’ ආදී වශයෙන් පරමාර්ථ වශයෙන් නිර්වාණයෙහි අස්ථිත්වය දක්වන ලදැයි දතයුතුය. මෙහි උදන් අනන භාග්‍යවතුන් වහන්සේ විසින් මහණෙනියි ඇමතීමෙහි හේතුව යට කියන ලද අයුරින්ම දතයුතුය.
මෙසේ ශාස්තෲන් වහන්සේ “මහණෙනි, අජාත, අභූත අකත අසංඛත යන මේවා ඇත” යයි දේශනා කොට, එහි හේතුව දක්වනුයේ **නො චෙතං භික්ඛවෙ** ආදිය වදාළහ. එහි මේ සංක්‍ෂේපාර්ථයයි. මහණෙනි, ඉදින් නොඉපැත්ම ආදී ස්වභාව ඇති අසංඛත ධාතුව නොවන්නේ නම්, මෙලොව ඉපැත්ම ආදී ස්වභාවයට හේතු වූ රූපාදී ස්කන්ධ පංචක සංඛ්‍යාතයෙහි නික්මීම ශේෂ රහිත සන්සිඳීම නොපැනෙන්නේය. නො ලබන්නේය. හට නොගන්නේය. නිර්වාණය අරමුණු කොට පවත්නා සම්‍යග් දෘෂ්ටි ආදී ආර්යමාර්ග ධර්ම කෙලෙසුන් ශේෂ රහිතව සිඳිත්. එහෙයින් මෙහි සියලු වෘත්ත දුක්ඛයාගේ නොපැවැත්ම, ඉවත්වීම, නික්මීම පැණේ.
මෙසේ විශේෂ වශයෙන් නිර්වාණයෙහි විද්‍යමානතාවය පෙන්වා දැන් නොඑළඹීම් වශයෙන්ද එය දක්වන්ට **යස්මාච ඛො** ආදිය යූ.සේයි. එය කියන ලද අර්ථමය. මෙහිද අප්‍රත්‍ය ධර්ම, අසංඛත ධර්ම’ ‘මහණෙනි, යම්තැනක පෘථිවිය නොවේද? එම ආයතනය (නිවන) ඇත. ‘යම් ආකාර වූ සියලු සංස්කාරයන්ගේ සන්සිඳීම, සියලු උපධීන් අත්හැරීමක් වේද, යන මෙම කරුණද දැකීම දුෂ්කරය.’ ‘මහණෙනි, නුඹලාට අසංඛතයද, අසංඛතගාමිණී ප්‍රතිපදාවද ඇතුලත් ධර්මය දේශනා කරන්නෙමි’ ආදී නොයෙක් සූත්‍ර පදයන්ගෙන්ද, ‘මහණෙනි, නොඉපැත්ම ඇත’ යන මෙම සූත්‍රයෙන්ද නිර්වාණ ධාතුවෙහි පරමාර්ථ වශයෙන් හටගැන්ම මුළු ලෝකයාට අනුකම්පා කරන සම්‍යක් සම්බුදුරජාණන් වහන්සේ විසින් දේශිතය. එහෙයින් ඉදින් අප්‍රත්‍යක්‍ෂකාරී ප්‍රාඥයින්ට ද සැකයක් හෝ විමතියක් හෝ නැත්තේමය. අනුන් විසින් මග පෙන්විය යුතු පුද්ගලයෝ ඔවුන්ගේ සැක දුරැලීම පිණිස මේ මෙහි අදහසයි. නිර්වාණ මුඛයෙන් යුක්ති විචාරණයෙහි හෝ විශේෂයෙන් දතයුතු බැවින්, ශ්‍රේෂ්ඨ නුවූ කාමයන්ටද රූපයන්ට ද ප්‍රතිපක්‍ෂ වූ, එයට අසමාන ස්වභාවය වූ සසරින් නික්මීම පෙනේ. මෙසේද අන් ස්වභාව වූ සියලු සංඛත ධර්මයන්ට ප්‍රතිපක්‍ෂතාවයෙන්, එයට අසමාන ස්වභාව වූ නිස්සරණයෙන් විය යුතුය. යම් ආකාර වූ එම නිස්සරණය වේද, එය අසංඛත ධාතුයි. වැඩිමනක් කුමටද? අසංඛත ධර්මාරම්මණ විදර්ශනා ඥානය අනුලොම ඥානය කෙලෙස් සිඳීම් වශයෙන් අත්හරින්ට නොහැකි වේ. එසේම සම්මුති සත්‍යය අරමුණුකොට ඇති ප්‍රථම ධ්‍යානාදීන්හි ඥානයද විෂ්කම්භන වශයෙන්ම කෙලෙස් දුරුකරයි. සිඳීම් වශයෙන් නොවේ. මෙසේ අසංඛත ධර්මාරම්මණ වූද, සම්මුති සත්‍යාරම්මණ වූද, ඥානයට කෙලෙසුන්ගේ සිඳීම් වශයෙන් ප්‍රහාණයෙහි අසමත් බැවින් ඒවාහි සිඳීම් වශයෙන් ප්‍රහාණකර, ආර්යමාර්ග ඥානයෙහි එම ද්වයයටම විපරීත ස්වභාව අරමුණක් විය යුතුය. එය අසංඛත ධාතුවයි. එසේම මහණෙනි, අජාත, අභූත අකත, අසංඛතයක් ඇත යයි මෙම නිර්වාණ පදයෙහි පරමාර්ථ වශයෙන්, අස්ථීත්වය ප්‍රකාශ කරන වචනය නොවෙනස් අර්ථය භාග්‍යවතුන් වහන්සේ විසින් දේශිත හෙයින්, භාග්‍යවතුන් වහන්සේ විසින් දේශිත අවිපරීතාර්ථය එය යම්සේ ‘සියලු සංස්කාර අනිත්‍යයි සියලු සංස්කාර දුක්ය. සියලු සංස්කාර අනිත්‍යයැයි වශයෙනි. එසේම නිර්වාණ ශබ්දය උපචාර මාත්‍ර පැවැත්ම යෙදෙන හෙයින් සමහර විෂයයන්හි තත්වාකාරයෙන් පරමාර්ථ විෂය වේ. සමය ශබ්දය යම්සේද එසේය. පරමාර්ථ වශයෙන් අසංඛත ධාතුව ඇත්තේමය. අනෙක එයට විපරීත විනිර්මුක්ත ස්වභාව හෙයිනි. යම්සේ පෘථුවි ධාතුව විඳීම් යයි මේ ආදී ක්‍රමයන්ගෙන් යුක්ති වශයෙන් ද, අසංඛත ධාතුවගේ පරමාර්ථ වශයෙන් විද්‍යමාන භාවය දැක්විය යුතුය.
සිව්වැන්නෙහි අථඛො භගවා එතමත්‍ථං විදිත්‍වා යන එකල්හි වනාහි භාග්‍යවතුන් වහන්සේ විසින් නොයෙක් ක්‍රමයෙන් මනාව පෙන්වීම් වශයෙන් නිර්වාණ ප්‍රතිසංයුක්ත ධර්ම දේශනාවගේ කළ කල්හි එම භික්‍ෂූන්ට මෙම භාග්‍යවතුන් වහන්සේ අමෘත නිර්වාණ ධාතුවෙහි නොයෙක් ආකාර වෙනස්කම්, අනුසස් දක්වන්නහු විසින් අන්‍යයන් හා සාධාරණ නුවූ ආනුභාවය ප්‍රකාශ කරන ලදි. එහි අවබෝධ කරන උපාය මාර්ගය නොවදාරන ලදි. කෙසේ පිළිපදනා වූ අප විසින් මෙය අවබෝධ කටයුතුදැයි යන එම අදහස වූයේය. ඉක්බිති භාග්‍යවතුන් වහන්සේ එම භික්‍ෂූන්ගේ එම කියන ලද ආකාර ඇති විතර්ක සංඛ්‍යාත කරුණා සර්වප්‍රකාරයෙන් දැන, **ඉමං උදානං** යනු තෘෂ්ණා වශයෙන් කිසිතැනෙක්හි ආශ්‍රිත නුවූ, සන්සුන් කය හා සිත් ඇති වීථි පිළිපන් විදර්ශකයාට ආර්ය මාර්ගයෙන් ශේෂ රහිතව තෘෂ්ණා ප්‍රහාණයෙන් නිර්වාණාධිගමය පැහැදිලි කිරීමට මෙඋදන් ඇනූ සේක.
එහි **නිස්සිතස්ස චලිතං** යනු එය මම වෙමි. එය මාගේ ආත්මයැයි තෘෂ්ණා දෘෂ්ටීන්ගෙන් කම්පා වූයේ වේ. අප්‍රහීණ තෘෂ්ණා දෘෂ්ටි සහිත පුද්ගලයාට, සුව ආදීන් උපන් කල්හි ඒවා මැඩපවත්වා වසන්ට නොහැකි වන්නහුට මාගේ විඳීමය මම විඳිමියි ආදී ක්‍රමයෙන් තෘෂ්ණා දෘෂ්ටි ග්‍රාහ වශයෙන් කුසල් පැවැත්මෙන් චිත්ත සන්තානයෙහි, චලනය කම්පනය, පහත දැමීම හෝ වේයයි අර්ථයි. **අනිස්සිතස්ස චලිතං නත්‍ථි** යනු යමෙක් වනාහි විශුද්ධි පියවරෙහි පිළිපදිනුයේ, සමථ විදර්ශනාවන්ගෙන් තෘෂ්ණා දෘෂ්ටීහු මැඩපවත්වා අනිත්‍යාදී වශයෙන් සංස්කාරයන් මෙනෙහි කරනුයේ වෙසේ. එම තෘෂ්ණා දෘෂ්ටි ඇසුරු නොකළහුට කියන ලද ආකාර චලනය, පහත දැමීම කම්පනය හෝ නැත. කරුණ මනාකොට විෂ්කම්භනය කරන ලද හෙයිනි.
**චලිතෙ අසති** යනු යම්සේ තෘෂ්ණා දෘෂ්ටිග්‍රාහයෝ නොපවතිත්ද, එසේ විදර්ශනා වීථියට පිළිපන් ඒ උත්සාහවත් වූවහුට, කියන ලද ආකාර චලනයක් නොමැති කල්හි, **පස්සද්ධි** යනු විදර්ශනා චිත්තය සමග හටගත් කාය චිත්තයන්ගේ දෘඪ කෙලෙස් සන්සිඳීමෙන් දෙයාකාර වූද සන්සිඳීම වේ. **පස්සද්ධියා සති රති න හොති** පෙරදීම, මත්තෙහි විශේෂතාවයෙන් යුත්, සන්සිඳීම ඇතිකල්හි නිරවද්‍ය සුව අධිෂ්ඨාන සමාධියද වර්ධනයකොට එය ප්‍රඥායෙන් එක්තැන් කිරීමෙන් සමථ විදර්ශනාව යුගනද්ධව යොදා මාර්ග පරම්පරාවෙන් කෙලෙස් ක්‍ෂය කරන්නහුට කාමභවාදීන්හි නැමෙන හෙයින් නතායි ලද නමැති තෘෂ්ණාව අර්හත් මාර්ග ක්‍ෂණයෙහි ශේෂ රහිතව නොමැති බවට පත් වේ. නූපදනා ස්වභාවයට පැමිණි හෙයින් නූපදී යයි අර්ථයි.
**රතියා අසති** යනු අර්හත් මාර්ගයෙන් තෘෂ්ණාව මනාව ප්‍රහීණ කළ හෙයින් භවාදීන් සඳහා ඇල්ම හා බලවත් ආශාවෙහි නැගී සිටීම නොමැති කල්හි, **ආගති ගති නහොති** යනු ප්‍රතිසන්ධි වශයෙන් මෙලොවට පැමිණීමද, ආගමනයද, චුති වශයෙන් යාම, මෙලොවින් පරලොව ගමන, පරලෝකත්වය නොවේ. නොපවතියි. **ආගති ගතියා අසති** යනු කියන ලද ක්‍රමයෙන් ඊමෙහි හා යාමෙහි නොමැති කල්හි, **චුතූපපාතො න හොති** යනු භවයෙන් භවයට නොසිඳි යන ච්‍යුති උත්පත්ති නොවේ. නොපවතියි. කෙලෙස්ව නොමැති කල්හි කම්වට සිඳින ලද්දේමය. එය සිඳි කල්හි, විපාක වට කෙසේ හටගනීද, හට නොගනීමය. එහෙයින් **චුතූපපාතෙ අසතිනෙවිධ නහුරං** යනාදිය කීය. එහි යමක් කිවයුතුද, එය යට බාහිර සූත්‍රයෙහි විස්තර වශයෙන් යූ.සේමය. එහි යූසෙයින්ම දතයුතුය.
මෙසේ භාග්‍යවතුන් වහන්සේද මෙහිද එම භික්‍ෂූන්ගේ ශේෂ රහිත සසර වට දුක් සන්සිඳීමට හේතු වූ අමෘත මහා නිර්වාණයෙහි ආනුභාව මනා ප්‍රතිපත්තියෙන් ප්‍රකාශ කළ සේක.
පස්වැන්නෙහි **මල්ලෙසු** යනු මෙනම් දනව්වෙහි **මහතා භික්ඛු සංඝෙන** යනු ගුණ මහත්වයෙන් හා සංඛ්‍යා මහත්වයෙන් මහත් වූ, එම බික්සඟන සීලාදී ගුණ විශේෂ යෙදීමෙන්ද එහි සියල්ලන්ට පසුව වූවහුගේ සෝවාන් භාවය හෙයින්ද මහත් වූයේ. (යටත් පිරිසෙයින් අන්තිමයා සෝවාන් වූයේය.) නොපිරිසිඳි ගණන් හෙයින් සංඛ්‍යා මහත්වයෙන්ද මහත්ය. ආයු සංස්කාර අත්හැරීමෙහි පටන් පැමිණි පැමිණි භික්‍ෂූහු ආපසු හැරී නොගියහ. **චුන්‍දස්ස** යනු එම නමින් යුක්තහුගේ, **කම්මාර පුත්තස්ස චුන්‍දස්ස** යනු එම නමින් යුත්තහුගේ, **කම්මාර පුත්තස්ස** රන්කරු පුතුගේ, හෙතෙම ධනාඪ්‍ය මහ කෙළෙඹියෙකි. භාග්‍යවතුන් වහන්සේගේ ප්‍රථම දර්ශනයෙන්ම සෝවාන්ව තම අඹ වනයෙහි ශාස්තෲන් වහන්සේට සුදුසු ගඳකිළියක්ද බික්සඟනට රාත්‍රීස්ථාන, දිවාස්ථාන, උපස්ථාන ශාලා, කුටි මණ්ඩප, සක්මන්මලු ආදියෙන්ද යුතුව සම්පාදනය කොට පවුරුවලින් වටකරන ලදුයේ දොරකොටු යුත් වෙහෙරක් කොට බුද්ධප්‍රමුඛ සංඝයාට භාර දුන්නේය. ඒ සඳහා **තත්‍රසුදං භගවා පාවායං විහරති චුන්‍දස්ස කම්මාර පුත්තස්ස අම්බවනෙයි** යූ.සේයි.
**පටියාදාපෙත්‍වා** යනු සම්පාදනය කොට යන අර්ථයි. **සූකර මද්දවං** යනු ඌරාගේ මෘදු සිනිඳු ත්‍රිකෝටි පරිශුද්ධ මද්දවං යනු ඌරුමස් නොවේ. ඌරන් විසින් තලා පොඩිකර දමන ලද උණ ගොබයැයි කියති. අනෙක් අය ඌරන් විසින් මඬනා ලද පෙදෙසෙහි හටගත් බිම්මල් (හතු) යැයි කියති. තවත් සමහරු සූකර මද්දව එක් රසායනයකැයි ගත්හ. චුන්‍දකර්මාර පුතු අද භාග්‍යවතුන් වහන්සේ පිරිනිවන් පාන්නේ යයි අසා, එය අනුභවකොට, බොහෝ කලක් ජීවත්ව සිටින්නේ නම් ඉතා යෙහෙකැයි ශාස්තෲන් වහන්සේගේ චිර ජීවන අපේක්‍ෂායෙන් දිනියැයි ද කියති.
**තෙන මං පරිවිස** යනු ඉන් මා අනුභව කරව. කවර හෙයින් භාග්‍යවතුන් වහන්සේ මෙසේ වදාළ සේක්ද යත්, අන් අය කෙරෙහි අනුන් කෙරෙහි කරුණාව හේතුවෙනි. එම කරුණ පෙලෙහි යූ.සේමය. ඔහු විසින් එළවන ලද භික්‍ෂාවෙන් අනෙකා පරිභෝග කරවීම නුසුදුසු හෙයිනැයි එසේ කියන්ට සුදුසුයැයි දක්වන ලද්දේ වේ. එම සූකර මද්දවයෙහි දෙදහසක් දිවයින් පිරිවර ඇති සිව්මහා දිවයින්හි දේවතාවෝ දිව්‍යඕජස් බහාලූහ. එහෙයින් එය අන්කිසිවෙකුට මනාව දිරවන්ට නොහැකි වේ. එකරුණ ප්‍රකාශ කරන්නා වූ ශාස්තෲන් වහන්සේ අන්‍ය දොස් කීම්වලින් මිදීම සඳහා **නාහන්තං චුන්‍ද පස්සාමි** යි ආදියෙන් සිහනද නද කළ සේක. යම් ආකාර අන්‍යයන් විසින්, තමා විසින් අනුභවකොට වූ ඉතිරිය භික්‍ෂූන්ට අන් මිනිසුනටද නුදුන්නේය. වලක් හාරවා විනාශ කළේ යයි දොස් කියන්නාහුය. ඔවුන්ගේ කීමට අවකාශයක් නොවේවායි අන්‍ය දොස් කීම්වලින් මිදීම සඳහා සිහනද නද කළ සේක.
එහි **සදෙවකෙ** යනාදීන්හි දෙවියන් සහිත වූයේ නුයි **සදෙවකොයි**. මාරයා සමග වූයේනුයි සමාරකො යි බ්‍රහ්මයා සමග වූයේනුයි **සබ්‍රහ්මකොයි**. ශ්‍රමණ බ්‍රාහ්මණයන් සහිත වූයේ නුයි **සස්සමණ බ්‍රාහ්මණි** යි. ප්‍රජාවට අයිති හෙයින් පජායි. දෙවි මිනිසුන් සහිත වූයේනුයි සදෙව මනුස්සායි. **තස්මිං සදෙවකෙ ලොකෙ -පෙ- සදෙව මනුස්සාය**, එහි සදෙවක වචනයෙන් පස්වැදෑරුම් කාමාවචර දේවග්‍රහණයයි. සමාරක වචනයෙන් ෂට් කාමාවචර දේව ග්‍රහණයයි. සබ්‍රහ්මක වචනයෙන් බ්‍රහ්ම කායිකාදී බ්‍රහ්ම ග්‍රහණයයි. සස්සමණ බ්‍රාහ්මණී වචනයෙන් සස්නට සතුරුපස මිතුරු මහණ බමුණන්ගේ ග්‍රහණයයි. සංසිඳවූ පව් ඇති, බහා තැබූ පව් ඇති මහණ බමුණන්ගේ ග්‍රහණයයි. පජා වචනයෙන් සත්ත්ව ලෝක ග්‍රහණයයි. සදේව මනුස්ස වචනයෙන් සම්මුති දෙවිවරු හා සෙසු මනුෂ්‍ය ග්‍රහණයයි මෙසේ මෙහි තෙපදයන්ගෙන් අවකාශ ලෝක වශයෙන් ද, දෙපදයකින්, ප්‍රජා වශයෙන් ද සත්ත්ව ලෝකය ගන්නා ලදැයි දතයුතුය. වෙනත් ක්‍රමයක්, සදේවක වචනයෙන් අරූපාවචර ලෝකය ගන්නා ලදි. සමාරක වචනයෙන් ෂට් කාමාවචර දේවලෝකයන්, සබ්‍රහ්මක වචනයෙන් රූපී බ්‍රහ්ම ලෝකයන්, සස්සමණ බ්‍රාහ්මණ ආදී වචනයෙන් සිව් පිරිස් වශයෙන් සම්මුති දෙවිවරු සහිත මිනිස්ලොව, සෙසු සත්ත්ව ලෝකය හෝ ගන්නා ලදැයි දතුයුතුය.
**භුත්තා විස්ස** යනු අනුභව කළහුට **ඛරො** යනු ඵරුෂ, **ආබාධො** යනු විසභාග රෝගයක්, **බාල්හා** යනු බලවත් වූ, මාරණන්තිකා යනු මරණය සමීපයට පැමිණවීමට සමත්, **සතො සම්පජානො අධිවාසෙසි** යනු සිහිය මනාව පිහිටුවීම කොට නුවණින් පිරිසිඳ ඉවසූ සේක. **අවිහඤ්ඤමානො** යනු වේදනාව අනුව පැවතීම් වශයෙන්, නොසලකා සිටින ස්වභාව මෙන්, ඔබිනොබ පෙරැළීම් නොකරනුයේ, නොපෙළනු ලබනුයේ මෙන් දුක් පීඩා නොවන්නාක් මෙන් ඉවසූ සේක. භාග්‍යවතුන් වහන්සේට බේලුව නම් කුඩා ගමෙහිදීම එම වේදනාව උපන්නේය. සමවත් බලයෙන් මැඩ පවත්වන ලදුයේ, පිරිනිවන් දිනය දක්වා එය නොඉපදුනහ. දිනෙන් දින සමාපත්තීන්ගෙන් යටපත් කිරීමෙනි. එදින වනාහි පිරිනිවෙනු කැමැතියේ, කෝටි ලක්‍ෂයක් හස්තීන්ගේ බල දරන්නා වූ, එකට බැඳි දියමන්ති සමාන ශරීර ඇති ප්‍රමාණ රහිත කාලයක් රැස්කළ පුණ්‍ය රාශීන් ඇතියහුටද, භවය ඇති කල්හි මෙබඳු වේදනා පවතිත්. අනෙක් අය ගැන කියනුම කවරේදැයි සත්ත්වයින්ට සංවේග හටගැන්වීම සඳහා සමවතට සම නොවැදි සේක. එහෙයින් වේදනාව කර්කෂව පැවතුනහ. **ආයාම** යනු එව යමු.
**චුන්‍දස්ස භත්තං භුඤ්ජිත්‍වා** යනාදිය පසුකල්හි ධර්ම සංග්‍රාහකයින් විසින් තබන ලද ගාථාවන්ය. එහි **භුත්තස්සච සූකර මද්දවෙ** යනු වළඳන ලද්දහුට හටගත්තේය. වැළඳීම් හේතුවෙන් නොවේ. ඉදින් නොවළඳන ලද්දහුට හටගත්තෙහිද, ඉතා ගොරෝසු වන්නේය. සිනිඳු බොදුනක් වළඳන ලද හෙයින් වේදනාව තුනී විය. එහෙයින් පා වලින් වැඩම කරන්ට හැකි විය. එයින් යම් ආකාර වූ මෙම, එය අනුභව කරන ලද, තථාගතයන් හැර අනෙකෙකුට මනාව දිරවීමට යන්නේදැයි සිහනද නාද කරන ලදුයේ, එහි සාර්ථකත්වය දක්වන ලදහ. බුදුවරුන්ගේ අස්ථානයෙහි ගර්ජනයක් නම් නැත. එය පරිභෝග කරන ලද භාග්‍යවතුන් වහන්සේට කිසි විකෘති ස්වභාවයක් නොඉපදවිය. කර්මයෙන් ලද අවකාශයෙන් උපදවනු ලබන විකෘතිය අප්‍රමාදතාවයෙන් සන්සිඳවනුයේ ශරීර බල ඉපදවීය. ඉන් යම්සේ කියනු ලබන ත්‍රිවිධ ප්‍රයෝජන ඉටුකරයිද, එහෙයින් එය මනාව දිරවීමට ගියේය. මාරාන්තික වූ වේදනාව අනුවණයින්ට අප්‍රකට වූයේය. **විරිච්ච මානො** යනු නිතර පැවැති ලේ විරේචනයක් මෙන් පැවැති, **අවොච** යනු තමා කැමැති තන්හි පිරිනිවීම සඳහා මෙසේ වදාළේය.
කවර හෙයින් වනාහි භාග්‍යවතුන් වහන්සේ මෙසේ රෝගය උපන්කල්හි කුසිනාරාවට වැඩම කළසේක්ද, කිමෙක්ද පිරිනිවෙන්නට නොහැක්කෙහිද? පිරිනිවෙන්ට නම් කිසිතැනක නොහැකි නොවනු ඇත. මෙසේ සිතූ සේක. මා කුසිනාරාවට ගියකල්හි මහා සුදර්ශන සූත්‍ර දේශනාවට අර්ථෝත්පත්ති වන්නේය. ඉන් යම් ආකාර වූ දෙව්ලොවෙහි අනුභව කළයුතු සමාන සැප සම්පත් මවිසින් මිනිස් ලොවැ අනුභව කරන ලදි. එය දෙබනවරෙකින් මනාව සරසා දෙසන්නෙමි. එය අසා බොහෝ ජනතාව කුසල් කළයුතුයැයි හඟින්නාහ. සුභද්‍ර ද එහි මා කරා එළැඹ ප්‍රශ්න විචාරා, විසඳුම් කෙළවර තිසරණයන්හි පිහිටා පැවිදිව ලද උපසම්පදා ඇතියේ කමටහන් වඩා මා ජීවමාන කල්හිම අර්හත්වයට පත්ව පශ්චිම ශ්‍රාවකයා නම් වන්නේය. අන් තන්හි මා පිරිනිවි කල්හි ධාතු නිමිතිකොට මහා කලහයක් වන්නේය. ලෙය නදියක් මෙන් ගලන්නේය. කුසිනාරාහි පිරිනිව් කල්හි ද්‍රෝණ බමුණු තෙමේ විවාදය සංසිඳුවා ධාතූන් බෙදා දෙන්නේ යයි මෙම කාරණාත්‍රයය දක්නේ මහත් උත්සාහයෙන් කුසිනාරාවට වැඩම කළ සේක.
**ඉංඝ** යනු චෝදනාර්ථයෙහි නිපාතයි. කිලන්තොස්මි යනු වෙහෙසට පත්වූයෙමි. ඉන් කියන ලද ආකාර ඇති වේදනාවන්ගේ බලවත්භාවයම දක්වයි. භාග්‍යවතුන් වහන්සේ තම ආනුභාවයෙන් එකල පාදවලින් වැඩම කළ සේක. අන් අයට වනාහි යම්සේ පියවර එසවීම හෝ කිරීමට නොහැකි වේද, එබඳු වූ වේදනාව, තීක්‍ෂණව, රළුව, කටුකව පැවතුනහ. එහෙයින්ම **නිසීදිස්සාමි **යි වදාළ සේක.
**ඉදානි** යනු දැන්, **ලුළිතං** යනු මඬනා ලද්දක් මෙන් ආකූල වූයේ **ආවිලං** යනු මඩ, **අච්ඡොදිකා** යනු තුනී ප්‍රසන්න දිය **සාතොදිකා** යනු මිහිරි දිය, **සීතොදිකා** සිසිල් දිය, **සෙතොදිකා** මඩ රහිත, දිය වනාහි ස්වභාවයෙන් ශ්වේත වර්ණය භූමි වශයෙන් මඩ කැළඹීමෙන්ද අන්‍යාකාරයක් වේ. කුකුත්‍ථා නදියද පිරිසිදු වැලිවලින් ගැවසී ගත්තේ ශ්වේත වර්ණව ගලාබසියි. එහෙයින් සෙතොදිකායි යූ.සේයි. **සුපතිත්‍ථො** යනු සුන්දර තොට, **රමණීයානි** මනහර බිම්කඩ හෙයින් ද සිත් ඇලවිය යුතු හෙයින් ද, කියන ලද ආකාර ඇති ජල සම්පත්තියෙන්ද සිත් අලවන,
**කිලන්තොස්මි චුන්‍ද නිපජ්ජිස්සාමි** යන මෙහි, තථාගතයන් වහන්සේට වනාහි -
මෙසේ කියන ලද, දස ඇත් කුලයන් අතර, කාලාවක සංඛ්‍යාත යම් දස ප්‍රකෘති හස්තීන්ගේ බලය, එම එක ගංගෙය්‍ය ඇතුට වේයයි මෙසේ දස ගුණයෙන් ගණනය කළ කල්හි ප්‍රකෘති ඇතුන් කෝටි දහසක බල ප්‍රමාණ ශරීර බලයක් වේද, එම සියල්ලම එම දිනයෙහි පසුබත්හි සිට කිරිගොට්ටට බහාලන ලද දිය මෙන් ක්‍ෂය විය. පාවාහි සිට කුසිනාරාවට තෙගව්වකි. ඒ අතරත පස්විසි තැනක වැඩහිඳ, මහත් උත්සාහයක් කොට වැඩමවනුයේ හිරු අවරට යන වේලායෙහි, භාග්‍යවතුන් වහන්සේ කුසිනාරාවට පැමිණි සේක. මෙසේ රෝගය නම් සියලු නිරෝගතා මර්දනය කරමින්, පැමිණේයයි යන මෙකරුණ දක්වනුයේ, දෙවියන් සහිත ලෝකයාට සංවේගකර වචනයක් වදාරනුයේ, **කිලන්තොස්මි චුන්‍ද නිපජ්ජිස්සාමි** යි, චුන්‍දය ක්ලාන්ත වූයෙමි. වැදහොවින්නෙමියි වදාළේය.
**සීහ සෙය්‍යං** යන මෙහි, කාමභෝගී සයනය, ප්‍රේත සයනය, තථාගත සයනය, සීහ සයනය යැයි සයනාවස්ථා (නිදීම්) සතරෙකි. එහි බොහෝ සෙයින් කාමභෝගී පුද්ගලයා වම්පසට හැරී සයනය කරයි. මෙය කාමභෝගී සයනයයි. මහණෙනි, බොහෝ සෙයින් ප්‍රේතයෝ උඩුකුරුව සයනය කරයි. මෙය ප්‍රේත සයනයයි. චතුර්ථ ධ්‍යානය, තථාගත සයනයයි. මහණෙනි, මෘගරාජ සිංහයා දකුණුපසින් (දකුණට හැරී) සයනය කරයි. මෙය සිංහ සයනයයි. මෙය තෙදින් පිරුණු ඉරියව්වක් හෙයින් උතුම් සයනය නමැ. එහෙයින් **දක්ඛිණෙන පස්සෙන සීහසෙය්‍යං කප්පෙසි** යි යූ.සේයි. **පාදෙ පාදං** යනු දකුණු පාදයෙහි වම් පාදය තබා, **අච්චාධාය** යනු මඳක් පාසා ගොප්ඇටය ඉක්මවා තබා. ගොප්ඇටයෙන් ගොප්ඇටය දණින් දණ ගැටෙනකල්හි නිතර වේදනා උපදිති. සයනය පහසු නොවේ. යම්සේ වනාහි නොගැටේද, එසේ මඳක් ඉක්මවා තැබූ කල්හි වේදනා නූපදති. සයනය පහසු වේ. එහෙයින් එසේ වැදහෙව.
**‘ගන්ත්‍වාන බුද්ධො’** යන මෙම ගාථා පසුකල්හි ධර්ම සංග්‍රාහකයින් විසින් තබන ලදහ. එහි **නදිකං** යනු නදියට, **අප්පටිමොධ ලොකෙ** යනු මෙම දෙවියන් සහිත ලෝකයා අතරෙහි සමානයෙක නොමැති, **නහාවොච පිවිත්‍වාච උදතාරී** යනු සිරුර සිසිල් කිරීම් වශයෙන් ස්නානය කොට පැන් පානයකොට ගඟින් එතෙර වූ සේක. එකල්හි භාග්‍යවතුන් වහන්සේ පැන් සනහන කල්හි නදිය තුළ මස් කැසුබුහු දෙතෙර දියෙහි පිහිනන්නාහු එම භූමි ප්‍රදේශය සියල්ල වනලැහැබක් මෙන් රන්වන් වූයේම විය. **පුරක්ඛතො** යනු ගුණයන්ගෙන් විශිෂ්ට සත්වෝත්තම ගරු කළයුතු ස්වභාවයෙන්, දෙවියන් සහිත ලෝකයා විසින් පිදීම් බුහුමන් කිරීම් වශයෙන් පෙරටු කරන ලදුයේ, **භික්ඛු ගණස්ස මජ්ඣෙ** භික්‍ෂු සංඝයා මධ්‍යයෙහි, එකලැ භික්‍ෂූහු භාග්‍යවතුන් වහන්සේගේ වේදනාවන්ගේ අධිමාත්‍ර භාවය දැන ආසන්න වී හාත්පස පිරිවරන ලදුයේම යෙති. **සත්‍ථා** යනු ඉහාත්ම හා මරණින් මතු භවයන්හි දියුණුවට අදාළව උතුම් අර්ථයන්ගෙන් සත්ත්වයින්ට අනුසාසනා කරන හෙයින් සත්‍ථායි. **පවත්තා** යනු ප්‍රවකතෘ වූ - මනාව දෙසන්නා වූ. **භගවාච ධම්මෙ** යනු භාග්‍යවත් ආදියෙන් භගවායි. මෙහි සීලාදී සාසන ධර්මයන් පැවැත්වූ දේශනා කළ, අසූහාර දහසක් ධර්මස්කන්ධයන් පවත්වන ලද (දේශනා කරන ලද) **අම්බවනං** එම නදීතෙර පිහිටි අඹවනය, **ආමන්තයි චුන්‍දකං** යනු එකෙණෙහි ආයුෂ්මත් ආනන්දයන් දිය සලුව විහිදුවමින් ගඟට බැස්සේය. චුන්දක තෙරුන් සමීපයෙහි වූයේය. එහෙයින් භාග්‍යවතුන් වහන්සේ ඔහු ඇමතීය. **පමුඛෙ නිසීදි** යනු කිමෙක්ද ශාස්තෲන් වහන්සේ අණ කෙරෙත්දැයි වත් ශීර්ෂයෙන් ඉදිරියෙහි හුන්නේය. මෙපමණෙකින් ධර්ම භාණ්ඩාගාරික ආනන්ද හිමි පැමිණියේය. ඉක්බිති භාග්‍යවතුන් වහන්සේ මෙසේ පැමිණි ආයුෂ්මත් ආනන්දට ආමන්ත්‍රණය කළ සේක.
**උපදහෙය්‍ය** යනු උපදවන්නේය. විපිළිසර උපදවන කිසියම් පුරුෂයෙක් **සියා** වන්නේ නම්, අලාභා යනු දන් දෙන්නා වූ අන්‍යයන්ට දානානිසංස සංඛ්‍යාත ලාභ වෙති. නුඹට අලාභය. **දුල්ලද්ධං** යනු පුණ්‍ය විශේෂයකින් ලද මනුෂ්‍යත්වය නොයහපත්කොට ලබන ලදි. **යස්සතෙ** යම් ආකාර වූ නුඹ විසින්, කවරාකාර වූ පශ්චිම පිණ්ඩපාතය වළඳා තථාගතයන් වහන්සේ පිරිනිවි සේක්ද, නො තැම්බුණු සහලින් හෝ තෙත් වූ සහලින්දැයි කවරෙක් එය දනීද, ඒකාන්තයෙන් ඔහු විසින් කවර කවර හෝ දැයක් දෙන ලද්දේ වන්නේය. **ලාභා** යනු ඉහාත්ම හා මරණින් මතු දානානිසංස සංඛ්‍යාත ලාභයන්, **සුලද්ධං** යනු නුඹගේ මනුෂ්‍යාත්මය මනාසේ ලබන ලදි. **සම්මුඛා **යනු හමුයෙන් අනුශ්‍රවයෙන් නොවේ. පරම්පරායෙන් නොවේයයි අර්ථයි. **මෙතං **යනු මා විසින් එය. මා විසින් එය. **ද්වෙමෙ** මෙම ද්වයය. **සමඵලා** යනු සර්වාකාරයෙන් සමාන ඵල,
යම් ආකාර වූ සුජාතාව විසින් දෙන ලද පිණ්ඩපාතය වළඳා තථාගතයන් වහන්සේ මනාව අවබෝධ කළෙහිද, එය කෙලෙස් අප්‍රහීණ කාලයෙහි දානයයි. චුන්‍දගේ මෙම දානය වනාහි ක්‍ෂීණාශ්‍රව කාලයෙහිය. කවර හෙයින් ඒවා සමඵල විනිද? පරිනිර්වාණ සමතාවයෙන්ද, සමවත් සමවතාවයෙන්ද, අනුස්මරණ සමතාවයෙන්ද වේ. භාග්‍යවතුන් වහන්සේ වනාහි සුජාතාව විසින් දෙන ලද පිණ්ඩපාතය වළඳා ඉතිරි වූ ස්කන්ධ පමණක් ඇති, නිර්වාණ ධාතුවෙන් පරිනිවි සේක. චුන්ද විසින් දෙන ලද්ද වළඳා ඉතිරි වූ ග්‍රහණයක් නොමැති නිර්වාණ ධාතුවෙන් පිරිනිවියේ යයි මෙසේ පරිනිර්වාණයාගේ සමතායෙන් ද සමඵල වේ. බුද්ධත්වය අවබෝධ කරන දිනයෙහිද අග්‍ර මාර්ගයට හේතු වූ සිව් විසි කෝටි ලක්‍ෂ සංඛ්‍යාත සමාපත්තීන්ට සමවැදිණි. පරිනිර්වාණා දිනද එම සියලු සමවත්වලට සමවැදිණි. මෙසේ සමවත් සමතායෙන් ද සමඵල වේ. භාග්‍යවතුන් වහන්සේ විසින් යූ.සේයි -
“යමෙකුගේ එම පිණ්ඩපාතය වළඳා අනුත්තර අප්‍රමාණ චිත්ත සමාධීන්ට එළැඹ වාසය කෙළෙම්ද, ඔහුට අප්‍රමාණ වූ පුණ්‍ය ප්‍රවාහයක්, කුසල් ප්‍රවාහයක්” යනාදිය.
සුජාතාව පසුකල්හි ඒ රුක් දෙවියකු නොවේය. බෝසත් තෙම පිණ්ඩපාතය වළඳා අනුත්තර සම්‍යක් සම්බෝධිය අවබෝධ කරන ලදි. සත් සතියක් ඉන් ඔහුගේ යැපීම වූයේ යයි ඇසීය. ඇයට මෙය අසා, මට ඉතා ලාභයකැයි සිහි කරන්නී බලවත් ප්‍රීති සොම්නසක් හටගත්තේය. චුන්දටද පසුකල්හි අවසන් පිණ්ඩපාතය මවිසින් දෙන ලදැයිද, මවිසින් ධර්ම ශීර්ෂය ගන්නා ලදි. මාගේ පිණ්ඩපාතය වළඳා ශාස්තෲන් වහන්සේ බොහෝ කාලයක් තුළ අවබෝධ කළ ධර්මය සහිතව වැඩ සිට, ඉතිරි ඉතිරි වූ ග්‍රහණයක් නැති නිර්වාණ ධාතුවෙන් පිරිනිවියේ යැයි අසා, මට ඉතා ලාභයකැයි සිහි කරනුයේ බලවත් ප්‍රීති සොම්නසක් හටගති. මෙසේ සිහිකිරීම් සමතාවයෙන්ද, පිණ්ඩපාත දාන ද්වයයම සමඵල යැයි දතයුත්තාහ.
**ආයු සංව්තතනිකං** යනු දීර්ඝායු සඳහා පවත්නා. උපචිතං යනු රැස්කරන ලද, උපදවන ලද, **යස සංවත්තනිකං** පිරිවර සඳහා පවත්නා, **ආධිපතෙය්‍ය සංවත්තනිකං** යනු ශ්‍රේෂ්ඨභාවය සඳහා පවත්නා,
**එතමත්‍ථං විදිත්‍වා** යනු ශ්‍රේෂ්ඨ භාවය සඳහා පවත්නා, එතමත්‍ථං විදිත්‍වා යනු එම දානයෙහි මහත් ඵලතාවයද, සීලාදී ගුණයන්ගෙන් තමාගේ අනුත්තර දක්‍ෂිණෙය්‍ය භාවයද, අනුපාදා පරිනිර්වාණයද යන තෙවැදෑරුම් වූද අර්ථය සියලු ආකාරයෙන් දැන එකරුණ දැක්වීමට මෙඋදන් ඇනූ සේක.
එහි **දදතො පුඤ්ඤං පවඩ්ඪති** යනු දන් දෙන්නහුට චිත්ත සම්පත්තියෙන්, දක්‍ෂිණෙය්‍ය සම්පත්තියෙන් ද දානමය පුණ්‍යය රැස් කෙරේ. මහත්ඵලතර, මහානිසංසතර වේයයි අර්ථයි. නොහොත් පරිත්‍යාගීහුට පින් මනාව වැඩේ යයි යන දිය යුතු දෙය පරිත්‍යාග කරන්නහු විසින් පරිත්‍යාග චේතනාව පුරුදු කළ කල්හි අනුක්‍රමයෙන් හැම තැන දෝෂයන්ට නොපැමිණීම් බහුල වූයේ ඉතා පිරිසිදු සීලය රැක සමථ විදර්ශනාද වඩන්ට හැකිවේයයි ඔහුට දානාදී වශයෙන් තෙවැදෑරුම් වූ ද පුණ්‍යය මනාව වර්ධනය වේයයි මෙසේ මෙහි අර්ථය දතයුතුය. **සංයමතො** යනු **සඤ්ඤමතො** යනු සීල නමැති සංවරයෙන් හික්මෙන්නහුට, සංවරයෙහි සිටියහුටයයි අර්ථයි. **වෙරං නචීයති** යනු අද්වේෂය ප්‍රධාන හෙයින් අධි සිල්වත්හුට පස්වැදෑරුම් වෛරය නොපවතියි. කාය, වාග්, චිත්තයන්ගෙන් සංවර වන්නා වූ සුවිශුද්ධ සිල්වත් තෙමේ ක්‍ෂාන්ති බහුල හෙයින් කිසිවෙකුටත් වෛර නොකරයි. ඔහුට රැස් කිරීමක් කොයින්ද? එහෙයින් සංවර වන්නා වූ ඔහුට සංවර හේතුවෙන් හෝ වෛරයක් නොපවතියි. **කුසලො ජාහාති පාපකං** යනු නුවණැති දක්‍ෂයා සුපිරිසිදු සීලයෙහි පිහිටියේ අටතිස් අරමුණුවල, තමාට සුදුසු කමටහනක් ගෙන, උපචාර, අර්පණා ප්‍රභේද ධ්‍යානය සම්පාදනය කරනුයේ **පාපකං** ලාමක කාමච්ඡන්‍දාදී අකුසලයන් විෂ්කම්භන වශයෙන් **ජහාති** අත්හරියි. හෙතෙම එම ධ්‍යාන යම පාදකකොට සංස්කාරයන්හි ක්‍ෂය ව්‍යය පිහිටුවා විදර්ශනාවට ක්‍රියා කරනුයේ විදර්ශනාව ඔසවා ආර්ය මාර්ගයෙන් ශේෂ රහිතව පාපී, ලාමක අකුසල් නැසීම් වශයෙන් දුරු කරයි. **රාග දොස මොහක්ඛයා පරිනිබ්බුතො **යනු හෙතෙම මෙසේ පව් දුරුකොට රාගාදීන්ගේ ක්‍ෂය කිරීමෙන් ශේෂ රහිතව කෙලෙස් පිරිනිවීමෙන්ද, ඉන් මත්තෙහි ස්කන්ධ පරිනිර්වාණයෙන්ද නිවුණේ වේයයි මෙසේ භාග්‍යවතුන් වහන්සේ චුන්දගේ දක්‍ෂිණා සම්පත්තිය ඇසිරිකොට තමාගේද, දක්‍ෂිණෙය්‍ය සම්පත්තිය ද, ඇසිරි කොට, ප්‍රීති වේගයෙන් මුදාහළ උදන් ඇනූ සේක.
සවැන්නෙහි **මගධෙසු** යනු මගධ රටෙහි, මෙහිද ගුණ මහත්වයෙන්ද, නොපිරිසිඳි සංඛ්‍යා හෙයින් ගණන් මහත්වයෙන්ද, මහත් වූ බික්සඟන සමග, පාටලිගාමො යනු මෙනමින් යුත් මගධ රට එක් ගමක් එම ගම සැලසුම් කරන දිනයෙහි, ග්‍රාමාංගණය තීරණය කළ ස්ථානයෙහි පලෙල් අංකුර දෙක තුනක් පෘථුවියෙන් පැන නැගී නික්මුණහ. එහෙයින් පාටලී ගම යැයිම ව්‍යවහාර කළහ. **තදවසරි** යනු එම පාටලී ග්‍රාමයට පැමිණ වදාළේය. අනුප්‍රාප්ත වූ සේක. භාග්‍යවතුන් වහන්සේ කෙදින පාටලී ගමට අනුප්‍රාප්ත වූ සේක්ද යත්, යට කියන ලද ක්‍රමයෙන්, දම්සෙනෙවි විසින් සැවැත චෛත්‍යයක් කරවා ඉන් නික්ම, රජගහ නුවර වසනුයේ, එහි ආයුෂ්මත් මහ මුගලන් තෙරුන්ටද, චෛත්‍යයක් කරවා, ඉන් නික්ම අම්බලට්ඨිකායෙහි වැස, ඉක්මන් නුවූ චාරිකා වශයෙන් ජනපද චාරිකාවෙහි හැසිරෙනුයේ ඒ ඒ තන්හි එක් රැයක් වාසය කරන වාසයෙන් වැස, ලෝකයට අනුග්‍රහ කරනුයේ අනුක්‍රමයෙන් පාටලීගමට අනුප්‍රාප්ත විය.
**පාටලීගාමියා** යනු පාටලී ග්‍රාමවාසී උපාසකවරු, ඔව්හු වනාහි භාග්‍යවතුන් වහන්සේගේ පළමු දැක්මෙන්, සමහරු තිසරණයන්හිද, සමහරු සීලයන්හිද සමහරු සරණ සිල්හිද පිහිටියාහුය. එහෙයින් **උපාසකා** යි යූ.සේයි. **යෙන භගවා තෙනුපසංකමිංසු** යනු අජාසත්හුගේද ලිච්ඡවී රජවරුන්ගේ ද මිනිස්සු කලින් කල ගොස් පාටලී ගමෙහි ගෘහ හිමිකරුවන් ගෘහයෙන් බැහැරකොට මසක්ද, අඩමසක්ද වාසය කරයි. ඉන් පාටලී ගම්වැසි මිනිස්සු නිතර උවදුරට පත්වූවාහු, ඔවුන්ගේ පැමිණි කල්හි වසන තැන් වන්නේ යයි, එක් පැත්තක ඓශ්වර්යය පුද්ගලයින්ගේ භාණ්ඩ තැන්පත් කරන ස්ථානයද, එක් පැත්තක වාසය කරන ස්ථානයද, එක් පැත්තක ආගන්තුකයින්ටද මගී මිනිසුන්ටද, එක්පසෙක දිළින්දන්ටද, කෘපණා මිනිසුන්ටද, එක්පසක ගිලනුන්ගේ වාසස්ථානය වන්නේ යයි සියල්ලන්ට ඔවුනොවුන් නොගටා, විසුමට ප්‍රමාණවත්ව මහා ශාලාවක් නගර මධ්‍යයෙහි කළහ. එහි නාමය ආවසථාගාරයයි. එය එදිනම නිමාවට ගියේය. ඔව්හු එහි ගොස් ලී වැඩ, පිරියම් වැඩ, සිතුවම් වැඩ ආදී වශයෙන් මනාව නිමකරන ලදුයේ, මනාව පිළියෙල කරන ලදුයේ දෙව් විමනක් සමාන එය දොර කොටුයෙහි පටන් බලා මෙම ආවසථාගාරය අතිශය මනරම් වූයේ සශ්‍රීක වූයේ කවරකු විසින් වනාහි ප්‍රථමයෙන් පරිභෝග කරන ලදුයේ අපට දීර්ඝ කාලයක් හිතසුව වන්නේදැයි සිතූහ. එකෙණෙහිම භාග්‍යවතුන් වහන්සේ එගමට අනුප්‍රාප්ත වූයේයයි ඇසූහ. ඔවුහු ඉන් උපන් ප්‍රීති සොම්නස් ඇතියේ අප විසින් භාග්‍යවතුන් වහන්සේ එහි ගොස් වැඩමවා ගෙන පැමිණිය යුතු වන්නේය. (ගෙන ආ යුතු) එතුමාණෝ වනාහි තෙමේම අපගේ වසන ස්ථානයට සම්ප්‍රාප්ත වූ සේක. අද අපි භාග්‍යවතුන් වහන්සේ මෙහි වාසය කරවා, ප්‍රථමයෙන් පරිභෝග කරවන්නෙමු. එසේම භික්‍ෂු සංඝයා පරිභෝග කරවන්නෙමු. භික්‍ෂු සංඝයා පැමිණි කල්හි ත්‍රිපිටක බුද්ධවචනය පැමිණියේම වන්නේය. ශාස්තෲන් වහන්සේ ලවා මංගල වදන් දේශනා කරවන්නෙමු. ධර්මය කියවන්නෙමු. මෙසේ ත්‍රිවිධ රත්නයන් විසින් පරිභෝග කළ කල්හි පසුව අපටද අන්‍යයන්ට ද, පරිභෝග වන්නේය. මෙසේ අපට බොහෝ කලක් හිතසුව පිණිස වන්නේ යයි සනිටුහන් කොට මේ සඳහාම භාග්‍යවතුන් වහන්සේ කරා එළැඹියහ. එහෙයින් **අධිවාසෙතු භන්තෙ භගවා ආවසථාගාරං** යි කීහ.
**යෙන ආවසථාගාරං තෙනුපසංකමිංසු** යි කීහ. කිසිසේත් එය එම දිනයෙහිම නිමකළ හෙයින් දෙව් විමනක් මෙන් මනාව පිළියෙලකරන ලදුයේ, මනාව පිළිදැගුම් කරන ලදුයේ, බුදුරදුන්ට සුදුසු ලෙස කොට නොපනවන ලදි. බුදුවරු නම් ඇතුල්ගම වසන්නේ හෝ නොවසන්නේ ආරණ්‍යධ්‍යාශ ඇතියේ අරණ්‍යයෙහි ඇලුනාහු වෙති. එහෙයින් භාග්‍යවතුන් වහන්සේගේ කැමැත්ත දැනගෙනම අසුන පනවන්නෙමුයි සිතා ඔව්හු භාග්‍යවතුන් කරා එළැඹියහ. දැන් භාග්‍යවතුන් වහන්සේගේ කැමැත්ත දැන එසේ පනවන කැමැත්තාහු ආවසථාගාරය යම් තැනෙක්හිද එතැන්හි එළැඹියහ. **සබ්බ සන්‍ථරිං ආවසථාගාරං සන්‍ථරිත්‍වා** යනු යම්සේ සියල්ලම අතුරන ලද්දේ වේද, එසේ එය අතුරා, සියල්ලට පළමුව ගොම නම් සියලු මංගලයන්හි පවතී යයි හුණුපිරියම් කරන ලද්දා වූද, භූමිය තෙත් ගොමවලින් ඉස පිරිසිදු බව දැන යම්සේ පා තබන ලද තන්හි පියසටහන් නොපෙනේද, එසේ කොකුම්, යොන්පුජ, තුවරලා, තුරුක් තෙල් යන සිව් ජාත සුවඳින් ගල්වා මත්තෙහි නොයෙක් වර්ණ ඇති කලාල අතුරා ඒ මත්තෙහි මහා පිට තබන පලස් ආදිය හස්තස්ථරණාදී නොයෙක් වර්ණ ඇතිරිලිවලින් ඇතිරිය යුතු සියලු හිස් ඉඩ ඇතිරවූහ. එහෙයින් **සබ්බ සන්‍ථරිං ආවසථාගාරං සන්‍ථරිත්‍වා** යි යූ.සේයි.
අසුන්හි මධ්‍යස්ථානයෙහි වූ පිහිටි මංගලස්ථම්භය ඇසිරිකොට මහානර්ඝ බුද්ධාසනයක් පනවා එහි යම් යම් මෘදු වූද, මනරම් වූද පසතුරුණු ඒ ඒ තන්හි අතුරවා දෙපස රත්පැහැ මනරම් දසුන් ඇති කොට්ට තබා මතුයෙහි රන් රිදී තාරකාවන්ගෙන් විසිතුරු වියනක් බැඳ සුවඳ වැල් මල්වැල් ආදියෙන් අලංකාර කොට, හාත්පස දොළොස්රියන් තන්හි මල්දැල් විසුරුවා, තිස්රියන් පමණ තන්හි, පටතිර රෙදිවලින් වටකරවා, පැසුළු බිත්තිය ඇසිරිකොට භික්‍ෂු සංඝයාට හේත්තු වන ඇඳ පුටු ආදිය පනවා, මත්තෙහි ශ්වේත පසතුරුණුවලින් අතුරවා ශාලාවෙහි නැගෙනහිර පැත්තෙහි, තමහට හිඳීමට සුදුසු අයුරක් කළහ. ඒ සඳහා **ආසනාහි පඤ්ඤාපෙත්‍වායි** යූ.සේයි.
**උදක මණිකං** යනු මහා පළිඟු දියසැළක්. මෙසේ භාග්‍යවතුන් වහන්සේ ද භික්‍ෂු සංඝයා ද කැමැති පරිද්දෙන් අත්පා ධෝවනය කෙරෙත්වා. මුහුණ කට සෝදත්වායි, ඒ ඒ තන්හි මැණික් වර්ණ දිය පුරවා සුවඳ සඳහා නොයෙක් පුෂ්පයන් ද, දියෙහි සුවඳ කුඩු බහා කෙලෙස් කොළවලින් වසා තැබූහ. එහෙයින් **උදක මණිකං පතිට්ඨපෙත්‍වායි** යූ.සේයි.
**තෙලප්පදීපං ආරොපෙත්‍වා** යනු රන් රිදීමය දඬු පහන්හි යෝධයන්ගේ රූප ආකාර මැණික් ඔබ්බවන ලද රූකඩ අත්වල තබන ලද කුඩා කබලිවල තෙල්පහන් දල්වා **යෙන භගවා තෙනූපසංකමිංසු** යන මෙහි වනාහි එම පාටලී ගම්වාසී උපාසකවරු හුදෙක් ආවස්ථාගාරයම පමණක් නොව, තවද ගමෙහි සියලුම වීථීන් පිරිසිදු කරවා ධජ ඔසවා ගෘහ ද්වාරයන්හි පුන්කලස් කෙසෙල් කඳන් ද තබවා, මුලුගම පහන් හා මල්වලින් විසුරුණු තරුවක් මෙන් කොට, කිරි බොන දරුවන්ට කිරි පොවව්. ළදරුවන් සැහැල්ලුවෙන් අනුභව කරවා නිදි කරවව්. උස්හඬ නොනගව්. අද එක් රැයක් ශාස්තෲන් වහන්සේ ඇතුල්ගම වාසය කරන්නේය. බුදුවරු නම් අල්ප ශබ්ද කැමති වන්නෝ වෙත්යයි අණබෙරයක් හසුරුවා තෙමේ දඬුපහන් ගෙන භාග්‍යවතුන් වහන්සේ හිඳ යම්තැනෙක්හිද එහි එළැඹියහ.
**අථඛො භගවා නිවාසෙත්‍වා පත්තචීවරමාදාය සද්ධිං භික්ඛු සංඝෙන යෙන ආවසථාගාරං තෙනුපසංකමි** ස්වාමීනි, භාග්‍යවතුන් වහන්ස, යමක් සඳහා භාග්‍යවතුන් වහන්සේ, මෙහි වැඩම කළෙහිද? ඒ සඳහා දැන් සුදුසු කාලයයි. මෙසේ ඔවුන් විසින් කල් දැන්වූ කල්හි භාග්‍යවතුන් වහන්සේ දියකළ ලාකඩ රසයෙන් තෙත් රත් පරසතු මල්වර්ණ රත් දෙපට සිවුර, කතුරකින් නෙලුම්මලක් කපන්නාක් මෙන් සකසා නැබ, දෙදණ යන ත්‍රිවිධ ස්ථාන වැසෙන සේ හැඳ, රන් හවඩියකින් නෙලුම් මල් මිටියක් වට කරන්නාක් මෙන් විදුලියක් හා සමාන උසස් පෙනුම ඇති කාය බන්ධනය (පටිය) බැඳ, රත් කම්බිලියකින් ඇත්කුඩ හාත්පසින් වසන්නාක් මෙන් රියන් සියයක් උස රන්මල් ඇගෑයෙකැ වස්ත්‍ර දැලක් බහාලන්නාක් මෙන්, විශාල ස්වර්ණ චෛත්‍යයෙකැ රත්කම්බිලි සැටයක් මුදාහරින්නාක් මෙන්, ගමන් කරන්නා වූ පුන්සඳ රත්වලාවකින් වසන්නාක් මෙන්, රන් ගිරක් මත, මනාසේ පැසුණු ලාකඩ රස ඉසින්නාක් මෙන් සිතුකුළුපව් මස්තකය විදුලිය දැලෙන් වට කරන්නාක් මෙන්, මුළු සක්වල, මහමෙර, යුගන්ධර, මහා පෘථුවිය සොලවා ගන්නා ලද, නුග දල්ලක් සමාන පැහැයෙන් යුත්, මනා රත් පැහැයෙන් යුත් පංශුකූල සිවුර පොරොවා, වන ගහනයෙන් නික්මුණු කේශර සිංහයෙක් මෙන් හාත්පස, පර්වත මුදුනෙන් උදා වූ පුන්සඳක් මෙන්, ළපටි හිරු මෙන්ද, තම හුන් මනොඥ මණ්ඩපයෙන් නික්මුණු සේක.
ඉක්බිති එතුමාණන් වහන්සේගේ ශරීරයෙන් වළාමුවින් නික්මුණු විදුලි සමූහයක් මෙන් රශ්මීහු නික්මී රන් රස ධාරා මිශ්‍රිත රන්වන් පුෂ්ප, ඵල, පත්‍ර, ශාඛා, ඇටවුම් මෙන් හාත්පස වෘක්‍ෂයන් පැතිරුණහ. එකෙණෙහි තම තමන්ගේ පාසිවුරු ගෙන මහ බික්සඟ භාග්‍යවතුන් වහන්සේ පිරිවැරීය. භාග්‍යවතුන් වහන්සේ පිරිවරා සිටි එම භික්‍ෂූහු, අල්පේච්ඡ, ලද දෙයින් සතුටුවන, විවේකයෙහි ඇලුන, ගිහියන් හා මිශ්‍ර නොවුන, පටන් ගන්නා ලද වීර්යය ඇති. අවවාද දෙන වදන් ඉවසන, චෝදනා කරන, පවට ගරහන, සිල්වත් සමාධියෙන් යුත්, ප්‍රඥා විමුක්ති, විමුක්ති ඥාන දර්ශනයෙන් යුක්ත වූයේ වූහ. ඔවුන් විසින් පිරිවරන ලද භාග්‍යවතුන් වහන්සේ රත් කම්බිලියෙන් පරික්‍ෂිප්ත වූයේ මෙන්, රන්කඳක් රත්නෙලුම් මලින් යුත් වනලැහැබක මධ්‍යගත වූවාක් මෙන් රන් නැවක් පබලු මාණික්‍යයෙන් වටකරන ලද්දාක් මෙන් රන්පහක් මෙන් බැබලින. මහා කාශ්‍යප ප්‍රමුඛ මහතෙරවරු වළාවන්, පංශුකූල සිවුරු පොරවා, මාණික්‍යමය යුද ඇඳුම් ඇඳගත්තා වූ, මහ ඇතුන් මෙන් පිරිවැරූහ. වැමෑරූ රාග ඇති බුන් කෙලෙස් ඇති, ලිහන ලද ගැට ඇති, සුන් බැඳුම් ඇති කුලයෙහි හෝ ගණයෙහි නො ඇලුනාහු වූහ.
මෙසේ භාග්‍යවතුන් වහන්සේ තමන් වීතරාගී වූයේ වීතරාගීන් සමග, පහ වූ ද්වේෂ ඇතියේ, පහ වූ දොස් ඇතියවුන් සමග පහ වූ මෝහ ඇතියේ පහ වූ මෝහ ඇතියවුන් සමග, තෘෂ්ණා රහිත වූයේ තෘෂ්ණා රහිතයින් සමග, කෙලෙස් රහිත වූයේ නික්ලේශීන් සමග, තෙමේ බුද්ධත්වයට පත්වූයේ, අනු බුද්ධයින් පිරිවරන ලදුයේ, පාත්‍ර පිරිවරන ලද්දාක් මෙන්, කේශර සිංහයන් පිරිවරන ලද කර්ණිකාවක් මෙන් ද, අටදහසක් ඇතුන් පිරිවරන ලද සද්දන්ත ඇත්රජු මෙන් ද, අනූදහසක් හංසයින් පිරිවරන ලද ධ්‍රතරාෂ්ට්‍ර හංසරාජයා මෙන්ද, සේනා පිරිවරන ලද සක්විති රජහු මෙන් ද, දෙව්ගණ පිරිවරන ලද සක්දෙව් රජු මෙන් ද බඹගණ විසින් පිරිවරන ලද හාරිත මහ බඹු මෙන් ද තාරකා සමූහයා විසින් පිරිවරන ලද පුන්සඳක් මෙන් ද, අනූපම බුදුවෙසින්, අප්‍රමාණ බුද්ධ විලාසයෙන්, පාටලී ගාමීන්ගේ මාර්ගයට පිළිපැදි සේක.
ඉක්බිති මෙතුමන් වහන්සේගේ, පෙරපස කයින් රන්වන් ඝන බුද්ධ රශ්මීන් නැගී අසූ රියනක් තැන් ගත්හ. මතු කේශාන්තයෙහි පටන් සියලු කේශාවර්තයන්ගෙන් මොනර ග්‍රීව වර්ණ වූයේ ඝන බුද්ධ රශ්මීන් නැගී අහස්තල අසූ රියනක් තැන් ගත්හ. යට පාද තලයන්ගෙන් පබලුවන් රශ්මීහු ඝන පෘථුවියෙහි අසූරියනක් තැන් ගත්හ. දත්වලින්ද ඇටවලින්ද සුදු තැන්වලින්ද නියවලින්ද සම් මස් විමුක්ත ස්ථානයන්ගෙන්ද ශ්වේත ඝන බුද්ධරශ්මීහු පැන නැග අසූරියනක් තැන් ගත්හ. රත් කහ වර්ණයන්ගේ මිශ්‍ර තැන්වලින් මදටිය පැහැති රශ්මීහු පැන නැග අසූ රියනක් තැන් ගත්හ. හැම තැනකම ප්‍රභාෂ්වර රශ්මීහු පැන නැංගාහ. මෙසේ හාත්පස අසූ රියනක් තැන් ෂට් වර්ණ බුද්ධ රශ්මීහු බබලන්නාහු, දඟලන්නාහු, බබලන්නාහු රන්දඬු පහන් ආදියෙන් විසිරී අහසට පනින්නා වූ පහන් දැල්ලක් මෙන්, චාතුර් ද්වීපික මහා මේඝයෙන් නික්මුණු විදුලියක් මෙන් දිසානුදිසාවන්හි ඇතුලට වැදුනහ. යමක් කරණකොට සියලු දිසා රන් සපු මල්වලින් විසුරුවනු ලබන්නාක් මෙන් ද, රන් කලයකින්, රන් රස දහරාවන්ගෙන් ඉසිනු ලබන්නාක් මෙන් ද, විසුරුවන ලද රන් වස්ත්‍රයකින් වටකරන ලද්දාක් මෙන්ද, වේරම්බ වාතයෙන් ඔසවන ලද කෑල, කිණිහිරිය, කොබෝලීල මල් සුණුවලින් ගැවසී ගත්තාක් මෙන්ද, රත්සිරියල් කුඩුවලින් පොඟවන ලද්දාක් මෙන් බැබලුනහ.
භාග්‍යවතුන් වහන්සේගේ අසූ අනූව්‍යඤ්ජන බඹයක් පමණ ප්‍රදේශය වටකොට බබලන දෙතිස්මහා පුරුෂ ලක්‍ෂණයන්ගෙන් ප්‍රතිමණ්ඩිත ශරීරය වළාකුල් මීදුම් ආදී කිළිටි කරන කරුණුවලින් මනාව මිදුනේය. බබළන තාරකාවක් ලෙස ආලෝකමත් වූයේ අහස්තලය ප්‍රබෝධමත් විය. මලින් පිරුණ නෙලුම් මල් වනයක් මෙන් ද, යොදුන් සියයක පෙදෙස්හි පිළිවෙලින් තබන ලද, පරසතු මල්, දෙතිස් සූර්යයන්ගේ, දෙතිස් චන්ද්‍රයන්ගේ, දෙතිස් චක්‍රවර්තීන්ගේ, දෙතිස් දෙව් රජවරුන්ගේ දෙතිස් මහා බ්‍රහ්මයන් ගේ සෞභාග්‍යයෙන් සෞභාග්‍යය මැඩලන්නාක් මෙන් බැබලින. යම්සේ එතුමාණන් විසින් දස පාරමීන්ගෙන්, දස උප පාරමීන්ගෙන්, දස පරමාර්ථ පාරමීන්ගෙන්, මනාකොට පුරන ලද සමතිස් පාරමිතාවන්ගෙන් අලංකෘතව, කල්ප ලක්ෂයක් අධික කොට ඇති සිව් අසංඛ්‍යයක් කල්, දෙන ලද දානයෙන්, රකින ලද සීලයෙන් කළ යහපත් කර්මයෙන් එක් අත්බවෙකැ එකතුකොට විපාක දෙන්ට අවකාශ නොලැබීමෙන් සම්බාධප්‍රාප්ත වූවාක් මෙන් හටගත්තේය. නැව් දහසක බඩු එක් නැවක තබන කාලයක් මෙන්, ගැල් දහසක බඩු එක් ගැලක තබන කාලයක් මෙන්, පස් විසි ගංගාවන්ගේ මිශ්‍ර කල, මුඛ ද්වාරයන්ගේ එකට රාශී වූ කලක් මෙන් විය.
මෙම බුද්ධශ්‍රීයෙන් බබලන්නා වූද, භාග්‍යවතුන් වහන්සේගේ පෙරටුව නොයෙක් දඬුපහන් දහස් ගණන් එසවූහ. පසුපසද වම්පසද, දකුණු පසද එසේය. දෑසමන්, සපු, ඉද්ද, රතුපුල්, නිලුපුල්, මූනමල්, තිකමල් ආදී පුෂ්පයන් ද, නිල් කහ ආදී වර්ණයන්ද සුවඳ කුඩුද, චාතුර් ද්වීපික මහ වැස්සෙන් විසුරුවන ලද්දා වූ ජල වර්ෂාවක් මෙන් විසුරුණාහ. පසඟ තූර්ය ඝෝෂාවද බුද්ධ, ධර්ම, සංඝ ගුණ හා බැඳි ස්තුති ඝෝෂාද සියලු දිසා පුරවමින් දොඩමලු වූවාහු මෙන් කළහ. දේව, ගුරුළු, නා, යක්, ගාන්ධර්ව හා මිනිසුන්ගේ ඇස් අමෘත පානයක් ලද්දාක් මෙන් වූහ. මෙතැන් සිට පද දහසකින් පමණ ගම්න වර්ණනාව කරන්ට වටී. මේ එහි මුඛ මාත්‍රයයි -
මෙසේ සර්වාංග සම්පූර්ණ මහ පෘථුවිය කම්පා කරවමින්, ප්‍රාණීන් වෙහෙසට පත් නොකරමින් ලෝක නායකයාණන් වහන්සේ වැඩම කරයි.
පළමුව දකුණු පාදය උදුරන්නා වූ දෙපා ඇතියවුන් අතර උතුම් වූ, නරාසභයාණන් වහන්සේ බැබලීමෙන් යුක්තව, වඩිනුයේ හොබී.
වැඩම කරන්නා වූ, බුද්ධ ශ්‍රේෂ්ඨයාණන් වහන්සේගේ යට මෘදු පාද තලය, භූමියෙහි සමව ස්පර්ශ කෙරේ. දුහුවිල්ලෙන් නොතැවරේ.
ලෝක නායකයාණන් වහන්සේ වැඩම කරන කල්හි අචෙතන පෘථුවිය ද පහත් තැන් උස් වේ. උස් තැන් සම වේ.
ලෝක නායකයාණන් වහන්සේ, වැඩම කරන කල්හි ගල්, බොරලු කැට, කැබලිති කටු, වල් උල්, ගස්වල කටු යන සියල්ල දුරස් වෙති.
ඉතා දුරදී පා නොඋදුරයි. ඉතා ආසන්නයේද බහා නොතබයි. දෙදණ ගොප්මසෙහි නොගටමින් ගෙන යයි.
චරණයන්ගෙන් යුත් මුනීන්ද්‍රයාණෝ අති සීඝ්‍රව ගමන් නොකරයි. සමාහිතව ගමන් කරනුයේ ඉතා සෙමින් ද නොයයි.
උඩ, යට, සරස එසේම අනුදිසා නොබලමින් බුදුරදහු වැඩම කරයි. වියගහක දුර පමණක් බලයි.
ඇතෙකුගේ වික්‍රම බඳු හැසිරීමෙන් යුතු, එම ජිනේන්ද්‍රයාණෝ ගමන් කිරීමෙහිදී හොබී. දෙවියන් සහිත ලෝකයා සතුටට පත් කරමින් ලෝකාග්‍රයාණෝ මනොඥව වඩී.
වෘෂභ රාජයෙකු මෙන් බබලනුයේ, මනහර කෙසරිඳු මෙන් සරනුයේ, බොහොසත් තොස් ගන්වනුයේ හ්‍රේෂ්ඨයාණෝ ගමට එළැඹි සේක.
මෙය වර්ණ කාලය නමැ. මෙබඳු කාලයන්හි භාග්‍යවතුන් වහන්සේගේ ශරීර වර්ණයෙහි හෝ ගුණ වර්ණයෙහි හෝ ධර්ම කථිකයාගේ ශක්තියම ප්‍රමාණවත්ය. චූර්ණිත පදයන්හි හා ගාථා බන්ධනයන්හි යම්පමණ හැකි වේද, එපමණෙක් කිවයුතුය. නොමනාව කියන ලදැයි අතෘප්තිමත්ව පැන දුවයි යයි නොකිව යුතුය. භාග්‍යවත් බුදුවරු අප්‍රමාණ වර්ණයන්ගෙන් යුක්තය. එම බුදුවරුන්ගේ ගුණ බුදුවරුද ශේෂ රහිතව ගුණය කියන්ට අසමත්ය. මුළු කල්පයම වර්ණනා කරනුයේ අවසන් කරන්ට නොහැකි වෙති. අනෙක් ප්‍රජාව ගැන කියනුම කවරේද, මෙම සිරි විලාසයෙන් අලංකෘත පිළියෙල කළ පාටලී ගමට පිවිසි සේක. පිවිස භාග්‍යවතුන් වහන්සේ පහන් සිතින් ජනතාව විසින් මල්-සුවඳ දුම්, සුවඳසුණු ආදීන්ගෙන් පුදනු ලබන්නේ ආවසථාගාරයට පිවිසි සේක. එහෙයින් **අථඛො භගවා නිවාසෙත්‍වා පත්තචීවරමාදාය සද්ධිං භික්ඛු සංඝෙන යෙන ආවසථාගාරං තෙනුපසංකමි** යි යූ.සේයි.
**පාදෙ පක්ඛාලෙත්‍වා** යනු හැම කලැ භාග්‍යවතුන් වනහන්සේගේ පාවල, බැඳුනු කුණු තට්ටුව නොබැඳේ. එම උපාසකයින්ට කුසලාභි වෘද්ධිය බලාපොරොත්තු වනුයේ, අන්‍යයන්ට දෘෂ්ටානුගතියට පැමිණීම සඳහාද භාග්‍යවතුන් වහන්සේ පා සේදූ සේක. තවද තෘෂ්ණා දෘෂ්ටීන් විසින් ගන්නා ලද, ශරීරය නම් සිසිල් කළයුත්තේ ද වේයයි එම කරුණ සඳහාද භාග්‍යවතුන් වහන්සේ ස්නාන පා සේදීම් ආදිය කෙරේමය. **භගවන්තං යෙව පුරක්ඛත්‍වා** යනු භාග්‍යවතුන් වහන්සේ පෙරටුකොට, එහි භාග්‍යවතුන් වහන්සේ භික්‍ෂූන්ගේද, උපාසකයන්ගේද මධ්‍යයෙහි වැඩහුනුයේ, සුවඳ දියෙන් ස්නානය කොට සියුම් වස්ත්‍ර දරණුවකින් දිය රහිතකොට, රත්හිරියල්වලින් මැඩ රත්කම්බිලියකින් වෙළන ලද පුටුවෙහි තබන ලද තනි රන් පිළිමයක් මෙන් අතිශයින් බැබලින.
මේ මෙහි පෞරාණිකයින්ගේ ගුණ වර්ණනා කථන මාර්ගයයි.
ඇතෙකුට බඳු වික්‍රමයෙන් සරණ ලෝකාග්‍රයාණන් වහන්සේ මඬල මාලයට ගොස්, බබුලුවමින් උතුම් අස්නෙහි වැඩහුන් සේක.
සියයක් පුරුෂ ලක්‍ෂණයන්ගෙන් හෙබි, දේවාති දේව වූ මිනිසුන් දමනයෙහිලා රථාචාර්යයෙකු බඳු, පණ්ඩුකම්බල ශෛලාසනයෙහි විශාල රන් කාසියක් මෙන්, බුද්ධාසන මධ්‍යගතව එහි වැඩහුන් භාග්‍යවතුන් වහන්සේ බබළයි.
ජම්බු නදියෙහි හටගත් රන් කාසියක් මෙන් පණ්ඩු කම්බල ශෛලාසනයෙහි බහා තැබූ මැණිකක් මෙන් සූර්යයා මෙන්, පහ වූ කෙලෙස්මල ඇති උතුමාණෝ බබලයි.
සුපුෂ්පිත මහ සල්රුකක් මෙන්ද, අලංකෘත මහාමෙර මෙන්ද රන්තරුවක් හා සමවූයේ, රත් නෙලුම් මලක් යම්සේද, එසේ,
දිලිසෙන පහන් රුකක් මෙන් ද, පර්වත මුදුනෙහි මොණරෙකු යම්සේද, එසේම සම්පූර්ණයෙන් මල් පිපුණ දෙවියන්ගේ පරසතු රුක මෙන්ද බබළයි.
**පාටලී ගාමිකෙ උපාසකෙ ආමන්තෙසි** යනු එම උපාසකයින් අතර බොහෝ දෙන සීලයන්හි පිහිටියහ. ප්‍රථමයෙන් සීල විපත්තියෙහි ආදීනව ප්‍රකාශකොට, පසුව සීල සම්පත්තියෙහි අනුසස් දක්වන්ට ‘පඤ්චිමෙ ගහපතයො’ යන ක්‍රමයෙන් දම් දෙසුම සඳහා ඇමතූ සේක.
එහි **දුස්සීලො** යනු සිල් රහිත, **සීල විපන්නො** යනු පිරිහී ගිය සීලය, බුන් සංවරය, මෙහි දුස්සීල යන පදයෙන් පුද්ගලයාගේ සිල් අභාවය යූ.සේයි. එම සිල් අභාවය දෙයාකාරය. සමාදන් නොවීමෙන් හෝ සමාදන් වන ලද්දෙහි භේදයෙන් ද යන දෙ අයුරිනි. ඒවා අතර පළමුවැන්නෙහි වැරදි සහිත භාවයක් නොමැත. දෙවැන්න අතිශයින් වැරදි සහිතය. අදහස් කරන ලද ආදීනව නිමිතිකොට පුද්ගලාධිෂ්ඨා දේශනාවෙන් දක්වන්ට සීලවිපන්නොයි යූ.සේයි. ඉන් දුස්සීලො යන පදයෙහි අර්ථය දක්වයි. **පමාදාධිකරණං** යනු ප්‍රමාද හේතුවෙන්, මෙම සූත්‍රය ගෘහස්ථයින්ගේ වශයෙන් ආයේය. ප්‍රවෘජ්ජිතයින්ටද අදාළ වේමය. ගෘහස්ථයෝ වනාහි යම් ශිල්පයක් හේතුවෙන් ගොවිතැනින්, වෙළඳාමෙන්, ගව පාලනයෙන් ආදී යම්කිසිවකින් ජීවිකාව කරයි. ප්‍රාණඝාතාදී වශයෙන් පමා වූයේ එය යථා කලැ සම්පාදනය කරන්ට නොහැකි වේ. ඉක්බිති ඔහුගේ කටයුතු නැසේ. සතුන් නොමැරීමට කළ නියමය පවත්නා කල්හි, ප්‍රාණඝාතාදීන් කරනුයේ දඬුවම් වශයෙන් මහත් භෝග හානියට පත් වේ. පැවිදි දුසිල්හු ප්‍රමාද හේතුයෙන්, සීලයෙන්, බුදු වදනින්, ධ්‍යානයෙන් සප්ත ආර්ය ධනයෙන් පරිහානියට පැමිණේ.
**පාපකො කිත්ති සද්දො** යනු ගෘහස්ථයාට, අසවල් කුලයෙහි උපන් අසවලා, පාපී ස්වභාව ඇති දුසිලෙකි අත්හල මෙලෝ පරලෝ ඇත්තෙකි. සලාක බත් මාත්‍රයක් හෝ නොදේයයි සිව් පිරිස මැද පාපී කීර්ති ශබ්දයක් පැන නගී. ප්‍රවෘජ්ජිතයාට, අසවලා ශාස්තෲ ශාසනයෙහි පැවිදිව සිල් රක්නට නොහැකි විය. බුදුවදන් ගන්ට නොහැකි විය. වෙදකම් ආදී ෂට් අගෞරව කටයුතුවලින් යුක්තව ජීවත් වේ. යයි මෙසේ පාපී කීර්ති ශබ්ද පැන නගී.
**අවිසාරදො** යනු ගෘහස්ථයා බොහෝ දෙන රැස්වන ස්ථානයෙහි කිසිවෙක් මාගේ කටයුතු ඒකාන්තයෙන් දැන ගන්නේය. එකල්හි මට නිග්‍රහ කරන්නාහ. රජ කුලයට හෝ දක්වත් යයි භය සහිතව එළැඹෙති. මුහුණ හකුලා ගත්තේ නවාගත් කඳ ඇත්තේ මුව යටිකුරුව හිඳියි. නිර්භයව කථා කරන්ට නොහැකි වේ. ප්‍රවෘජ්ජිතයාද, බොහෝ භික්‍ෂු සංඝයා රැස්වූ කල්හි, ඔව්හු ඒකාන්තයෙන් මාගේ ක්‍රියාව දැනගන්නාහ. එකල්හි මට හැර (අත්හරවා) ශ්‍රමණතාවයෙන් ඉවත් කරවා ඇද දමන්නාහයි බිය සහිත එළැඹේ. නොබියව කථාකරන්ට නොහැකි වේ. ඇතැමෙක් දුසිලෙක් හා සමාන වූයේ නොදුසිලෙකැ, අල්පේච්ඡකයෙකු මෙන් හැසිරේ. ඔහුද අදහසින්, මුහුණ හකුලා ගත්තේ වේ.
මුළා වූයේම කළුරිය කරයි. මරණ මංචකයෙහි හොත් දුසිල්හුට දුසිල් ක්‍රියා භාරගෙන පැවැති තැන් ඉදිරියට එති. හෙතෙම ඇස් හැර මෙලොවද ඇස් පියා පරලොවද බලයි. ඔහුට සතර අපායයන් කර්මානුරූපව වැටහෙති. ආයුධ සියයකින් පහරදෙනු ලබන්නාක් මෙන්ද, ගිනිදලුවෙන් වැළඳගන්නාක් මෙන් ද වේ. හෙතෙම වළක්වව්, වළක්වව් මරහඬ දෙනුයේ මැරේ. එහෙයින් **සම්මූළ්හො කාලං කරොති** යි යූ.සේයි.
**කායස්ස භෙදා** යනු තෘෂ්ණාදීන් විසින් ගන්නා ලද ස්කන්ධයාගේ අත්හැරීමෙන්, **පරම්මරණා** යනු ඉන් අනතුරු උපදවන ස්කන්ධ ග්‍රහණයයි. නොහොත් කායස්ස භෙදා යනු ජීවිතෙන්‍ද්‍රියයාගේ සිඳීමෙන්, පරම්මරණා යනු චුතියෙන් මත්තෙහි, අපායං යනාදී සියල්ල නිරය පර්යාය නාමයන්ය. නිරය වනාහි ස්වර්ග මෝක්‍ෂවලට හේතු කාරණ වූ පුණ්‍ය සංඛ්‍යාත අයගෙන් ඉවත් වූ හෙයින්, සුව නම් වූ අයයාගේ පැමිණීමෙහි අභාව හෙයින් අපායයි. දුකෙහි පැවැත්ම පිළිසරණය නුයි දුග්ගති යි. ද්වේෂ බහුලතාවයෙන් හෝ දුෂ්ඨ ක්‍රමයෙන් උපන් පැවැත්මනුයි **දුග්ගති** යි. නොමනාව කළ ක්‍රියාකාරීහු මෙහි විමසව වැටෙත්නුයි **විනිපාතොයි**. මෙහි වැටෙනවුන් විනාශ වෙති. බිඳෙනු ලබන අඟපසඟ ඇත්තේනුයි **විනිපාතො** යි. මෙහි ආශ්වාද සංඥී අය නැත්තේනුයි **නිරයො** යි.
නොහොත් අපාය ග්‍රහණයෙන් තිරිසන් යෝනිය දක්වයි. තිරිසන් යෝනිය වනාහි යහපත් පැවැත්මෙන් පහවූ හෙයින් අපායයි. මහේශාක්‍ය නාගරාජාදීන් හටගන්නා හෙයින් දුගතිය නොවේ. දුගති ග්‍රහණයෙන් ප්‍රේත විෂය දක්වයි. එය අපාය මෙන්ම දුගතියද වේ. යහපත් පැවැත්මෙන් පහ වූ හෙයින් ද, දුකට පැවැත්ම වූ හෙයින් ද වේ. අසුරයන් සමාන විනිපාත අභාව හෙයින් ද, මහිර්ධික ප්‍රේතයින්ගේද විද්‍යමාන හෙයින් ප්‍රේතයින් විනිපාත නොවේද, විනිපාත ග්‍රහණයෙන් අසුර කොටස දක්වයි. එය වනාහි කියන ලද අර්ථයෙන් අපායද, දුගතියද, සියලු සම්පත් රාශීන්ගෙන් වැටුණු හෙයින් විනිපාත යැයි කියයි. නිරය ග්‍රහණයෙන් අවීචි ආදී නොයෙක් ආකාර වූ නිරයම දක්වයි. **උප්පජ්ජති** යනු හට ගනී.
අනුසස් කථා කියන ලද්දට වෙනස් අයුරින් දතයුතුය. මේ වනාහි විශේෂයයි. **සීලවා** සමාදන්වීම් වශයෙන් සිල්වත් වූයේ, **සීල සම්පන්නො** යනු පිරිසිදු හා සම්පූර්ණ ද කොට සීලයාගේ සමාදානයෙන් සීල සම්පන්න වූයේ, **භොගක්ඛන්‍ධං** යනු භෝග රාසියක්, **සුගතිං සග්ගං ලොකං** යන මෙහි සුගති ග්‍රහණයෙන් මිනිසුන් උපදනා තැනද සංග්‍රහ වේ. ස්වර්ග ග්‍රහණයෙන් දෙවිවරු උපදනා තැනමය. එහි සුන්දර උපදනා තැනනුයි සුගතියි. රූපාදී විශේෂයන්ගෙන් මනාව අග්‍රනුයි සග්ගොයි. ඒ සියල්ලම කැඩී බිඳී පලුදුවන අර්ථයෙන් **ලෝක**යි.
**පාටලීගාමියෙ උපාසකෙ බහුදෙව රත්තිං ධම්මියා කථාය **යනු අන්‍ය වූ පාලියෙන් තොර ධර්ම කථාවෙන්ද ආවාස දාන අනුමෝදනා කථාවෙන් ද, එහි පාටලී පුත්‍ර නුවර නිර්මාණය කරන, අජාසත් විසින් අන්‍ය ගම් නියම්ගම් රාජධානීන්හි යම් සීලාචාර සම්පන්න කෙළෙඹියෝ වෙත්ද, ඔවුහු කැඳවා, ධන ධාන්‍ය ගෘහ වස්තු කෙත්වතු ආදීන්ද, ආරක්ෂාවට යොදන දෑද දී පදිංචි කරවති. එහෙයින් අනුසස් දක්නා වූ, පාටලීග්‍රාමීය උපාසකවරු විශේෂයෙන් සීලගරුක වූවාහු, සියලු ගුණයන්ටද, සීලයටද ස්ථිර නිශ්චය පවත්නා හෙයින්, ඔවුන්ට පළමුව සීලානිසංස ප්‍රකාශකොට, ඉන් මතුයෙහි අහස් ගඟ බස්වන්නාක් මෙන්, පෘථුවි ඕජාව අදින්නාක් මෙන්, මහ දඹගහක් මස්තකයෙන් ගෙන සොලවන්නාක් මෙන්, යොදුනක් දිග මීකඩක් චක්‍ර යන්ත්‍රයෙන් මිරිකා මිහිරි කොටස පොවන්නාක් මෙන්, භාග්‍යවතුන් වහන්සේ, පාටලී ගාමිකයන්ට හිතසුව එළවන ප්‍රකීර්ණක කථාව දෙසනුයේ, ගෘහපතිවරුනි, තෙලැ ආවාසදානය නම් මහ පිනෙකැ. නුඹලාගේ වාසස්ථානය මා විසින් පරිභෝග කරන ලදි. භික්‍ෂු සංඝයා විසින් ද පරිභෝග කරන ලදි. මවිසින්ද, භික්‍ෂු සංඝයා විසින්ද, පරිභෝග කළ කල්හි ධර්මරත්නය විසින්ද පරිභෝග කරන ලද්දේ වේ. මෙසේ ත්‍රිවිධ රත්නය විසින් පරිභෝග කළ කල්හි ප්‍රමාණ කළ නොහැකි විපාකයෙක්ද වේ. තවද වාසස්ථාන දානය දුන් කල්හි, සියලු දානයන් දෙන ලදුයේම වේ. භූමියෙහි පිහිටි කොළ සෙවෙනි කළ ගෙයක් හෝ කොළඅතු මඩුවක් හෝ සංඝයා උදෙසා කළ කල්හි අනුසස් පිරිසිඳීමට නොහැකිය. ආවාස දානානුභාවයෙන් භවයෙහි උපදිනු ලබනහුට පීඩාකාරී ගැබ් විසීමක් නම් නොවේ. දොළොස්රියන් කාමරයක් මෙන් ඔහුගේ මව්කුස සම්බාධ රහිතවම වේය යැයි මෙසේ නොයෙක් ක්‍රමයන්ගෙන් විසිතුරු බොහෝ ධර්ම කථා දේශනා කොට -
එයින් සීත හා උෂ්ණයද, නපුරු සතුන්ද, සර්පයින්ද, මදුරුවන්ද සීත සෘතුවෙහි වැස්සද වළක්වයි.
එයින් ආරක්ෂාව සඳහාද සුවය සඳහාද ධ්‍යාන වඩන්ටද, විදර්ශනා කරන්ටද, ගොරතර වාතය හා හිරු රැස්ද හටගත්තේ නසයි.
සංඝයාට වෙහෙර දානය අග්‍රයැයි බුදුරදුන් විසින් වර්ණිතය. එහෙයින් තම සුභසිද්ධිය දක්නා නුවණැති පුරුෂයා රමණීය විහාරයන් කරවන්නේය. එහි බහුශ්‍රැතයින් වාසය කරවන්නේය. 
ඔවුන්ට ආහාර හා පානද, වස්ත්‍ර හා සෙනසුන්ද සෘජු වූ, සුපහන් සිතින් දෙන්නේය.
මෙලොව යමෙක් එම ධර්මය දැන ආශ්‍රව රහිතව පිරිනිවේද, එබඳු සියලු දුක් දුරැලීමට ඔව්හු ඔහුට දම් දෙසති.
මෙසේ මෙයද, ආවාස දානයෙහි අනුසස් යැයි බොහෝ රැයක් අතිරේක තරව යාම එකහමාරක් ආවාසදාන අනුසස් කථා වදාළ සේක. එහි මෙම ගාථා සංග්‍රහයට නැගුනාහු ප්‍රකීර්ණක ධර්මදේශනා සංග්‍රහයට නොනගී. **සන්‍දස්සෙත්‍ථා** ආදිය කියන ලද අර්ථමය.
**අභික්කන්තා** යනු ඉක්ම ගියාහු යාම ද්වයයක් ගතවූවාහු. **යස්සදානි කාලං මඤ්ඤථා** යනු යම් ගමනකට නුඹලා කල් හඟිව්ද? නුඹලාට යාමට කාලයයි. යව් යැයි යූ.සේයි. කවර හෙයින් භාග්‍යවතුන් වහන්සේ ඔව්හු පිටත්කොට හැරියෙහිද? අනුකම්පාවෙනි. තුන්යම් රාත්‍රියක් එහි හිඳ කල්යවන්නා වූ ඔවුන්ගේ ශරීරයන්හි ආබාධ උපදින්නේ යයි ද, භික්‍ෂු සංඝයාද හළ, සයන හිඳීම්හි අවකාශයක් ලබන්ට වටී. මෙසේ දෙපාර්ශවයටම අනුකම්පාවෙන් පිටත්කර හැරියේය. **සුඤ්ඤාගාරං** යනු වෙන වෙනම ශූන්‍යාගාර නම් එහි නැත. එම ගෘහපතීහු එම ආවසථාගාරයෙහිම එක් පාර්ශ්වයෙක්හි, පට වස්ත්‍රයකින් වට කරවා කැප ඇඳක්ද පනවා එහි කැප පසතුරුණු අතුරා මතුයෙහි රන් රිදී තාරකා සුවඳ මල් ආදියෙන් සරසා වියනක් බැඳ සුවඳ තෙල් පහන් නැංවූහ. (තැබූහ.) ශාස්තෲන් වහන්සේ ධර්මාසනයෙන් නැගිට මදක් විඩාහරිනු කැමැතියේ මෙහි වැද හොවින්නේ නම් ඉතා යෙහෙකි. මෙසේ මේ අපගේ තානායම්පොල භාග්‍යවතුන් වහන්සේ විසින් සිව් ඉරියව්වලින් පරිභෝග කරන ලදුයේ බොහෝ කලක් හිතසුව සඳහා වන්නේ යයි සිතූහ. ශාස්තෲන් වහන්සේද එම කරුණම සඳහා එහි දෙපට සිවුර පනවා සිංහ ශයනය කළ සේක. ඒ සඳහා **සුඤ්ඤාගාරං පාවිසියි** යූ.සේයි. එහි පා සෝදන තැන සිට ධර්මාසනය දක්වා වැඩිසේක්ද, එතෙක් තැන් ගමන් කිරීම නිපැයින. ධර්මාසනයට පත්ව මදක් සිටියේය. මේ එහි සිටීමයි. දෙයාමයක් ධර්මාසනයෙහි හුන්නේය. මෙතෙක් තැන් හිඳීම නිපැයින. උපාසකයන් යවා ධර්මාසනයෙන් බැස කියන ලද තන්හි සිංහ ශයනය කළ සේක. මෙසේ එම ස්ථාන භාග්‍යවතුන් වහන්සේ විසින් පරිභෝග කරන ලද්දේ විය.
**සුනීධ වස්සකාරා** යනු සුනීධ හා වස්සකාරද යන දෙදෙනා **ද්වෙ බ්‍රාහ්මණා මගධ මහා මත්තා **යන මගධ රජුගේ මහ ඇමතිවරු හෝ මගධ රටෙහි මහ ඇමතිවරු, මහත් ඓශ්වර්ය ප්‍රමාණයකින් යුක්ත වූයේ නුයි මහාමත්තයි. **පාටලී ගාමෙ නගරං මාපෙන්ති** යනු පාටලි ග්‍රාම සංඛ්‍යාත බිම් පෙදෙස්හි නගරයක් නිර්මාණය කරති. **වජ්ජීනං පටිබාහාය** යනු ලිච්ඡවි රජුන්ගේ ආදායම් මාර්ග සිඳලීම සඳහා **සහස්ස සහස්සෙවා** යනු එක් එක් වර්ග වශයෙන් දහසක් දහසක් බැගින්, **වත්‍ථූනි** යනු ගෘහ වස්තූන්, **චිත්තානි නමෙන්ති නිවෙසනානි මාපෙතුං** යනු රජුට, රාජ මහා මාත්‍යයන්ට නිවෙස් තනන්ට වාස්තු විද්‍යා පාඨකයින්ට සිත නැමෙත්. ඔව්හු වනාහි තම ශිල්පානු භාවයෙන් යට පෘථුවියෙහි තිස්රියන් ප්‍රමාණ තන්හි මෙහි නාගයින් අධිගෘහිතය. මෙහි යක්‍ෂයින් අධිගෘහිතය. මෙහි භූතයින් අධිගෘහිතය. මෙහි ගලක් හෝ කණුවක් හෝ තිබේයයි දනිත්. ඔවුහු එකල්හි ශිල්ප මතුරා දෙවිවරු සමග කථා කරන්නාක් මෙන් මවති.
නොහොත් ඔවුන්ගේ ශරීරයන්හි දෙවිවරු අධිගෘහිතව ඒ ඒ තන්හි නිවෙස් මවන්ට (තනන්ට) සිත නැමෙත් ඔව්හු සිව්කොන්හි කණු කොටා (සිටුවා) වස්තුව ගත් කෙණෙහි ඉවත්ව යෙති. ශ්‍රද්ධාවත් කුලයන්ගේ ශ්‍රද්ධාවත් දෙවිවරු එසේ කරති. අශ්‍රද්ධාවත් කුලයන්හිගේ ශ්‍රද්ධාවත් දෙවිවරු එසේ කරති. අශ්‍රද්ධාවත් කුලයන්ගේ අශ්‍රද්ධාවත් දෙවිවරු එසේ කරති. කවර කරුණෙකින්ද, ශ්‍රද්ධාවත් දෙවිවරුන්ට, මෙබඳු සිතක් වේ. මෙහි මිනිස්සු ගෙවල් තනන්නාහු පළමුව භික්‍ෂු සංඝයා වඩා හිඳුවා යහපත් කරුණු දේශනා කරවන්නාහ. ඉක්බිති අප සිල්වතුන් දර්ශනය, දහම් කථා, පැන විසඳුම් අනුමෝදනා ශ්‍රවණය කරන්ට ලබන්නෙමු. මිනිස්සුද දන් දී අපට පින් දෙත් යයි සිතති. අශ්‍රද්ධාවත් දෙවිවරුද තම අදහස් අනුරූපව ඔවුනගේ ප්‍රතිපත්ති දැක්මට, කතා ශ්‍රවණය කරන්ට ලබන්නෙමුයි එසේ කෙරෙත්.
**තාවතිංසෙ** යනු යම්සේ වනාහි එක් කුලයක එක් පණ්ඩිත මිනිසෙක්ද, එක් වෙහෙරක එක් බහුශ්‍රැත භික්‍ෂුවක්ද, දැඩිසේ ගෙන අසවල් කුලයෙහි මිනිස්සු පණ්ඩිතයහ. අසවල් වෙහෙරෙහි භික්‍ෂූහු බහුශ්‍රැත යැයි. ශබ්දයක් පැන නගීද, එපරිද්දෙන්ම, සක්දෙව් රජුද විස්කම් දෙව්පුතුද දැඩිසේ ගෙන, තව්තිසා වාසීහු පණ්ඩිතයහැයි ශබ්දයක් පැන නැංගේය. එහෙයින් **තාවතිංසෙහි** යි යූ.සේයි. **සෙය්‍යථාපි** ආදියෙන් තව්තිසා වැසි දෙවියන් සමග මන්ත්‍රණය (කථා) කොට මෙන් සුනීධ වස්සකාරාදීහු නගර නිර්මාණය කරත්යැයි දක්වයි.
**යාවතො අරියායතනං** යනු ආර්ය මනුෂ්‍යයන්ගේ යම් පමණ රැස්වන තැන් නම් තිබේද? **යාවතා වණිප්පථො** යන යම් පමණ වෙළඳුන්ගේ ගෙන එන ලද බඩු තොග වශයෙන් විකුණුම් - මිලදී ගැනුම් ස්ථාන හා වෙළඳුන්ගේ වාසය කරන ස්ථාන හෝ තිබේද, **ඉදං අග්ගනගරං** යනු එම ආර්යායතන වෙළඳ මධ්‍යස්ථානයන්ට මෙම නගරය අග්‍ර, ජ්‍යෙෂ්ඨ, ප්‍රමුඛ වන්නේ ය. පුදභෙදනං යනු බඩුපොදි ලිහන තැන බඩු භාණ්ඩයන්ගේ මුදන තැන යයිද යූ.සේයි. මුළු දඹදිව නොලද භාණ්ඩයන්ගේ වුව මෙතැනදීම ලබන්නාහ. අන් තන්හි නොවිකුණුන භාණ්ඩද මෙහිදීම විකිණීම යන්නාහ. එහෙයින් මෙහිදීම වෙළඳ බඩු ගෙනැවිත් මලු බිඳින්නාහයි (ලිහන්නාහයි) අර්ථයි. සිව් ද්වාරයන්හි පැමිණියවුන්ගෙන් සතරක්ද, සභාවෙහි එකක්දැයි මෙසේ දිනපතා පන්ලක්‍ෂයක් එහි නැගී සිටින්නාහ. (මලු බිඳින්නාහ) එම ස්වභාවයන් එයයි දක්වයි.
**අග්ගිතොවා** ආදීන්හි ච ශබ්දය සමුච්චයාර්ථයෙහිය. ගින්නෙන්ද දියෙන්ද, මිත්‍ර භේදයෙන්ද න සින්නේයයි අර්ථයි. එහි එක් කොටසක් ගින්නෙන් නසින්නේය. නිවන්ටද නොහැකි වන්නාහ. එක් කොටසක් ගඟ ගෙන යන්නේය. එකෙක් මොහු විසින් නොකියන ලද්ද ඔහුටද, ඔහු විසින් නොකියන ලද්ද මොහුටද, කියනවුන්ගේ, කේලාම් වචනයන්ගේ වශයෙන් බිඳුණු ඔවුනොවුන් භේදයෙන් විනාශ වන්නේය. භාග්‍යවතුන් වහන්සේ මෙසේ වදාරා ඉතා අලුයම් කල්හි, ගංතෙරට වැඩමවා, කළ මුව දෙවුම් ඇතියේ පිඬු පිණිස හැසිරෙන වේලාව බලාපොරොත්තු වෙමින් වැඩ හුන් සේක.
සුනීධ වස්සකාර දෙදෙනද, අපගේ රජු ශ්‍රමණ ගෞතමයන් වහන්සේගේ උපස්ථායකයෙකි. අප ඔහු කරා එළැඹි කල්හි, ශාස්තෲන් වහන්සේ පාටලී ගමට වැඩිසේක්ල. කිමෙක්ද උන්වහන්සේගේ සමීපයට එළැඹියහුද, නොඑළඹියහුදැයි හෙතෙම අප විචාරන්නේය. එළැඹියෙමුයි කී කල්හි ආරාධනා කළහුද, නොකළහුදැයි විචාරන්නේය. ආරාධනා නොකෙළෙමුයි කීකල්හි අපට දොස් නංවා නිග්‍රහ කරන්නේය. මෙයද අප නොකළ තන්හි නුවර නිර්මාණ කරමු. ශ්‍රමණ ගෞතමයන් වනාහි ගිය ගිය තන්හි කාලකණ්ණි සත්ත්වයෝ ඉවත්ව යති. අපි නගර විවෘත මංගල්‍යය උන්වහන්සේට කියන්නෙමුයි සිතා ශාස්තෲන් වහන්සේ කරා එළැඹ ආරාධනා කළහ. එහෙයින් **අථ ඛො සුනීධ වස්සකාරා** යි ආදිය යූ.සේයි.
**පුබ්බණ්හ සමයං** යනු පෙරවරු කල්හි, **නිවාසෙත්‍වා** යන ගමට පිවිසෙන ආකාරයෙන් වස්ත්‍රය (සිවුර) හැඳ පටිය බැඳ, **පත්තචීවර මාදාය** යනු සිවුර පොරවා පාත්‍රය අතින් ගෙන,
**සීලවන්තෙත්‍ථ** යනු මෙහි සිල්වත්හු තමන්ගේ වාසය කරන ස්ථානයන්හි, **සඤ්ඤතෙ** යනු කාය, වාචා, චිත්තයන්ගෙන් සංයමයට පත් වූවාහු, **තාසං දක්ඛිණ මාදිසෙ** යනු සිව්පස සංඝයා කෙරෙහි දුන් කල්හි, එම ගෘහ දේවතාවන් නිශ්චයකොට පින් දෙන්නේය. **පූජිතා පූජයන්ති** මෙම මිනිස්සු අපගේ ඤාතීහුද නොවෙති. මෙසේද අපට පින් දෙත්යයි මනාව සංවිධානය කළ, ආරක්ෂාවක් කරව් යැයි මනාව ආරක්ෂා කෙරෙත්. **මානිතා මානයන්ති** කලින් කල, පූජා ක්‍රියා කිරීමෙන් පුදන ලද්දා වූ එම මිනිස්සු අපගේ ඤාතීහුද නොවෙති. එසේ ද වුවත් සිව්, පස්, ෂට් මාසයන් අතරතුර අපට පූජා කර්ම කෙරෙත්. ගෞරව කරත්. උපන් විපත්වලින් පාලනය කරති. **තතො නං** යනු එයින් එම පණ්ඩිත ස්වභාව ඇති පුරුෂයා. **ඔරසං** යනු ළෙහි තබා වඩන ලද, යම්සේ තම මව ලෙයින් හටගත් (ළයෙහි තබා වඩන ලද) පුත්‍රයාට අනුකම්පා කෙරේද, උපන් උවදුරු දුරුකරලීම සඳහාම ඔහු යම්සේ උත්සාහ කෙරේද, එසේ අනුකම්පා කරත් යයි අර්ථයි. **භද්‍රානි පස්සති** යනු යහපත් දේ දකියි.
**අනුමොදිත්‍වා** යනු ඔවුන් විසින් එදා රැස් කළ පුණ්‍යයාගේ සතුටුවීම් වශයෙන් ඔවුන්ට දැහැමි කථාවක් කොට, සුනීධ වස්සකාර දෙදෙනද, එහි යම් දේවතා කෙනෙක් වූහුද, ඈලාට දක්‍ෂිණා අනුමෝදන් කරව යන භාග්‍යවතුන් වහන්සේගේ වචනය අසා දේවතාවන්ට පින් දුන්හ. **තං ගොතම තිත්‍ථ නාම අහොසි** යනු එම නගරයෙහි යම් දොරෙකින් භාග්‍යවතුන් වහන්සේ නික්මුණු සේක්ද, එය ගොතමද්වාර නම් විය. ගඟින් එතෙරවීම සඳහා බට තැන ගොතම තිත්‍ථ නම් වූයේය. **පූරා** පිරුණාහු, **සමතිත්තිකා** ඉවුර සමව ජලයෙන් තෘප්ත වූයේ පිරුනේ, **කාකපෙය්‍යා** යනු ගංතෙර සිටි කවුඩන් විසින් බොන්ට හැකිවන්නා වූ ජලයයි. පද ද්වයයේම දෙ ඉවුරෙහි ජලයෙහි මනාව පිරුණු භාවයම දක්වයි. **උළම්පං** යනු පරතෙරට යාම සඳහා දැව එකට එක්කොට ඇණ කොටා කරන ලද්දකි. **කුල්ලං** යනු උණ, බට ආදිය වැල් ආදීන්ගෙන් බැඳ කරන ලද්දකි.
**එතමත්‍ථං විදිත්‍වා** එම මහජනයාට හුදෙක් ගඟදිය මාත්‍රයක් හෝ තරණය කරන්ට අසමර්ථතාවයද, තමාට හා භික්‍ෂු සංඝයාට ඉතා ගැඹුරු පළල් වූ සසර මහ සයුර තරණය කොට සිටි බවද, සර්වප්‍රකාරයෙන් දැන එකරුණ මනාව දැක්වීමට මෙ උදන් ඇනූ සේක.
එහි **අණ්ණවං** යනු සියලු අවසන් පිරිසිඳීමෙන් යොදුනක් ප්‍රමාණ ගැඹුර හා පළල ජලය පවත්නා ස්ථානයට (සැතපුම් 16) එය විශේෂ නාමයකි. **සරං** යනු සිහිකොට ඉවත්වන හෙයින් මෙහි නදිය අදහස් කරන ලදි. මෙය යූ.සේයි. යම් කෙනෙක් ගැඹුර හා පළල ඇති සංසාර සාගරයද, තෘෂ්ණා නදියද තරණය කෙරෙත්ද ඔව්හු ආර්යමාර්ග සංඛ්‍යාත හෙය කොට, **විසජ්ජ පලල්ලානි** දිය පිරුණු නිම්න ස්ථානයන් ස්පර්ශ නොකොටම, මෙම ස්වල්පමාත්‍ර දිය තරණය කැමැති ජනයා පහුරක් **පබන්‍ධති** යනු බැඳීමේ වෙහෙසට පත්වේ. **තිණ්ණා මෙධාවිනොජනා** යනු ආර්ය මාර්ග ඥාන සංඛ්‍යාත නුවණින් යුක්ත වූ හෙයින් නුවණැති බුදුවරුද, බුද්ධ ශ්‍රාවකයෝද, පහුරෙන් තොරව, එතෙර වූවාහු පරතෙර පිහිටියාහුය.
සත්වැන්නෙහි, **අද්ධාන මග්ග පටිපන්නො** යන අද්ධාන සංඛ්‍යාත දීර්ඝ මාර්ගයට පිළිපන්නේ, යන්නේ වේ. **නාග සමාලෙන** එනම් තෙරහු, **පච්ඡා සමණෙන** මොහු එකල්හි භාග්‍යවතුන් වහන්සේගේ උපස්ථායක වූයේය. එහෙයින් ඔහු පසු මහණ කොට මාර්ගයට පිළිපන් සේක. භාග්‍යවතුන් වහන්සේ වනාහි ප්‍රථම බෝධියෙහි විසි වර්ෂයක් අනිබද්ධ (නොබැඳුනා වූ) උපස්ථායකයෝ වූහ. ඉන් මත්තෙහි පරිනිර්වාණය තෙක් පස් විසි වසක් ආයුෂ්මත් ආනන්ද තෙරහු ඡායාවක් මෙන් සිට උපස්ථාන කළේය. මේ වනාහි අනිබද්ධ උපස්ථායක කාලයයි. එහෙයින් **ආයස්මතා නාගසමාලෙන පච්ඡා සමණෙන** යි යූ.සේයි. **ද්වෙධාපථං** යනු දෙකක් වූ මාර්ගය. දෙයාකාර මාර්ගයයි. ද්විධා පථංයිද කියවත්. (දෙමංසන්ධිය) ආයුෂ්මත් නාගසමාල තමා විසින් පෙර එහි කළ පුරුදු හෙයින් ඔහුගේ සෘජුභාවය සඳහා, “ස්වාමීනි, භාග්‍යවතුන් වහන්ස, මෙය මාර්ගයැ”යි කියයි.
භාග්‍යවතුන් වහන්සේ වනාහි එකල ඔහුගේ උවදුරු සහිත බව දැන, ඉන් වෙනත් මගෙකින් වඩිනු කැමැතියේ, “නාගසමාලය, මෙය මාර්ගයැ”යි වදාළේය. උවදුරු සහිතයැයි කී කල්හි එය නො අදහා, භාග්‍යවතුන් වහන්ස, එහි උවදුරක් නැතැයි කියන්නේය. එය ඔහුට බොහෝ කලක් අහිත පිණිස දුක් පිණිස වේයයි සලකා උවදුරු සහිත යැයි නො වදාළේය. තෙවරක් මෙය මාර්ගයයි. මෙමගින් යමුයි කියා, සිව්වන වර භාග්‍යවතුන් වහන්සේ මෙමගින් වඩින්ට නොකැමැති වේ. මෙයම සෘජු මාර්ගයයි. එබැවින් මම භාග්‍යවතුන් වහන්සේට පාසිවුරු දී මෙමගින් යන්නෙමියි සිතා ශාස්තෲන් වහන්සේට පාසිවුරු දෙන්ට නොහැකි වනුයේ බිම තබා එළැඹ සිටි, දුකට හේතුවන කර්මයෙන් චෝදිත වූයේ භාග්‍යවතුන් වහන්සේගේ වචනය පිළි නොගෙනම නික්ම ගියේය. එහෙයින් **අථ ඛො ආයස්මා නාගසමාලො භගවතො පත්තචීවරං තත්‍ථෙව ඡමායං නික්ඛිපිත්‍වා පක්කාමි** යූ.සේයි. එහි **භගවතො පත්තචීවරං** යනු තම හස්තප්‍රාප්ත භාග්‍යවතුන් වහන්සේගේ පාත්‍රය හා සිවුර, **තත්‍ථෙව** යනු එම මාර්ගයහිම **ඡමාය** පෘථුවියෙ බහා තැබීය. භාග්‍යවතුන් වහන්ස, මේ ඔබගේ පාත්‍රය හා සිවුරයි. ඉදින් කැමැති නම් ගනු මැනව. ඉදින් තමා කැමැති මාර්ගයෙහිම යනු කැමැතියහුදැයි එසේනම් එහි යනු මැනැවැයි අදහසයි. භාග්‍යවතුන් වහන්සේද තම පාසිවුරු තමන් වහන්සේම ගෙන අදහස් කළ මාර්ගයට පිළිපැද්දේය.
**අන්තරාමග්ගෙ චොරා නික්ඛමිත්‍වා** යනු එකල්හි, ලේ තැවරුණු අත් ඇති පන්සියයක් මිනිස්සු රාජපරාධීන්ව, වනයට පිවිස සොරකමින් ජීවිකාව කරනුයේ උවදුරු පමුණුවන භාවයෙන් රජුගේ අණසක සිඳින්නෙමුයි මාර්ග අසල අරණ්‍යයෙහි සිටිති. ඔව්හු තෙරුන් එම මගින් යන්නහු දැක, මෙම ශ්‍රමණයා මෙම මාර්ගයෙන් එයි. පාවිච්චි නොකළ යුතු මාර්ගයක් පාවිච්චි කරයි. අපගේ අස්ථිත්වය නොදනී. එබැවින් ඔහුට දන්වන්නෙමුයි කිපී වැසුන තැනින් වේගයෙන් නික්මී වේගයෙන් තෙරුන් බිම හෙලා, අත්පාවලින් කොටා, ඔහුගේ මැටි පාත්‍රයද බිඳ, සිවුර කැබලි කැබලිවලට ඉරා දමා පැවිදි වූවෙකු හෙයින් නුඹ නොමරමු. මෙතැන් පටන් මෙම මාර්ගයෙහි උවදුරු බව දැනගනුවයි තර්ජනය කළහ. එහෙයින් **අථ ඛො ආයස්මතො -පෙ- විහෙඨෙසුං** යි යූ.සේයි.
භාග්‍යවතුන් වහන්සේද මෙතෙම එම මාර්ගයෙන් ගියේ සොරුන් විසින් පීඩාවට පත් කරන ලදුයේ මා සොයා දැන් මම පැමිණෙන්නේ යයි දැන මඳක් ගොස් මාර්ගයෙන් ඉවත්ව එක්තරා රුක් මුලෙක්හි වැඩහුන් සේක. ආයුෂ්මත් නාගසමාල තෙමේද, ආපසු හැරී අවුත් ශාස්තෲන් වහන්සේ විසින් ගිය මාර්ගයම ගෙන යනුයේ එම රුක්මුලෙහි භාග්‍යවතුන් වහන්සේ දැක එළැඹ වැද එපවත් ශාස්තෲන් වහන්සේට සැළ කළේය. එහෙයින් **අථඛො ආයස්මා නාගසමාලො -පෙ- විප්ඵාලෙසුං** යි යූ.සේයි.
**එතමත්‍ථං විදිත්‍වා** යනු එම ආයුෂ්මත් නාගසමාලගේ තම වචනය ගණන් නොගෙන කෙළවර ක්‍ෂේම නුවූ මාර්ග ගමනද තමාගේ කෙළවර වූ මාර්ග ගමනද දැන එකරුණ දැක්වීමට මෙ උදන් ඇනූ සේක.
එහි **සද්ධිං චරං** යනු සමග සරනුයේ, **එකතො වසං** යනු මෙය එයටම පර්යාය වචනයකි. සමග වාසය කරනුයේයි අර්ථයි. **මිස්සො අඤ්ඤ ජනෙන වෙදගූ** යන දතයුතු අර්ථයෙන් වේද සංඛ්‍යාත සිව් අරිසස් මග නැණින් ගිය හෙයින්, අවබෝධ කළ හෙයින්, වේදයෙහි හෝ සියලු දතයුතු දෑහි කෙළවරට ගිය හෙයින් වෙදගූයි. තම යහපත නොදනීනුයි අඤ්ඤොයි. අතිපණ්ඩිත අඥානයා යයි අර්ථයි. එම අනුවණ ජනයා සමග **මිස්සො** හැසිරීම් මාත්‍රය සමග මිශ්‍ර වූයේ විද්වා පජහාති පාපකං යනු එම වේදගූ භාවයෙන් විද්වතා පාපය දනුයේ, යහපත් නුවූ තමාගේ දුක් එළවන දෑ දුරුකරයි. පාපී නොකළණ පුද්ගලයා දුරුකරයි. දෙසූ පරිදි. **කොඤ්චො ඛීර පකොව නින්නගං** යනු යම්සේ කොස්වාලිහිණි පක්‍ෂියා දිය මිශ්‍රිත කිරි එලවූ කල්හි දිය අත්හැර කිරි පමණක්ම පානය කරන හෙයින්, කිරි පානය කරනුයේ පහත් තන්හි ගමන් කිරීමෙන් නිම්න සංඛ්‍යාත දිය දුරුකරයි. අත්හරී. මෙසේ නුවණැතියේ වනාහි දුෂ්ප්‍රාඥ පුද්ගලයින් සමග සිටීම් නිසද්‍යාදීන්හි සමග වූයේද ආදරයෙන් ඔව්හු දුරුකරයි. කිසිකලෙකත් සම්මිශ්‍රණ නොවේ.
අටවැන්නෙහි **විසාඛාය මිගාර මාතුයා නත්තා කාලං කතා හොති** යනු විසාඛා මහ උපාසිකාවගේ, පුතුගේ දූ කුමරිය කළුරිය කරන ලද්දේ වේ. ඕ වත් සම්පන්නව සස්නෙහි මනාව පැහැදුනේ, මහ උපාසිකාවගේ ගෙට පිවිසි භික්‍ෂූන්ටද භික්‍ෂුණීන්ටද තමා විසින් කළයුතු වතාවත් හා පෙරබත් හා පසුබත්ද අප්‍රමාදව කළාය. තම මිත්තණියගේ අදහස්වලට අනුකූලව පිළිපැද්දාය. එහෙයින් විසාඛාව ගෙයින් පිටත නික්මෙනුයේ සියල්ල ඇයටම භාරකොට යයි. රුවින්ද, දර්ශනීය ප්‍රසාදවහ හෙයින් ඕ ඇයට විශේෂයෙන් ප්‍රියමනාව වූයේය. ඕ රෝගයෙන් මැඩුනී කළුරිය කළාය. එහෙයින් **තෙන ඛො පන සමයෙන විසාඛාය මිගාරමාතුයා නත්තා කාලකතා නෙ හොති පියා මනාපායි** යූ.සේයි. ඉක්බිති මහ උපාසිකාව ඇයගේ මරණයෙන් සෝකය දරන්ට නොහැකි වූයේ, දුක් වූයේ නොමනා සිත් ඇත්තී සිරුර බහා තැබීම (භූමදානය) කරවා ශාස්තෲන් වහන්සේ සමීපයට ගියකල්හි චිත්තාශ්වාදයක් ලබන්නේ ඉතා යෙහෙකැයි භාග්‍යවතුන් වහන්සේ කරා එළැඹියේය. එහෙයින් **අථඛො විසාඛා මිගාර මාතා** ආදිය යූ.සේයි. **දිවා දිවස්ස** යනු දවසෙහි දවල්, මධ්‍යාහ්න කාලයෙහි,
භාග්‍යවතුන් වහන්සේ විසාඛාවගේ සසර වෘතයෙහි ඇල්ම දන්නේ උපායෙන් සෝකය තුනී කිරීම සඳහා, “විසාඛ නුඹ කැමැති වන්නෙහිදැ”යි ආදිය වදාළහ. එහි **යාවතිකා** යම් පමණ, එකල්හි වනාහි සත්කෝටියක් ජනයා සැවැත්නුවර වාසය කෙරෙත්. ඒ සඳහා භාග්‍යවතුන් වහන්සේ, විසාඛාව සැවැත්නුවර කොපමණ බහුතර ජනතාවක්, **දෙවසිකං** දිනපතා කළුරිය කෙරෙත්දැයි විචාල සේක. විසාඛාව ස්වාමීනි, දස දෙනෙක් යනාදිය කීය. එහි **තීණි** යනු තුනයි. මෙයම හෝ පාඨයි. **අවිවිත්තා** යනු නොසිස්,
ඉක්බිති භාග්‍යවතුන් වහන්සේ තම අදහස් ප්‍රකාශ කරනුයේ එසේනම් නුඹ කිසිකලෙකත්, කිසි විටෙකත්, නොතෙත් වස්ත්‍ර හෝ නොතෙත් කෙස් ඇතිවනු හැක්කහු වන්නෙහිදැයි විචාල සේක. මෙසේ ඇතිකල්හි ඇයගේ සියලු කාලය, සෝකයෙන් මැඩුනේ මළ පුත්‍රාදීන්ගේ අවමංගල සමීප ක්‍රියා වශයෙන් දියෙහි බැසීමෙන්, තෙත් වස්ත්‍රයෙන්, තෙත් කේශයෙන්ම විය යුතුයයි දක්වයි. උපාසිකාව එය අසා සංවේග හටගත්තී, ස්වාමීනි, එය එසේ නොවේයයි ප්‍රතික්‍ෂේප කොට, ප්‍රිය වස්තු විපිලිසරින් තම සිත හැරුණු බව ශාස්තෲන් වහන්සේට සැළ කරනුයේ, “ස්වාමීනි, එපමණ බොහෝ දූ පුතුන් හා මුනුබුරු මිනිබිරියන්ගෙන් මට කම් නැතැ”යි කීවාය.
ඉක්බිති භාග්‍යවතුන් වහන්සේ ඇයට, “එම දුක නම් ප්‍රිය වස්තු හේතුවෙනි. ප්‍රිය වස්තු යම්පමණද, දුක්ඛයන්ද එපමණය. එහෙයින් සුව කැමැති, දුක් පිළිකුල් කරන්නහු විසින්, සර්වප්‍රකාරයෙන් ප්‍රිය වස්තුවෙන් සිත වෙන් කළ යුතුයැ”යි ධර්මය දේශනා කරනුයේ, **යෙසං ඛො විසාඛෙ සතං පියානි සතං තෙසං දුක්ඛානියි** ආදිය වදාළහ. එහි **සතං පියානි** ප්‍රිය කළයුතු වස්තු සියයකි. සතං පියන්තියි සමහරු කියවති. මෙහිද එකෙහි පටන් දහය දක්වා සංඛ්‍යාව ගණන් කිරීම ප්‍රධානව පවතියි. එහෙයින් යම් කෙනෙකුට ප්‍රිය වස්තු දහයක් වේද, ඔහුට දුක් දහයකි. ආදී වශයෙන් පාලියෙහි ආයේය. සමහරු වනාහි යෙසං දස පියානං දසතෙසං දුක්ඛානං ආදී ක්‍රමයෙන්ද කියවති. එය යහපත් නොවේ. විස්සෙහි පටන් සියය දක්වා සංඛ්‍යාව ගණන් කිරීම ප්‍රධානවය. එහිද ගණන් කිරීමෙහි ප්‍රධානත්වයම ගෙන යෙසං ඛො විසාඛෙ සතං පියානි සතං තෙසං දුක්ඛානි විසාඛාවෙනි, යම් කෙනෙකුන්ට ප්‍රිය වස්තු සියයක් වේද, ඔහුට දුක් සියයකි ආදි ක්‍රමයෙන් පාලියෙහි ආයේය. හැමතන්හි යෙසං එකං පියං එකං තෙසං දුක්ඛංයි පාඨයි. දුකට නොවේ. එම පක්‍ෂයෙහි එක රසත්වය හා එක් අදහස් භාවය භාග්‍යවතුන් වහන්සේගේ දේශනාව වේ. කියන ලද ක්‍රමයෙන්ම පාලිය දතයුතුය.
**එතමත්‍ථං විදිත්‍වා** යනු සෝක, පරිදේව ආදී චෛතසික කායික දුක, ප්‍රිය වස්තු නිමිතිකොට ප්‍රිය වස්තු ඇති කල්හි වේ. නොමැති කල්හි නොවේයයි එම කරුණ සර්වප්‍රකාරයෙන් දැන, එකරුණ මනාව දැක්වීමට මෙ උදන් ඇනූ සේක.
එහි අර්ථය - යමෙක් ඤාති, භෝග, රෝග, සීල දෘෂ්ටි ව්‍යසනයන්ගෙන් පීඩිතව ඇතුලත දැවෙන බාලයාගේ සිත තැවීම් ලක්‍ෂණකොට කිසියම් මෘදු මධ්‍යමාදී භේදයෙන් කවරාකාර හෝ සොකාවා සෝක හෝ ඒවායින්ම පෙලුනහුට කය වියලවීමට හේතු හටගන්වන, **කෙචි** විලාප නගන ලක්‍ෂණ, **පරිදෙවිතා** යනු අනිටු ස්පර්ශ හැපුණු ශරීරයෙහි පීඩා කිරීම් ලක්‍ෂණ, **දුක්ඛාවා** එසේ නොකියන අර්ථයෙහි විකල්පාර්ථයෙන්, වා ශබ්දයෙන් ගත් හෙයින්, දොම්නස් උපායාසාදීන්ද නිශ්‍රය භේදයෙන්ද ගන්නා ලදි. **අනෙකරූපා** මෙම සත්වලෝකයෙහි නන්වැදෑරුම්, සෝකාදීහු පෙනෙත්. ලැබෙත්. එම සියල්ලම **පියං** සත්ත්ව සංස්කාර ප්‍රිය ස්වභාව වේ. පටිච්ච නිසා පැමිණ, ප්‍රත්‍යය කොට, පභවන්ති හටගනිත්. එම කියන ලද ආකාර ඇති ප්‍රිය වස්තුවෙහි, **පියෙ අසන්තෙ** යනු ප්‍රිය බව ඇතිකරන ඡන්‍ද රාගයන් ප්‍රහීණ කළ කල්හි, කිසිකලෙකත් **එතෙ** ඒවා හට නොගනිත් යූ.සේයි. පියතො ජායති සොකො -පෙ- පෙමතො ජායතී සොකො ආදිය එසේම පියා පභුතා කලහා විවාදා පරිදෙව සොකා සහ චජ්ජරෙ යන ආදියෙන්ද දැක්වේ. මෙහිද **පරිදෙවිතාවා දුක්ඛාවා** යනු ලිංග විපර්යාසයෙන් යූ.සේයි. පරිදෙවිතානිවා දුක්ඛානි වායි කිවයුතු කල්හි විභක්ති ලෝපය හෝ කරන ලදැයි දතයුතුය.
**තස්මාහි තෙ සුඛිනො වීතසොකා** යනු ප්‍රියතාවයෙන් හටගත් සෝකාදීහු යමෙකුට නැත්ද, එහෙයින් ඔව්හුම සුවපත් වූවාහු, පහ වූ සෝක ඇත්තාහු නමැ. ඔව්‍හු කවරහුද? **යෙසං පියං නත්‍ථි කුහිඤ්චි ලොකෙ** යනු යම් ආකාර වූ ආර්යයන්ට සියලු ආකාරයෙන්, රාගය දුරුකළ හෙයින් සත්ත්ව ලෝකයෙහි කිසිතැනෙකත් පුතු යැයි හෝ සොයුරුයි හෝ සොයුරු යැයි හෝ බිරිඳැයි හෝ ප්‍රියයක් ප්‍රියවීමක්, ප්‍රියභාවයක් නැත. සංස්කාර ලෝකයෙහිද එය මා සතුය. මෙය, මෙයින් මම නම් සුවයක් ලබමි. ලබන්නෙමියි ප්‍රියයන් ප්‍රියවීමක් ප්‍රිය භාවයක් නැත**. තස්මා අසොකං විරජං පත්‍ථයානො පියං න කයිරාථ කුහිංචි ලොකෙ** යනු පහවූ සෝක ඇති අය, පහ වූ සෝක ඇති හෙයින් සුවපත් වූයේ නමැ කිසිම විෂයයෙක්හි ප්‍රියභාවයක් නොවේ. එහෙයින් තමහට කියන ලද සෝක අභාවයෙන් **අසොකං** සෝක රහිත භාවය, රාග රජස් ආදිය පහවීමෙන් **විරජං** රජස් රහිත භාවය, අර්හත්වය, සෝකයෙහි හෝ රාග රජස් ආදීන්ගේද අභාව හේතු භාවයෙන්ද, ‘අසොකං විරජං’ යයි ලද නම් ඇති නිර්වාණය පත්‍ථයානො කත්තුකම්‍යතා කුසලච්ඡන්‍දයාගේ (කුසල් කරනු කැමැත්ත) වශයෙන් කැමැත්තක් හටගැනීම කිසිතැනෙක්හි **ලොකෙ** රූපාදී ධර්මයන්හි, යටත් පිරිසෙයින් සමථ විදර්ශනා ධර්මයන්හිද **පියං** ප්‍රියභාවයක්, ප්‍රිය වීමක් **න කයිරාථ** නූපදවන්නේය. යූ.සේයි. මහණෙනි, යහපත් දෑද දුරුකළ යුතුය. අයහපත් දෑ ගැන කියනුම කවරේද?
නවවැන්නෙහි, **ආයස්මා** යනු ප්‍රිය වචනයකි. **දබ්බො** යනු එම තෙරුන්ගේ නාමයයි. **මල්ල පුත්තො** යනු මල්ල රජුගේ පුතු එම ආයුෂ්මත් තෙමේ පදුමුත්තර භාග්‍යවතුන් වහන්සේගේ පාද මූලයෙහි කරන ලද, ප්‍රාර්ථනා ඇතියේ, කල්ප ලක්‍ෂයක් රැස්කළ පින් රාශියක් ඇතියේ, අපගේ භාග්‍යවතුන් වහන්සේගේ කාලයෙහි මල්ල රාජ දේවියගේ කුසෙහි උපන්නේ කරන ලද ප්‍රාර්ථනා ඇතියේ, උපතින් සත්හැවිරිදි කලමැ, මව්පියන් කරා එළැඹැ, පැවිද්ද ඉල්වී. ඔව්හුද පැවිදිවැ ආචාර ධර්මයන්හි හික්මේවා. ඉදින් එය සිත් නො අලවන්නේ නම් මෙහිම එන්නේ යැයි (එනු මැනවැයි) අනුදත්හ. හෙතෙම ශාස්තෲන් වහන්සේ කරා එළැඹැ පැවිද්ද ඉල්වී. ශාස්තෲන් වහන්සේද ඔහුගේ පූර්වහේතු සම්පත් බලා පැවිද්ද අනුදත් සේක. ඔහුට පැවිදිවන වේලාවෙහි දුන් අවවාදයෙන් භවත්‍රයය ගිනිගත්තාක් මෙන් වැටහින. ඔහුද විදර්ශනා පිහිටුව හිස මුඩුකරන අවස්ථාවෙහිම අර්හත්වයට පැමිණියේය. ශ්‍රාවකයෙකු විසින් පැමිණිය යුතු ත්‍රිවිද්‍යා, සිව් පිළිසිඹියා, ෂඩභිඥා, නවලොවුතුරු ධර්මය යන මේ ආදී සියල්ල අවබෝධ කොට අසූමහ ශ්‍රාවකයින් අතරට ඇතුළත් වූයේය. එම ආයුෂ්මතුන් විසින් යූ.සේයි -
මා විසින් වනාහි උපතින් සත්වසින් අර්හත්වය සාක්‍ෂාත් කරන ලදි. ශ්‍රාවකයෙකු විසින් පැමිණිය යුතු යමක් ඇත්ද, මවිසින් එම සියල්ලට පැමිණෙන ලදි ආදිය.
**යෙන භගවා තෙනුපසංකමි** යනු එම ආයුෂ්මත් තෙමේ එක් දිනක් රජගහ නුවර පිඬු පිණිස හැසිර පසුබත පිණ්ඩපාතයෙන් ඉවත් වූයේ, භාග්‍යවතුන් වහන්සේට වත් දක්වා දිවා ස්ථානයට ගොස් කලයෙන් දිය ගෙන පා ගල්වා සිරුර සිසිල්කෙට, සම්කඩ පනවා හුන්නේ කල් පිරිසිඳීම කොට සමවතට සම වනි. පිරිසිඳි කාලය අනුව සමවතින් නැගිට තම ආයු සංස්කාර බැලීය. එහි ඒවා ක්‍ෂීණය. කිහිප මොහොතක් කලැයි වැටහින. හෙතෙම යම් ආකාර වූ මම ශාස්තෲන් වහන්සේට සැල නොකොට, සබ්‍රම්සරුන් විසින් නොදතුයේ, හුන් අයුරින්ම මෙහි පිරිනිවෙන්නෙමි යන එය සුදුසු නොවේයයි සිතීය. ශාස්තෲන් වහන්සේ කරා එළැඹ පිරිනිවීම අනුමත කරවාගෙන ශාස්තෲන් වහන්සේට වත් දක්වා සස්නෙහි නෛර්යාණික බව දැක්වීම සඳහා මාගේ සෘධ්‍යානුභාවය ප්‍රකාශ කරනුයේ අහස්හි හිඳ තේජෝ ධාතු සමවතට සමවැද පිරිනිවෙන්නේ නම් ඉතා යෙහෙකැයි සිතීය. එසේ ඇතිකල්හි යමෙක් මා කෙරෙහි අශ්‍රද්ධාවත්, අප්‍රසන්න වූවාහු වෙත්ද, ඔවුන්ටද පැහැදීම උපදින්නේය. එය ඔවුන්ට දීර්ඝ කාලයක් හිතසුව සඳහා පවත්නේය. එම ආයුෂ්මත් තෙමේ මෙසේද සිතා භාග්‍යවතුන් වහන්සේ කරා එළැඹ, ඒ සියල්ල එසේම කළේය. එහෙයින්, **අථඛො ආයස්මා දබ්බො මල්ල පුත්තො යෙන භගවා තෙනුපසංකමි** ආදිය යූ.සේයි.
එහි **පරිනිබ්බාන කාලො මෙ** යනු භාග්‍යවතුන් වහන්ස, මාගේ අනුපාදිසෙස පරිනිර්වාණ ධාතුයෙන් පිරිනිවෙන කාලය එළැඹියේය. ඒ මම භාග්‍යවතුන් වහන්සේට සැලකොට පිරිනිවෙන්ට කැමැත්තෙමි යි දක්වයි. සමහරු කීහු. තෙරහු එපමණ ජරාජීර්ණ වූයේ නැත. ගිලන් වූයේද නැත. පිරිනිවීම සඳහා ශාස්තෲන් වහන්සේ විචාරයි. මෙහි හේතුවක් නැත. මෙත්තිය භුම්මජක භික්‍ෂූහු පෙර මා හට, ප්‍රධාන හේතුවක් නොමැති, පාරාජිකාවෙන් දුර්වලකළහ. එහි විනිශ්චය සන්සිඳුනේද, ආක්‍රොශ කෙරෙත්මය. ඔවුන්ගේ වචන විශ්වාසකොට අන් පෘථග්ජනයෝද, මා කෙරෙහි, අගෞරව, පරිභව කෙරෙත් යයි. මෙම දුක්බර නිරර්ථකව උසුලා කවර ප්‍රයෝජනද? එහෙයින් මම දැන් මම පිරිනිවෙන්නෙමියි සනිටුහන් කොට ශාස්තෲන් වහන්සේ විචාරයි. එය නොකෙරුණි. රහත්හු ආයු සංස්කාර ක්‍ෂය නුවූ කල්හි අන්‍යයන්ගේ අපවාදාදියට බියෙන් පිරිනිවීම සඳහා නොසිතත්. උත්සාහ නොකෙරෙත්. අන්‍යයන්ගේ ප්‍රසාද හේතුවෙන් බොහෝ කලක් නොසිටිත්. තවද ස්වාභාවිකවම තමා ආයු සංස්කාරයෙහි ක්‍ෂය වීම බලාපොරොත්තු වෙති. දෙසූ පරිදි,
මරණය අපේක්‍ෂා නොකරමි. ජීවිතය අපේක්‍ෂා නොකරමි. වැටුප් සහිත කම්කරුවකු මෙන් කාලය ගැන බලාපොරොත්තු වෙමි. (සැක කරමි.)
භාග්‍යවතුන් වහන්සේද ඔහුගේ ආයු සංස්කාරය බලා ක්‍ෂය වූ බව දැන **යස්සදානි ...** [missing trans]
**වෙහාසං අබ්භුග්ගන්ත්‍වා** යනු අහසට මනාව නැගී, අහසට ගොස් යයි අර්ථයි. අභි ශබ්ද යෝගයෙන් මෙය ද්විතියා වචනයි. අර්ථය වනාහි සත්තමී වශයෙන් දතයුතුය. අහසට පැන නැග කුමක් කළෙහිදැයි කීය. **ආකාසෙ අන්තලික්ඛෙ පල්ලංකෙන නිසීදිත්‍වා** යන ආදියයි. එහි තෙජො ධාතුං සමාපජ්ජිත්‍වා යනු තේජෝ කසිණ චතුර්ථ ධ්‍යාන සමවතට සමවැද, තෙරහු එකල්හි භාග්‍යවතුන් වහන්සේ වැඳ, තෙවරක් ප්‍රදක්‍ෂිණා කොට, එකත්පස්ව සිටියේ, භාග්‍යවතුන් වහන්ස, කල්ප ලක්‍ෂයක්, ඔබතුමන් සමග ඒ ඒ තන්හි වසමින් පින් කරනුයේ මෙම කරුණ සඳහා කෙළෙහිය. එම කරුණ අද මස්තකප්‍රාප්ත වූයේය. මෙය අවසන් දර්ශනය යැයි කීයේය. එහි යම් පෘථග්ජන භික්‍ෂූහු වෙත්ද, ඔවුන්ද සෝවන්, සකෘදාගාමීහුද යන මොවුනතර ඇතමුන්ට මහත් කරුණාවක් වූයේය. ඇතැම්හු හැඬීම් ප්‍රාප්ත වූහ. ඉක්බිති භාග්‍යවතුන් වහන්සේ ඔහුගේ සිතෙහි හැසිරීම දැන, එසේනම් දබ්බය මා හටද, බික් සඟනටද සෘද්ධි ප්‍රාතිහාර්ය දක්වවයි වදාළ සේක. ‘එකෙණෙහිම සියලු බික් සඟ රැස්විය. ඉක්බිති ආයුෂ්මත් දබ්බ එකෙක්ව බොහෝ වේ ආදී ක්‍රමයෙන් ආවා වූ ශ්‍රාවක සාධාරණ සියලු ප්‍රාතිහාර්යයන් ප්‍රදර්ශනය කොට, නැවතද භාග්‍යවතුන් වහන්සේ වැඳ අහසට නැග, අහසෙහි පෘථුවියක් නිර්මිතකොට, එහි පර්යංකයෙන් වැඩහුන්නේ, තේජෝ කසිණ සමවතෙහි පිරියම්කොට, සමවතට සමවැද නැගිට සිරුර ආවර්ජනාකොට, නැවත සමවතට සමවැද ශරීරය දවන තේජෝ ධාතුව අධිෂ්ඨාන කොට පිරිනිවියෝය. අධිෂ්ඨානය සමග සියලු ශරීරය ගින්නෙන් ඇවිලුනේ විය. ක්‍ෂණයකින්ම එම ගින්න, කල්ප විනාශ ගින්නක් මෙන් ස්වල්ප මාත්‍ර වූද සංස්කාර ගතයක් දැලි (අලු) මාත්‍රයක් ද එහි කිසිවක් ශේෂ රහිතව අධිෂ්ඨාන බලයෙන් දවා නිවුණි. එහෙයින් **අථ ඛො ආයස්මා දබ්බො මල්ලපුත්තො** යන ආදිය යූ.සේයි. එහි **වුට්ඨහිත්‍වා පරිනිබ්බායි** යනු සෘද්ධි සිතින් නැගිට භවංග සිතින් පිරිනිවියෝය.
**ඣාය මන්තස්ස** දැල්වෙනු ලබන, ඩය්හමානස්ස යනු එයටම පර්යාය වචනයකි. නොහොත් **ඣාය මානස්ස** යනු ගිනිදැල් පැවැති ක්‍ෂණය සඳහා යූ.සේයි. **ඩය්හ මානස්ස** යනු ගිනි අඟුරු පැවැති ක්‍ෂණයයි. ඡාරිකා යනු අළු, මසි යනු දැලි, න පඤ්ඤායිත්‍ථ නො පැණින. අධිෂ්ඨාන බලයෙන් සියල්ල සැනෙකින්ම අතුරුදන් වීයයි අර්ථයි. කවර හෙයින් තෙරහු උතුරු මිනිස්දමින් සෘද්ධි ප්‍රාතිහාර්යය දැක්වීද? භාග්‍යවතුන් වහන්සේ විසින් සෘද්ධි ප්‍රාතිහාර්යය කිරීම ප්‍රතික්‍ෂෙප කරන ලද්දේ නොවේදැයි එය චෝදනා නොකළ යුතුය. ගිහීන හමුයෙහි ප්‍රාතිහාර්යය කිරීම ප්‍රතික්‍ෂේප කරන ලද හෙයිනි. එයද වනාහි විකුර්වණ වශයෙනි. අධිෂ්ඨාන වශයෙන් නොවේ. මෙම ආයුෂ්මත් තෙමේ ධර්මස්වාමීන් විසින් අණ කරන ලදුයේ ප්‍රාතිහාර්යය දැක්වීය.
**එතමත්‍ථං විදිත්‍වා** යනු එම ආයුෂ්මත් දබ්බමල්ල පුත්‍රයාගේ උපාදාන රහිත පිරිනිවීම සර්වප්‍රකාරයෙන් දැන එකරුණ දැක්වීමට මෙ උදන් ඇනූ සේක.
එහි **අභෙදි කායො** යනු යම් ආකාර වූ සියලු භූතෝ පාදාය භේද වූ සිව් සන්තති රූප කයක් වේද, එය බිඳිණි. ශේෂ රහිතව දැවිණි. නැසිනි. අතුරුදන් විය. නූපදනා ස්වභාවයට පැමිණියේය. **නිරෝධි සඤ්ඤා** යනු රූපායතනාදීන්ට ගෝචරතාවයෙන් රූපසංඥාදී භේද වූ සියලුම සංඥාවෝ ප්‍රතිසන්ධි රහිත වූ නිරෝධයෙන් නිරුද්ධ විය. **වෙදනාසීති භවිංසු සබ්බා** යනු විපාක වේදනා, ක්‍රියා වේදනා යන සියලු වේදනාවෝ අප්‍රතිසන්ධික නිරෝධයෙන් නිරුද්ධ හෙයින්, ස්වල්ප මාත්‍ර වූද වේදනා දාහයෙහි අභාවයෙන් සිසිල් වූයේ වූහ. කුසල්, අකුසල් වේදනා ආදී සියලුම වේදනාවන් අර්හත් ඵල ක්‍ෂණයෙහිම නිරෝධයට ගියේය. වීතිරහිංසූයිද කියවති. (ඉක්ම යාම) විද්‍යමාන නොවූවාහු නිරුද්ධ වූහයි අර්ථයි. **වූපසමිංසු සංඛාරා** යනු විපාක, ක්‍රියා ප්‍රභේද වූ සියලුම සංස්කාර ස්කන්ධ අප්‍රතිසන්ධික නිරෝධයෙන්ම නිරුද්ධ හෙයින් විශේෂයෙන්ම සන්සිඳුනහ. **විඤ්ඤාණං අත්‍ථමාගමා** යනු විපාක ක්‍රියා භේද වූ සියලුම විඤ්ඤාණය ප්‍රතිසන්ධි රහිත නිරෝධයෙන්ම අස්තයට, විනාශයට ආයේය. පැමිණියේය.
මෙසේ භාග්‍යවතුන් වහන්සේ ආයුෂ්මත් දබ්බමල්ල පුත්‍රයාගේ පංච ස්කන්ධයන්ගේ කල් ඇතිවම, කෙලෙස් අභිසංස්කාර උපාදානයාගේ ශේෂ රහිතව නිරුද්ධ හෙයින්, දර නැති ගින්නක් මෙන් අප්‍රතිසන්ධික නිරෝධයෙන් නිරුද්ධ බැව් හේතුකොට, ප්‍රීති වේගයෙන් මුදා හළ මෙ උදන් ඇනූ සේක.
දසවැන්නෙහි, **තත්‍ර ඛො භගවා භික්ඛු ආමන්තෙසි** භාග්‍යවතුන් වහන්සේ රජගහ නුවර කැමැත්ත ඇතිතාක් කල් වාසයකොට, දනව් සැරිසරනුයේ පිළිවෙලින්ම සැවතට පත්ව, දෙව්රමැ වාසය කරනුයේ, යම් යම් භික්‍ෂූන්ට ආයුෂ්මත් දබ්බමල්ල පුත්‍රගේ පිරිනිවන ප්‍රත්‍යක්‍ෂ නොවීද, ඔවුන්ට එය ප්‍රත්‍යක්‍ෂ කොට දක්වන්ට, යම් ආකාර වූ, මෙත්තිය භුම්මජකයන් විසින් කරන ලද අභූත අසත්‍ය දෝෂාරෝපණයෙන්, තෙරුන් කෙරෙහි, ගෞරව රහිත පෘථග්ජනයෝ වෙත්ද, ඔවුන්ට තෙරුන් කෙරෙහි බුහුමන් ඉපදවීම සඳහා ද ආමන්ත්‍රණය කළ සේක. එහි **තත්‍ර** යනු වචන හැඟවීමේ නිපාත මාත්‍රයයි. **ඛො** යනු අවධාරණාර්ථයෙහිය. එහි **තත්‍ර **යන මෙයින් භාග්‍යවතුන් වහන්සේ භික්‍ෂූන් ආමන්ත්‍රණය කෙළේයයි එම පදයන්ගෙන් කියනු ලබන්නම බබලවයි. **ඛො** යන මෙයින් ආමන්ත්‍රණය කෙළේමය. ඇමතීමෙහි ලා භාග්‍යවතුන් වහන්සේට කිසි අනතුරක් නුවූයේ යයි යන මෙකරුණ දක්වයි. නොහොත් **තත්‍ර** යනු එම අරම්හි, **ඛො** යන වදන් ලකර නිපාතයි. **ආමන්තෙසි** යනු වදාළේය. කවර හෙයින් වනාහි භාග්‍යවතුන් වහන්සේ භික්‍ෂූන්ම ආමන්ත්‍රණය කළ සේක්ද? ජ්‍යෙෂ්ඨ හෙයින්, ශ්‍රේෂ්ඨ හෙයින්, ආසන්න හෙයින් හැම කලැ තැන්පත් කරන ලද හෙයින්, ධර්ම දේශනාවට විශේෂයෙන් බඳුනු වූ හෙයින්ද වේ.
**භික්ඛවො** යනු ඔවුන්ට ආමන්ත්‍රණය කිරීම් ආකාර වචනයයි. **භදන්තෙති** යනු ආමන්ත්‍රිත භික්‍ෂූන්ගේ, ගෞරවයෙන් ශාස්තෲන් වහන්සේට පිළිවදන් දීමයි. **භික්ඛවොයි** කියන්නා වූ භාග්‍යවතුන් වහන්සේ එම භික්‍ෂූන් අමතයි. **භදන්තෙ** යි ස්වාමීනියි කියන්නා වූ ඔව්හු පසු අමතති. තවද භික්ඛවො යන මෙයින් කරුණායෙන් පැතිරුණ සෞම්‍ය හෘදය නසන නිපාත පූර්වාංගම වචනයෙන් ඒ භික්‍ෂූහු කමටහන් මෙනෙහි කිරීම් ධර්ම ප්‍රත්‍යවේක්‍ෂා කිරීම් ආදියෙන් නවත්වා තම මුව අබිමුව කරයි. **භන්තෙ** යි මෙයින් ශාස්තෲන් වහන්සේ කෙරෙහි ආදර බුහුමන් ගෞරව දැක්වීම් වචනයෙන් එම භික්‍ෂූහු තමාගේ මනා ශ්‍රවණතාවය, අවවාද පිළිගැනීම් ගෞරව භාවයද දන්වති**. භගවතො පච්චස්සොසුං** යනු එම භික්‍ෂූහු භාග්‍යවතුන් වහන්සේගේ වචනයට පිළිවදන් දුන්හ. ශ්‍රමණ කාම්‍යතාවය ජනනය කළහ. **එතදවොච** යනු භාග්‍යවතුන් වහන්සේ දැන් දේශනා කරනු ලබන සියලු සූත්‍රය දේශනා කළ සේක. දබ්බස්ස භික්ඛවෙ මල්ල පුත්තස්ස ආදිය අනතුරු සූත්‍රයෙහි කියන ලද අර්ථමය. **එතමත්‍ථං **යන ආදීන්හිද පෙර නොකී විරූවක් නැත. අනතුරු සූත්‍රයෙහි කියන ලද ක්‍රමයෙන්ම දතයුතුය.
ගාථාවන්හි වනාහි **අයොඝන හතස්ස** යනු එයින් යකඩය පහරනුයි අයොඝනයි. ලොකුරුවන්ගේ යකුළද, යකඩ මිටියද, එම කුළු ගෙඩියෙන් නසන ලද පහර දෙන ලද, සමහරු වනාහි අයොඝන හතස්ස යනු ඝන යකඩ ගුලිය පහරන කලැයි අර්ථ කියති. මෙහි එව ශබ්දය නිපාත මාත්‍රයකි. ජලතො ජාතවෙදසො යනු දිලියෙන ගින්නෙහි (ගේ) එය අනාදරාර්ථයෙහි ෂෂ්ටීයි. **අනුපුබ්බූස සන්තස්ස** යනු අනුක්‍රමයෙන් සන්සුන් වූ, නිවුනා වූ, නිරුද්ධ වූ **යථා නඤායතො ගති** යනු යම්සේ එහි යාම නොපැනේද, මෙය යූ.සේයි. යකඩ, මිටි, කුළු ආදියෙන් පහරන ලද, යකුළෙන් පහරන ලද, මනාව පහරන ලද, ලොහො බඳුන් ආදියට ගිය ජල මානය ගින්නෙන් විනාශ වන්නාක් මෙන් එසේ උපන්නා වූ හෝ ශබ්දය අනුක්‍රමයෙන් සන්සුන් වූයේ මනාව සන්සුන් වූයේ දස දිසාවන්හි කිසිතැනෙක්හි පැවැත්මෙක් නොපැනේ. ප්‍රත්‍යය නිරෝධයෙන් අප්‍රතිසන්ධිකව නිරුද්ධ වූ හෙයිනි.
**එවං සම්මා විමුත්තානං** යනු මනා හේතුවෙන්, න්‍යායෙන්, තදංග, විෂ්කම්භන විමුක්ති පූර්වංගම ආර්ය මාර්ගයෙන්, සිව් උපාදානයන්ගෙන් ද ආශ්‍රවයන්ගෙන්ද මනාව මිදුනවුන්ගේ, එයින්ම, කාය ප්‍රබන්ධ සංඛ්‍යාත කාමෝඝ භව ඕඝ ආදී භේද වූ ඉතිරි ඕඝයන්ද තරණයකොට සිටි හෙයින්, **කාම බන්‍ධොගතාරිනං** මනාව සන්සිඳවන ලද සියලු කෙලෙස් කම්පා වූ හෙයින්, කෙලෙස් රැස් කිරීම් වාතයන්ගෙන් ද කම්පා නොවන හෙයින්, නොසැලෙන අනුපාදිශේෂ නිර්වාණ සංඛ්‍යාත සියලු සංස්කාර සන්සිඳීමට පැමිණි අවබෝධ කළ ක්‍ෂීණාශ්‍රවයන්ගේ **ගති** දිව්‍ය මනුෂ්‍ය ආදී භේද වූ උත්පත්තීන්හි මෙනම් අයෙකැයි පැනවිය යුත්තෙහි අභාව හෙයින් **පඤ්ඤාපෙතුං නත්‍ථි** නොලබයි. කියන ලද ගින්න මෙන් අප්‍රඥප්තික භාවයටම ඔහු ගියේ යයි අර්ථයි.
මෙතෙකින් -
මනාව මිදුණු, සිත පිරිසිදු කරන සුරාසුර පූජිත, සිය සිත් සතන්හි සුන් තෘෂ්ණා සහිත වූ ප්‍රීතිය හා සංවේගය දක්වන්නා වූ,
උපාදානක්‍ෂය එළවන, සදහම් දන්හි නිරත වූ ශ්‍රේෂ්ඨ නායකයාණෝ, ඒ ඒ තන්හි හටගත් ප්‍රීතියෙන් ප්‍රීති වාක්‍යයන් පහළ කළ සේක.
එම සියල්ල එකතුකොට, සංග්‍රහ කොට එළවන්නා වූ, ධර්ම සංග්‍රාහකයින් විසින් යමක් උදානයැයි සංගෘහිතද,
එහි අර්ථ ප්‍රකාශ කරන්ට, පුරාණ අර්ථකථා ක්‍රමය ඇසිරිකොට, මා විසින් අර්ථ සංවර්ණනාවක් මනාව අරඹන ලදද?
එහි සූත්‍රාන්තයන් හි, උතුම් අර්ථයන්ගේ, සුදුසු පරිදි, ප්‍රකාශනය නමින් පරමත්‍ථ දීපනී නම් වේ.
පෙළෙහි බණවර වශයෙන්, ප්‍රමාණයෙන් සූතිසක් වූ නිරවුල් විනිශ්චයෙහි නිමවීමට සම්ප්‍රාප්ත විය.
මෙසේ එය සකසන්නා වූ, මවිසින් යමක් ලබන ලදද, එම පුණ්‍යානුභාවයෙන් ලෝකනාථයාණන් වහන්සේගේ සස්න,
පිරිසිදු සීලාදී ප්‍රතිපත්තියෙන් බබළවා සියලු දේහධාරීහු, විමුක්ති රසයෙහි කොටස්කරුවෝ වෙත්වා.
ලොවැ, සම්මා සම්බුදු සසුන චිරකල් පවතීවා. සියලු ප්‍රාණීහු එහි නිතර ගෞරව සහිත වෙත්වා.
වර්ෂාවද මනාව කල්හි වසීවා. භූපති තෙමේ දහම්හි නිරත ලෝකයා දැහැමින්ම පාලනය කෙරේවා.
