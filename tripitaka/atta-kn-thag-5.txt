5. පඤ්චක නිපාතය
**“භික්‍ඛු සීවථිකං ගන්ත්‍වා”** යනු ආයුෂ්මත් රාජදත්ත තෙරුන් වහන්සේගේ ගාථාවන්ය. එහි උපත කෙසේද? උන්වහන්සේ ද පෙර බුදුවරු හමුවේ කරන ලද ප්‍රාර්ථනා ඇතිව ඒ ඒ භවයේදී සසරින් මිදීම පිණිස පින්දහම් සිදුකරමින් අවුත්, මීට කල්ප දාහතරකට පෙරදී බුද්ධ ශූන්‍ය වූ ලෝකයේ සිටු ගෙයක ඉපිද වැඩිවියට පත්වූහ. දිනක් කිසියම් කටයුත්තකට වනයට ගිය ඒ සිටුකුමරු එහි එක්තරා ගසක් මුල වැඩහුන් පසේ බුදුරජාණන් වහන්සේ නමක් දැක පැහැදුණු සිතින් උන්වහන්සේට ඉතා පිරිසිදු ඇඹරැල්ල ගෙඩියක් පූජා කළේය. ඒ පින්කමේ විපාක වශයෙන් දෙව් මිනිස් දෙගතියෙහි සැප විඳිමින් සසර සැරිසැරූ හෙතෙම මේ බුද්ධෝත්පාද කාලයේ දී සැවැත් නුවර සත්තුවාහක පවුලක උපන්නේය. වෙසවුණු මහරජු සතුටු කිරීමෙන් ඔහු ලත් බැවින් දෙමාපියෝ **“රාජදත්ත”** යැයි නම් තැබූහ. වැඩිවියට පත් එකුමරු පන්සීයක් කරත්ත ගෙන වෙළඳාම් පිණිස බඩු පටවාගෙන රජගහ නුවරට ගියේය. එසමයේ රජගහ නුවර සිටි ඉතා රූමත් දර්ශනීය රූ සපුවකින් හෙබි එක්තරා ගණිකාවක් දිනපතා කහවනු දහස බැගින් උපයන්නීය. මේ සත්තුවාහක සිටු පුතා ද දිනකට දහස බැගින් දෙමින් ඇය හා සංවාසයෙහි යෙදුණේ නොබෝ දිනකින්ම සියලු ධනය වියදම් ව දුප්පත් බවට පත්වීය. කෑම ඇඳීම් පමණවත් නොලබමින් ඔබිනොබ ඇවිදිමින් දැඩි සංවේගයට පත් වූ රාජදත්ත; දිනක් උපාසකවරු සමඟ එක්ව වේළුවනාරාමයට පැමිණියේ ය.
ඒ අවස්ථාවෙහි ශාස්තෲන් වහන්සේ මහත් පිරිසක් පිරිවරා ගෙන දහම් දෙසති පිරිසේ කෙළවර හුන් ඔහු ශාස්තෲන් වහන්සේගේ ධර්ම දේශනාව අසා, උපන් ශ්‍රද්ධාවෙන් සසුනේ පැවිදි විය. ධුතාංග සමාදන් වූ රාජදත්ත හිමියෝ සොහොනෙහි විසූහ. ඒ කාලයෙහි ද තවත් සත්තුවාහක වෙළෙඳ පුත්‍රයෙක් රැයකට දහස බැගින් දෙමින් ඒ ගණිකාව සමඟ වෙසෙයි. ඔහුගේ අත පැළඳි ඉතා වටිනා මැණික දුටු ගණිකාව, ඊට ලෝභයෙන් වෙනත් තමා වෙත එන පුරුෂයන් ලවා ඔහු මරවා ඒ මැණික ගත්තීය. ඉක්බිති ඒ වෙළඳ පුතුගේ පිරිවර ජනයා මේ පුවත අසා ඇය වෙත ඔත්තුකාරයන් යැවීය. ඒ ඔත්තුකාරයෝ ගණිකාවගේ ගෙට රාත්‍රියේ පිවිස සමට හානියක් නොවන සේ ඇය මරා, සොහොනට ගෙනගොස් දැමූහ. සොහොනේ විසූ රාජදත්ත තෙරණුවෝ අසුභ නිමිත්තක් සොයමින් යන්නාහු, ඒ ගණිකාවගේ සිරුර පිළිකුල් භාවනාවට යෝග්‍යයැයි ගෙන, කිහිපවරක් නුවණින් මෙනෙහි කළහ. නමුත් අලුත මැරුණු බැවින් ද බලු සිවල් ආදින්ගෙන් උපද්‍රව නොවූ සම් ඇති බැවින් ද විෂභාග වස්තුවක් වන හෙයින් ද අනුවණින් මෙනෙහි කිරීම නිසා ඒ සිරුර කෙරෙහි කාමරාගය උපදවාගත් උන්වහන්සේ. ඒ පිළිබඳව දැඩි සංවේගයට පත්ව තම සිතට දැඩිව නිග්‍රහ කළහ. මොහොතක් ඉන් බැහැරව සිත යොමු කළ තෙරණුවෝ නැවත මුලින් සිහිකළ අසුභ නිමිත්තම ගෙන නුවණින් මෙනෙහි කරමින් ධ්‍යාන උපදවා ගත්හ. ඒ ධ්‍යානයම පාදක කරගෙන, විදසුනෙහි සිත පිහිට වූ උන්වහන්සේ එකෙණෙහිම රහත් වූහ. අපදාන පාළියේදී උන්වහන්සේ මෙසේ වදාළහ.
“තමන් වහන්සේම අපරාජිතව චතුරාර්ය සත්‍ය අවබෝධ කළා වූ පසේබුදුරජාණන් වහන්සේ නමක් දුටු මම ඇඹරැල්ල ගෙඩියක් පූජා කළෙමි.
මීට කල්ප දාහතරකට පෙර යම් ඵල පූජාවක් කෙළෙම් ද එහි විපාක වශයෙන් දුගතියකට නොගියෙමි. ඵල දානයේ විපාක මෙබඳුය.
දැන් මම සියළු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටු කළෙමි.”
රහත් බවට පත් වූ රාජදත්ත තෙරණුවෝ සිය පිළිවෙත් මග සිහිපත් කර බැලීමෙන් හටගත් ප්‍රීති සොම්නස විඳිමින් මෙම ගාථා වදාළහ.

එහි **“භික්‍ඛු සීවථිකං ගන්ත්‍වා”,** සසර භය දක්නා බැවින් “භික්ඛු” නම් භික්‍ෂුව, අසුභ කමටහනක් සොයමින් අමු සොහොනට ගොස්; මෙහි තමා සඳහාම “භික්‍ඛු” යන්න රාජදත්ත තෙරුන් විසින් යොදා ඇත. **“ඉත්‍ථි”** මෙහි “ථි” යනු ස්ත්‍රියයි. සත්‍ව සන්තානයෙන් ශුක්‍ර-ලේ ආදිය ගලා යවන බැවින් මාගමට “ථි” ස්ත්‍රිය යැයි කියනු ලැබේ. එක්ව විසීම්-සහවාස ඇති බැවින් ද ඉත්‍ථි නම් වේ. වඳ ස්ත්‍රීහු ද මොවුනට සමාන එක්ව විසීම් ඇති බැවින් “ඉත්‍ථි” යන ව්‍යවහාරය එම ශරීරයන්ට පවතියි. **“උජ්ඣිතං”** අත්හැර දැමූ. වැඩකට නැති බැවින් බැහැර ලූ. අපේක්‍ෂා රහිතව ඉවත ලූ. **“ඛජ්ජන්තිං කමිහී ඵුටං”** පණුවන් විසින් පිරිවරාගෙන කනු ලබන.
**“යං හි එකෙ ජිගුච්ඡන්ති මතං දිස්වාන පාපකං”** පහ වූ ආයුෂ, උණුසුම හා විඤ්ඤාණය ඇති මළ සිරුර, ඒ පවිටු නිහීන ළාමක වූ සිරුර, ඇතැම් මිදීමට, නිවණට යන නුවණැත්තෝ පිළිකුල් කරති. බැලීමටවත් අකමැති වෙති. **“කාමරාගො පාතුරහූ”** එවැනි කුණු ශරීරය පිළිබඳව අනුවණින් මෙනෙහි කළ මාහට කාමරාගය උපන්නේය. ඒ කෙරෙහි ඇල්මක් ඇති විය. **“අන්‍ධොව වසතී අහුං”** ඒ නව දොරකින් අශූචි වෑහෙන මළ සිරුරෙහි ඇති අශුභ-පිළිකුල් ස්වභාවය නොදැකීමෙන් මම අන්‍ධයකු වැනි වූයෙමි. එනිසා කියන ලදි -
රාගයෙන් යුක්ත පුද්ගලයා අන්‍ධයකු මෙන් අඳුරෙන් වෙලී පවතියි. රාගිකයා යථාර්ථය නොදනී. රාගිකයා ධර්මය නිවැරදිව නොදකියි.
“බ්‍රාහ්මණය! කාමච්ඡන්දය - කාමයෙහි ඇලී ගැලී සිටීම පුද්ගලයාගේ අන්‍ධභාවයකි.” යන තැන්හිද එයම දැක්වේ. ඇතැමෙක් මෙහි දී “න” කාමරාගය කොට (වසති - අවසති) කෙලෙස් නැගී සිටීමෙන්, වසඟ වූ බැසගත් කෙලෙස් වලින් යුක්තව විසුවෙමි”යි අර්ථ කියති. සෙස්සෝ (අපරෙ) **“අන්‍ධොව අසතී අහූ”** යනුවෙන් පාලි පාඨය දක්වා කාමරාගයෙන් අන්‍ධයෙක් ම වී සිහිය නැතිවූයෙමි. අසිහියෙන් විසුවෙමි”යි අර්ථ කියති. මේ අර්ථ දෙකම පෙළෙහි නැත. පෙළ දහමෙහි නැත.
**“ඔරං ඔදන පාකම්හා”** බතක් පැසෙන කාලයෙන් අඩක දී. යම් කලකදී මනාව සෙදූ තෙත් සහලින් බතක් පැසේ ද ඊට අඩු කාලයකදී. ඉතා කෙටි කලකින් උපන් රාගය, කාමුක සිත දුරු කිරීම පිණිස හුන් තැනින් නික්මුණෙමි. යම් තැනක සිටීමෙන් මට රාග සිතක් උපන්නේ ද එතනින් නික්මුණෙමි. ඉවත් වන්නා වූ මම **“සතිමා සම්පජානොහං”** සිහි නුවණ ඇත්තෙම්. “මම ශ්‍රමණයෙකි”යි යන සිත උපදවාගෙන, සිහි කල්පනා ඇති කරගෙන සිහියෙන් මනාව ධර්මයන්ගේ ස්වභාවය දැනගැනීමෙන් නුවණැතිව යථාර්ථාවබෝධය ලබමින් වෙනත් තැනකට පිවිසියෙමි. **“එකමන්තං උපාවිසිං”** එකත් පසෙක පලක් බැඳ සිටියෙමි. එසේ සිටි මා හට යෝනිසෝ මනසිකාරය පහළ විය. ආදී වශයෙන් දක්වන ලද සෙසු අර්ථ ඉහත පවසන ලදි.
**“අයොගෙ”** යනාදී ගාථා ආයුෂ්මත් **සුභූත** තෙරුන් වහන්සේගේ ය. එහි උපත කෙසේ ද? උන්වහන්සේ ද පෙර බුදුවරු හමුවෙහි කළ ප්‍රාර්ථනා ඇතිව, ඒ ඒ භවයේදී පින් රැස් කරමින් අවුත් **කාශ්‍යප **භාග්‍යවතුන් වහන්සේ ලොව පහළ වූ කාලයෙහි බරණැස මහධනවත් පවුලක උපන්හ. නුවණැති වූ ඒ බමුණු කුමරා දිනක ශාස්තෲන් වහන්සේගෙන් දහම් අසා පහන් සිත් ඇතිව සරණ සිල්හි පිහිටා, මාසයකට අට වාරයක් සුවඳ ද්‍රව්‍ය සතරක් මිශ්‍රකර ශාස්තෲන් වහන්සේගේ ගඳකිලිය පිරිබඩ ගැන්වීය. ඔහු ඒ පින්කමේ විපාක වශයෙන් උපනුපන් ආත්මභාවයන්හි සුවඳ ශරීර ඇතිව ඉපිද සැප වින්දේය. මේ බුද්ධෝත්පාද කාලයේදී මගධ රට ගහපති කුලයේ ඉපිද “සුභූත” යන නමින් ප්‍රකටව, වැඩිවියට පත් හෙතෙම කාමුක සම්පත්හි නොඇලී ගිහිගේ හැර තීර්ථකයන් වෙත පැවිදි විය. එම සස්නෙහි හරයක් නොදුටු ඔහු, අප ශාස්තෲන් වහන්සේ වෙත උපතිස්ස, කෝලිත, සේල ආදී බොහෝ මහණ බමුණෝ පැමිණ, පැවිදි වී ශ්‍රමණඵල විඳිනු දැක; බුදුසසුන පිළිබඳව උපන් ශ්‍රද්ධාවෙන් පැවිදි විය. ආචාර්ය උපාධ්‍යායයන් සතුටු කිරීමෙන් කමටහන් ගත් හෙතෙම විවේක වාසයේ ඇලී වෙසෙමින් විදසුන් වඩා රහත් විය. සුභූත තෙරණුවෝ අපදාන පාළියේදී මෙසේ වදාළහ.
“මෙම භද්‍ර කල්පයෙහි බ්‍රාහ්මණ වංශයේ උපන්, මහත් යසස් ඇති, වාදීන්හට අග්‍ර වූ දෙතිස් මහා පුරුෂ ලකුණින් හෙබි අසූවක් අනුව්‍යඤ්ජන සහිත ඛ්‍යාමප්‍රභා කේතුමාලාවලින් නිකුත් රැස් දරන්නා වූ සඳු මෙන් ලෝවැසියාට සැනසිල්ල දෙන්නා වූ හිරු මෙන් ප්‍රභාලෝකය විහිදුවන්නා වූ වැහිවළාවක් මෙන් සත්‍වයන්ගේ ග්‍රීෂ්මය නිවන්නා වූ සයුර මෙන් ගුණයන්ට ආකරයක් වූ, ශීලයෙන් මහපොළොව වැනි වූ, සමාධියෙන් හිමවත් පව්ව වැනි වූ, ප්‍රඥාවෙන් අහස වැනි වූ, සුළඟ මෙන් කිසිතැනෙක නො ඇලෙන්නා වූ, නමින් කාශ්‍යප නම් බුදුරජාණන් වහන්සේ ලොව පහළ වූ සේක.



එකල මම බරණැස් නුවර මහත් ධන ධාන්‍ය ඇති, විවිධ රත්න සමූහ ඇති මහා කුලයක උපන්නෙමි.
මහත් පිරිවරින් යුතුව වැඩහුන් බුදුපියාණන් වහන්සේ වෙත පැමිණ අමෘතය වැනි වූ ධර්මය ශ්‍රවණය කළෙමි.”
“තරු සහිත සඳ මෙන් දෙතිස් මහා පුරිස් ලකුණ දරන, අසූ අනූ ව්‍යඤ්ජනයෙන් යුතු, පිපුණු සල් රුකක් වැනි වූ, රැස් සමූහයෙන් වට කළ දීප්තිමත්, රන් පවුවක් වැනි වූ ඛ්‍යාම ප්‍රභා රශ්මියෙන් පිරිවරාගත් සරත් කාලයේ හිරු වැනි වූ, රන් වන් ශරීරයෙන් මැණික් පර්වතයක් වැනි වූ, මරුන් දිනා උතුම් ජිනවර වූ පිරුණු කරුණාවෙන් යුතු හදක් ඇති, ගුණයේ සාගරය වන්, ලොව ප්‍රකට කීර්ති ඇති, මහමෙර වැනි වූ යසසින් පැතිරුණා වූ, වීර වූ ආකාශය හා සම වූ මුනි වූ සුළඟ මෙන් සියලු තැන නොඇලෙන්නා වූ සිත් ඇති, නායක වූ, මහපොළොව මෙන් සව්සත්හට පිහිට වූ සත්වන මුනි වූ ජලය නොතැවරෙන පියුම මෙන් ලොව නො තැවරෙන්නා වූ, මිසදුටුවාද නම් පැලෑටි දවන ගින්නක් වැනි ඒ කාශ්‍යප බුදුහු බබළති.





ඒ කාශ්‍යප බුදුහු සියලු කෙලෙස් විස නසන බෙහෙතක් වැනියහ. ගුණ සුවඳින් සැරසුණු ගන්‍ධමාදන පවුව මෙනි. ඒ වීර වූ බුදුපියාණෝ රත්නයන්ට සයුර මෙන් ගුණයන්ට ආකරයකි. වන රාජීන්ගේ කසල පිස දමන සින්‍ධු නදිය මෙන් සියලු සතුන්ගේ කෙලෙස් දූවිලි පිස හරිනාහ.” “සතුරන් දිනූ මහා යෝධයෙකු මෙන් මරසෙනඟ මැඩ, සක්විති රජෙකු සත්රුවන්ට අධිපති වන්නාක් මෙන් සත් බොජ්ඣංග ධර්මයන්ට අධිපති වූ ඒ බුදුරජාණෝ; කෙලෙස් දෝෂ නම් ව්‍යාධියට පිළියම් කරන මහා වෛද්‍යවරයෙක් වෙති. මිසදිටු නම් ගෙඩිය නසන ශල්‍ය වෛද්‍යවරයෙකි. එකල දෙවි මිනිසුන් ගරු කරන, ලොව බබුළුවන්නා වූ මිනිසුන්ට හිරු වූ ඒ බුදුහු පිරිස් මැද හිඳ දහම් දෙසති.”




“දන් දී මහත් භෝග සම්පත් ලබන්නේය. සීලය රැකීමෙන් සුගතියට යන්නේ ය. භාවනාවෙන් කෙලෙස් පිරිනිවෙන්නේය.” යනුවෙන් අනුශාසනා කරන්නා වූ මහත් ආශ්වාද ජනක වූ රසවත්-මුල මැද අග යහපත් වූ ඒ දහම් දෙසුම සැම දෙනම අමෘතයක් මෙන් අසති.

ඉමිහිරි දහම් අසා බුදුසසුනෙහි පැහැදුණු මම දිවි ඇති තෙක් බුදුන් සරණ ගියෙම්; උන්වහන්සේට නමස්කාර කළෙමි.
එකල මම දුගඳ ශරීරයේ සුවඳ ලැබේවායි පතා බුදුරදුන්ගේ ගඳකිළියේ පොළොව මසකට දින අට බැගින් සිව්ගඳින් පිරිබඩ ගැන්වීමි.
එවිට මා සසර සුවඳවත් සිරුරක් ලබන බව බුදුහු වදාළහ.
“යමෙක් මේ ගඳකිළි බිම නොයෙක් වර සුවඳ ගල්වා ද එහි විපාක වශයෙන් උපනුපන් අත්බැව්හිදී මෙතෙම සුවඳ ශරීර ලබන්නේය.
ගුණ සුවඳින් යුතු අවසන් අත්බැව්හි ආශ්‍රව දුරලා පිරිනිවෙන්නේය.”
මනාව කළ ඒ පින්කමේ හා චිත්ත ප්‍රාර්ථනාව අනුව මම මේ මිනිස් කය හැරදමා දෙව්ලොව උපන්නෙමි.”
“ඒ මම අවසන් අත්බැව්හි බමුණු මහසල් කුලයක උපන්නෙමි. මවුකුස වසන මා නිසා මගේ මවු ඉතා සුවඳවත් වූවාය.
මා කුසින් නික්මෙන කල මුළු සැවැත් නුවරම ඉතා සුවඳවත් වූවාය. මා කුසින් නික්මෙන කල මුළු සැවැත් නුවරම ඉතා සුවඳවත් වූයේය.
මනරම් වූ සුමිහිරි දිව්‍යමය සුවඳ ඇති මල්වැසි වැස්සේය. මාහැඟි සුවඳ දුම් දස දෙස පැතිරුණේය.
මා උපන් ගෘහය දෙවියන් විසින් සියලු සුවඳ දුම් හා මලින් සරසන ලද්දේය.”
“මා භද්‍ර වූ තරුණ අවස්ථාවෙහි සිටි තරුණයෙක් වූ සමයෙහි පිරිස් සහිත සේල බමුණා බුදුරජාණන් වහන්සේ වෙත පැවිදි විය.
ඒ සියල්ලන් සමඟ සැවැත් පුරයට පැමිණි කල්හි උතුම් බුද්ධානුභාවය දුටු මම උන්වහන්සේ වෙත පැවිදි වූයෙමි.
ඉතා උතුම් ශීල, සමාධි, ප්‍රඥා හා විමුක්ති යන සිවුදහම් වැඩූ මම ආශ්‍රව ක්‍ෂය කොට නිවන් දුටුවෙමි.
මා පැවිදි වූ කල්හි ද රහත් වූ අවස්ථාවෙහි ද මතු පිරිනිවෙන අවස්ථාවෙහි ද ඉතා සුවඳවත් මල් වැසි පැවතියේය.
මා හැඟි සඳුන්, සපු, උපුල් මල් සුවඳ මිශ්‍ර වු මාගේ ශරීර සුවඳ හැමකල්හි හමයි. මා ගිය ගිය තැන පවතින සුවඳ මැඩ බුදුරජාණන් වහන්සේගේ අනුශාසනාව ඉටුකළෙමි.”

රහත් බවට පත් සුභූත තෙරණුවෝ, තීර්ථකයන් වෙත පැවිදිව පෙර තමා විඳි අත්තකිලමථානුයෝගී දුක් ද දැන් බුදුසසුනේ පැවිදිව තමාම ලැබූ ධ්‍යානාදී සැපය ද ප්‍රකටව දක්වමින්, තමාගේ පිළිවෙත් මඟ නැවත සිහිපත් කරමින්, සිය රහත්බවද ප්‍රකාශ කරමින් මේ ගාථා දෙසූහ.

එහි **“අයොගෙ”** නොයෙදිය යුතු - සේවනය නොකළ යුතු අන්ත දෙකෙහි. මෙහිදී අත්තකිලමථානුයෝගය අදහස් වන බව දත යුතුයි. **“යුඤ්ජං”** එහි තමා යොදමින්, නිරතවෙමින්, එය පිළිපදිමින්. **“කිච්චමිච්ඡතො”** දෙලොවටම හිතවැඩ දායක වූ කටයුතු කැමැතිව. ඊට විරුද්ධ වූ නොයෙදිය යුතු වූ ප්‍රතිපදාවන්හි නිරත වූයෙමි. **“නාධිගච්ඡෙය්‍ය”** “ඔහු තමා කැමති වූ හිත වූ සුවයට නොපැමිණෙන්නේය” යන අර්ථයි. මෙසේ යම් කලෙක අන්‍ය තීර්ථක ඉගැන්වීම්වලින් රැවටුණු මම, නොයෙදිය යුතු කටයුත්තෙහි යෙදුනෙම් ද, ඒ මාගේ දුර්භාග ලක්‍ෂණයකි. පින් නොකළ බවෙකි.
පෙර කර්ම නිසා “අඝගතිං විජිතං” වැළැක්වීම, පීඩා කිරීම ස්වභාව කරගත් බැවින් “අඝ” නම් වේ. රාගාදිය ද “අඝ” නම් වේ. සංසාර පැවැත්ම ඇති කරන රාගාදී කෙලෙස් දහම් පැරදවීම හෙවත් ඒ කෙලෙස් දහම් කුසල් දහම් මගින් අභිභවනය කර ජයගැනීම “අඝගතානං විජිතං - **අඝගතං විජිතං”** නම් වේ. මෙහි අනුනාසිකය, නිග්ගහීතය ලොප් නොකර තබන ලදි. ඒ කෙලෙස් දහම් ජයගැනීම නොකොට, ඊට උත්සාහ නොකොට යනු **“අබ්බූළ්හං”** නම් වේ. මෙසේ කෙලෙස් මුලිනුපුටා දැමීමෙන් තොර වූ මම, “එකං චෙ ඔස්සජෙය්‍යා” දෙවැන්නකු නැතිවද වීර්ය වඩමින් ද එකම අප්‍රමාදයේ යෙදීම, යහපත් උත්සාහයෙහි යෙදීම යම් පුද්ගලයකු හරනේ නම්; ඉවතට දමන්නේ නම්, ඒකාන්තයෙන් ඔහු ‘කලීව’ කාලකන්නියෙකු මෙන් වන්නේය. **“සබ්බානිපි චෙ ඔස්සජෙය්‍ය”** විමුක්තිය, සියලු පැසී, මුහුකුරා යන්නා වූ වීර්යය, සිහිය, සමාධිය, ප්‍රඥාව යන ඉන්‍ද්‍රියයන් අත්හරින්නේය. නොවැඩීමෙන්, වර්ධනය නොකර ඉවත දමන්නේය. ඔහු සමවිෂම බව නොදක්නා බැවින් අන්‍ධයෙක් ම වන්නේය**.
**“යථා”** යනු උපමාද්‍යෝතක නිපාතයකි. **“රුචිරං”** ශෝභන වූ. **“වණ්ණවන්තං”** වර්ණවත්භාවයෙන් යුක්ත වූ. **“අගන්‍ධකං”** සුවඳ නැති එරමුදු, කටරොලු, බඳුවද ආදී මල් වර්ග, **“එවං සුභාසිතා වාචා”** යනු වර්ණාදියෙන් ශෝභමාන මල් වැනි වූ ත්‍රිපිටක බුද්ධ වචනය ‘සුභාෂිත’ නම් වේ. යම් සේ සුවඳ නැති මල් පැළඳගත් තැනැත්තාගේ ශරීරයේ සුවඳ නො පැතිරෙන්නේ ද, එසේම මේ සුභාෂිත දහම් යමෙක් සකසා මැනවින් නො අසයි ද එහි නොයෙක් දේ ද ඔහුගේ දහම් ඇසීම ද එබඳු ය. සකසා දහම් නො අසා ද කළ යුතු දේ නොකරයි ද දහම් ශ්‍රවණාදිය නොකරයි ද සුත සුවඳ, ත්‍යාග සුවඳ, ප්‍රතිපත්ති සුවඳ යන සුගන්‍ධයන් ඔහුගෙන් නොහමයි. ඔහු දහමින් ලබන ඵලයක් නැත. එනිසා කියන ලදි. – “මෙසේ සුභාෂිත වචනය ක්‍රියාත්මක නොකරන්නාට නිෂ්ඵල වේ.
“**සුගන්‍ධකං”** සමන්, සපු, නිලුපුල් ආදී සුවඳවත් මල්. **“එවං”** යම් සේ ඒ සුවඳවත් මල් දරන්නාගේ ශරීරයෙන් සුවඳ පැතිරේ ද එසේම ත්‍රිපිටක බුද්ධ වචනය නම් සුභාෂිත වචනය, යමෙක් මනාව දහම් ඇසීම් වශයෙන් කළයුතු දේ ඉටුකරයි ද ඒ පුද්ගලයාට ඒ ධර්මය ඵල සහිත වේ. සුත, ත්‍යාග, ප්‍රතිපත්ති සුවඳවලින් යුක්ත වූ ඒ පුද්ගලයා ඉන් මහත්ඵල මහානිසංස විඳියි. ත්‍යාගශීලීභාවයත් පුරුදු කරන ඒ පුද්ගලයා කියන ලෙසම කරන්නෙකු ද වේ. (යථාවාදී තථාකාරී) සෙසු පදයන්ගේ අර්ථ ඉහත පැවසූ පරිදි දත යුතුයි.
**“වස්සති දෙවො”** ආයුෂ්මත් **ගිරිමානන්ද** තෙරුන්වහන්සේගේ ගාථාවකි. එහි උපත කෙසේ ද? උන්වහන්සේ ද පෙර බුදුවරු හමුවෙහි කළ ප්‍රාර්ථනා ඇතිව ඒ ඒ භවයේදී පින් දහම් රැස්කරමින් අවුත් **සුමේධ** නම් භාග්‍යවතුන් වහන්සේගේ කාලයේදී කුලගෙයක ඉපිද වැඩිවියට පැමිණ ගිහිගේ විසූහ. තම බිරිය සමඟ පුතු නැති වූ අවස්ථාවෙහි දැඩි ශෝකයට පත් වූ ඔහු අරණ්‍යයට පිවිස, ශාස්තෲන් වහන්සේ වෙත ගොස්, දහම් ඇසීය. ඉන් ශෝක ගින්න නිවාගත් ඔහු පැහැදුණු සිත් ඇතිව සුවඳ මලින් බුදුන්ට පූජා කළේය. පසඟ පිහිටුවා උන්වහන්සේට වැඳ හිසෙහි ඇඳිලි බැඳගෙන බුදුගුණ පැවසීය.
ඒ පින්කමෙහි විපාක වශයෙන් දෙව් මිනිස් දෙගතියෙහි සැරිසැරූ හෙතෙම, මේ බුද්ධෝත්පාද කාලයේදී බිම්බිසාර රජුගේ පුරෝහිතයාගේ පුතුව උපන්නේය. **“ගිරිමානන්‍ද”** නම් වූ ඔහු නුවණැති බවට පත්වූ අවස්ථාවෙහි රජගහ නුවරට වැඩම වූ බුදුරජාණන් වහන්සේගේ අසිරිය දැක උපන් ශ්‍රද්ධාවෙන් සසුනේ පැවිදි විය. කිහිප දිනක් ගම් සෙනසුනක විසූ ගිරිමානන්ද තෙරණුවෝ, ශාස්තෲන් වහන්සේට වැඳීම සඳහා රජගහ නුවරට වැඩියහ. උන්වහන්සේගේ පැමිණීම ඇසූ බිම්සර රජු, උන්වහන්සේ වෙත පැමිණ, “ස්වාමීනි, මෙහිම වසන්න. මම සිවුපසයෙන් උවටැන් කරන්නෙමි”යි ආරාධනා කොට ගියේය. රාජකටයුතු බොහෝ බැවින් රජුට මෙය අමතක විය. තෙරණුවෝ එළිමහනෙහිම විසූහ. දෙවියෝ තෙරුන් “තෙමේය” යන බිය නිසා වැසි නොවැස්සූහ. නොවසින කරුණ විමසූ රජු, තම දෝෂය දැක ගිරිමානන්ද තෙරුන්ට කුටියක් කරවා දුන්නේය. එම කුටියෙහි විසූ තෙරුන් වහන්සේ සුදුසු සෙනසුනක් ලද බැවින් සමාධිගත වූ සිත් ඇතිව වීර්යයෙන් හා අධිෂ්ඨානයෙන් යුතුව - විදසුනට සිත යොමු කළ සේක් රහත් වූහ. අපදාන පාළියේ දී උන්වහන්සේ මෙසේ වදාළහ.
“මගේ බිරිය ද පුතු ද මළේය. මව ද පියා ද සෝයුරා ද එකම චිතකයක දැවෙන්නෝය.
එම ශෝකයෙන් පීඩා වූ මම තැවුනෙමි. කෘශ වූයෙමි. සිත් විකෘති වූයෙම් තැන තැන ඇවිද්දෙමි.
ශෝක හුලින් පීඩා වූ මම වනගත වීමි. ඉබේ වැටුණු ගෙඩි මුල් කමින් රුක්මුල්හිම විසුවෙමු.
පස්මරුන් දිනූ දුක් කෙළවර කර ගත්තා වූ සුමේධ නම් බුදුපියාණෝ මා සසරින් ගොඩගනු කැමතිව මාගේ සමීපයට වැඩම කළහ.
උන්වහන්සේගේ පා හඬ ඇසූ මම හිස ඔසවා බැලුවෙමි. මහාවීරයන් වහන්සේ මා වෙත වැඩම කළහ.
ප්‍රීතියට පත් මම උන්වහන්සේ දැකීමෙන් එකඟ වූ සිත් ඇත්තෙම් වූයෙමි. සිහිය ලැබූ මම උන්වහන්සේට කොළ මිටක් පිදුවෙමි. ඒ කොළ ඇතිරූ අසුනෙහි මා හට අනුකම්පා කළ බුදුහු වැඩහුන් සේක. මාගේ ශෝකය නසනු සඳහා උන්වහන්සේ දහම් දෙසූහ.


“මරණයට පත්වූ අඹුදරු ආදීහු කැඳවීමක් නොමැතිව අතීත භවයෙන් මේ භවයට පැමිණියහ. එසේම දැනුම් නොදී ඔවුහු පරලොව ගියහ. යම් සේ ආවාහුද එසේම ගියහ. එහි කවර නම් වැලපීමක් ද? හැඬීමක් ද?
වැසි වස්නා කල්හි මගී ජනයා බඩු සහිතව ම නොතෙමෙන තැනකට යන්නාක් මෙන් ද, වැසි නැවති කල්හි කැමති තැනකට යන්නේද එමෙන් ඔබගේ දෙමාපියාදීහු පැමිණ ගියහ. වැලපෙනුයේ කුමකට ද?

ලෝකවාසී සැම මෙලොවට අමුත්තෝය. ආගන්තුකයෝ ය. සැලෙන කම්පා වෙනස්වන ස්වභාව ඇති ඔබගේ දෙමාපියෝ ද එබඳුමය.
සර්පයෙක් සිය දිරාගිය හැව හැරයන්නාක් මෙන් නුඹගේ දෙමාපියෝ ද තම සිරුර හැර ගියහ.”
“ඒ උතුම් බුදුවදන් ඇසූ මම ශෝකය මැඩ පවත්වා ගත් මම, සතුටු වූයෙම් තථාගතයන් වහන්සේට වැන්දෙමි.
උන්වහන්සේට දිව්‍යමය සුවඳින් යුතු ගිරිනිල් මල් කළඹක් පිදුවෙමි.
ලෝකනායක වූ සුමේධ බුදුරදුන්හට සිරසෙහි ඇඳිලි බැඳ අග්‍ර වූ ගුණ සිහිකරමින් පැසසීමි.”
“මහා වීරයන් වහන්ස, ලෝක නායකයන් වහන්ස, ඔබ භව තරණය කළාහුය. මහා මුනීන් වහන්ස, ඔබ නුවණින් සව්සතුන් දුකින් ගොඩලන්නෙහිය.
මහාමුනීන් වහන්ස, ඔබ විමතිය ද සැකය ද සිඳින්නෙහිය. පසැස් ඇති උතුමන් වහන්ස, ඔබ ඔබගේ නුවණින් මාගේ මාර්ගය පෙන්වූ සේක.
ක්‍ෂණයකින් ධ්‍යාන උපදවා ගත්, ෂඩ්භිඥා උපදවාගත්, මහත් සෘද්ධි ඇති, මහා ප්‍රාඥ වූ ආකාශචාරී රහත්හු ඔබවහන්සේ පිරිවරා ගනිති.
ආර්‍ය්‍ය මාර්ගයට පිළිපන්නෝ ද සත් සේඛයෝ ද රහත්වූවෝ ද ඔබ පිරිවරති. ඔබ ශ්‍රාවකයෝ හිරු උදාවන කල්හි පියුම් මෙන් ප්‍රබෝධ වෙති.
පසැස් ඇත්තාණෙනි! සමුදුර නොකැළඹිය හැකි, සමකළ නොහැකි වන්නාක් මෙන් නුඹ වහන්සේ නුවණ ද ඉතා ගැඹුරුය. නොකැළඹේ. අසම සමය. අපමණය.”
මෙසේ පැවසූ මම සියලු දිශාවන්හි ම හිඳ තුන්ලොව දිනූ කීර්තිමත් වූ යශස් ඇති, බුදුපියාණන් වහන්සේට වඳිමින් නැමුනෙමි.
“කුදු මහත් භවයන්හි සැරි සැරූ මම දෙව්ලොවින් චුත ව යහපත් සිහියෙන් හා ප්‍රඥාවෙන් යුතුව මවුකුසින් බිහිවූයෙමි.
ගිහිගෙයින් නික්මුණු මම සසුනෙහි පැවිදි වූයෙමි. කෙලෙස් තවන වීර්යයෙන් යුතුව ප්‍රඥාවන්ත වූයෙම් ධ්‍යාන වඩමින් විවේක සෙනසුන් ඇසුරු කළෙමි.
වීර්යවන්ත වූ මම බුදුරදුන් තුටු කරමින් වැහිවළාවෙන් මිදුණු සඳ මෙන් හැමකල්හි වෙසෙමි.
සන්සුන්ව, උපධි රහිතව, විවේකයෙහි ඇලුණු මම ආශ්‍රව රහිතව වෙසෙමි.
මීට කල්ප තිස් දහසකට පෙර දී යම් බුදුවරයකු මනා කොට පිදුවෙම් ද එතැන් සිට දුගතියක නූපන්නෙමි. බුද්ධ පූජාවේ විපාක මෙබඳුය.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනය ඉටුකළෙමි.
ඉක්බිති තෙරණුවෝ රහත්වීම නිසා සතුටට පත්වූවක් මෙන් වැසි වැසීමට පටන්ගත් කල්හි, ඒ වැස්සට තව තවත් වසින ලෙස දැන්වීම් වශයෙන් ද සිය රහත්බව ප්‍රකාශ කිරීම් වශයෙන් ද මේ ගාථා පහ වදාළහ.

මෙහි **“යථාසුගීතං”** යනු මනහර ගීයක් වැනි වූ. සුන්දර වූ වැස්ස ගීයක් සේ පවතී යන අර්ථයයි. වැස්ස වනාහි නොගොරවා හුදෙක් වැසිදිය පමණක් වැටේ නම් නොහොබී. එසේම ලක්‍ෂ ගණනින් ගොරවමින් - නාද කරමින් විදුලිය ගසමින් හෙනහඬ නංවා නොවසී නම් එයද නොහොබී. විදුලිය ගසමින් ගෙරවීමත්, වැසි වැසීමත් පවතින වැස්සම ශෝභමාන වූ සුන්දර වර්ෂාවයි. එබඳු වැස්ස “මනා ගැයුමක් මෙන් වැසි වසී” යැයි කියන ලදි. එනිසා “වර්ෂාව! ගොරවමින්, නාදකරමින්, තැතිගන්වමින් වර්ෂාව පවත්වන්න”යි කියන ලදි. **“තස්සං විහරාමි”** ඒ කුටියේ මම ආර්ය විහරණයෙන්, ඉරියවු පවත්වමින් වාසය කරමි. සන්සුන් සිතින් යුක්තව අග්‍රඵල සමාධියෙන් මනාව සන්සිඳුණු සිතැතිව වෙසෙමි.
මෙසේ තෙරුන් වහන්සේ විසින් අනේකවාරයක් කරන ලද උනන්දු කිරීම් ඇති වැස්ස වලාහක දිව්‍ය පුත්‍රයා එම අණ හිස් මුදුනින් පිළිගනිමින්; වල ගොඩැලි පුරවා මහා වර්ෂාවක් වැස්සවීය.
**“යං පත්‍ථයානො”** යනු ආයුෂ්මත් සුමන තෙරුන් වහන්සේගේ ගාථාවන්ය. එහි උපත කෙසේ ද? උන්වහන්සේ ද පෙර බුදුවරු හමුවෙහි කරන ලද ප්‍රාර්ථනා ඇතිව ඒ ඒ භවයේදී පින්දහම් රැස්කරමින් පැමිණියහ. මීට කල්ප අනූ පහකට පෙර ලොව බුදුවරුන්ගෙන් ශූන්‍ය වූ කාලයක සිටුගෙයක උපන් හෙතෙම නුවණැති බවට පත්විය. දිනක් එක් පසේ බුදුවරයක් ආබාධිත වී සිටිනු දැක අරළු ගෙඩියක් පූජා කළේය. ඒ පින්කමේ විපාක වශයෙන් කාම සුගතීන්හි සැරිසැරූ හෙතෙම, මේ බුද්ධෝත්පාද කාලයේ දී කොසොල් රට - බමුණු පවුලක ඉපිද **සුමන** නමින් ප්‍රකටව සැපසේ වැඩුණේය. ඔහුගේ මාමා පැවිදිව රහත් බවට පත්වී අරණ්‍යයේ වාසය කරනුයේ, නිසි වයසට එළඹි සුමන පැවිදි කරවා චරිතයට ගැලපෙන කමටහන් දුන්නේය. සුමන හිමියෝ ඒ කමටහන් වඩා සතර ධ්‍යානයන් ද පඤ්ච අභිඥාවන් ද උපදවා ගත්හ. අනතුරුව මාමා වූ තෙරණුවෝ උන්වහන්සේට විදසුන් කමටහන් දේශනා කළහ. ඒ විදසුන් භාවනාවෙහි නිරත වූ සුමන හිමියෝ නොබෝ කලකින්ම රහත් වූහ. අපදාන පාළියේදී උන්වහන්සේ මෙසේ වදාළහ.
“අරළු, නෙල්ලි, අඹ, දඹ, බුළු, ඩෙබර, බදුළු, බෙලි යන පළතුරු මම ම රැස් කළෙමි.
කඳු බෑවුමක වැඩහුන් ධ්‍යාන වඩන ධ්‍යානයෙහි ඇලුණු අසමසම වූ බුදුපියාණන් වහන්සේ ආබාධයකින් පෙළෙනු දුටු මම, අරළු ගෙන පූජාකළෙමි. බෙහෙත් කළ කෙණෙහි රෝගය සන්සිඳුණි.

කයෙහි විඩාව සන්සිඳුණු පසු බුදුපියාණෝ මාහට පුණ්‍යානුමෝදනා සිදුකළහ. “මෙම බෙහෙත් දානය හා රෝගය සන්සිඳවීම නිසා ලැබූ පින හේතුවෙන් නුඹ දෙවිව හෝ මිනිස්ව හෝ අන් අත්භවෙක හෝ උපන්නේ සියලු තැන්හි සැප ඇත්තෙක් වේවා. කිසිකලෙක නුඹට ව්‍යාධියක් නොපැමිණේවා.”

“සියල්ල තමාම අවබෝධ කරගත් පස්මරුන් දිනූ බුදු පියාණෝ මේ වදන් පවසා අහසේ යන හංස රාජයකු මෙන් අහසට නැඟ වැඩි සේක.
යම් අත්භවෙකදී සියල්ල තනිව අවබෝධ කළ බුදුරදුන්ට අරළු දානයක් දුනිම් ද එදා සිට මේ දක්වාම මාහට ව්‍යාධියක් - ලෙඩක් දුකක් නොවිණි.
[missing trans]
මීට කල්ප අනූ පහකට පෙර දී යම් ඖෂධ දානයක් දුන්නෙම් ද එහි විපාක වශයෙන් දුගතියක නූපන්නෙමි.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත්වූ සුමන තෙරණුවෝ දිනක් මාමා වූ තෙරුන්ට උපස්ථාන කිරීමට උන්වහන්සේ වෙත ගියහ. එහිදී මාමා වූ තෙරණුවෝ “නුඹගේ අධිගමයන් කවරේද?”යි විමසූහ. එවිට මේ ගාථා පහෙන් සිංහනාද පවත්වන සුමන හිමියෝ සිය රහත්බව ප්‍රකාශ කළහ.

මෙහි **“යං පත්‍ථයානො ධම්මෙසු උපජ්ඣායො අනුග්ගහී අමතං අභිකඞ්ඛන්තං”** යනු සමථ විදර්ශනා ආදී නිරවද්‍ය වූ ධර්මයන්හි, යම් දහම් අවබෝධයක් පතන, කැමති වූ මා හට, අමාමහ නිවණ කැමැත්තා වූ මාහට අවවාද දීම් වශයෙන් උපාධ්‍යාය වූ ඔබවහන්සේ අනුග්‍රහ කළෙහිය. **“කතං කත්තබ්බකං මයා”** ඒ නිවණ අවබෝධ කරගැනීම සඳහා කළයුතු පිරිසිඳ දැනීම් ආදී දහසය වැදෑරුම් කටයුතු මවිසින් කොට නිමවූයෙමි.
එසේම සතරක් වූ මාර්ග ධර්මයන් මවිසින් අවබෝධ කළෙමි. ඊට පැමිණියෙමි. **“සච්ඡිකතො සයං ධම්මො අනීතිහො”** තමා විසින්ම නිර්වාණ ධර්මය ද ඵල දහම ද අනුන්ගේ උපදෙසක් නොමැතිවම ප්‍රත්‍යක්‍ෂ කරන ලද්දෙමි. අවබෝධ කළෙමි. “මෙසේය” “මෙසේ වීලු” යනාදී වශයෙන් අනුන්ගෙන් අසන ලද “ඉතීහ” නම් වූ සැක සංකාවෝ ආර්ය මාර්ගයෙන් සහමුලින්ම නසා දැමුවෙමි. එනිසා කියන ලදි. “විසුද්ධ වූ පිරිසිදු වූ ඥාන ඇතියෙම් නිසැකව ම’ යන අර්ථ ඇති **“විසුද්ධඤාණො නික්ඛඞ්ඛො”** එහි සියලුම කිලිටිබව ඇතිකරන දහම් වලින් පිරිසිදුවීම විසුද්ධ ඤාණ නම් වේ. **“විසුද්ධඤාණො” “තවන්තිකෙ”** යනු නුඹ වහන්සේගේ සමීපයේදී.
**“සදත්‍ථො”** යනු රහත් භාවයයි. **“සික්ඛා”** යන්නෙන් අධි සීල ශික්‍ෂාදී ශික්‍ෂා අදහස් කරන ලදි. **“සුස්සුතා”** පර්යාප්ති බහුශ්‍රැතභාවය හා ප්‍රතිවේධ බහුශ්‍රැතභාවය යන බොහෝ ඇසූ පිරූ තැන් සම්පූර්ණ වීම් වශයෙන් මනාව අසන ලද්දෙමි. “තව සාසනෙ” නුඹවහන්සේගේ අවවාදයෙහි මනාව පිහිටියා වූ මා විසින්.
**“අරියවතා”** ඉතා පිරිසිදු ශීලාදී ව්‍රත සමාදන් වූයෙම්. **“අන්තෙවාසිම්හි සික්ඛිතො”** නුඹ වහන්සේ සමීපයෙහි බොහෝ කාලයක් වැස නිමවූ බඹසර ඇති ව අතවැසිව අධිසීලාදී ශික්‍ෂාවන්හි හික්මුනෙමි.
**“සාධුහී”** යනු ආයුෂ්මත් වඩ්ඪ තෙරුන්ගේ ගාථාවන්ය. ඒවායේ උපත කෙසේ ද? උන්වහන්සේ ද පෙර බුදුවරු හමුවෙහි කළ ප්‍රාර්ථනා ඇතිව ඒ ඒ භවයේදී සසරින් මිදීම සඳහා පින්දහම් රැස්කරමින් අවුත් මේ බුද්ධෝත්පාදයේදී භාරුකච්ඡ නුවර ගහපති පවුලක ඉපිද වඩ්ඪ නමින් ප්‍රකට වූහ. වඩ්ඪ කුඩා කාලයේදීම සසර පිළිබඳව කළකිරුණු ඔහුගේ මව, තම පුත්‍ර ඤාතීන්ට පවරා භික්‍ෂුණී ශාසනයේ පැවිදි වූවාය. විදසුන් කමටහන් වැඩූ ඕ තොමෝ දිනකින්ම රහත් වූවාය. පසු කලෙකදී සිය පුතු ද නුවණැති බවට පත්ව සිටිනු දුටු ඇය, වේළුදත්ත තෙරුන් සමීපයේ තම පුතු පැවිදි කරවූවාය. පැවිදි වූ වඩ්ඪ තෙරුන් වහන්සේ තෙවළා බුදුදහම් ඉගෙන බහුශ්‍රැත ධර්මකථිකයෙක්ව ග්‍රන්‍ථ ධුරය පුරමින් සිටියහ. දිනක් හුදකලාවම ඉතා වේගවත්ව “සිය මව දකිමි”යි භික්‍ෂුණී අසපුවට වැඩි වඩ්ඪ තෙරුන් දුටු මවු මෙහෙණිය; “නුඹ කුමක් හෙයින් තනිවම ඉතා වහා මෙහි පැමිණියෙහි ද?”යි චෝදනා කළාය. සිය මව විසින් චෝදිත උන්වහන්සේ “මම නුසුදුසු දෙයක් කළෙමි”යි සංවේගයට පැමිණි සේක්, තමා වසන වෙහෙරට ගොස් දවල් වසන තැන හිඳ, විදසුන් වඩා රහත්වූහ. මවගේ අවවාද සම්පත්තිය ප්‍රකාශ කිරීම් වශයෙන් උන්වහන්සේ සිය රහත් බව පළකරමින් මේ ගාථා පහ වදාළහ.
මෙහි **“සාධු හි කිර මෙ මාතා පතොදං උපදංසයී”** ඒකාන්තයෙන් මගේ මව මනාව අවවාද නම් වූ කෙවිට දැක්වූවාය. ඉන් උත්සාහවත් වූ මම වීර්ය වඩා සිරසින් ප්‍රඥා නම් හිස විද්දෙමි. ප්‍රඥාව අවබෝධ කළෙමි. **“යස්සා”** ඒ මාගේ මව විසින් **“සම්බොධිං”** රහත් බව. මෙහි අර්ථය මෙසේ දත යුතුයි. “අවවාද කරන මවගේ, ඒ අවවාද අනුශාසනා ඇසූ මම ඇරඹූ වීර්ය ඇතිව, උත්සාහයෙන් වාසය කළෙමි. අග්‍රඵලය වූ අර්හත් වූ නිර්වාණාවබෝධය ලැබුවෙමි.
එසේම කෙලෙස් දුරලූ බැවින් මම **“අරහා”** අර්හත් වෙමි. පින්කෙතක් වූ බැවින් **“දක්ඛිණෙය්‍යො”** දක්‍ෂිණාවට සුදුසු වෙමි. පෙර විසූ කඳ පිළිවෙල දන්නා නුවණ ආදී කොට ඇති ත්‍රිවිද්‍යා අවබෝධකරගත් බැවින් **“තෙවිජ්ජො”** ත්‍රිවිද්‍යා ඇත්තෙමි. නිවණ සාක්ෂාත් කරගත් බැවින් **“අමතද්දසො”** නිවන් දුටුවෙමි. කෙලෙස් මර සෙනඟ, කෙලෙස් නම් සතුරන් බෝධිපාක්‍ෂික ධර්ම නම් සේනාව ලවා නැසුවෙමි. එසේ දිනූ බැවින් ම ආශ්‍රව රහිතව සුවසේ වෙසෙමි.”
දැන් **“අනාසවො”** ආශ්‍රව රහිතව වෙසෙමියි කියූ කරුණ අතිශයින් ප්‍රකට කිරීමට **“අජ්ඣත්තං”** යන ගාථාව වදාළහ. එහි අර්ථය මෙසේය. “ආධ්‍යාත්මික වූ ද ආධ්‍යාත්මික වස්තූන්හි පිිහිටියාවූ ද බාහිර වූ ද බාහිර වස්තූන්හි පිිහිටියාවූ ද ඒ ආශ්‍රව සමූහය ම විසින් ආර්ය මාර්ගාවබෝධයට පෙර දීම විධ්වංසනය කළෙමි. දුරු කළෙමි. ඒ සියලුම ආශ්‍රව ඉතිරි නොවන සේ ආර්ය මාර්ගයෙන් ම මුලිනුපුටා දැමුවෙමි. ප්‍රහීණ කළෙමි. නැවත කිසිදු ආශ්‍රවයක් නූපදින්නේය. ඇති නොවන්නේමය.
දැන් මවගේ වදන් හෙණ්ඩුවක් මෙන් ගෙන තමා රහත් වූ බැවින් ඒ මවුට ස්තූති කරන තෙරණුවෝ **“විසාරදා”** යන ගාථාව වදාළහ. එහි “විසාරදා” ඒකාන්තයෙන්ම පැතිර ගිය නුවණැති, විශාරද වූ. මෙසේ තමා ද මවු ද රහත් වූ හෙයින් තමා දැන් ශාස්තෲන් වහන්සේගේ ඖරස පුත්‍ර වූ බව හඟවනු සඳහා මවට “නැගණිය” යනුවෙන් අමතයි. **“එතමත්‍ථං අභාසී”** මේ මට අවවාද වශයෙන් මේ අර්ථය නුඹ කීවෙහි. මෙසේ මට අවවාද දුන් නුඹ හුදෙක් විශාරද වූ තැනැත්තියක් පමණක් නොවන්නෙහි. ඔබතුමිය මාගේ මවුද වන්නීය. මේ අදහසින් කවර ප්‍රයෝජනයක් ද? නුඹ කෙරෙහි කෙලෙස් වනය නැත. අවිද්‍යාදී කෙලෙස් ධර්ම නුඹගේ සන්තානයෙහි නොමැත්තේමය. යම් සිතකින් මා භවක්‍ෂය කිරීමෙහි යොදවන ලද ද ඒ සිත කෙලෙසුන්ගෙන් මිදුණකි යන අදහසයි.
දැනු නුඹ යම් අර්ථයක් සඳහා මා යෙදවූවෙහිද එම අර්ථය මවිසින් ලබන ලදැයි දැක්වීමට **“පරියන්තකතං”** යන අවසාන ගාථාව වදාළහ. එහි අර්ථය ඉතා සරලය. වහා වැටහෙන්නේ ය.
**“අත්‍ථාය වත මෙ”** යනු ආයුෂ්මත් නදී කාශ්‍යප තෙරුන් වහන්සේගේ ගාථාවන් ය. ඒවායේ උපත කෙසේ සිදුවීද? උන්වහන්සේ ද පෙර බුදුවරු හමුවේ කරන ලද ප්‍රාර්ථනා ඇතිව ඒ ඒ භවයේ දී සසරින් මිදීම සඳහා කුසල් රැස් කරමින් අවුත්, පදුමුත්තර බුදුරජාණන් වහන්සේගේ කාලයේ දී සිටුගෙයක ඉපිද නුවණැති බවට පත්වූහ. දිනක් ඔහු ශාස්තෲන් වහන්සේ පිඬු පිණිස හැසිරෙනු දැක, පහන් සිතින් තමාම සිටවූ අඹ ගසක පළමුව හටගත් රත්සිරියල් පැහැ ඇති එක් අඹ ගෙඩියක් උන්වහන්සේට පූජා කළේය. ඒ පින්කමේ විපාක වශයෙන් දෙව් මිනිස් දෙගතියෙහි සැරිසැරූ හෙතෙම, මේ බුද්ධෝත්පාද කාලයේදී මගධ රට බමුණු පවුලක උරුවේල කාශ්‍යපගේ සොහොයුරා වී උපන්නේය. වැඩිවියට පැමිණි ඔහු ගිහිගෙයින් නික්මීමේ අදහස් ඇතිව ගිහිගේ හැරදමා තවුස් පැවිද්දෙන් පැවිදිව තුන්සීයක් ශිෂ්‍ය තවුසන් පිරිවරාගෙන නේරංජා නදී තෙර අසපුවක් සාදාගෙන විසීය. නදී තෙර විසූ බැවින් ද කාශ්‍යප ගෝත්‍රයේ උපන් බැවින් ද ඔහු **නදී කාශ්‍යප** නමින් ප්‍රකට විය. අප භාග්‍යවතුන් වහන්සේ පිරිවර සහිත වූ ඔහුට ඒහි භික්‍ෂු මහණ උපසම්පදාව ලබාදුන් සේක. ඒ සියලු තොරතුරු මහා ඛන්‍ධකයෙහි දැක්වුණු පරිදි දත යුතුයි. ආදිත්ත පරියාය සූත්‍ර දේශනාව ඇසූ නදී කාශ්‍යප තෙරණුවෝ රහත් වූහ. උන්වහන්සේ අපදාන පාළියේදී මෙසේ පැවසූහ.
“පදුමුත්තර භාග්‍යවතුන් වහන්සේ පිඬු පිණිස හැසිරෙනු දුටු මම, ඒ ලොවට අසහාය නායක වූ තාදී ගුණ ඇත්තා වූ උතුම් යසස් දරන්නා වූ ශාස්තෲන් වහන්සේට අග්‍රඵලයක් පූජා කළෙමි.

ඒ පින්කමේ බලයෙන් ශක්‍ර දේවේන්ද්‍රව, ලොවට නායකව, මිනිසුන්ට ප්‍රධානව සැප විඳි මම දැන් ජය පරාජ දෙකම දුරලා අචල වූ නිර්වාණය අවබෝධ කළෙමි.
මීට කල්ප ලක්‍ෂයකට පෙර දී යම් ඵල දානයක් දුන්නෙම් ද එහි විපාක වශයෙන් දුගතියකට නොගියෙමි. අග්‍රඵල දානයේ විපාක මෙබඳුය.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවෙහි පිහිටි නදී කාශ්‍යප තෙරණුවෝ, පසුකලෙක තම පිළිවෙත් මඟ සිහිකර බලා මිසදිටු බව මුලිනුපුටා දැමූ බව ප්‍රකාශ කිරීම් වශයෙන් සිය රහත් ඵලාවබෝධය ප්‍රකට කරමින් මේ ගාථා පහ වදාළහ.

එහි **“අත්‍ථාය වත මෙ”** ඒකාන්තයෙන්ම මාගේ හිත වැඩ සඳහා. **“බුද්ධො”** සර්වඥ වූ බුදුරජාණන් වහන්සේ. **“නදිං නෙරංජරං අගා”** නේරංජරා නම් වූ නදියට වැඩම කළහ. ඒ නදී තීරයේ මගේ සෝයුරු උරුවෙල් කාශ්‍යපගේ අසපුවට වැඩම වූහ යන අදහසයි.
දැන් ඉහතින් කියූ අර්ථය - යහපත කුමක්දැයි විවරණය කර දක්වනු සඳහා **“යස්සාහං”** යනාදිය වදාළහ. **“යස්ස”** යනු යම් ඒ භාග්‍යවත් බුදුරජාණන් වහන්සේ කෙනෙකුන්ගේ **“ධම්මං සුත්‍වා”** චතුරාර්ය සත්‍ය ප්‍රතිසංයුක්ත ධර්ම දේශනාවක් අසා, ශ්‍රෝතද්වාර යට (කණට) අරමුණු වී. **“මිච්ඡාදිට්ඨිං විවජ්ජයී”,** “යාගාදී නිරර්ථක දෙයින් සංසාර ශුද්ධිය ලැබේය”යි ආදී වශයෙන් පැවති විපරීත දැක්ම - අමනෝඥ අදහස් දුරු කළෙමි.
**“මිච්ඡාදිට්ඨිං විවජ්ජයි”** කියන ලද අර්ථයම - කරුණම විස්තර කොට දක්වනු සඳහා. **“යජිං”** යන දෙවන ගාථාව වදාළහ. එහි **“යජිං උච්චාවචෙ යඤ්ඤෙ”** සෝමයාග, වාජපෙය්‍ය දී නානාවිධ යාගයන් සිදුකළෙමි. **“අග්ගිහුත්තං ජුහිං”** ඒ යාගයන් පැවැත්වීමට, යැදීමට හෝම ද්‍රව්‍යගෙන ගිනි පිදුවෙමි. ‘අග්ගිහුත්තං ජුහිං” ඒ යාගයන් පැවැත්වීමට, යැදීමට හෝම ද්‍රව්‍යගෙන ගිනි පිදුවෙමි. **“එසා සුද්ධීති මඤ්ඤන්තො”** මේ යාග ක්‍රියාවෙන්, ගිනි පිදීමෙන් පිරිසිදුභාවයට කාරණ වූ සංසාරික පාපයන්ගෙන් පිරිසිදුවීම ලැබේයැයි සිතුවෙමි. **“අන්‍ධභූතො පුථුජ්ජනො”** ප්‍රඥා ඇස විකල් වූ හෙයින් අවිද්‍යා අන්ධකාරයෙන් වෙලී අන්‍ධ වූ පුහුදුන් පුද්ගලයෙක්ව; වන පර්වත ගිරි දුර්ග ගහන වූ මාවතකට පිවිසි අන්‍ධයෙකු මෙන් මිසදිටුගත් බැවින් හසර නොදැන වල්මත්ව පැකිලෙමින්, වැටෙමින් සිටියෙමි. **“පරමාසෙන”** ධර්ම ස්වභාවය ඉක්මවා “මෙයම සත්‍ය වේ” යැයි දැඩිව ගැනීමෙන් පරාමර්ශනය නම්, මිසදිටු අදහස් දැඩිව ගැනීමෙන් මුලාවූයෙමි. මෝඩකම නිසා පාපී වූ අශුද්ධි මාර්ගය ශුද්ධ-පිරිසිදු මාවත යැයි සිතා සිටියෙමි. ඊට හේතු මෙසේ දක්වයි. **“අන්‍ධභූතො අවිද්දසු”** අවිද්‍යාව නිසා අන්‍ධවූයේ ධර්ම අධර්මද සුදුසු නුසුදුසු දේ ද නොදත් හෙයින්, එසේ මෝඩ සිතුවිලි ඇතිව සිටියෙමි.
**“මිච්ඡාදිට්ඨි පහීණා මෙ”** මෙසේ විසූ මම ශාස්තෲන් වහන්සේ ගේ ඉදිරියේදී චතුරාර්ය සත්‍යය ගැබ් වූ දහම් දෙසුමක් අසා නුවණින් මෙනෙහි කර ඒ ආර්‍ය්‍ය මාර්ගයෙහි යහපත් දැක්මකින් යුතුව ගමන් කිරීමෙන්, ඒ අනුව පිළිපැදීමෙන් එතෙක් මාගේ සන්තානයේ පැවති සියලුම මිසදිටු අදහස් මුලිනුපුටා දැමුවෙමි. සම්පූර්ණයෙන් ම ප්‍රහීණ කළෙමි. **“භවා”** කාමාදී සියලු භවයෝ ආර්ය මාර්ගය නැමති සැනින් විධ්වංසනය කළෙමි. දැදුරු කළෙමි. **“ජුහාමි දක්ඛිණෙය්‍යග්ගිං”** යාග කිරීම්, ගිනි පිදීම් අත්හැර දෙවියන් සහිත ලෝකයේ අග්‍ර දක්‍ෂිණාවට සුදුසු වූ බැවින් සියලු පවු දවන-ක්‍ෂය කරන බැවින් දක්‍ෂිණෙය්‍යග්ගි වු සම්මා සම්බුදුරජාණන් වහන්සේ පුදමි. පරිචරණය කරමි. ඒ මාගේ දක්‍ෂිණෙය්‍යග්ගි පරිචරණය පටන් ගැනීමෙන් කන බොන ගිතෙල් ආදී දෙය අපේක්ෂා නොකරමි. එය හුදෙක් ශාස්තෲන් වහන්සේට වන්දනා කිරීම පමණකි. **“නමස්සාමි තථාගතං”. **නැතහොත් **“ජුහාමි දක්ඛිණෙය්‍යග්ගිං”** යනු දායකයන්ගේ ආමිෂ දානාදිය මහත්ඵල ඇත්තක් කරන බැවින් ද පව් දහනය කරන බැවින් ද දක්‍ෂිණාමය ගින්නක් (දක්‍ෂිණෙය්‍යග්ගියක්) වූ මම යාග කරමි. පූජා කරමි. එසේ කොට හැසිරෙමි. එසේ කොට තමා රැකගනිමි. පවත්වා ගනිමි. පෙර මම ගිනිදෙවියාට නමස්කාර කළෙමි. දැන් තථාගතයන් වහන්සේට නමස්කාර කරමි.
**“මොහා සබ්බෙ පහීණා මෙ”** දුකෙහි නොදැනීම ආදී ප්‍රභේද ඇති සියලුම ආකාරයේ මෝහය මවිසින් දැන් ප්‍රහීන කරන ලදි. මුලිනුපුටා දමන ලදි. එසේම භවය පිළිබඳ ආශාව (භව තණ්හාව) බිඳ දැමුවෙමි. දෙකඩ කළෙමි. “වික්ඛිණො ජාති සංසාරො” සසර ඉපදීම ක්‍ෂය කළෙමි. **“නත්‍ථිදානි පුනබ්භවො”** දැන් පුනර්භවයක් නැත. අවසන් ගාථාවේ මුල් පදයේ එන **“මෙ”** (මාගේ - මාහට යන අර්ථ ඇති) ශබ්දය සෙසු පද තුනෙහි ද සුදුසු පරිදි යෙදිය යුතුයි.
**“පාතො මජ්ඣන්තිකං”** යනාදී ගාථා ආයුෂ්මත් **ගයා කාශ්‍යප** තෙරුන් වහන්සේගේ ය. ඒවායේ උපත කෙසේ ද? උන්වහන්සේ ද පෙර බුදුවරු හමුවෙහි කළ ප්‍රාර්ථනා ඇතිව, ඒ ඒ භවයේ දී සසරින් මිදීම සඳහා කුසල් රැස් කරමින් අවුත්, මීට කල්ප තිස් එකකට පෙර **සිඛි** නම් භාග්‍යවතුන් වහන්සේ පහළ වූ සමයෙහි කුලගෙයක උපන්හ. නුවණැති බවට පත් එකුමරු කාම සම්පත් කෙරෙහි නො ඇලුණු බැවින් ගිහිගේ හැර දමා තවුස් පැවිද්දෙන් පැවිදි වී ආරණ්‍යයක ආශ්‍රමයක් කරවාගෙන වනමුල් ඵලවැලින් යැපෙමින් ජීවත් විය. එසමයේ දිනක් භාග්‍යවතුන් වහන්සේ හුදෙකලාවම ඒ අසපුව සමීපයෙන් වැඩම කළහ. තාපස තෙම බුදුරජාණන් වහන්සේ දැක පහන් සිතින් සමීපයට පැමිණ, උන්වහන්සේට වැඳ එකත්පසෙක සිටියේය. කල්වේලා බලා මනහර වූ ඩෙබර ගෙඩි උන්වහන්සේට පූජා කළේය. ඒ පින්කමේ විපාක වශයෙන් දෙව් මිනිස් දෙගතියේ සැරිසරා සැප විඳි හෙතෙම, මේ බුද්ධෝත්පාද කාලයේදී බමුණු පවුලක ඉපිද වැඩිවියට පත් විය. කාමයෙන් වෙන්වීමේ සිත නිසා ගිහිගේ හැර දැමූ ඔහු තවුස් පැවිද්දෙන් පැවිදිව දෙසීයක් තවුසන් පිරිවරාගෙන ගයාවේ වාසය කළේය. ගයාවේ විසූ බැවින් ද කාශ්‍යප ගෝත්‍රයේ උපන් බැවින් ද ඒ තාපස තුමා **“ගයාකාශ්‍යප”** නාමයෙන් හැඳින්විණි. පිරිස සමඟම අප භාග්‍යවතුන් වහන්සේ හමුවට පැමිණි හෙතෙම, ඒහි භික්‍ෂු මහණ උපසම්පදාව ලබා, අනතුරුව ආදිත්ත පරියාය සූත්‍ර දේශනාව අසා රහත් විය. අපදාන පාළියේ දී උන්වහන්සේ මෙසේ වදාළහ.
“එකල්හි අඳුන් දිවිසම් ඇඳි මම දිරාගිය සිවුරු දරමින් තවුස් පිරිකර කද ද ඩෙබර ගෙඩි ද ගෙන තම අසපුවට පැමිණියෙමි.
එසමයේ ශ්‍රේෂ්ඨ පුද්ගල වූ අසහාය නායක වූ සිඛි බුදුරජාණන් වහන්සේ ලොව පහළ වූ සේක. හැම කල්හි සිදු වන දේ දක්නා වූ උන්වහන්සේ මාගේ අසපුවට වැඩම කළහ.
සිත පහදවා ගත් මම උන්වහන්සේට වැඳ දෝතින්ම ඩෙබර ගෙඩි රැගෙන පූජා කළෙමි.
මීට කල්ප තිස් එකකට පෙර දී යම් ඵල දානයක් දුන්නෙම් ද එහි විපාක වශයෙන් මම දුගතියකට නොගියෙමි. ඩෙබර ගෙඩි දානයේ විපාක මෙබඳුය.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටු කළෙමි.”
රහත් බවට පත්වූ උන්වහන්සේ තම පිළිවෙත් මඟ සිහිපත් කර බලා පාපී දිවි පෙවෙත දුර ලූ බව ප්‍රකට කර දක්වමින් සිය රහත් බව ප්‍රකාශ කරනු සඳහා මේ ගාථා පහ වදාළහ.

මෙහි පළමු ගාථාවේ “සංක්‍ෂිප්ත අර්ථය මෙසේය - “උදෑසන සූර්යයා උදාවන වේලාවෙහි ද මධ්‍යාහ්න වේලාවෙහි ද සවස සන්ධ්‍යාකාලයෙහි ද යනුවෙන් දිනකට තුන්වරක් බැගින් මම දියෙහි බැස්සෙමි. කිමිදුනෙමි. එසේ කිමිදෙන ම මම එකම තැනක සැමදා නොකිමිදෙමි. ඉක්බිති මම ගයාවේ “මහජනයාගේ පව් සෝදා හරින්නේයැ”යි සම්මත වූ ගයා තීර්ථයෙහි “ගයාඑග්ගු” නම් වූ මැදින් මස උතුරුපල් නැකතෙහි වාර්ෂිකව පැවති ජලයට බැසීම සම්බන්ධ වූ “උදකෝරෝහන” උත්සවයෙහි නියුක්ත වූයෙමි.
යම් අදහසකින් ඒ දියට බැසීම සිදු කළේ ද ඒ අදහස දක්වනු සඳහා දෙවන **“යං මයා”** යන ගාථාව වදාළහ. එහි අර්ථ මෙසේය. - පෙර, මේ ආත්මභාවයට මුලින් වූ අන්‍ය ආත්මභාවයන්හිදී මවිසින් සිදුකළ පාප කර්ම, රැස්කළ පව්කම්; දැන් ගයා තීර්ත්‍ථයෙහි දී මේ ගයාඑල්ගු නම් දියට බසින උත්සවයේදී සෝදා හරිමි. දුරු කරමි. පහ කරමි. **“පුරෙ”** යනු ශාස්තෲන් වහන්සේගේ අනුශාසනාව ඇසීමට පෙර දී. මෙබඳු වැරදි අදහස් - විපරීත දැක්මක් මා හට විය.
**“ධම්මත්‍ථසහිතං පදං”** යනුවෙන් විභක්ති ලොප් නොකර දැක් වූ ධර්ම අර්ථ සහිත වූ ත්‍රිපිටක සද්ධර්මය, මුල මැද අග යන තුන් ස්ථානයම ධර්ම අර්ථ දෙකින් යුක්ත වූ. මනාව දෙසූ. ඒකාන්තයෙන්ම නිවණ අරමුණු කොට දෙසූ බැවින් සුභාෂිත වූ. සම්මා සම්බුදුරජාණන් වහන්සේගේ වදන් අසා, උන්වහන්සේ වදාළ පරමාර්ථ සහිත යථාර්ථ වූ සත්‍ය වූ, සුදු සේ පැවැත්ම - නැවැත්ම - පිළිවෙල ඇති වැරදි ස්වභාව හා හැසිරීම් නැත්තා වූ තත්ත්‍වාකාරයෙන් දුකෙහි ස්වභාවය චතුරාර්ය සත්‍ය වශයෙන් නුවණින් මෙනෙහි කිරීමෙන් පිරිසිඳ දැනීම් වශයෙන් ප්‍රත්‍යවේක්‍ෂා කළෙමි. “දුක පිරිසිඳ දන්නේය. සමුදය නම් තණ්හාව ක්‍ෂය කළ යුතුයි. නිරොධය - නිවණ ප්‍රත්‍යක්‍ෂ කළ යුතුයි. ආර්ය අෂ්ටාංගික මාර්ගය වැඩිය යුතුයි.” මෙසේ නිතර සිහි කළෙමි. නුවණැසින් දුටුවෙමි. අවබෝධ කළෙමි.
**“නිණ්හාත සබ්බපාපොම්හි”** සෝදා හළ සියලු පව් ඇත්තෙමි යි මෙසේ අවබෝධ කරගත් සත්‍ය ඇති බැවින් ම ආර්ය මාර්ගය නම් ජලයෙන් සෝදාහළ සියලු පවු ඇත්තෙමි. එසේම රාගාදී කිලිටි නැති බැවින් **“නිම්මලො”** නිර්මල වූ. නිර්මල වූ බැවින් ම ඉතා පිරිසිදු කායික හැසිරීම් ඇති බැවින් **“පයතො”** පිරිසිදු වූ. **“සුචි” **පිරිසිදු වාග් හැසිරීමෙන් ද මනෝ හැසිරීමෙන් ද යුතු මම මෙසේ තිදොරින් ම පාරිශුද්ධ වූයෙමි. පූර්ව පුරුදු සහිත සියලු කෙලෙස් මළ දුරලා ඉතා පිරිසිදු භාවයට පත් වූ භාග්‍යවත් සම්මා සම්බුදුරජාණන් වහන්සේ ගේ ලෝකෝත්තර ධර්මය පිළිගෙන ඒ අනුව හැසිරීමෙන්, උන්වහන්සේගේ ධර්මයට දායාද වූයෙමි. ඒ දෙසූ දහම ඤාණයෙහි පිහිටුවා, හදවතින් දරා ක්‍රියාත්මක කිරීමෙන් බුදුරදුන්ගේ ඖරස පුත්‍රයෙක් වූයෙමි.
නැවත ද තමාගේ පරමාර්ථ වශයෙන් වූ ස්නානයම වැදගත් බව ප්‍රකට කරනු සඳහා **“ඔගය්හ”** යන අවසාන ගාථාව වදාළහ. එහි **“ඔගය්හ”** යනු බැසගෙන; පිවිස **“අට්ඨංගික සොතං”** යහපත් දැක්ම ආදී අංග අටකින් යුතු ආර්ය මාර්ගය නම් වූ ජල පහරට. **“සබ්බං පාපං පවාහයිං”** පාප මළ ඉතිරි නොවන සේ සෝදා දැමුවෙමි. ආර්ය මාර්ගය නම් ජලයෙන් පරමාර්ථ වශයෙන් නෑවෙමි. ස්නානය කරන්නෙක් වූයෙමි. එසේම ත්‍රිවිද්‍යාවන්ට පැමිණියෙමි. බුදුරජාණන් වහන්සේගේ අනුශාසනාව ඉටුකෙළෙමි.
**“වාත රොගාභිනීතො”** යනු ආයුෂ්මත් **වක්කලී** තෙරුන්ගේ ගාථාවන්ය. ඒවායේ උපත කෙසේ ද? උන්වහන්සේ ද පෙර බුදුවරු හමුවේ කළ ප්‍රාර්ථනා ඇතිව ඒ ඒ භවයේදී පින්දහම් රැස්කරමින් අවුත් **පදුමුත්තර** භාග්‍යවතුන් වහන්සේගේ කාලයේ දී හංසවතී නුවර කුලගෙයක උපන්හ. නුවණැති බවට පත් එකුමරු දිනක් ශාස්තෲන් වහන්සේ හමුවට යන උපාසකවරුන් සමග විහාරයට ගොස් පිරිස් කෙළවර හිඳ ධර්ම ශ්‍රවණය කළේය. එවිට ශාස්තෲන් වහන්සේ එක් භික්‍ෂූන් වහන්සේ කෙනෙකුන් සද්ධාමුත්ත තෙරවරුන්ගෙන් අග්‍රභාවයට පත්කරනු දුටු සිටුකුමරු ද එම තනතුර ප්‍රාර්ථනා කළේය. සත් දිනක් බුදුපාමොක් මහ සඟනට මහ දන් දුන් හෙතෙම ඒ සඳහා ප්‍රණිධානය කළේය. ශාස්තෲන් වහන්සේ ඔහුගේ අනාගතය දැන විවරණ දුන් සේක.
දිවි ඇති තාක් පින්දහම් සිදුකොට දෙව් මිනිස් දෙගතියෙහි සැරිසරමින් සැප විඳි හෙතෙම, අපගේ ශාස්තෲන් වහන්සේ ලොව පහළවන කාලයෙහි බමුණු කුලයේ උපන්නේ ය. **“වක්කලී”** නමින් ප්‍රකට වූ ඔහු නිසිවියට පත්ව ත්‍රිවේදයේ පරතෙරට ගොස්, බමුණු ශිල්ප ශාස්ත්‍රයන් සියල්ල ඉගෙන, ශාස්තෲන් වහන්සේගේ අතිශය ශෝභාසම්පන්න ශරීර ශෝභාව දැකීමෙන් තෘප්තියට පත් නොවී උන්වහන්සේ වෙතම රැඳුණේය. ගිහිගේ විසීමෙන් නිතරම ශාස්තෲන් වහන්සේ දැකීමට නොලැබේයැයි සිතූ ඔහු ශාස්තෲන් වහන්සේ ළඟ පැවිදි වී, ආහාර ගන්නා වේලාවෙහි හැර සෙසු මුළු කාලයම යම් තැනෙක හිඳ දසබලයන් වහන්සේ මනාව දැක බලා ගත හැකිවන්නේ ද එබඳු තැන්වලම හිඳිමින්, වෙනත් සෑම කටයුත්තක්ම බැහැර ලා, බුදුකය දෙස බලමින්ම වාසය කළේය. මෙසේ විසූ වක්කලී තෙරුන්ගේ ඤාණයේ මුහුකුරා යෑම බලමින් බුදුරජාණන් වහන්සේ ද කිසිවක් නොපවසා සිටි සේක. සුදුසු අවස්ථාවෙහි දී දිනක් “වක්කලිය! මේ කුණු කය දැකීමෙන් කවර ප්‍රයෝජනයක් ද? වක්කලිය! යමෙක් දහම් දකින්නේ ද ඔහු මා දකින්නේ ය. යමෙක් මා දකින්නේ ද ඔහු ධර්මය දකින්නේය. “වක්කලිය! ධර්මය නිසි පරිදි වටහාගන්නාම මා දකින්නේය. මා නිවැරදිව දකින්නා දහම දකින්නේය”යි වදාළහ.
ශාස්තෲන් වහන්සේ මෙසේ දෙසුවත් වක්කලී තෙරුන් උන්වහන්සේගේ දර්ශනයෙන් වෙන්ව වෙනතක යෑමට, ඉවතට යෑමට අසම්ත විය. ඉක්බිති ශාස්තෲන් වහන්සේ “මේ භික්‍ෂුව සංවේගයට පත් නොවී සත්‍ය අවබෝධ කර නොගන්නේයැ”යි දැන වස් එළඹෙන දිනයෙහි “වක්කලී, මෙතැනින් ඉවත්ව යන්නැයි” වදාරා ශ්‍රී හස්තය දිගු කළ සේක. ශාස්තෲන් වහන්සේ විසින් බැහැර කරන ලද වක්කලී තෙරුන්, උන්වහන්සේ ඉදිරියෙහි සිටීමට අසමත්ව, “ශාස්තෲන් වහන්සේ දක්නට නොලැබෙන මාගේ ජීවිතයෙන් කවර ප්‍රයේජනයක් ද?”යි සිතා ගිජුකුළු පවුවෙහි ප්‍රපාතස්ථානයට නැංගේය. ශාස්තෲන් වහන්සේ එහිමියන්ගේ එම හැසිරීම දැක, “මේ භික්‍ෂුව මාගේ සමීපයේදී පිහිටක් නොලැබ දැන් මාර්ගඵලාවබෝධයට ඇති හේතු සම්පත් ද නසා ගන්නේ ය”යි තමන් වහන්සේ දැක්වීමට ආලෝකයක් විහිදුවා -
“බුදුසසුනේ පැහැදුණු සිත් ඇති ප්‍රමෝදයෙන් - සතුටින් යුක්ත භික්‍ෂුව ශාන්ත වූ නිර්වාණපදය අවබෝධ කරගන්නේ ය. සංස්කාරයන්ගේ සන්සිඳීම සැපයකි.”
යන ගාථාව වදාරා, “එන්න, වක්කලී”යි ශ්‍රී හස්තය දිගු කළසේක. තෙරණුවෝ “දසබලයන් වහන්සේ මා දැක ඇත. එන්න යැයි මා හට පැවසූ සේක”යි බලවත් ප්‍රීතියට සතුටට පැමිණියහ. “කොහි යන්නේද?”යි තමාගේ ගමන පිළිබඳව අමතක වූ වක්කලී හිමි භාග්‍යවතුන් වහන්සේ දෙස බලාගෙනම අහසට පැන්නේය. එක පයක් පර්වතයේ පිහිටා තිබියදීම ශාස්තෲන් වහන්සේ වදාළ ගාථාව ආවර්ජනය කරමින් සිටි වක්කලී හිමියෝ අහසේදීම ප්‍රීතිය මැඩ පවත්වාගෙන, සිවුපිළිසිඹියා පත් මහරහත් බවට පත් වූ සේක. මෙසේ අංගුත්තර අටුවාවේ ද ධම්මපද වර්ණනාවේද පැවසෙන නමුත් මේ ථේරගාථා අටුවාවෙහි මෙසේ පැවසේ.
“වක්කලිය! මේ ශරීරය දැකීමෙන් කවර ප්‍රයෝජනයක් ද?”යි ආදී වශයෙන් ශාස්තෲන් වහන්සේ අවවාද දුන් කල්හි, ගිජුකුළු පවුවෙහි වෙසෙමින් වක්කලී තෙරණුවෝ විදසුන් භාවනාව වැඩූහ. උන්වහන්සේගේ සිතේ ශ්‍රද්ධාව ඉතා බලවත් බැවින් නිසි සේ සිත විදසුන් වීථියට නො බසී. නො වැටේ. එකරුණ දුටු භාග්‍යවතුන් වහන්සේ නැවත කමටහන පිරිසිදු කරදුන් සේක. නැවතද විදසුන් භාවනාව මස්තක ප්‍රාප්ත කර ගැනීමට නො හැකිවූයේම ය. ඉක්බිති උන්වහන්සේට ආහාර විපරීතවීමෙන් වාතාබාධයක් උපන්නේ ය. වක්කලී හිමියන් වාතාබාධයෙන් පෙළෙනු දුටු භාග්‍යවතුන් වහන්සේ එතැනට වැඩමවා ඒ පිළිබඳව මෙසේ විමසූ සේක.
එය ඇසූ තෙරණුවෝ ඊට පිළිතුරු ලෙස මේ ගාථා සතර වදාළහ.

මෙහි **“වාතරොගාභිනීතො”** වාතාබාධයෙන් පෙළී ශරීරය තමාට අවසඟභාවයට පත් වූයෙහි ද? වාත රෝගයෙන් පීඩිත වූයෙහි ද? **“ත්‍වං”** යනුවෙන් තෙරුන්ට ආමන්ත්‍රණය කරයි. **“විහරං”** ඒ ඒ ඉරියවු පවත්වමින් වාසය කරමින් **“කානනෙ වනෙ”** කැලෑවක් වූ වනයෙහි. මහා වනයක් යන අරුතයි. **“පවිට්ඨගොචරෙ”** හැර දැමූ ගොදුරු ඇති, දුලබ වූ ප්‍රත්‍ය ඇති, වාතරෝගයට සුදුසු වූ ගිතෙල් ආදී බෙහෙත් නොමැති බැවින් ද කර්කශ භූමිභාගයක සිටින බැවින් ද රූක්‍ෂ වූ රළු ස්ථානයක. **“කථං භික්ඛු කරිස්සසී”,** “මහණ, නුඹ කෙසේ වෙසෙන්නේ ද?”යි භාග්‍යවතුන් වහන්සේ විමසූ සේක.
මෙය ඇසූ තෙරණුවෝ නිරාමිස ප්‍රීති සොම්නසින් යුක්ත වූවාහු, තමා විඳින සැප විහරණය ප්‍රකාශ කරනු සඳහා **“පීතිසුඛෙන” **යන ගාථා සතර වදාළහ. **පීති සුඛෙන** උද්වේග ලක්‍ෂණයෙන් ද පැතිරයන ලක්‍ෂණයෙන් ද යුතු ප්‍රීතිමය සුවයෙන් යුක්ත වූ. **“විපුලෙන”** මහත් වූ. **“ඵරමානො සමුස්සයං”** ඉහත කියූ පරිදිම ප්‍රීතිසුවයෙන් යුක්තව, ප්‍රණීත වූ රූපයෙන් මුළු කයම පතුරුවමින්, නිරන්තරව ඒ සුවය ස්පර්ශ කරමින්, **“ථෑඛම්හි අභිසම්හොන්තො”** අරණ්‍යයෙහි විසීමෙන් හටගත් සැහැල්ලු පැවැත්ම නිසා ඉවසිය නොහැකි, ප්‍රත්‍යයන්ගේ රූක්‍ෂ බව අභිභවනය කරමින්, ඉවසමින්. **“විහරිස්සාමි කානනෙ”** ධ්‍යාන සුවයෙන් ද විදසුන් සුවයෙන් ද අරණ්‍යයෙහි වෙසෙන්නෙමි යන අර්ථයයි. එනිසා “කායික සුවය ද වින්දනය කළෙමි” යි කියන ලදි.
ස්කන්‍ධයන්ගේ ඉපදීම හා නැතිවීම යම් යම් තැනකදී සන්සිඳේ ද ඒ ඒ උතුම් නිවණ අවබෝධ කරගත් තැනැත්තා අතිශය ප්‍රීති ප්‍රමෝදයක් අත් විඳියි.
**“භාවෙන්තො සතිපට්ඨානෙ”** ආර්ය මාර්ගයට ඇතුලත් වන කායානුපස්සනාව ආදී සතර සතිපට්ඨානයන් වඩමින් ද **“ඉන්‍ද්‍රියානි”** ආර්ය මාර්ගයට ඇතුලත් වූ මම ශ්‍රද්ධාදී පඤ්ච ඉන්‍ද්‍රියන් ද **“බලානි”** එසේම ශ්‍රද්ධා දී බල පස ද **“බොජ්ඣංගානි”** සති සම්බොජ්ඣංගය ප්‍රදාන වූ සත් බොජ්ඣංග දහම් ද, “ච” කාරයෙන්, සමුච්චාර්ථයේ නිපාතයෙන් සම්‍යක් ප්‍රදාන, ඉර්ධිපාද, මාර්ගාංග ද අදහස් කරයි. චකාරය යෙදීමෙන් ඒ සියලුම ධර්මතාවෝ ම අදහස කරන ලද්දේමය. **“විහරිස්සාමි”** ඉහත විස්තර කළ අයුරින් ම බෝධිපාක්‍ෂික ධර්ම වඩමින් ආර්ය මාර්ග සුවයෙන් ද එම දහම් අවබෝධයෙන් ජනිත ඵල සුවයෙන් ද නිවන් සුවයෙන් ද වාසය කරන්නෙමි.
**“ආරද්ධවිරියො”** සිවුවැදෑරුම් යහපත් වීර්යයෙන් (සම්මා වායාම) උත්සාහයෙන්, ඇරඹූ වීර්යයෙන්, නිවණ ලබාගැනීම දක්වා ම මෙහෙය වූ වීර්ය සහගත සිතින් **“නිච්චං දළ්හ පරක්කමො”** යි සියලු කාලයේ ම ලිහිල් නොවූ වීර්යයෙන් යුතුව, විවාද නොකර කායික, වාචසික සමගි භාවයෙන් දෘෂ්ටි, සීල ආදියෙන් සමාන වූ සබ්‍රහ්මචාරීන් සමග විසීමෙන්, මෙහිදී කල්‍යාණ මිත්‍ර සම්පත්තිය දක්වයි.
**“අනුස්සරන්තො සම්බුද්ධං”** තමන් වහන්සේම සියලු දහම් මනාව අවබෝධ කරගත් බැවින් ද සියලු සත්ත්‍වයන්ටම උතුම්, අග්‍ර වන බැවින් සම්මා සම්බුදුරජාණන් වහන්සේගේ උතුම් වූ දමනයෙන් දැමුණු, අනුත්තර වූ සමාධියෙන් සන්සිඳුණු සිතැතිව, අප්‍රමාදීව අනලස්ව රෑ දාවල් සැම කල්හි “ඒ භාග්‍යවතුන් වහන්සේ අර්හත්ය......” ආදී වශයෙන් නව අරහාදී බුදුගුණ සිහි කරමින් වාසය කරන්නෙමි. මේ බුද්ධානුස්සති භාවනාවෙන් තමන්වහන්සේ වඩන ලද සියලුම භාවනා කමටහන් දක්වන ලදි. රහත්වීමට පෙර සම්පූර්ණ කරන ලද කමටහන් පිළිබඳව අදහස් කරන ලදි.
මෙසේ වදාළ වක්කලී තෙරණුවෝ විදසුනෙහි සිත පිහිටුවා රහත් වූහ. අපදාන පාළියේ දී උන්වහන්සේ මෙසේ වදාළහ.
“මෙයින් කල්ප ලක්‍ෂයකට පෙර ලෝකනායක වූ අනෝම නම් අපමණ ගුණ ඇති පදුමුත්තර බුදුරජාණන් වහන්සේ ලොව පහළ වූ සේක.
උන්වහන්සේගේ මුහුණු පියුමක් බඳු. පියුමක් සේ නිමල වූ ඉතා යහපත් සිවියක් ඇත. ජලයේ නොගැටෙන පියුම මෙන් එතුමෝ ලෝකයා සමග නො ගැටෙති.
වීර වූ උන්වහන්සේට පියුම් පෙති බඳු ඇස් ඇත. පියුමක් මෙන් ඒ ඇස් කාන්තිමත්ය. උතුම් පියුම් මෙන් උන්වහන්සේගේ ශරීරයෙන් සුවඳ හමයි. එනිසා උන්වහන්සේ පදුමුත්තර නම් වන සේක.
ලෝකජ්‍යෙෂ්ඨ වූ මාන රහිත වූ අන්‍ධයන්ට ඇසක් වැනි වූ ශාන්ත වූ ගුණයන්ට නිධාන වූ කුළුණු නැණ සයුරක් වැනි වූ බඹසුර අසුරයන් විසින් පිදුවා වූ දෙවි-මිනිසුන් විසින් පිරිවරා ගත්තා වූ අතිඋත්තම මහාවීර වූ ඒ බුදුරජාණෝ; කිසියම් දිනෙක ජනමධ්‍යයේ හිඳ සුවඳවත් මුවින් මිහිරි වූ හඬින් සියලු පිරිස අමතා සිය ශ්‍රාවකයෙකු මෙසේ වර්ණනා කළ සේක.


“ශ්‍රද්ධාව පිහිටි සිතැති මනා නුවණැති මා දැකීමෙහි ලොල් වූ මේ වක්කලී භික්‍ෂුව බඳු අනු භික්‍ෂුවක් මාගේ සසුනෙහි නැත.”
එකල මම හංසවතී නුවර බමුණු පුතෙකු ව සිට ඒ වචන අසා එම තනතුර ලැබීමට ආශා කළෙමි.
එකල්හි ශ්‍රාවක සංඝයා සහිත ඒ නිර්මල බුදුරජාණන් වහන්සේට ආරාධනා කොට සතියක් සිවුපසයක් උපස්ථාන කළෙමි.
උන්වහන්සේගේ අනන්ත වූ ගුණ සයුරෙහි සිරසින් වැටී ගිලී ප්‍රීතියෙන් සම්පූර්ණව මේ වදන් පැවසුවෙමි.
“මුනීන්‍ද්‍රයන් වහන්ස! මෙයින් සත්වන දිනයේ යම් භික්‍ෂුවක් සැදැහැ ඇත්තන්ට අග්‍රයයි ඔබවහන්සේ විසින් පසස්නා ලද සේක් ද මම ද එබඳු භික්‍ෂුවක් වන්නෙමි.”
මාගේ ඒ වදන් ඇසූ අනාවරණ ඥාන දර්ශන ඇති, මහාවීර වූ බුදුරජාණෝ පිරිස් මැද හිඳ මෙසේ වදාළහ.
“රන්වන් පූන නූලක් දැරූ සිරුරු ඇති ජනයාගේ නෙත් සිත් ඇද ගන්නා වූ කසාවත් හැඳි මේ මානවකයා දෙස බලවු.
මෙතෙම මතුයෙහි ගෞතම බුදුසසුනේ ශ්‍රද්ධාධිමුත්තයන්ට අග්‍ර වූ ශ්‍රාවකයා වන්නේ ය.
“දෙවි ව-මිනිස්ව සියලු සන්තාපයන්ගෙන් දුරුව හැම භෝග සම්පත්තියක්ම විඳිමින් සුවපත්ව සසර සැරිසරන්නේය.
මීට කල්ප ලක්‍ෂයකට පසුව ඔක්කාක කුලයේ ගෞතම නම් ශාස්තෲන් වහන්සේ ලොව පහළ වෙති.
උන්වහන්සේගේ ධර්මයේ දායාද වූ ධර්මයෙන් නිර්මිත වූ ඖරස පුත්‍ර වූ මෙතෙම වක්කලී නම් ශාස්තෲ ශ්‍රාවකයා වන්නේය.”
ඒ කර්ම විශේෂය නිසා ද චිත්ත ප්‍රණිධිය නිසා ද මිනිස් සිරුර හැර දැමූ මම තව්තිසා දෙව්ලොව උපන්නෙමි.
සියලු තන්හි සැප විඳිමින් කුඩා මහත් භවයන්හි සැරිසැරූ මම සැවැත් නුවර එක් කුලයක උපන්නෙමි.
වෙඬරු මෙන් සියුමැලි ව අශෝක දළු මෙන් මුදු මොළොක් වූ ළදරු උඩුකුරුව හෝනා වූ මම එක් පිසාචියක් දැක බියවුනෙමි.
දුකට පත් සිතැති මගේ මාපියෝ “තථාගතයන් වහන්ස, ඔබවහන්සේට මේ දරුවා දෙන්නෙමු. නායකයාණෙනි! මොහුට පිහිටවනු මැනවැ”යි පවසා බුදුරදුන්ගේ පාමුල මා තැබූහ.
එවිට බියට පත් වූවන්ට පිහිට වන්නා වූ ඒ බුදුපියාණෝ ජාලාංගුලි ඇති සක්ලකුණින් හෙබියා වූ මුදු මොලොක් හස්තයෙන් මා පිළිගත්හ.
මම එතැන් පටන් වෙනත් කෙනෙකු විසින් නොරැකිය යුතු වූ තථාගතයන් විසින් ආරක්ෂිත වූයෙම් සියලු සතුරන්ගෙන් මිදී සුවසේ වැඩුනෙමි.
මොහොතක් හෝ බුදුරදුන්ගෙන් වෙන්ව විසීම නො ඉවසූවෙමි. උපතින් සත් හැවිරිදි වූ මම බුදුසසුනේ පැවිදි වූයෙමි.
සියලු පාරමිතා බලයෙන් හටගත්, උතුම් වූ ශ්‍රී සම්පත්තියට වාසස්ථාන වූ, වර්ණාදියෙන් සියලු ආකාරයෙන්ම ශුභ වූ බුදුරජාණන් වහන්සේගේ රූපයෙහි ඇලුණු සිත් ඇති මම එය දැකීමෙහි ම ලොල් වූයෙමි.
එසේ ආසක්ත වූ මා දුටු කෙලෙස් දිනූ බුදුරජාණෝ, “වක්කලිය, කම් නැත. බාලයන් තුටුවන්නා වූ රූපයෙහි ඇලෙන්නේ කිම?”යි මා හට අවවාද කළ සේක.
“යමෙක් සදහම් දක්නේ ද ඒ නුවණැති පුරුෂයා මා දක්නේය. සදහම් නොදක්නා මා දුටුවත් නොදුටු නැත්තෙක්මය.
රූප කය අපමණ දොස් ඇත්තකි. විෂ වෘක්‍ෂයක් බඳුය. සියලු රෝගයන්ට නිවාසයෙකි. හුදෙක් දුක් පිඬකි.
එබැවින් රූපයෙහි කළකිරී ස්කන්ධයන්ගේ ඇතිවීම නැතිවීම දෙස බලව! එවිට නුඹ සියලු කෙලෙසුන්ගෙන් අන්තයට සුවසේ පැමිණෙන්නෙහි ය.”
මෙසේ හිත වැඩ සලසන ලෝකනායකයන් වහන්සේගේ අනුශාසනාව ඇසූ මම ගිජුකුළු පවුවට නැගී ගිරිකඳුරෙහි සිට බුදුරුව නොදැකීමේ වියෝගයෙන් පෙළුනෙම්, මැරෙන්නට සිතුවෙමි.
ඒ පස්මරුන් දිනූ බුදුහු කඳුබෑවුමෙහි පෙනී සිට “වක්කලී” යැයි මා ඇමතූහ. එවදන් ඇසූ මම සතුටුව, නොයෙක් සිය ගණන් පුරුෂ ප්‍රමාණයන්ගෙන් ගැඹුරු වූ පර්වත ප්‍රපාතයට පැන්නෙමි. බුද්ධානුභාවයෙන් සුවසේ ම මම පොළොවට වැටුනෙමි.

නැවතත් ඒ බුදුරජාණෝ මාහට ස්කන්‍ධයන්ගේ ඇතිවීම-නැතිවීම පිළිබඳව දහම් දෙසූහ. ඒ දහමට සිත යොමු කළ මම රහත් වූයෙමි.
එසේ නිවන් දුටු, මරණයේ කෙළවර දුටු මහා ප්‍රාඥයන් වහන්සේ බලවත් සැදැහැ ඇති භික්‍ෂූන්ගෙන් අග්‍ර භාවයට මා පත්කළ සේක.
මීට කල්ප ලක්‍ෂයකට පෙරදී යම් කුශල කර්මයක් සිදුකෙළෙම් ද එතැන් පටන් අද දක්වා දුගතියකට නොපැමිණියෙමි. මේ බුද්ධ පූජාවේ විපාකයයි.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත් වක්කලී තෙරණුවෝ සිය රහත් බව ප්‍රකාශ කිරීම සඳහා ඉහත දැක්වූ ගාථා පහ නැවත වදාළහ. ඉක්බිති භික්‍ෂු මහා සංඝරත්නය මැද සිටි බුදුපියාණන් වහන්සේ, බලවත් සැදැහැ ඇති භික්‍ෂූන්ගෙන් අග්‍රභාවයට වක්කලී තෙරණුවෝ පත් කළහ.
**“ඔලග්ගෙස්සාමි”** යනු ආයුෂ්මත් **විජිත සේන** තෙරුන්ගේ ගාථාවන්ය. ඒවායේ උපත කෙසේ ද? උන්වහන්සේ ද පෙර බුදුවරුන් හමුවෙහි කරන ලද ප්‍රාර්ථනා ඇතිව ඒ ඒ භවයේ දී නිවන් පතාගෙන කුසල් දහම් රැස්කරමින් පැමිණ, **අත්‍ථදස්සි** භාග්‍යවතුන් වහන්සේගේ කාලයේදී කුලගෙයක ඉපිද නුවණැති බවට පත්වූහ. ගිහි ගේ හැර දැමූ ඒ කුල කුමරු සෘෂි පැවිද්දෙන් පැවිදිව අරණ්‍යයෙහි වෙසේ. දිනක් අහසින් වැඩම කරන භාග්‍යවතුන් වහන්සේ දුටු හෙතෙම සිත පහදවාගෙන ඇඳිලි බැඳ වැඳගෙන සිටියේය. ඔහුගේ අදහස් දුටු තථාගතයෝ අහසින් බැස ඔහු ඉදිරියේ වැඩහුන්හ. එවිට ඒ තවුසා රසවත් පළතුරු උන්වහන්සේට පිළිගැන්වීය. එම දානය පිළිගත් බුදුපියාණෝ ඔහුට පුණ්‍යානුමෝදනා කළහ. ඒ පින්කමේ විපාක වශයෙන් දෙව් මිනිස් දෙගතියේ සැප විඳිමින් සැරිසැරූ හෙතෙම මේ බුද්ධෝත්පාද කාලයේ දී කොසොල් රට ඇතුන් මෙහෙයවන කුලයක ඉපිද **විජිතසේන** නමින් ප්‍රකටව නුවණැති බවට පත්විය. ඔහුගේ මාමාවරු වූ සේන හා උපසේන යන හස්තාචාරීහු දෙදෙන ශාස්තෲන් වහන්සේ වෙතින් ධර්ම ශ්‍රවණය කිරීමෙන් ලැබූ ශ්‍රද්ධාව නිසා සසුනේ පැවිදි වූහ. ඔවුහු පැවිදිව විදර්ශන ධුරය පිරීමෙන් රහත් බවට පැමිණියහ. විජිතසේන ද හස්ති ශිල්පයේ කෙළවරට ගොස්, කාමුක සම්පත් කෙරෙහි ඇල්මක් නොවූ බැවින් ගිහිගේ හැර දමා, ශාස්තෲන් වහන්සේගේ යමාමහ පෙළහර දැකීමෙන් උපන් ශ්‍රද්ධාව නිසා මාමාවරුන් වූ තෙරුන් වහන්සේලාගේ සමීපයේ පැවිදි විය. උන්වහන්සේලාගේ අවවාද අනුශාසනා අනුව විදසුන් කමටහන වැඩූ විජිතසේන හිමියෝ බාහිර විවිධ අරමුණු වෙත දිවයන තම සිතට අවවාද කරමින් මෙම ගාථා පහ වදාළහ.

එහි **“ඔලගෙස්සාමි”** සංවර කරගන්නෙමි. වළකන්නෙමි. “තෙ” ඒ. මෙහි කර්ම විභක්ති අර්ථයේ ඡට්ඨි විභක්තිය යෙදී ඇත. ‘ඒ මාර්ගයෙන්” යන අදහසයි. **“හත්‍ථීනං”** ඇතෙකු යන අර්ථයයි. **“චිත්තා”** තමාගේ සිතට ආමන්ත්‍රණය කරයි. යමකින් එය වළකනු කැමැත්තේද ඒ දෙය දක්වමින් **“ආණිද්වාරෙව හත්‍ථීනං”** යනුවෙන් කියන ලදි. ආණි ද්වාරය නම් මහාප්‍රාකාරයකින් වටකළ නගරයේ ඇතුලට යා හැකි කුඩා දොරයි. එකට බැඳී සිදුරු ඇති කුරු බිලියෙහි දැමූ කල්හි එහි ඇතුලේ වූවන්ට උත්සාහයෙන් තොරව පිටතට පැමිණීමට නොහැක. මනුෂ්‍ය, ගව, මහීෂාදීන්ට ඉන් පිටවීමට නොහැක. නගරයෙන් පිටතට නික්මෙනු කැමති වූ ඇතා, කුරුබිලයට පොළඹවන හස්ත්‍යාචාරීහු ඌගේ ගමන වළක්වති. නැතිනම් ආණිද්වාර යනු දොර පොලු සහිත දොරයි. එහි හරහට දොර පොලු දමා, ගස් කූරු වලින් කරන ලද, බාධා සහිත දොර **“පාපෙ”** රූපාදී අරමුණු කෙරෙහි ඇතිවන දැඩි ලෝභ ආදී පාප ධර්මයන්හි. ඒ පවිටු සිත්වලින් සිත වළක්වමි. ඒ සිත් නොවඩමි. **“කාමජාලා”** කාමය දැලක් බඳුය. මසුන්, මුවන් බඳිනු ලබන්නේ දැලෙනි. සිහිකල්පනාවෙන් තොරවූ මතස්‍යාදීහු දැලේ බැඳී වැනසෙන්නාක් මෙන් අනුවණින් සිත යොමුකිරීම නිසා ඒ පාපී සිත මාරයාගේ කැමැත්ත ඉටුකරයි. මරු වසඟ වේ. එනිසා එබඳු සත්ත්වයෝ වැනසීමට දුකට පත්වෙති. **“සරීරජා”** ශරීරයෙන් උපදින පඤ්චවෝකාර භවයන්හි සත්‍වයන්ගේ (කාමාවචර භූමි එකොළොස හා රූපාවචර භූමි පසළොස යන විසිහය භූමිය) සිත රූපය හා බැඳී පවතියි. එනිසා ශරීරජ නම් වේ.
**“ඔලග්ගො න ගඤ්ඡිසි”** එම්බා කාලකණ්ණි සිත! ම විසින් සිහිය නම් කෙවිටෙන්, ප්‍රඥාව නම් අංකුසයෙන් වළක්වන ලද නුඹ දැන් තමාට රිසි සේ නොම හැසිරෙන්නෙහි. අනුවණින් මෙනෙහි කිරීම් වශයෙන් කැමති සේ පැවතීමට, සිටීමට ඉඩ නො ලබන්නෙහිය. ඒ කෙසේ ද? දොරටුවෙන් නික්මීමට නොහැකි ඇතෙකු මෙනි. නගරයෙන් පිටතට නික්ම යෑමට දොරටුව විවෘත කරගත නොහැකි ඇතෙකු මෙනි. **“චිත්තකලී”** යනු කාලකණ්ණි සිත. **“පුනප්පුනං”** නැවත නැවත. **“පසහං”** සරභ නම් මුව සමූහයා නපුරු ක්‍රියා ඉවසන්නාක් මෙන් පාපයේ ඇලී, පවිටු ක්‍රියාවල යෙදෙමින් පෙර මෙන් නො හැසිරෙන්නෙහිය. එසේ හැසිරීමට ඉඩ නොදෙමි. යන අර්ථයයි.
**“අදන්තං”** දමනය නොවූ, හස්ති ශික්‍ෂණයෙන් නොහික්මුණු. **නවග්ගහං** අලුත අල්වාගත්, **“අංකුසග්ගහො”** ඇත්ගොවුවා. “බලවා” කාය බලයෙන් ද ඤාණ බලයෙන් ද බලවත් වූ. **“ආවත්තෙති අකාමං”** නොකැමතිවම, සේවනය නොකිරීමෙන් වලකයි. **“එවං ආවත්තයිස්සං”** ඉහත කියූ පරිදි ඇත්ගොවුවා ඇතා හසුරුවන්නාක් මෙන්, එම්බා කාලකණ්ණි සිත! මම ද නුඹ දුශ්චරිතයෙන් වළක්වමි.
**“වරහයදම කුසලො”** උතුම් වූ අශ්ව දමනයෙන්, අසුන් දමනයට දක්‍ෂ වූ, එසේම උතුම් රියදුරෙක් වූ, අශ්ව දමනයෙහි ප්‍රකට වූ අස්ගොවුවකු දේශකාලානුරූපී වූ මෘදු පරුෂ වදනින් අශ්වයන් දමනය කරයි. හික්මවයි. වැරදි දෙයින් වළක්වයි. මෙසේ ඔහු අජානීය අශ්වයින් හික්මවයි. **“පතිට්ඨිතො පඤ්චබලෙසු”** ශ්‍රද්ධාදී පඤ්ච බලයන්හි මනාව පිිහිටා, අශ්‍රද්ධාවාදී දෙයින් සිත වළක්වමින් දමනය කරන්නෙමි.
**“සතියා තං නිබන්‍ධිස්සං”** ගොදුරු ගැනීම් ආදිය සඳහා පිටත යෑමට නොදී සිහිය නම් යොතින් කමටහන් නම් ටැඹෙහි නුඹ තබා බඳින්නෙමි. නුඹ එහි යොදවන්නෙමි. **“පයතත්තො වොදපෙස්සාමි”** එහි බැඳ තැබීමෙන්ම, සිහියෙන් කමටහනෙහි සිත යෙදවීමෙන්ම සිත පිරිසිදු කරන්නෙමි. කිලිටි පාප දහම්වලින් සිත පවිත්‍ර කරන්නෙමි. **“විරියධුර නිග්ගහිතො”** ඉහත කී අයුරින් දක්‍ෂ වූ අශ්වයන් දමනය කරන්නෙකු විසින් වියදණ්ඩෙහි යෙදූ, මනාව හික්මවූ වියදඬු අතරෙහි හුන් අශ්වයා සකසා - මැනවින් කටයුතු කරන්නේ ය. අන් අයුරකින් පැවතීමට ඉඩ නොලබන්නේය. ගොදුරු ගැනීමට ඉන් බැහැරට නො යන්නේ ය. එමෙන් භාවනා කමටහනෙහිම යෙදුණු සිතට ඒ කමටහනින් බැහැර වූ ආසන්න වූ ලක්‍ෂණය පවා ඉතා දුරවූවක් ම ය. මෙසේ සිත දමනය කරගනිමින්, තම සිතට නිග්‍රහ කළ තෙරණුවෝ විදසුන් වඩා රහත්ඵලයට පත්වූහ. අපදාන පාළියේදී විජිතසේන තෙරණුවෝ මෙසේ වදාළහ.
“මහවන හිසින් වඩින්නා වූ උතුම් වූ දෙතිස් මහ පුරිස් ලකුණින් හෙබියාවූ පිපුණු සල් රුකක් බඳු රන්වන් වූ සම්බුදුරජාණන් වහන්සේ දුටු මම, තණ ඇතිරියක් පනවා උන්වහන්සේට ආරාධනා කළෙමි. “බුදුරජාණන් වහන්ස! මට අනුකම්පා කරත්වා! භික්‍ෂාව දෙන්නට කැමැත්තෙමි. එය පිළිගනිත්වා!”යි පැවසූ මාගේ වදන් ඇසූ, කාරුණික ලෝකයාට අනුකම්පා කරන, මහත් යසස් ඇති අත්‍ථදස්සි බුදුහු මාගේ අදහස දැන, අහසින් වැඩමවා තණ ඇතිරියෙහි වැඩහුන් සේක. බදුළුගෙඩි රැගත් මම උන්වහන්සේට ඒවා පිදුවෙමි.



මා බලා සිටියදීම මගේ සැක දුරුකරමින් බුදුහු ඒවා වැළඳූහ. සිත පැහැද වූ මම බුදුරදුන්ට වැන්දෙමි.
එදා මීට කල්ප දහ අටකට පෙර යම් ඵල දානයක් පැවැත්වූයෙම් ද එහි විපාක වශයෙන් මම දුගතියක නූපන්නෙමි. ඵල දානයේ විපාකය මෙබඳුය.
දැන් මම සියළු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනය ඉටුකළෙමි.”
රහත් බවට පත් තෙරණුවෝ ඒ බව ප්‍රකාශ කරමින් ද මෙම ගාථා පහම නැවත වදාළහ.
**“උපාරම්භ චිත්තො”** යනු ආයුෂ්මත් **යසදත්ත** තෙරුන් වහන්සේගේ ගාථාවන්ය. ඒ ගාථාවන්ගේ උපත කෙසේ ද? උන්වහන්සේ ද පෙර බුදුවරු හමුවේ කළ ප්‍රාර්ථනා ඇතිව ඒ ඒ භවයේදී සසරින් මිදීම සඳහා පින් රැස් කරගනිමින් අවුත් **පදුමුත්තර **බුදුරජාණන් වහන්සේ පහළ වූ සමයෙහි බමුණු පවුලක ඉපිද සියළු බමුණු ශිල්ප ශාස්ත්‍රයන්හි පරතෙරට පත්වූහ. පස්කම් සැප කෙරෙහි කළකිරුණු ඒ බමුණා සෘෂි පැවිද්දෙන් පැවිදිව කැළයෙහි වසනුයේ දිනක් ශාස්තෲන් වහන්සේ දැක පහන් සිතින් ඇඳිලි බැඳගෙන උන්වහන්සේට ස්තූති කළේය. ඒ පින්කමේ විපාක විඳිමින් සසර සැරිසරා දෙව් මිනිස් දෙගතියෙහි සැප විඳි හෙතෙම, මේ බුද්ධෝත්පාද කාලයේ දී මල්ල රට, මල්ල රජ පවුලක ඉපිද **යසදත්ත **යැයි ප්‍රකට විය. නිසිවියට පැමිණි ඔහු තක්සලාවට ගොස් සිප්සතර උගත්තේය. මනාව සිප් සතර හදාළ යසදත්ත; සභිය නම් පිරිවැජියා සමග ම හැසිරෙමින් අනුපිළිවෙලින් සැවැත් නුවරට පැමිණ භාග්‍යවතුන් වහන්සේ හමුවට ගියේය. සභිය පිරිවැජියා ඇසූ ප්‍රශ්න ඉතා විසිතුරුව බුදුපියාණන් වහන්සේ විසඳන කල්හි මනාව ඒ සාකච්ඡාවටම සිත් යොමුකළ යසදත්ත; “ශ්‍රමණ භළුත් ගෞතමයන්ගේ වාග් දෝෂයක් සොයමි”යි එය අසා සිටියේය. භාග්‍යවතුන් වහන්සේ ඔහුගේ සිත දැන, සභිය සූත්‍ර දේශනාවසානයේදී යසදත්තට අවවාද දෙන සේක්; මේ ගාථා පහ වදාළ සේක.

එහි **“උපාරම්භචිත්තො”** එකට එක කරන සිත, දෝෂාරෝපණය කරන සිත් ඇති. **“දුම්මෙධො”** දුෂ්ප්‍රාඥ. **“ආරකා හොති සද්ධම්මා”** එබඳු අනුවණ පුද්ගලයා අහසට පොළොව මෙන් ප්‍රතිපත්ති සද්ධර්මයෙන් පවා දුරු වේ. ඈත් වේ. ප්‍රතිවේධ සද්ධර්මයෙන් ඈත්වන බව අමුතුවෙන් කිවයුතු නොවේ. “නුඹ මේ දහම් විනය නො දන්නෙහිය” ආදී කලහ විවාද මූලික කථාවෙන් යුක්ත තැනැත්තාට කෙසේ නම් දහම් විනයේ අර්ථ වැටහේ ද?
**“පරිහායති සද්ධම්මො”** නව ලෝකෝත්තර ශ්‍රී සද්ධර්මයෙන් ද පූර්වභාගී වූ ශ්‍රද්ධාදී සද්ධර්ම සම්පත්තියෙන් ද පිරිහේ. **“පරිසුස්සති”** වියැලෙයි. කය හා සිත පිනවන්නා වූ ප්‍රීතිය, ප්‍රමෝදය ආදී කුසල දහම්හි රසවත්භාවය නොලබයි. **“න විරූහති”** අභිවෘද්ධියට, වැඩිදියුණු බවට නොපැමිණෙයි. **“පූතිකං”** රැකීම්, සැළකීම් ආදියෙන් දුරු වූ බැවින් කුණු වූ බවට ගිය.
**“තුට්ඨෙන චිත්තෙන”** ඉත්‍ථම්භූතාර්ථයේ තතියා විභක්ති වචනයකි. තම සිතින් සතුටුවෙමින්, ප්‍රීතියෙන්. **“ඛෙපෙත්‍වා”** මුළුමනින්ම නසා, ක්‍ෂය කොට. **“අකුප්පතං”** රහත් බවට, ස්ථිරත්‍වයට, **“පප්පුය්‍ය”** පැමිණ. **“පරමං සන්තිං”** අනුපාදිසේස නිර්වාණය අවබෝධ කෙරේ. හුදෙක්ම සන්සිඳීමට පත් වේ. “කවරාකාරයෙන් ද?” යන්න දැක්වීමට **“පරිනිබ්බායිස්සති අනාසවො”** ආශ්‍රව රහිතව පිරිනිවෙන්නේ ය”යි වදාළහ.
මෙසේ වදාළ ශාස්තෲන් වහන්සේගේ අවවාදය ඇසීමෙන් උපන් සංවේග ඇති යසදත්ත කුමරු බුදුසසුනේ පැවිදිව විදසුන් භාවනාවේ සිත පිහිටුවා නොබෝ කලකින්ම කෙලෙස් නසා රහත් විය. යසදත්ත තෙරණුවෝ අපදාන පාළියේදී මෙසේ වදාළහ.
“කිණිහිරි රුකක් මෙන් දිළිසෙන, පහන් ගසක් වැනි වූ බබළන රන් රැසක් මෙන් රැස් පතුරුවන දෙපා ඇත්තන් අතර ප්‍රධාන වූ බුදුරදුන් දුටු මම; කමැඬලාව ද වැහිරි සිවුර ද පැන් කෙණ්ඩිය ද පසෙක තබා අඳුන් දිවි සම ඒකාංශ කර පොරවා උන්වහන්සේට ස්තූති කළෙමි.

“මහා මුනීන්වහන්ස! මෝහ ජාලයෙන් අවුල් වූ ගණදුර නසමින් ඥානාලෝකය දක්වා සසර සයුරින් එතෙර වූහ.
නිරුත්තර වූ තථාගතයන් වහන්ස! සියලු සත්ත්‍වයන් සහිත මේ ලෝකයා සසරින් ගොඩලනු මැනවි. ලෝකය මුළුල්ලෙහිම ඔබවහන්සේගේ නුවණ පිළිබඳ උපමාවක් නම් නැත.
ඒ අනූපම වූ ඥානයෙන් සර්වඥ වූ ඔබ වහන්සේ “බුද්ධ” නම් වන සේක. මහාවීරයන් වහන්ස! ආවරණ නොමැති ඒ සර්වඥතා ඥානයට මම වඳින්නෙමි.”
මීට කල්ප ලක්‍ෂයකට පෙර දී මම ඒ පදුමුත්තර බුදුපියාණන් වහන්සේට ස්තූති කළෙම් ද ඒ පින හේතුවෙන් දුගතියකට නොගියෙමි. බුදුනුවණ පැසසීමේ විපාකය මෙබඳුය.
දැන් මම සියළු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනය ඉටුකළෙමි.”
රහත් බවට පත් වූ යසදත්ත තෙරුන් වහන්සේ සිය රහත් බව ප්‍රකාශ කරමින් මෙම ගාථාවන්ම නැවත වදාළ සේක.
**“උපසම්පදා ච මෙ ලද්ධා”** යනාදී ගාථා ආයුෂ්මත් සෝණ කුටිකණ්ණ තෙරුන් වහන්සේ විසින් වදාරණ ලදි. එම ගාථාවල උපත කෙසේ සිදුවීද? උන්වහන්සේ ද පෙර **පදුමුත්තර **බුදුරජාණන් වහන්සේ පහළ වූ සමයෙහි හංසවතී නුවර මහත් සම්පත් ඇති සිටුවරයෙක් ව මහත් වූ ඉසුරු සම්පත් විඳිමින් සැප වින්දේය. ඔහු දිනක් ලක්‍ෂයක් මහරහතුන් පිරිවරා මහත් වූ බුද්ධ ලීලාවෙන්, මහත් වූ බුද්ධානුභාවයෙන් නුවරට වැඩමවන ශාස්තෲන් වහන්සේ දුටුවේය. එම දර්ශනයෙන් පැහැදුණු සිතැති ඔහු බුද්ධ ප්‍රමුඛ මහා සංඝරත්නයට වැඳගෙන සිටියේය. පසුබත් කල උපාසකවරුන් සමග විහාරයට ගිය හෙතෙම ශාස්තෲන් වහන්සේ වෙතින් ධර්ම ශ්‍රවණය කළේය. එසේ බණ අසන විට ශාස්තෲන් වහන්සේ එක් භික්‍ෂු නමක් මිහිරි කටහඬ ඇති භික්‍ෂූන්ගෙන් අග්‍රස්ථානයට පත් කළ සේක. ඒ දුටු සිටුතුමා ද එම තනතුර පතමින් මහදන් දී අධිෂ්ඨාන කරගත්තේය. ශාස්තෲන් වහන්සේ ඔහුගේ සිතැඟි දැන, එය ඉටුවන බව දුටුසේක්; “මෙතෙම අනාගත ගෞතම බුද්ධ ශාසනයේ දී මිහිරි කටහඬ ඇති භික්‍ෂූන්ගෙන් අග්‍රවන්නේය”යි විවරණ දුන් සේක.
දිවි ඇතිතාක් පින්දහම් සිදුකළ හෙතෙම, එපින් බෙලෙන් කාමසුගතීන්හි සැප විඳිමින් සැරිසරා පැමිණ, **විපස්සි** භාග්‍යවතුන් වහන්සේගේ සසුනේ පැවිදි භූමියට පත්ව, වත් පිළිවෙත් පුරනුයේ දිනක් එක් භික්‍ෂුවකගේ සිවුරක් මසා දුන්නේය. නැවත බුද්ධශූන්‍ය වූ ලොවෙහි බරණැස් නුවර රෙදි වියන්නෙක්ව උපන් ඔහු, පසේ බුදුවරයෙකුට දිරාගිය කොණවල් බැහිරලා ගැළපූ සිවුරක් පූජා කළේය. මෙසේ ඒ ඒ භවයෙහි පින්දහම් රැස්කරගත් ඔහු; මේ බුද්ධෝත්පාද කාලයේ දී අවන්ති රට කුරරඝරයේ මහා ධනවත් සිටු පුතෙක් ව උපන්නේය. **“සෝණ”** යන නමින් ප්‍රකට වූ ඔහුට, කෝටියක් අගනා කුණ්ඩලාභරණයක් දැරු බැවින් **“කොටිකණ්ණ”** යැයි කිවයුතු තැන “කුටිකණ්ණ” යැයි වහරන ලදි.
අනුපිළිවෙලින් වැඩුණු සෝණ කුටිකණ්ණ කුමරු, මනාව පවුල් රක්‍ෂණයෙහි යෙදුණේය. ආයුෂ්මත් මහා කච්චාන රහතන් වහන්සේ කුරර ඝරයෙහි පැවති පර්වත විහාරයේ විසූ බැවින් උන්වහන්සේගෙන් දහම් අසා සරණ සිල්හි පිහිටි සෝණකුමරු නිති සිවුපස දානයෙන් උන්වහන්සේ පිදුවේය. ඊට පසු කාලයක සසර බිය දැක හටගත් සංවේග ඇති ඔහු තෙරුන් ළඟ පැවිදි විය. ඉතා අමාරුවෙන්, දුක්විඳ දසවර්ග සංඝයා රැස්කරවාගත් සෝණ තෙරණුවෝ උපසම්පදාව ලබාගත්හ. කිහිප දිනක් ආචාර්යයන් වහන්සේ ළඟ විසූ සෝණ හිමියෝ ගුරු අවසරය ලැබ, ශාස්තෲන් වහන්සේට වැඳීම සඳහා සැවැත් නුවරට පැමිණියහ. ශාස්තෲන් වහන්සේ සමග එක ගඳකිළියෙහි විසීමට අවසර ලද උන්වහන්සේ, ඉතා අලුයම් කාලයෙහි අට්ඨක වර්ගයේ (සුත්ත නිපාත) සූත්‍ර දහසය ම මධුර ස්වරයෙන් ගායනා කළහ. එය ඇසූ භාග්‍යවතුන් වහන්සේ සාධුකාර දී වදාරන ලද; **“දිසවා ආදීනවං ලොකෙ”** යනාදී උදාන ගාථාව අවසන විදසුන් වැඩූ සෝණ හිමියෝ රහත් වූහ. උන්වහන්සේ අපදාන පාළියේදී මෙසේ වදාළහ.
“එකල්හි ලෝකයාගේ පූජාවන් පිළිගැනීමට යෝග්‍ය වූ පදුමුත්තර බුදුරජාණන් වහන්සේ රහතුන් ලක්‍ෂයක් පිරිවරාගෙන නුවරට වැඩම කළ සේක.
තාදී ගුණ ඇති උපශාන්ත වූ උන්වහන්සේ නුවරට පිවිසෙන කල්හි රත්නයෝ තමාම බැබළුණහ. එකෙණෙහිම මහා ඝෝෂාවක් ද ඇති විය.
නගරයට පිවිසෙන බුදුරජාණන් වහන්සේ ඉදිරියෙහි බුද්ධානුභාවයෙන් නොගැසූ බෙර ස්වයංවම නාද විය. වීණා ද තමාම වැයුණේය.
මහාමුනි වූ පදුමුත්තර බුද්ධ ශ්‍රේෂ්ඨයන් වහන්සේ නොදකිමි. මේ ප්‍රාතිහාර්ය දැක උන්වහන්සේ කෙරෙහි සිත පැහැද වූයෙමි.
“බුදුරජාණෝ ඉතා අසිරිමත් යහ. ධර්මය ආශ්චර්යජනකය. අපගේ ශාස්තෲ සම්පත්තිය ද ආශ්චර්යය. අචේතනික වූ ගායන වාදන භාණ්ඩ ස්වයංවම නාද විය.”
මෙසේ මීට කල්ප ලක්‍ෂයකට පෙර දී යම් බුද්ධ සංඥාවක් ලැබුවෙම් ද එතැන් පටන් දුගතියක නූපන්නෙමි. බුද්ධ සංඥාවේ විපාක මෙබඳුය.
දැන් මම සියළු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනය ඉටුකළෙමි.”
රහත් බවට පත් වූ උන්වහන්සේ, තමාගේ උපාධ්‍යායන් වහන්සේ වදාළ අයුරින්ම ප්‍රත්‍යන්ත ජනපදයන්හිදි විනයධර භික්‍ෂුවක් පස්වැනි වූ සංඝයාගෙන් උපසම්පදාව ලැබීම ද දිනපතා නෑම ද සම් ඇතිරිළි ද පට කිහිපයක් ඇති පාවහන් දැරීමද අමතර සිවුරු ඉවසීම ද යන පංචවරය ඉල්ලා, භාග්‍යවතුන් වහන්සේගේ අනුමැතිය ලබාගත්හ. එසේ අනුමැතිය ලබාගෙන නැවතත් පෙර තමා සිටි තැනට වැඩම කළ සෝණ කුටිකණ්ණ හිමියෝ මේ බව තම උපාධ්‍යායන් වහන්සේට දැනුම් දුන්හ. මේ දැක්වූයේ ඉතා සංක්‍ෂිප්ත වශයෙනි. විස්තර වශයෙන් උදානට්ඨකථාවේ පැමිණි අයුරින් දතයුතුයි. අංගුත්තරට්ඨකථාවෙහි වනාහී “උපසපන්වීමෙන් අනතුරුව සිය උපාධ්‍යායන් වහන්සේ ළඟදීම කමටහන් ගෙන, විදසුන් වඩා රහත් වූයේය”යි කියැවේ.
ඊට පසුකාලයකදී විමුක්ති සුවය විඳිමින් වැඩවසන උන්වහන්සේ තමාගේ පිළිවෙත් මඟ දෙස නැවත හැරී බලා හටගත් සතුටින් ප්‍රීතිය පහළකිරීම් වශයෙන් මේ ගාථා පහ වදාළහ.

එහි **“උපසම්පදාච මෙ ලද්ධා”** යම් ඒ උපසම්පදාවක් ඉතා දුකසේ දස නමක් වූ මහා සංඝරත්නය රැස්කරවා තමා විසින් ලබන ලද ඒ උපසම්පදාවත්, ප්‍රත්‍යන්ත ජනපදයන්හිදී විනයධර තෙරනමක් සහිත පස්නමක් වූ මහා සංඝයාගෙන් යම් උපසම්පදාවක් කිරීමට බුද්ධානුමැතිය ලබන ලද ද ඒ උපසම්පදාවත් යන දෙකම මෙහිදී අදහස් වේ. “ච” ශබ්දය සමුච්චාර්ථයේ නිපාතයකි. ඉන් සෝණකුටිකණ්ණ හිමියන් ශාස්තෲන් වහන්සේ වෙතින් ලබාගත් සෙසු වරප්‍රසාද අදහස් කරයි. **“විමුත්තො චම්හි අනාසංවා”** ආර්ය මාර්ගයේ ගමන් කිරීමෙන් සියලු කෙලෙස් වස්තූන්ගෙන් මිදුණෙම් වෙමි. එසේම කාමාදී ආශ්‍රවයන්ගෙන් ද මිදුණෙමි. **“සොච මෙ භගවා දිට්ඨො”** යම් අර්ථයක් සඳහා අවන්ති රටේ සිට මම සැවැත්නුවරට ගියෙම් ද පෙර නොදුටු නොවිරූ ඒ භාග්‍යවතුන් වහන්සේ ම විසින් දක්නා ලද්දෙමි. **“විහාරෙ ච සහාවසිං”** හුදෙක් මම ඒ භාග්‍යවතුන් වහන්සේ දැකීම පමණක් නොලැබූවෙමි. උන්වහන්සේ දැකීමත්, කථාබහ කිරීමත් මෙන්ම කරුණු සලකා බැලූ ශාස්තෲන් වහන්සේ සමඟ එක කුටියෙහි විසීමද මම ලැබුවෙමි. **“විහාරෙ”** යනු ඇතමෙක් විහාරය සමීපයෙහි යැයි කියති.
**“බහුදෙවරත්තිං”** රෑ පළමුයාමය භික්‍ෂූන්ට දහම් දෙසීම් වශයෙන් ද කමටහන් පිරිසිදු කරදීම් වශයෙන් ද මැද යාමය දෙව් බමුණන්ගේ සැක සිඳීම් වශයෙන් ද ගත කළ භාග්‍යවතුන් වහන්සේ රෑ බොහෝ වේලාවක් එළිමහනෙහි කල් යැවූ සේක. වැඩසිටි සේක. **“විහාර කුසලො”,** දිව්‍ය බ්‍රහ්මාදී උසස් පැවතුම්හි, ආර්ය විහාරණයන්හි යන සිවු වාසයෙහි දක්‍ෂ වූ **“විහාරං පාවිසි”** බුදුපියාණන් වහන්සේ බොහෝ වේලාවක් හිඳීම්, සක්මන් කිරීම් ආදියෙන් උපන් වෙහෙස දුරුකරගනු සඳහා ගඳකිළියට පිවිසි සේක.
**“සන්‍ථරිත්‍වාන සංඝාටිං සෙය්‍යං කප්පෙසි”** සඟල සිවුර හතරට නවා පැනවූ සයනයෙහි සැතපුණු සේක. එනිසා කියන ලදි. – “දුරුකළ භය හා භයවන අරමුණු ඇති ගෞතමයන් වහන්සේ ගල් ගුහාවක වෙසෙන සිංහයකු මෙන් සැතපුණු සේක.” යනුවෙන් කියන ලදි. එහි **“ගොතමො”** යනුවෙන් භාග්‍යවතුන් වහන්සේට ගෝත්‍රයෙන් ආමන්ත්‍රණය කරයි. **“සීහො සෙලගුහායං වා”,** “ගල් පර්වතයක වූ ගුහාවක වෙසෙන සිවුපාවුන්ගේ රජ වූ සිංහයා පිරුණු තේජසින් දුරුකළ භය හා භයවන අරමුණු ඇතිව දකුණු ඇළයෙන් පයින් පය පැහැර නිදන්නේ ද එමෙන් සිත් තැතිගැනීම්, ලොමුඩැහැගැනීම්, තැතිගැනීම් ආදී කෙලෙසුන් සම්පූර්ණ සිඳ දැමූ බැවින් ප්‍රහීණ වූ භය හා සයවන අරමුණු ඇති ගෞතම නම් භාග්‍යවතුන් වහන්සේ සැතපුණු සේක” යන අර්ථයයි.
**“තතො”** පසුව. සිංහ සෙය්‍යාවෙන් සැතපී සිට ඉන් නැගිට සිටි භාග්‍යවතුන් වහන්සේ විසින් මහණ! නුඹට ධර්මය පැවසීමට වැටහේවා”යි ආරාධනා කරන ලද්දේ. **“කල්‍යාණ වාක්කරණො”** මිහිරි කටහඬ ඇති, මිහිරි ලක්‍ෂණයයෙන් අනූන වදන් ඇතිව **“සොණො අභාසි සද්ධම්මං”** සොළොසක් වූ අට්ඨක වර්ගයේ සූත්‍ර සෝණ කුටිකණ්ණ තෙරණුවෝ සම්මා සම්බුද්ධ වූ භාග්‍යවතුන් වහන්සේ ඉදිරියෙහි සිට වදාළහ. තෙරණුවෝ මේ ගාථාවේදී තමා අනිකකු මෙන් දක්වති.
**“පඤ්චක්ඛන්‍ධෙ පරිඤ්ඤාය”** පඤ්ච උපාදානස්කන්ධය ත්‍රිවිධ පරිඥාවන්ගෙන් පිරිසිඳ දැන, එය දැනගැනීම් වශයෙන් ම ආර්ය අෂ්ටාංගික මාර්ගය වඩා පරම ශාන්ති දායක වූ නිර්වාණයට පැමිණියෙමි. නිවන් අවබෝධ කර ගත්තෙමි. දැන් අනාශ්‍රවයෙක්මි වෙසෙමි. එනිසාම දැන් පිරිනිවෙන්නෙමි. අනුපාදිසේස නිර්වාණ ධාතුවට සමවදින්නෙමි.
**“යො වෙ ගරූනං”** යනු ආයුෂ්මත් **කෝසිය** තෙරුන් වහන්සේගේ ගාථාවන්ය. එහි උපත කෙසේ ද? උන්වහන්සේ ද පෙර බුදුවරුන් හමුවෙහි කළ ප්‍රාර්ථනා ඇතිව ඒ ඒ භවයේදී සසරින් මිදීම පිණිස කුසල් දහම් රැස්කරමින් පැමිණ, **විපස්සි** භාග්‍යවතුන් වහන්සේගේ කාලයේ දී කුලවත් ගෙයක උපන්හ. නුවණැති බවට පත්වූ ඒ සිටුකුමරු දිනක් ශාස්තෲන් වහන්සේ දැකීමෙන් හටගත් පහන් සිත් ඇතිව, උන්වහන්සේට උක් කඬක් දුන්නේය. ඒ පින්කමේ විපාක වශයෙන් හෙතෙම දෙව් මිනිස් දෙගතියෙහි සැරිසරා අවුත්, මේ බුද්ධෝත්පාද කාලයේ දී මගධ රට බමුණු කුලයක උපන්නේ ය. ඔහුට **කෝසිය** යන නම ගෝත්‍ර වශයෙන් ලැබුණේය. නුවණැති බවට පත් කෝසිය බමුණා නිතරම ආයුෂ්මත් ධර්ම සේනාපතීන් වහන්සේ ඇසුරු කළේය. වෙත පැමිණ බණ අසයි. සාකච්ඡා කරයි. උන්වහන්සේ නිසා සසුනේ පැහැදි ඒ බමුණා උපන් ශ්‍රද්ධාවෙන් පැවිදිව කමටහන් ගෙන, ඒ අනුව ක්‍රියා කරනුයේ නොබෝ දිනකින්ම රහත් විය. අපදාන පාළියේ දී කෝසිය තෙරණුවෝ මෙසේ වදාළහ.
“මම පෙර බන්‍ධුමතී නුවර දොරටුපාලකයෙක් වූයෙමි. සියලු දහම්හි පරතෙර දුටුවා වූ ඒ කෙලෙස් දුරලූ බුදුරජාණන් වහන්සේ දුටුවෙමි.
උක් දණ්ඩක් ගෙන උන්වහන්සේ වෙත පැමිණි මම එය ශාස්තෲන් වහන්සේට පිදුවෙමි.
මීට කල්ප අනූ එකකට පෙරදී යම් උක් දඬු දානයක් පැවැත්වූයෙම් ද එහි විපාක වශයෙන් මම දුගතියක නූපන්නෙමි. උක් දඬු දානයේ විපාක මෙබඳුය.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටු කළෙමි.
රහත් බවට පත් වූ උන්වහන්සේ තමා ලද සම්පත් පිළිබඳව නැවත හැරී බලා ගුරුවරුන්ගෙන් ඇසුරත් සත්පුරුෂ ආශ්‍රයත් ප්‍රශංසාවට ලක්කරමින් මේ ගාථා පහ වදාළහ.

එහි **“යො”** ක්‍ෂත්‍රියාදී සිවුපිරිසෙන් යම් කිසිවෙක්. **“වෙ”** ඒකාන්තයෙන්. **“ගරූනං”** සීලාදී ගරු කටයුතු ගුණයන්ගෙන් යුතු පඬුවරුන්ගේ. **“වචනඤ්ඤෑ”** ඔවුන්ගේ අනුශාසනා මනාව දැන, එහි පිහිටා පිළිපැදීමෙන් ප්‍රතිඵල ලබන බව දන්නා. **“ධීරො”** ධෛර්ය, උත්සාහයෙන් යුතු. **“වසෙ ච තම්හි ජනයෙථ පෙමං”** ඒ ගුරුවරුන්ගේ වචනයෙහි, අවවාදයෙහි පිිහිටා ඒ අනුව වෙසෙන්නේ ය. පිළිපදින්නේ ය. “මේ ජාති ආදී දුක් කෙළවර කළ යුතුය” යන අවවාදය අසා එහි ප්‍රේමය, ගෞරවය උපදවන්නේ ය. මෙසේ ගරුකටයුත්තන්ටත්, ඔවුන්ගේ ගරු කටයුතු වචනයන්ටත් යන දෙකටම ප්‍රේම කරන, ගරු කරන ධෛර්යවත් වූවෙකු වීමි.” යනුවෙන් අර්ථ ගත යුතුයි. “සො” යනු ගුරුවරුන්ගේ වචන දන්නා වූ, පිළිගන්නා වූ ධෛර්යවත් වූ පුද්ගලයා එසේ ක්‍රියා කිරීමෙන්, ඒ වදන් අනුව පිළිපැදීමෙන් භක්තිමත් පුද්ගලයෙක් වේ. සිය දිවි ගියද ඊට පටහැනි වූ ක්‍රියාවක් නොකරන හෙයින් “පණ්ඩිත” නම් වේ. **“ඤත්‍වා ච ධම්මෙසු විසෙසි අස්ස”** එසේ පිළිපැදීමෙන්, එම ප්‍රතිපත්තියෙන් චතුරාර්ය සත්‍ය ධර්මයන් දැනගෙන අවබෝධ කළ නිසාත්, ලෞකික ලෝකෝත්තර ධර්මයන්හි විද්‍යාමානවීම් වශයෙන් ත්‍රිවිද්‍යාලාභියෙක්, ෂඩ් අභිඥාලාභියෙක්, පටිසම්භිදාවන්ට පත්වූවෙක් යනුවෙන් විශේෂාධිගමයන්ට පත්වූයෙමි.
**“යං”** යම් පුද්ගලයෙක්. ප්‍රතිපත්තියට අනතුරක් කරන බැවින් **“ආපදා”** ආපදාවෝ යැයි ලබන ලද ව්‍යවහාර ඇති, සීතල උණුසුම සාපිපාසාදී ප්‍රකට උපද්‍රව මෙන්ම රාගාදී සැඟවුණු උපද්‍රව ද බලවත්ව, ඉතා මහත්ව පැමිණියත්, ඊට වහල්ව නොකැළඹී කිසිසේත්ම නොසැලෙමි. කම්පා නොවෙමි. කුමක් නිසාද? **“පටිසංඛයන්තං”** නුවණින් විමසා බලනුයේ, නුවණින් විමසා බැලීමෙහි යෙදුනේ. **“සො”** යමෙක් ඉතා දැඩි වූ ආපදාවන්ගෙන් පවා නොමැඬලිය හැකිවේද ඔහු වීර්යවන්තයෙකි. ධෛර්යවන්තයෙකි. දැඩි පරාක්‍රම වීර්ය ඇත්තෙකි. ඉතිරි නොවූ කෙලෙස් පක්‍ෂය ඇති ඔහු කෙලෙස් අභිභවනය කිරීමේ ප්‍රඥා බලයෙන් යුතු වූ බැවින් “පණ්ඩිත” නම් වේ. එසේම වන්නෙමි. **“ඤත්‍වා ච ධම්මෙසු විසෙසි අස්ස”** මෙහි අරුත් ඉහතින් කියූ පරිදිම දත යුතුයි.
**“සමුද්දොව ඨිතො”** මුහුද මෙන් ස්ථිර, අකම්පිත ස්වභාවයෙහි පිහිටි, අසූහාර දහසක් යොදුන් ගැඹුරැති, මහමෙර පාමුල පිිහිටි මහා සමුද්‍රය අට දිසාවෙන් නැගි ස්වාභාවික සුළඟින් කම්පා නොවී සිටියි. නොකැළඹේ. ඉතා ගැඹුරුය. මෙසේම කෙලෙස් වාතයෙන් ද, අන්‍ය තීර්ථකවාදයන්ගෙන් ද, කම්පා නොවී සිටින, තණ්හා ඇලීම් රහිත වූ, ගැඹුරු වූ, නොරැස්කළ ඥාන සම්භාර ධර්මයෙන් යුතු, නොගැලුණු, නිපුණවූ, සියුම් වූ, සත්‍ය ප්‍රනීත්‍ය සමුත්පාදා දී අර්ථය අවබෝධ කරගැනීමෙන් ගැඹුරු ප්‍රඥාව ඇත්තා වූ, නිපුණ වූ සියුම් අර්ථ දකින්නා වූ ඒ උතුම් පුද්ගලයා කෙලෙස්වලින් දේවමාරාදී කිසිකෙනෙකුන් විසින් හෝ පැහැරගත නොහැකි බැවින් **“අසංහාරිය”** නම් වේ. එම අර්ථය නිසාම පණ්ඩිත නාමය ද ඔහුට යෙදේ. සෙසු පදයන්ගේ අර්ථ ඉතා ප්‍රකටය.
**“බහුස්සුතො”** පරියාප්ති ශ්‍රී සද්ධර්මය බොහෝ කොට ඇසීම් පිරීම් වශයෙන් බහුශ්‍රැත නම් වේ. සූත්‍ර ගෙය්‍ය යනාදී නවාංග සත්‍ථු ශාසනය බොහෝ කොට අසන ලද තැනැත්තා බහුශ්‍රැතයායි. ඔහුට ධර්මය රන් බඳුනක දැමූ සිංහ තෙල් මෙන් නොනසමින්, අගය අඩු නොකරමින්ම දරනුයේ **“ධම්මධර”** නම් වේ. නව ලොවුතුරු දහමට අනුධර්ම වූ, අනුව හැසිරෙන්නා ව, ඇසූ පරිදි උගත් පරිදි ධර්මයේ අර්ථ දැනගෙන ධර්මය දැනගෙන හැසිරෙන්නා වූ පුද්ගලයා නවලෝකෝත්තර ශ්‍රී සද්ධර්මයට අනුරූප ධර්ම වූ පූර්වභාග ප්‍රතිපදාව නම් වූ චතුපාරිශුද්ධි ශීලය, ධූතාංග, අසභ කමටහන් ආදියෙහි හැසිරෙයි. එය මනාව අවබෝධ කරගනියි. ධර්මය අනුව හැසිරෙන්නෙකු වේ. අද අදම මේ දහම අවබෝධ කරගනිමියි කැමතිව, එය පතමින් හැසිරෙයි. මෙබඳු පුද්ගලයා **“පණ්ඩිතො”** පඬිවරයෙකි. යම් ගුරුවරයෙකු ඇසුරු කිරීමෙන් ඒ පුද්ගලයා බහුශ්‍රැත, ධර්මධර, ධර්මානුධර්මයෙහි නියුක්ත පුද්ගලයෙක් වේද ඒ ගුරුවරයා ද එලෙසින්ම පණ්ඩිතයෙකි. ධර්මධරයෙකි. අනුධර්මචාරියෙකි. ගුරුවරයාට සමාන වූ බැවින් ද පණ්ඩිත නම් වේ. ප්‍රතිපත්තියෙන් සමාන බැවින් ඒ ගුරුවරයා මෙන්ම දහම දැන ඒ දහමෙහි විශේෂඥයෙක් වන්නෙමි. මෙහි අර්ථ ඉහත කියන ලදි.
අවසන් ගාථාවේ **“අත්‍ථඤ්ච සො ජානාති භාසිතස්ස”** ඒ පුද්ගලයා සම්මා සම්බුදුරජාණන් වහන්සේ විසින් දෙසන ලද පර්යාප්ති ශ්‍රී සද්ධර්මයේ අර්ථ දනියි. දැනගත්තේ ද මේ ශීලයයි. මේ සමාධියයි. මේ ප්‍රඥාවයි යනුවෙන් ඒ ඒ තැන කියන ලද අර්ථය දැන එසේ ක්‍රියා කරයි. ශාස්තෲන් වහන්සේගෙන් අනුශාසනා ලද පරිදිම පිළිපදියි. **“අත්‍ථන්තරො නාම සහොති පණ්ඩිතො”** ඒ මෙබඳු වූ පුද්ගලයා **“අත්‍ථන්තර”** නම් වේ. අභිවෘද්ධියට හේතු වූ සීලාදී ධර්මයන්ගේ අර්ථය දැනගැනීම් පමණකින්ම එය උපනිශ්‍රය (මූලාධාර) කරගෙන පණ්ඩිතයෙක් වේ. සෙසු පදයන්ගේ අර්ථ කියන ලද්දේමය.
“මෙහි දී පළමු ගාථාවෙන් **“යො වෙ ගරූනං”** ආදී වශයෙන් ශ්‍රද්ධාව මූලාධාර වීමෙන් ලබන ගුණ විශේෂ පැවසුණි. දෙවන ගාථාවෙන් **“ආපදා”** ආදී වශයෙන් වීර්ය මූලාධාර වීමෙන් ලබන ගුණ විශේෂ පවසන ලදි. තෙවන ගාථාවෙන් **“යො වෙ සමුද්දොව ඨිතො”** ආදී වශයෙන් සමාධිය මූලාධාර වී ගුණ විශේෂ උපන් බව කියයි. සතරවන ගාථාවෙන් **“යො බහුස්සුතො”** ආදී වශයෙන් සතිය මූලාධාර වී ගුණවිශේෂ උපන් බව කියයි. පස්වන ගාථාවෙන් **“අත්‍ථඤ්ච යො ජානාතී”** ආදී වශයෙන් ප්‍රඥාව මූලාධාර වීමෙන් ගුණ විශේෂ ඇති වූ බව කියැවේ” යැයි දත යුතුයි.
6. ඡක්කනිපාතය
සයවන නිපාතයේ **“දිස්වාන පාටිහීරානි”** ආයුෂ්මත් උරුවේල කාශ්‍යප තෙරුන් වහන්සේගේ ගාථාවන්ය. එහි උපත කෙසේ සිදුවී ද? උන්වහන්සේ ද පෙර බුදුවරු හමුවෙහි කළ ප්‍රාර්ථනා ඇතිව සසරින් මිදීම සඳහා කුසල් දහම් රැස් කරන්නාහු, පදුමුත්තර භාග්‍යවතුන් වහන්සේගේ සමයේදී කුලගෙයක උපන්හ. වැඩිවියට පත් ඒ සිටුතුමා ශාස්තෲන් වහන්සේගෙන් නිතරම බණ අසයි. දිනක් ශාස්තෲන් වහන්සේ එක් භික්‍ෂුවක් මහත් වූ පිරිස් ඇත්තන්ගෙන් අග්‍රභාවයට පත්කළ සේක. එය දුටු සිටුතුමාද ඒ තනතුර පතා මහදන් පවත්වා අධිෂ්ඨානයක් කළේය. භාග්‍යවතුන් වහන්සේගේ ඔහුගේ ඊළඟ හේතු සම්පත් දැක, “මෙතෙම අනාගතයේ ගෞතම බුදු සසුනේ දී මහ පිරිස් ඇත්තවුන්ගෙන් අග්‍රවන්නේය”යි විවරණ දුන් සේක.
දිවි ඇතිතාක් පින්දහම් කළ හෙතෙම ඉන් චුතව දෙව් මිනිසුන් අතර සැරිසරා අවුත්, මෙයින් කල්ප අනූ දෙකකට පෙර දී ඵුස්ස නම් බුදුරජාණන් වහන්සේගේ පියාට දාව වෙනත් මවුකුසක බාල සොහොයුරෙක්ව උපන්නේය. ඔහුට තවත් බාල සහෝදරයෝ දෙදෙනෙක් වූහ. මේ තිදෙනාම බුද්ධ ප්‍රමුඛ මහා සංඝරත්නයට ඉතා උතුම් වූ පූජාවන්ගෙන් පූජාකරමින් දිවි ඇතිතාක් පින්දහම් සිදුකළහ. ඒ කුසල් බලයෙන් දෙව් මිනිස් දෙගතියේ සැරිසැරූ ඒ තිදෙන අප භාග්‍යවතුන් වහන්සේ පහළවීමට පෙරදී ම බරණැස බමුණු කුලයක සොහොයුරන්ව ඉපිද අනුපිළිවෙලින් වැඩුනාහ. උපන් ගෝත්‍ර නාම වශයෙන් ඔවුන් තිදෙනාම **“කස්සප”** නාමයෙන් හැඳින්විණි. වැඩිවියට පත් ඔවුහු ත්‍රිවේදය උගත්හ. ඔවුන්ගෙන් වැඩිමලාට තරුණයෝ පන්සීයක් පිරිවර වූහ. දෙවැනියාට පිරිවර තුන්සීයකි. තෙවැනියාට පිරිවර දෙසීයකි. තමන් හදාළ වේද ග්‍රන්ථයන්හි සාරයක් නොදුටු ඔවුහු මෙලොවම විඳිය යුතු සැප කැමතිව පැවිදිවූහ. ඒ තිදෙනාගෙන් වැඩිමල් සෝයුරා තම පිරිවර සමග උරුවෙල් ජනපදයට ගොස් සෘෂි ප්‍රව්‍රජ්‍යාවෙන් පැවිදිව **උරුවේල කාශ්‍යප** නාමයෙන් ප්‍රකට විය. දෙවැනියා මහාගංගාව හැරී යන නදී වංකයක පැවිදිව හුන් බැවින් **නදී කාශ්‍යප** නමින් ප්‍රකට විය. ගයාවෙහි පැවිදි වී සිය පිරිස සමග සිටි බාල සෝයුරා **ගයා කාශ්‍යප** නම් විය.
මෙසේ ඒ ඒ තැන ඔවුහු සෘෂි ප්‍රව්‍රජ්‍යාවෙන් පැවිදිව ඒ ඒ තැන විසූහ. මෙසේ වෙසෙමින් බොහෝ කලක් ගතවූ පසුව අපගේ බෝධිසත්වයෝ මහබිනික්මන් කොට, අවබෝධ කරගත් සර්වඥ ඤාණ ඇතිව, අනුපිළිවෙලින් පැවැත් වූ දම්සක් පැවතුම් දෙසුම් ඇතිව, පස්වග මහණුන් අර්හත් ඵලයෙහිි පිහිටුවා, යස ප්‍රධාන පනස් පහක් වූ යහලු පිරිස හික්මවා ලොව ප්‍රථම රහත් සැටනම ඇතිකරවා “මහණෙනි! දහම් චාරිකාවෙහි හැසිරෙවු” යනුවෙන් ඔවුන් පිටත් කර යැවූහ. ඉන්පසුව බුදුපියාණන් වහන්සේ භද්‍රවර්ගිය කුමාරවරුන් හික්මවා ඔවුන් ද සදහම් චාරිකාවෙහි පිටත්කර යවා, උරුවේල කාශ්‍යප වසන තැනට වැඩමවා රාත්‍රී වාසය සඳහා ගිනිහල් ගෙට වැඩ එහිදී නාගදමනාදියෙන් ප්‍රාතිහාර්ය තුන්දහස් පන්සීයක් දැක්වූහ. මෙසේ පිරිවර සහිතව උරුවෙල් කසුප් තවුසා දමනය කර පැවිදි කරවූ භාග්‍යවතුන් වහන්සේ වෙත සෙසු දෙසොහොයුරෝ ද සිය පිරිස සමග පැමිණ පැවිදි වූහ. ඒ සියලු දෙනම ඒහිභික්‍ෂු මහණ උපසම්පදාව ලැබූහ.
ඒ සිය දහසකට වැඩි වූ පිරිස සමග ගයා ශීර්ෂයට වැඩම කළ ශාස්තෲන් වහන්සේ එහිදී ආදිත්ත පරියාය සූත්‍රය දේශනා කළ සේක. ඒ සැමදෙනා වහන්සේම ඒ සූත්‍රදේශනාවසානයේදී රහත් වූහ. අපදාන පාළියේදී උරුවේල කාශ්‍යප තෙරණුවෝ මෙසේ වදාළහ.
“පසැස් ඇති, සියලු ලෝකයන් තත් වූ පරිදි දැනගන්නා වූ පස්මරුන් දිනූ පදුමුත්තර බුදුරජාණෝ මීට කල්ප ලක්‍ෂයකට පෙර ලොව පහළ වූහ.
සියලු සත්ත්‍වයන්ට අවවාද දෙන, දහම් අවබෝධ කරවන, සත්ත්‍වයන් සසරින් එතෙර කරවන, දම් දෙසුමෙහි දක්‍ෂ වූ බුදුරජාණෝ බොහෝ ජනයා සසරින් එතෙර කරවූහ.
සියලු සත්නට අනුකම්පා කරන කාරුණික වූ අන්‍යයන්ගේ යහපත කැමති උන්වහන්සේ තමා වෙත පැමිණි සියලු තීර්ථකයන් සරණ සිල්හි පිිහිටවූහ.
මෙසේ ඒ කාලය තීර්ථකයන්ගෙන් හිස් වූ නිරවුල් වූ තාදී ගුණ ඇති පඤ්ච වශීතාවයෙන් යුතු රහතුන්ගෙන් පිරුණු සමයක් විය.
උන්වහන්සේගේ උස රියන් පනස් අටකි. රන් ඇගෑයක් වැන්න. දෙතිස් මහ පුරිස් ලකුණින් හෙබි සේක.
එකල මිනිසුන්ගේ ආයුෂ අවුරුදු ලක්‍ෂයකි. එපමණ කල් වැඩහුන් ඒ සර්වඥයන් වහන්සේ ජන සමූහයා සසරින් එතෙර කරවූ සේක.
එකල මම හංසවතී නුවර යහපත් යැයි සමාජය පිළිගත් බ්‍රාහ්මණයෙක් වූයෙම්, ඒ භාග්‍යවතුන් වහන්සේ වෙත පැමිණ දහම් ඇසුවෙමි.
එකල මම මහත් පිරිස් ඇත්තන් අතරින් අග්‍ර වූ තෙරනමක් අග තනතුරු ලබනු දුටුවෙමි. සතුටු වූ මම බමුණන් දහසක් පිරිවරාගෙන’වුත් ආරාධනා කොට බුදුන් ප්‍රමුඛ මහා සංඝරත්නයට මහ දන් පැවැත්වූයෙමි. ඉන්පසු වැඳගෙන මෙවදන් පැවසුවෙමි.


“වීරයන් වහන්ස, මවිසින් ඔබවහන්සේට සැදැහැයෙන් කළ පූජා සත්කාර නම් අධිකාර ගුණ හේතුවෙන් ඒ ඒ උපනුපන් ජාතියෙහි දී මා හට මහ පිරිස් ඇතිවේවා.”
එය ඇසූ ශාස්තෲන් වහන්සේ මේඝ ගර්ජනාවක් බඳු මනා වූ ගැඹුරු ස්වර ඇති කුර කෙවිල්ලකට බඳු කටහඬින් මුළු පිරිස අමතා මෙසේ වදාළහ.
“රන්වන් වූ මහත් බාහු ඇති, පියුමකට බඳු මුහුණ හා ඇස් ඇති, ඌර්ධ රෝමයක් ඇති, ප්‍රීතියෙන් මාගේ ගුණයන්හි සැදැහැවත් වූ මේ බමුණා දෙස බලවු.
මෙතෙම මහ පිරිස් ඇත්තන්ට අගතැන්පත් වූ සිංහඝෝෂ නම් භික්‍ෂුහුගේ තනතුර පතයි. මතුමත්තෙහි ඔහුගේ පැතුම ඉටුවන්නේය.
මෙයින් කල්ප ලක්‍ෂයකට පසුව ඔක්කාක කුලයේ උපදින ගෞතම නම් බුදුරජාණන් වහන්සේ ලොව පහළවෙති.
උන්වහන්සේගේ ධර්මයේ දායාද වූ, ධර්මයෙන් නිර්මිත කළා වූ ඖරස පුත්‍ර වූ කාශ්‍යප නම් බුද්ධ ශ්‍රාවකයෙක් වන්නේය.”
ඊට පසුව මීට කල්ප අනූ දෙකකට පෙර ලොව උපමා රහිත වූ අසමසම වූ ඵුස්ස බුදුරජාණන් වහන්සේ ලොව පහළ වූ සේක.
උන්වහන්සේ සියලු මෝහාන්ධකාරය නිසා තණ්හා අවුල්ජාලා බිඳදමමින්, දෙවියන් සහිත ලෝකයා පිනවමින් දහම් වැසි වැස්වූහ.
එකල අපි බරණැස් නුවර රජ පුතුන්ව උපන්නෙමු. එසේම අපි තිදෙනම ඔවුනොවුන්ට සොහොයුරෝ වූයෙමු. රජුගේ විශ්වාසය අප ම විය.
එකල කිපුණු පසල් දනවුවක් පිළිබඳව දැනගත් රජතුමා, රූපශ්‍රීයෙන් දෙවියන් වැනි වූ වීර්ය නිසා පැරදුණු යුද්ධ නැත්තා වූ අප අමතා මෙසේ පැවසීය.
“දරුවෙනි, යවු. ගොස් පසල් දනව්වෙහි සොර බල බිඳලා මාගේ රට නිර්භය කොට එවු”යි යනුවෙනි. එවිට අපි මෙසේ කීවෙමු.
“අපට ලෝකනායක වූ බුදුරජාණන් වහන්සේට උපස්ථාන කිරීමට ඉඩනොදෙන්නේ නම් අපි යුද්ධය ජයගන්නෙමු” යනුවෙනි.
එසේ ලැබූ වර ඇති අපි රාජානුග්‍රහය ලැබ කුපිත වූ පසල් දනවුව, සාමයෙහි පවත්වා කලිකලහ සන්සිඳුවා පැමිණ, රජුගෙන් බුද්ධෝපස්ථානයට අවසර ලැබ ලෝකනායකයන් වහන්සේට දිවි ඇතිතාක් පූජා පැවැත්වූයෙමු.

දැහැමින් ඉපයූ මාහැඟි වස්ත්‍ර ද ප්‍රණීත රසවත් අහර ද මනරම් සෙනසුන් ද හිත වූ බෙහෙත් ද සංඝයා සහිත බුදුරදුන්ට පිදුවෙමු. සිල් සමාදන් වූ අපි කාරුණික සිත් උපදවා ගෙන භාවනාවෙහි යෙදී හැම කාලයෙහි ම මෙත් සිතින් ලෝකනායකයන් වහන්සේට වතාවත් කළෙමු.


උන්වහන්සේ පිරිනිවි කල්හි හැකි පමණින් ධාතු පූජා පැවැත්වූ අපි මරණින් පසු තුසිත දෙව්ලොව ඉපිද මහත් වූ සැප වින්දෙමු. බුද්ධ පූජාවේ විපාක මෙබඳුය.
මායාකාරයෙකු රඟමඩලේ බොහෝ විසුලු දක්වන්නාක් මෙන් භවයෙන් භවයට සැරිසැරූ මම විදේහ රටෙහි අධිපතියාව උපන්නෙමි.
ගුණ නම් අචේලකයාගේ වචනයෙන් මිසදිටු බැව්හි පිහිටි සිතැති, වැරදි මඟ ගිය රුජා නම් මගේ දුවණියගේ අවවාද නොපිළිගත් මම නාරද බ්‍රහ්මයා විසින් නොයෙක් අයුරින් අනුශාසනා කරන ලද්දෙම්. මිසදිටු බව හැර දශ කුසල කර්ම පථයන් පුරා, මිනිස් සිරුර හැර සිය ගෙදරට යන්නාක් මෙන් ස්වර්ගයට ගියෙමි.


අන්තිම භවයේ දී මම බමුණෙක්ව උපන්නෙමි. සමෘද්ධ වූ බරණැස් නුවර බමුණු මහසල් කුලයක උපන්නෙමි.
මරණය, ව්‍යාධිය, ජරාව යන මෙයින් බිය වූ මම මහත් ධනය හැර නිවණ සොයමින් ජටිලයන් වෙත පැවිදි වූයෙමි.
එකල මාගේ දෙබෑයෝ ද මා සමග පැවිදි වූහ. උරුවේලාවෙහි වසන මම ගෝත්‍රයෙන් කස්සප නම් වීමි. ඉන් මාහට උරුවෙල කස්සප යන නාමය ලැබුණි.

මාගේ දෙටු සෝයුරා ගංගා නදිය සමීපයේ විසූ බැවින් නදී කස්සප නම් විය. ගයාවෙහි විසූ කස්සප බාල සෝයුරා ගයාකස්සප විය.
බාල සෝයුරාට දෙසීයක් ද දෙවැනි නදී කාශ්‍යපට තුන්සීයක් ද මට නො අඩු වූ පන්සීයක් ද යනුවෙන් දහසක් පිරිවර මා අනුව ගියහ.
එකල පුරිසදම්ම සාරථී වූ ලෝකාග්‍ර වූ බුදුරජාණෝ මාගේ සමීපයට පැමිණ නානාවිධ ප්‍රාතිහාර්ය දක්වා මා හික්මවූහ.
එසේම දහසක් පිරිස සමඟම මම ඒහිභික්‍ෂුභාවයෙන් මහණෝසම්පදාව ලැබුවෙමි. පසුව සැමදෙනම රහත් වූහ.
ඒ ශිෂ්‍යයෝ ද සෙසු බොහෝ දෙන ද මා පිරිවරාගත්හ. මම ඔවුනට අනුශාසනා කිරීමට සමත් වෙමි. ඉන්පසු විපස්සි බුදුරජුන් දවස සිට සත්වැනි සෘෂි වූ ගෞතම බුදුපියාණන් වහන්සේ මහ පිරිස් ඇති භික්‍ෂූන්ගේ අග්‍රභාවයෙහි මා තැබූ සේක. අසිරියකි. බුදුරදුන් කෙරෙහි කරන ලද මාගේ සත්කාරය සඵල විය.

දැන් මාගේ කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත්වූ උන්වහන්සේ තම පිළිවෙත් මඟ දෙස හැරී බලා, නැවත සිහිපත් කර බලා හටගත් සතුටින් සිංහනාද පවත්වන සේක්, මේ ගාථා සය වදාළ සේක.

එහිදී **“දිස්වාන පාටිහීරානි”** යනු නාගරාජ දමන ආදී ප්‍රාතිහාර්ය තුන්දහස් පන්සීයක් දැක, පාටිහීර, පාටිහෙර, පාටිහාරිය යන වදන් තුනම ඒකාර්ථවත්ය. ඛ්‍යඤ්ජනයන්ගෙන් ම නානාවිධ වේ. (අර්ථයෙන් සමානය. රූපයෙන් වෙනස් ය.) **“යසස්සිනො”** සදෙව් ලොව ප්‍රමුඛ වූ තුන් ලොවෙහිම තත්වූ පරිදි පතළ කීර්ති ශබ්දය ඇති. **“න තාවාං පණිපතිං”** යම්තාක් භාග්‍යවතුන් වහන්සේ “කාශ්‍යපය, නුඹ රහත් කෙනෙකුන් නොවේ. රහත් මඟට පිළිපන් අයෙකු ද නොවේ. රහත් මඟට පමුණුවන, ප්‍රතිපදාවක් ද නුඹට නැත”යි තර්ජනය නොකළ සේක් ද ඒතාක් ම මම වැඳිය යුත්තකුට නොවැන්දෙමි. කුමන කරුණක් නිසා ද? ඊර්ෂ්‍යාවෙන් හා මානයෙන් වංචා රකන ලද්දෙමි. “මම මොහුගේ ශ්‍රාවකයෙකු වූ කල්හි මගේ ලාභ සත්කාර පිරිහෙන්නේ ය. මොහුගේ ලාභ සත්කාර වැඩෙන්නේ ම ය. “යනුවෙන් අනුන්ගේ සැප සම්පත් නො ඉවසන ස්වභාවයෙන් ඊර්ෂ්‍යාවෙන් යුතුවීමි. එසේම මම දැන් සමූහයක නායක වෙමි. බොහෝ ජනයාගේ සම්මානයට පත් වුවෙමි.
මෙසේ ඉතා උස්ව නැඟි ලක්‍ෂණ සහිත ඒ වැරදි අදහස් දැන, භාග්‍යවතුන් වහන්සේ මා හට උතුරු මිනිස් දම් පෙළහර දැක්වූ සේක් ද (මනුෂ්‍යභාවය ඉක්ම වූ ප්‍රාතිහාර්ය දැක්වූ සේක් ද?) ඒ ප්‍රාතිහාර්යයන් දුටු මම “මේ මහා ශ්‍රමණයා මහත් සෘද්ධි ඇත්තෙකි. මහත් ආනුභාව ඇත්තෙකි”යි සිතා “නමුත් මම මෙන් රහත් නොවූවෙකි”යි සිතුවෙම්. මෙසේ පැවති මාගේ ඒ වැරදි අදහස (සිතුවිල්ල) දැන දැනත් මගේ නුවණ මුහුකුරායෑම බලමින් සිටි භාග්‍යවතුන් වහන්සේ නේරංජනා නදිය මැද හාත්පස ජලය පිරී තිබියදී දූවිලි වැකුණු බිම සක්මන් කරමින් සිට, එතැනින් නැඟි නැවෙහි වැඩ සිටි සේක් ද එය දුටු මම නැවත ද “මේ මහා ශ්‍රමණයා මහත් සෘද්ධිමතෙකි. නමුත් මා මෙන් රහත් නැත”යි යන වැරදි සිතින් යුතු බව දැන. **“චොදෙසි** **නරසාරථී”** එම අවස්ථාවෙහි මගේ නුවණ මුහුකුරා ගිය බව දුටු පුරුෂයන් දමනය කිරීමෙහි රියදුරෙක් මෙන් දක්‍ෂ වූ ශාස්තෲන් වහන්සේ මා හට චෝදනා කළ සේක. “නුඹ රහත් කෙනෙකු හෝ රහත් මඟට පිළිපන්නෙකු හෝ නොවේ” යනාදී ලෙස නිග්‍රහ කළ සේක. **“තතො මෙ ආසි සංවෙගො අබ්භූතො ලොමහංසනො”** එසේ කරන ලද චෝදනාව නිසා මෙපමණ කාලය්ක නොවූ විරූ ලෙස අද්භූත වූ ලොමු ඩැහැ ගැනීමක්, රහත් නොවී සිට රහත් නමකැයි සිතා සිටීම පිළිබඳව සංවේගයක්, තැතිගැනීමක් හා ඤාණය පහළවීමක් මා හට ඇති විය.
**“ජටිල භූතස්ස”** ජටිල තාපසයෙකු වූ. **“ඉද්ධි”** ලාභ සත්කාර ලැබීමේ භාග්‍යයක්, සෘද්ධියක්. **“පරිත්තිකා”** අල්පමාත්‍ර වූ. **“තාහං”** තං අහං, ඒ මම “තදා” භාග්‍යවතුන් වහන්සේ චෝදනා කර, සංවේග ඉපදවූ කල්හි. **“නිරං කත්‍වා”** පහකර, හැරදමා, අපේක්‍ෂා රහිතව යන අර්ථයයි. ඇතැම්හු මෙහිදී “සෘද්ධි” තිබූ බව කියති. එය නුසුදුසු ප්‍රකාශයකි. එකල උරුවෙල කාශ්‍යප ධ්‍යානලාභියෙක් නොවූ බැවිනි. **“කාමධාතු පුරක්ඛතො”** යනුවෙන් පැවසූ හෙයිනි.
**“යඤ්ඤෙන සන්තුට්ඨො”** යාග කිරීමෙන් (ස්වර්ග) දිව සුව අනුභව කරන්නෙමි”යි, ඊට මෙයට ප්‍රමාණවත් වේ”, යනුවෙන් යාග කිරීමෙන් ම සතුටු වූයෙමි. යාගයෙහි කටයුතු නිම කළෙමි. **“කාමධාතු පුරක්ඛතො”,** කාම සුගතිය අරඹයා උපන් තණ්හාව නිසා යාග කිරීමෙන් කාමලෝක සැප පෙරටු කරගෙන සිටියෙමි. ඒ යාගයේ දී ප්‍රාණඝාතයෙන් යුක්ත බැවින් ඉන් සුගතිගාමී වීමක් අපේක්ෂා කළ නොහැක. අකුසල් සඳහා යහපත් වූ කාන්ත වූ ප්‍රීතිජනක වූ විපාක නූපදින්නේමය. යම් ක්‍රියාවකින් දානාදී කුසල් සිත් උපදින්නේ ද ඊට හේතුප්‍රත්‍ය වශයෙන් සමාන වූ සුගතීන්ට පත්වන්නේය. **“පච්ඡා”** තවුස් පැවිද්දට පසුව. ශාස්තෲ අවවාදයෙන් තාපස පිළිගැනීම් අත්හැර චතුරාර්ය සත්‍යාවබෝධය පිණිස යොමු වූ කාලයෙහි දී. **“සමූහනිං”** විදසුන් භාවනාවේ සිත පිිහිටුවා ආර්ය මාර්ගය අනුගමනය කිරීමෙන් රාගය ද ද්වේෂය ද මෝහය ද ඉතිරි නොකරම ක්‍ෂය කළෙමි.
ඒ තෙරණුවෝ ආර්ය මාර්ගයෙන් රාගාදිය මුලිනුපුටා දැමූ කල්හි ම ෂඩ් අභිඥාලාභී වූහ. “තෙරණුවෝ එනිසාම තමාගේ ෂඩ් අභිඥාලාභී බව දැක්වීම සඳහා **“පුබ්බෙනිවාසං ජානාමී”** යනාදී ගාථාව පැවසූහ. එහි “පුබ්බෙනිවාසං ජානාමී” යනු තමාගේ ද අනුන්ගේ ද පෙරවිසූ ආත්මභාව පිළිබඳව උපන් ස්කන්‍ධයන් ද ඒ ආශ්‍රිත වූවන් ද පෙර විසූ කඳ පිළිවෙළ දන්නා නුවණින් අතැඹුලක් සේ ප්‍රත්‍යක්‍ෂ වශයෙන්ම දනිමි. **“දිබ්බචක්ඛු විසොධිනං”** දිවැස් නුවණ පිරිසිදු කළෙමි. පියවි ඇසට නොපෙනෙන, ඉතා දුරින් පිහිටි, ඉතා සියුම් වූ රූප මනාව දැක ගැනීමට සමත් වූ පියවි ඇස ඉදිරියට පැමිණි ප්‍රකෘති රූපයක් මෙන් දිව්‍යමය වූ මනුෂ්‍යභාවය ඉක්ම වූ ඇසින් දැකීමට සමත් වූවෙමි. භාවනාවෙන් මවිසින් මේ හැකියාව ලබාගත්තෙමි. **“ඉද්ධිමා”** අධිෂ්ඨාන, විකුබ්බන (සෘද්ධිමය මැවීම්) ආදී සෘද්ධිමත්, සෘද්ධිවිධ ඥානයන් ලැබුවෙමි. “රාග සහිත ආදී වශයෙන් ප්‍රභේද වූ අනුන්ගේ සිත් දැනගැනීමේ හැකියාව ඇති, අනුන්ගේ සිත් දන්නා වූ චේතෝපරිය ඥානය ලබාගත්තෙමි” යැයි කියන ලදි. **“දිබ්බසොතඤ්ච පාපුණි”** දිවකන් ලැබීමේ නුවණ ලැබුවෙමි.
**“සො මෙ අත්‍ථො අනුප්පත්තො සබ්බසංයොජනක්ඛයො”** යමෙක් සියලුම සංයෝජනයෙන් ක්‍ෂය කිරීමෙන් ලබාගත යුතු වූ ඒ ස්වාර්ථය, පරමාර්ථය මවිසින් ආර්යමාර්ගාධිගමයෙන් ලබා ගත්තෙමි. මෙම ගාථාවෙන්ම තෙරුන් වහන්සේගේ රහත් බව ප්‍රකාශ කරන ගාථා ද විය.
**“අතිහිතා වීහි”** යනාදී ගාථාවන් ආයුෂ්මත් **තේකිච්ඡකානි** තෙරණුවන්ගේ ය. උන්වහන්සේ ද පෙර බුදුවරුන් හමුවෙහි තැබූ ප්‍රාර්ථනා ඇතිව ඒ ඒ භවයේදී පින්දහම් රැස්කරමින් පැමිණිසේක්, මීට කල්ප අනූ එකකට පෙර දී විපස්සි භාග්‍යවතුන් වහන්සේ පහළ වූ සමයෙහි වෙද පවුලක උපන්හ. තරුණවියට පැමිණ වෛද්‍ය ශිල්පයෙහි පරතෙරට ගිය හෙතෙම විපස්සි බුදුරජාණන් වහන්සේගේ උපස්ථායක වූ අශෝක නම් තෙරුන්ගේ රෝගාබාධය දුරු කළේය. සෙසු රෝගාබාධිත සත්ත්‍වයන්ට ද අනුකම්පාවෙන් බෙහෙත් කළේය.
මෙම පින්කම්වල විපාක වශයෙන් දෙව් මිනිස් දෙගතියෙහි සැරිසරා මේ බුද්ධෝත්පාද කාලයේ දී සුබන්‍ධු නම් බමුණාගේ පුතකු ලෙස උපන්නේය. ඔහු ගැබේ වසන සමයේ සිටම වෛද්‍යවරු විසින් කරන ලද ආරක්‍ෂා සංවිධාන ඇතිව පාලනය වූ බැවින් **තෙකිච්ඡකානි** යැයි නම් තැබිණ. එකුමරු තම කුලයට යෝග්‍ය වූ විද්‍යා ශිල්ප ශාස්ත්‍ර මනාව උගනිමින් වැඩුණේය. එකල චාණක්‍ය ඇමතියා මේ සුබන්‍ධුගේ ප්‍රඥාවේ විපුලබවත්, ක්‍රියාවන්හි උපාය කෞශල්‍ය බවත් දැක; “මොහු මේ රජකුලයේ පිහිට ලැබ මා අභිභවනය කරන්නේය” යනුවෙන් ඊර්ෂ්‍යාවෙන් වසඟව, චන්‍ද්‍රගුප්ත රජු ලවා සුබන්‍ධු බන්‍ධනාගාර ගත කළේය. තේකිච්ඡාකානි කුමරු පියා බන්‍ධනාගාර ගතවූ බව දැන බියෙන් පලාගොස් වනවාසී තෙරනමක් වෙතට පැමිණියේය. තමාගේ බිය, සංවේගයට හේතු වූ කරුණ තෙරුන්වහන්සේට දැන්වූ හෙතෙම; එතැන පැවිදි වී කමටහන් ගෙන, අබ්භොකාසිකාංගය (එළිමහනෙහිම විසීම) හා නෙසජ්ජිකංගය (හිඳගෙනම සිටීම) යන ධූතාංග පුරමින් කෙලෙස් දුරු කිරීමෙහි නිරත විය. සීතල හා උණුසුම නොසලකා මහණදම් පමණක් ම පිරුවේය. විශේෂයෙන් බ්‍රහ්ම විහාර සිත් වැඩීමෙහි ද නිරත විය. මෙය දුටු පාපී මාරයා, “මොහුට මාගේ විෂය ඉක්මවීමට ඉඩ නොදෙමි”යි කලබල ඇතිකරනු කැමතිව, කුඹුරු වැඩ නිම වූ කල්හි කෙත් රකින්නා වූ පුද්ගලයකු ලෙසින් තෙරුන් වහන්සේ සමීපයට ගොස්, උන්වහන්සේ තැතිගන්වමින් - මෙසේ පැවසීය.
“වී කොටුගුළෙහි තැබුවෙමි. සහල් කල විටෙහි රැස්කර තැබුවෙමි. පිඬු නොලබමි. මම කෙසේ නම් සී සාන්නේ ද?”
මෙය ඇසූ තෙරුන් වහන්සේ මේ ගාථා තුන වදාළහ.
“බුද්ධමප්පමෙය්‍යං අනුස්සර පසන්නා, පීතියා ඵුටසරීරො හොහිසී සතතමුදග්ගො”
“ධම්ම මප්ප මෙය්‍යං -පෙ- සඞ්ඝ මප්පමෙය්‍යං”
එය ඇසූ පාපී මාරයා මේ ගාථාව පැවසීය.
නැවත තෙරුන් වහන්සේ මේ ගාථාව වදාළහ.
මෙහි මුල් ගාථාවේ **“අතිහිතා වීහි”** වී ආදි ධාන්‍ය කෝෂ්ඨාගාරයට පමුණුවා තැන්පත් කරන ලදි. එහි ස්වාමීනි (හිමියන්) විසින් ගොයම් කපන තැනින් ගෙදරට ගෙන ගොස් තබන ලදි. “වී” ගැනීමෙන් මෙහිදී සෙසු ධාන්‍ය වර්ගද අදහස් විය. හාල් යනු බොහෝ සෙයින් වී වලින් පසුව ලැබෙන්නකි. **“ඛලගතා සාලි”** කලවිටට, ධාන්‍ය සහල් කරන තැනට ගිය සහල් ඇති, එහි රාශිවීම් වශයෙන් මැඩීම්, දිවීම් වශයෙන් පැවති. ප්‍රධාන ධාන්‍ය වර්ගය වූ වී සහ සහල් වෙනම ගැනීමෙන් ඒ ප්‍රධාන ධාන්‍යවලින් ගම් නියම්ගම් ද ඉන් පිටත ප්‍රදේශයන්ද පිරී පැවති බව දක්වයි. **“නචලභෙ පිණ්ඩං”** මෙසේ ධනධාන්‍යයන්ගෙන් පිරි, සුභික්‍ෂ කාලයක පවා මා හට ආහාර පිණ්ඩයක් (පිඬක්) පමණවත් නො ලැබේ. “දැන් මම කෙසේ නම් සී සාන්නෙම් ද?” “මම කෙසේ ජීවත්වන්නෙම් ද?” යනුවෙන් කෙලි කවටකම් කළේය.
මෙය ඇසූ තෙරුන් වහන්සේ, “මේ අසරණයා තමාගේ දුක්ඛිතභාවය මා හට පැවසීය. මවිසින් මොහුට කිසිවක් නොකිව යුතුයි. මම මා හටම අවවාද කරගත යුතුයි” යනුවෙන් සිතා ත්‍රිවිධ රත්නයේ ගුණ සිහිකිරීමට තමා යොදවමින් “බුද්ධමප්පමෙය්‍යං” ආදී ගාථා තුන වදාළ සේක. එහි **“බුද්ධමප්ප මෙය්‍යං අනුස්සර පසන්නො”** පෙර පුරුදු සමඟ අවිද්‍යාව සම්පූර්ණයෙන් ම දුරුකළ බැවින් ද බුද්ධියේ වූ විකසිත භාවයෙන් ද බුද්ධ වූ භාග්‍යවත් බව ප්‍රමාණකරන රාගාදී සියලු කෙලෙස් නැතිකිරීමෙන් ලද අප්‍රමාණ ගුණ සමුදායෙන් යුක්ත වූ පමණ කළ නොහැකි පින්කෙතක් වූ අප්‍රමාණ විශ්වාසවන්ත (ශ්‍රද්ධාව ඇති කරන) වඩ වඩාත් පහදවන, ප්‍රසන්න වූ, ඒ බුදුරජාණන් වහන්සේ කෙරෙහි “ඒ භාග්‍යවත්හු අර්හත්ය. සම්මා සම්බුද්ධයහ.” ආදී වශයෙන් ගුණ සිහි කරමින් බුද්ධානුස්සති භාවනාව වඩන්න. **“පීතියා ඵුටසරීරො හොහීසි සතතමුදග්ගො”** එසේ සිහිකරත්ම ශරීරයේ පැතිර යන ස්වභාව ඇති ප්‍රීතිය, නිරතුරුව සැමකල්හි ස්පර්ශ කරන ලද ශරීරය ඇතිව, ප්‍රීතියෙන් නැගුණු උසස් රූපයන්ගෙන් වසා පැතිරගත් ශරීර ඇතිව, උද්වේගයට පත්ව උබ්බේග ප්‍රීතියෙන් නැගුණු උසස් රූපයන්ගෙන් වසා පැතිරගත් ශරීර ඇතිව, උද්වේගයට පත්ව උබ්බේග ප්‍රීතියෙන් ඔදවැඩී අහසෙහි පැන නැගීමට සමත්වූවෙක් වන්නේ ය. බුද්ධානුස්සතියෙන් බුද්ධ රත්නය අරමුණු කරගෙන මහත් වූ ප්‍රීතියක් සතුටක් විඳින්නේ ය. ඒ හේතුවෙන් සීතෝෂ්ණ දෙක ඉවසන්නාක් මෙන්ම සාපිපාසා දෙක ද ඉවසන්නෙක් වැන්න. ඒ දෙකට යටත්වන්නෙක් නොවන්න.
**“ධම්මං”** ආර්ය වූ ලෝකෝත්තර ශ්‍රී සද්ධර්මය **“සංඝං”** ආර්ය වූ පරමාර්ථ සංඝරත්නය සෙසු පදයන්ගේ අර්ථ ඉතා ප්‍රකටය. **“අනුස්සර”** යන මෙහිදී (දෙවන ගාථාවේදී) “භාග්‍යවතුන් වහන්සේගේ ධර්මය මනාව දෙසන ලදි” ආදී වශයෙන් ධර්මය ද “භාග්‍යවතුන් වහන්සේගේ ශ්‍රාවක සංඝයා සුපිළිපන්නයහ” ආදී වශයෙන් සංඝරත්නය ද සිහිකරව” යනුවෙන් අදහස් ගත යුතුයි.
මෙසේ තෙරුන් වහන්සේ තමා රත්නත්‍රය ගුණ සිහිකිරීමෙහි යොදවමින් තමාට ම අවවාද කරගත් කල්හි, උන්වහන්සේගේ විවේකයේ ඇලුණු සිත විවේචනය කරමින්, ඉතා හිතවත් වූවෙකු මෙන් මාරයා **“අබ්භොකාසෙව විහරසි”** යන පස්වන ගාථාව පැවසීය. එහි අර්ථ මෙසේය. “මහණ, නුඹ එළිමහනෙහි කිසියම් නොසෙවුණු තැනක, විවෘත වූ තැනෙක වෙසෙන්නෙහිය. ඉරියවු පවත්වන්නෙහිය. දැන් මේ හේමන්ත කාලයේ හිම වැටෙන සමයයි. මෙකල රාත්‍රිය ඉතා ශීතලය. එනිසා ශීතලෙන් පීඩිතව, මැඩී වෙහෙසට පත් නොවන්න. විඩාවට පත්නොවන්න. ක්ලාන්ත නොවන්න. වැසූ දොරකවුළු, වා කවුළු ඇති සෙනසුනකට හෝ කුටියකට පිවිස සුවසේ වසන්න.”
මේ මාරයාගේ ප්‍රකාශය ඇසූ තේකිච්ඡාකානි තෙරණුවෝ, “මා හට සෙනසුන්හි විසීමෙන් ප්‍රයෝජනයක් නැත. මෙහිම (එළිමහනෙහි ම) මම සුවසේ වෙසෙමි”යි දක්වමින් සයවන **“ඵුසිස්සං”** යන ගාථාව වදාළහ. එහි **“ඵුසිස්සං චතස්සො අප්පමඤ්ඤායො”** අපමණ වූ අරමුණු ඇති බැවින් අප්‍රමාණ්‍ය, අප්‍රමඤ්ඤ නම් වූ සිවුබඹ විහරණ සහිතව වෙසෙමි. කලින් කලට ඒ සිතුවිලිවලට සමවදින්නෙමි. **“තාහි ච සුඛිතො විහරිස්ස”** ඒ අප්‍රමාණ්‍ය චෛතසිකයන් නිසා සුවපත්ව, හටගත් සුවයෙන් යුතුව වෙසෙන්නෙමි. සතර ඉරියවු පවත්වන්නෙමි. එනිසා මා හට සැම කාලයම සැපගෙන දෙයි. කිසි කලෙක දුකක් නැත. එහෙයින් ම මම ශීතලෙන් නොවෙහෙසෙමි. විඩාවට පත් නොවෙමි. හිමවැටෙන නවම්-මැදින් දෙපෝය අතර වූූ දින අටෙහි මම ශීතලෙන් ක්ලාන්ත නොවෙමි. එහෙයින් නොසැලී වෙසෙමි. සිතේ කම්පාවට, සැලීමට හේතුවන ව්‍යාපාදා දී පාපධර්ම මනාව ප්‍රහීණ කළ බැවින් ද පසුව දැඩිව ගැනීම් වශයෙන් සැලීමට පත් නොවන බැවින් ද මම සමවත් සුවයෙන් ම සුවසේ වෙසෙමි. උන්වහන්සේ මේ ගාථාව වදාරමින් ම විදසුන් වඩා රහත් ඵලයෙහි පිහිටි සේක. අපදාන පාළියේ දී උන්වහන්සේ මෙසේ වදාළහ.
“පෙර මම බන්‍ධුමතී නුවර, ලෙඩ වූ ජනයා සුවපත් කරන, මහජනයාගේ දුක් දුරලා සැප ගෙන දෙන මනාව දක්‍ෂ වෛද්‍යවරයෙක් වූයෙමි.
ඉතා සිල්වත් වූ මහත් සේ බබළන රෝගාබාධයකින් පෙළෙන භික්‍ෂුනමක් දුටු මම පහන් සිතින්, සතුටින් යුක්තව උන්වහන්සේට බෙහෙත් කළෙමි.
සංයත වූ ඉඳුරන් ඇති ඒ ශ්‍රමණයන් වහන්සේ එයින් ම සුවපත් වූහ. විපස්සි බුදුරජාණන් වහන්සේගේ අශෝක නම් උපස්ථායක තෙරුන්ට, මීට කල්ප අනූ එකකට පෙර දී යම් බෙහෙතක් දුන්නෙම් ද ඒ ඖෂධ දානයේ බලයෙන් මා මෙතෙක් දුගතියකට නොගියෙමි.

මීට කල්ප අටකට පෙරදී ප්‍රබුද්ධ වූ සුවච නම් සත්රුවනින් හෙබි, මහත් බලැති සක්විති රජකුව සැප වින්දෙමි.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
මේ තෙරුන් වහන්සේ බින්දුසාර රාජසමයෙහි වැඩසිටි බැවින්, උන්වහන්සේ වදාළ ගාථා සය, තෙවැනි ධර්ම සංගීතියේදී ථෙරගාථා පාළියට ඇතුළත් කර සංගායනා කරන ලදැයි දත යුතුයි.
**“යස්ස සබ්‍රහ්මචාරීසු”** යනු ආයුෂ්මත් **මහානාග** තෙරුන් වහන්සේගේ ගාථාවන්ය. ඒවායේ උපත කෙසේ සිදුවීද? උන්වහන්සේ ද පෙර බුදුවරුන් හමුවේ තැබූ ප්‍රාර්ථනා ඇතිව ඒ ඒ භවයේදී නිවන් පතාගෙන කුසල් රැස් කරමින් පැමිණියහ. **කකුසඳ** භාග්‍යවතුන් වහන්සේගේ කාලයේ දී සිටුගෙයක උපන් හෙතෙම නුවණැති බවට පත්ව, දිනක් කකුසඳ භාග්‍යවතුන් වහන්සේ අරණ්‍ය වාසයට වැඩ එක්තරා රුක්මුලක ධ්‍යාන සුවයෙන් වැඩසිටිනු දැක, පහන් සිතින් බුළු ඇට මද පූජා කළේය. ඒ පින්කමේ විපාක වශයෙන් දෙව් මිනිස් දෙගතියේ සැරිසැරූ හෙතෙම මේ බුද්ධෝත්පාදයේදී සාකේත නුවර **මධුවාසෙට්ඨ** නම් බමුණාගේ පුතුව උපන්නේ ය. එකුමරුට **“මහානාග”** යන නම තබන ලදි. නුවණැති බවට පත් එකුමරු අප භාග්‍යවතුන් වහන්සේ සාකේත නුවර අඳුන් වනයේ වැඩවසන සමයෙහි දී, ආයුෂ්මත් ගවම්පති තෙරුන් වහන්සේගේ ප්‍රාතිහාර්ය දැකීමෙන් හටගත් ශ්‍රද්ධාව නිසා ඒ තෙරුන් ළඟම පැවිදි ව, ඒ තෙරුන්ගේ අවවාද අනුව ක්‍රියා කොට රහත් භාවය ලබා ගත්තේය. මහානාග තෙරණුවෝ අපදාන පාළියේ දී මෙසේ වදාළහ.
“සියලු ධර්මයන්ගේ පරතෙරට ගිය, ඒ කකුසඳ බුදුරජාණන් වහන්සේ සමූහයා කෙරෙන් වෙන්ව වන වාසයට පැමිණි සේක.
මම බුළු ඇට මද ගෙන වැලක ඇමිණුවෙමි. භාග්‍යවතුන් වහන්සේ එකල්හි පර්වත අතර ධ්‍යාන වැඩූ සේක.
උන්වහන්සේ දුටු මම පහන් සිතින් වීර වූ දක්‍ෂිණාර්හ වූ ඒ උත්තමයන් වහන්සේට බුළු ඇට මද පූජා කළෙමි.
මේ මහා භද්‍ර කල්පයෙහිම කරන ලද ඒ ඵල පූජාවේ විපාක වශයෙන් මම අද දක්වාම දුගතියකට නොගියෙමි. ඵල පූජාවේ විපාක මෙබඳුය.
දැන් මම කෙලෙසුන්ගෙන් මිදුණෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.
රහත් බවට පත්ව විමුක්ති සුව විඳිමින් සිටි මහානාග තෙරණුවෝ, ඡබ්බග්ගිය භික්‍ෂූහු එකට මහණදම් පුරණ භික්‍ෂූන්ට ගරු නොකර වෙසෙනුදැන, ඔවුන්ට අවවාද වශයෙන් මේ ගාථා සය වදාළහ.

එහි **“සබ්‍රහ්මචාරීසු”** සමාන වූ බ්‍රහ්මචර්යාවෙහි සීලාදී ධර්මයන්හි හැසිරෙන්නේය යන අරුතින් “සබ්‍රහ්මචාරී” නම් ව, සීල-දෘෂ්ටි ආදියෙන් සමාන වූ බැවින් “සහධම්මික” නම් වන. සබ්‍රහ්මචාරීන් කෙරෙහි. **“ගාරවො”** ගරුභාවයෙන් ශීලාදී ගුණ නිමිතිකරගෙන ගරු කරන්නා වූ. **“නූපලබ්භතී”** නොපවතියි. විද්‍යමාන නොවේ. සමීපයේ නොසිටියි. **“නිබ්බාණා”** කෙලෙසුන් නිවන බැවින්, කෙලෙස් ක්‍ෂය කිරීම, නිර්වාණාවබෝධය. **“ධම්මරාජස්ස”** ශාස්තෲන් වහන්සේගේ; උන්වහන්සේ “දෙවියන් සහිත ලෝකයාට සුදුසු පරිදි ලෞකික ලෝකෝත්තර ධර්මයන්ගෙන් සතුටු කරවයි, සිත් අලවයි, දේශනා කරයි” යන අරුතින් “ධර්මරාජ” නම් වන සේක. මෙහි **“ධම්මරාජස්ස සාසනෙ”** යනු මේ නිවණ නම් ධර්ම රාජ වූ බුදුරජාණන් වහන්සේගේ ශාසනයෙහිම ලැබෙන්නකි. වෙනත් සසුන නොලැබෙන්නකි. එහි යමෙක් සබ්‍රහ්මචාරීන් කෙරෙහි ගරුකිරීම් රහිතව වෙසේ ද ඔහු නිවණින් ඉතා දුරට ගිය තැනැත්තෙකි. එසේම ධර්මරාජයන් වහන්සේගේ ශාසනයෙන් ද බැහැර වූවෙකි. **“බහ්වොදකෙ”** දිය පිරුණු විලෙහි. **“සන්තිකෙ හොති නිබ්බාණං”** නිවණ ඔහුගේ සමීපයේම වේ. ළඟම තිබේ. සෙසු පදයන්ගේ අර්ථ ඉතා ප්‍රකටය. මෙම ගාථා සයම මහානාග තෙරුන්ගේ රහත්බව ප්‍රකාශ කරන ගාථා විය.
**“කුල්ලො සීවථිකං”** යනු ආයුෂ්මත් **කුල්ල** තෙරුන් වහන්සේගේ ගාථාවන්ය. එහි උපත කෙසේ සිදුවී ද? උන්වහන්සේ ද පෙර බුදුවරු හමුවෙහි කරන ලද ප්‍රාර්ථනා ඇතිව ඒ ඒ භවයේදී පින්දහම් සිදුකරමින් අවුත් මේ බුද්ධෝත්පාද කාලයේ දී සැවැත් නුවර කෙළෙඹියෙක් ව උපන්හ. කුල්ල නම් වූ හෙතෙම වැඩිවියට පත්ව, ශාස්තෲන් වහන්සේගෙන් දහම් අසා ලැබූ ශ්‍රද්ධාව ඇතිව සසුනේ පැවිදි විය. උන්වහන්සේ රාගචරිතයෙක් වූ බැවින් තියුණු රාග ඇත්තෙක් වූහ. එනිසා උන්වහන්සේගේ සිත නිරතුරුවම කෙලෙස් වසඟව පැවතුණි. උන්වහන්සේගේ මේ සිතේ හැසිරීම දැනගත් ශාස්තෲන් වහන්සේ අසුභ කර්මස්ථානය දී, “කුල්ලය! නුඹ නිතරම සොහොනේ හැසිරීම කළ යුතුයි” නියම කළ සේක. සොහොන් බිමට වැඩම කළ කුල්ල තෙරණුවෝ, උද්ධුමාතකාදී ඒ ඒ අසුභයන් දැක ඒ පිළිබඳව මොහොතක් අසුභය සිහිපත් කරති. නමුත් සොහොනෙන් බැහැරවනවාත් සමගම නැවත කාමරාගෙන් සිත වෙලීයයි. නැවත ද භාග්‍යවතුන් වහන්සේ මේ පුවත දැනගත් සේක්, කුල්ල තෙරුන් සොහොනට වැඩම කළ අවස්ථාවකදී එක් තරුණියකගේ රුවක් දැන් මැරුණාක් මෙන්, පිරුණු අංගප්‍රත්‍යංගයන්ගෙන් යුක්තව මවා පෙන්වූ සේක. ඒ රුව දුටු වහාම, ජීවත්වන තරුණියක් දුටු කලක මෙන් තෙරුන්ගේ සිත වහා රාගයෙන් මුසපත් විය. ඉක්බිති ශාස්තෲන් වහන්සේ, කුල්ල තෙරුන් එ් රුව කෙරෙහි ඇලී බලා සිටියදීම, එහි නව දොරින් වැගිරෙන අශූචි මිශ්‍ර පණු ආදීන්ගෙන් යුක්ත වූ අතිශය පිළිකුල් ජනක දුගඟ හමන, භයානක ස්වරූපයක් මවා පෙන්වූ සේක. එය දුටු තෙරුන්ගේ සිත ඒ රුව අප්‍රිය කරන, නොඇලෙන ස්වභාවයට පත්වූ අයුරු නුවණැසින් දත් භාග්‍යවතුන් වහන්සේ මහත් වූ ආලෝකයක් පතුරුවා, කුල්ල තෙරුන්ට සිහි ඉපිද වූ සේක.
“කුල්ලය, දුකින් පීඩිත වූ අපවිත්‍ර වූ කුණු වූ උඩින් යටින් නව දොරින් අශුචි වැගිරෙන්නා වූ පුහුදුන් බාලයන්ගේ තණ්හාමානාදියෙන් දැඩි ඇලී පවතින්නා වූ මේ සිරුර දෙස බලන්න.”
එය ඇසූ තෙරණුවෝ, එකෙණෙහිම ශරීරයේ සැබෑ තත්ත්වය සලකා බලා, අසුභ සංඥාව උපදවා ගත්හ. ඒ අසුභ සංඥාවෙහිම පළමු ධ්‍යානය උපදවා ගත් උන්වහන්සේ එය ම පාදක කරගෙන විදසුන් වඩා රහත් ඵලය ලබාගත්හ. ඒ තම පිළිවෙත් මඟ සිහිකරමින් ප්‍රීතිය පහළ කිරීම් වශයෙන් මේ ගාථා සය වදාළ සේක.

එහි **“කුල්ලො”** තෙරුන් තමාටම වෙනත් අයකුට මෙන් අමතයි.
**“ආතුරං”** නානාවිධ දුක්ඛයන්ගෙන් නිරන්තරව පෙළෙන්නා වූ. **“අසුචිං”** පිරිසිදුභාවයෙන් තොර වූ ජුගුප්සාජනක වූ පිළිකුල් වූ. **“පූතිං”** දුගඳ හමන, කුණු වූ. **“පස්ස”** ස්වභාවය බලව. යථාර්ථ වශයෙන් බලව. **“කුල්ල”** යනු තෙරුන්ට අවවාද දෙන අවස්ථාවෙහි භාග්‍යවතුන් වහන්සේගේ ආමන්ත්‍රණයයි. එම වදනම උදන් අණන අවස්ථාවේ තමන් වහන්සේම පවසයි. **“සමුස්සයං”** ශරීරය. **“උග්ඝරන්තං”** උඩි ඇති වණ, තුවාලවලින්, දොරටුවලින් මළ වැගිරෙන. **“පග්ඝරන්තං”** යටින් වූ වණ මුඛයන්ගෙන් මළ වැගිරෙන, **“බාලානං අභිනන්‍දිතං”** බාල වූ අඳ බාල පුහුදුන් අය විසින් දෘෂ්ටි, තණ්හා, මානා දී වශයෙන් “මමය, මගේ යැ”යි ඇලී සිටින. සතුටුවන.
**“ධම්මාදාසං”** ධර්ම නම් කැඩපත. යම්සේ සත්ත්‍වයෝ කැඩපතින් තමාගේ මුහුණේ හෝ කයේ හෝ ඇති ගුණ දොස් බලත් ද, එසේම යෝගාවචරයා යම් ආත්මභාවයකදී කිලිටි කරන හා පිරිසිදු බව ඇතිකරන ධර්ම යථා ස්වභාවයෙන් දකියි ද ඒ විදසුන් නුවණ මෙහි ධර්මය නම් කැඩපත යැයි කියන ලදි. ඒ ඤාණ දර්ශනය වූ මාර්ග ඤාණ නම් වූ දහම් ඇස අවබෝධ කරගෙන, ඒ දහම් ඇස තම සන්තානයේ උපදවාගෙන, **“පච්චවෙක්ඛිං ඉමං කායං”** මේ සිවුමහා භූතමය කය, නිත්‍ය-සාරවත් ආදී ගුණයන්ගෙන් දුරු වූ බැවින් හිස් වූ තමාගේ හා අන්‍යයන්ගේ සන්තානයන් විභාග වශයෙන් දැක, අභ්‍යන්තර-බාහිර වූ නුවණැසින් ප්‍රත්‍යවේක්‍ෂා කළෙමි. සිහිකර බැලුවෙමි.
යම්සේ ප්‍රත්‍යවේක්‍ෂා කළෙම් ද ඒ බව දැක්වීමට, **“යථා ඉදං”** යන ගාථාව වදාළහ. එහි **“යථා ඉදං තථා එතං”** යම් සේ මේ මගේ ශරීරය නම් වූ අසුභ කයින් ආයුෂ, උණුසුම, විඤ්ඤාණය පහ නොවී තිබෙනතාක් නානා විධ වූ මායාවක් වැනි ක්‍රියා දක්වයිද එසේම මේ මළ සිරුර ද පෙර ඒ ආයුෂ, උණුසුම ආදී ධර්ම පහනොවී පැවතුණි. දැන් මේ මළසිරුරින් ඒ ධර්ම පහ වූ බැවින්, කිසිදු ක්‍රියාවක් නොදක්වන්නාක් මෙන් මේ මාගේ ශරීරයෙන් ද මේ ධර්ම පහවූ අවස්ථාවේ මෙසේම අක්‍රිය වන්නේ ය. මගේ කය දැන් සොහොනේ නොදමා, නොමැරී, සයනය නොකර, උද්ධුමාතකාදී තත්ත්වයන්ට නොපැමිණ පවතින්නාක් මෙන් මීට මොහොතකට පෙර මේ මළ සිරුරද පැවතුණි. දැන් මේ සොහොනේ හොවන, උද්ධුමාතකාදී තත්ත්වයන්ට පැමිණියා වූ මළසිරුර මෙන්ම මගේ සිරුර ද අනාගතයේ පත්වන්නේ ය. නැතහොත් අශුචියෙන් පිරි, දුගඳ හමන, පිළිකුල් ජනක, අනිත්‍ය-දුක්ඛ-අනාත්ම භාවයන්හි පැමිණි මේ මළසිරුර මෙන් වූ තත්ත්වයකට මගේ සිරුර ද පත්වන්නේ ය. **“යථා අධො”** මේ මළ සිරුරේ නාභියෙන් යට කොටස යම් සේ අශුචියෙන් වැකි, දුගඟ හමන අප්‍රිය, පිළිකුල් සහගත තත්ත්වයට අනිත්‍ය, දුක්ඛ, අනාත්ම තත්ත්‍වයට පත්වූයේද එලෙසින්ම නාභියෙන් උඩ ශරීර කොටස් ද අශුචි වැකි පිළිකුල් සහගත තත්ත්‍වයටම පත්වන්නේ ය.
**“යථා දිවා තථා රත්තිං”** මේ කයින් දහවල් කබ කඳුළු ආදි අශුචි ඇසින් වැගිරේද එලෙසින්ම රාත්‍රියේදී ද අශුචි වැගිරේ. “**යථා රත්තිං තථා දිවා”** රෑ යම්සේ අශුචි වැගිරේ ද දාවල ද එසේම අශුචි වැගිරේ. මෙහි කාලය වෙනස් වීමකින් ශරීරයේ අශුචි වැගිරීම නොනවතින බව පෙන්වාදෙයි. **“යථා පුරෙ තථා පච්ඡා”** මේ කය පෙර තරුණ අවස්ථාවේ යම්සේ අශුචි වැගිරවීද පසුව මහලුව ජරාජීර්ණ වුවත් මේ කයින් එලෙසින්ම අශුචි වැගිරේ. දුඟඳ පිළිකුල් සහගත අප්‍රිය වූවෙක්ම වේ. නැතහොත් පෙර අතීතයේ විඥානය සහිත කාලයේ දී මේ කය අශුචි ආදි ස්වභාවයන්ට ද අනිත්‍යාදි ධර්මතාවලට ද පත්වූවක් මෙන්; අනාගතයේ පසුකාලීනව මේ කයින් විඥානය පහවී ගියක් එලෙසින්ම පිළිකුල් බවට පත් වේ. අසුභ, අනිත්‍යාදි දහම් සවිඥානික වූ ද අවිඥානික වූ ද ශරීරයේ එක හා සමාන බව දත යුතුයි.
**“පඤ්චංගිකෙන තුරියෙන”** ආතතය, විතතය, ආතතවිතතය, ඝනය, සුසිරය යනුවෙන් දැක්වෙන අංග පසකින් යුතු පසඟතුරු නාදයෙන් පිරිවරාගත් කම්සුව විඳින ඉසුරුමත් ජනයාට මෙබඳු වූ ඇලීම් ආශ්වාදයක් නැත. **“යථා එකග්ගචිත්තස්ස සම්මා ධම්මං විපස්සතො”** සමථය හා විදර්ශනාව මාරුවෙන් මාරුවට වඩා ඉන්‍ද්‍රියයන්ගේ එකම රසයක් ඇති ස්වභාවයෙන් යුතු, විදසුන් වීථියට පිළිපන්, මේ ලෝකයේ සංඛත ධර්මතා ඇතිව නැතිවන අයුරු දක්නා වූ යෝගාවචරයාට යම් බඳු දහමේ ඇලීමක් වේද, ඒ ධර්මරතියෙන් දහසයෙන් පංගුවක් වූ හෝ ඇලීමක් කාමුක සුවය කෙරෙහි කාමුකයන්ට ඇති නොවේ. භාග්‍යවතුන් වහන්සේ ඒ බව වදාළ සේක්මය.
ස්කන්ධ ධර්මයන්ගේ ඇතිව නැතිවී යෑම යම් යම් සේ දකින්නේ ද ඒ ඒ ආකාරයෙන් ම ප්‍රීතිප්‍රමෝදභාවයට ඒ අමාමහ නිවන් දුටු උත්තමයා පත් වේ.
මෙම ගාථා සය කුල්ල තෙරුන්ගේ රහත් බව ප්‍රකාශ කරන ගාථා ද විය.
**“මනුජස්ස”** යනාදී ගාථා ආයුෂ්මත් මාලුංක්‍යපුත්ත තෙරුන් වහන්සේගේය. එහි උපත කෙසේ ද? උන්වහන්සේ ද පෙර බුදුවරුන් හමුවෙහි කළ ප්‍රාර්ථනා ඇතිව ඒ ඒ භවයෙහිදී පින්දහම් රැස්කරමින් අවුත්, මේ බුද්ධෝත්පාද කාලයේදී සැවැත් නුවර, කොසොල් රට රාජ්‍ය අයකැමියාගේ පුතුව උපන්නේය. ඔහුගේ මව මාළුංක්‍යා නම් වූ බැවින් ඇගේ පුතා යන අරුතින් “මාලුංක්‍ය පුත්ත” යැයි ඔහුට නම් තැබුණි. තරුණවියට පත් එකුමරු කාමුක සම්පත් කෙරෙහි නොඇලුණු අදහස් ඇති බැවින්, ගිහි ගේ හැර දමා පිරිවැජි පැවිද්දෙන් පැවිදිව හැසිරෙන කල්හි ශාස්තෲන් වහන්සේ වෙතින් දහම් අසා, බුදුසසුනෙහි පැහැදී ශ්‍රද්ධාව උපදවාගෙන පැවිදි විය. විදසුන් කමටහන් වඩමින් භාවනා කළ මාලුංක්‍යපුත්ත තෙරණුවෝ නොබෝ දිනකින් ම රහත් වූහ. උන්වහන්සේ දිනක් ඥාතීන් කෙරෙහි කරුණාවෙන් සිය නෑ කුලයන් වෙත එළඹුනහ. උන්වහන්සේ දුටු නෑ සමූහයා සතුටුව ඉතා ප්‍රණීත ආහාර පානයන්ගෙන් උන්වහන්සේට උවටැන් කර, ධනය පෙන්වා පොළඹවාගනු කැමතිව, මහත් වූ ධන රැසක් ඉදිරියෙහි රැස්කරවූහ. “මේ ධනය නුඹට ම අයත් වේ. සිවුරු හැර අවුත් මේ ධනය රැගෙන අඹුදරුවන් පෝෂණය කරමින් පින් රැස්කරගන්න”යි උන්වහන්සේගේ ඥාතීහු ඉල්ලා සිටියහ. තෙරණුවෝ ඒ නෑයන්ගේ අදහස් පෙරළා ඉවත දමමින් අහසෙහි වැඩ හිඳ මේ ගාථා සයෙන් ඔවුන්ට දහම් දෙසූ සේක.

එහි **“මනුජස්ස”** යනු සත්ත්‍වයාගේ. **“පමත්තචාරිනො”** සිහිමුළාවීමෙන් ප්‍රමාද වූ ප්‍රමාදීව හැසිරෙන, ධ්‍යාන - විදර්ශනා - මාර්ග ඵලාදිය නොවඩන. ගසක් වසාගෙන, හාත්පසින් වෙළාගෙන එහි විනාශය සලසමින් මාලුවා වැඩක් වැඩෙන්නාක් මෙන්, ඇස් කන් ආදී ඉඳුරන් සය නිසා මෙබඳු ප්‍රමාදී පුද්ගලයාගේ සිතේ නැවත නැවත උපදින තණ්හාව වැඩේ. එසේ වැඩෙන මාලුවා වැල, තමාට වැඩීමට පිහිටාධාර වූ ගස වසාගෙන එය බිමට ඇද දමන්නාක් මෙන් ම තණ්හාවට වසඟව, ඉන් වෙලී ගත් පුද්ගලයා අපායේ හෙලයි. **“සො ප්ලවතී”** ඒ තණ්හාවට වසඟවූ පුද්ගලයා නැවත නැවත කුදුමහත් භවයෙහි පැන පැන දුවයි. කෙසේ ද? ගෙඩි කැමතිව වනයේ ඒ ඒ ගසට පැන පැන යන වඳුරෙකු මෙනි. “**ඵලමිච්ඡංව වනස්මිං වානරො”** ගෙඩි කැමති ඒ වඳුරා වනයේ ගසක එක් අත්තක් අල්ලා ගනියි. ඒ වඳුරා අත්තක් නොඅල්වාගෙන සිටීමට අසමත් වේ. නිතරම කවර හෝ අත්තක් අල්වාගෙන සිටියි. තණ්හාවට වසඟ වූ පුද්ගලයා ද භවයෙන් භවයට දුවමින්, තණ්හාවෙන් අරමුණු අල්ලාගෙනම සිටියි. තණ්හාවෙන් අරමුණක් අල්ලා නොගෙන සිටීමකට නම් නො පැමිණෙයි**.
**“යං”** යම් පුද්ගලයෙක්, මෙසේ වූ ලාමක භාවයෙන් පහත් නීච බවට පැමිණ, විෂ සහගත ආහාර, මල්, ගෙඩි ආදී විෂ සහිත ද්‍රව්‍ය පරිභෝග කරන බැවින් ද රූපාදී අරමුණු කෙරේ ඇලී, ගැලී සිටින බැවින් **“විසත්තික”** නම් වූ සයක් වූ ඉඳුරන් හි හටගත් තණ්හාවෙන් ද වැඩී ගිය ඒ පුරුෂයා තණ්හාවෙන් මැඩී සිටියි. නැවත නැවත වැසි වටකල්හි බෙරු, සවැන්න තණ වහා වැඩෙන්නාක් මෙන් තණ්හාවෙන් වෙලුණු සසර පැවැත්මට මූලික වන ශෝකයෝ වැඩෙති. අභිවෘද්ධියට පැමිණෙති.
**“යො චෙතං -පෙ- දුරච්චයං”** යම් පුද්ගලයෙක් මෙසේ දැක්වූ ආකාර ඇති, ඉක්මවීමට දුරු කිරීමට අපහසු වූ තණ්හාව යටපත් කරයි ද මැඩ පවත්වයි ද ඒ පුද්ගලයාගෙන් තණ්හාවට මූලික වූ ශෝකයෝ දුරු වෙති. ඉවත් වෙති. ඒ නෙළුම් කොළයට, පියුම් පතට වැටුණු දිය බිඳු නොරැඳී බිම වැටෙන්නාක් මෙනි. එසේ ම තණ්හාව සිතින් පහ වේ.
**“තං වො වදාමි”** එකරුණින් ඒ හේතුවෙන් මම නුඹලාට මෙසේ කියමි. **“භද්දං වො”** නුඹලාට යහපතක් වේවා. “තණ්හාවට වසඟ වූ පුද්ගලයා මෙන් විනාශයට, අනර්ථයට නුඹලා නොපැමිණේවා” යන අර්ථයයි. **“යාවන්තෙත්‍ථ සමාගතා”** මේ ස්ථානයේ යම් පමණ රැස්වූවාහු ද ඒ සැමට, ඉදින් කුමක් කියන්නේ ද? “තණ්හා නම් භව මූලය නසා දමවු. මේ සදොරින් උපදින තණ්හාවට මූල හේතු වූ අවිද්‍යා දී කෙලෙස් නම් වල් පැල සමූහය අර්හත් මාර්ග ඤාණය නම් උදැල්ලෙන් ගලවා දමවු. මුලිනුපුටා දමවු. කෙසේ ද? සවැන්න මුල් අවශ්‍ය අයෙකු **“උසීරත්‍ථොව බීරණං”** මහත් උදැල්ලක් ගෙන සවැන්න ගස් උදුරා දමන්නාක් මෙනි. එසේම තණ්හාවේ මුල් උදුරා දමවු. **“මා වො නළං ව සොතොව මාරො භඤ්ජි පුනප්පුනං”** නදී තීරයක වූ හටගත් උණ පඳුරක් ඉතා වේගයෙන් පැමිණි ගංදිය පහරකින් වනසන්නාක් මෙන් නුඹලා කරා එන කෙලෙස් මාරයා, මෘත්‍යුමාරයා හා දේවපුත්ත මාරයා නැවත නැවත නුඹලා නොම පොළාවා.
එනිසා බුද්ධ වචනය ඉටු කරන්න. “මහණෙනි! ධ්‍යාන භාවනා වඩවු. නොපමාවවු.” යනුවෙන් භාග්‍යවත් බුදුරජාණන් වහන්සේ වදාළ වචනය ඉටුකරවු. අනුශාසනා කළ පරිදි ප්‍රතිපත්තියෙහි නියැලෙවු. **“ඛණෙ වො මා උපච්චගා”** යමෙක් බුදුවරුන්ගේ වචන ඉටු නොකරයි ද ඒ පුද්ගලයා මේ බුද්ධෝත්පාද ක්‍ෂණය, සුදුසු ප්‍රදේශයක වාසය, මිනිස් භවයක උප්පත්තිය ලැබීම, සම්‍යක් දෘෂ්ටිය පහළවීම, ආයතන සය විකල් නොවී පැවතීම යනාදී මේ ක්‍ෂණ සම්පත්තිය නුඹලා ඉක්මවා නොයත්වා. **“ඛණාතීතා”** යමෙක් ඒ ක්‍ෂණය ඉක්මවූවා ද, යමෙක් ඒ ක්‍ෂණ සම්පත්තිය අතහැර ගත්තාහු ද ඔවුහු නිරයේ උපදිති. එහි ඉපිද බොහෝ කාලයක් ශෝක කරති.
**“පමාදො රජො”** රූපාදී අරමුණු කෙරෙහි සිහිමුර්ජාවීමෙන් ප්‍රමාදව, කිලිටි බව ඇති කරන බැවින් ද රාගාදී දූවිලිවලින් මිශ්‍ර වූ බැවින් ද “රජො” නම් වූ **“පමාදානුපතිතො රජො”** යම් ඒ රජස් නම් වූ රාගාදී දූවිලි ප්‍රමාද වූ පුද්ගලයාගේ සිතෙහි ප්‍රමාද වීමෙන් ද උපදියි. **“අප්පමාදෙන”** අප්‍රමාදයෙන්, පමානොවන ප්‍රතිපත්තියෙන්. **“විජ්ජාය”** ආර්ය මාර්ග විද්‍යාවෙන්. **“අබ්බහෙ සල්ලමත්තතො”** තමාගේ හදය ආශ්‍රය කරගත්, හදවතේ පිහිටි රාගාදී හුල් මුලිනුපුටා දමන්නේය. මුලුමනින්ම නසා දමන්නේ ය.
**“පණ්ණවීසති”** යනු ආයුෂ්මත් **අපර සප්පදාස** තෙරුන්ගේ ගාථාවන්ය. උන්වහන්සේ ද පෙර බුදුවරුන් හමුවෙහි කළ ප්‍රාර්ථනා ඇතිව ඒ ඒ භවයේදී නිවන් පතාගෙන කුසල් දහම් රැස්කරමින් පැමිණ, මේ බුද්ධෝත්පාදයේදී කපිලවත්‍ථු පුරයේ සුදොවුන් මහ රජුගේ පුරෝහිත බමුණාගේ පුතු ලෙස උපන්හ. එකුමරු **සප්පදාස** යැයි නම් කරන ලදි. තරුණවියට පත් වූ සප්පදාස; උපන් බිමට වැඩම වූ ශාස්තෲන් වහන්සේගේ ඥාති සමාගමය දැකීමෙන් හටගත් ශ්‍රද්ධා ඇතිව පැවිදි වී බඹසර හැසිරුණු නමුත් කෙලෙස් මැඩපැවැත්වීමෙන් චේතෝ සමාධිය ලබාගත නොහැකි විය. මේ පිළිබඳව සංවේගයට පත් උන්වහන්සේ, පසුව කැපෙන ආයුධයක් ගෙන නුවණින් මෙනෙහි කිරීමෙන් කමටහන් වඩා රහත් බවට පත්වූහ. අනතුරුව රහත් බව ප්‍රකාශ කරමින් උන්වහන්සේ මේ ගාථා සය වදාළ සේක.

එහි **“පණ්ණවීසති වස්සානි යතො පබ්බජිතො අහං”** යම් තැනෙක පටන් මම පැවිදි වූයෙම් ද එතැන් පටන් ගත වූ වසර විසිපහ තුල, **“අච්ඡරා සංඝාතමත්තම්පි චෙතො සන්තිං අනජ්ඣගං”** ඒ මම බඹසර හැසිරෙමින් මෙතරම් කාලයක් ඇසුරු සනක් පමණකුදු, ඇඟිලි දෙකක් එකට ගසන මොහොතක් පමණකුදු ක්‍ෂණයක් චිත්ත සමාධියක්, සිතේ එකඟවීමක් නොලැබුවෙමි.
මෙසේ චිත්ත ඒකාග්‍රතාව නොලැබීමට හේතුව මෙසේ දක්වයි. **“කාමරාගෙන අද්දිතො”** යනුවෙන්. මෙහි **“අද්දිතො”** යනු පෙළුනෙමි. මැඩුනෙමි. **“බාහාපග්ගය්හ කන්‍දන්තො”** මෙසේ “කාමුක සිතින් විසීම ඉතා නුසුදුසු වූවකි. මේ නෛර්යාණික සසුනේ පැවිදි වී තමාගේ සිත කෙලෙස් මඬින් උඩට ගැනීමට නොහැකිවූයෙමි.” මෙසේ සිතූ මම දෙඅත් මුදුනෙහි බැඳගෙන හඬමින් විහාරයෙන් නික්මුණෙමි. වසන්නා වූ විහාරයෙන් පිටතට ගියෙමි.
එසේ නික්මුණේ යම් අදහසකින් ඒ අදහස දැක්වීමට “සත්‍ථං වා අහරිස්සාමි” යන ගාථාව කියන ලදි. එහි **“සත්‍ථං වා ආහරිස්සාමී”** මෙහි **“වා”** ශබ්දය විකල්පාර්ථයේ යෙදේ. ප්‍රපාතයකින් හෝ පතමි, බෙල්ලේ වැළලා හෝ ගනිමි. ආදී වශයෙන් මැරෙන ආකාරයක් දක්වයි. **“සික්ඛං”** අධිශීල ශික්‍ෂාව, **“පච්චක්ඛං”** ප්‍රතික්‍ෂේප කරමින්, අත් හරිමින් **“පච්චක්ඛා”** යන පාඨය ද යෙදේ. ප්‍රතික්‍ෂේප කරයි යන අර්ථයයි. **“කාලං”** මරණයට. “කෙසේ නම් මා වැන්නෙක් ගිහි බවට පත්ව මැරෙම් ද?” යන අර්ථයයි. ශික්‍ෂා ප්‍රතික්‍ෂේප කර ගිහිවීම ආර්ය විනයෙහි මරණයට පත්වීමකි. “මරණ” නම් වේ. භාග්‍යවතුන් වහන්සේ මෙසේ වදාළහ. “මහණෙනි! යමෙක් මේ සස්නෙහි ශික්‍ෂා ප්‍රතික්‍ෂේප කර හීන බවට (ගිහි බවට) පත්වන්නේ ද එය මරණයෙකි” යනුවෙනි. **“සික්ඛං පච්චක්ඛා”** යන පාඨය ගත් විට “කෙසේ නම් මා වැන්නකු ශික්‍ෂා ප්‍රතික්‍ෂේප කර මරණයට පත්වෙන්නෙම් ද?” අධිශීල ශික්‍ෂාවෙන් යුක්තවම කළුරිය කරන්නෙමි. එනිසා “ආයුධයක් හෝ ගෙන දිවි තොරකර ගන්නෙමි. මාගේ ජීවිතයෙන් කවර ප්‍රයෝජනයක් ද?” යනුවෙන් අර්ථ ගත යුතුයි.
**“තදාහං”** කෙලෙස්වලින් මැඬුණු හෙයින් මහණ දහම් කිරීමට අසමත්ව ජීවිතය පිළිබඳව කළකිරුණු ඒ මම, **“ඛුරං”** බාබර්ගේ කරයක්, දැලිපිහිය වැනි ආයුධයක්. **“මඤ්චකම්හි උපාවිසිං”** අනුන් විසින් වළක්වාලයි යන බියෙන් කුටියකට පිවිස ඇඳෙහි හොත්තෙමි. **“පරිනීතො”** එළවූයෙමි. බෙල්ලෙහි තැබුවෙමි යන අදහසයි. **“ධමනිං”** ගෙලෙහි ධමනිය. ගෙලේ ධමනියට “ගලනහරය” යැයි ද කියති. **“ඡෙත්තුං”** සිඳීමට.
**“තතො මෙ මනසිකාරො යොනිසො උදපජ්ජථ”** මම යම් කලෙක “මැරෙන්නෙමි”යි ගලනහරය සිඳීමට දැලි පිහිය තබාගත්තෙම් ද, ඊට පසුව “මගේ ශීලය නිරුපද්‍රිත ද?”යි සිහිපත් කර බැලූ මා හට මාගේ ශීලය නොකැඩුණු, නොසිඳුනු ඉතා පිරිසිදු වූවක් බව දැකගැනීමෙන් ප්‍රීතියක් උපන්නේය. ප්‍රීතියට පත් සිතැති මාගේ කය සන්සිඳුණි. සන්සුන් කයින් නිරාමිෂ වූ සුව අනුභව කරන එකඟ වූ සිතැති මා හට විදසුන් වැඩීම් වශයෙන් නුවණින් මෙනෙහි කිරීම නම් වූ යෝනිසෝ මනසිකාරය උපන්නේය. නැතහොත් **“තතො”** දැලි පිහියෙන් බෙල්ලේ කරන ලද තුවාලය ඇති වූ කල්හි, ඉන් උපන් වේදනාව දුරුකරමින් විදර්ශනා වශයෙන් යෝනිසෝ මනසිකාරය උපන්නේය. දැන් ඊට පසුව මාර්ග ඵල ප්‍රත්‍යවේක්‍ෂණ ඥානය උපන් බව දැක්වීමට **“ආදීනවො පාතුරහු”** යන ගාථාව වදාළහ. එහි අර්ථ ඉහත දී විස්තර කරන ලද්දේමය.
**“උට්ඨෙහී”** යනු ආයුෂ්මත් **කාතියාන** තෙරුන් වහන්සේගේ ගාථාව්නය. එහි උපත කෙසේද? උන්වහන්සේ ද පෙර බුදුවරු හමුවෙහි කරන ලද ප්‍රාර්ථනා ඇතිව ඒ ඒ භවයෙහි පින්දහම් රැස්කරමින් පැමිණියහ. මේ බුද්ධෝත්පාද කාලයේදී සැවැත් නුවර එක් කෝසිය ගෝත්‍රික බ්‍රාහ්මණයෙකුගේ පුතු ලෙස උපන් හෙතෙම, මවගේ ගෝත්‍ර නාම වශයෙන් **“කාතියාන”** නමින් ප්‍රකට විය. තරුණවියට පත් එකුමරු සාමඤ්ඤකානි තෙරුන් වහන්සේගේ ගිහිකළ සහායක ව (යහලුවකුව) සිටි බැවින් තෙරුන් වහන්සේ නිසා බුදු සසුනේ පැවිදි විය. මහණදහම්, වත් පිළිවෙත් පිරූ කාතියාන තෙරණුවෝ දිනක් “රාත්‍රියේ නිදිමත දුරුකරන්නෙමි”යි සක්මන් කිරීම ඇරඹූහ. සක්මන් කරන උන්වහන්සේ නින්දෙන් මඬනා ලදුව පය පටලැවී, පෙරලී එහිම බිම වැටුණහ. එම සිදුවීම දුටු ශාස්තෲන් වහන්සේ එතැනට වැඩමවා අහසේ වැඩහිඳ “කාතියාන” යැයි ඇමතූ සේක. ශාස්තෲන් වහන්සේ දැක නැගී සිටි කාතියාන තෙරණුවෝ තම ක්‍රියාව පිළිබඳව සංවේගයට පත්වූහ. අනතුරුව ශාස්තෲන් වහන්සේ මේ ගාථා සයෙන් කාතියාන තෙරුන්ට දහම් දෙසූ සේක.

මෙහි **“උට්ඨෙහි”** **නිදාගෙන සිටින සයනයෙන්, හොත්** ඉරියවුවෙන් නැගී සිටීමට උට්ඨාන වීර්යය කරව. නිදාගෙන සිටීම, සයනය කිරීම කුසීත පක්‍ෂයට බරවූවක් බැවින් නො නිදන්න. **“නිසීද”** පලක් බැඳගෙන, කය සෘජුව තබාගෙන, සතිය ඉදිරියෙ පිහිටුවාගෙන හිඳගන්න. **“කාතියාන”** මෙනෙමින් කාතියාන තෙරුන් ඇමතූ සේක. “**මා නිද්දා බහුලො අහූ”** නිදන සුළුව, බොහෝ කාලයක් නිදමින් සිටීම, නින්දෙන් මැඩී විසීම නොකරව. නිදි වැරීමෙහි, නින්ද දුරු කිරීමෙහිම යෙදෙව. **“මා තං අලසං”** නිදි වැරීමෙහි යෙදීමෙන් ඒ අලස වූ කුසීත වූ ප්‍රමාදීන්ට ඥාති වූ මාර නම් මෘත්‍යුරාජයා වංචාවෙන් වැද්දකු - මුවන් හෝ කුරුල්ලන් බැඳගන්නාක් මෙන් ජරා මරණ රෝගයන්ගෙන් නො පෙලේ වා. අභිභවනය නොකරාවා. මැඩපවත්වා විනාශ නොකරාවා.
**“සයථාපි”** යම්සේ **“මහා සමුද්දවෙගො”** මහා මුහුදේ රළ වේගය. **“එවං”** එසේ. යම්සේ මහමුහුදේ එළ එකපිට එක නැගෙමින් පැමිණේද එය ඉක්මවා යෑම අපහසුවේද ඒ වෙත යන පුරුෂයා මැඩලා අභිබවා රළ පහර පැතිර යන්නේද එලෙසින්ම ජාතිජරාදී දුක් ද කුසීත කම්මැලි පුද්ගලයා වසාගෙන මැඬගෙන සිටියි. නැවත නැවත ඔහු මැඩපවත්වයි. **“සො කරොහි”** කාතියානය! ඒ නුඹ, සතර ඕඝයන්ගෙන් මැඬපැවැත්විය නොහැකි වූ අර්හත් ඵලය නම් වූ සුරක්‍ෂිත දිවයිනක් බවට තමා පත්කර ගනුව. එම අර්හත් ඵලය ස්ව සන්තානයේ උපදවා ගනුව. **“නහි තාණං තව විජ්ජතෙව අඤ්ඤං”** මෙහි **“හි”** යනු හේතුවර්ථයේ නිපාතයකි. යම් හෙයකින් ද? යත්. ඒ ආර්ය වූ රහත් බව නම් අග්‍රඵලයෙන් අන්‍ය වූ වෙනත් පිහිටක් මෙලොව හෝ පරලොව නොලැබේ. එනිසා ඒ අර්හත් බවෙහි, උතුම් පිහිටෙහි පිහිටන්නේ ය.
යම්හෙයකින් ද ඒ ශාස්තෲන් වහන්සේ යම් මාර්ගයක ගමන් කිරීමෙන් මැඩලීමට අපහසු වූ මාරයා පරදා දිනූ සේක් ද ඒ අන්‍ය තීර්ථක බොහෝ දෙනා පැරදූ සේක් ද ඒ මේ පිහිටට, ආර්ය මාර්ගයේ පිහිටීමට හේතුව මෙසේ දක්වයි. පස් වැදෑරුම් රාගාදී සංගයන්ද ජාතිජරා දී භය ද ඉක්මවා ඉන් මිදී, දේවපුත්‍ර - ක්ලේශාදී පස්මරුන් පරදා උතුම් ආර්යමාර්ගයට නුඹගේ ශාස්තෲන් වහන්සේ පත් වූ සේක. ජයගත් සේක. එනිසාම උන්වහන්සේගේ ශ්‍රාවක වූ නුඹලා විසින් ද එය කළ යුතුයි. අත්නොහැරිය යුතුය. ඒ අර්හත්ඵලය සාක්‍ෂාත් කරගැනීම පිණිස රෑ පෙරයමෙහි හා රෑ පසුයමෙහි එකලෙසින්ම අප්‍රමාදීව සිහියෙන්, නුවණින් යුක්තව කමටහන් වඩව. යෝග භාවනාවෙහි දැඩි වීර්යයේ යෙදෙව.
**“පුරිමානි පමුඤ්ච බන්‍ධනානි”** පෙර ගිහි කාලයේ තිබූ කාමුක බන්‍ධන, ගිහි බන්‍ධන, ගිහි බැඳීම් දුරු කරව. ඉන් මිදෙව. එහි අපේක්‍ෂා රහිතයකු වන්න. **“සංඝාටිඛුර - මුණ්ඩ භික්ඛභොජී”** “සඟල සිවුර දරාගෙන, කරයෙන් මුඩුකළ කෙස් ඇතිව පිණ්ඩපාතයෙන් යැපෙන්න. මෙසේ ත්‍රිවිධ පිළිවෙත්හි යෙදීමෙන් පෙර ගිහිකල පැවති බන්‍ධන වූ ක්‍රීඩා රතියෙහි ඇලීම, නිදා සිටීම දුරු කිරීමට හේතු දැක්වීමයි. නුඹ සඟල සිවුර දැරීමෙන් ද හිස මුඩුකර ගැනීමෙන් ද පිණ්ඩපාතයෙන් යැපීමෙන් ද ජීවත්වන්නෙහිය. එවිට නුඹ කම්සුව විඳින්නෙක් රාත්‍රී ක්‍රීඩා දියේ නියැලුණෙක් නොවන්නෙහිය. ඒ පෙර වූ රාගාදී පස් වැදෑරුම් බන්‍ධනවලින් ද රති ක්‍රීඩා, නිදන සුළු බව යන මේවායින් ද වෙන්වන්න. එම ගිහි කටයුතුවල නොයෙදෙන්න” යන අර්ථයයි. **“ඣායාහි”,** ධ්‍යාන කරව. අරමුණක සිත නැවත නැවත පිහිටුවා සිහි කරව.
එසේ සම සතලිස් කමටහන් හා විදසුන් භාවනා අරමුණුවල පිිහිටා ධ්‍යාන වැඩීමෙන් සියලු කෙලෙසුන්ම ජයගත් බවට පැමිණේ. “ඒ ලක්‍ෂණ සහිත ධ්‍යාන වැඩීමෙහි යෙදෙන්න” යැයි දක්වමින් **“ඣායාහි”,** “ධ්‍යානවඩව”, **“ජිනාහි”,** “කෙලෙසුන් දිනව” යනුවෙන් කියන ලදි. **“යොගක්‍ඛෙම පථෙසු කොවිදොසි”** සතර ඕඝයෙන් මිදී ක්‍ෂේම වූ නිවණට යන මාර්ගය වූ සත්තිස් බෝධිපාක්‍ෂික ධර්මයන්හි දක්‍ෂයෙක්, නිපුණයෙක් වන්න. එනිසා භාවනාවහෙි සිත උත්සාහවත් කරවා, අනුත්තර වූ, ඊට වැඩිවූවක් නොමැති, විශුද්ධ වූ නිවණට, අර්හත් මාර්ගයට පැමිණෙන්නේ ය. නිවණට පැමිණ ජලයෙන් ගිනි නිවීයන්නාක් මෙන් පිරිනිවෙන්නෙහි. මහත් ජල වර්ෂාවක් වැටීමෙන් ගිනි කඳක් මෙන් ආර්ය මාර්ගය නම් වැසි වැටීමෙන් පිරිනිවෙන්නෙහි.
**“පජ්ජොති කරො”** පහනක් කරගන්න. ප්‍රදීපයක් කරගන්න. **“පරිත්තරංසො”** මඳ වූ කුඩා ගිනි සිළුව, **“විනම්‍යතෙ”** වැනසී යයි. පහවී යයි. “ලතාව” වැලක් මෙන්. මෙහි අර්ථය මෙසේ ය. යම් සේ පහන්තිර, තෙල් ආදී ප්‍රත්‍ය විකල් වීමෙන් මඳ වූ සිළුවක් ඇති, ප්‍රභාව නැසී ගිය පහනක අල්ප වූ ගිනිසිළුව වැලක් මෙන් සුළඟින් නිවී යන්නේ ද වැනසී යන්නේ ද, එලෙසින් ම නුඹ ද කෝසිය ගෝත්‍රයේ බැවින් ඉන්‍ද්‍රයාට, ශක්‍රයාට සමාන වූ ගෝත්‍ර ඇති මාරයාට වසඟ නොවී, යටත් නොවී පංචාරම්මණයන් උපාදාන කර නොගෙන මාරයා විනාශ කරන්න. වනසා විධ්වංසනය කර දමන්න. මෙසේ මරු පැරදූ, විධ්වංසනය කළ ඒ නුඹ, විඳිය යුතු වූ සියලු වින්දනයන්හි දුරු කළ ඡන්දරාග ඇතිව, මේ ආත්මභාවයේදීම මෙලොවදීම සියලු කෙලෙස් දැවීම්, පරිළාහයන් දුරුකර නිවීගියෙහි. සිසිල් වූයෙහි. මෙලොවදීම පරිනිර්වාණයට පත්වන්නෙහිය. මෙසේ ශාස්තෲන් වහන්සේ විසින් අනුපාදිශේෂ නිර්වාණය දක්වාම පමුණුවන ලද අදහස් ඇති කාතියාන තෙරණුවෝ; මේ ධර්ම දේශනාව අවසානයේදී විදසුන් වඩා රහත් වූහ. රහත් වූ පසුව ශාස්තෲන් වහන්සේ වදාළ පරිද්දෙන්ම මෙම ගාථා සය නැවත වදාළහ. එම ගාථාව උන්වහන්සේගේ රහත් බව ප්‍රකාශ කරන ගාථා විය.
**“සුදෙසිතො”** යනු ආයුෂ්මත් **මිගජාල** තෙරුන් වහන්සේගේ ගාථාවන්ය. එහි උපත කෙසේද? උන්වහන්සේ ද පෙර බුදුවරු හමුවෙහි කළ ප්‍රාර්ථනා ඇතිව සසර ඒ ඒ භවයේදී පින්දහම් රැස්කරගෙන වුත් මේ බුද්ධෝත්පාද කාලයේ දී සැවැත් නුවර විශාඛා මහ උපාසිකාවගේ පුතකු ලෙස උපන්හ. ඔහුගේ නම මිගජාල නම් විය. නිතරම විහාරයට යන ඔහු ධර්මශ්‍රවණය කොට, ලැබූ ශ්‍රද්ධාව නිසා සසුනේ පැවිදි විය. නොබෝ දිනකින්ම විදසුන් වඩා රහත් වූ **මිගජාල** තෙරණුවෝ සිය රහත් බව ප්‍රකාශ කරමින් මේ ගාථා සය වදාළ සේක.
මෙහි **“සුදෙසිතො”** මනාව දෙසන ලදි. හික්මවිය යුතු ජනයාගේ අදහස් අනුව මෙලෝ පරලෝ දහම්, පරමාර්ථ දහම් යථාස්වභාවයෙන් දක්වමින් දෙසන ලදී යන අර්ථයයි. නැතහොත් **“සුදෙසිතො”** යනු මනාව දෙසන ලද පැවැත්ම, නැවැත්ම ද ඒ දෙකටම හේතුන් ද නොවෙනස්ව ප්‍රකාශ කිරීම් වශයෙන් දක්වන ලද, මනාව දෙසූ ස්වාක්ඛාත වූ. **“චක්ඛුමතා”** පසැස් ඇති; මසැස, දිවැස, ප්‍රඥා ඇස, බුදු ඇස හාසමතැස (සමන්ත චක්‍ෂු) යන පසැසින් යුතු. **“බුද්ධෙන”** සර්වඥ බුදුරජාණන් වහන්සේ විසින්. **“ආදිච්ච බන්‍ධුතා”** සූර්ය වංශික වූ. ලෝකයේ ක්‍ෂත්‍රිය වංශ දෙකකි. ආදිත්‍ය (සූර්ය) වංශය හා සෝම (චන්‍ද්‍ර) වංශය යනුවෙනි. මේ දෙකින් ආදිත්‍ය වංශය ඔක්කාක රජුගෙන් ඇරඹුණි. එම ඔක්කාක රජුගෙන් ඇරඹි ශාක්‍ය වංශය ද ආදිත්‍ය ගෝත්‍ර වේ. එනිසාම භාග්‍යවතුන් වහන්සේ ආදිත්‍ය බන්‍ධු වේ. නැතහොත් සූර්යයාගේ නෑ වූ බැවින් භාග්‍යවත්හු ආදිත්‍ය බන්‍ධු වෙති. මේ අර්ථය ඉහතින් කියන ලද්දේමය. කාමරාගා දී සියලුම සංයෝජන මුලිනුපුටා දැමූ හෙයින් උන්වහන්සේ **“සබ්බසංයොජනාතීතො”** නම් වෙති. කර්ම, ක්ලේශ, විපාක ඇති සසර පැවතීම නම් වෘතය වනසන ලද, විධ්වංසනය කරන ලද හෙයින් **“සබ්බවට්ටවිනාසනො”** නම් වෙති. සංසාරය නැමති දැලෙන් මුදවන හෙයින් නිවණ නෛර්‍ය්‍යාණික **“නිය්‍යානිකො”** නම් වේ. සංසාර මහෝඝයෙන් සත්ත්‍වයා එතෙර කරවන හෙයින් **“උත්තරණො”** නම් වේ. කාම, තණ්හාදී සියලු ඇලීම්වලට මුල් වූ අවිද්‍යාවද අයෝනි සෝ මනසිකාරය ද (අනුවණින් මෙනෙහි කිරීම) වියලවා දමයි, වේලවා දමයි යන අරුතින් **“තණ්හාමූල විසෙසනො”** නම් වේ. ත්‍රිවිද්‍යා මනාව අවබෝධ කරගත් පුද්ගලයාගෙන් දුරුවන බැවින්, විෂවූ දුකට හේතුභූත - මූලාධාර වූ බැවින් සත්ත්‍වයන්ට විෂ මුලක් වූ **“විසමුලං”** ව්‍යසනයන්ට උත්පත්තිස්ථාන වූ බැවින් **“ආඝාතනං”** සතුන් හෝ මිනිසුන් මරණ තැනක් වූ කර්ම, කර්මක්ලේශ මුලිනුපුටා දමා “**නිබ්බුතිං”** නිවීමට, නිවණට පැමිණෙයි.
තෙවන ගාථාවේ නොදැනීමට හේතු වූ බැවින් **“අඤ්ඤාණමූල”** නම් වූ, අයොනිසෝ මනසිකාරය ද ආශ්‍රවයෝ ද අඥාන බවේ මූලයන්ය. “ආශ්‍රව ඇතිවීමෙන් අවිද්‍යාව ඇති වේ” යැයි කියන ලදි. ඒ අවිද්‍යාව බිඳ දැමීමට වජ්‍රයක් වැනි ඥානය යොදාගෙන, නැතිනම් “අවිද්‍යා ප්‍රත්‍ය හේතුවෙන් සංස්කාර ඇති වේ” යනාදී දේශනාව නිසා අවිද්‍යාවට, අඥාන බවට මුල් වූ බැවින් **“අඤ්ඤාණ මූලං”** නම් වන භව චක්‍රය, ආර්ය මාර්ග නම් වූ වජ්‍රයෙන් සිඳ බිඳ දැමීමට දෙසන ලද බැවින් **“අඤ්ඤාණමූල භෙදාය”** නම් වේ. “**කම්මයන්තවිඝාටනො”** කර්මය හා ගැළපූ ආත්මභාවය නම් යන්ත්‍රය විධ්වංසනය කර දමන, “**විඤ්ඤාණානං පරිග්ගහෙ”,** “කර්මභවාදියෙහි තම තමාට අයත් පරිදි කර්මය විසින් දැඩිව විඥානය අල්ලා ගැනීමට පැමිණි කල්හි.” යනුවෙන් සෙසු වදන් මීට ගලපාගත යුතුයි. ඒ ඒ භවයෙහි පිළිසිඳ ගත් බැවින් ඒ ඒ භවයට නියමිත වූ විඤ්ඤාණස්ථිතිය, විඤ්ඤාණයේ පැවැත්ම මෙහිදී ගන්නා ලද්දේමය. **“ඤාණවජිරනිපාතනො”** ප්‍රඥාව නම් වජ්‍රයේ වැටීමෙන්, ඤාණය නැමැති වජ්‍රායුධය හෙළා, ඒ අවිද්‍යාදී අඥාන මූලයන් නසා දැමීමෙන්, ලෝකෝත්තර ධර්මය වනාහි සත්ත්‍වයන් උපදින සප්ත භවයන්හි ඉපදීමට සුදුසු වූ විඥානය නසමින් ම උපදියි.
**“වෙදනානං විඤ්ඤාපනො”** සුඛ දුක්ඛාදී ත්‍රිවිධ වේදනාවන් පිළිවෙලින් දුක් හුල්, අනිත්‍යාදී වශයෙන් තත්වූ පරිද්දෙන් දැනුම් දෙන, පවසන. **“උපාදානප්පමොචනො”** කාමාදී සිවු උපාදානයන්ගෙන් තම චිත්ත සන්තානය මුදවන. **“භවං අංගාරකාසුංව ඤාණෙන අනුපස්සකො”** කාමාදී නවවිධ භවයන්හි එකොළොස් ගින්නෙන් දැවෙන බැවින්, ඒ කාමාදීභවයන්ට ඇලුණු පුද්ගලයා අඟුරුවලක සේ දැවෙන බව මාර්ග ඥානයෙන් ප්‍රත්‍යක්‍ෂ වශයෙන් ම දැන දක්වන ලද.
ශාන්ත ප්‍රණීත භාවයෙන් අතෘප්තිකර අර්ථයෙන් මහාරස ඇති, නැතිනම් පරිඥාදී මහත් වූ කටයුතු ඇති බැවින් ද ශ්‍රමණබවේ ඵල ලැබීම් වශයෙන් මහත් වූ සම්පත් විඳින බැවින් ද **“මහාරසො”** මහා රස ඇති, රැස් නොකළ උපකරණ ඇති බැවින් අල්ලාගැනීම ඉතා අපහසු, පිහිටක් නොලබන බැවින් ඉතා ගැඹුරු වූ **“සුගම්හීරො”** අතිගැඹුරු. **“ජරාමච්චුනිවාරණො”** අනාගතයේ භවයන්හි ඉපදීම වැළකීම නිසා ජරාවෙන්ද මරණයෙන් ද මුදවන, ජරාමරණ වළකන. දැන් මෙසේ වර්ණනා කරන ලද ධර්ම රත්නයේ ස්වරූපය, ආකාරය දක්වමින් **“අරියො අට්ඨංගිකො මග්ගො”** යනුවෙන් පවසා නැවත එහි ගුණ කිහිපයක් විවරණ කිරීමට **“දුක්ඛුපසමනො”** යනාදිය පැවසූහ. එහි අර්ථ මෙසේය. ඉතා පිරිසිදු අර්ථයෙන් “අරියො” ආර්ය වූ. සම්මා සමාධිය ආදී අංග අටක එකතුවක් බැවින් **“අට්ඨංගිකො”** අට්ඨංගික වූ. නිවණ සොයා යෑම් අර්ථයෙන් **“මග්ගො”** මාර්ගයක් වූ. සියලු සර දුක් සන්සිඳුවන හෙයින් **“දුක්ඛූපසමනො”** නම් වූ. ක්‍ෂේම නිර්භය ස්ථානයක් වූ බැවින් **“සිවො”** නම් වූ.
මේ සස්නෙන් බැහැර සමයක සම්මා සම්බුද්ධ නොවූවන් විසින් දෙසන ලද පරිදි කර්ම විපාකයෝ විපර්යාස වේ. වෙන් වේ.” යැයි කියත් ද එසේ වෙනස් නොකර ප්‍රත්‍යෝත්පන්න ධර්ම “ප්‍රතීත්‍ය සමුත්පාද ධර්මයන්” ලෙස කර්මය “කර්මය” යැයි ද විපාක “විපාක” වශයෙන් දැන, පූර්වභාග ඥානයෙන් දැනගැනීම් හේතුවෙන්, “ශාශ්වත-උච්ඡේද යන දෘෂ්ටි දුරුකර, තත්වාකාරයෙන් ආලෝකය දක්නා වූ, ඒ අරි අටඟ මඟ යෑමෙන් ලෝකෝත්තර ඤාණාලෝකය දක්නා වූ. නිවන් දුටු කිසිවකුට කිසිතැනෙක, කිසිදාක උපද්‍රවයක් නොවන බැවින් **“මහාඛෙමං”** මහා ක්‍ෂේම භූමියක් වූ නිවණට සත්ත්‍වයන් කැඳවාගෙන යන බැවින් **“මහා ඛෙමංගමො”** නම් වූ; සියලු කෙලෙස් දැවීම්, තැවීම්, පිරිතැවීම් සන්සිඳුවන්නා වූ හෙයින් **“සන්තො”** ශාන්ත වූ; නොවෙනස්වන චෙතෝ විමුක්තියෙන් අනුපාදිසේස නිර්වාණ ධාතුවට පැමිණීමෙන් අවසානය ඉතා යහපත් වූ, **“පරියොසානභද්දකො”** ආර්ය අෂ්ටාංගික මාර්ගය පසැස් ඇති බුදුරජාණන් වහන්සේ විසින් දෙසන ලදි.
මෙසේ මිගජාල තෙරණුවෝ නානාප්‍රකාරව, නානාවිධව ආර්ය සද්ධර්මයට ප්‍රශංසා කරන සේක්; ඒ උතුම් දහම තමන් වහන්සේ අවබෝධ කරගත් බව ද සිය රහත් බව දැක්වීම් වශයෙන් ද මේ ගාථා වදාළ සේක.
**“ජාතිමදෙන මත්තොහං”** යනු ආයුෂ්මත් **ජෙන්ත** තෙරුන් වහන්සේගේ ගාථාවන් ය. එහි උපත කෙසේ ද? උන්වහන්සේ ද පෙර බුදුවරු හමුවෙහි කළ ප්‍රාර්ථනා ඇතිව ඒ ඒ භවයෙහි පින් දහම් රැස් කරමින් අවුත් මේ බුද්ධෝත්පාදයේ දී කොසොල් රජුගේ පුරෝහිතතුමාට දාව උපන්හ. පුරෝහිතතුමා සිය පුතුට **ජෙන්ත** යන නම තැබීය. තරුණවියට පත් එකුමරු ජාති මදයෙන් ද භෝග මදයෙන් ද ඉසුරුමත් රූප මදයෙන් මත් වී අන්‍යයන් හෙළා දකිමින් ම ගරු කළයුත්තන්ට අගරු කරමින්, පිදිය යුත්තන් නොපුදමින් මානයෙන් වැඩී හැසිරෙයි. දිනක් ජෙන්ත මහත් වූ පිරිසක් පිරිවරාගෙන දහම් දෙසමින් සිටින ශාස්තෲන් වහන්සේ දුටුවේය. දැක උන්වහන්සේ වෙත යමින් “ඉදින් ශ්‍රමණ භවත් ගෞතමයෝ මා දැක පළමුව කථා නොකලේ නම් මම ඔහු සමග කථා නොකරන්නෙමි”යි යන සිතින් සමීපයට ගොස් සිටගෙන සිටියේය. භාග්‍යවතුන් වහන්සේ පළමුව කථා නොකළ හෙයින් තමා ද උඩඟුව කථා නොකර සිට දේශනාවසානයෙහි යන බවක් දැක්වීය. එවිට භාග්‍යවතුන් වහන්සේ මෙසේ ඔහුට වදාළ සේක -
“බ්‍රාහ්මණය! මානය යහපත් දෙයක් නොවේ. මේ බුදුසසුනින් ප්‍රයෝජනයක් ලබාගැනීමට මෙහි පැමිණි නුඹ, ඒ මානයම තව තවත් වඩා වර්ධනය කරන්නෙහි ය” යන ගාථාව වදාළහ. එය ඇසූ ජන්ත බමුණා “මගේ සිත ශ්‍රමණ භවත් ගෞතමයෝ දැනගත්හ”යි වඩාත් ප්‍රසන්න වූයේ අප භාග්‍යවතුන් වහන්සේ දෙපා මුල හිසින් වැඳ වැටී අතිශයින් යටහත් බවක් දැක්වීය. මේ ගාථාවෙන් ජෙන්ත තම ප්‍රශ්නය ඇසීය.
කවරකු කෙරෙහි මානය නොපැවැත්විය යුතු ද?” ගරු කටයුත්තෝ කවරහු ද? අපචායනය කළ යුත්තෝ කවරහුද? මනාව පිදිය යුත්තෝ කවරහුද? ඒ ප්‍රශ්නයට පිළිතුරු වශයෙන් භාග්‍යවතුන් වහන්සේ මෙසේ වදාළහ.
මෙසේ ප්‍රශ්නය විසඳමින් ඔහුට දහම් දෙසූහ. “මවුට පියාට මාන නොකළ යුතුයි. වැඩිමල් සොයුරු සොයුරියන්ට ද සිවුවැනිව ගුරුවරුන්ටද මත් නොඉපදවිය යුතුයි. ඔවුන් කෙරෙහි ගරු කරන්නේය. ඔවුන්ට අපචායනය කරන්නේ ය. ඔවුන් මැනවින් පිදිය යුතු වේ.”
“එමෙන්ම අනුත්තර සිසිල් වූ නිවණ අවබෝධ කරගත්තා වූ අනාශ්‍රව වූ කටයුතු කොට නිමියා වූ මානය නැසුවා වූ ස්වාර්ථ සාධනය කරගත් රහතන්වහන්සේලාට ද නමස්කාර කරන්න.”
ඒ ධර්ම දේශනාවසානයේදී ජෙන්ත කුමරු සෝවාන් විය. බුදු සසුනේ පැවිදි වූ ඔහු විදසුන් භාවනාව වඩා නොබෝ දිනකින්ම රහත් ඵලයෙහි පිහිටියේය. රහත් වූ ජෙන්ත තෙරණුවෝ තමාගේ පිළිවෙත් මඟ දැක්වීම් වශයෙන් මේ ගාථා සය වදාළහ.

මෙහි **“ජාතිමදෙන මත්තොහං”** යනු මම ඉතා උසස් බමුණු කුලයේ උපන්නෙම්. මා වැනි වූ උභය කුල පාරිශුද්ධ උසස් කුලවතෙක් නැතැ”යි කුලමානයෙන් මත්ව මානාධිකව විසුවෙමි යන අර්ථයයි. **“භොග ඉස්සරියෙන ච”** සම්පත්තියත් අධිපතිත්‍වයත් නිසා, භෝග සම්පත්තියත් ඓශ්චර්‍ය්‍ය සම්පත්තියත් නිසා උපන් මදයෙන් මත්වූයෙමි. මම එසේ මත්ව හැසිරුණෙමි. **“සණ්ඨාන වණ්ණ රූපෙන”** රූප, වර්ණ, සටහනින්, ආරෝහ පරිනාහ සම්පත්තියෙන්, සුදු කළු ආදී ඡවි සම්පත්තියෙන්, ශෝභාසම්පන්න අඟපසඟ සහිත රූපශ්‍රීයෙන් යුතු වූයෙම් යනුවෙන් පෙර කී ලෙසම අර්ථ ගත යුතුයි. **“මදමත්තො”** ඉහත පැවසූ ලෙසින්ම වෙනත් මදයන්ගෙන් ද මත්වූයෙම්.
**“නාත්තනො සමකං;”** තමාහට, මාහට සමාන වූ ගැලපෙන, ජාති ආදී ලක්‍ෂණයන්ගෙන් සම වූ, වෙනත් දෙයින් සම වූ වෙනත් කිසිවකු නොදුටුවෙමි. මාහට සමානයකු නුදුටු බැවින් මට වඩා ජාති ආදියෙන් වැඩි, උස්වූවෙකු කෙසේ දක්නෙම් ද? යන අදහසයි. **“අතිමානහතො බාලො”,** ඉක්බිති අඳ බාල වූ බැවින් අතිමානයෙන් යුතු වූ මම සාරා උගුලා දැමූ කුසල් හැසිරීම් ඇත්තෙම්, එමෙන්ම තද මන් ඇතිව එස වූ ධ්වජ ඇත්තෙම්, සිතේ තද ගතිය නිසා ගුරුවරුන්ට ද යටහත් පැවතුම් නොකරන්නෙම්, බොහෝ සෙයින් තද වූයෙම්, නොනැමෙන තද ගති ඇතිව එසවූ මාන නමැති ධ්වජ ඇත්තෙම්.
මෙසේ කියන ලද අර්ථයම මෙහිදී තවත් ඉතා ප්‍රකට වූවක් කිරීමට **“මාතරං”** යනාදිය පැවසූහ. එහි **“අඤ්ඤෙ”** වැඩිමහල් සොයුරු ආදීන්ට ද ශ්‍රමණ බ්‍රාහ්මණයන්ට ද **“ගරු සම්මතෙ”,** ගෞරව කළ යුතු යැයි සමාජ සම්මත වූ ගෞරවනීය තනතුරු දැරූවන් කෙරෙහි ද **“අනාදරෙ”** ආදර රහිත වූයෙමි.
**“දිස්වා විනායකං අග්ගං”** මෙසේ මානයෙන් දැඩිව හැසිරෙන මම, මෙලෝ පරලෝ යන උභයාර්ථ සිද්ධියෙහි හික්මවිය හැකි ජනයා හික්මවන, තමන් වහන්සේ ම අවබෝධ කරගත් බැවින් ද, ලෝකයාට අසහාය නායක බැවින් ද, **“විනායකං”** විනායක නම් වූ, දෙවියන් සහිත ලෝකයේ ශීලාදී ගුණයන්ගෙන් ශ්‍රේෂ්ඨ වූ බැවින් ද, **“අග්ගං”** අග්‍ර වූ, පුරුෂයන් දමනය කරමින් අතිශයින් හික්මවන බැවින් සාරථී නම් වූ, පුරුෂයන් දමනය කරමින් අතිශයින් හික්මවන බැවින් සාරථී නම් වූ, පුරුෂයන් දමනය කරන්නන් අතරින් ඉතා උතුම් වූ - **“සාරථීනං වරුත්තමං”.** බ්‍යාම ප්‍රභා ආදී ආලෝකයෙන් සූර්යයා මෙන් බබළන, දිලිසෙන - **“තපන්තමිව ආදිච්චං”.** භික්‍ෂු සංඝයා පිරිවරාගෙන දහම් දෙසන, **“භික්ඛු සංඝ පුරක්ඛතං”** සියලු සතුන්ටම උතුම් වූ ශාස්තෲන් වහන්සේ දුටුවෙමි. “බුද්ධානුභාවයෙන් දුටුමතින්ම තැතිගත්තෙම් “මම ශ්‍රේෂ්ඨ වෙමි. අන්‍යයෝ හීනයෝය” යනුවෙන් පැවති මානය ද භෝග සම්පත් ආදිය නිසා පැවති මදය ද අත්හැර දමා, ඉවත දමා **“විප්පසන්නෙ චෙතසා සිරසා අභිවාදෙසිං”** පහන් සිතින් යුතුව සිරසින් වැන්දෙමි. අභිවාදනය කළෙමි.
මෙසේ දැඩි වූ තද වූ මානයකින් යුක්ත වූ ජෙන්තගේ මානය ශාස්තෲන් වහන්සේ දැකීම් පමණකින් දුරුවූයේ කෙසේ ද? මෙසේ දුරුවූයේ යැයි නොසිතිය යුතුයි. ඒ මානය ශාස්තෲන් වහන්සේ දැකීම් පමණිනු දුරු නොවූයේය. **“තිමෙව අනුබ්‍රෑහය”** යනාදී “ඒ මානයම වඩින්නෙහි” යනුවෙන් පැවැත්වූ ශාස්තෲ ධර්ම දේශනාවෙන් ඔහුගේ මානය දුරු විය. ඒ සඳහා **“මානං මදඤ්ච ඡඩ්ඪෙත්‍වා”** යන පස්වන ගාථාව වදාළහ. එහි **“විප්පසන්නෙන චෙතසා සිරසා අභිවාදෙසිං”** යන මේ පහන් වූ පැහැදුණු සිතින් යන තැන්හි ඉත්‍ථම්භූතාර්ථයේ තතියා විභක්තිය යෙදී ඇත. (කරණ විභක්තිය). “මම ම ශ්‍රේෂ්ඨ වෙමි” යනුවෙන් පැවති මානය, **“අතිමානො”** අතිමානයකි. හෙවත් සෙය්‍ය මානයකි. “මොවුහු මට වඩා නිහීනයෝය” යනුවෙන් අන්‍යයන් පහත් කර සැළකීම **“ඔමානො”** හීන මානයකි”යි කියති. “මම ශ්‍රේෂ්ඨ වෙමි” යි අන්‍යයන් ඉක්මවා තමා උතුම් වූවෙකියි අදහමින් පැවති සෙය්‍ය මානය අතිමානයකි. “මම මහත් වූවෙක්මි”යි පවත්නා හීනමානය “ඔමාන” නම් වේ. **“පහීණා සුසමාහිතා”** සෝවාන් ආදී මාර්ගඵල වලින් ප්‍රහීණ කරගත් මානය අග්‍ර මාර්ගය වූ අර්හත් ඵලය අවබෝධ කරගැනීමෙන් මනාව මුලිනුපුටා දැමූවෙමි. **“අස්මිමානො”** අස්මිමානය නම්, “මේ මම වෙමි”යි ස්කන්‍ධයන් මම ය, මාගේ ය යනුවෙන් ගැනීම් වශයෙන් පවත්නා මානයයි. **“සබ්බෙ”** යනු හුදෙක් මේ ඉහතින් දැක්වූ අතිමාන, ඔමාන හා අස්මිමාන යන තුන පමණක් නොවේ. උසස් පුද්ගලයාට සෙය්‍යමානාදී වශයෙන් මානය නවවිධ වේ. අතුරු බෙදීම් වශයෙන් අනේකවිධ වේ. අග්‍ර වූ අර්හත් මාර්ගයෙන් මම සියලුම ඒ මානයෝ, මාන කොට්ඨාසයෝ නැසුවෙමි. මුලිනුපුටා දැමුවෙමි.
**“යදා නවො පබ්බජිතො”** යනු ආයුෂ්මත් **සුමන** තෙරුන් වහන්සේගේ ගාථාවන් ය. එහි උපත කෙසේ ද? උන්වහන්සේ ද පෙර බුදුවරුන් හමුවෙහි කළ ප්‍රාර්ථනා ඇතිව ඒ ඒ භවයන්හි දී පින්දහම් රැස් කරමින් අවුත්, **සිඛි** නම් භාග්‍යවතුන් වහන්සේගේ සමයෙහි කුලගෙයක උපන්හ. නුවණැති බවට පත් මේ කුලපුතු දිනක් සිඛි බුදු රජාණන් වහන්සේ දැක පහන් සිතින් දෑසමන් මලින් පූජා කළේය. ඒ පින්කමේ විපාක විඳිමින් දෙව් මිනිස් දෙගතියේ සැරිසැරූ හෙතෙම මේ බුද්ධෝත්පාද කාලයේදී එක්තරා උපාසකයෙකුගේ ගෙදර පිළිසිඳ ගත්තේය. ඒ උපාසකතුමා ආයුෂ්මත් **අනුරුද්ධ** තෙරුන් වහන්සේගේ උපස්ථායකයෙක් විය. එතුමා මීට පෙර ලැබුණු දරුවෝ සියලු දෙනම මිය ගියහ. එනිසා හෙතෙම “ඉදින් මට තව එකම පුතෙකු හෝ ලැබේ නම්, ආර්ය වූ අනුරුද්ධ තෙරුන් වහන්සේ සමීපයේ පැවිදි කරන්නෙමි”යි යන සිතින් දරුවෙකු පැතීය. ඒ අනුව දසමසක් ඇවෑමෙන් උපන් මේ කුමරු නීරෝගීව ම වැඩී සත්වියට පා තැබීය. ඔහුගේ පියා ඒ දරුවා තෙරුන් වහන්සේ ළඟ පැවිදි කරවීය. පැවිදි වූ මේ කුමරු මුහුකුරා ගිය නුවණ ඇති බැවින්, විදසුන් කමටහන වඩන්නේ නොබෝ දිනකින් ම ෂඩ් අභිඥාලාභී මහරහතන් වහන්සේ නමක් විය. මේ සුමන සාමණේරයෝ සිය ගුරුදේවයන්ට උපස්ථාන කරන සේක්; දිනක් “පැන් ගෙනෙන්නෙමි”යි කළයක් රැගෙන සෘද්ධියෙන් අනෝතප්ත විලට වැඩියහ. එහි විසූ එක් මිසදිටු නාග රාජයෙක් අනෝතප්ත විල වැසෙන සේ සත්වරක් දරණවැලින් වසාගෙන, ඒ මත පෙනය තබාගෙන සුමන සාමණේරයන්ට පැන් ගැනීමට අවසර නොදුන්නේ ය. එවිට ම සුමන හිමියෝ ගුරුළු වෙසක් මවාගෙන, නාරජු මැඩපවත්වා පැන් ගෙන සිය ගුරු දේවයන් වසන තැන බලා වැඩම කළහ. අහසින් වඩින උන්වහන්සේ දුටු අප ශාස්තෲන් වහන්සේ දම්සෙනෙවි **සැරියුත් **තෙරුන් අමතා, “සාරිපුත්‍රය! මොහු දෙස බලව”යි යනාදී වශයෙන් සිවු ගාථාවකින් සුමන හිමියන්ගේ ගුණයන් වදාළ සේක. ඉක්බිති සුමණ සාමණේරයෝ මේ ගාථා සය සිය රහත්භාවය ප්‍රකාශ කිරීම් වදාළහ.

මෙහි මුලින් දැක්වූ ගාථා දෙක සුමන තෙරුන් විසින්ම වදාරණ ලදි. ඉතිරි ගාථා සතර උන්වහන්සේව ප්‍රශංසාවට ලක්කරමින් ශාස්තෲන් වහන්සේ විසින් වදාරණ ලදි. එම ගාථා සයම එකතුකර පසුව සුමන තෙරණුවෝ සිය රහත්බව දැක්වීම් වශයෙන් වදාළහ. මෙහි **“පන්නගින්‍ද”** යනු නාගරාජයායි. **“තතො”** එකල්හි, යම් කලෙක අලුත පැවිදි වූ උපතින් සත් හැවිරිදි වූ ඒ මම, සෘද්ධි බලයෙන් මහත් සෘද්ධි ඇති නාරජු මැඬපවත්වා අනෝතත්ත විලින් පැන් රැගෙන උපාධ්‍යායන් වහන්සේ වෙත ගියෙම් ද එම කාලයේ යන අර්ථයයි.
මා නිමිති කරගෙන, මා සඳහා ශාස්තෲන් වහන්සේ මෙසේ වදාළහ. ඒ ශාස්තෲ ප්‍රකාශය **“සාරිපුත්ත ඉමං පස්ස”** යනාදී වශයෙන් දැක්වේ. එම තෙවන ගාථාවේ **“අජ්ඣත්තං සුසමාහිතං”** යනු ආධ්‍යාත්මික විෂය ඇතිව අග්‍ර ඵලය වූ අර්හත් ඵල සමාධියෙන් මනාව සන්සුන් සිතැතිව.
**“පාසාදිකෙන වත්තෙන”** යනු බලා සිටින අයගේ ප්‍රසාදය ගෙනදෙන හැසිරීමෙන්, මෙය කරණාර්ථයේ යෙදුණු තතියා විභක්ති පදයකි. **“කල්‍යාණ ඉරියාපථො”** ආචාර සම්පන්න ඉරියවු ඇති; නැතහොත් **“පාසාදිකෙන වත්තෙන”** යනු ඉත්‍ථම්භූත ලක්‍ෂණයේ තතියා විභක්ති වචනයකි. ශ්‍රමණයාගේ ස්වභාවය **“සාමණ්‍ය”** ශ්‍රමණ බවයි. **“සාමඤ්ඤං”** ශ්‍රමණ බව යන අර්ථයයි. එම අර්ථය, ශ්‍රමණ බව පෙන්වයි. ඒ අනුව පවතියි යන අර්ථයෙන් “සාමණේර” නම් වේ. සාමණේර බවයි. **“ඉද්ධියා ච විසාරදො”** සෘද්ධියෙහි ව්‍යක්ත, විශාරද, ඉතා දක්ෂයෙකු වූයෙමි. **“ආජානීයෙන”,** “ශ්‍රේෂ්ඨ පුරුෂ වූ, ආත්මාර්ථ පරාර්ථ යන උභයාර්ථයම ඉටු කරන්නා වූ, යහපත් වූ, කළයුතු කටයුතු නිම වූ, අනුරුද්ධ තෙරුන් විසින් ඉතා යහපත්ව උභයාර්ථ සිද්ධිය ගෙනදීම සඳහා මනාව හික්ම වූ, ශ්‍රේෂ්ඨ බව ඇති කරන, මනාව දමනය වූ, අග්‍ර විද්‍යාවෙන් මනාව හික්මුණු, අසේඛ භාවයට පත්කිරීම් වශයෙන් මනාව හික්මුණු - හික්ම වූ” යන අර්ථයයි.
ඒ සුමන සාමණේරයෝ පරම ශාන්තිය වූ නිවනට පැමිණ අග්‍ර මාර්ගය වූ අර්හත්භාවය අවබෝධ කරගැනීමෙන් නිර්වාණය සාක්‍ෂාත් කරගෙන එය ආත්ම ප්‍රත්‍යක්‍ෂ කරගෙන, ස්ථිර වූ නොවෙනස්වන අර්හත් ඵලයට අල්පේච්ඡ බව නිසා පැමිණ, ඉතා උතුම් බවට පැමිණි හෙයින් **“මා මං ජඤ්ඤා”,** “මා පිළිබඳව” “මෙතෙම ෂඩ් අභිඥාලාභී රහතන් වහන්සේ නමකැ”යි කිසිවෙකුත් නොදනීවා” යන සිත කැමති වේ. එසේ ප්‍රාර්ථනා කරයි.
**“වාතරොගාභිනීතො”** යනු ආයුෂ්මත් **නහාතක මුනි** නම් තෙරුන් වහන්සේගේ ගාථාවන්ය. එහි උපත කෙසේ ද? උන්වහන්සේ ද පෙර බුදුවරුන් හමුවෙහි තැබූ ප්‍රාර්ථනා ඇතිව ඒ ඒ භවයේදී පින් දහම් රැස් කරමින් අවුත් මේ බුද්ධෝත්පාද කාලයේ දී රජගහ නුවර බමුණු පවුලක ඉපිද, තුරුණුවියට පැමිණ විද්‍යා ශිල්ප ශාස්ත්‍රයන්හි පරතෙරට ගියේය. නිතර පුණ්‍ය තීර්ථයන්හි නාන්නා වූ නිසා හෙතම නහාතක යැයි ප්‍රකට විය. තවුස් පැවිද්දෙන් පැවිදි වූ නහාතක, රජගහ නුවර තුන් යොදුනක් පමණ තැන්හි පැතිර ගිය අරණ්‍යායතනයක වෙසෙමින්, ධාන්‍ය වර්ගවලින් යැපෙමින් ගිනි පුදමින් සිටියේය. මොහුගේ හදවත තුල දිලෙන අර්හත්භාවයට සුදුසු වූ හේතු සම්පත් ඇති බව කළයක් තුල වූ පහනක් මෙන් දුටු ශාස්තෲන් වහන්සේ ඒ අසපුවට වැඩම කළ සේක. භාග්‍යවතුන් වහන්සේ දුටු නහාතක ඉතා සතුටට පත්ව තමාට ලැබෙන ආකාරයෙන් දානය පිළිගැන්වීය. භාග්‍යවතුන් වහන්සේ එම දානය වැළඳූ සේක. මෙසේ දින තුනක්ම දන් වැළඳූ බුදුරදුන් වෙත සිවුවැනි දින පැමිණි නහාතක, “භාග්‍යවතුන් වහන්ස! නුඹ වහන්සේ ඉතා සියුමැලි වූ ශරීර ඇත්තෙකි. මේ කටුක ආහාරයෙන් යැපෙන්නේ කෙසේද?”යි විචාළේය. එවිට භාග්‍යවතුන් වහන්සේ ඔහුට ආර්යයන් වහන්සේලාගේ ලද දෙයින් සන්තෝෂවන ගුණය ප්‍රකාශ කරමින් දහම් දෙසූ සේක. ඒ ධර්ම දේශනාව ඇසූ තාපසතුමා සෝවාන් විය. ශ්‍රද්ධාවෙන් සසුනේ පැවිදි වූ හෙතෙම රහත් බවට පත්විය. රහත් ඵලයෙහි පිහිටි ඒ තෙරුන් දුටු භාග්‍යවතුන් වහන්සේ ඒ අරමින් වැඩම කළ සේක. ඒ අසපුවෙහිම විසූ නහාතක තෙරුන්ට ඊට පසු කාලයක දී වාතාබාධයක් ඇති විය. නැවත ශාස්තෲන් වහන්සේ එහි වැඩමවා පිළිසඳර කථා කිරීම් වශයෙන් උන්වහන්සේගේ විහරණය පිළිබඳව මෙසේ විමසූ සේක.
එවිට තෙරණුවෝ පිළිතුරු වශයෙන් මේ ගාථා පසෙන් සිය පහසු විහරණය පිළිබඳව බුදුරජාණන් වහන්සේ දැනුම් දුන්හ.

එහි **“ඣාන සොඛුම්මසම්පන්නො**” ධ්‍යානයන්හි සූක්‍ෂ්ම භාවයෙන් යුක්තව, ධ්‍යානයන්හි සූක්‍ෂ්මභාවය නම් අරූපධ්‍යානයන්ට සමවැදීමයි. එනිසා “අෂ්ට සමාපත්ති ලබන ලද්දෙක් වීමි”යැයි මෙහිදී පැවසේ. ඒ ප්‍රකාශයෙන් තමන් වහන්සේගේ උභතොභාග විමුක්තිය අදහස් කරයි. ඇතැම්හු මෙසේ පවසති. **“සොඛුම්ම**” යනුවෙන් අග්‍ර මාර්ග ඵලයන්හි අධි ප්‍රඥා ශික්‍ෂාව අදහස් කරන ලදි යනුවෙනි. එයින් ද **“ඣාන”** යන්නෙන් ද තමන් වහන්සේගේ භතො භාග විමුක්තිය ප්‍රකට කරයි. **“විප්පමුත්තං කිලෙසෙහි”** විමුක්තියෙන් සංසිඳුණු, සියලු කෙලෙසුන්ගෙන් මිදුණු, එසේම පිරිසිදු වූ ඒ සිත සංකල්පයන්ගෙන් නොකැළඹුණු **“අනාවිලං”** කෙලෙසුන්ගෙන් මිදුණු, නොකැළඹුණු හා ශුද්ධ චිත්තය යන පද තුනින්ම අර්හත් ඵල චිත්තයම අදහස් කරයි. සෙසු පදයන්ගේ අර්ථ ඉහතින් විස්තර කරන ලදි. මෙම ගාථාවන්ම නහාතකමුනි තෙරුන් වහන්සේගේ රහත් බව ප්‍රකාශ කරන ගාථා ද විය.
**“අක්කොධස්ස”** යනු ආයුෂ්මත් **බ්‍රහ්මදත්ත** තෙරුන් වහන්සේගේ ගාථාවන්ය. එහි උපත කෙසේ ද? උන්වහන්සේ ද පෙර බුදුවරුන් හමුවේ කළ ප්‍රාර්ථනා ඇතිව ඒ ඒ භවයේදී පින්දහම් රැස්කරමින් අවුත් මේ බුද්ධෝත්පාද කාලයේ දී සැවැත් නුවර කොසොල් රජුගේ පුතුව උපන්නේය. ඔහු **බ්‍රහ්මදත්ත** නම් විය. නිසිවියට පත් එකුමරු ජේතවනාරාමය පිළිගන්නා මහෝත්සවයේදී සිදු වූ බුද්ධානුභාවය දැකීමෙන් හටගත් ශ්‍රද්ධාවෙන් පැවිදිව විදසුන් කමටහන වඩා සිවුපිළිසිඹියාපත් ෂඩ් අභිඥාලාභී මහතෙර නමක් විය. එක් දිනක් ඒ බ්‍රහ්මදත්ත තෙරණුවෝ සැවැත් නුවර පිඬුසිඟා වඩින කල්හි එක් බමුණෙක් උන්වහන්සේට ආක්‍රෝශ පරිභව කළේය. එය ඇසූ තෙරණුවෝ නිශ්ශබ්දව ම පිඬු පිණිස හැසිරුණහ. බමුණා නැවතත් ආක්‍රෝශ පරිභව කළේය. තෙරණුවෝ ද ඒ බැණුම් අසමින් ම නිශ්ශබ්දව පිඬු සිඟා වැඩියහ. බමුණා “නැවතත් ආක්‍රෝශ පරිභව කළත් මේ තෙරණුවෝ කිසිවක් නොකියති”යි පැවසීය. ඒ ප්‍රකාශය ඇසූ තෙරුන් වහන්සේ ඒ බමුණා ප්‍රධාන පිරිසට දහම් දෙසමින් මේ ගාථා සය වදාළ සේක.

මෙහි **“අක්කොධස්ස”** යනු ක්‍රෝධ, වෛර රහිතයාට. ආර්‍ය්‍ය මාර්ගයෙන් මුලිනුපුටා දැමූ ක්‍රෝධ සිත් ඇත්තහුට ක්‍රෝධයත් කෙසේ උපදිත් ද? ඒ ඒ ක්‍රෝධ සිත ඉපදීමට බලපාන හේතු නැත යන අර්ථයයි. **“දන්තස්ස”** යනු උතුම් වූ දමනයෙන්, ආර්‍ය්‍ය මාර්ග දමනයෙන් දැමුණු පුද්ගලයාට **“සමජීවිනො”** කාය විෂම වූ සියලු පැවතුම් අතහැර සම වූ දිවි පැවතුම් වශයෙන් ශාන්ත වූ දිවි පැවතුම් ඇත්තහුට. උපශාන්ත වූ මනා නුවණැති බවින් මනාව සිය ඉරියවු පවත්වන්නහුට. **“සම්මාදඤ්ඤා විමුත්තස්ස”** මනාව අර්හත්‍වය, අභිඥාදී ධර්ම දැන සියලු ආශ්‍රවයන්ගෙන් සිත මුදවා ගත්, ඉෂ්ටාදී අරමුණු පිළිබඳව නො ඇලෙන, තාදී ලක්‍ෂණයන්ගෙන් යුක්ත වූ රහතන් වහන්සේට. **“කුතො කොධො”** ක්‍රෝධයක් කොයින් ද? මෙසේ සිය රහත් බව දැක්වූ තෙරණුවෝ තමාගේ සිතේ ක්‍රෝධ රහිත බව ද ඊට හේතුන් ද පවසා; දැන් ක්‍රෝධයේ ආදීනව හා අක්‍රෝධයේ ආනිසංස දක්වමින් දහම් දෙසන සේක්, **“තස්සෙව”** යන දෙවන ගාථාව වදාළහ. එහි **“යො කුද්ධං පටිකුජ්ඣති”,** යම් පුද්ගලයෙක් තමාට කිපුණු, දොස් කියන පුද්ගලයාට නැවත කිපේ ද දොස් කියයි ද ඉන් පසුව කිපෙන්නාට ම, පසුව අක්‍රෝශ පරිභව කරන්නාටම අයහපත වේ. මෙලොවදීම නුවණැත්තන්ගේ ගැරහීම් ආදී දුකට ද පරලොව දී නිරයේ දුක් විඳීම් ආදියට ද ඉතාම අයහපත්, කල්‍යාණ නොවූ දුක්ඛයන්ට පත් වේ. “කිපීමෙහි දී කෝපාන්විත පුද්ගලයාට පාපයක්, අයහපතක් වන්නේය” යන්න කිවයුත්තක් නොවේ. ඇතැම්හු “යමෙක් නොකිපී සිට නැවත කිපෙන්නා නිසා ඔහුට කිපෙයි” යනුවෙන් අර්ථ කියයි. **“කුද්ධං අප්පටිකුජ්ඣන්තො”, **යමෙක් “මේ පුද්ගලයා කිපියේය, “මේ පුද්ගලයා කිපියේය. ක්‍රෝධ පරවශ වූවෙකි”යි දැන ඔහුට නැවත නොකිපෙයි ද ඉවසයි ද, ඔහු ජය ගැනීම අසීරු කෙලෙස් සංග්‍රාමය ජයගන්නේය. ඉක්බිතිව දෙදෙනාටම හිත වැඩ සලසන, යහපත් පිළිවෙත ද දක්වමින් මේ තෙවන ගාථාව වදාළහ. **“උභින්නමත්‍ථං -පෙ- උපසම්මති”** යමෙක්, අනෙක් පුද්ගලයා කෝපාන්විත වූ බව දැක, “මොහු දැඩි සේ කෝප වසඟ වූවෙකි” යි දැන ඔහුට මෙත් සිත පතුරුවමින් හෝ මධ්‍යස්ථශීලීව හැසිරෙමින් සිහි ඇතිව කල්පනාවෙන් ඉවසයි ද ක්‍රියා කරයි ද, ද්වේෂය නොපතුරුවයි ද; ඔහු තමාටත් අනිකාටත් යන දෙදෙනාට ම මෙලෝ පරලෝ යන උභයාර්ථ සිද්ධිය ගෙනදෙමින් හැසිරෙයි.
**“උභින්නතිකිච්ඡන්තං”** තමාගේ ද අනිකාගේ ද යන දෙදෙනාගේම ක්‍රෝධ ව්‍යාධියට පිළියම් කරන, වෛරය ඉවසන ඒ පුද්ගලයා දෙස; “මේ බාලයෙකි”යි උතුම් හැසිරීම් පිළිබඳ නිපුණ නොවූ අදක්‍ෂ අඳබාලයෝ බලති. “තමාට ආක්‍රෝශ පරිභව කරන, පහරදෙන විට කිසිවක් නොකර සිටින මොහු මෝඩයෙකි”යි සිතති. ඔවුහු එසේ සිතනුයේ යෝනිසෝ මනසිකාරය (නුවණින් මෙනෙහිකර බැලීම) නැති බැවිණි. **“තිකිච්ඡන්තං”** යන්න **“තිකිච්ඡන්ති”** යනුවෙන් ද දක්වති. “පිළියම් කරන ස්වභාවය” යන අර්ථයයි.
මෙසේ තෙරුන් වහන්සේ විසින් දෙසන ලද දහම් ඇසූ අක්කෝසක බමුණා (බැණවැදුණු බමුණා) සංවේගයට පත් ව, සිය තරහ සිත අත්හැර ප්‍රසන්න භාවයට පැමිණ, තෙරුන්ගෙන් සමාව ඉල්ලීය. උන්වහන්සේ කමාකරවා ගෙන, උන්වහන්සේ ළඟම පැවිදි විය. ඔහුට කමටහන් දෙනවිට “මොහුට මෛත්‍රී කමටහනම සුදුසුය”යි දුන් බ්‍රහ්මදත්ත තෙරණුවෝ, ක්‍රෝධය සිතට නැඟුණු විට සිහිපත් කර බැලිය යුතු ආකාරය දක්වමින් **“උප්පජ්ජෙ තෙ”** යන පස්වන ගාථාව වදාළහ. **“උප්පජ්ජෙ තෙ සචෙ”,** ඉදින් නුඹට කමටහන් වඩමින් සිටින විට කිසියම් පුද්ගලයකු නිසා බොහෝ කලක් පුරුදු කළ ක්‍රෝධ සිත උපන්නේ නම්, ඒ සිත සන්සිඳවීම පිණිස,
“ඉදින් මහණෙනි! පහත් ළාමක හැසිරීම් ඇති සොරු දෙපැත්තෙහිම දඬු ඇති (දෙපසට ඇදීමෙන් කැපෙන) කියතකින් ඔබගේ ශරීරය කපන්නාහු ද, එවිට සිත දූෂ්‍ය කරගන්නා වූ යමෙක් වේ නම් හෙතෙම මාගේ අනුශාසනය ඉටු කරන්නෙක් නොවේ” යනාදී වශයෙන් බුදුපියාණන් වහන්සේ කකචූපම සූත්‍රයේ දී වදාළ උපමාව හා අවවාදය සිහිපත් කරගන්න. **“උප්පජ්ජෙ චෙ රසෙ තණ්හා”,** ඉදින් නුඹට මිහිරි, රසවත් ආදී වශයෙන් රස තෘෂ්ණාව, ආහාරයේ දැඩි ආශාව ඇති වේ නම් ඒ ආහාර ගිජු සිත සංසිඳවීම සඳහා පුත්‍රමාංසෝපමාව ගත යුතුයි. කාන්තාරයේ ගිය දෙමාපිය දෙදෙන මරණයට පත් තම පුතුගේ ශරීර කොටස් කමින් කාන්තාරයෙන් එතෙර වූවාක් මෙන් ආහාර තෘෂ්ණාවෙන් වැළකී, රස තෘෂ්ණාව බැහැරලා සසුනේ පැවිදි වූ කුලපුත්‍රයා විසින් පිණ්ඩපාතය වැළඳිය යුතුයි. එසේ සැපවිහරණයෙන් යුක්ත වන්න”යි වදාළ පුත්‍ර මාංස උපමාව හා අවවාදය සිහිපත් කරගන්න.
**“සචෙ ධාවති තෙ චිත්තං”** අනුවණින් මෙනෙහි කිරීමෙන් නුඹගේ සිත පංචකාම ගුණයන්හි කැමැත්තෙන්, ආශාවෙන් ඇලේ. කාමභවාදියෙහි ඇලී භවයන් පැතීම් වශයෙන් දුවයි. ඇලෙයි. හැසිරෙයි. **“ඛිප්පං නිග්ගණ්හ සතියා කිට්ඨාදං විය දුප්පසුං”** එසේ දිවීමට නොදෙමින්, ගොයම් කෑමට ලොල් වූ දුෂ්ට, නපුරු කුළු මීමකු යොතින්, රැහැනින් දැඩිව බැඳ තමාට අවශ්‍ය පරිදි හසුරුවා ගන්නා දක්‍ෂ පුරුෂයකු මෙන් තම සිත ද සතිය නම් රැහැනින් සමාධි නම් ටැඹෙහි බැඳ වහා ම, ක්‍ෂණිකව නිග්‍රහ කරව. යම්සේ කෙලෙස් දුරලා, කෙලෙස් රහිත වූවක් කරන්නේ ද එසේ සිත දමනය කරව. ඇතැම්හු මේ බ්‍රහ්මදත්ත තෙරුන් පුහුදුන්ට සිට තමාට කළ ආක්‍රෝශ පරිභව ඉවසා, ඒ මිනිසුන්ට ආර්යගුණ ප්‍රකාශ කරමින් දහම් දෙසා, පසුව අවසානයට දැක්වූ දෙකින් තමන් වහන්සේටම අවවාද කරගනිමින් විදසුන් වඩා රහත් ව, ඒ බව ප්‍රකාශ කිරීම සඳහා මේ ගාථා සය ම නැවතත් වදාළ බව කියති.
**“ඡන්නමති වස්සති”** යනු ආයුෂ්මත් **සිරිමන්ද** තෙරුන් වහන්සේගේ ගාථාවන්ය. එහි උපත කෙසේ ද? උන්වහන්සේ ද පෙර බුදුවරුන් හමුවෙහි කළ ප්‍රාර්ථනා ඇතිව, ඒ ඒ භවයේ දී පින්දහම් රැස්කරමින් අවුත්, මේ බුද්ධෝත්පාද කාලයේ දී සුංසුමාර ගිරියේ බමුණු පවුලක උපන්හ. **සිරිමන්ද** නමින් ප්‍රකට වූ මේ බමුණු තරුණයා තුරුණුවියට පත්ව, භේසකලාවනයේ වෙසෙන බුදුරදුන් වෙත එළඹ ධර්මශ්‍රවණය කළේය. ඉන් ජනිත වූ ශ්‍රද්ධාව නිසා බුදුසසුනේ පැවිදි උපසම්පදාව ලැබූ සිරිමන්ද තෙරණුවෝ, මහණදම් පුරමින් සිටියහ. එක් උපෝසථ දිනයක පාමොක් උදෙසන ස්ථානයෙහි වැඩසිටි උන්වහන්සේ; නිදාන උදෙසීම අවසන් වූ කල්හි, “මේ ඇවැත් ප්‍රකට කළ පුද්ගලයාටම පහසුවක් වේ” යනුවෙන් පෙළෙහි අරුත් සලකා බලමින්, විමසමින් “තමා පැමිණි ඇවැත නොපවසා සඟවන්නාට ඒ මත තව තවත් ඇවැත් ඇති වේ. එය ඔහුට මහණදම් පිරීමට පහසුවක් නොවේ. තම සිදු වූ ඇවැත් හෙළිකරමින් ඊට අවශ්‍ය පිළියම් කරන්නාටම පහසු ඇති වේ” යනුවෙන් සිතූහ. මෙසේ අර්ථ විමසා බලත්ම “පුදුමයි! මේ ශාස්තෲ ශාසනය ඉතා පිරිසිදු වූවකි”යි යන පහන් සිත උන්වහන්සේට ඇති විය. එසේ උපන් ප්‍රීතිය මැඩපවත්වා ගනිමින් විදසුන් වැඩූ උන්වහන්සේ රහත් වූහ. තමාගේ ශාසනික පිළිවෙත් මග සිහිපත් කර බලමින් ඒ පිළිබඳව පහන් සිත් ඇති සිරිමන්ද රහතන් වහන්සේ, සෙසු පුහුදුන් භික්‍ෂූන්ට අවවාද දෙමින් මේ ගාථා සය වදාළහ.

මෙහි **“ඡන්නං”** වසන ලද, විවෘත නොකළ, ප්‍රකාශ නොකළ දුශ්චරිතයයි. ඇවැතයි. **“අතිවස්සති”** අපත්ති වැස්සක් එකතු වී අතිශයින් වසියි. ඇවැත් සැඟවීම; අලජ්ජි, ලැජ්ජා නැති බවට හේතු වේ. එසේ ඇවැත් සැඟවීමෙන්, ඊටත් වඩා වැඩි වූ අතිශය පාපී ක්‍රියා ලැජ්ජාව නොමැති කමින් සිදු කරයි. ඇවැත්වලට පැමිණෙයි. ඇවැත් සැඟවීම ඇවැත් වර්ෂාවට හේතුවන බව කියන ලදි. **“විවටං”** නොවැසුණු. විවෘත වූ. **“නාති වස්සති”** මෙහි **“අති”** යනු උපසර්ගයකි. “නොවසියි” යන අර්ථයයි. මෙහි කෙලෙස්, ඇවැත් වර්ෂාව නොපැවතීම ඉහත විස්තර කළ ක්‍රමයෙන් දතයුතුයි. චිත්ත සන්තානයේ ඉතා පිරිසිදු බව නිසා කෙලෙස්, ඇවැත් වර්ෂාව නොපවතියි. **“තස්මා”** යනු මුලින් කියූ අර්ථයම හේතු කාරණා වන බැවින් “එනිසා” යැයි දක්වයි. සැඟවූ දුශ්චරිතය නිසා ඇවැත් කෙලෙස් අධික වර්ෂාව ඇති වේ. දුශ්චරිත හෙළි කිරීමෙන් ඒ වර්ෂාව නොපවතියි යන අර්ථයයි. **“ඡන්නං විවරෙථ”** පුහුදුන් බව නිසා ඇවැත් සැඟවීමේ අදහස උපන්නත්, ඒ සිතේ නොපිහිටා ඇවැත (වරද) හෙළි කරන්නේය. ප්‍රකට කරන්නේය. සුදුසු පරිදි පිළියම් කරන්නේ ය. **“එවං”** සුදුසු පරිදි ධර්මානුකූලව පිළියම් කරමින් ඇවැත හෙළිකිරීමෙන්, **“තං”** යනු ඒ සැඟවූ ඇවැත, **“නාතිවස්සති”** කෙලෙස් හා ඇවැත් වර්ෂාව නොපවත්වයි. ඒ පුද්ගලයා පිරිසිදු භාවයෙහි පිහිටුවයි.
දැන් “ඒකාන්තයෙන්ම, වහාම සිය සිත පිරිසිදු කළ යුතුයි. අප්‍රමාදීව මහණ දම් පිරිය යුතුයි.” යන්නට හේතුවන සංවේග වස්තුව දක්වමින්, **“මච්චුනාබ්භාහතො ලොකො”** යන දෙවන ගාථාව වදාරති. එහි **“මච්චුනාබ්භාහතො ලොකො”** යනු මේ සියලු සත්ත්‍ව ලෝකය; සොරෙකු මෙන්, චෞර ඝාතකයෙකු නියමිත සියලු සොරු නසන්නාක් මෙන්, මාරයා විසින් මරණයෙන් නසනු ලැබේ. කිසිවකු ඔහුගේ අතින් නොමිදේ. **“ජරාය පරිවාරිතො”** මේ ලෝකයා උපතින් පසුව මරණයට පත්වන තුරුම දිරායෑමෙන් පිරිවරාගෙන ඇත. ජරාවෙන් මැඬගෙන ඇත. ජරා රාශියෙන් නොමිදුණේය යන අර්ථයයි. **“තණ්හාසල්ලෙන ඔතිණ්ණො”,** තණ්හාව නම් සැත, ශරීරයේ ඇතුළතින් ඇනී ගිය විෂ පිරි ඊතලයක් මෙන් උපාදාන ලක්‍ෂණයෙන් බැස ගත්තේය. හදවතේ ඇතුලතට බැස ගත්තේය. තණ්හාවෙන් පෙලීම්, විඩාවීම් ඇති කරමින් අධ්‍යාත්මයට පීඩා කරන බැවින් ද අධ්‍යාත්මය උදුරා දමන බැවින් ද සැතක් යැයි කියන ලදි. **“ඉච්ඡාධූපායිතො”** යනු අරමුණු පතන ලක්‍ෂණයෙන් ආශාවෙන් තවන ලද්දේය. ඒ ඒ විෂය අරමුණු කැමැත්තා වූ පුද්ගලයා තමා කැමති වූ අරමුණ ලැබුවත්, නොලැබුවත්; ඒ ආශාව නිසාම දැවේ. තැවේ. ආශාවෙන් සංත්‍රාසයට පරිදාහයට පැමිණේ. **“සදා”** යනු සැමදාම. මේ පදය ඉහත කී සෑම පදයක් සමගම යෙදිය යුතුයි.
තෙවන ගාථාවේ **“පරික්ඛිත්තො ජරාය ච”** යනු හුදෙක් මාරයා විසින් පමණක් ලෝක සත්ත්‍වයා මඬින ලද්දේ නොවේමය. “ලෝක සත්ත්‍වයා ජරාවෙන් ද මඩනා ලද්දේය. ජරාවෙන් පෙලෙන්නේය. ජරාව නමැති පවුරින් වටකරන ලද්දේ එය ඉක්මවා නොයන්නේය” යන අර්ථයයි. **“හඤ්ඤති නිච්චමත්තාණො”** තමා නිතරම පිහිටක් නැතිව අසරණ කරමින් ජරා මරණ දෙක අපට බාධා කරයි. පීඩා කරයි. ඒ කෙසේ ද? පැමිණි දඬුවම් ඇති වරදකරුවෙක්, සොරෙක්, කළ අපරාධ ඇත්තෙක්, වදයට පත්වූවෙක් රාජාඥාවෙන් පිහිටක් නැත්තෙකු කර නසන්නාක් මෙනි. එලෙසින්ම මේ ලෝක සත්ත්‍වයා ජරා මරණ දෙක නිසා අසරණ වේ යැයි දක්වයි.
**“ආගච්ඡන්තග්ගික්ඛන්‍ධාව”,** මහ වනය ගිනිගත් කල්හි, ඒ මහවනය විනාශ කරමින් නැගී එන ඉතා විශාල ගිනිකඳක් මෙන් මරණ, ව්‍යාධි, ජරා යන දැවීම් තැවීම් කරන හෙයින් “ගිනි කඳු” නම් වූ මේ ධර්මතා තුන සත්ත්‍ව ලෝකයා මැඩලමින්, වනසමින් පැමිණේ. ඊට විරුද්ධව නැගී සිටීමට පෙරට ගොස් ඒ ධර්මතා මැඩ පැවැත්වීමට සමත් වූ බලයක්, උත්සාහයක් නැත. එබඳු ජවයක් මේ ලෝක සත්ත්‍වයාට නැත. මේ ජරා මරණ ව්‍යාධි යන ධර්මතා බැහැර දමා ඒවා ඉක්මවා පලායෑමට සමත් කාය බලයක් ද මේ ලෝක සත්ත්‍වයාට නැත. **“පච්චුග්ගන්තුං”** පෙරට එන්නට **“බලං නත්‍ථි”** බලයක් නැත. **“ජයො නත්‍ථි පලායිතුං”** පලා යෑමට ශක්තියක් ද නැත. චිත්ත සමාධි ආදී කුසලාභිවර්ධනයේ අසමත් වේ නම්, ප්‍රතිකාර නොලබන මේ මරණව්‍යාධීහු බලවත් වේ. මේ නිතර නැගී සිටින්නා වූ පසමිතුරන්ගේ බල බිඳීමට ඉදින් කුමක් කළ යුතු ද? **“අමොඝං දිවසං කයිරා අප්පෙන බහුකෙන වා”** යටත් පිරිසෙන් කිරිදෝනා පමණ වූ හෝ කාලයක්, ඊට වැඩි වූ කාලයක් හෝ මුලු රෑ දාවල් දෙකෙහිම හෝ විදසුන් භාවනාව වඩමින්, විදසුන් මනසිකාරයෙන් නොසිස්ව, නොවඳව දවස ගත කරන්නේය. කාලය ගෙවන්නේය. **“යං යං විහරතෙ රත්තිං තදූනං තස්ස ජීවිතං” **මේ සත්ත්‍වයා යම් යම් රාත්‍රියක් වෙසේ ද ගත කරයි ද ඉක්මවයි ද ඒ ඒ රාත්‍රියක්, රාත්‍රියක් පාසා එම සත්ත්‍වයාගේ ජීවිතය අඩු වේ. ක්‍ෂය වේ. රෑ ඉක්මවීම යනු ජීවිතය ඉක්මවීමයි. නොනැවතී රෑ ගෙවී යාමත් ජීවිතය ගෙවී යාමත් සිදු වේ.
“යම් ඒ මානවයෙක් පළමුව එක් රැයක් ගැබෙහි වෙසේ ද නොනැගිටීම නිදයි ද නමුත් ඔහුගේ දිවි ගමන නොනවතියි.”
හුදෙක් රාත්‍රී ඉක්ම යෑමෙන් පමණක් නොව ඉරියවු පැවැත්වීම් වශයෙන් ද ජීවිතය ක්‍ෂය වීම සැළකිය යුතුයැයි **“චරතො”** යන අවසන් ගාථාව වදාරන ලදි. එහි **“චරතො”** යන්නා වූ තැනැත්තාට **“තිට්ඨතො”** සිටගෙන සිටින්නාට **“ආසීනසයනස්ස වා”** හිඳගත්තහුට හෝ නිදාගත් තැනැත්තාට යන අර්ථයයි. **“ආසීදනං”** යන පාඨය ද යෙදේ. එය ඡට්ඨි විභක්ති අර්ථයේ දුතියා විභක්ති වචනයක් බව දත යුතුයි. **“උපෙති චරිමා රත්ති”** චුති සිත, භවයේ අවසන් සිත සහිත වූ අවසන් රාත්‍රිය එළඹෙයි. මෙහි රාත්‍රිය ගැනීමෙන් දේශනාවේ මුඛ්‍යාර්ථය, අවසානය දක්වයි. යෑම්, ඊම් ආදී යම් කිසි ඉරියවුවකින් යුක්තව සිටින්නාට ජීවිතාවසානය මරණකාලය වන්නේ ම ය. එනිසා ඔහුට ඉරියවු ඉක්මවීමත් සමගම ජීවිතය ක්‍ෂය වී යෑමත් එක්විටම සිදුවෙයි. එනිසා නුඹලාට පමාවීමට කාලයක් නොමැත. නුඹලා ප්‍රමාදයට නොපැමිණෙව. මේ අවස්ථාවෙහි මරණය සිදු නොවේ යැයි නො දත හැකි බව කියන ලදි.
මෙලොව සත්ත්වයන්ගේ ජීවිතය පිළිබඳව පූර්ව නිමිති නොදත හැකිය. කර්කශ වූද ඉතා කුඩා වූ ද ඒ සියලු දෙන (සැමදෙන) දුකින් යුක්තවූවෝ වෙති.
එනිසා මේ අයුරින් තමා, තම තමන්ටම අවවාද දී අප්‍රමාදීව ත්‍රිශික්‍ෂාවෙහි යෙදී නිර්වාණාවබෝධය කරගත යුතුය යන අදහසින් මේ ගාථා වදාළහ.
**“දිපාදකො”** යනාදී ගාථා ආයුෂ්මත් **සබ්බකාමී **තෙරුන්වහන්සේ විසින් පවසන ලදි. එහි උපත කෙසේ ද? උන්වහන්සේ ද පෙර පදුමුත්තර භාග්‍යවතුන් වහන්සේගේ ශාසනයේ ඇති වූ අර්බුදයක් පිිරිසිදු කර, නැවත මුල් ස්වභාවයට ගෙනවුත් (දුර්මත බැහැර ලා පිරිසිදු බුදු දෙසුමම හෙළිකර) තැබූ එක් මහතෙරනමක් දැක; “මම ද අනාගතයේ එක් බුදුවරයෙකුගේ සසුනේ පහළවන අර්බුද බැහැරලා නැවත නියම බුදු දෙසුම පිරිසිදු කර දැක්වීමට සමර්ථයෙක් වේවා”යි පැතූහ. ඒ ප්‍රාර්ථනාවට අනුකූල වූ පින් දහම් සිදුකරමින් දෙව් මිනිසුන් අතර සැරිසැරූ හෙතෙම මේ බුද්ධෝත්පාද කාලයේ දී අප භාග්‍යවතුන් වහන්සේ පිරිනිවීමට පෙරදීම විශාලා මහනුවර ක්‍ෂත්‍රිය පවුලක ඉපිද **“සබ්බකාමී”** නමින් ප්‍රකට විය. නිසි වයසට එළඹි ඒ රජකුමරුට නෑයන් විසින් සුදුසු මනාලියක් ගෙනවුත් පාවාදනෙ ලදි. නමුත් කාමුක සම්පත්හි නොඇලුණු සිතැති සබ්බකාමී කුමරු ගිහිගේ පිළිකුල් වූ බැවින් ගිහිසැප හැරදමා ගොස්, ධර්මභාණ්ඩාගාරික **ආනන්ද** තෙරුන් වහන්සේ සමීපයේ පැවිදි වයි. මහණදම් පුරමින් සිය උපාධ්‍යායන් වහන්සේ සමග විශාලාවට පැමිණ; සිය ඥාතීන් බැලීමට වැඩම වූ සබ්බකාමී තෙරුන් වෙත; උන්වහන්සේගේ ගිහිකල භාර්යාව ස්වාමි විප්‍රයෝගය නිසා කෘශ වූ දුර්වර්ණ සිරුරින් ද අලංකාර නොවූ කිලිටි වස්ත්‍රවලින් ද යුතුව අඬමින් පැමිණ තෙරුන්ට වැඳ එකත් පසෙක සිටියාය. ඇය දුටු සබ්බකාමී තෙරණුවෝ කරුණාව පෙරටුකරගත් මෙත් සිත ඇය කෙරෙහි පැතිරවූහ. නුසුදුසු අරමුණ පැතිර වූ මේ මෙත් සිත අනුවණින් මෙනෙහි කිරීම නිසා (අයෝනිසෝ මනසිකාරයෙන් යුතු හෙයින්) උන්වහන්සේගේ සිතේ වහා කෙලෙස් දහම්, රාගී හැඟීම් වර්ධනය විය.
ඉන්පසු එකරුණ දුටු තෙරුන් වහන්සේ කසපහර ලද උසස් කුලයේ (අජානීය) අශ්වයකු මෙන් වහා සොහොනට වැඩමවා අසුභ නිමිත්තක් ලැබ, එය සිහිකිරීමෙන් ලබනලද ධ්‍යානය පාදක කරගෙන විදසුන් සිහිකිරීමෙන් ලබන ලද ධ්‍යානය පාදක කරගෙන විදසුන් වඩා රහත් වූහ. එවිට උන්වහන්සේගේ මාමණ්ඩිය (බිරිඳගේ පියා) තම දුවණියන් ඉතා අලංකාරවත්ව සරසා ගෙන මහත් වූ පිරිවරින් තෙරුන් සිවුරු හරවා ගැනීමේ අදහසින් විහාරයට පැමිණි අවස්ථාවෙහි; සබ්බකාමී තෙරණුවෝ ඔවුන්ගේ අභිප්‍රාය දැන, තමන් වහන්සේ කාමයන්හි නොඇලුණු බවත්, සෑම තැනකම නො ඇලෙන බවත් ප්‍රකාශ කරමින් මේ ගාථා සය වදාළහ.

මෙහි **“දිපාදකො”** පා ඇති, නැති නැති සැම සත්ත්‍වයකුගේම කය අශූචියෙන් පිරුණේම ය. මෙහි “දෙපා ඇති” යනුවෙන් අධිකාර වශයෙන් හෝ ඉතා උසස් වෙන්කිරීම් වශයෙන් විශේෂ කර දක්වන ලදි. අනෙකුත් අශූචියෙන් පිරි සත්ත්‍වයන්ගේ ශරීර ලුණු, ඇඹුල් දමා මනුෂ්‍යයන්ගේ භෝජනය සඳහා ගනිති. නමුත් මිනිස් ශරීර කොටස් එසේ නො ගනියි. එනිසා එසේ මිනිස් ශරීරය ඉතාමත් අශුචි සහගත බව දැක්වීමට මෙසේ “දෙපා ඇති” යනුවෙන් කියන ලදි. **“අයං”** මේ, ඒ ඥාතීන් විසින් ඉදිරියේ තැබූ ස්ත්‍රී රූපය සඳහා මෙය කියන ලදි. **“අසුචි”** අසුචි, අපවිත්‍ර වූවක් මය. මේ ශරීරයේ කිසිදු පිරිසිදු, පවිත්‍රභාවයක් නොමැත. **“දුග්ගන්‍ධො පරිහීරති”.** ඉතා දුගඳ පිළිකුල් වූ මේ ශරීරය මල් ගඳ විලවුන්වලින් සකසාගෙන පරිහරණය කරනු ලැබේ. **“නානා කුණපපරිපූරො”** කෙස්, ලොම් ආදී අනේකප්‍රකාර කුණපයන්ගෙන් පිරිපුන්ය. **“විස්සවන්තො තතො තතො” **මල් ගඳ විලවුන් ආදියෙන් පිළිකුල් බව වසා ගැනීමට වෑයම් කළත්, ඒ උත්සාහය නිෂ්ඵල කරමින් මේ නව දොරින් කෙළ, සෙම්, සොටු ආදී අශුචීත්, රෝම කූපයන්ගෙන් දහඩියත් වැගිරෙන්නේ ම ය. එසේ වගුරුවමින් පරිහරණය කරයි.
මෙසේ ඉතා පිළිකුල් සහගත වූ මේ කය උගුල් ආදියෙන් මුවන් බැඳගන්නාක් මෙන්, රූපාදී ප්‍රිය අරමුණු අඳබාල පුහුදුන් පුද්ගලයන් රවටා විපතට පමුණුවන්නේයැයි දක්වමින් **“මිගං නිලීනං”** ආදි දෙවන ගාථාව වදාළහ. **“මිගං නිලීනං කූටෙන”** වැදිපුත්‍රයා දැල්, උගුල් ආදියෙන් සැඟවී සිටින, මුවහ වී සිටින මුවකු අල්ලාගන්නාක් මෙන්, මෙහි අර්ථ පවසන විට **“ඉව”** ශබ්දය යොදා අර්ථ ගතයුතුයි. “ඉව” මෙන්, **“බලිසෙනෙව අම්බුජං”** බිලී කටුවෙන් ආහාරයේ ලොල් වූ මාළුවකු අල්ලා ගන්නා මසුන් මරන්නකු මෙන් **“වානරං විය ලෙපෙන”** ගල්, ගස්, අතුවල ගැල් වූ වඳුරු මලයෙන්, වඳුරු ආලේපයෙන් වඳුරකු අල්ලා ගන්නා මුව වැද්දකු මෙන් මේ අඳබාල පුහුදුන් පුද්ගලයා රවටා විපතට පත්කර ගනියි.
කවරකු විසින් එසේ විපතට පත් කරත් ද? එය දැක්වීමට “රූපා සද්දා” යන ගාථාව දැක්විණි. රූප, ශබ්ද, ගන්‍ධ, රස, ස්පර්ශ යන පස් කම් සැප ගෙන දෙන විෂභාග අරමුණු ඇසුරු කිරීමෙන්, විපර්යාසයට පත්ව අනුවණින් මෙනෙහි කිරීමෙන් ඒ විසභාග අරමුණු පිනවීමට යොමු වූ අඳබාල පුහුදුන් පුද්ගලයන්ගේ සිත අලවමින්, කෙලෙස් පිරි වස්තු වූ ඒ පංචාරම්මණයන් අනර්ථය පිණිසම හේතුවන බැවින් “බාධාකරයි”, “පීඩාකරයි” නම් වේ. එනිසා **“රූපා සද්දා රසා ගන්‍ධා...... ඉත්‍ථි රූපස්මිං දිස්සරෙ”** යි මේ සියලු පංචකාම සම්පත් ස්ත්‍රී රූපයේ ඇතැයි කියන ලදි.
මෙහි ස්ත්‍රිය ගැනීම අධිකාර වශයෙන් සිදු කළ බව දත යුතුයි. ඒ ස්ත්‍රී රුව සේවනයේ ආදීනව **“යෙ එතා උපසෙවන්ති”** යනාදී වශයෙන් දක්වන ලදි. එහි අරුත් මෙසේ ය. “යම් පුහුදුන් පුද්ගලයෙක් ඒ ස්ත්‍රීරුව කෙරෙහි ඇලුණු සිතින්, රාගික වූ සිතින් පරිභෝග වස්තුවක් මෙන් සලකා ඇසුරු කරයි ද ඔහුට **“වඩ්ඪෙන්ති කටසිං ඝොරං”** ජාති ආදී භවයන්හිත් නිරයාදියෙහිත් ඉතා බිහිසුණු දුක් පැමිණේ. ඒ අඳබාලයන්ට මේ පංචකාමයන්හි ඇලීම නිසා සුසාන නම් වූ සංසාරයේ නැවත නැවත ඉපදීමත් මැරීමත් වර්ධනය වේ. එනිසා කියන ලදී. **“ආචිණන්ති පුනබ්භවං”** පුනර්භවය රැස් කරති.
**“යොවෙතා”** යම් ඒ පුද්ගලයෙක් මේ ස්ත්‍රීන් කෙරෙහි හටගත් ආශාව ඡන්දරාගය මුලිනුපුටා දැමීමෙන් හෝ විෂ්කම්භනය කිරීමෙන් හෝ තම පයින් සර්පයකුගේ හිසක් ඉවත දමන්නාක් මෙන් දුරු කරයි ද, ඔහු මුලු ලෝකයම අල්ලාගෙන සිටින බැවින් ඇලීම් ඇති කරන, **“විසත්තිකා”** නම් වූ තණ්හාව සිහියෙන් යුක්තව ඉක්මවා සිටියි.
**“කාමෙස්වාදීනවං දිස්වා”,** “මේ කාමයෝ ඇටසැකිල්ලක් බඳුය. බොහෝ වධබන්‍ධන ඇති වේ” යනාදී ලෙස වස්තු කාම, ක්ලේශ කාමයන්හි අනේකප්‍රකාර වූ ආදීනව, දොස් දැකීමෙන්, **“නෙක්ඛම්මං දට්ඨු ඛෙමතො”** කාමයෙහිත් භවයෙහිත් නික්මීම ඇති කරන බැවින් නෛෂ්ක්‍රම්‍ය පැවිද්දත් ක්‍ෂේම වූ නිවණත් උපද්‍රව රහිත බව දැක; ඒ මම ත්‍රෛභූමික වූ මේ සියලුම කාමයන්ගෙන් නික්මුණෙමි. ඉවත්ව ගියෙමි. සියලුම ඒ ත්‍රෛභූමික වූ ධර්මයෝ ප්‍රිය, කමනීය බව ඇති කරන බැවින් “කාම” නම් වේ. ඒ කාමලෝකයන්ගෙන් මේ තෙරණුවෝ මිදුණු බව මෙසේ කියන ලදි. කාම, රූප, අරූප සියලු ලෝකයන්හි උපත දුරුකළ බව **“පත්තො මෙ ආසවක්ඛයො”** යන්නෙන් කියන ලදි.
මෙසේ මුලින් දැක්වූ ගාථා පහෙන් ධර්ම දේශනා කළ සබ්බකාමී තෙරණුවෝ අවසන් සය වන ගාථාවෙන් සිය රහත් බව ප්‍රකාශ කළහ. මේ ගාථා ඇසූ මාමණ්ඩිය “මොහු සැමතැන්හිම ඇලීම දුරුකළ අයෙකි. මොහුට කාමුක සම්පත්තිය කෙරෙහි ඇලීමක් ඇති කිරීමට නොහැක”යි සිතා පැමිණි මාර්ගයෙන්ම නැවත හැරී ගියේය. සබ්බකාමී තෙරණුවෝ ද භාග්‍යවතුන් වහන්සේ පිරිනිවි කල්හි, උපසම්පදාව ලැබ එක්සිය විසි අවුරුද්දක් මහතෙර නමක්ව ජීවත්ව සිටිමින්; විශාලාවේ **වජ්ජිපුත්තකයන් **විසින් ඉපද වූ ශාසනික අර්බුදය විසඳා පිරිසිදු බුදු දහම බබුළුවමින් දෙවැනි ධර්ම සංගායනාවට සහාය වූහ. ඉන්පසුව “අනාගතයේ **ධර්මාශෝක** රජ දවස උපදින්නා වූ ශාසනික අර්බුදය දුරුකර සසුන පිරිසිදු කරව”යි **තිස්ස මහා බ්‍රාහ්මණයාට** අණකර, අනුපාදිසේස නිර්වාණ ධාතුවෙන් උන්වහන්සේ පිරිනිවන් පෑ සේක.
7. සත්තක නිපාතය
සත්වන නිපාතයේ **“අලංකතා”** යන ගාථා ආයුෂ්මත් සුන්දර සමුද්ද තෙරුන් වහන්සේ විසින් පවසන ලදි. එහි උපත කෙසේ ද? උන්වහන්සේ ද පෙර බුදුවරුන් හමුවේ තැබූ ප්‍රාර්ථනා ඇතිව ඒ ඒ භවයේදී පින්දහම් රැස්කරමින් පැමිණියහ. මේ බුද්ධෝත්පාද කාලයේ දී රජගහ නුවර එක්තරා මහත් සමක් ඇති සිටුවරයෙකුට දාව උපන් අතර හේ **“සමුද්ද”** නාමයෙන් ප්‍රසිද්ධ විය. ඉතා ශෝභාමත් කඩවසම් රූපයක් තිබූ බැවින් ඒ කුමරු **“සුන්දර සමුද්ද”** නාමයෙන් ජනයා අතර ප්‍රකට විය. ඉතා තරුණ වියෙහි සිටි සිටුකුමරු බුදුරජාණන් වහන්සේ පළමුව රජගහ නුවරට වැඩම වූ මහා උත්සවයේදී බුද්ධානුභාවය දැක, හටගත් ශ්‍රද්ධාවෙන් ගිහි සැප හැර දමා සසුනේ පැවිදිව උපසම්පදාව ලැබීය. ධූතාංග ධර්ම සමාදන් වූ සුන්දර සමුද්ද තෙරණුවෝ රජගහ නුවරින් නික්ම සැවැත් නුවරට ගොස් කල්‍යාණමිත්‍රයකු වෙතින් විදසුන් භාවනාව ඉගෙන, කමටහනෙහි සිත යොමුකරගෙන එහි විසූහ. උන්වහන්සේගේ මව රජගහ නුවර උත්සව දිනයක අනිකුත් සිටුපුතුන් සිය බිරින්දන් පිරිවරාගෙන අලංකාරව සැරසී උත්සව ක්‍රීඩාවන්හි යෙදෙනු දැක, තම පුතු සිහිපත් කරමින් අඬමින් සිටියාය. ඇයගේ හැඬීම දුටු එක්තරා ගණිකාවක් හැඬීමට හේතුව විමසුවාය. තෙරුන්ගේ මව ඊට හේතුව පැවසුවාය. එය ඇසූ ගණිකාව “මම ඔහු මෙහි රැගෙන එන්නෙමි. මගේ ස්ත්‍රීභාවය දෙස බලන්න”යි කීවාය. ඉදින් ඔහු රැගෙන පැමිණියහොත් නුඹ ඔහුට පාවාදී මේ සිටු සම්පත්තියට හිමිකාරිය කරන්නෙමි”යි පැවසූ තෙරුන්ගේ මව, ඒ ගණිකාවට බොහෝ ධනය දී පිටත්කර හැරියාය. මහත් පිරිවරින් සැවැත් නුවරට ගිය ඇය, ඒ තෙරුන් වහන්සේ පිඬු පිණිස වැඩමවන වීථියක ගෙයක් මිලදී ගෙන එහි වසමින්, දිනපතාම ඉතා රසවත් ආහාර තෙරුන්ට පූජා කළාය. ඉතා අලංකාරව සැරසීගෙන රන් පාවහන් පැළඳ නිතරම තෙරුන් ඉදිරියේ හැසිරුණාය. දිනක් තම ගෙදර සමීපයෙන් වැඩමවන තෙරුන් දුටු ඇය, රන් පාවහන් මුදා ඇඳිලි බැඳ වැඳගෙන තෙරුන් ඉදිරියෙන් යන්නී, නානාප්‍රකාරව තෙරුන්ට කම්සැප විඳීම සඳහා ආරාධනා කළාය. මේ ස්ත්‍රියගේ කාමුක ආරාධනාවන් ඇසූ තෙරුන් වහන්සේ. “පුහුදුන් සිත නම් චංචල වූවකි. එනිසා මම දැන්මම උත්සාහවත් විය යුතුයැ”යි එතැනම හිඳ විදසුන් භාවනාවට සිත යොමු කළ සේක් ෂඩ් අභිඥාලාභී වූහ. රහත් බවට පත් තෙරුන් වහන්සේ ගණිකාවගේ ක්‍රියාව නිමිති කරගෙන මේ ගාථා සත වදාළ සේක.
මෙහි **“මාලභාරී”** යනු මල් මාලා දරන්නී වූ, මල් මාලාවලින් අලංකෘත වූ, **“විභූසිතා”** අඩුතැන් පිරවීම් වශයෙන් මල්වලින් මෙන්ම සුවඳ විලේපන, ආලේපනාදියෙන් ද අලංකාර කරන ලද. **“අලංකතා”** යනු මෙසේ අත්පා නිසි වූ ආභරණවලින් අලංකාර කරගෙන යන අදහසයි. **“අලත්තකකතාපාදා”** මනාව සුපිපි දෑසමන් මල් බඳු ලාක්‍ෂාරසයෙන් අලංකාර කළ, රඤ්ජිත පා යුවල ඇති. මෙය සමාස පදයකි. **“අලත්තකකතපාදා”** යැයි කිවයුතු වුවත් මෙහිදී ගාථාව සුඛෝච්චාරණය පිණිස **“තා”** යනුවෙන් දීර්ඝ කර කියන ලදි. සමාස නොවූ කල්හි “තස්සා” ඇගේ යැයි වචනශේෂය ගත යුතුයි.
**“පාදුකාරුය්හ වෙසිකා”** රූපය විකුණා ජීවත්වන එක් ස්ත්‍රියකි. “ඉහත කී පරිදි සැරසුණු ඒ වෙසඟන රන් මිරිවැඩි සඟලක් පැළඳ සිටියාය.” යනුවෙන් අර්ථ ගත යුතුයි. **“පාදුකා ඔරුහිත්‍වාන”** රන්මිරිවැඬි ගලවා, පාවහන්වලින් බැහැර වී. **“පඤ්ජලීකතා”** ඒ වෙසඟන ඇඳිලි බැඳගෙන, මා වෙත හැරී තමන්ම මේ වදන් කීවාය. **“සණ්හෙන”** මටසිලුටු මුදු මොළොක්. “වදනින්” යන්න මේ ගාථාවේ නොපැවසුණත් එය ගත යුතුයි. **“අභාසථ”** කීවාය.
**“යුවාසි ත්‍වං පබ්බජිතො”** නුඹ ඉතා ළදරු, තරුණ, නවයොවුන් අවස්ථාවෙහිම පැවිදි වූයෙහි. පැවිදි වන්නන් විසින් සත්වැනි දසකය පැමිණි කල්හිම ගිහි ගේ හැර පැවිදි විය යුතුයැයි මේ ප්‍රකාශයෙන් දක්වයි. **“තිට්ඨාහි මම සාසනෙ”** මගේ වචනයෙහි පිහිටන්න. මගේ වදන් පිළිගන්න.
ඒ වචනය නම් - **“භුඤ්ජ මානුසකෙ කාමෙ”** කම්සැප වළඳනු කැමැත්තාට රූප සම්පත්තිය, පරිවාර සම්පත්තිය හා භෝග සම්පත්තිය ද අත්‍යවශ්‍යය. පැතිය යුතුයි.” ඉදින් මට භෝග සම්පත් කොයින්ද?” යන ප්‍රශ්නයට පිළිතුරු ලෙස **“අහං විත්තං දදාමි තෙ”** මම නුඹට සම්පත් දෙමි යි කීවාය. “ඇගේ වදන් කෙසේ ඇදහිය යුතුද?”යි සිතන්නේ ය යන අදහසින් ඒ වදන් අදහවනු සඳහා **“සච්චං තෙ පටිජානාමි අග්ගිං වා තෙ හරාමහං”** යන්න පැවසුවාය. “මානුෂික වූ පස්කම් සුව විඳින්න. මම නුඹට ඒ සඳහා සම්පත් දෙමි” යනුවෙන් යම් ප්‍රතිඥාවක් මවිසින් සිදුකරන ලද්දී ද එය ඒකාන්තයෙන්ම සත්‍යයකැයි ප්‍රතිඥා දෙමි. ඉදින් මා කෙරෙහි විශ්වාසයක් නොමැති නම් නුඹ ඉදිරියට ගිනි හෝ ගෙනෙන්නෙමි. ගිනි දල්වා ගින්දර සාක්‍ෂි කොට සපථ කරමි” යන අර්ථයයි. **“උභයත්‍ථ කටග්ගහො”** “අප දෙදෙනාම වයසට ගිය කල්හි දෙලොවම යහපත් කරගනිමු. දෙලොවම ජයගනිමු. අපි මහලුව සැරයටියෙන් යෑම දක්වාම කම්සුව විඳිමු. මෙසේ මෙලොව සැප උපරිමව විඳින්නෙමු. ඉන්පසුව අපි පැවිදිවන්නෙමු. මෙසේ පරලෝක සම්පත්තියට ද හිමිකාරයෝ වෙමු” යන අදහසයි. **“තතො”** ඒ නිමිති කරගෙන කම්සුව විඳීමට ඇරයුම් කරමින් “නුඹ නවයොවුන් වියෙහි වූවෙහි” “යම්කලෙක වයස්ගත වන්නෙමු ද?” යනාදී තෙවන, සිවුවන ගාථාවලින් පැවසූ ඒ වෙසඟනගේ වදන් ඇසූ මම, ඒ පිළිබඳව නුවණැස යොමුකර; ඒ වදන්ම අංකුසයක් කරගෙන කම්සුව විඳීමේ ආදීනව මෙනෙහි කළෙමි. මෙසේ තෙරණුවෝ මහණ දහම් සපුරා ස්වාර්ථ සාධනය කරගත්හ. ඉතිරි පාදයන්ගේ අර්ථ ඉහතින් පැවසූ පරිදි දත යුතුයි.
**“පරෙ අම්බාටකාරාමෙ”** යනු ආයුෂ්මත් ලකුණ්ටක භද්දිය තෙරුන් වහන්සේගේ ගාථාවන්ය. එහි උපත කෙසේ ද? උන්වහන්සේ ද **පදුමුත්තර** භාග්‍යවතුන් වහන්සේගේ කාලයේ දී හංසවතී නුවර මහ සම්පත් ඇති පවුලක ඉපිද වැඩිවියට පැමිණ, ශාස්තෲන් වහන්සේ සමීපයේ සිට ධර්ම ශ්‍රවණය කළහ. එසේ සිටින අවස්ථාවක ශාස්තෲන් වහන්සේ එක් භික්‍ෂුවක් මිහිරි හඬ ඇති (මංජුස්සරභාණී) භික්‍ෂූන් අතරින් අග්‍රස්ථානයෙහි තැබූ සේක. සිටු පුත්‍රයාද එම අගතනතුර පතාගෙන බුද්ධ ප්‍රමුඛ භික්‍ෂු සංඝරත්නයට මහදන් පවත්වා, “අහෝ! මම ඒකාන්තයෙන් ම අනාගතයේ එක් බුදු සසුනකදී මේ භික්‍ෂුව මෙන්ම මංජුස්සරභාණී භික්‍ෂූන්ට අග්‍රවේවා”යි අධිෂ්ඨාන කළේය. භාග්‍යවතුන් වහන්සේ ද ඔහු එම තනතුර ලබන බව දැක ඔහු ලබන සම්පත් දේශනාකර වැඩි සේක.
ඒ සිටුපුත් දිවි ඇතිතාක් පින්දහම් සිදුකර, ඉන් චුතව දෙව් මිනිස් දෙගතියෙහි සැරිසරා සැප විඳිමින් පැමිණ; **ඵුස්ස** නම් බුදුරජාණන් වහන්සේ ලොව පහළ වූ කාලයේ දී විසිතුරු පියාපත් ඇති කොවුලෙක්ව, රජුගේ උයනින් මිහිරි අඹයක් තුඩින් රැගෙන යන්නේ ශාස්තෲන් වහන්සේ දැක පහන් සිත් උපදවා “මෙය දෙන්නෙමි”යි සිතීය. ඒ පක්‍ෂියාගේ සිත දැනගත් ශාස්තෲන් වහන්සේ පාත්‍රය රැගෙන එළිමහනෙහි හුන් සේක. කොවුලා දසබලයන් වහන්සේගේ පාත්‍රයෙහි අඹ ගෙඩිය තැබීය. ශාස්තෲන් වහන්සේ එය වැළඳූහ. ඒ කොවුලා එම ප්‍රීති ප්‍රමෝදයෙන් ම පහන් සිත් උපදවාගෙන දින හතක් කල් ගෙවීය. ඒ පින්කම නිසාත් ඔහු මිහිරි කටහඬ ඇත්තෙක් විය. **කාශ්‍යප **බුදුරජාණන් වහන්සේගේ සෑය කරවීම අරඹයා ඇති වූ සාකච්ඡාවේදී “සෑය කවර ප්‍රමාණයකින් සාදමු ද?” ඇසූ කල්හි; එතැන සිට ප්‍රධාන වඩුවා වූ මෙතෙම “යොදුන් සතක් උසට කරමු”යි කී කල්හි “එය ඉතා මහත්ය” “එසේ නම් යොදුන් සයක් උසට සාදමු”, “එයත් ඉතා වැඩිය” ආදී වශයෙන් පස්යොදුන්, සතර යොදුන්, තුන් යොදුන්, යොදුන් දෙකක් දක්වා සෑයේ උස අඩුකොට; අනාගතයේ සුවසේ පරිහරණය කිරීමට හැකියාව ලැබෙන පරිදි සෑය බඳිමු”යි පැවසීය. එසේ පවසා රැහැනක් ගෙන වටකරමින් ගවුවක් පමණ තැන සිට එක් එක් පැත්තට ගවුව බැගින් වූ සෑයක සැලැස්ම පෙන්වා, “මෙසේ සෑදූ විට සෑය තුන්යොදුන්, සිවුයොදුන්, උස වූවක් වන්නේය”යි කීවේය. ජනයා ඔහුගේ වදන් පිළිගත්හ. මෙසේ “අප්‍රමාණ වූ බුදුරජාණන් වහන්සේගේ ප්‍රමාණයක් දැක්වූ බැවින්, ඒ කර්මයේ විපාක වශයෙන් එතැන් පටන් උපනුපන් ආත්මභාවයෙහි අන්‍යයන්ට වඩා මිටි වූ ශරීර ඇතිව ඉපදුණේය.
හෙතෙම අපගේ ශාස්තෲන් වහන්සේ ලොව පහළ වූ සමයෙහි මහත් සම්පත් ඇති සිටු පවුලක උපන්නේ ය. ඔහුගේ නම භද්දිය විය. ඉතා මිටි සිරුරක් තිබූ බැවින් **“ලකුණ්ටක භද්දිය”** නමින් ප්‍රකට විය. හෙතෙම ශාස්තෲන් වහන්සේ වෙතින් ශ්‍රී සද්ධර්මය ශ්‍රවණය කිරීමෙන් උපන් ශ්‍රද්ධා ඇතිව, සසුනේ පැවිදි බව ලැබීය. බහුශ්‍රැත ධර්ම කථිකයකු බවට පත්වූ ලකුණ්ටක භද්දිය තෙරණුවෝ ඉතා මිහිරි හඬින් අනුන්ට දහම් දෙසූහ. එක් උත්සව දිනයක එක්තරා බමුණකු සමග රථයක නැඟී ගිය එක් ගණිකාවක් තෙරුන් දැක දත් විළිස්සමින් සිනාසුනාය. තෙරණුවෝ ඇගේ දත් ඇට නිමිති කරගෙන අට්ඨි සඤ්ඤාව වඩා ධ්‍යාන උපදවාගෙන, එම ධ්‍යානය පාදක කරගෙන විදසුනට සිත යොමු කොට අනාගාමී ඵලයට පත්වූහ. නිතරම කායගතා සතිය වඩමින් විසූ ලකුණ්ටක භද්දිය හිමියෝ, දිනක් දම්සෙනෙවි **සැරියුත්** මහතෙරුන් විසින් අවවාද අනුශාසනා කරනු ලබන කල්හි රහත්බවෙහි පිහිටියහ. අපදාන පාළියේදී උන්වහන්සේ මෙසේ වදාළහ.
“මීට කල්ප ලක්‍ෂයකට පෙර දී **පදුමුත්තර** නම් සියලු ධර්මයන් විනිවිද දක්නා ඇස් ඇති, ලෝක නායක වූ බුදුහු ලොව පහළ වූහ.
එකල්හි මම **හංසවතී** නුවර මහධනවත් සිටුපුතෙක් වූයෙමි. සක්මන් කරමින් සිටි මම බුදුරදුන් වැඩ සිටි විහාරයට ගියෙමි.
එකල ලොවට පහනක් වූ ලෝකනායකයන් වහන්සේ දහම් දෙසමින් සිට, මධුරස්වර ඇති ශ්‍රාවකයකු අගතනතුරෙහි තැබූ සේක.
එය අසා සතුටට පත් මම මහර්ෂී වූ බුදුපියාණන් වහන්සේට සත්කාර කොට, එම අගතනතුරට පැතුවෙමි.
එකල ශ්‍රේෂ්ඨ නායක වූ බුදුපියාණන් වහන්සේ සඟ මැද හිඳ “අනාගතයේ නුඹගේ මනෝරථය ඉටුවන්නේය”යි විවරණ දුන් සේක.
“මීට කල්ප ලක්‍ෂයකට පසුව ඔක්කාක කුලයේ උපදින, ගෞතම නම් ශාස්තෲහු ලොව පහළ වෙති.
උන්වහන්සේගේ ධර්මයට දායාද වූ ධර්මයෙන් නිර්මිත කළා වූ ඖරස පුත්‍ර වූ භද්දිය නම් ශාස්තෲ ශ්‍රාවකව මෙතෙම උපදින්නේ ය.
මෙසේ විවරණ ලද මම මනාව සිදුකළ චිත්ත ප්‍රාර්ථනාව හා චිත්ත ප්‍රණිධියත්, පුණ්‍ය කර්මයනුත් නිසා මිනිස් සිරුර හැර දැමූ මම තව්තිසා දෙව්ලොව උපන්නෙමි.
මීට කල්ප අනූ දෙකකට පෙර දී කිසිවකුට ගැටිය නොහැකි වූ මැඬලිය නොහැකි වූ සව්ලෝ මුදුන් වූ පස්මරුන් දිනුවා වූ පසළොස් චරණ දහමින් යුතු වූ මහත් සෘජු ප්‍රතාප ගුණ ඇති **ඵුස්ස** නම් බුදුහු ලොව පහළ වූහ. සව්සතුන්ටම හිත වැඩ සැලසූ උන්වහන්සේ බොහෝ ජනයා සසර බැඳුමෙන් මුදාලූහ.

උන්වහන්සේ විසූ නන්දාරාම නම් රජ උයනෙහි ඵුස්ස නම් කෝකිලයෙක්ව උපන් මම ගඳකිළිය සමීපයේ වූ අඹ රුකෙහි විසුවෙමි.
පිඬු පිණිස වඩින්නා වූ දක්‍ෂිණාර්හ වූ බුදුරදුන් දැක සිත පහදවා මිහිරි නදින් හැඬුවෙමි.
රජ උයනට ගිය මම රන්වන් වූ සිවි ඇති මනාව ඉදුණු අඹ ගෙඩියක් සම්බුදුරදුන්ට පිදුවෙමි.
මගේ අදහස දත් ලෝකනායක වූ මහා කාරුණික වූ බුදුරජාණන් වහන්සේ, සිය උපස්ථායක හිමියන් අතින් පාත්‍රය ගත් සේක.
සතුටු සිතැති මම අඹගෙඩිය බුදුරදුන්ට පිදුවෙමි. අඹගෙඩිය පාත්‍රයේ තැබූ මම, පියාපතින් ඇඳිලි බැඳ වැඳ, සිත් අලවන, මිහිරි ඇසීමට ප්‍රිය වූ නාදයෙන් බුද්ධ පූජා කරමින් කැදැල්ලට ගොස් වැදහොත්තෙමි.

බුද්ධාලම්භන ප්‍රීතියෙන් ප්‍රමෝදයට පත් සිතින් විසූ මා වෙත වහා පැමිණි දුෂ්ට සිත් ඇති උකුස්සෙකු මා මැරීය.
ඒ ආත්මභාවයෙන් චුත වූ මම කුසල් බලයෙන් තුසිත දෙව්ලොව ඉපිද මහත් සම්පත් විඳ, මනුෂ්‍ය ලෝකයේ උපන්නෙමි.
මේ මහා භද්‍ර කල්පයේ බ්‍රාහ්මණ වංශයේ මහත් වූ යශස් ඇති, වාදීන් අතර ශ්‍රේෂ්ඨ වූ කාශ්‍යප නම් බුදුහු ලොව පහළ වූහ.
තම සසුන බැබලවූ උන්වහන්සේ; මිසදිටුවන් මැඬ, විනේය ජනයන් හික්මවා, ශ්‍රාවකයන් සහිත බුදුසසුන් ඇති කරවා පිරිනිවියහ.
උන්වහන්සේ කෙරෙහි පැහැදුණු බොහෝ දෙන, ඒ ශාස්තෲන් වහන්සේට පූජා පිණිස සෑයක් කරවන කල්හි, “මහර්ෂී වූ බුදුරදුන්ට සත් රුවනින් අලංකාර වූ සත් යොදුන් සෑයක් කරන්නෙමු”යි සාකච්ඡා කළහ.

එකල මම **කිකී** නම් කාසි රජ සේනාවේ සේනාධිපතිව හිඳ චෛත්‍යයේ ප්‍රමාණය ඉතා විශාල යැයි කීවෙමි.
මගේ වදන් පිළිගත් ඒ සැමදෙනා එකතුව බුදුරදුන්ගේ චෛත්‍යය යොදුනක් උසට නොයෙක් රත්නයන්ගෙන් අලංකාර කර නිමවූහ.
ඒ කුසල කර්මයට සම්බන්‍ධ වූ මම, මැරී ගොස් තුසී දෙව්ලොව උපන්නෙමි.
අවසන් භවයෙහි මම සැවැත් නුවර මහධනවත් පවුලක සිටු කුමරෙක් ව උපන්නෙමි.
නුවර දොරටුවෙහි දී උතුම් බුදුසිරි දුටු මම විශ්මය පත් සිතින් පැවිදිව නොබෝ කලකින්ම රහත් වූයෙමි.
චෛත්‍යයේ විශාලත්වය අඩු කරන ලෙස දුන් උපදෙස් නිසා මාගේ ශරීරය නින්දාවට යෝග්‍ය පරිදි මිටි විය.
මාගේ මිහිරි කටහඬින් බුදුන් පිදූ මම, මංජුස්සර භික්‍ෂූන්ගෙන් අග්‍රබවට පැමිණියෙමි.
බුදුරදුන්ට අඹ ඵලයක් පිදීමෙන් ද බුදුගුණ සිහිකිරීමෙන් ද ලබාගත් ශ්‍රමණ ධර්මයන්ගෙන් යුක්ත වූ මම ආශ්‍රව රහිතව වෙසෙමි.”
“දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.
ඊට පසු කාලයක සිය රහත් බව ප්‍රකාශ කරමින් මේ ගාථා තුන වදාළහ.

මෙහි **“පරෙ”** යනු ශ්‍රේෂ්ඨ වූ උසස් වූ විශිෂ්ට වූ යන අර්ථයයි. මෙහි **“පර”** ශබ්දය “පරං විය අත්තායති” ආදි තැන්වල මෙන් “උසස්ය” යන අර්ථයේ යෙදේ. **“අම්බාටකාරාමෙ”** එනම් වූ අරමෙහි, ඒ උයන දිය, සෙවණ යන සම්පත්වලින් අලංකාර වූ රමණීය වන ලැහැබකි. ඊට “ශ්‍රේෂ්ඨ” යනුවෙන් සුවිශේෂී කර දැක්වූ කල්හි, “අඹ වලින් ඉතා අලංකාර වූ අම්බාටක නම් වනයේ” යනුවෙන් ද අර්ථ කියති. **“වන සණ්ඩම්හි”** යන ගහනයෙහි. එක්රැස් වූ ගස්, වැල් සමූහයෙන් යුතු වනයෙහි. **“භද්දියො”,** භද්දිය නම් තෙරුන් තමාට වෙනත් අයකුට මෙන් කියයි. **“සමූලං තණ්හං අබ්බුය්හ”** තණ්හාවේ මුල නම් අවිද්‍යාවයි. එනිසා ඒ අවිද්‍යාව, තණ්හාව ආර්ය මාර්ගයේ ගමන් කිරීමෙන් (රහත් වීමෙන්) මුලිනුපුටා දැමුවෙමි. **“තත්‍ථ භද්දො ඣියායති”** ලෝකෝත්තර වූ ශීලාදියෙන් භද්‍රවූයේ, සුන්දර වූයේ, එම වන ලැහැබෙහිම වැඩහිඳ; කළයුතු කටයුතු නිම වූ බැවින් මෙලොව සැප විඳිම් වශයෙන්, අග්‍රඵල ධ්‍යානයෙන් යුතුව ධ්‍යාන වඩයි.
ඵල සුවයෙන් ද ධ්‍යාන සමාපත්තියෙන් ද කල් ගෙවයි. මෙසේ තමන් වහන්සේ විවේකයේ ඇලුණු බව දක්වා **“රමන්තෙ කෙ”** යන ගාථාවෙන් ද එය තවත් පැහැදිලි කරමින් එම අර්ථයම දක්වයි. එහි **“මුතිංගෙහි”** මිරිඟු බෙර වලින් ද **“වීණාහි”** නන්දන ආදී වීණාවන්ගෙන් ද **“පණවෙහි”** පණා බෙරයෙන් ද ඇතැම් කාමභෝගීහු සිත් අලවා ප්‍රීති වෙති. ඔවුන්ගේ ඒ ඇලීම අනාර්යවූවකි. අනර්ථය පිණිසම හේතුවන්නකි. මම වනාහි හුදකලාව භාග්‍යවත් බුදුරජාණන් වහන්සේගේ සසුනේ ඇලුණෙමි. එමෙන්ම මේ රුක් මුල ඇලී, සතුටින් වෙසෙමි.
මෙසේ තමන් වහන්සේ විවේකයෙහි ඇලුණු ආකාරය ප්‍රකාශ කළ තෙරණුවෝ; දැන් යම් කායගතාසති කමටහනක් වඩා රහත් බවට පත්වූසේක් ද ඒ භාවනාව වර්ණනා කරමින් **“බුද්ධොපි මෙ”** යන තෙවන ගාථාව වදාළහ. එහි අර්ථ මෙසේය. – “ඉදින් භාග්‍යවත් බුදුපියාණන් වහන්සේ, “ස්වාමීනි! භාග්‍යවතුන් වහන්සේගෙන් මම එක් වරයක් ඉල්ලමි”යි මම උන්වහන්සේගෙන් වරයක් ඉල්ලූ කල්හි. “මහණ! තථාගතවරු වර ඉක්මවූවෝය” යනුවෙන් පවසා මාගේ වරය ප්‍රතික්‍ෂේප නොකර, මා ඉල්ලූ වරය ඉදින් මට දෙන සේක් නම්, ඒ වරය මගේ අදහස් අනුව, මනදොළ සපුරමින් ලැබේද, ඉදින් මාගේ මනෝරථය මස්තකප්‍රාප්ත වේද” යනුවෙන් තෙරුන් පරිකල්පනයක්, උපකල්පනයක් කරයි. “ස්වාමීනි, මේ මුළු ලෝක සත්ත්‍වයා සැම කල්හිම කායගතාසති කමටහන වඩත්වා” යනුවෙන් හෝ මේ මුළු ලෝක සත්ත්‍වයා සැම කල්හි ම කායගතාසති කමටහන වඩත්වා” යනුවෙන් හෝ මේ මුළු ලෝක සත්ත්‍වයා නිතරම කායගතාසතිය වැඩිය යුතුයි” යනුවෙන් හෝ පවසා; **“වරං ගණ්හෙය්‍ය අහං”** මම වරයක් ගන්නේ නම් මැනවි. මම මේ කායගතා සතිය ම සම්බන්ධ වූ වරයක් ගනිමි. දැන් අපරීක්‍ෂාකාරීන්ට ගරහමින් ද පරීක්‍ෂාකාරී විමසන්නවුන්ට පසසමින් ද උන්වහන්සේ දෙසූ මේ සතර ගාථාවෝ දක්වනු ලැබේ.

මෙහි **“යෙ මං රූපෙන පාමිංසු”** යම් අයෙක් අඥාන බැවින් මගේ බාහිර රුව දෙස බලා අප්‍රසාදයට පත්ව, නිහීන වූ ආකාරයෙන් මට ගැරහී ද ප්‍රකට වූ ධර්ම ශරීර ඇති මා වෙත මිටි ස්වභාවය නිසා, “මොහු පහත් වූවෙකි, මිටි වූවෙකි” යනුවෙන් ලැජ්ජා කරමින් පිළිකුල් කරමින් මා වෙන්කර සලකන ලද්දාහු වෙත් ද” යන අර්ථයයි. **“යෙ ච ඝොසෙන අන්‍වගූ,”** යම් අයෙක් මිහිරි ස්වරයෙන් බණ කියන මා වෙත ගරු කිරීම් වශයෙන් අනුගතවූවාහු, බුහුමන් කරන්නාහු වෙත් ද” යන අර්ථයයි. ඔවුන්ගේ ඒ මිථ්‍යා අදහසයි. මම රූප මාත්‍රය නිසා අවමන් කළ යුත්තෙකු ද මිහිරි කටහඬක් ඇති පමණින් බුහුමන් කළ යුත්තෙකු ද නොවෙමි. එනිසා **“ඡන්‍දරාගවසූපෙතා න මං ජානන්ති”** මේ දෙපිරිසම ඡන්ද රාගයේ වසඟයට පැමිණ, ප්‍රහීන නොවූ ඡන්ද රාග ඇති බැවින්, ප්‍රහීණ කළ ඡන්ද රාග ඇති මා නොහඳුනති.
මොවුන්ට මා වැනි අයෙකුගේ අභ්‍යන්තරයත් බාහිර හැසිරීමත් පිරිසිඳ දත නොහැක. අවිෂය වේ. ඒ බව දැක්වීමට **“අජ්ඣත්තං”** යන ගාථාව වදාළහ. **“අජ්ඣත්තං”** යනු තමාගේ සන්තානයේ පවත්නා ස්කන්ධායතනාදී ධර්ම. **“බහිද්ධා”** අනුන්ගේ සන්තානයේ පවත්නා ස්කන්‍ධායතනාදී ධර්ම. නැතහොත් **“අජ්ඣත්තං”** යනු මගේ අභ්‍යන්තරයේ පවත්නා අශේඛ වූ සීලස්කන්ධාදියයි. **“බහිද්ධා”** මගේම ආකල්ප සම්පත්ති ආදියෙන් යුතු බාහිර රූප ධර්මයන්ගේ පැවතීමත්, චක්ඛු විඥානාදියේ පැවතීමත් ය. **“සමන්තාවරණො”** මෙසේ අධ්‍යාත්මයත්, බාහිර ධර්මයනුත් (ඇතුළතත්, පිටතත්) නොදැනීමෙන් හාත්පසින්ම ආවරණ වූ - මුවහ වූ අඥාන ස්වභාව ඇති බාලයා **“සවෙ ඝොසෙන වුය්හතී”** එබඳු පුද්ගලයා අනුන් විසින් මඟ පෙන්විය යුතු බුද්ධි ඇති, බාලයෙක් වූයේ, මිහිරි කටහඬට, අනුන්ගේ වචනවලට ඇදී යයි. ගෙන යයි. ආකර්ෂණය වේ.
**“බහිද්ධාච විපස්සති”** යමෙක් පෙර කී ලෙසම අධ්‍යාත්මය නොදනිති. නමුත් ඔහු ශ්‍රැතියෙන් (ඇසූ පරිද්දෙන්) හා ආකල්ප සම්පත්ති ආදිය සළකා බැලීමෙන් පිටත මැනවින් දකියි. “මෙතෙම ආර්ය ගුණ උපදවා ගන්නෙක් වන්නේය”යි සිතයි. එබඳු වූ අභ්‍යන්තරය නොදකිත් බාහිරින් පමණක් මා අවබෝධ කරගත්, **“බහිද්ධා ඵලදස්සාවී”** පිටත ඵල පමණක් දක්නා වූ න්‍යායානුකූලව ඵලය පමණක් ගන්නා වූ මේ පුද්ගලයාත් මා පිළිබඳව **“ඝොසෙන වුය්හතී”** මැනවින් නොදනියි. ඔහු ද මිහිරි කටහඬට පමණක් ඇලී ආවෙකි.
යමෙක් **“අජ්ඣත්තං ච පජානාති”,** ක්‍ෂීණාශ්‍රවයන් වහන්සේගේ අධ්‍යාත්මයේ අභ්‍යන්තරයේ වූ අශේඛ ශීලාදී ගුණ මහිමයන් දන්නේ ද පිටත, බාහිර පැවති ආකල්ප, සම්පත්ති, ප්‍රතිපත්ති ආදී ලක්‍ෂණ විශේෂ ඥානයෙන් දක්නේ ද ඔහුම මැනවින් මා පිළිබඳව දත්තෙකි. “**අනාවරණ දස්සාවී”** කිසිම ආවරණයක් රහිතව ආර්ය ගුණ දැකීමට, දැනගැනීමට සමර්ථ වූ හෙතෙම **“ඝොසෙන වුය්හතී”** මිහිරි කටහඬට නොඇලෙන්නෙකි. ඝෝෂයෙන් ඇඳගෙන නොයන්නෙකි.
**“එකපුත්තො”** යනු ආයුෂ්මත් **භද්ද** තෙරුන් වහන්සේගේ ගාථාවන්ය. එහි උපත කෙසේ ද? උන්වහන්සේ පෙර **පදුමුත්තර** භාග්‍යවතුන් වහන්සේගේ භික්‍ෂු සංඝයාට ලක්‍ෂ ගණනින් සිවුරු ආදි සිවුපසයෙන් පූජා කළහ. ඒ පින්කමේ විපාක විඳිමින් දෙව් මිනිස් දෙගතියේ සැරිසරා පැමිණ, මේ බුද්ධෝත්පාද කාලයේ දී සැවැත් නුවර සිට පවුලක උපන්නේය. ඔහු ඉපදීමට ප්‍රථම ඔහුගේ දෙමාපියෝ දරුවන් නොමැතිව දුකින් සිට, දෙවියන් යැදීමෙන් ද දරුඵල නොලැබ, ශාස්තෲන් වහන්සේ වෙත ගොස්, “ස්වාමීනි! ඉදින් අපි එක පුතෙකු ලබන්නෙමු නම්, ඔහු ඔබ වහන්සේට දාසයකු කර දෙන්නෙමු”යි පැවසූහ. මෙසේ ආයාචනා කර ඔවුහු ගිය කල්හි ශාස්තෲන් වහන්සේගේ අදහස දත් සක්දෙව් රජු; එක්තරා ගෙවී ගිය ආයු ඇති දෙවියකු කැඳවා “අසුවල් පවුලෙහි පිළිසිඳ ගන්න”යි අණකළ බැවින් ඒ සිටුදේවියට දාව උපන්නේය. ඒ කුමරුට (භද්‍ර) **“භද්ද”** යන නම තැබීය. භද්ද කුමරු ඉපිද සත් වසක් ගෙවුණු පස්, ඔහුගේ දෙමාපියෝ අත්‍යලංකාරයෙන් කුමරු සරසා භාග්‍යවතුන් වහන්සේ වෙත රැගෙනවුත්, “ස්වාමීනි! මේ දරුවා ඔබවහන්සේට ආයාචනා කිරීමෙන් ලැබූ දරුවෙකි. මොහු ඔබ වහන්සේට පවරා දෙන්නෙමු”යි පැවසූහ. ශාස්තෲන් වහන්සේ ආනන්ද තෙරුන් කැඳවා “මේ දරුවා පැවිදි කරන්න”යි අණ කළ සේක්, ගඳකිළියට පිවිසියහ. ආනන්ද තෙරණුවෝ පැවිදි කොට, සංක්‍ෂිප්තව විදසුන් භාවනා කමටහන දුන්හ. භද්ද තෙරණුවෝ උපනිශ්‍රය සම්පත් ඇති බැවින් විදසුන් කමටහන වඩා ඉර බැස යෑමට පෙරදීම භාවනාව උත්සාහවත් කර ෂඩ් අභිඥා උපදවා ගත්හ. අපදාන පාළියේදී උන්වහන්සේ මෙසේ වදාළහ.
“සියලු ලෝකයෙහි අසහාය නායක වූ මෙත් සිත් ඇති මහා මුනි වූ පදුමුත්තර බුදුරදුන් වෙත සියලු ජනසමූහයා එළඹෙයි.
සියල්ලෝ නිරුත්තර වූ පුණ්‍ය ක්‍ෂේත්‍රයෙහි ශාස්තෲන් වහන්සේට හා භික්‍ෂු මහා සංඝයාට වස්ත්‍ර ද සෙනසුන් ද ආහාර පාන ද පිළිගැන්වූහ.
“මම ද බුදුරජාණන් වහන්සේ හා අනුත්තර ව සංඝයාද ආරාධනා කොට, දෙවියන්ට දෙවි වූ තාදී ගුණැති බුදුරජාණන් වහන්සේට දානයක් දෙන්නෙමි”යි පැවසූ විට මගේ අණ පිළිගත් පුරුෂයෝ තථාගතයන් ප්‍රමුඛ මහා සංඝරත්නයට ආරාධනා කළහ.”

“කොඳු පලස් අතුරන ලද, පුළුන් ඇතිරිලි හා ඝන පුප් එළු ලොම් ඇතිරි අතුරණ ලද, කොමු ඇතිරි හා කපු ඇතිරි සහිත වූ රන්මය පාද ඇති මාහැඟි අසුනක් බුදුරදුන්ට පැනවූයෙමි.
දෙවියන්ට දෙවි වූ නරශ්‍රේෂ්ඨ ව පදුමුත්තර බුදුරජාණන් වහන්සේ භික්‍ෂු සංඝයා පිරිවරාගෙන මගේ ගෙදරට වැඩම කළ සේක.
ලෝකනාථ වූ යශස් ඇති සම්බුදුරජාණන් වහන්සේට පෙර ගමන් කොට පහන් සිත් ඇත්තෙම් සතුටුව තම ගෙදරට වැඩමවාගෙන ආවෙමි.
පහන් සිතින් බුද්ධ ප්‍රමුඛ ලක්‍ෂයක් පමණ වූ මහසඟනට කිරිබත් පූජා කළෙමි.
පූජාවන් පිළිගන්නා වූ, පූජාවන්ට ගෙයක් බඳු වූ පදුමුත්තර බුදුරජාණන් වහන්සේ භික්‍ෂු සංඝයා මැද වැඩ හිඳ මෙසේ වදාළ සේක.
“යමකු විසින් මේ කොඳු පළස් ඇතිරූ රන්මය ආසනය දෙන ලද ද ඔහුගේ අනාගතය පිළිබඳව මම පවසමි. ඒ මාගේ වදන් අසවු.
මෙතෙම මින් මතුව සැත්තෑ සතර වරක් දෙව් රජව උපන්නේය. දෙවඟනන් පිරිවරා දෙව්සැප විඳින්නේය.
දහස් වරක් පෘථිවි රාජ්‍ය කරන්නේය. පනස් එක් වරක් සක්විති රජව උපදින්නේය.
සියලු භව යෝනීන්හි උසස් කුලිකව උපදින්නේය. කුශල මූලයෙන් මෙහෙයවන ලද මොහු භද්දිය නමින් පැවිදිව කෙලෙසුන් නසන්නේය.”
“මම දැන් විවේකයේ ඇලී සිටිමි. අරණ්‍යයෙහි දුර සෙනසුන්වල හැසිරෙමි. මවිසින් සියලු ශ්‍රමණ ඵල ලබන ලදි. අද මම දුරුකළ කෙලෙස් ඇත්තෙමි.
ලෝකනායක වූ සර්වඥයන් වහන්සේ මා පිළිබඳ සියල්ල දැන භික්‍ෂු සංඝයා මැද හිඳ මා අග්‍රස්ථානයෙහි තැබූ සේක.
මම සිවුපිළිසිඹියාපත් වූයෙමි. අෂ්ඨ විමෝක්‍ෂයෝ ලැබුවෙමි. ෂඩ් අභිඥා සාක්ෂාත් කරගත්තෙමි. බුදුරජාණන් වහන්සේගේ අනුශාසනාව ඉටුකළෙමි.”
භාග්‍යවතුන් වහන්සේ භද්ද තෙරුන් ෂඩ් අභිඥාලාභී බව දැන “භද්ද, එන්න”යි වදාළ සේක. භද්ද හිමියෝ එකෙණෙහිම ශාස්තෲන් වහන්සේ වෙත පැමිණ වැද ඇඳිලි බැඳගෙන ශාස්තෲන් වහන්සේ සමීපයේ සිටියහ. එයම භද්ද සාමණේරයන්ගේ උපසම්පදාව විය. මේ උපසම්පදාව **“බුද්ධුපසම්පදා”** නම් වේ. භද්ද තෙරණුවෝ උපතේ පටන් තම පැවැත්ම ප්‍රකාශ කිරීම් වශයෙන් සිය රහත් බව ප්‍රකට කරමින් මේ ගාථා සත වදාළහ.

එහි **“වතචරියාහි”** මෙසේ කොට පුතෙකු ලබන්නෙහිය” යනුවෙන් දැක්වෙන ශ්‍රමණ බ්‍රාහ්මණයන්ගේ වදන් අසා කිරි පෙවීම් ආදී අනේක ප්‍රකාර ව්‍රත චර්යාවන්ගෙන් ද ආයාචනාවන්ගෙන් ද ලබන ලද, මෙහිදී තමා ලැබීමේ හේතුව, කාරණය දැක්වේ. ඉතිරි පදයන්ගෙන් මවුපිය දෙදෙනා තමන් වහන්සේට ආදරයෙන් කටයුතු කළ ආකාරයත්, තමා දුකසේ ලත් බවත් දක්වයි.
**“තෙ”** යනු ඒ මවුපිය දෙදෙනා. **“උපානාමයුං”** එළවූහ. පැමිණවූහ.
**“සුඛෙධිතො”** සුවසේ වඩන ලද්දේය. “**තෙ”** යනු නුඹ වහන්සේට, **“පරිචාරකං”** සේවකයකු කොට,
**“හෙස්සත්‍යාජානියො අයං”** “මේ දරුවා මගේ සසුනේ ශ්‍රේෂ්ඨ පුද්ගලයෙක් වන්නේ ය. එනිසා වහාම අදම පැවිදි කරන්න” මෙය වදාළ සේක. පැවසූහ.
**“පබ්බාජෙත්‍වාන”** ආනන්ද තෙරුන් විසින් පැවිදි කරවා **“විහාරං”** විහාරයට, ගන්‍ධ කුටියට. **“අනොග්ගතස්මිං සුරියස්මිං”** සූර්යයා අස්තයට නොගිය කල්හිම. **“තතො චිත්තං විමුච්චි මෙ”** ඉක්බිති විදර්ශනා භාවනාව ඇරඹුමේ පටන් නොබෝ වේලාවකින්ම මගේ සිත සියලු ආශ්‍රවයන්ගෙන් මිදුණේය. එකෙණෙහිම මම ක්‍ෂීණාශ්‍රවයෙක් වූයෙමි.
**“තතො”** මගේ ආශ්‍රව ක්‍ෂය කිරීමෙන් පසුව. **“නිරංකත්‍වා”** තමන් වහන්සේ විසින් සමවැදුණු ඵල සමවත හැරදමා, ඵලසමවතින් නැගිට. ඒ සඳහා **“පටිසල්ලානවුට්ඨිතො”** යි කියන ලදි. **“සා මෙ ආසූපසම්පදා”** මා උදෙසා ශාස්තෲන් වහන්සේ “භද්ද! එන්න”යි යම් වදනක් පැවසූ සේක් ද එයම මාගේ උපසම්පදාව විය. **“ජාතියා සත්තවස්සෙන ලද්ධා මෙ උපසම්පදා”** මෙහිදී ශාස්තෲන් වහන්සේ තමන්ට අතිශයින් දැක්වූ අනුග්‍රහයක් බුද්ධ ශාසනයේ නෛර්‍ය්‍යාණික භාවයක් දක්වයි. එනිසා **“අහො ධම්මසුධම්මතා”**යි කියන ලදි.
මෙහිදී ද “මගේ සිත මිදුණේය” යනුවෙන් රහත් බව ප්‍රකාශ කර නැවතත් “ත්‍රිවිද්‍යා ලබන ලද්දෙමි”යි දැක්වූයේ ලෞකික අභිඥා දර්ශණය, ෂඩ් අභිඥා භාවය ප්‍රකට කර දැක්වීමටයි. අපදාන පාළියේ දී ද මෙනිසාම **“ඡළභිඤ්ඤා සච්ඡිකතා”,** “ෂඩ් අභිඥා සාක්‍ෂාත් කරගත්තෙමි”යි කියන ලදි.
**“දිස්වා පාසාදඡායාය” **යනාදී ගාථා ආයුෂ්මත් **සෝපාක** තෙරුන් වහන්සේගේය. එහි උපත කෙසේ ද? උන්වහන්සේ ද පෙර බුදුවරු හමුවෙහි කළ ප්‍රාර්ථනා ඇතිව ඒ ඒ භවයේදී පින්දහම් සිදුකරගෙන පැමිණියහ. සිද්ධත්‍ථ භාග්‍යවතුන් වහන්සේ ලොව පහළ වූ සමයේ බමුණු කුලයේ ඉපිද වැඩිවිය පැමිණි ඔහු; බ්‍රාහ්මණ විද්‍යා ශිල්ප ශාස්ත්‍රයන්හි පරතෙරට ගියේය. කාමයන්හි ආදීනව දුටු හෙතෙම, ගිහිගේ හැර තවුස් පැවිද්දෙන් පැවිදිව එක් පර්වතයක විසීය. සමීප වූ මරණ කාලය ඇති ඒ තවුසා දුටු බුදුපියාණන් වහන්සේ එතැනට වැඩම වූ සේක. භාග්‍යවතුන් වහන්සේ දැක පහන් සිත් උපදවාගෙන මහත් වූ ප්‍රීති ප්‍රමෝදයට පත් තවුස්තුමා, උන්වහන්සේට මල් අසුනක් පනවා පූජා කළේය. එහි වැඩහුන් භාග්‍යවතුන් වහන්සේ ඔහුට අනිත්‍ය ප්‍රතිසංයුක්ත දහම් කථාවක් ප වත්වා, තවුසා බලා සිටියදීම අහසින් වැඩම කළ සේක. හෙතෙම පෙර දැඩිව ගත් දෘෂ්ටිය බැහැර ලා අනිත්‍ය සංඥාව සිතේ තබාගෙන ම කළුරිය කොට දෙව්ලොව උපන්නේ ය. නැවත සසර ඒ ඒ භවයන්හිදී දෙව් මිනිස් දෙගතියෙහිම සැරිසැරූ ඔහු මේ බුද්ධෝත්පාද කාලයේදී රජගහ නුවර සොහොන් පාලක පවුලක උපන්නේ ය. ජාති (උපන් ගෝත්‍ර) වශයෙන් ම **“සෝපාක”** නමින් ප්‍රකට විය. ඇතැමෙක් වෙළෙඳ කුලයේ උපන් බවත් **සෝපාක** යනු නාම මාත්‍රයක් බවත් පවසති. ඒ මතය අපදාන පාළියට විරුද්ධය. **“පච්ඡිංමෙ ච භවෙ සම්පත්තෙ සොපාකං සොපාකං යොනුපාගමිං”** යන අපදාන පාළි ප්‍රකාශයට අනුව “අවසන් භවයේදී **“සපාක”** නම් සැඬොල් කුලයේ උපන්නෙමි” යැයි දැක්වේ.
සෝපාක ඉපදී සිවු මසකින් ඔහුගේ පියා කළුරිය කළේය. සුළු පියා විසින් ඔහු පෝෂණය කෙරුණි. අනුක්‍රමයෙන් සත්වියට පත් සෝපාක, තම පුතු සමඟ කලහ කරනු දුටු සුළු පියා, ඊට කිපී සෝපාක සොහොනට ඇදගෙන ගියේය. අත්දෙක ලණුවකින් එකට තබා බැඳ, එම ලණුව ම මළ සිරුරක තද කොට තබා බැඳ “මොහු සිවල් ආදීන් විසින් කනු ලැබේවා”යි සෝපාක සොහොනේ දමා ගියේය. අවසන් භවය බැවින් සෝපාකගේ පින් බලයෙන් ඔහු මරා දැමීමට නොහැක. සිවල් ආදීන්ට ද ඒ දරුවා මැඬලිය නොහැක. දරුවා රෑ මැදියමේ මෙසේ වැලපෙයි.
ශාස්තෲන් වහන්සේ එම වේලාවෙහි පිහිට විය යුතු අසරණයන් සොයන සේක්; “මගේ නොමඟ යෑම, වරද කුමක් ද? මගේ නෑයෝ නොනෑයෝ කවුද? සොහොන මැද බැඳ සිටින මා ගලවාගන්නේ කවුද?” යන හඬ අසා; සෝපාකගේ හදවත තුල බබළන රහත්වීමට නිසි හේතු සම්පත් දුටු සේක. එකල්හි ආලෝකයක් පැතිර වූ බුදුපියාණෝ ඔහුට සිහිය උපදමින් මෙසේ වදාළහ.
“එන්න, සෝපාක! බිය නොවන්න. තථාගතයන් දෙස බලන්න. රාහුට අසු වූ සඳු මෙන් මම නුඹ ද ගලවාගන්නෙමි”යි වදාළ ගාථාව අවසන ඔහුගේ සියළු බැඳුම් බුද්ධානුභාවයෙන් සිඳී ගියේය. සෝවාන් ඵලයෙහි සිත පිහිටියේය. සෝපාක ගන්‍ධකුටිය අභිමුව නිරුපද්‍රිතව සිටියේය. සෝපාකගේ මව තම දරුවා නොදැක, ඒ පිළිබඳව සුළු පියාගෙන් විමසූවත් කිසිවක් නොකී බැවින්, ඒ ඒ තැන දරුවා සොයමින් දිවයන්නී; “බුදුවරු නම් අතීත, අනාගත හා වර්තමාන යන තුන් කල්ම දන්නෝය. මම උන්වහන්සේ වෙත පැමිණ මගේ පුතුගේ තොරතුරු දැනගන්නෙම් නම් යෙහෙකි”යි සිතා ශාස්තෲන් වහන්සේ සමීපයට ගියාය. ශාස්තෲන් වහන්සේ සෘද්ධියෙන් සෝපාක නොපෙනෙන සේ ඉටු සේක. මව පැමිණ “ස්වාමීනි, මගේ පුතා පෙනෙන්න නැහැ. භාග්‍යවතුන් වහන්සේ ඔහු පිළිබඳව දන්නේ නම් මැනවි”යි විමසන ලද්දීය. බුදුපියාණන් වහන්සේ ඇයට මේ ගාථාවෙන් දහම් දෙසූ සේක.
“දරුවෝ අපේ පිිහිටට නොසිටිති. පියා, නෑයෝ අපට පිහිට නොවෙති. මරු වසඟයට පත්වන්නහුට ඤාතිමිත්‍රාදීන්ගෙන් කිසි පිහිටක් නොලැබේ.”
මේ දහම් ඇසූ මව සෝවාන් වූවාය. සෝපාක රහත් විය. අපදාන පාළියේදී සෝපාක තෙරණුවෝ මෙසේ වදාළහ.
“වනයක වූ උතුම් පර්වතයක ගුහාවක් පිරිසිදු කරමින් සිටි මාවෙත සිද්ධත්‍ථ නම් භාග්‍යවතුන් වහන්සේ වැඩම කළ සේක.
තාදී ගුණ ඇති, ලෝකයාට ජ්‍යෙෂ්ඨ වූ ශාස්තෲන් වහන්සේට ඇතිරියක් අතුරා මල් අසුනක් සාදා පූජා කළෙමි.
ඒ බුදු පියාණන් වහන්සේ මල් අසුනෙහි වැඩහුන් සේක. මාගේ අනාගත භව උපත දුටු උන්වහන්සේ අනිත්‍ය පිළිබඳ දහම් දෙසුමක් පැවැත්වූ සේක.”
“ඒකාන්තයෙන් සංස්කාර ධර්මයෝ අනිත්‍ය වෙති. හේතු ප්‍රත්‍ය සමවායෙන් (එක්වී) හටගත් සෑම සංඛත වස්තුවක්ම ඉපදීම හා විනාශය ස්වභාව කරගෙන ඇත. ඉපදුණු සියල්ල නැති වේ. මේ සංස්කාර ධර්මයන්ගේ සන්සිඳීම සැපයකි.
“ලෝක ජ්‍යෙෂ්ඨ වූ නරශ්‍රේෂ්ඨ වූ ප්‍රාඥ වූ සර්වඥයන් වහන්සේ මෙසේ වදාරා අහසෙහි යන හංසරාජයකු මෙන් අහසින් වැඩම කළ සේක.
මම එතෙක් පැවති ආත්ම සංකල්පනාව බැහැර ලා අනිත්‍ය සංඥාව වැඩුවෙමි. දිනක් භාවනා කළ මම ඒ අත්බවින් මිදී, කුශල මූලයෙන් පිහිට ලැබ දෙව්ලොව උපන්නෙමි. දෙව් මිනිස් සැප විඳි මම අවසන් භවයේදී; තමා විසින් පිසූ බත අනුන් අනුභව නොකරන බැවින් “සපාක” (ස්වපාක) නම් වූ සැඬොල් කුලයේ උපන්නෙමි.

ගිහිගෙයින් නික්ම අනගාරි වූ බුදුසසුනෙහි පැවිදි වූයෙමි. උපතින් සත් හැවිරිදි වූයෙම් රහත්වූයෙමි.
ඇරඹූ වීර්ය ඇති මම නිවණටම මෙහෙයූ සිත් ඇතිව, ශීලයෙහි මනාව හික්මුණෙමි. එසේ බුදුපියාණන් වහන්සේ සතුටු කළ මම උපසම්පදාව ලැබුවෙමි.
මීට කල්ප අනූහතරකට පෙර යම් කුසල කර්මයක් කළෙම් ද, එතැන් සිට දුගතියක නූපන්නෙමි. මේ මල් ආසන පූජාවේ විපාකයයි.
මීට කල්ප අනූහතරකට පෙරදී යම් අනිත්‍ය සංඥාවක් වැඩුවෙම් ද ඒ සංඥාව වැඩීමේ පුරුදුතාවය නිසා මාහට ආශ්‍රවක්‍ෂය ඥානය පහළ විය.
දැන් මම සියලු කෙලෙස් දැවූයෙමි. බුදුරජාණන් වහන්සේගේ අනුශාසනාව ඉටුකළෙමි.”
ඉක්බිති භාග්‍යවතුන් වහන්සේ සෘද්ධිය අත්හළ සේක. ඇය තම පුතු දැකීමෙන් ඉතා සතුටුවූවාය. තම පුතු රහත් වූ බව ඇසූ ඇය, පුතු පැවිදි කරවා ගෙදර ගියාය. සෝපාක තෙරණුවෝ, ශාස්තෲන් වහන්සේ ගඳකිළි සෙවණෙහි සක්මන් කරනු දැක එතැනට පිවිස, උන්වහන්සේට වැඳ පසුව සක්මන් කළහ. එවිට භාග්‍යවතුන් වහන්සේ ඒ තෙරුන්ට උපසම්පදාව දෙනු කැමතිව “එක නම් කුමක්ද?” ආදී වශයෙන් ප්‍රශ්න දහයක් විමසූ සේක. ඒ සෝපාක තෙරණුවෝද ශාස්තෲන් වහන්සේගේ අදහස් අනුව, සර්වඥ ඥානය සමඟ සසඳා බලමින් “සියලු සත්ත්‍වයෝ ආහාරයෙන් පවතින්නෝය” යනාදී වශයෙන් ඒ දස පැණ විසඳූහ. එනිසාම ඒ ප්‍රශ්න “කුමාර ප්‍රශ්න” නාමයෙන් ප්‍රකට විය. ශාස්තෲන් වහන්සේ ඒ පැන විසඳුම්වලින් සතුටු වූ සේක්; සෝපාක තෙරුන්ගේ උපසම්පදාව අනුදත් සේක. එනිසා ඒ උපසම්පදාව “පඤ්හව්‍යාකරණෝපසම්පදා” නම් විය. මෙසේ උපසම්පදාව ලත් සෝපාක තෙරණුවෝ තම පැවැත්ම ප්‍රකාශ කරමින්, සිය රහත්භාවය ප්‍රකට කරමින් මේ ගාථා සත වදාළහ.
මෙහි **“පාසාදඡායායං”** ගන්‍ධකුටියේ සෙවණැල්ලෙහි **“වන්‍දිසං”** මනාව වැන්දෙමි.
**“සංහරිත්‍වාන පාණයො”** දෑත පියුම් පොහොට්ටුවක් මෙන් එකතු කර, ඇඳිලි බැඳ යන අර්ථයයි. **“අනුචංකමිස්සං”** ඒ ශාස්තෲන් වහන්සේ අනුගමනය කරමින් පිටුපසින් අනුව සක්මන් කළෙමි. **“විරජං”** දුරු කළ දූවිලි ඇති.
**“පඤ්හෙ”** කුමාර ප්‍රශ්නයෙහි. **“විදු”** දතයුතු සියල්ල දත්, සර්වඥ වූ යන අර්ථයයි. “ශාස්තෲන් වහන්සේ මගෙන් ප්‍රශ්න විචාරයි” යනුවෙන් උපදින්නා වූ තැතිගැනීම්, භයවීම් යනාදියම මූල වූ (හේතු වූ) කරුණු ප්‍රහීණ කළ බැවින් තැති නොගෙන, නොබියව පිළිතුරු දුන්නෙමි.
**“යෙසායං”** අංග මගධ වැසි යමෙකුගේ, මේ සෝපාක **“පච්චයං”** ගිලන් පස, බෙහෙත් ආදිය. **“සාමිචිං”** මිත්‍ර කථාබහ, ගෞරව දැක්වීම්, පවන් සැලීම් ආදී නිවැරදි ක්‍රියාවන්ට, සාමීචිකර්මයන්ට සුදුසු වූ,
**“අජ්ජදග්ගෙ”** ද කාරය පද සන්‍ධි කරන්නකි. “අජ්ජ+අග්ගෙ යනු විසන්ධියයි. “අද පටන්” යන අර්ථයයි. අජ්ජතග්ගෙ යන පාඨය ද සුදුසුය. අද මුල් කොට, අදින් පසුව, **“දස්සනායොපසංකම”** හීන කුලයක උපන් බැවින් හෝ වයසින් ඉතා බාල වියෙහි වූ බැවින් හෝ ඒ පිළිබඳව නොසිතා මා දැකීමට එන්න. **“එසාවෙව”** නුඹ විසින් මගේ සර්වඥ ඥානය සමග සසඳමින් කරන ලද පැන විසඳුම ම නුඹගේ උපසම්පදාව වේවා” යනුවෙන් බුදුරජාණන් වහන්සේ වදාළහ. “ලද්ධාමෙ උපසම්පදං” මවිසින් උපසම්පදාව ලබන ලදි. **“ලද්ධාන උපසම්පදං”** යනුවෙන් ද එය කියති. **“සත්තවස්සොහං”** සත් වසක් වන මම, අවුරුදු සතක් වන මම. නැතහොත් සත් වසක් පිරුණු මම. මෙහි යම් පදයක අර්ථ නොදැක්වීද එම පදයන්ගේ අර්ථය ඉතා ප්‍රකටය.
**“සරෙ හත්‍ථෙහි”** යනු ආයුෂ්මත් **සරභංග** තෙරුන් වහන්සේගේ ගාථාවන්ය. එහි උපත කෙසේ ද? උන්වහන්සේ ද පෙර බුදුවරුන් හමුවෙහි කළ ප්‍රාර්ථනා ඇතිව, ඒ ඒ භවයේදී සසරින් මිදීම සඳහා කුසල් රැස් කරමින් පැමිණියහ. මේ බුද්ධෝත්පාද කාලයේදී රජගහ නුවර එක්තරා බමුණු පවුලක උපන් හෙතෙම කුලවංසයෙන් පැමිණ __නාම වශයෙන්__ “අභිලක්ඛිත” නම් විය. වැඩිවියට පත් ඒ බමුණු කුමරු, කාමුක සම්පත් හැර දමා තවුස් පැවිද්දෙන් පැවිදි වී තමන්ම __සරබට බිඳගෙන__ වුත් පන්සලක් සාදාගෙන වාසය කළේය. එනිසා ඔහුගේ නම **“සරභංග”** (සර නම් බට වර්ගය බිඳි හෙයින්) නම් විය. ඔහු තුළ පැවති රහත් වීමට හේතු වාසනා බුදු ඇසින් දුටු භාග්‍යවතුන් වහන්සේ එතැනට වැඩමවා ඔහුට දහම් දෙසූ සේක. ලැබූ ශ්‍රද්ධාව ඇති හෙතෙම ධර්ම ශ්‍රවණයෙන් පසු සසුනේ පැවිදි විය. විදසුන් කමටහන් වැඩූ ඒ සරභංග තෙරණුවෝ නොබෝ කලකින්ම රහත් වූහ. උන්වහන්සේ මුලින් තමන් සිටි පන්සලේම වාසය කළහ. උන්වහන්සේ තාපසව සිටි කාලයේ කරන ලද පන්සල පසුව ජරාජීර්ණව ගියේය. ඒ දුටු මිනිස්සු “ස්වාමීනි! කිම මේ කුටිය පිළිසකර කර නොගන්නේ මන්ද?”යි ඇසූ තෙරුන් වහන්සේ “තාපස කාලයේ කරන ලද මේ කුටිය, පිළිසකර කර ගැනීමට දැන් නොහැක”යි පවසමින් මේ ගාථා දෙක වදාළහ.
එහි **“සරෙ හත්‍ථෙහි භඤ්ජිත්‍වා”** පෙර තාපසය සිටි කාලයේ දී ඊතණ, සර නම් බට මගේ අතින්ම කඩා ගෙනවුත් තණ කුටියක් සාදා එහි විසුවෙමි. වාසය කළෙමි. එසේම එහි හුන්නෙමි. හොත්තෙමි. (පරිහරණය කළෙමි) **“තෙන”** ඒ කුටිය කිරීමට ඊතණ බිඳීමෙන්. **“සම්මුතියා”** එනිසා මට අන්වර්ථ සරභංග යන නාමය විය.
**“න මය්හං කප්පතෙ අජ්ජ”** දැන් උපසපන් වූ මට ඊතණ, සර බට අතින් සිඳීම නොවටී. අකැපය. කුමක් හෙයින් ද? **“සික්ඛා පදා නො පඤ්ඤත්තා ගොතමෙන යසස්සිනා”** අපගේ ශාස්තෲන්වහන්සේ විසින් යම් ශික්‍ෂාපදයක් පනවන ලද්දේද, එය මගේ ජීවිතය නැතිවූවත් නොසිඳිමි. නොකඩමි” යන අර්ථයයි.
මෙසේ එක් ආකාරයකින් තණ කුටිය පිළිසකර නොකිරීමේ හේතුව දක්වා, දැන් වෙනත් ආකාරයකින් ද ඒ කාරණය දක්වයි. ඒ සඳහා තෙරණුවෝ මේ ගාථාව වදාළහ.
“සකලං සමත්තං රොගං සරභංගො නාද්දසං පුබ්බෙ, 
සොයං රොගො දිට්ඨො වචන කරෙනාති දෙවස්සා” තී.
එහි **“සකලං”** යනු සියලු. **“සමත්තං”** සම්පූර්ණ වූ, නිරවශේෂව, ඉතිරි නොවී පවතින සේඛභාවය නිසා සම්පූර්ණ වූ **“රොගං”** දුක්සහගත, දුක් පීඩා සහිත ආදී වශයෙන් වේදනා විඳීම් අර්ථයෙන් රෝගී වූ. උපාදාන ස්කන්ධ පස සඳහා මෙය කියන ලදි. **“නාද්දසං පුබ්බෙ”** ශාස්තෲන් වහන්සේ අවවාද ලැබීමට පෙර දී නොදුටුවෙමි. **“සොයං රොගො දිට්ඨො වචන කරෙනාති දෙවස්ස”** සම්මුති දේව, උත්පත්ති දේව, විසුද්ධි දේව යන සියලුම දෙවියන් තම සීලාදී ගුණමහිමයෙන් ඉක්මවා සිටි බැවින් දේවාතිදේව වූ සම්මා සම්බුදුරජාණන් වහන්සේගේ අවවාද ලැබ, ඒ අනුව හැසිරීමෙන්, සරභංගයෙන්, ඒ මම පඤ්චස්කන්ධ නම් වූ රෝගය විදසුන් ප්‍රඥාවෙන් යුක්ත වූ මාර්ග ප්‍රඥාවෙන් ස්කන්ධ පහක් වශයෙන් බෙදා දුටුවෙමි. අවබෝධ කරගත්තෙමි යන අර්ථයයි. මේ ප්‍රකාශයෙන් මෙසේ තම ශරීරය නම් වූ කුටිය කෙරෙහි පවා අපේක්‍ෂාවක් රහිත වූ මම බාහිර වූ තණ කුටිය කෙසේ නම් පිළිසකර කරන්නේදැ”යි දක්වයි.
දැන් යම් මාර්ගයක් පිළිපැදීමෙන් මම මේ ශරීරය නම් ආත්මභාවරෝගය තත්ත්වාකාරයෙන් දුටුවෙමි ද ඒ උතුම් මාර්ගය සියලු බුදුවරු විසින්ම දේශනා කරන ලදි. කුමක් හෙයින් ද? ඒ උතුම් බුදුවරුන්ගේ අවවාදය ද මැදින් බිඳුණු රන් කැබැල්ලක් මෙන් සර්වප්‍රකාරයෙන් පිරිසිදුය. ඒ උතුම් අවවාදයෙහි පිහිටියා වූ මම දුක ක්‍ෂය කරගැනීමට පැමිණියෙමි. මෙසේ තමන් වහන්සේගේ රහත් බව ප්‍රකාශ කරමින් සරභංග මේ ගාථාවෙන් වදාළහ.

මෙහි **“යනෙව මග්ගෙන”** යම් ඒ පූර්ව භාග වූ ආර්ය අෂ්ටාංගික මාර්ගයෙන්, **“ගතො”** පිළිපන්නෙමි. නිවණ අවබෝධ කරගත්තෙමි. “විපස්සී” විපස්සී නම් බුදුරජාණන් වහන්සේ. **“කකුසන්‍ධ”** විභක්ති රහිතව දැක්වීමකි. කකුසඳ බුදුරජාණන් වහන්සේ. **“කකුසන්‍ධකොනාගමනා”** යන පාඨය ද සුදුසුය. **“තෙනංජසෙන”** ඒ ආර්ය මාර්ගයෙන්ම.
**“අනාදානා”** උපාදාන රහිත වූ. ප්‍රතිසන්‍ධියක් නොමැති වූ. **“ඛයොගධා”** නිවණෙහි පිහිටි. නිවණට බැසගත්. **“යෙහං දෙසිතො ධම්මො”** ඒ සත් සම්මා සම්බුදු රජාණන් වහන්සේලා විසින් මේ ශාසන සද්ධර්මය දෙසන ලදි. ප්‍රකාශ කරන ලදි. **“ධම්මභූතෙහි”** ධර්මකාය බැවින්, ධර්ම ස්වභාවයෙන් යුතු, නවලෝකෝත්තර ධර්මයෙන් හෝ උපන් හටගත්, ධර්මයෙන් පැමිණි. **“තාදීහී”** මනෝඥ වූ තාදී භාවයන්ට පත් වූ, උන්වහන්සේලා විසින් මේ ශ්‍රී සද්ධර්මය දෙසන ලදි.
**“චත්තාරි අරියසච්චානි”** යන ගාථාවෙන් උන්වහන්සේලා දෙසූ ධර්මය දක්වයි. එහි **“චත්තාරි”** යනු සංඛ්‍යා දැක්වීමයි. සතරක් වූ. **“අරිය සච්චානි”** සීමා කළ, බෙදා දහම් දැක්වීමයි. වචනාර්ථ වශයෙන්-ආර්යයන් විසින් භාවිත වූ අත් නොහළ සත්‍යයන් බැවින් ආර්ය සත්‍ය නම් වේ. නැතහොත් ආර්ය භාවයට පමුණුවන බැවින්, හෝ ආර්යයන් විසින් දෙසූ බැවින් හෝ ආර්යභාවය සිදුකරන බැවින් හෝ මේ ධර්ම සතර **“ආර්ය සත්‍ය”** නම් වේ. නින්දාසහගත, තුච්ඡ, හීන භාවයෙන් **“දුක්ඛං”** දුකය. දුක නම් ස්කන්ධ පංචය (පංචස්කන්ධය) උපාදාන (දැඩිව) කරගැනීමයි. ඒ දුක උපදවයි. (සමුදෙති) යන අරුතින් **“සමුදයො”** නම් වේ. ඒ තණ්හාවයි. “කෙලෙස් නසමින් යයි” “නිවන් කැමැත්තවුන් විසින් යායුතු මාර්ගය” යන අර්ථ ඇති **“මග්ගො”** මාර්ගයයි. සම්මා දිට්ඨි ආදී ධර්ම අටයි. සසර හැසිරීමක් නැත. එහි **“රෝධ”** නම් හිරකිරීමක් නැත. මේ ආර්‍ය්‍ය මාර්ගයේ ගමන් කර නිවන් අවබෝධ කරගත් පුද්ගලයා “රෝධ නම් අවහිරයකට නොපත් වේ. දුක නිරුද්ධ වේ. යන අරුතින් නිවණ **“නිරොධො”** – “නිරෝධ” නම් වේ. එනිසා මෙසේ කියන ලදි. – “දුක් මනාව ක්‍ෂය වූවකි. නිවණ.” මේ අර්ථ දැක්වූයේ සංක්‍ෂිප්ත වශයෙනි. විස්තර වශයෙන් විශුද්ධි මාර්ගයේ පැවසූ පරිදි දත යුතුයි.
**“යස්මිං”** යම් ඒ නිවණක්, නිරෝධයක් අවබෝධ කරගත් කල්හි. **“නිවත්තතෙ”** ආර්ය මාර්ගය වැඩීම නිසා නැවත සසර නූපදී. අනන්ත වූ අප්‍රමාණ වූ මේ සංසාරයේ ඉපදීම් ආදී දුක්ඛයන්ට නැවත නොපැමිණේ. ඒ සියල්ල බිඳ දමන ලදි. ඒ උතුම් නිවණ මේ දහමින් උපන් සම්මා සම්බුදුරජාණන් වහන්සේලා විසින් දෙසන ලදී” යන අර්ථයයි. **“භෙදා”** ආදී ගාථා පාඨයෙන් “දැන් නීරෝගී වෙමි. දුක පිරිසිඳ දක්නා ලද්දෙමි.” යනාදී ලෙස රහත් වූ තමන් වහන්සේගේ ස්වරූපය, ස්වභාවය දක්වයි. **“යස්මිං නිබ්බත්තතෙ දුක්ඛං”** යන පාඨයෙන් ඇරඹෙන මේ මුළු ගාථාවේම අර්ථ මෙසේ දත යුතුයි. “යම් ඒ ස්කන්ධ පිළිවෙලින් පවත්නා මේ අනන්ත, අප්‍රමාණ සංසාරයේ ජාති ආදී අනේක දුක් ඇති වේ. හටගනියි. මේ දුක නිසා පවත්නා අනික් ධර්මය නම් නැවත නැවත හටගන්නා පුනර්භවයයි. මේ ජීවිතේන්‍ද්‍රිය නම් වූ, ශරීරය නම් වූ පංචස්කන්ධයේ බිඳී යෑමෙන් නැවත මාහට උපතක් (පුනර්භවයක්) නැත. එනිසා සෑම තැනකින්ම සෑම ක්ලේශයකින්ම, සෑම භවයකින්ම මම මනාව මිදුණෙමි. සසරින් මනාව වෙන් වූයෙමි.
8. අට්ඨක නිපාතය
අටවන නිපාතයේ **“කම්මං බහුකං”** යන ගාථාවන් ආයුෂ්මත් මහා කච්චාන තෙරුන් විසින් දේශනා කරන ලදි. උන්වහන්සේ ද පෙර බුදුවරුන් කෙරෙහි තැබූ ප්‍රාර්ථනා ඇතිව පදුමුත්තර භාග්‍යවතුන් වහන්සේගේ කාලයේදී ගහපති මහාසාර කුලයක ඉපදුනහ. තුරුණුවියට පත් එකුමරු දිනක් ශාස්තෲන් වහන්සේ හමුවේ ධර්ම ශ්‍රවණය කරමින් සිටියේය. එහිදී ශාස්තෲන් වහන්සේ සංක්‍ෂිප්තව දෙසූ දහම් කරුණු ඉතා විස්තර වශයෙන් දේශනා කිරීමේ දක්‍ෂ භික්‍ෂූන් අතුරින් අග තනතුරට එක් භික්‍ෂූන් වහන්සේ කෙනෙකු පත් කරනු දුටු ගහපති කුමරු; එම තනතුරම පතාගෙන නොයෙක් පින්දහම් කළේය. එපින් බෙලෙන් දෙව් මිනිස් දෙගතියෙහි උපන් හෙතෙම සුමේධ භාග්‍යවතුන් වහන්සේගේ කාලයේ දී විද්‍යාධරයෙක්ව ඉපිද අහසින් යන කල්හි; ශෘස්තෲන් වහන්සේ හිමවත එක් පර්වතයක වූ වන ලැහැබක වැඩහුන් අයුරු දැක, පහන්සිත් උපදවා කිණිහිරි මලින් පූජා කළේය.
ඒ පින්කම්වල විපාක විඳිමින් දෙව් මිනිස් දෙගතියේ සැරිසරා පැමිණි ඔහු, කාශ්‍යප භාග්‍යවතුන් වහන්සේගේ කාලයේ ඉපිද, පිරිනිවි භාග්‍යවතුන් වහන්සේගේ රන්සෑය කරන තැනට ගොස් ලක්‍ෂයක් වටිනා රන් ගඩොලින් පූජා පවත්වා, “මම මතු උපනුපන් ආත්මභවයන්හිදී මගේ සිරුර රන්වන් වේවා”යි ප්‍රාර්ථනා කළේය.
පසුව තවත් පින් දහම් සිදුකළ ඔහු ඉන් චුතව එක් බුද්ධාන්තරයක් දෙව්ලොව ඉපිද සැප විඳ, අපගේ බුදුරදුන් ලොව පහළ වූ සමයේදී උදේනියේ රජ වූ චණ්ඩපජ්ජෝත රජුගේ පුරෝහිත බමුණාගේ පුතුව උපන්නේ ය. ඔහුට නම් තබන දින ඔහුගේ මව, “මගේ පුතා රන්වන්ය. තමාගේ නම රැගෙනම මෙහි ආවේය”යි පවසා කාඤ්චන මානවක යැයි නම් තැබුවාය. වැඩිවියට පත් ඒ බමුණු කුමරු ත්‍රිවේද පාරගතව පියාගෙන් පසුව පුරෝහිත තනතුරද දැරීය. හෙතෙම ගෝත්‍ර නාම වශයෙන් කච්චායන යැයි ප්‍රකට විය. “බුද්ධ” රත්නයේ පහළවීම ඇසූ ඒ චණ්ඩපජ්ජෝත රජු, “ගුරුතුමනි, නුඹ එහි ගොස් ඒ ශාස්තෲන් වහන්සේ මගේ රාජ්‍යයට වඩමවා ගෙන එන්නයි” පුරෝහිත බමුණා යැවීය. ඒ පුරෝහිත බමුණා තවත් සත් දෙනෙකු සමග ශාස්තෲන් වහන්සේ වෙත ගියේය. ශාස්තෲන් වහන්සේගෙන් දහම් ඇසූ ඒ කච්චායන බමුණා ප්‍රධාන දූත පිරිසම (අටදෙනම) සිවුපිළිසිඹියාපත් මහරහත් භාවයෙහි පිහිටියහ. අපදාන පාළියේදී කච්චායන තෙරණුවෝ මෙසේ වදාළහ.
“දෙතිස් මහපුරිස් ලකුණින් බබළන සර්වඥ වූ පදුමුත්තර නම් භාග්‍යවතුන් වහන්සේ විවේක සැප කැමතිව හිමවතට වැඩම කළහ. එහි වැඩි පුරුෂෝත්තම මහා කාරුණිකයාණෝ පලක් බැඳ වැඩ සිටියහ. එකල මම අහසින් යන විද්‍යාධරයෙක් වූයෙමි. මනාව සෑදූ ත්‍රිශූලායුධයක් ගෙන අහසින් ගිය මම කඳු මුදුනේ ගින්නක් මෙන් ද පුන්පෝදා සඳු මෙන් ද පිපී ගිය සල් රුකක් මෙන් ද බබළන බුදුරදුන් දුටුවෙමි. වත අගින් නික්ම බුදුරැස් පැතිරේ. නල (බට) වනයේ ගින්නක් මෙන් බබළන බුදුන් වෙත සිත් පැහැදවීමි. ඒ මේ අත බලා, දිව සුවඳ හමන කිණිහිරි මල් තුනක් ගෙන බුද්ධ ශ්‍රේෂ්ඨයන් වහන්සේට පිදුවෙමි. ඒ බුද්ධානුභාවයේ මා පිදූ මල් නැටි උඩුකුරුව හා පෙති යටිකුරුව පිහිටා බුදුන්ට සෙවන දුනි. මැනවින් කළ මේ උතුම් පින්කම හා චිත්ත ප්‍රාර්ථනා අනුව මිනිස් සිරුර හැර දැමූ මම තව්තිසාවේ උපන්නෙමි. එසේ මනාව කළ පින්කමෙන් පහළ වූ මාගේ විමන “කණිකාරී” නම් විය. එහි උප යොදුන් සැටකි. පළල යොදුන් තිහකි. දහසක් භාග ඇත. ගෝලාකාර ගෙමුන් සීයකි. (කණිකාරපුප්ඵිය ථෙරාපදානයේ මෙම කොටස දැක්වේ. අපදාන පාළි II භාගය - පි. 238)
[මේ කොටස පාලිය සමඟ නො සැසඳේ]






“මා විසින් සංක්‍ෂිප්ත කර දෙසූ ධර්මය විස්තර වශයෙන් දේශනා කරන මේ කච්චායන තෙරුන් මම ද සිවු පිිස ද සතුටු කරයි.
මෙබඳු අන් කිසි ශ්‍රාවකයකු මම නොදකිමි. මහණෙනි! එනිසා මෙතෙම සවිස්තරව දහම් දෙසන්නවුන්ගෙන් අග්‍ර වේ. එය මෙසේ දරවු”යි බුදුපියාණන් වහන්සේ පැවසූහ.
එම බුදුවදන් ඇසූ මම හිමවතට ගොස් මල් රැසක් ගෙනවුත්, ලොවට පිහිට වූ බුදුරදුන්ට පුදා එම තනතුර පැතුවෙමි. කෙලෙසුන් දුරු කළ ඒ පදුමුත්තර බුදුහු මා අදහස් දැන මෙසේ වදාළහ.”

“පිරිසිදු කළ රන් බඳු පැහැයෙන් යුතු, අග් උඩුකුරුව ගිය ලොම් ඇති, පිරුණු මසින් යුතු උරහිස් ඇති, නිශ්චලව බැදැදිලිව සිටියා වු සතුටු කඳුළින් පිරී ගිය ඇස් ඇති, බුදු ගුණ වැනුමෙහි පෙළඹුණු සිත් ඇති අමාවෙන් ඉසින ලද්දාක් බඳු මූර්තිමත් ධර්මය වැනි උතුම් සිරුරක් ඇති මේ සෘෂිවරයා බලවු.

මෙතෙම කච්චානයන්ගේ ගුණ අසා ඒ තනතුර පතමින් සිටියේය. ගෞතම මහාමුනීන්‍ද්‍රයන් වහන්සේගේ අනාගත සසුන පවත්නා සමයේදී උන්වහන්සේගේ ධර්මයට දායාද වූ, ධර්මයෙන් මවන ලද්දාක් වැනි ඖරස පුත්‍ර වූ කච්චාන නම් බුද්ධශ්‍රාවක වන මෙතෙම එසමයේදී බහුශ්‍රැතව, මහානුවණැතිව බුදුරදුන්ගේ අදහස් දන්නෙක්ව ඒ උතුම් තනතුර ලබන්නේ ය.”


“මීට කල්ප ලක්‍ෂයකට පෙර දී යම් කර්මයක් කළෙම් ද එහි විපාක විඳිමින් දුගතියකට නොපැමිණියෙමි. බුද්ධ පූජාවේ විපාක මෙබඳුය. [missing trans] ක්‍ෂත්‍රිය හා බ්‍රාහ්මණ කුලයන්හි පමණක් ඉපදුනෙමි. නීච කුලයේ නූපදිමි.


දැන් පශ්චිම භවයේදී උදේනි නගරයේ ඉපිද චණ්ඩපජ්ජෝත රජුගේ තිදිවවච්ඡ නම් පුරෝහිතයාගේ පුත්‍රව උපන් මම සියුම් නුවණැතිව වේදයෙහි පරතෙරට ගියෙමි. මගේ මවු චන්‍ද්‍රපදුමා නම් වූවාය. මනා සිවි ඇති මම කච්චායන නම් වීමි.

බුදුරදුන් විමසනු පිණිස රජු විසින් යැවූ මම ගුණ සමූහ ඇති ලෝකනායකයන් වහන්සේ ද නිර්මල වචනය ද අසා සෙසු සත්දෙන සමඟම ශාන්ත වූ නිවනට පැමිණියෙමි.

මහාමුනි වූ බුදුරදුන්ගේ අදහස් දන්නා වූ මම සමෘද්ධ වූ මනදොළ ඇතිව ඒතදග්‍රස්ථානයෙහි තබන ලද්දෙමි.
මවිසින් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටුකළෙමි. (අපදාන පාළි II භාගය, පි. 292 - මහාකච්චායන ත්‍ථෙරාපදානය)
ඉක්බිති ශාස්තෲන් වහන්සේ ඔවුන්ට “මහණෙනි, එවු”යි අත දිගුකර වදාළහ. එකෙණෙහිම ඔවුහු දෑඟුලක් පමණ වූ කෙස් රවුල් ඇතිව, සෘද්ධිමය පාසිවුරු දරා සියවස් පිරි මහ තෙරවරු මෙන් පෙනී සිටියහ. මෙසේ කච්චායන තෙරණුවෝ ස්වාර්ථ සාධනය කරගෙන, “ස්වාමීනි, පජ්ජෝත රජු ඔබවහන්සේගේ ධර්මය ඇසීමටත්, ඔබවහන්සේගේ පා වැඳීමටත් කැමති වේ” යැයි ශාස්තෲන් වහන්සේට ආරාධනා කළහ. එවිට ශාස්තෲන් වහන්සේ, “කච්චානය, නුඹම එහි යන්න. නුඹ ගිය විට රජු පහදින්නේය”යි පැවසූහ. තෙරණුවෝ ද ශාස්තෲ නියමය පරිදි තවත් සත්දෙනෙකු සමඟ උදේනි නුවරට වැඩ, රජු පහදවා අවන්තියේ බුදුසසුන පිහිටුවා නැවත ශාස්තෲන් වහන්සේ වෙතම වැඩම කළහ. එක් දිනක් බොහෝ භික්‍ෂූහු ශ්‍රමණ ධර්ම හැර, විවිධ කටයුතු-කර්මාන්තවල ද රංචු ගැසී කථාවෙහි ද රස තණ්හාවෙහි ද ඇලී ප්‍රමාදවෙමින් සිටිනු දුටු කච්චායන තෙරණුවෝ ඒ භික්‍ෂූන්ට අවවාද දෙමින් මෙසේ වදාළහ.

මෙහි **“කම්මං බහුකං න කාරයෙ**” නව කර්මාන්ත කරවීම් ආදිය ශ්‍රමණධර්ම පුරන්නන්ට බාධාවකි. උවදුරකි. මහත් වූ නව කර්මාන්තයන්හි පිහිටිය යුතු නොවේ. කුඩා වූ අල්ප වූ ආරම්භ කිරීම් ඇති කැඩුණු බිඳුණු තැන් පිළිසකර කිරීම් ද ශාස්තෲ වචනය ඉටුකිරීම ද කළ යුත්තේමය. **“පරිවජ්ජෙය්‍ය ජනං”** සමූහ සාකච්ඡාවල යෙදීමෙන් වැළකීම් වශයෙන් ජනයාගෙන් දුරුවිය යුතුයි. යමෙකු සේවනය, භාජනය, පයිරු පාසනය කිරීමෙන් කුසල් දහම් පිරිහී යයි ද අකුසල දහම් වැඩෙන්නේ ද එබඳු වූ අයහපත් පවිටු ජනයා දුරුකළ යුතුයි. **“න උය්‍යමෙ”** සිවුපසය ලබා ගැනීමට කුලයන්හි ඇලීම් වශයෙන් වෑයම් නො කරන්නේ ය. යමෙක් සුව ගෙනදෙන රසයන්හි ගිජු වී, රස තණ්හාවෙන් යුක්ත වූයේ ද මේ සඳහා උත්සාහවත් වන ඔහු අර්ථයෙන් හිස් වේ. යම් භික්‍ෂුවක් සිවුපසය ඉපයීමට උත්සාහවත් වී කුලයන් වෙත ගොස්, රැස්ව සමූහ සාකච්ඡාවෙන් යුතුව, තමාට සැප දුක් එළඹි කල්හි කළයුතු කටයුතු පිළිබඳව උත්සාහවත්ව යෙදෙන්නේ ද ඒ භික්‍ෂුව සැපගෙන දෙන සමථ, විදර්ශනා, මගඵල නිවන් සුවයෙන් විඳින ශීලාදී අර්ථයන්ගෙන් හිස් වේ. දුරු වේ. ඒකාන්තයෙන්ම තමන් මේ කරුණුවලින් මුදවාගත යුතුය යන අර්ථයයි.
මෙසේ පළමු ගාථාවෙන් “කර්මාන්තවලම යෙදී සිටීම, සමූහ සාකච්ඡාවන්හි නිරතව සිටීම හා සිවුපසයේ ගිජු බව අත්හරින්න” යැයි අවවාද දී දැන් ලාභ සත්කාරයන්හි ගිජු බවට ගරහමින් දෙවන ගාථාව වදාරති. එහි අර්ථ මෙසේය. “යම් ඒ භික්‍ෂාව පිණිස පැමිණියා වූ පැවිද්දන්ට කුලයන්හි ගෘහවාසීන් විසින් ගුණ සලකා කරනු ලබන වන්දනා පූජාවන්; ඒ ගුණ රහිතයන් අපායේ ගිල්වන, හෙළන අරුතින් ද කිළිටි බව ඇති කරන හෙයින් ද පංකයක් වේ. මඩ ගොහොරුවක් වේ” යැයි බුද්ධාදී ආර්යයෝ වදාළහ. දෙසූහ. එසේම “අවබෝධ නොකළ ස්කන්ධ දැරීම ඇති අඳබාල පුහුදුන් පුද්ගලයන්ගේ ලාභසත්කාර ලෝලත්‍වය, දැනගැනීම අසීරු හෙයින් ද පීඩා - පෙළීම් ගෙන දෙන බැවින් ද ඇතුළතින් අභ්‍යන්තරයෙන් අනින, පීඩාදෙන බැවින් ද උඟුලුවා ලිය නොහැකි සියුම් හුලකි”යි උන්වහන්සේලා පැවසූහ. එසේම ලාභසත්කාරයෝ ළාමක පුරුෂයන් විසින් අත්හළ නොහැක්කහ. අත්හැරීම ඉතා අපහසුය. ඒ ලාභසත්කාර දුරු කරන පිළිවෙත අනුගමනය නොකිරීමෙන් ලාභසත්කාරයේ ගිජු බව ප්‍රහීණ නොවේ. එනිසා ඒ ලාභ සත්කාරයේ ගිජු බව ප්‍රහාණය කිරීමට උත්සාහ කළයුතු යැයි එහි යෙදීම දක්වන ලදි. කච්චායන තෙරණුවෝ -
මේ ගාථා සය චණ්ඩපජ්ජෝත රජුට අවවාද වශයෙන් වදාළහ. ඒ රජු බමුණු මත පිළිගෙන සත්‍වඝාතන යාගහෝමාදිය කරවයි. කටයුතු නොවිමසා සොරකම් නොකළ පුද්ගලයන්ට “සොරුය” යන හැඟීමෙන් දඬුවම් කරයි. ධනයට නිසි හිමිකරුවන් ඊට අහිමි කරයි. නුසුදුසු පුද්ගලයන් ධනයට හිමිකරුවන් කරයි. මෙම අමනෝඥක්‍රියා විවේචනය කරමින් ඉහත දැක්වූ ගාථා සය තෙරණුවෝ වදාළහ.
එහි **“න පරස්සුපනිධාය කම්මං මච්චස්ස පාපකං”** අන්‍ය සත්‍වයන්ට සමාන කර බලා, ගලපා බලා, කාරකයකු කොට පවිටු වධ බන්ධන නොකරන්න. අනුන් ලවා ද නො කරවන්න යන අර්ථයයි. **“අත්තනා තං න සෙවෙය්‍ය”** තමා විසින් ද ඒ පාප කර්ම නොකරන්න. කුමක් නිසාද? **“කම්මබන්‍ධූහි මාතියා”** සත්ත්‍වයෝ කර්මය බන්‍ධු කරගෙන, ඥාති කරගෙන, දායාද කරගෙන ඇති බැවිනි. එනිසා තමා විසින් ද කිසිදු පාප කර්මයක් නො කරන්නේ ය. අනුන් ලවා ද පව්කම් නො කරන්නේ ය.
**“න පරෙ වචනාචෙරො”** තමා සොරකම් නොකළ පුද්ගලයෙකුට අනුන් “සොරෙක්” යැයි කී පමණින් ඔහු සොරෙකු නොවේ. එමෙන්ම අනුන් කී පමණින් **“න පරෙ වචනාමුනී”** ඉතා පිරිසිදු කාය වාග් හැසිරීම් නැති පුද්ගලයා මුනිවරයකු ද නොවේ. මෙහි “පරෙ” යන්න විභක්ති ලොප් නොකර දක්වන ලදි. ඇතැමෙක් **“පරෙසං”** යැයි කිවයුතු තැන “පරෙ” යනුවෙන් සකාරය ලොප් කර, දක්වන ලදැයි පවසති. **“අත්තානංච යථා වෙත්ති”** ඒ සත්ත්‍වයා තමන්ගේ සිතින් “මම පිරිසිදු වූවෙක්මි” හෝ “අපිරිසිදු වූවෙක්මි” යි තත්වාකාරයෙන්, ඇති සැටියෙන් දනියි. **“දෙවාපි පරචිත්තවිදූ”** විසුද්ධි දෙවියෝ ද උත්පත්ති දෙවියෝ ද එසේම තත්වාකාරයෙන් දනිති. එනිසා තමාගේ පිරිසිදු අපිරිසිදු බව දැනීමෙහි දෙවියෝද ප්‍රමාණ වෙති. ඊර්ෂ්‍යා, දෝෂ සහිත සත්ත්‍වයෝ ප්‍රමාණ නොවෙති යන අදහසයි.
**“පරෙ”** නුවණැති - පඬිවරුන් හැර අන්‍ය වූ කුසලාකුසල දහම්, වැරදි නිවැරදි දහම් කර්ම හා කර්මඵල, කයේ අසුභත්‍වය හා සංස්කාරයන්ගේ අනිත්‍ය බව නොදක්නා අනුවණයෝ. ඔවුහු “අපි මේ ජීවිතයෙන් වෙන්ව පරලොව යන්නෙමු. නිතරම අපි මරණය වෙත ළංවන්නෙමු”යි නොදනිති. **“යෙ ච තත්‍ථ විජානන්ති”** යම් ඒ පඬිවරු වෙත් ද ඔවුහු “අපි මරණයට පත්වන්නෙමු”යි දනිති. **“තතො සම්මන්ති මෙධගා”** මෙසේ මැරෙන බව දන්නා නුවණැත්තෝ අනුන්ට හිංසා කිරීමෙන් වැළකෙති. තමා විසින් ද අනුන් ලවා ද කිසිවකුටත් පීඩා, හිංසා නොකරති. බාධා නොකරති යන අර්ථයයි. නුඹ වනාහි ජීවිතය නිමිති කරගෙන, නොසොරු සොරු කරමින් දඬුවම් කරන්නෙහිය. වස්තු හිමියන්ට වස්තු අහිමි කරමින් ධන හානි කරන්නෙහිය. ප්‍රඥා විකලත්‍වයෙන් එසේ නොකරමින් ජීවත්වන නුවණැති පුද්ගලයා සම්පත් පිරිහී ගියත්, ධනය ක්‍ෂය වුවත් නුවණැතිව උපන් බැවින්, ලද දෙයින් සතුටුවෙමින් නිවැරදි ජීවිකාවෙන් ජීවත්වන්නේ ම ය. ඔහු “ජීවත්වෙනවා” නම්වේ. භාග්‍යවතුන් වහන්සේ මෙසේ වදාළේ එබැවිනි. “ප්‍රඥාවෙන් ජීවත්වීම ශ්‍රේෂ්ඨතම ජීවත්වීමයි” අනුවණ පුද්ගලයා ප්‍රඥාව නොමැති හෙයින් මෙලෝ පරලෝ යහපත වසාගනියි. සම්පත් නිසාවත් ජීවත් නොවේ. ගැරහුම්, නින්දා අපහාස ලබන ඔහුගේ ජීවිතය, ජීවත්වීමක් නො වේ. මුහුකුරා නොගිය ප්‍රඥාව ඇති බැවින් තමාට ලැබෙන ධනය වනසමින් සිටින්නා ජීවත්වීම නොකඩවා පවත්වාගෙන යෑමට ද අසමත් වේ.
මෙම ගාථා සතර තෙරුන් වහන්සේ සිහිනෙන් පෙනී සිට රජුට වදාළහ. උදෑසන තෙරුන්ට වඳිමින්ම අවදි වූ රජතුමා, තෙරුන් වහන්සේ එම සිවු ගාථා නැවත වදාරා, **“සබ්බං සුණාති”** යන අවසන් ගාථා දෙක වදාරමින් රජුට අවවාද දුන් සේක. එහි **“සබ්බං සුණාති සොතෙන”** මෙලොව ඇසිය යුතු ශබ්ද, කණට වැටෙන සියලු සුභාෂිත වූ ද දුර්භාෂිත වූ ද ශබ්ද මිහිරි නොවූවෝ කණින් අසති. එසේම සියලුම සුන්දර, අසුන්දර රූප අන්‍ධනොවූවෝ සිය ඇසින් දකිති. ඉන්‍ද්‍රියයන්ගේ ස්වභාවය මෙබඳුය. එහි **“නච දිට්ඨං සුතං ධීරො සබ්බං උජ්ඣිතුං”** මෙය නිදර්ශන දැක්වීමකි. උදාහරණයකි. දුටු, ඇසූ, විදි සියල්ලම මෙහිදී අදහස් වේ. ප්‍රඥාවන්ත නුවණැත්තා අත්හළ යුතු, ඉවත් කළ යුතු නුසුදුසු දේ අත්හරියි. ගැනීමට සුදුසු දේ පමණක් හොඳ-නරක, ගුණාගුණ විමසා ගනියි. අත්හළ යුතු දෙය පමණක් ඉවත් කිරීමත්, ගත යුතු දේ පමණක් ගැනීමත් සුදුසුය. එනිසා ඇත් ඇති නමුත් නුසුදුසු දෙයක් දුටුවිට අන්‍ධයකු මෙන් එය නොදක්නා බවට පත්විය යුතුයි. නුසුදුසු දෙයක් ඇසෙන විට බිහිරෙකු මෙන් එය නොඇසුණු ලෙස හැසිරිය යුතුය. නොකිවයුතු තැන දී විමසුම්ශීලී ප්‍රඥාවෙන් යුතු, නුවණැති වූවත් ගොළුවකු මෙන් හැසිරිය යුතුයි. යම් නොකටයුත්තක් පැමිණි කල්හි බල වීර්ය ආදියෙන් සමන්විත වුවත් දුර්වලයකු මෙන්, අසමත් අයෙකු මෙන් හැසිරිය යුතු යි. **“දුබ්බලොරිව”** දුර්වලයකු මෙන් “ර” යන්න පද සන්‍ධි කරන්නකි. **“අථ අත්‍ථො සමුප්පන්නෙ සයෙථ මතසායිකං”** තමා විසින් කළයුතු කටයුත්තක් එළඹි කල්හි මරනින්දෙහි යෙදුණෙකු මෙන් එම කටයුත්ත තීරණය කළයුත්තේමය. කළ යුතුමය. අතරමඟ නැවැත්විය යුතු නොවේ. නැතහොත් **“අථ අත්‍ථෙ සමුප්පන්නෙ”** තමා විසින් නොකළයුතු කටයුත්තක් එළඹි කල්හි, පැමිණිවිට මරනින්දේ නිදවු. මරනින්දේ නිදා එය නොකළ යුතුයි. කිසිසේත්ම නුවණැත්තන් විසින් නුසුදුසු දෙයක් කිරීම සුදුසු නොවේ. මෙසේ කච්චායන තෙරුන්ගේ අවවාද ලැබූ රජතුමා නොකළ යුතු දේ අත්හැර සුදුසු කටයුතුවලම නියුක්ත වූයේය.
**“අක්කොධනො”** ආයුෂ්මත් සිරිමිත්ත තෙරුන් වහන්සේගේ ගාථාවන්ය. ඒවායේ උපත කෙසේද? උන්වහන්සේ ද පෙර බුදුවරුන් හමුවෙහි තැබූ ප්‍රාර්ථනා අනුව, ඒ ඒ භවයේදී නිවන් පතාගෙන කුසල් දහම් රැස් කරමින් පැමිණ, මේ බුද්ධෝත්පාද කාලයේ දී රජගහනුවර මහධනවත් කෙළෙඹියෙකුට දාව උපන්හ. එකුමරු සිරිමිත්ත නමින් ප්‍රකට විය. ඒ කුමරුගේ මව සිරිගුත්ත උපාසකගේ නැගණියයි. සිරිගුත්ත පිළිබඳව ධම්මපද වර්ණනාවේ කියැවේ. ඒ සිරිගුත්තගේ බෑණා වූ සිරිමිත්ත ශාස්තෲන් වහන්සේ ධනපාල ඇතු (නාලාගිරි) දමනය කිරීම දැකීමෙන් උපන් ශ්‍රද්ධාවෙන් සසුනේ පැවිදි විය. විදසුන් කමටහනෙහි සිත යොමු කළ සිරිමිත්ත තෙරණුවෝ නොබෝ දිනකින්ම රහත් වූහ. දිනක් පාමොක් උදෙසන වේලාවෙහි පාමොක් දෙසීමට විසිතුරු විජිනිපතක් රැගෙන ආසනාරූඪ වූ සිරිමිත්ත තෙරණුවෝ භික්‍ෂූන්ට දහම් දෙසූහ. දහම් දෙසමින් ඉතා උසස් ගුණයන් බෙදා දක්වමින්, විස්තර කරමින් මේ ගාථා අට දේශනා කළහ.
එහි **“අක්කොධනො”** නොකිපෙන ස්වභාවය ඇති, කෝපවන නිමිත්තක් එළඹි කල්හි එය ඉවසාගෙන, ක්‍රෝධ සිත් නූපදවා සිටින. **“අනුපානාහී”** අනුන් විසින් කරන ලද අපකාරය, අවැඩ කටයුත්ත නිසා අනුන් කෙරේ වෛර නූපදවා, “අසුවලා මට බැන්නා, අසුවලා මට ගැසුවා යැයි කියමින්” ආදී වශයෙන් ක්‍රෝධ සිත්, වෛර සිත් නූපදවන ස්වභාව ඇතිව. විඩාවීම්, වෙහෙසීම් දෝෂ ලක්‍ෂණයන්ගෙන්, මායාවන්ගෙන් දුරු වූ බැවින් **“අමායො”** මායා රහිත වූ. **“රිත්ත පෙසුතො”** කේලාම් කීමෙන් වෙන්වූ. **“සවෙතාදිසකෙ භික්ඛු”** මෙසේ දැක්වූ ගුණයන්ගෙන් යුතු, මේ ගුණ උපදවාගත් භික්‍ෂුවම තම ඉහත දැක්වූ පිළිවෙත් මඟ යෑමෙන් පරලොව ශෝක නොකරයි. ශෝකාදී නිමිති දුරුකළ බැවින් ඒ භික්‍ෂුවගේ ඇස්, කන් ආදී කායික ඉඳුරන් මනාව සංවර වූයේය. **“ගුත්තද්වාරො”** වැසූ, පියූ ඉඳුරන් ඇත. **“කල්‍යාණසීලො”** සුන්දර, ඉතා පිරිසිදු, යහපත්, සිල් ඇත. **“කල්‍යාණමිත්තො”,** කළණ මිතුරා -
යනාදී වශයෙන් දැක්වූ ප්‍රිය වූ, ගරු කටයුතු බව ඇති කරන, වතාවත්හි යෙදුණු, පැවසූ දේ ඉවසන, ගැඹුරු කථා ඇතිව සුදුසු කටයුතුවලම අනුන් යොදවන කලණ මිතුරන් ඇත්තෙකි. **“කල්‍යාණපඤ්ඤො”** සුන්දර ප්‍රඥාවෙන් යුතු. ප්‍රඥාවේ අසුන්දර බවක් නම් නැත. නිවණට මෙහෙයවන යහපත් ප්‍රඥාවට මෙසේ කියන ලදි.
මෙසේ ක්‍රෝධ සිත් මැඬ, මුලිනුපුටා දැමූ, ක්‍රෝධ නොකිරීම මූලික කරගත් පුද්ගලාධිෂ්ඨාන කථාවෙන් යහපත් පිළිවෙත් මඟ දක්වා අනතුරුව, විරාගී සිත ලෞකික ශ්‍රද්ධාවෙන් ගෙන, ලෝකෝත්තර ශ්‍රද්ධාවෙහි පිහිටුවීම සඳහා ම වූ යහපත් පිළිවෙත් මඟ දක්වමින් සයවන ගාථාව වදාරන ලදි. එහි අර්ථ මෙසේය. **“යස්ස සද්ධා තථාගතෙ”** යම් පුද්ගලයෙකු ගේ සිතේ, තථාගත සම්මා සම්බුදුරජාණන් වහන්සේ පිළිබඳව ගුණ මෙනෙහි කිරීම් වශයෙන් **“ඉතිපි සො භගවා”** යන ලෙස සිහිකර, ආර්ය මාර්ගයෙන් උපදවාගත් අචල වූ ශ්‍රද්ධාවෙන් යුතුව, කම්පා නොවී මනාව පිහිටි ශ්‍රද්ධාව ඇති යනුවෙන් **“අත්‍ථි”** යන පදය යොදා අර්ථ ගත යුතුයි. **“අරියකන්තං”** ආර්යයන්ගේ කාන්ත වූ ප්‍රිය වූ, භවන්තරයෙහි ද අත්නොහරින්නා වූ **“පසංසිතං”** බුද්ධාදීන් විසින් පසසන ලද, වර්ණනා කරන ලද, ස්තූති කරන ලද යන අර්ථයයි. **“සීලං”** මෙම ශීලයේ කොටස් දෙකකි. ගෘහස්ථ ශීලය හා පැවිදි ශීලය යනුවෙනි. එහි ගෘහස්ථ ශීලය නම් ගිහියන්ට රැකිය හැකි පංචශීලයයි. දශශික්‍ෂාවන්හි සිට චතුපාරිශුද්ධි ශීලය දක්වා ඇති ශීලය පැවිද්දන්ගේ ශීලයයි. මේ ශික්‍ෂාවන් නොකඩවා නොසිඳී කිලිටි නොවූ බැවින් **“කල්‍යාණ”** යැයි දත යුතුයි.
**“සංඝෙ පසාදො යස්සත්‍ථි”,** භාග්‍යවතුන් වහන්සේගේ ශ්‍රාවක සංඝයා සුපිළිපන්නයහ” ආදී වශයෙන් ආර්ය සංඝයා විෂයෙහි පැහැදීමක්, ශ්‍රද්ධාවක් යමෙකුට ඇත්ද ඒ ශ්‍රද්ධාව අචලව මනාව පිහිටියේ ද යනුවෙන් අර්ථ ගත යුතුයි. **“උජුභූතඤ්ච දස්සනං”** දෘෂ්ටියෙන් හා කෙලෙස්වලින් වංකභාවයෙන් දුරු වූ බැවින් සෘජු වූ. සෘජු වූ කර්මයෙන් කරන ලද දර්ශනය හා ප්‍රත්‍ය සහිත නාමරූපයන්ගේ දර්ශනය යනුවෙන් දෙයාකාර වූ දර්ශනය යමකු තුළ ස්ථිරව මනාව පිහිටියේ ද යන අර්ථයයි. **“අදළිද්දොති නං ආහු”** ශ්‍රද්ධා ධනය, සීල ධනය, සුත ධනය, චාග ධනය, ප්‍රඥා ධනය යන ඉතා පිරිසිදු ධනයන්ගෙන් යුතු බැවින්; එබඳු පුද්ගලයා “දිළිඳු නොවූවෙකි” යි බුද්ධාදී ආර්යයෝ පැවසූහ. ඔහුගේ ජීවිතය හිස් නොවූවකි. **“අමොඝං තස්ස ජීවිතං”** මෙලොවදීම අර්ථය, යහපත ලබන බැවින් ඔහුගේ ජීවිතය සාර්ථක වූවකි. වඳ නොවූවකි. සඵල වූවකි.
**“තස්මා”** ඉහත දැක්වූ පරිදි ශ්‍රද්ධාදී ගුණමහිම සහිත පුද්ගලයා දිළිඳු නොවූ, නොසිස් ජීවිතයක් ඇත්තෙක් වන හෙයින් මම ද එබඳුම කෙනෙක් වන්නෙමි. **“සද්ධං -පෙ- සාසනං”** “සියලු පව් නොකළ යුතුයි” ආදී වශයෙන් බුදුරජාණන් වහන්සේ පැවැත්වූ අනුශාසනාව සිහිකරන කුල පුත්‍රයා, ඉහත දැක්වූ ශ්‍රද්ධා, ශීල, ප්‍රභේදව ඇති, දහම් දකිමින්, ධර්මයෙහි මනාව යෙදීමෙන් විමෝක්‍ෂය ද ප්‍රසාදය ද ලැබීමෙහි උත්සාහවත් වන්න. දහම් මඟ ගමන් කරන්න.
මෙසේ සිරිමිත්ත තෙරණුවෝ භික්‍ෂූන්ට දහම් දෙසමින්, තමන් වහන්සේ තුළ විද්‍යමාන ගුණ ප්‍රකාශ කරන සේක්, සිය රහත් බව ප්‍රකාශ කළහ.
**“යදා පඨමමද්දක්ඛිං”** යනු ආයුෂ්මත් **මහාපන්‍ථක** තෙරුන් වහන්සේගේ ගාථාවන්ය. එහි උපත කෙසේ ද? උන්වහන්සේ ද පෙර **පදුමුත්තර** භාග්‍යවතුන් වහන්සේගේ කාලයේ දී හංසවතී නුවර මහත් ධනවත් කෙළෙඹි පුත්‍රයෙක්ව ඉපදුනහ. දිනක් ශාස්තෲන් වහන්සේගෙන් ධර්මය අසමින් සිටි ඔහු; ශාස්තෲන් වහන්සේ විසින් එක් භික්‍ෂුවක් අරූප ධ්‍යානයෙන් නැගිට රහත්වූවන්ගෙන් අග්‍රභාවයෙහි තබනු දැක, එම තනතුරම පතා බුදුපාමොක් මහ සඟනට සතියක් මහ දන් දී “පෙර යම් භික්‍ෂුවක් අරූපධ්‍යානයට සමවැදීමේ සමත් භික්‍ෂූන්ගෙන් අග්‍රස්ථානයෙහි තැබූ සේක් ද මම ද අනාගතයේ බුදුසසුනකදී එම තනතුරම ලබම්වා”යි ප්‍රාර්ථනා කළේය. ඔහුගේ බාල සෝයුරා ද එසේම භාග්‍යවතුන් වහන්සේ කෙරෙහි තැබූ ප්‍රාර්ථනා අනුව, මනෝමය කාය නිර්මාණයහෙි ද රූපාවචර ධ්‍යානයන්ට සමවැදීමෙහි ද යන දෙ අංගයෙන් අග්‍රභාවය ලබම්වායි පැතීය. භාග්‍යවතුන් වහන්සේ මේ දෙසෝයුරන්ගේ ප්‍රාර්ථනා ඉටුවනු දැක; “අනාගතයේ දී මීට කල්ප ලක්‍ෂයකට පසුව ගෞතම බුද්ධ ශාසනයේදී නුඹලාගේ ප්‍රාර්ථනා ඉටුවන්නේ ය”යි විවරණ දුන් සේක.
දෙසෝයුරෝ දිවි ඇතිතාක් පින්දහම් රැස්කර, ඉන් චුතව දෙව්ලොව උපන්හ. ඉන් **මහාපන්‍ථක** ගේ සසර අතරතුරදී කළ යහපත් ක්‍රියාවක් පිළිබඳව නොකියවේ. **කාශ්‍යප** බුදුරදුන්ගේ සසුනේ පැවිදි වූ **චුල්ල පන්ථක** හිමියෝ වසර විසි දාහක් ඔදාත කසිණ කමටහන වඩා දෙව්ලොව උපන්හ. ඇතැමෙක් “මේ චුල්ල පන්‍ථක පදුමුත්තර භාග්‍යවතුන් වහන්සේගේ කාලයේ දී තාපසයෙකුව ඉපිද හිමවතේ වෙසෙමින්, එහි වැඩම වූ තථාගතයන් වහන්සේට මල් සේසතකින් පූජා පැවැත්වීයැ”යි කියති. ඔවුහු දෙදෙන මේ ආකාරයෙන් දෙව් මිනිස් දෙගතියේ සැප විඳිමින් කල්ප ලක්‍ෂයක් ඉක්මවූහ. එකල අපගේ බුදුරජාණන් වහන්සේ සම්බුද්ධත්වයට පැමිණ, පැවැත් වූ උතුම් දම්සක් දෙසුම් ඇතිව, රජගහ නුවර වේළුවනාරාමයේ වැඩ වෙසෙති.
එසමයේ රජගහ නුවර සිටුතුමාගේ දුවණිය, තම දාසයකු හා යහළුව, ඥාතීන්ට බිය වී අතට හසු වූ දෙය රැගෙන ඔහු සමග පලා ගියාය. පිටිසර ගමක විසූ ඇයට දාව එම දෙදෙනා මෙලොව ඉපදුණි. ඇය පළමු ගැබ මුහුකුරා ගිය කල්හි, “ඥාතීන්ගේ ගෙදරකට ගොස් වඳිමි”යි යන්නී අතරමඟදී ම පුතෙකු වැදුවාය. මාර්ගයේ උපන් බැවින් “පන්‍ථක” යැයි පුතුට නම් තබා තම සැමියා සමග නැවත හැරී ආවාය. ඒ දරුවා දුවපැන ඇවිදින වියේ දී එම දාසයාටම දාව සිටුදියණි කුස තව දරුවකු පිළිසිඳ ගත්තේය. එම ගැබ මුහුකුරා ගිය විටද පෙර මෙන්ම ඥාතීන් හමුවට වැදීම පිණිස යන්නී අතරමඟදී දරුවා වැදුවාය. ඔහුට **“චුල්ලපන්‍ථක”** යැයි ද වැඩිමලාට **“මහා පන්‍ථක”** යැයි ද නම් තබා නැවත පෙර විසූ තැනටම ඇය පැමිණියාය. දාසයා සමග ඒ පිටිසරම වසන ඇයගෙන් හැදී වැඩුණු දරු දෙදෙන “අම්මේ, අපගේ ආත්තාමුත්තා ආදීහු අපට පෙන්වන්න”යි අයැදූහ. එවිට ඇය දරු දෙදෙන තම පියා සමීපයට යැවුවාය. එතැන් සිට දරුවෝ රජගහ සිටු සමීපයේ වැඩුණහ. චුල්ලපන්‍ථක ඉතාම කුඩා වූවෙකි. මහාපන්‍ථක සීයා සමග භාග්‍යවතුන් වහන්සේ දැකීමට ගොස්, උන්වහන්සේ දැකීමෙන්ම ලැබූ ශ්‍රද්ධාව ඇතිව, ධර්ම ශ්‍රවණය කළේය. පෙර සසර පුරුදුතාවය හා නිවන් දැකීමේ හේතු සම්පත් ඇති බැවින්, පැවිදිවනු කැමති මහාපන්‍ථක සීයාගෙන් අසා, අවසර ලැබ ශාස්තෲන්වහන්සේ සමීපයේ පැවිදි විය. පැවිදි වූ මහාපන්‍ථක සාමණේරයෝ බොහෝ බුදුවදන් ඉගෙන පිරිපුන් විසිවයස් ඇතිව උපසපන් වූහ. යෝනිසෝ මනසිකාරයෙන් ක්‍රියා කළ උන්වහන්සේ, විශේෂිත වූ සතර අරූපධ්‍යානයන් උපදවාගෙන, ඉන් නැගිට විදසුනෙහි සිත පිිහිටුවා රහත් වූහ. උන්වහන්සේ මෙසේ අරූපධ්‍යානයන්ට සම වැදීමෙහි දක්‍ෂ වූ භික්ෂූන්ගෙන් අග්‍රව, ධ්‍යාන හා ඵල සුවයෙන් කල් යවනුයේ, දිනක් තම පිළිාවෙත් මඟ දෙස නැවත හැරී බලා, ලබන ලද සම්පත් නිසා හටගත් සතුටු සිත් ඇතිව සිංහනාද කරමින් මේ ගාථා අට වදාළහ.
“තතො රත්‍යා විවසනෙ සුරියස්සුග්ගමනං පති, 
සබ්බං තණ්හං විසොසෙත්‍වා පල්ලංකෙන උපාවිසිං” තී.
මෙහි **“යදා”** යම් කාලයක, **“පඨමං”** පළමුව **“අද්දක්ඛිං”** දුටුවෙම් ද **“සත්‍ථාරං”** ශාස්තෲන්වහන්සේ. **“අකුතොභයං”** භය නැතිව. මෙහි අර්ථ මෙසේය. “සියලු භය හේතු බෝමැඬදීම ප්‍රහීණ කළ බැවින්, කිසිසේත්ම භය නොවේ. බිය සහමුලින් දුරලූ චතුර්වෛශාරද්‍ය ව මෙලෝ පරලෝ පරමාර්ථ සාධනයෙහි හික්මවිය හැකි ජනයාට සුදුසු පරිදි අනුශාසනා කරන බැවින් ශාස්තෲ වූ සම්මා සම්බුදුරජාණන් වහන්සේ වෙත, මගේ සීයා සමග ගොස් සවස් වේලෙහි දී ඒ පුරුෂෝත්තම දෙවියන් සහිත ලෝකයේ අග්‍ර පුද්ගලයා පළමුවාරයේ ම දුටුවෙමි. ඒ දර්ශනයෙන්ම ප්‍රසන්න වූයෙමි. මෙපමණ කලක් ශාස්තෲන්වහන්සේ දැකීමටවත් දහම් ඇසීමටවත් නොලැබීම පිළිබඳව මට සංවේග ඇතිවී, බියත් සමගම සම්‍යක් ඥානය පහළ විය. උපන් සංවේග ඇති මට මෙසේ සිතුණි. **“සිරිං හත්‍ථෙහි”** යනු එම ගාථාවයි. එහි අර්ථ මෙසේය. – “යම් සැප සම්පත් කැමති පුරුෂයෙක් නැගිට; “නුඹ සමීපයේ වෙසෙන්නෙමි”යි සමීපයට විත් පැමිණ, පිරිස සමඟ සයනයේ හොත් ශ්‍රියාකාන්තාවට, අතින් පයින් ගසා එළවා දමන, බැහැර කරන අවාසනාවන්ත කාලකණ්ණියෙක් වේද, මෙබඳු වූ සම්මා සම්බුදුවරයකු සතුටු කරමින්, මේ මනුෂ්‍යාත්මභාවය ලබා ක්‍ෂණ සම්පත් ලැබූ මොහොතෙහි, ඒ බුදුරදුන්ගේ අවවාද ඉටුනොකරන ඊට එරෙහිවීමත් ඒ හා සමානය. මම එසේ කාලකණ්ණියෙක් නො වෙමි” යන අදහසයි. එනිසා තමා කරන දෙය **“තදාහං -පෙ- අනගාරියං”** යනුවෙන් දක්වන ලදි. එහි **“ඡඩ්ඩයි.”** අත්හළෙමි. දුරුකළෙමි. **“ඡඩ්ඩියා”** යන පාඨය ද සුදුසු ය. මේ තෙරණුවෝ අඹුදරුවන් නොලබා ඉතා කුඩා වියේදී පැවිදිවූයේ නොවේද? කුමක් හෙයින් **“පුත්තදාරංච ඡඩ්ඩයිං”** යැයි කියන ලද්දේ ද? යම් සේ පුරුෂයෙකු හටනොගත් ගෙඩි ඇති ගසක් සිඳින්නේ ද, එවිට එය නොකපා තැබීමෙන් ලැබෙන ඵලයන්ගේ පිරිහීමක්, නැතිවීමක් සිදුවන්නාක් මෙන් කුඩා කළ පැවිදි වූ බැවින් අඹුදරුවන් ලැබීමට තිබූ අවස්ථාව අත්හළ බව මෙහිදී පවසයි.
**“සික්ඛාසාජීව සමාපන්නො”,** අධිශීල ශික්‍ෂාවෙන් ද යම් තැනක භික්‍ෂූන් වහන්සේ සමගිව එකට ජීවත්වන්නේ ද ඒ සභාගපැවැත්ම සඳහා භාග්‍යවතුන් වහන්සේ විසින් පැනවූ ශික්‍ෂාපද නම් වූ සාජීවයෙන් ද යන දෙඅංශයේම ශික්‍ෂිත භාවයෙන් යුක්තව, සිකපද සම්පූර්ණ කරමින්. මේ පාඨයෙන් තමන් වහන්සේ ඉතා පිරිසිදු වූ ප්‍රාතිමෝක්‍ෂ ශීලයෙහි පිහිටි බව දක්වයි. **“ඉන්‍ද්‍රියෙසු සුසංවුතො”** මනස සයවැනි වූ ස ඉන්‍ද්‍රිය සංවර කරගෙන, රූපාදී අරමුණු නිසා උපදින අභිධ්‍යා (දැඩි ලොභා) දී අකුසල සිත් ඉපදීම වැළැක්වීම් වශයෙන් සතිය නම් තිරයෙන් මනාව වැසූ චක්‍ෂු ආදී ඉඳුරන් ඇති මෙසේ ප්‍රාතිමෝක්‍ෂ සංවරශීලයෙන් ද ඉන්‍ද්‍රිය සංවර ශීලයෙන් ද යුතු බව දැක්වීමෙන් චතුපාරිශුද්ධි ශීලයෙන් ම සමන්විත වූ බව අදහස් කරයි. **“නමස්සමානො සම්බුද්ධං”** බුද්ධානුස්සති භාවනාව වැඩූ බව කියයි. **“විහාසිං අපරාජිතො”** ක්ලේශ මාරාදීන් පරදා, අපරාජිතවම විසුවෙමි. අර්හත්භාවයේ සිටම කෙලෙස් මාරාදීන් විසින් නොමැඬලිය හැකිව, ඔවුන් මැඬලා, අභිබවා විසුවෙමි.
**“තතො”** එහෙයින්. ඉතා පිරිසිදු ශීලයෙන් යුතුව ශාස්තෲන් වහන්සේ කෙරෙහි වඩාත් ප්‍රසන්නව කෙලෙස් මුලිනුපුටා දමන පිළිවෙත් මග වැඩූ හෙයින්. **“පණිධී”** ප්‍රණිධානයක්, චිත්ත ප්‍රාර්ථනාවක්, අධිෂ්ඨානයක් **“ආසි”** විය. **“චෙතසො අභිපත්‍ථිතො”** මගේ සිතින් කැමති වූ. පැතූ ඒ ප්‍රාර්ථනාව කුමක් ද? **“න නිසීදෙ මුහුත්තම්පි තණ්හාසල්ලෙ අනූහතෙ”** ආර්‍ය්‍ය මාර්ගය නම් අඬුවෙන් මගෙ හදවතින් තණ්හා නම් හුල නොම ඉගිලූ කල්හි මොහොතකුදු නොහිඳිමි. හිඳ නොගන්නෙමි. මෙබඳු වූ චිත්ත ප්‍රාර්ථනාවක් මට විය.
මෙසේ අධිෂ්ඨාන කර, සිත භාවනාවට යොමුකර, සක්මනින් ම රාත්‍රිය ගෙවා අරූපධ්‍යාන සමවතින් නැගිට, ධ්‍යානාංගයෙන් විදර්ශනාවෙහි සිත පිහිටුවා රහත් බවට පත්වූ උන්වහන්සේ **“තස්ස මෙ”** යන ගාථාවෙන් එය පැවසූහ. **“නිරුපධී”** කෙලෙස්, උපධි ආදිය රහිත වූ බැවින් නිරූපධී නම් වූ. **“රත්‍යා විවසනෙ”** රාත්‍රිය ගෙවී සූර්ය උදාවත් සමගම **“සබ්බං තණ්හං”** කාම තණ්හාදී සියලු තෘෂ්ණා ස්‍රෝතස, දියපහර ආර්ය මාර්ගයෙන් වියලවා, සන්සිඳවා හුන්නෙමි. “තණ්හා හුල නුගුලුවා නොහිඳින්නෙමි” යන ප්‍රතිඥාවෙන් නොමිදුණු බැවිණි. **“පල්ලංකෙන උපාවිසිං”** පළක් බැඳ හුන්නෙමි. සෙසු පදයන්ගේ අර්ථ ඉතා ප්‍රකටය.
9. නවක නිපාතය
නවවන නිපාතයේ **“යදා දුක්ඛං”** යනාදී ගාථා ආයුෂ්මත් **භූත** තෙරුන් විසින් දේශනා කරන ලදි. ඒවායේ උපත කෙසේද? උන්වහන්සේ ද පෙර බුදුවරුන් හමුවේ තැබූ ප්‍රාර්ථනා ඇතිව ඒ ඒ භවයේදී නිවන් පතාගෙන පින් දහම් රැස්කරමින් පැමිණ, **සිද්ධත්‍ථ** භාග්‍යවතුන් වහන්සේගේ කාලයේදී බමුණු කුලයේ උපන්හ. ඒ බමුණු කුමරු **සේන **නාමයෙන් ප්‍රකට විය. නුවණැති බවට පත් සේන බමුණා දිනක් ශාස්තෲන් වහන්සේ දැක පැහැදී **“උසභං පවරං”** යනාදී ගාථා සතරකින් ස්තූති කළේය.
ඒ පින්කමේ විපාක වශයෙන් දෙව් මිනිස් දෙගතියේ සැරිසරා පැමිණි ඔහු, මේ බුද්ධෝත්පාද කාලයේදී සාකේත නුවර මහධනවත් සිටුවරයකුට දාව ඉපදුණේය. ඒ සිටුවරයා සමඟ බැඳගත් වෛර ඇති එක් යක්‍ෂයෙක් සිටුවරයාට උපදින සෑම දරුවෙක්ම කෑවේය. නමුත් මේ කුමරු පශ්චිමභවිකයෙකු බැවින් ඔහු උපන් කෙණෙහිම අමනුෂ්‍යයන් විසින් අරක්ගන්නා ලදි. ඒ යක්‍ෂයාටද මේ කාලයේ වෛශ්‍රවණ දිව්‍ය රාජයාට උපස්ථාන කිරීමට යෑමට සිදුවූ බැවින් නැවත ඒමට නොහැකි විය. කුමරුට නම් තබන දින, “මොහු මෙනමින් හැඳින් වූ කළ අමනුෂ්‍යයෝ මොහු රකිති”යි සලකා **“භූත”** යන නම තැබූහ. තම පෙර පින් බෙලෙන් භූත කුමරු අනතුරක් නොමැතිව වැඩුණේය. ඔහුට ද ප්‍රාසාද තුනක් තිබුණි. ඒ සියලු සැප සම්පත් විස්තර **යසකුල පුතුට** මෙන් වී යැයි දත යුතුයි. නුවණැති බවට පත් භූත සිටුකුමරු සාකේත නුවර වෙසෙන කල්හි, උපාසකවරුන් සමඟ විහාරයට ගොස් ශාස්තෲන් වහන්සේ වෙතින් ධර්මය අසා ලැබූ ශ්‍රද්ධාවෙන් පැවිදි විය. අජකරණී නම් නදී තෙර වූ ලෙනෙහි විසූ භූත හිමියෝ විදසුනෙහි සිත පිිහිටුවා නොබෝ කලකින්ම රහත් වූහ. අපදාන පාළියේදී උන්වහන්සේ මෙසේ වදාළහ.
“ශ්‍රේෂ්ඨ වූ උතුම් වූ වීර වූ මහර්ෂී වූ කෙලෙස් සතුරන් ජය ගත්තා වූ රන්වන් බුදුපියාණන් වහන්සේ දැක කවරෙකු නම් නොපහදී ද?
ප්‍රමාණ කළ නොහැකි හිමවත් පවුව බඳු, තරණය කළ නොහැකි සාගරය බඳු බුදුරජාණන් වහන්සේගේ ධ්‍යානය ද අපමණය. උන්වහන්සේ දැක කවරකු නොපහදී ද?
විසිතුරු වන ආරාම නම් මුදුන් මල් කඩ ඇති මහපොළොව ප්‍රමාණ කළ නොහැකි මෙන් බුදුරජාණන් වහන්සේගේ ශීලය ද ප්‍රමාණ කළ නොහැක. උන්වහන්සේ දැක කවරෙකු නොපහදී ද?
නොකැළඹිය හැකි සයුර යම් සේ ද පමණ කළ නොහැකි අහස යම් සේ ද බුදුරජාණන් වහන්සේගේ ඤාණයද එසේමය. උන්වහන්සේ දැක කවරෙකු නොපහදී ද?”
“මෙම ගාථා සතර පවසමින් සේන බමුණා පස්මරුන් දිනූ සිද්ධත්‍ථ නම් බුදුරජාණන් වහන්සේට ස්තූති කළේය.
ඒ පින්කමේ විපාක වශයෙන් අනූහතර කල්පයක් පුරා, දුගතියක නූපන් මම කාම සුගතීන්හි බොහෝ සම්පත් වින්දෙමි. බුදුරදුන්ට පැසසීමෙහි විපාක මෙබඳුය.

මීට කල්ප දාහතරකට පෙරදී සත් රුවනින් යුතු මහත් බලසම්පන්න උග්ගත නම් සක්විති රජවරු සිවුදෙනෙක්ව උපන්නෙමි.
මවිසින් සියලු කෙලෙස් දවන ලදි. -පෙ- බුදුරජාණන් වහන්සේගේ අනුශාසනාව ඉටු කළෙමි.”
රහත් බවට පත්වූ භූත තෙරණුවෝ පසුව ඥාතීන් කෙරෙහි අනුකම්පාවෙන් සාකේත නුවරට වැඩමවා, ඒ ඥාතීන්ගේ උපස්ථාන ලැබ, අඤ්ජන වනයේ විසූහ. පසුව තමන්වහන්සේ මුලින් සිටි තැනටම යනු කැමති වූහ. නෑයෝ, “ස්වාමීනි, මෙහිම වෙසෙනු මැනවි. එවිට ඔබවහන්සේ ද නොවෙහෙසේ. අපි ද පිනින් වැඩෙන්නෙමු”යි තෙරුන්ට එහි වසන ලෙස ආරාධනා කළහ. තෙරණුවෝ තමාගේ විවේකයේ ඇලුණු සිතත්, නගරයෙහි විසීම අපහසුබවත් ප්‍රකාශ කරමින් මේ ගාථා නවය දෙසූහ.
එහි පදයන්ගේ අර්ථ දැක්වීම මෙසේය. පළමු ගාථාවේ අර්ථ මෙසේය. ස්කන්‍ධයන්ගේ මුහුකුරායෑම **“ජරා”** නම් වේ. ස්කන්‍ධයන්ගේ බිඳී යෑම **“මරණ”** යයි. මෙහි ජරාමරණ ශීර්ෂයෙන් ජරාමරණයන්ට පත්වීම අදහස් වේ. “ජරාමරණ දෙක දුකකි”යි අඥාන බැවින් තත්ත්‍වාකාරයෙන් නොදන්නා වූ පුහුදුන් පුද්ගලයා යම් පංචස්කන්‍ධයක් දැඩිව ගෙන, එහි ඇලී සිටින්නේ ද, “එයම දුකය. උපාදාන පංචස්කන්‍ධයෙන් බැහැර වෙනත් දුකක් නැත” යනුවෙන් විදර්ශනා ප්‍රඥා සහිත මාර්ග ප්‍රඥාවෙන් පිරිසිඳ දත් මේ සසුනෙහි පැවිදි වූ සිහියෙන් යුතු නුවණැති භික්‍ෂුව යම් කලෙක ලක්‍ෂණ සලකා බලමින්, මෙනෙහි කරමින් ධ්‍යාන කරන්නේ ද උන්වහන්සේ; ඒ විදර්ශනා රතියටත් මාර්ගඵල රතියටත් ඉතා වැඩි වූ රතියක් නොලබයි. නොවිඳියි.” භාග්‍යවතුන් වහන්සේ මෙසේ වදාළේ එබැවිනි.
ස්කන්ධයන්ගේ ඉපදීම හා නැතිවීම යම් යම් සේ සන්සිඳෙත් ද ඒ ඒ පමණට ප්‍රීති ප්‍රමෝදය ලබයි. ඒ අමාමහ නිවන් සැප ලබයි. පෘථිවියේම පාලකයා හෙවත් සක්විති රජකුවීමටත් වඩා, දෙව්ලොව යෑමටත් වඩා, මුලු ලොවටම අධිපතිවීමටත් වඩා සෝවාන් ඵලය උතුම් වේ.
මෙසේ පිරිසිඳ දැනගැනීම් වශයෙන් නිවණෙහි ඇලුණු බව දක්වා, පසුව ප්‍රහාණය කිරීම් වශයෙන් එය දැක්වීමට දෙවන, තෙවන, සිවුවන ගාථා තුන වදාළහ. එහි **“දුක්ඛස්සාවහනිං”** දුක අනාගතයේ පැවැතීම, දුකෙහි හටගැනීම ඇතිකරන. **“විසත්තිකං”** තණ්හාවයි. එය පැතිරයන බැවින් “විසත්තික” නම් වේ. විෂ වේ. “නිවණට විෂ වේ.” යන අරුතින් “විසත්තික” නම් වේ. විෂ පෝෂණය කරන බැවින් “විසත්තික” නම් වේ. විෂ ගෙනයයි යන අරුතින් ද “විසත්තික” නම් වේ. විෂ වූ මුල් ඇති බැවින් ද විෂ පලාගිය බැවින් ද විෂ වූ පරිභෝග ඇති බැවින් ද ඒ රූප, ශබ්ද, ගන්‍ධ, රස, ස්පර්ශ යන පංචාරම්මණයන්හි විපරීතව පැතිර ගිය බැවින් ද තෘෂ්ණාව “විසත්තිකා” නම් වේ. **“පපඤ්චසංඝාටදුක්ඛාධිවාහිනිං”** “සත්‍ව සන්තානයන්ගේ රාග මානාදී වශයෙන් සංසාරිකව ප්‍රපංචකරයි, පතුරුවයි.” යන අරුතින් ප්‍රපංච නම් වූ රාගාදිය ද මානාදිය ද, ඒවායෙහි ම පවත්නා දුක සමඟ එකට යෙදේ. ගැටෙයි යන අරුතින් “සංඝාට” නම් වූ දැවීම් පිරිතැවීම් ස්වභාවය කරගත් දුක **“පපඤ්චසංඝාටදුක්ඛං”** නම් වේ. ඒ දුක ප්‍රහාණය නොකර තව තවත් උපදවන බැවින් ඒ තණ්හාව **“පපඤ්චසංඝාටදුක්ඛාධිවාහිනිං”** නම් වේ. **“පහත්‍වාන”** ආර්ය මාර්ගයෙන් මුලිනුපුටා දමා.
**“සිවං”** ක්‍ෂේම වූ. ශාන්ත නොවූ කෙලෙස් මුලිනුපුටා දැමූ හෙයින් නිර්භය ස්ථානයක් වූ, සම්මාදිට්ඨි ආදී වශයෙන් සතරේ කොටස් දෙකක් වූ (අංග අටක් වූ) ආර්ය නිර්වාණය ගෙන දෙන්නා වූ **“ද්වෙචතුරංගගාමිනං”** ආර්‍ය්‍ය අෂ්ටාංගික මාර්ගය. ගාථාව සුඛෝච්චාරණය සඳහා මෙහිදී විභක්තිය ලොප් නොකළ බව දත යුතුයි. රූප අරූප ලෝක උත්පත්ති ගෙන දෙන සියලු මාර්ගයන් අතර උතුම් වූ මාර්‍ගය **“මග්ගුත්තමං”** වූ. භාග්‍යවතුන් වහන්සේ “මාර්ග අතුරින් අරි අටඟිමග’ම ශ්‍රේෂ්ඨ වේ” යැයි වදාළ බැවින්. සියලු කෙලෙස් මලයන්ගෙන්, කිලිටිවලින් සත්ත්‍වයන් සෝදා පවිත්‍ර කරන බැවින් **“සබ්බකිලෙසසොධනං”** නම් වූ. ප්‍රඥාවෙන් දැක **“පඤ්ඤාය පස්සිත්‍වා”** ප්‍රතිවේධ ප්‍රඥාව වැඩීමෙන්, ශෝක හේතුන් මනාව අවබෝධ කරගෙන,
ශෝක හේතු නැතිකල බැවින් පුද්ගලයාගේ ශෝක නොකරන බව. මෙහි ශෝකයක් නැත යන අරුතින් **“අසොකං”** නම් වූ. එසේම පහවූ රාගාදී රජස් ඇති. **“විරජං”** කිසිම හේතු ප්‍රත්‍යයකින් නොසෑදුණු බැවින් **“අසංඛතං”** නම් වූ. සියලු කෙලෙසුන් ද සියලු දුක් ද සන්සිඳුවන බැවින්, සංසාර දුක්ඛයන්ගේ පෙළීම් දුරු කරන බැවින්, ශාන්ත වූ නිවන් පදයට පමුණුවන බැවින්, සංසාර දුක්ඛයන්ගේ පෙළීම් දුරුකරන බැවින්, ශාන්ත වූ නිවන් පදයට පමුණුවන බැවින්, සත්ත්‍වයන් චිත්ත සන්තානයන් සියලු කෙලෙසුන්ගෙන් සෝදා හැරීමට උපකාරීවන බැවින් **“සබ්බකිලෙසසොධනං”** නම් වූ, **“භාවෙති”** සාක්‍ෂාත් කර ගැනීම, අවබෝධ කරගැනීම සඳහා බොහෝ වරක් උත්සාහ කිරීමයි. නොලැබූ විශේෂාධිගමයන් ලැබීම සඳහා වූ නිවන් නොදැක පුහුදුන් කාලයේ සිටි අවස්ථාව අරඹයා මෙය කියන ලදි. සංයෝජන නම් වූ බන්‍ධන සිඳ දමන්නා වූ, ඊට උපකාර වූ, නිමිති **“සංයොජනබන්‍ධනච්ඡිදං”** නිවණ මෙහිදී කර්තෘභාවයෙන් දක්වයි. “ආර්යභාවය ඇති කරන බැවින්,” “ආර්යත්ත්‍වයට හේතුවන බැවින්”. යම් සේ මුල් ගාථාවෙහි, “යම් කලෙක ධ්‍යාන වඩත් ද එකල “ලැබෙන රතිය හා සමාන වින්දනයක් වෙන කිසිවක ඇලීමෙන් නොලැබේ ද, මේ ආර්ය මාර්ග වඩන කල්හි ද ඊට වැඩි වූ උතුම් වූ රතියක් නොමැත” යනුවෙන් සිදුවන ගාථාවේ අර්ථ ගත යුතුය.
තෙරුන් වහන්සේ මෙසේ ගාථා සතරකින් තමන් වහන්සේ චතුරාර්ය සත්‍යාවබෝධයට නොපැමිණි කාලයේ දී ක්‍රියාකළ අයුරු දක්වා, සිය රහත් බව ප්‍රකාශ කළ සේක්, ඉන්පසුව තමන් වහන්සේ වාසය කරන තැන සුවපහසු බව **“යදානභෙ”** යනුවෙන් දක්වයි. එහි **“නභෙ”** යනු අහසේ, සිනිඳු ගැඹුරු හඬ පතුරන බැවින් මේඝ ගර්ජනාවම දිව්‍යබෙරයක් වැනිය. හාත්පසින්ම වැසිදහර වගුරුවන, වැසිදහරින් ගැවසුණු බැවින් **“ධාරාකුලා”** පක්‍ෂීන්ගේ ගමන් මඟ බැවින් අහසට **“විහඟපථෙ”** යන නම යෙදේ. **“තතො”** ඒ ධ්‍යානයන්හි ඇලීමෙන්,
**“කුසුමාකුලානං”** ගස්වලින් ගිලිහී වැටුණු මල්වලින් ගැවසුණු. **“විචිත්තවානෙය්‍යවටංසකානං”** වනයේ හටගත් බැවින් **“වානෙය්‍ය”** නම් වේ. ඉතා විසිතුරු මුදුන් මල් කඩක් බඳු වන මල් සමූහ ඇති. “විචිත්තවානෙය්‍යවටංසකා”** **නම් වේ. ඒ නානාවිධ වන මලින් ගැවසීගත්තා වූ යන අර්ථයයි. උතුරු මිනිස් දහම් වශයෙන් සුන්දර වූ මනසක් ඇතිව **“සුමනො”** ධ්‍යාන වඩයි.
**“නිසීථෙ”** යනු රාත්‍රියේ **“රහිතම්හි”** ජන සමූහයෙන් තොර වූ, විසිතුරු වූ, **“දෙවෙ”** වැසිවස්නා කල්හි **“ගලන්තම්හි”** වැසිදහරා වගුරුවමින් වැසිවස්වන කල්හි. **“දාඨිනො”** සිහ, වග, වලස් ආදීහු. ඉතා දරුණු සත්ත්‍වයෝ උල් දත්වලින් ආහාර කඩා කන බැවින් **“දාඨිනො”** නම් වේ. “**නදන්ති** දාඨිනො” යන මෙය ජනයා ශූන්‍ය බව දැක්වීමටම යොදන ලද්දකි.
**“විතක්කෙ උපරුන්‍ධියත්තනො”** තමාගේ සන්තානයේ ඇතුලත් වූ කාමාදී මිථ්‍යා විතර්කයන්, ඊට ප්‍රතිවිරුද්ධ සිත් වැඩීමෙන් මැඬපවත්වා, **“අත්තනො”**, “තමාගේ” යැයි හෝ “මෙය හිඳියි” යනුවෙන් අර්ත ගෙන යෙදිය යුතුයි. ඊට වැඩි ශ්‍රේෂ්ඨම වූ සැපයක් තමා විසින් නොවිඳියි. **“නගන්තරෙ”** පර්වත අතර දී. **“නාගවිවරං”** පර්වත ගුහා, ගල් ගුහා. **“සමස්සිතො”** ඇසුරු කළේ, ඒවායේ වෙසෙනුයේ **“විතද්දරෙ”** දුරු කළ කෙලෙස් දැවීම් ඇත්තේ. **“විගතඛීලො”** ප්‍රහීණ කළ සිතේ කරදර ඇතිව.
**“සුඛී”** ධ්‍යානාදී සුවයෙන් සුවපත් වූයේ. **“මල ඛිල සොකනාසනො”** රාගාදී පංචමලයන්, සිතේ දුක් කරදර, ඤාති වියෝගාදිය නිසා ඇතිවන ශෝකය දුරු කලේ. **“නිරග්ගලො”** අග්ගල යනු අවිද්‍යාවයි. නිවන් නම් පුරයට පිවිසීම වළකන අඟුල අවිද්‍යාවයි. ඒ අවිද්‍යාව නැති පුද්ගලයා “නිරග්ගල” නම් වේ. **“නිබ්බනථො”** තණ්හා රහිතව. “විසල්ලො” දුරු වූ රාගාදී හුල් ඇතිව. **“සබ්බාසවෙ”** කාමාශ්‍රවාදී සියලුම ආශ්‍රව. **“ව්‍යන්තීකතො’ව” **දුරු කරන ලදුව, ආර්ය මාර්ගයෙන් දුරුකර, ලැබූ දිට්ඨධම්ම (මෙලොවම ලැබූ) සුඛ විහරණයෙන් යුතුව ධ්‍යාන කරන කල්හි. ඒ ධ්‍යාන සුවයට වඩා ශ්‍රේෂ්ඨ වූ රතියක්, සුවයක් නොවිඳිමි. මෙසේ තම ඥාතීන්ට වදාළ තෙරුන් වහන්සේ අජකරණී නදී තීරයටම වැඩම කළ සේක.
10. දසක නිපාතය
දසවන නිපාතයේ **“අංගාරිනො”** යනු ආයුෂ්මත් **කාළුදායි** තෙරුන් වහන්සේගේ ගාථාවන්ය. එහි උපත කෙසේ ද? උන්වහන්සේ ද පෙර **පදුමුත්තර **බුදුරජාණන් වහන්සේගේ කාලයේ දී හංසවතී නුවර කුලගෙයක ඉපිද, ශාස්තෲන් වහන්සේගේ ධර්ම දේශනාව අසමින් සිටියහ. ශාස්තෲන් වහන්සේ එක් භික්‍ෂුවක් කුල පහදවන භික්‍ෂූන්ගෙන් අග්‍රභාවයට පත් කරනු දුටු හෙතෙම; “අනාගත බුදුසසුනකදී මටත් එම තනතුරම ලැබේවා”යි පැතීය.
දිවි ඇතිතාක් පින් දහම් සිදුකළ ඒ සිටුතුමා ඉන් චුතව දෙව් මිනිස් දෙගතියෙහි සැරිසරා පැමිණ, අපගේ බෝසතාණන් වහන්සේ මවුකුස පිළිසිඳ ගන්නා දිනම කපිල වස්තුවේ ඇමති පවුලක, ඇමති බිරිඳ කුස පිළිසිඳ ගත්තේය. “බෝසතුන් සමඟ එකම දින උපන්නේය”යි පවසා ඒ ඇමතියා තම පුතු එදිනම ඉතා සිනිඳු වස්ත්‍රවලින් සෑදූ කොට්ටයක තබා, බෝසතුන්ගේ උපස්ථානයට ගෙන ගියේය. අප මහ බෝසත් සමග බෝරුක, රාහුල මාතාව, සතර නිධානය, අරොහනිය ඇතු, කන්‍ථක අසු, ඡන්න හා කාළුදායි යන කුමරුන් ඇතුළු සත්දෙන එකම දින උපන් බැවින් “සහජාත” නම් වේ. ඒ කුමරුට නම් තබන දවසේ දී “මුළු නුවර වැසියන් ම සතුටින් ඔදවැඩී ගිය දිනෙක උපන් බැවින් **“උදායී”** යන නාමය තබන ලදි. මදක් සම කළු පැහැයෙන් යුතු නිසා **“කාළුදායී”** යන නමින් ප්‍රකට වූ එකුමරු බෝසත් සමගම කුමාර ක්‍රීඩා කරමින් වැඩිවියට පත් විය.
ඊට පසුකලෙක **සිදුහත්** කුමරු අභිනික්මන් කර, අනුපිළිවෙලින් සම්බුද්ධත්වය ලබා, දම්සක් පැවතුම් සූත්‍ර දේශනාව පවත්වා, රජගහ නුවර වේළුවනාරාමයේ වැඩවසන බව සුදොවුන් මහරජුට දැනගැනීමට ලැබුණි. දහසක් පිරිවර ඇති එක් ඇමතියකු කැඳවූ මහරජු, “මගේ පුතා මෙනුවරට කැඳවාගෙන එව”යි පවසා පිටත්කර හැරියේය. ශාස්තෲන් වහන්සේ දහම් දෙසමින් සිටි අවස්ථාවේ වේළුවනාරාමයට පැමිණි ඒ ඇමති තෙම පිරිස් කෙළවර හිඳ දහම් අසා සිය පිරිස සමඟම රහත් විය. ඉක්බිති භාග්‍යවතුන් වහන්සේ ඔවුන් දෙසට ශ්‍රී හස්තය දිගුකර “මහණෙනි, එව”යි වදාළ සේක. එකෙණෙහිම ඒ පිරිස සියවස් පිරි මහතෙරවරුන් මෙන් සෘද්ධිමය පා සිවුරු ලබා භාග්‍යවතුන් වහන්සේගේ ඉදිරියේ පෙනී සිටියේය. රහත් වූ තැන් පටන් ආර්යයෝ මැදහත් සිත් ඇත්තෝ වෙති. එනිසා පිය රජුගේ පණිවුඩය බුදුරදුන්ට නොපැවසූහ. සුදොවුන් රජු “ගිය තැනැත්තෝ නොම එති. පණිවුඩය පැවසූ බවක් ද නොපෙනේ” යැයි පවසා තවත් ඇමතියකු දහසක් පිරිවර සමග පෙරසේම යැවීය. ඔහු ද පළමු ඇමතියා මෙන් රහත්ව නිශ්ශබ්දව සිටියේය. මෙසේ නව වරක් ඇමතිවරු නව දෙනෙක් පිරිවර නව දහසක් සමඟ යැවීය. සැමදෙනම රහත්ව මැදහත්ව නිහඬව සිටියහ.
ඉක්බිති රජතුමා “මෙපමණ දෙනෙක් යවාත් ඔවුහු මා කෙරෙහි ආදරයක් නොමැති බැවින් දසබලයන් වහන්සේ මෙනුවරට වැඩමවා ගැනීමට ආරාධනා නොකළහ. මේ උදායි ඇමති දසබලයන් වහන්සේ හා සමවයස් ඇත. වැලිකෙළියේ පටන් එකට වැඩුණේය. මා කෙරෙහි ද අපමණ සෙනෙහස් දක්වයි. මොහු යවා බලන්නෙමි”යි සිතා උදායී කැඳවීය. කැඳවා “දරුව, නුඹ පුරුෂයන් දාහක් පිරිවරාගෙන රජගහ නුවරට ගොස් දස බලයන් වහන්සේ වැඩමවාගෙන එව”යි පැවසීය. උදායී ඇමති “ඉදින් ඔබවහන්සේ මා හට පැවිදිවීමට අවසර දෙන්නේ නම් මම බුදුරජාණන් වහන්සේ මෙහි වැඩමවා ගෙන එන්නෙමි”යි රජුට පැවසීය. රජු “ඕනෑම දෙයක් කොට මාගේ දරුවා මාහට දක්වන්න”යි පැවසීය. රාජ නියෝගයෙන් රජගහ නුවර ගිය උදායී ඇමති, පිරිසත් සමඟම, පිරිස් කෙළවර හිඳ ධර්ම ශ්‍රවණය කර, රහත් බව ලැබ ඒහි භික්‍ෂු මහණෝපසම්පදාව ලැබීය. අපදාන පාළියේදී උන්වහන්සේ මෙසේ වදාළහ.
“එකල මම ලෝකජ්‍යෙෂ්ඨ වූ තාදී ගුණ ඇති, මහමඟට පිළිපන්, චාරිකාවේ හැසිරෙන ශාස්තෲ වූ පදුමුත්තර බුදුරජාණන් වහන්සේට මැනවින් පිපුනු පියුම් ද උපුල් ද බෝලිද්ද ද කිරිබත් ද රැගෙන ගියෙමි.

මහාවීර වූ බුදුරජාණෝ ඒ භෝජනය වැළඳූහ. මල් රැගෙන මහජනයාට දක්වමින් මෙසේ වදාළහ.
“ලොව ඉෂ්ට වූ මනවඩන ප්‍රිය වූ උතුම් ජලජ පුෂ්පයෝ වෙති. ඒ මලින් මා පිදූ මෙතෙමේ ඉතා අමාරු කටයුත්තක් කළේය.
මාහට මල් පිදූ, උතුම් ආහාර පිදූ මොහු අනාගතයේ කවරෙකු වන්නේ දැයි පවසමි. ඒ මාගේ වචනය සාවධානව අසවු.
මෙතෙම දහඅට වරක් දෙව්රජව උපදින්නේ ය. ඔහුගේ පුණ්‍ය විපාකයෙන් දිවමය සුවඳින් යුතු උපුල්, පියුම්, බෝලිද්ද ආදී මල් අහසේ වියනක් මෙන් සිටින්නේය.

සක්විති රජව විසිපස්වරක් උපදින මෙතෙම පෘථිවි රාජ්‍යය පන්සිය වරක් දරන්නේය.
මීට කල්ප ලක්‍ෂයකට පසුව ඔක්කාක කුලයේ ගෞතම නම් ශාස්තෲහු ලොව පහළ වෙති.
කුශල මූලයෙන් මෙහෙයූ සතුටු සිතැති මෙතෙම ශාක්‍යයන්ගේ සතුට ඇති කරන ඥාතියෙක් වන්නේය.
පසුව පැවිදිව ආශ්‍රව ප්‍රහීණ කරන මෙතෙමේ පිරිනිවන් පාන්නේය.
ලෝකබන්‍ධු වූ ගෞතම බුදුරජාණන් වහන්සේ සිවුපිළිසිඹියා පත් වූ, කොටැ නිමැවූ කටයුතු ඇතිවූ, ආශ්‍රව රහිත වූ මෙතෙම අගතනතුරේ පිහිටුවන සේක.
වීර්ය වැඩූ, නිවණට මෙහෙයූ සිතැති, උපශාන්ත වූ උපධි රහිත වූ මෙතෙම නමින් උදායී බුද්ධ ශ්‍රාවකයා වේ.”
“රාගය ද ද්වේෂය ද මෝහය ද ගුණමකු බව ද විනාශ කරන ලද්දෙමි. සියලු ආශ්‍රව ප්‍රහාණ පරිඥා වශයෙන් දැන, අනාශ්‍රවව වෙසෙමි.
[missing trans]
දැන් මම සියලු කෙලෙස් දැවූයෙමි. බුදුරජාණන් වහන්සේගේ අනුශාසනාව ඉටුකළෙමි.”
මෙසේ ලබන ලද අර්හත් භාවය ඇති උදායී තෙරණුවෝ, “තවම දසබලයන් වහන්සේට තම උපන් නුවරට වැඩීමට කල් නොපැමිණියේය. වසන්ත කාලයේ වනය මලින් බර වේ. තණපිටි කොළපාටින් බබළයි. ගස්වැල් ආදියෙන් සෙවණ ගෙන දෙන බිමෙහි ගමන සුදුසු වේ” යනුවෙන් සිතූහ. සුදුසු කාලය බලා වසන්ත සමයේ දී ශාස්තෲන් වහන්සේට උපන් නුවරට යන මාර්ගය වර්ණනා කරමින් මේ ගාථා නවය වදාළහ.

මෙහි **“අංගාරිනො”** අඟරු වැනි ව, රතු පබළු මෙන් ගස්වල ලා දළු, මල්, බබලයි. රතු ලාදලු වලින් යුක්ත වූ බැවින් “අංගාරිනො” නම් වේ. තද රතුපාට මල්, ලාදළු ආදිය අඟුරු වැස්සක් මෙන් බබලයි යන අර්ථයයි. **“ඉදානි”** මේ කාලයේදී “දුමා” ගස්, වෘක්‍ෂයෝ. **“භදන්තෙ”** (භද්ද වූ) භද්‍ර වූ කෙළවර ඇති “භද්දන්තෙ” වේ. එහි එක් දකාරයක් ලොප් කර “භදන්තෙ” යැයි ගුණ විශේෂයන්ගෙන් යුතු, ගුණවිශේෂයන්ගෙන් යුතු පුද්ගලයන් අතරින් අග්‍ර වූ ශාස්තෲන් වහන්සේට ආමන්ත්‍රණය කරයි. මෙහි එකාරය පඨමා විභක්තියෙන් යෙදී ඇත. **“සුකටෙ පටික්කම්මෙ සුඛෙ දුක්ඛෙ”** ආදියේ මෙනි. මෙහි සම්බෝධනාර්ථයේ පඨමා විභක්තිය යෙදී ඇත. භදන්තෙ යනුවෙන්, ස්වාමීනි! වහන්ස! යනුවෙන් ආමන්ත්‍රණය කරයි. ඇතැමෙක් භද්ද ශබ්දයෙන් සමානාර්ථ වූ එක් පදාන්තරයක් ලෙස “භදන්තෙ” යන්න දක්වති. ඵලයන්ගෙන් පිරි **“ඵලෙසිනො”** ඵල ගැනීමට ළං වූ. අචේතනික වුවත් සචේතනික ක්‍රියාවකට ආරෝපණය කර දක්වන ලදි. කුලයන්ට එළඹෙනු කැමැත්තාක් මෙනි. ඵල හටගැනීමට ආරම්භ කළ, ඵල හට ගැනීමට සුදුසු කාලයයි යන අර්ථයයි. **“ඡදනං විප්පහාය”** පරණ කොළ වැටී, වේළුණු වියළි කොළ හැලී ගොස්. **“තෙ”** ඒ වෘක්‍ෂයෝ. **“අච්චිමන්තොව පභාසයන්ති”** පහන්සිලු මෙන් ද දැල්වෙන ගිනි මෙන් ද බබලයි. සියළු දිසා හොබවයි. **“සමයො”** සුසුදු කාලය හඟවා ගමනට ආරාධනා කරයි. **“මහාවීර”** මහත් වික්‍රම ඇති උත්තමයාණනි! **“භගීරසානං”** අර්ථ රසාදියට භාජන වන බැවින් භාගී නම් වේ. ධර්මසේනාපති තෙරණුවෝ “භාග්‍යවතුන් වහන්සේ අර්ථය යහපත ගෙන දෙන බැවින් භාගී නම් වේ” යැයි වදාළහ. මහාවීර භාගී යන මේ වචන දෙකම ආලපන විභක්ති වචන සේ දත යුතුයි. **“භගීරථානං”** යන පාඨය ද යෙදේ. භගීරථ ආදී රජවරුයි. ඔවුන් හා සමාන වූ ජාති ඇති බැවින් ශාක්‍යයේ භගීරථ නම් වෙති. ඒ ශාක්‍යයන්ට උපකාර පිණිස යන අදහසයි.
**“දුමානි”** ලිංග විපර්යාස වීමෙන් යොදන ලදි. මහ ගස් යන අරුතයි. **“සමන්නතො සබ්බදිසා පවන්ති”** හාත්පසම, සෑම පැත්තක් ම, සෑම දිසාවක්ම පිපුණු මල් සුවඳ පතුරුවයි. සුවඳවත් කරවයි. **“ආසසානා”** කැමති වෙමින්, ඵල ගැනීමට කැමැත්තෙන්. මෙසේ ගස්වැල් වලින් යන මාර්ගය ශෝභාමත් වූ බව දක්වා, අනතුරුව තෙවන ගාථාවෙන් සෘතුසම්පත්තිය දක්වයි. **“සුඛා”** අධික ශීතල හා උෂ්ණ නොමැති බැවින් සුවදායක, ප්‍රිය වූ. **“උතු අද්ධනියා”** දිගු ගමනයට සුදුසු සෘතුවකි. **“පස්සන්තු තං සාකියා කොලියා පච්ඡාමුඛං රොහිණිං තාරයන්තං”** රෝහිණී නම් නදිය ශාක්‍ය කෝලිය ජනපද දෙක අතරින් උතුරු දෙස සිට දකුණු දෙසට ගලා යයි. රජගහ නුවර ද ඒ රෝහිණී නදියට පෙරදිගින් පිහිටියේය. එනිසා රජගහ නුවර සිට කපිල වස්තුවට යන විට ඒ රෝහිණී නදිය තරණය කිරීමේදී භාග්‍යවතුන් වහන්සේ පශ්චිම (බටහිර) දිසාවට මුහුණ ලා වැඩම කළ යුතුය. මෙසේ “පැසුළු දිගට මුහුණ ලා රෝහිණී නදිය තරණය කරන බුදුපියාණන් වහන්සේ ශාක්‍යකෝලිය ජනපදවාසීහු දකිත්වා” යන ප්‍රකාශයෙන් කිඹුල්වත් පුර ගමනට භාග්‍යවත්හු උත්සාහවත් කරවති.
තම ආයාචනාත්මක ප්‍රාර්ථනාව දැන් උපමාවකින් මෙසේ දක්වති. **“අසාය කසතෙ ඛෙත්තං”** ගොවියා කෙත සීසානුයේ ද බීජ වපුරනුයේ ද හොඳ අස්වැන්නක් බලාපොරොත්තු වෙමිනි. **“ආසාය වාණිජායන්ති”** ධන උපයනු කැමති වෙළෙන්දෝ ධනාශාවෙන් මුහුදු තරණය කර විදේශයන්ට යෑමට නැව් නැගෙති. **“යාය අසාය තිට්ඨාමි”,** මම ද මෙහි ආශාවක්, ප්‍රාර්ථනාවක් ඇතිව, ඔබ වහන්සේගේ කපිලවත්‍ථුවට වැඩවීමට කැමැත්තෙන් සිටිමි. **“සා මෙ අසා සමිජ්ඣතු”** යන්නෙන් “නුඹවහන්සේ කපිලවත්‍ථුවට වැඩවිය යුතු වේ” යන අදහස ගෙන දෙයි. එම ක්‍රියාව කරවනු කැමති සිත මෙහි දී **“ආසාය”** කැමැත්තෙන් යනුවෙන් අදහස් වේ. එය ආශ්‍රවයෙක් නොවේ.
ගමන් මඟ වර්ණනා කරමින් නොයෙක්වර ආරාධනා කිරීමට සිදු වූ බව හේතුව **“පුනප්පුනං”** යනාදී ගාථාවලින් කියැවේ. එහි අර්ථ මෙසේය. “එක්වරක් වපුරා සම්පූර්ණ නොවූ කල්හි ගොවියෝ දෙවනුව ද තෙවනුව ද බීජ වපුරති. වැසි දෙවියෝ ද එක්වාරයක් ම වැසි නොවස්වති. කලින් කලට, වරින් වර, නැවත නැවත වැසි වස්වති. ගොවියෝ ද සීසානුයේ එක්වරක් නොවෙති. මහත් අස්වැන්නක් ලැබීමට පස, මඩ මෘදු කිරීමට කෙත නැවත නැවත සීසාති. එක්වරක් ධාන්‍ය ගෙනවුත් කොටුගෙවල් පිරවීම ප්‍රමාණවත් නොවේ. නැවත නැවත කොටුගෙවල් පිරවීම් වශයෙන් සහල් ආදි ධාන්‍ය රට තුළට නැවත නැවත ගෙනෙයි.
යාචකයෝ ද යදිමින් නැවත නැවත පවුල් වෙත පැමිණෙති. එක්වරක් යැද පිටත නොයති. දානපතියෝ ද නැවත නැවත දන් දෙති. එක් වරක් දී නොසෑහෙති. දිය යුතු දේ දන්දෙන දානපතීහු දානාදී පින්කම් නැවත නැවත සිදුකර නැවත නැවත සර්ගයේ උපදිති. ප්‍රතිසන්‍ධි වශයෙන් දෙව්ලොවම ඉපදෙති. එනිසා මම නැවත නැවත ඔබවහන්සේට ආරාධනා කරමි. භාග්‍යවතුන් වහන්ස, මාගේ මනෝරථය මස්තකප්‍රාප්ත කරනු මැනවි.”
දැන් යම් අර්ථයක්, යහපතක් සඳහා ශාස්තෲන් වහන්සේ කපිල වස්තුවට යායුතු වේද එම කාරණය **“වීරො හවෙ”** යන ගාථාවෙන් දක්වයි. එහි අර්ථ මෙසේය. “යම් කුලයක වීර වික්‍රමාන්විත, මහා ප්‍රඥාවන්ත, ඥානවන්ත පුද්ගලයෙක් උපදින්නේ ද, ඒ උතුම් පුද්ගලයා නිසා ඒකාන්තයෙන්ම පරම්පරා සතක, පියා, සීයා ආදී ලෙස, සත් පරම්පරාවක් සත්වන පියා දක්වාම පිරිසිදු වේ. නින්දා අපහාස සෝදා හරියි” මෙසේ ලොව අදහසක් පවතියි. භාග්‍යවතුන් වහන්සේ ලොව සියලු දෙවියන්ටම වඩා උසස් ව **“දෙවොතිදෙව”** යන වහන්සේය. පාපයෙන් වැළකීමෙන් ද යහපතෙහි පිහිටීමෙන් ද යුතු ඔබවහන්සේට වඩා පවිත්‍ර වූ උතුමෙක් ලොව නැතැයි සිතමි. කුමක් නිසාද? **“තයාභිජාතො මුනි සච්චනාමො”** ඔබවහන්සේ ආර්‍ය්‍ය ජාතියෙහි උපන් බැවින් ලැබූ “මුනි” නම් ඇති සේක. මුනිවරයෙක්ව ආත්මාර්ථ පරාර්ථ සාධනයත් මෙලෝ පරලෝ සුගතියත් ගෙන දෙන බැවින් ද චතුරාර්ය සත්‍ය තනිවම අවබෝද කරගත් බැවින් ද “මුනි” නම් වන සේක. “මුනි” නාමය සත්‍ය වූ, ඔබ වහන්සේටම සුදුසු වූ නාමයකි. එනිසා සත්ත්‍වයන්ට ඒකාන්තයෙන් ම උභයාර්ථ සිද්ධිය සැලසීම සඳහා ඔබවහන්සේගේ ගමන උපකාරී වේ. එබැවින් කිඹුල්වතට වඩිනු මැනවි.
මෙහි **“සත්තයුගං”** යනුවෙන් පැවසූ හෙයින් දැන් පිය පරපුර දක්වනු සඳහා **“සුද්ධොදනො නාමා”** දී ගාථාව වදාළහ. පිරිසිදු වූ බතක් වැනි ජීවිතයක් මොහුට ඇත යන අරුතින් සුද්ධෝදන නම් වේ. බුදුරජාණන් වහන්සේගේ පියාට ඒකාන්තයෙන්ම ඉතා පිරිසිදු කාය, වාග්, මනෝ හැසිරීම් ඇත. ඔහුට ඉතා පිරිසිදු දිවි පෙවෙතක් ඇත. ඊට සුදුසු ප්‍රාර්ථනා හේතු සම්පත් ඇති බැවිනි. **“මායා”** කුල රූප, සීලාදී හැසිරීම්වලින් පිරුණු බැවින් ‘මායා’ යන නම් ලද. **“පරිහාරියා”** කුසින් දරා. **“කායස්ස භෙදා”** දෙවියන් සහිත ලෝකයාට චෛත්‍යයක් බඳු වූ තමාගේ කය වැනසී ගිය පසුව. මැරුණු පසුව. **“තිදිවම්හි”** තව්තිසා දෙව්ලොව.
**“සා”** ඒ මායාදේවිය **“ගොතමී”** ගෞතම ගෝත්‍රයේ බැවින් මෙනමින් අමතයි. **“දිබ්බෙහි කාමෙහි”** තුසිත භවනයට අයත් දිව්‍යමය වස්තු කාමයන්ගෙන් **“සමංගීභූතා”** යුක්ත වූවාය. **“කාමගුණෙහි”** කාම කොට්ඨාසයන්ට **“කාමෙහි”** යනුවෙන් පවසා, කාමගුණයන්ගෙන් යැයි මේ දක්වන ලද්දේ ඒ ඒ පස්විද කාම ගුණයන්ගෙන් පිරිපුන් වූ බවයි. **“තෙහි”** ඒ දෙව්ලොව ඉපිදුණු, තව්තිසා වැසි දෙවියන් සමග පස්කම් සුව විඳිමින් **“පරිවාරිතා”** යන ස්ත්‍රී ලිංග රූපය පෙර අත්බව සලකා හෝ දැන් ලැබූ ආත්ම භාවය සලකා හෝ කියන ලදි. මායා දේවියගේ දේවෝත්පත්තිය පුරුෂ භාවයෙන්ම යුක්තය.
මෙසේ තෙරුන් වහන්සේගේ ඇරයුම ලද භාග්‍යවතුන් වහන්සේ; කිඹුල්වත් පුර ගමනින් බොහෝ දෙනාට සිදුවන විශේෂාධිගමයන් දැක විසිදහසක් රහතුන් පිරිවරාගෙන රජගහ නුවරින් නික්ම අතුරිත චාරිකාවෙන් (පා ගමනින්) කපිල වස්තුවට යන මාවතට එළඹුණු සේක. කාළුදායී තෙරණුවෝ සෘද්ධියෙන් වහා කපිල වස්තුවට වැඩ, රජු ඉදිරියේ පෙනී සිටියහ. පැවිදි වූ පසුව නොදැක තිබූ බැවින් රජු, “නුඹ කවුද?”යි විමසීය. එවිට තෙරණුවෝ, ඇමති පුත්‍ර වූ නුඹ විසින් භාග්‍යවතුන් වහන්සේ වඩමවාගෙන ඒමට යැවූ මා නොහඳුනන්නෙහි නම් මා කවුදැයි මෙසේ දැනගන්න”යි පවසමින් මේ අවසාන ගාථාව වදාළහ.

මෙහි **“බුද්ධස්ස පුත්තොම්හි”** සර්වඥ බුදුරජාණන් වහන්සේගේ හදවතින් උපන් බැවින් ඖරස පුත්‍ර වෙමි. **“අසය්හසායිනො”** සම්බුද්ධත්වයට පෙර දී පවා, මහා බෝධිසත්‍වයන් හැර අනිකකු විසින් ඉවසීමට, ඉසිලීමට අසමත් වූ බෝධිසම්භාර ධර්මයන්ගෙන් යුක්ත වූ බැවින් ද මහා කරුණාවෙන් පැතූ ප්‍රාර්ථනා ඇති බැවින් ද බෝධි සම්භාර ධර්ම ඉසිලීමට, ඉවසීමට සමත් වූ බැවින් ද; වෙනත් කිසිවෙකුට මැඩලිය, අභිභවනය කළ නොහැකි පංචමාරයන් මැඩලූ, අභිභවනය කළ බැවින් ද; අන්‍යයන්ට නොහැකි සේ ඒ ඒ චරිත විභාග වශයෙන් දැන සුදුසු පරිදි ජනයා හික්මීමෙහි, මෙලෝ පරලෝ පරමාර්ථයන්හි යෙදවීමෙහි අනුශාසනා කිරීමෙහි සමත් වූ බැවින් ද; අනුන් විසින් ඉසිලිය නොහෙන බුද්ධ කෘත්‍ය ඇති බැවින් ද, නැතහොත් යහපත සිදුකරන බැවින් ද තථාගතයන් වහන්සේ “අසය්හසායී” නම් වෙති. **“අංගීරසස්ස”** ශීලාදී ගුණ සම්පත් අංග කරගත් හෙයින්, අංග ප්‍රත්‍යයන්ගෙන් ආලෝකය පතුරන හෙයින් යැයි ඇතැමෙක් කියත්. ඇතැමෙක් අංගීරස, සිද්ධත්‍ථ යන නම් දෙකම සුදොවුන් විසින් තබන ලදැයි කියති**. “අප්පටිමස්ස”** උපමා රහිත වූ, ඉෂ්ටානිෂ්ට අරමුණු පිළිබඳ තාදී ගුණයෙන් යුතු වූ බැවින් **“තාදිනො” “පිතු පිතා මය්හං තුවංසි”** ආර්ය ජාතියේ ඉපදීමෙන් මගේ පියා වූ සම්මා සම්බුදුරජාණන් වහන්සේ ලෝක ව්‍යවහාරය අනුව නුඹගේ පුතු වේ. උන්වහන්සේගේ පියා නුඹය. **“සක්ක”** ජාති වශයෙන් මහ රජුට අමතයි. **“ධම්මෙන”** ස්වභාවධර්‍මයෙන්. ආර්ය ජාතියෙන් ද ලෞකික ජාතියෙන් ද යන ජාති ධර්මතා දෙක අනුව. **“ගෞතම”,** රජුට ගෝත්‍රයෙන් ආමන්ත්‍රණය කරයි. “අය්‍යකොසි” මුත්තණුවන් වෙහි. මෙහිදී “මම බුදුරදුන්ගේ පුතා වෙමි”යි පැවසීමෙන්ම තෙරණුවෝ තම රහත් බව පැවසූහ.
මෙසේ තමන් වහන්සේ කවුද?යි දැන්වූ පසු සතුටු වූ රජතුමා ඉතා අනගි අසුනක තෙරුන් වඩා හිඳුවා, තමාට පිළියෙල කළ නානා රසමසවුලෙන් පිරි රාජභෝජනයෙන් පාත්‍රය පුරවා පිළිගැන්වීය. තෙරුන් වහන්සේ වැඩමවන බවක් දැක්වූහ. “යන්නේ කුමකට ද? මෙහිම වැඩහිඳ වැළඳුව මැනවි”යි පැවසූ රජතුමාට, “මහරජතුමනි, ශාස්තෲන් වහන්සේ වෙත ගොස් වළඳමි”යි තෙරනුවෝ වදාළහ. එවිට රජු “ඒ ශාස්තෲන් වහන්සේ කොහි වෙසේද?”යි විමසීය. “උන්වහන්සේ දැන් විසිදාහක් මහරහතුන් පිරිවරාගෙන ඔබ දැකීමට මඟට පිළිපන් සේක”යි තෙරනුවෝ වදාළහ. ඉමහත් සතුටට පත් රජු “නුඹ වහන්සේ මේ දානය වළඳන්න. මගේ පුතා මෙනුවරට වැඩමවන තෙක්ම රජගෙදරින් උන්වහන්සේට පිණ්ඩපාතය ගෙන යන්න”යි ආරාධනා කළේය. තෙරණුවෝ දන් වළඳා රජුට ද රජ පිරිසට ද දහම් දෙසූහ. ශාස්තෲන් වහන්සේ වැඩීමට පළමුවම මුළු රජමාළිගයේ විසූ සැමදෙනම තුණුරුවන් කෙරෙහි වඩාත් ප්‍රසන්න වූවන් බවට පත්කළ කාළුදායි තෙරණුවෝ, ඔවුන් බලා සිටියදීම ශාස්තෲන් වහන්සේගේ පිණ්ඩපාත පාත්‍රය අහසින් ගෙනගොස් උන්වහන්සේගේ ශ්‍රී හස්තයේ තැබූහ. ශාස්තෲන් වහන්සේ එම පිණ්ඩපාතය වැළඳූහ. මෙසේ සැටයොදුන් මාවත නිමාවන තෙක් දිනකට යොදුන බැගින් වැඩමවන බුදුරජාණන් වහන්සේට දිනපතාම රජගෙදරින් කාළුදායි තෙරණුවෝ පිණ්ඩපාතය රැගෙන ගියහ. ඉක්බිති භාග්‍යවතුන් වහන්සේ, “මාගේ පියරජු ඇතුළු රජ පවුලම තෙරුවන් කෙරෙහි පැහැදවීය” යැයි සතුටුව කුල පහදන භික්‍ෂූන්ගෙන් අග්‍රභාවයට කාළුදායි මහරහතන් වහන්සේ පත්කළ සේක.
**“පුරතො පච්ඡතො වාපී”** යනු ආයුෂ්මත් **ඒක විහාරික** තෙරුන් වහන්සේගේ ගාථාවන්ය. ඒවායේ උපත කෙසේද? උන්වහන්සේ ද පෙර බුදුවරුන් හමුවේ තැබූ ප්‍රාර්ථනා ඇතිව ඒ ඒ භවයේදී පින්දහම් රැස්කරගෙන අවුත් **කාශ්‍යප** බුදුරජාණන් වහන්සේ ලොව පහළ වූ සමයේ සිටුගෙයක උපන්හ. නුවණැති බවට පත් ඒ සිටුකුමරු ශාස්තෲන් වහන්සේගෙන් දහම් අසා ලැබූ ශ්‍රද්ධාවෙන් පැවිදිව, අරණ්‍යගතව විවේක වාසයේ ඇලී මහණදම් පිරීය.
ඒ පින්කම්වල බලයෙන් එක් බුද්ධාන්තරයක් කාමසුගතීන්හි සැපවිඳි හෙතෙම, මේ බුද්ධෝත්පාද කාලයේ අප භාග්‍යවතුන් වහන්සේ පිරිනිවි සමයේ **ධර්මාශෝක** රජතුමාගේ බාල සොහොයුරාව උපන්නේය. **අශෝක **මහ රජතුමා සම්බුද්ධ පරිනිර්වාණයෙන් වසර දෙසිය දහ අටවන වර්ෂයේදී මුළු දඹදිවම එක්සේසත් කොට, තම බාල සෝයුරු වූ තිස්ස කුමරු උපරාජ තනතුරේ තබා රට පාලනය කළේය. ඒ තිස්ස කුමරු කවර උපායකින් සසුනේ අතිශයින් පැහැදුණේද? එක් දිනක් මුව දඩයමට ගිය තිස්ස කුමරු කැළයේදී **යෝනක මහ ධම්මරක්ඛිත** තෙරුන් වහන්සේට මහ ඇත්රජෙකු සල් අත්තකින් පවන් ගසමින් සිටිනු දැකීමෙන් හටගත් ප්‍රසාද ඇතිව “අහෝ මමත් ඒකාන්තයෙන් මේ මහතෙරුන් මෙන් පැවිදි වී ආරණ්‍යයේ වාසය කරන්නෙම් මැනවි”යි සිතීය. තෙරණුවෝ කුමරුගේ එම සිත දැන, ඔහු බලා සිටියදීම අහසට පැන නැඟී අශෝකාරාමයේ පොකුණේ දියෙහි නොගෑවෙමින් වැඩ හිඳ, සිවුරත් උතුරු සළුවත් අහසේ එල්වා නෑමට පටන් ගත්හ. කුමරු ඒ තෙරුන්ගේ මහානුභාව බව දැකීමෙන් අතිශයින් පැහැදී අරණ්‍යයෙන් නික්ම රජගෙට ගොස් “මම පැවිදි වන්නෙමි”යි මහරජුට පැවසීය. අශෝක රජු නානාප්‍රකාරයෙන් කරුණු දැක්වූවත් පැවිදිවනු කැමති සිත වළකාලන්නට නොහැකි විය. උපාසක බවට පත් තිස්ස කුමරු පැවිදි සුව පතමින් මේ ගාථා සය ප්‍රකාශ කළේය.

එහි **“පුරතො පච්ඡතො වා”** තමාගේ ඉදිරියෙන් හෝ පසුපසින් වෙසෙන්නකු නැති, දක්නට නොමැතිව, වෙනත් කිසිදු පුද්ගලයෙක් තමා සමීපයේ නොමැති නම් එයින් තම සිතට ඒකාන්තයෙන් ම සුඛ විහරණයක්, සැපයක් ගෙනදෙයි. එසේ තනිව, හුදකලා වූවහුට **“වනෙ වසතො”** බොහෝ කාලයක් පුරුදු කළ විවේකයේ ඇලුණු, විවේක වාසයට ඇදගත් සිතැති, රෑ දාවල් මහජනයාගෙන් තොරවූයේ සමූහ සාකච්ඡාවල නොයෙදී, විවේක සුවයට බුහුමන් කරයි.
**“හන්‍ද”** වවස්සග්ගාර්ථයේ නිපාතයකි. ඉන් දැන් සිදුකරන ආරණ්‍යයට පිවිසීමේ ක්‍රියාවේ නිශ්චිත බව පවසයි. **“එකො ගමිස්සාමි”,** “ගහපතිය, ශූන්‍යාගාරය තථාගතයන්ගේ සිත වෙසෙසින් අලවයි” යනාදී ලෙස බුදුරජාණන් වහන්සේ විසින් වර්ණනා කළ, පැසසූ අරණ්‍යවාසයට තනිවම, හුදකලාව පහසු විහරණයෙහි, තනිව විසීමෙහි යෙදී නිවණටම මෙහෙයූ සිත් ඇති බැවින්, අධිශීල ශික්‍ෂා දී ත්‍රිවිධ ශික්‍ෂාවන්ගෙන් හික්මුණු භික්‍ෂුවට අරණයයේ සුව පහසු විහරණය ඒකාන්තයෙන් සැප ගෙන දෙයි” යන අර්ථයයි.
**“යොගී පීතිකරං”** යෝගී, ධ්‍යාන භාවනාවෙහි යෙදුණු සිත් ඇත්තන්ට, එහි අල්පවූ ශබ්ද ඇති බැවින් ධ්‍යාන විදර්ශනාදී ප්‍රීතිය ගෙනදෙයි. භාවනාවට බාධාකරන අරමුණුවලින් දුරුව, විවේකයට යෝග්‍යභාවයෙන් රම්‍ය වූ **“මත්තකුඤ්ජර සෙවිතං”** උතුම් මතැතු විසින් හැසිරෙන ලද, මේ වදනින් මහ කැළයේ ජන ශූන්‍ය බවම, විවේකයම දක්වයි. **“අත්‍ථවසී”** අර්ථය නම් මහණකමයි, ශ්‍රමණධර්මයයි. කෙසේ නම් මම ශ්‍රමණධර්මයේ වසඟයට යන්නෙම් නම් මැනවි.
**“සුපුප්ඵිතෙ”** මනාව පිපුණු, **“සීතවනෙ”** සෙවණැලි, දිය පහර ඇදී සම්පත්තියෙන් ශීතල වූ වනයේ, මේ වදන් දෙකින් ම වනයේ සුන්දරත්‍වය දක්වයි. **“ගිරිකන්‍දරෙ”** ගිරි කඳුරෙහි, පර්වත අතුරෙහි ජල පහර සහිත නිම්නස්ථාන කඳුරු නම් වේ. ඒ සොඳුරු නිම්නයන් හි ග්‍රීෂ්මය, වෙහෙස, සන්සිඳුවාගෙන, තම අතපය සෝදා දිය නා. **“චංකමිස්සාමි එකකො”** කිසිවකුට අයත් නොවූ පැවැත්මෙන්, හුදකලාවම,
**“එකාකියො”** හුදකලාව, තනිවම, **“දුතියො”** තණ්හාව නම් දෙවැන්නෙකු නැති බැවින් අදුතිය වූ, දෙවැන්නකු නැති, සැමදාම පුද්ගලයා සමඟම පවතින, සිටින බැවින් තණ්හාව “දුතිය” නම් වේ. භාග්‍යවතුන් වහන්සේ මෙසේ වදාළහ. “තණ්හාව නම් දෙවැන්නෙකු නැති බැවින් අදුතිය වූ, දෙවැන්නකු නැති, සැමදාම පුද්ගලයා සමඟ ම පවතින, සිටින බැවින් තණ්හාව “දුතිය” නම් වේ. භාග්‍යවතුන් වහන්සේ මෙසේ වදාළහ. “තණ්හාව දෙවැන්නා කරගත් පුද්ගලයා මේ දිගු සසර සැරිසරයි.”
**“එවමෙව කත්තුකාමස්ස”,** “ඒකාන්තයෙන් ම හුදකලාව වනයට යන්නෙමි” යි ආදී වශයෙන් පැවසූ අයුරින් ම අරණ්‍යයෙහි භාවනා කරනු කැමති මාගේ, **“අධිප්පායො සමිජ්ඣතු”** අදහස සමෘද්ධ වේවා, **“කදාහං විහරිස්සාමි කතකිච්චො අනාසවො” **මෙසේ පවතින අදහස, මනෝරථය ඉටුවේවා, සමෘද්ධ වේවා, මා විසින් ම ආශාවෙන්, කැමැත්තෙන් මෙය කළයුතුය. අනිකකු විසින් මේ කටයුත්ත නොකරන්නේය. එනිසා **“සාධයිස්සාමහං යෙව නාඤ්ඤො අඤ්ඤස්ස කාරකො”** යි කියන ලදි. සසර ගමන නිමකිරීම මවිසින් ම කළ යුතුය. අනිකකු එය මට සිදුකර නොදේ.
මෙසේ උපරාජ තිස්සගේ පැවිද්දට දැඩිව ඇලුණු සිත දුටු ධර්මාශෝක මහරජු අශෝකාරාමයට යන මාර්ගය අලංකාර කරවා, කුමරු සර්වාලංකාරයෙන් සරසවා මහත් වූ රාජානුභාවය පෙන්වන මහාසේනාවක් පිරිවරාගෙන විහාරයට රැගෙන ගියේය. පධාන ඝරයට (ප්‍රධාන ශාලාවට) ගිය කුමරු මහාධම්මරක්ඛිත තෙරුන් සමීපයේ ම පැවිදි විය. ඔහු අනුවම නොයෙක් සියගණනක් මිනිස්සු පැවිදි වූහ. රජුගේ බෑණා වූ සංඝමිත්තාවගේ සැමියා අග්ගිබ්‍රහ්ම කුමරු ද ඔහු අනුව ම පැවිදි විය. පැවිදි වූ තිස්ස උපරාජ තමා විසින් දැන් කළයුතු දේ දැඩි සතුටින් යුක්තව මෙසේ ගාථා තුනකින් පවසයි.

එහි **“එසබන්‍ධාමි සන්නාහං”** ඒ මම වීර්ය නම් සන්නාහය බඳිමි. කය, ජීවිතය පිළිබඳ ආශාවක් නැතිව වීර්ය සන්නාහයෙන් සන්නද්ධ වෙමි. මෙහි අදහස මෙසේ දතයුතුයි. - යම්සේ ශූර සෙබළෙකු සතුරන් පැමිණිවිට, ඔවුන් පරදනු කැමැතිව අනිත් සියලු කටයුතු නවතා, යුධ ඇඳුමෙන් වහා සැරසී, යුධ බිමට ගොස්, සතුරන් පරදා මිස නොනවතින්නේ ද එසේම මම ද කෙලෙස් සතුරන් පැරදීමට හිස ගිනිගත්තකු මෙන් මධ්‍යස්ථ වී සිවුවැදෑරුම් සම්‍යක් ප්‍රධාන වීර්ය සන්නාහයෙන් සන්නද්ධ වෙමි. කෙලෙස් ජය නොගෙන, කෙලෙස් නොවනසා විවේකස්ථානයෙන් නොනැගිටිමි. එනිසා **“පිවිස්සාමි කානනං”,** “වනයට පිවිසෙන්නෙමි” යි කියන ලදි. “එයින් ආශ්‍රවයන් ක්‍ෂය නොකර නො නික්මෙන්නෙමි”යි කියන ලදි.
**“මාලුතෙ උපවායන්තෙ”** යන ගාථාවෙන් ආරණ්‍යය භාවනාවට ඉතා යෝග්‍ය ස්ථානයක් බව පෙන්වාදෙයි. **“රමිස්සාමි නුග ගිරිබ්බජෙ”** පර්වත, කඳු බෑවුම්වලින් වට වූ, කඳු වළල්ලෙන් වට වූ වනයේ ඇලෙන්නෙමි. සතුටුවන්නෙමි. වෙනත් කාමුක පරිකල්පනයන්ට නොපැමිණ සක්මන් කරන්නෙමි. සෙසු පදයන්ගේ අර්ථ ඉතා ප්‍රකටය.
මෙසේ වදාළ තෙරණුවෝ අරණ්‍යයට පිවිස, මහණදම් පුරන්නේ උපාධ්‍යායන් වහන්සේ සමඟ කලිඟුරටට වැඩියහ. එහිදී තිස්ස තෙරුන්ගේ පාදයේ චර්ම රෝගයක් ඇතිවිය. එය දුටු වෙදෙක් “ස්වාමීනි! ගිතෙල් සොයාදෙන්න මම වෙදකම් කරන්නෙමි”යි පැවසීය. ගිතෙල් සොයාගෙනවුත් රෝගයට පිළියම් කළේය. නීරෝගී වූ තෙරණුවෝ නොබෝ දිනකින් ම රහත්වූහ. අපදාන පාළියේ දී උන්වහන්සේ මෙසේ වදාළහ.
“මේ මහා භද්‍රකල්පයේ බ්‍රාහ්මණ වංශයේ උපන්, මහත් යසස් ඇති, අපි බුදුවරුයැයි කියන්න්න අතර ශ්‍රේෂ්ඨ වූ ගෝත්‍රයෙන් කස්සප නම් වූ බුදුරජාණෝ ලොව පහළවූහ.
තණ්හා දී ප්‍රපංච රහිත, එල්බගැනීම් රහිත අහස වැනි සම සිතැති, ශූන්‍යතාව බහුල කර වෙසෙන, ලාභාලාභ ඉවසන තාදී ගුණැති අනිමිත්ත නම් නිවණෙහි ඇලුණු, තමාට වසඟ කරගත් ඉඳුරන් ඇති, රාගාදියේ නොඇලුණු සිතැති, කෙලෙස් රහිත වූ, කුලයන් වෙතය ගණයා වෙත ද නො ඇලුණු මහත් කරුණා ඇති වීරවූ, සත්ත්‍වයන් හික්මන උපායේ නිපුණ වූ, පරවැඩෙහි උත්සුක වූ සදේවක ලෝකයා හික්මවන, ලෝකයා සසරින් එතෙර කරවන, ඒ බුදුපියාණන් වහන්සේ මහ පිරිස් මැද වැඩ හිඳ, නිවන් ගමනට මාර්ග වූ, පංච ගති නම් මඩ වියලවන, පරම ආශ්වාදය වූ, ජරාමරණ වළකන නිවන් නම් අමාව දැක්වූසේක.



ඒ කොවුලන්ට බැඳුනාද ඇති ලෝක නාථ වූ බ්‍රහ්ම ඝෝෂ ඇති තථාගතයන් වහන්සේ, නායනයන් නැතුව වැරදී ගිය මාර්ග ඇති සත්ත්‍වයන් සංසාර දුර්ගයෙන් නඟාලමින් මාර්ගය (නිවන්) දක්වනු දුටුවෙමි. බුදුපියාණන් වහන්සේගේ දහම් ඇසූ මම බුදුසසුනේ පැවිදිවුණෙමි.

මම ඒ කාලයේ ද පැවිදිව සමූහවාසයේ කළකිරී, බුදු සසුන ගැන ම සිතමින් හුදකලාව සිත්කලු වනයේ විසුවෙමි.
සමූහවාසයේ බිය දකින, ස්ව කාය විවේකය ප්‍රිය කරන මාගේ සිතට හුදකලා වාසය මහත් විවේකයක් ගෙන දුන්නේය.
දැන් මම සියලු කෙලෙස් දැවුයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත්ව ඒ වනයේ වෙසෙන තිස්ස තෙරුන්ට මහරජතුමා කෝටියක් ධනය වියදම් කර, **භෝජකගිරි** නම් විහාරය කරවා පූජා කළේය. එහි විසූ තෙරණුවෝ පිරිනිවන් සමයේ දී මේ අවසාන ගාථාව වදාළහ.
පිරිපුන් සංකල්පනා ඇති මම පුන්පෝදා සඳ මෙන් සියලු ආශ්‍රව ක්‍ෂය කළෙමි. මතු මාහට නැවත උපතක් නැත.
මේ ගාථාවේ අර්ථ ඉතා ප්‍රකටය. මේ ගාථාවම තෙරුන්ගේ රහත්බව ප්‍රකාශ කිරීම ම විය.
**“අනාගතං සො පටිගච්ච පස්සතී”** යනු ආයුෂ්මත් **මහා කප්පින** තෙරුන් වහන්සේගේ ගාථාවන්ය. ඒවායේ උපත කෙසේ ද? උන්වහන්සේ ද පෙර පදුමුත්තර බුදුරජාණන් වහන්සේ පහළ වූ සමයේ **හංසවතී** නුවර කුල ගෙයක ඉපිද වැඩිවියට පත්ව ශාස්තෲන් වහන්සේ සමීපයේ හිඳ ධර්ම ශ්‍රවණය කළහ. එකල බුදුරජාණන් වහන්සේ එක් භික්‍ෂුවක් භික්‍ෂූන්ට අවවාද කරන්නන්ගෙන් අග්‍රභාවයට පත් කරනු දුටු හෙතෙම, ඒ තනතුර පතා බුදුරදුන්ගෙන් විවරණ ලබාගත්තේය.
දිවි ඇතිතාක් එම භවයේ පින් දහම් සිදුකර, ඉන් චුතවූ ඔහු දෙව්මිනිස් දෙගතියේ සැරිසරා අවුත්, **කාශ්‍යප** බුදුරජාණන් වහන්සේගේ කාලයේ දී **බරණැස** සිටු ගෙයක ඉපිද නුවණැති බවට පැමිණියේය. මිනිසුන් දාහකට ප්‍රධාන නායක වූ හෙතෙම කුටි දහයකින් අලංකාර වූ මහත් පිරිවෙණක් කරවා පූජා කළේය. ඒ සැමදෙන ම ඒ උපාසකතුමාගේ නායකත්‍වයෙන් බොහෝ කුසල් රැස්කර, දෙව්ලොව ඉපිද එක් බුද්ධාන්තරයක් සැපවින්දහ. ඔවුන්ගේ නායක පුරුෂයා අපගේ ශාස්තෲන් වහන්සේ ලොව පහළවීමට පෙර කාලයේ ම ප්‍රත්‍යන්තයක වූ **කුක්කුට** නම් නුවර රජගෙදර ඉපිද **කප්පින** නාමයෙන් ප්‍රකට විය. සෙසු පුරුෂයෝ එනුවරම ඇමතිගෙවල් දාහක උපන්හ. ඔවුන්ගෙන් කප්පින කුමරු පියාගේ ඇවෑමෙන් රජවී **මහාකප්පින **රජතුමා නමින් ප්‍රකට විය. හේ අසනු කැමති සිත් ඇති බැවින් උදෑසන ම සතර දොරින් වහා දූතයෝ සතර දෙනෙක් පිටත් කර යැවීය. “යම් තැනක බහුශ්‍රැතයෙක් හමුවේ නම් ඔහු මා වෙත වහා එවන්න” යි ඔවුන්ට අණකළේය.
මේ කාලයේ දී අපගේ ශාස්තෲන් වහන්සේ ලොව පහළ වූ සේක සැවැත් නුවර වෙසෙති. සැවැත්නුවර වෙළෙන්දෝ වටිනා බඩු රැගෙන ඒ කුක්කුට නුවරට ඒ බඩු විකුණා, “රජු දැකගනිමු” යි තෑගි පඬුරු ගත් අතැතිව රජුවෙත ගියහ. රජුගේ අවසර ලැබ. රජුවෙත පැමිණි ඔවුහු පුද පඬුරු පිරිනමා වැඳ පසෙක සිටි කල්හි., රජතුමා “නුඹලා කොහි සිට ආවාහු ද?”යි ඇසීය. වෙළෙන්දෝ “රජතුමනි! සැවැත්නුවර සිට” යි පැවසූහ. “කිම නුඹලාගේ රට ආහාරපාන සුලබ ද? රජු ධාර්මික ද?”යි ඇසූ රජුට “එසේය, දේවයන් වහන්ස”යි වෙළෙන්දෝ පිළිතුරු දුන්හ. “නුඹලාගේ දැන් කවරාකාර දහමක් පවතී ද?” යි ඇසූවිට වෙළෙන්දෝ “රජතුමනි! ඒ පිළිබඳව මේ කිළිටි මුවින් කිව නොහැකි යි පැවසූහ. රජු රන් කෙන්ඩියෙන් පැන් දුන්නේය. වෙළෙන්දෝ මුව සෝදාගෙන, දසබලයන් වහන්සේ දෙසට හැරී ඇඳිලි බැඳගෙන “දේවයන් වහන්ස, අපගේ රටේ බුද්ධරත්නය පහළවූ සේක”යි පැවසූහ. ඒ “බුද්ධ” යන වචනය ඇසූ පමණින් ම රජුගේ මුළු ශරීරයම විනිවිද යන සතුටක් පහළ විය. ඉක්බිති රජු “දරුවනි! නුඹලා බුද්ධ යැයි කීවෙහි ද?”යි ඇසීය. එවිට වෙළෙන්දෝ “මහරජ, බුද්ධය බුද්ධ” යැයි තෙවරක් පැවසූහ. “බුද්ධ යන පද පමණ කළ නොහැක”යි පැවසූ රජු ඒ වචන කෙරෙහි පැහැදී වෙළෙන්දන්ට කහවනු ලක්‍ෂයක් දී “අනිකක් කියව”යි පැවසීය. වෙළෙන්දෝ “මහරජ, ලෝකයේ ධර්මරත්නය පහළවීය”යි පැවසූහ. එය ද අසා සතුටුව ලක්‍ෂයක් දී “අනිකක් කියව” යි පැවසූ විට වෙළෙන්දෝ “දේවයන් වහන්ස, ලොව සංඝරත්නය පහළවිය”යි පැවසූහ. ඒ වචන අසා සතුටුව නැවත ලක්‍ෂයක් දී, “මම භාග්‍යවත් බුදුරජාණන් වහන්සේ සමීපයේ පැවිදිවන්නෙමි”යි රාජ්‍යයෙන් නික්මුණි. ඇමතියෝ ද රජු අනුව ම නුවරින් නික්මුණහ. ඇමතියන් දහස සමග ගංගාතීරයට පැමිණ, “ඉදින් ශාස්තෲන් වහන්සේ සම්මා සම්බුද්ධ වනසේක් නම් මේ අසුන්ගේ කුර පමණකුදු නොතෙමේවා” යි සත්‍යක්‍රියා කොට, ජලය මතින් ම පිරී යන ගඟ තරණය කළ රජතුමා තවත් අඩ යොදුනක් පළල නදියක් ද පෙරසේම තරණය කළේය. තුන්වැනිව චන්දභාග නම් මහා ගංගාව ද එසේම සත්‍යක්‍රියාවෙන් තරණය කොට ඉදිරියට ම ගියේය.
ශාස්තෲන් වහන්සේ ද එදින අළුයම මහාකරුණා සමවතින් නැගී සිටිසේක්, ලෝකය දෙස බලා, “අද මහා කප්පින තුන්සිය යොදුනක් පැතිරුණු රාජ්‍ය හැර දමා ඇමතිවරුන් දාහක් පිරිවරා ගෙන මා සමීපයේ පැවිදිවීමට එන්නේය. මවිසින් ඔවුන්ට පෙරගමන් කළයුතුය”යි සිතා උදෑසනම සිරුර පිළිදැගුම් කොට, භික්‍ෂු මහා සංඝයා පිරිවරා සැවැත් නුවර පිඬුපිණිස හැසිර, පසුබත් කල පිණ්ඩපාතයෙන් වැළකී තමන්වහන්සේ තනිව ම අහසින් වැඩමවා චන්‍දාභාග නදී තීරයේ ඒ රජ පිරිස එතෙරවන තොටුපලෙහි ඉදිරියෙන් වූ මහා නුගරුකක් මුල සවණක් ගණ බුදුරැස් විහිදුවමින් පළක් බැඳ වැඩහුන් සේක. එම තොටුපලින් එතෙර වූ මහාකප්පින රජු, දසදෙස ඒකාලෝක කරමින් විහිදෙන බුදුරැස් දෙස බලා සිටිනුයේ භාග්‍යවතුන් වහන්සේ දුටුවේය. “යම් ශාස්තෲවරයෙක් උදෙසා රාජ්‍ය හැර මා පැමිණියේ ද, ඒකාන්තයෙන් මේ ඒ ශාස්තෲහුම වේ” යැයි නිශ්චයට ගොස්, උන්වහන්සේ දුටු ස්ථානයේ සිටම නැමී අතිශය ගෞරවාදර දක්වමින් භාග්‍යවතුන් වහන්සේ වෙත පැමිණි රජතුමා; උන්වහන්සේගේ ගොප්මස, වළලු කර අල්ලාගෙන වැඳ එකත්පසෙක සිටියේය. ඇමතියෝ ද එසේම කළහ. ශාස්තෲන් වහන්සේ ඔවුන්ට දහම් දෙසූහ. දේශනාවසානයේදී පිරිස සමඟම රජතුමා රහත් ඵලයෙහි පිහිටියේය. මහාකප්පින තෙරණුවෝ අපදාන පාළියේ දී මෙසේ වදාළහ.
“සියලු දහම්හි පරතෙරපත් ඒ පදුමුත්තර නම් බුදුරජාණන් වහන්සේ සරත් ආකාශයේ සූර්යයා මෙන් ලෝකය නම් අහසේ උදාවිය.
ඒ ලෝකනායකයන් වහන්සේගේ වචන නම් රශ්මියෙන් විනේයජන නම් පියුම් පුබුදු කළහ. නුවණ නම් රශ්මියෙන් කෙලෙස් මඬ වියලවූහ.
හිරු කණාමැදිරියන් පැරද සේ අන්‍ය තීර්ථකයන්ගේ යසස් නැසූහ. සූර්යයා රත්න ප්‍රකාශ කරන්නාක් මෙන් සත්‍යාර්ථ ප්‍රකාශ කළහ.
රත්නයන්ට සයුර මෙන් ගුණයන්ට ආකරයක් වූහ. වැසිවලාවක් මෙන් ලොවට දහම් වැසි වැස්වූහ.”
“එසමයේ මම හංසවතී නුවර නීති විශාරද ආචාර්යවරයෙක් වූයෙමි.
භික්‍ෂූන්ට අවවාද දෙන භික්‍ෂූන්ගෙන් අග්‍රභාවයට පත් රහත් ශ්‍රාවකයකුගේ ගුණ පවසන, මා සිත සතුටුව බුද්ධ ප්‍රමුඛ සංඝයාට සතුටින් ආරාධනා කොට, මහදන් පවත්වා මම ද ඒ තනතුර පැතුවෙමි.

ඒ කල්හි හංස බෙර හඬට බඳු මනා ස්වර ඇති මහත් භාග්‍ය ඇති බුදුරජාණන් වහන්සේ මෙසේ වදාළසේක.
“මනාව නැගි ඌර්ධව රෝමරාජි ඇති මාගේ පාමුල වැටුණා වූ, මේඝවර්ණ වූ, පිරිපුන් උරහිස් ඇති, පැහැදිලි ඇස් හා මුහුණ ඇති මේ මහාමාත්‍යයා දෙස බලවු.
මහ පිරිවරින් යුතු මහත් යශස් ඇතිව මාගේ සසුන බබුළුවන ප්‍රමුදිත සිත් ඇති, කළකටයුතු ඇති ඒ ශ්‍රාවකයාගේ තනතුර මොහු ප්‍රාර්ථනා කරයි.
මේ ආහාර දානය හා චිත්ත ප්‍රාර්ථනාව අනුව මෙතෙම, මින් කල්ප ලක්‍ෂයක් ම දුගතියේ නූපදී.
දෙවියන් අතර දිවමය සෞභාග්‍යය ද මිනිසුන් අතර මහත් සැප ද අනුභව කරන මෙතෙම නිවන් දක්නේය.
මීට කල්ප ලක්‍ෂයකට පසුව ඔක්කාක කුලයේ ගෝත්‍රනාමයෙන් ගෞතම නම් බුදුරජ ලොව පහළ වේ.
උන්වහන්සේගේ ධර්මයේ දායාද වූ ධර්මයෙන් නිර්මිත කළ, ඖරස පුත්‍ර වූ කප්පින ශ්‍රාවකයා ලෙස මොහු උපදින්නේය.”
ඒ සර්වඥ ශාසනයෙහි මේ මහා පින්කම් සිදුකළ මම මිනිස් සිරුර හැර තුසිත දෙව්ලොව උපන්නෙමි.
දැහැමිව සියක් වර දිව්‍ය රාජ්‍ය හා ප්‍රදේශ රාජ්‍ය කළ මම බරණැස සමීපයේ පේශකාර කුලයේ උපන්නෙමි.
භාර්යාව සහිත දහසක් පිරිවර සමග පන්සීයක් පසේ බුදුවරුන්ට උපස්ථාන කළෙමි.
තෙමසක් උන්වහන්සේලාට දන් දී අවසන් තුන් සිවුරු දුනිමු. අපි සියල්ලෝ ඉන් චුතව තව්තිසා දෙව්ලොවට ගියෙමු.
යලි ඉන් චුතව මිනිස් බව ලැබ හිමවතේ පසෙක වූ කුක්කුට පුරයේ උපන්නෙමු.
මම රජ කුලයේ ඉපිද මහාකප්පින රජ පුතු වීමි. සෙසු සැම ඇමති කුලවල ඉපිද මා පිරිවරාගත්හ.
සියලු කාම සුවයන්හි ඇලී සිටි මහරජ වූ මම වෙළඳුන් පැවසූ පරිදි බුදු උපත ඇසුවෙමි.
“අසම වූ අසහාය පුද්ගල වූ බුදුරජ ලොව පහළ ව උතුම් අමාසුව ගෙන දෙමින් සදහම් දෙසයි.
උන්වහන්සේගේ ශිෂ්‍යයෝ ද මනාව දහමෙහි හැසිරෙති. මනාව ආශ්‍රවයන්ගෙන් මිදුනෝය.” මේ වෙළඳ බස් ඇසූ මම ඔවුන්ට සත්කාර කළෙමි.
රාජ්‍ය හැර දමා ඇමතිවරු සමග තථාගතයන් දැකීමට නික්මුණෙමි. මුවවිට දක්වා පිරුණු චන්‍දාභාගා නදිය දුටු අපි පිහිටක් නැති, එල්ලීමට කිසිවක් නැති, අතිදුෂ්කර වූ වේගයෙන් ගලා බසින ඒ නදිය බුදුගුණ සිහිකොට මැනවින් තරණය කළෙමු.

ලෝකයේ අන්තයට ගියා වූ සියල්ල දන්නා වූ සර්වඥයන් වහන්සේ, භව සැඩ පහර තරණය කළේ නම්, ඒ සත්‍ය වචනයේ බලයෙන් මාගේ ගමන සමෘද්ධ වේවා. ඉදින් ආර්‍ය්‍ය සංඝරත්නය තරණය කළ භව කාන්තාර ඇති නම්, නිරුත්තර වූ පින්කෙත වේ නම් ඒ සත්‍ය වචනයේ බලයෙන් මාගේ ගමන සමෘද්ධ වේවා යි මම සත්‍ය ක්‍රියා කළෙමි.


මේ උතුම් සත්‍ය ක්‍රියාව සිදුකළ කෙනෙහිම මාර්ගයෙන් ජලය ඉවත් විය. සුවසේ ගඟින් එතෙර වූයෙමි.
ගංතීරයෙහි උදාවන හිරු සේ, දිලිසෙන හිමාල පර්වතය සේ, බබළන පහන් ගසක් වැනි වූ, තරු සහිත සඳු මෙන් ශ්‍රාවකයන් පිරිවරා ශෝභාමත් ව වැසිවස්වන මේඝයක් සේ දහම් දෙසන බුදුරජාණන් වහන්සේ දුටුවෙමි.

ඇමතියන් සමග උන්වහන්සේට වැඳ මම එකත් පසෙක සිටියෙමි. අප අදහස් දත් බුදුහු අපට දහම් දෙසූහ.
නිර්මල දහම් ඇසූ අපි මෙසේ කීවෙමු. “මහාවීරයන් වහන්ස! අපි භවයේ කළකිරුණෝ වෙමු. අපි පැවිදිකරවනු මැනවි.”
සත්වන මුනි වූ බුදුහු “මහණෙනි, ධර්මය ස්වාක්ඛාතය, තොපගේ දුක් කෙළවර කිරීමට බඹසර හැසිරෙවු”යි දෙසූහ.
ඒ වදන පිටවූ විට ම අපි සියල්ලෝ භික්‍ෂුවෙස් ගෙන සසුනේ උපසපන් වූ සෝවාන් වූ පැවිද්දෝ වීමු.
දෙව්රම් වෙහෙරට වැඩම වූ අපට බුදුරදහු අනුශාසනා කළසේක. ඒ ඇසූ මම රහත්වුණෙමි.
මගේ දහසක් පිරිවර භික්‍ෂූන්ට මම අනුශාසනා කළෙමි. මාගේ අනුශාසනා ඇසූ ඔවුහු සැම රහත්වූහ.
මේ ගුණයෙහි සතුටු වූ බුදුරජාණන් වහන්සේ මහජනයා ඉදිරියේ සිට කප්පින භික්‍ෂුව මාගේ සසුනෙහි භික්‍ෂූන්ට අවවාද දෙන්නන් අතුරින් අග්‍රයැයි මා එතදග්‍රස්ථානයෙහි තැබූසේක.
මීට කල්ප ලක්‍ෂයකට පෙර මා කළ ක්‍රියාවේ ඵලය මෙසේ මවිසින් ලබන ලද්දෙමි. දුන්නෙන් මනාව මිදුණු හීයක් මෙන් මගේ කෙලෙස් සියල්ල දැවිණි.
දැන් මම සියලු කෙලෙස් දැවූයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.
රහත් බවට පත් ඒ සැම දෙනා වහන්සේම ශාස්තෲන් වහන්සේගෙන් පැවිද්ද ඉල්ලූහ. ශාස්තෲන් වහන්සේ ඔවුන්ට “මහණෙනි! මෙහි එව්”යි වදාළසේක. එය ම ඒ සැමගේ පැවිදි උපසම්පදාව විය. ශාස්තෲන් වහන්සේ ඒ භික්‍ෂූන් දහස ද ගෙන අහසින් ම දෙව්රම් වෙහෙර වැඩම කළසේක. එක් දිනක් භාග්‍යවතුන් වහන්සේ මහාකප්පින තෙරුන්ගේ අන්තේවාසික භික්‍ෂූන්ගෙන් “මහණෙනි! කිම මහාකප්පින තෙරුන් නුඹලාට දහම් දෙසන්නේ ද?”යි විමසූසේක. එවිට එම භික්‍ෂූහු “භාග්‍යවතුන් වහන්ස! උන්වහන්සේ අපට දහම් නො දෙසති. අල්ප උත්සාහයෙන් දිට්ඨධම්ම (මෙලොවදී ලැබූ) සුඛ විහරණයේ ම යෙදී සිටිති. අවවාදයක් පමණකුදු නොදෙති”යි පැවසූහ. එවිට ශාස්තෲන් වහන්සේ තෙරුන් කැදවා, “කප්පිනය, නුඹ අන්තේවාසිකයන්ට අවවාදයක් පමණකුදු නොදෙන්නෙහිය යන මේ ප්‍රකාශය සත්‍යයක් ද?”යි විමසූ සේක. “භාග්‍යවතුන් වහන්ස, එය සත්‍යයකි”යි තෙරණුවෝ පැවසූහ. භාග්‍යවතුන් වහන්සේ “බ්‍රාහ්මණය, එසේ නොකරන්න. අද පටන් තමා වෙත පැමිණෙන අන්තේවාසිකයන්ට ධර්මය දෙසන්න”යි වදාළ සේක. තෙරණුවෝ “එසේය, ස්වාමීනි” යි ශාස්තෲ අවවාදය හිසින් පිළිගත්හ. කප්පින තෙරුන් වහන්සේ දුන් පළමු අවවාදයෙන් ම, භික්‍ෂූහු දහසක් රහත්වූහ. එනිසා ශාස්තෲන් වහන්සේ පිළිවෙලින් තම ශ්‍රාවක දක්‍ෂ තෙරවරුන් අග්‍රස්ථානයන්හි පිහිටුවන අවස්ථාවෙහි මහා කප්පින තෙරුන් භික්‍ෂූන්ට අවවාද දෙන්නන්ගෙන් අගතනතුරෙහි පිහිට වූ සේක. එක් දිනක් මහා කප්පින තෙරණුවෝ භික්‍ෂුණීන්ට අවවාද දෙමින් මේ ගාථා වදාළහ -

එහි **“අනාගතං”** න ආගතං, නොපැමිණි, නොවැඩූ, **“පටිගච්ච”** පළමු ව ම, **“පස්සති”** බලයි. **“අත්‍ථං”** කටයුතු **“තං ද්වයං”** හිත හා අහිත යනුවෙන් දෙකකි. **“විද්දෙසිනො”** සතුරෝ **“රන්‍ධං”** සිදුරක්, **“සමෙක්ඛමානා”** සොයමින්, මෙහි අර්ථ මෙසේය. – “පුද්ගලයා තමාට හිත එලවන, අහිත එලවන, ඒ දෙකම ගෙනදෙන අර්ථවත් කටයුත්ත, නොපැමිණ, නො එළඹ සිටියදී ප්‍රථමයෙන් ම ප්‍රඥා ඇසෙන් මම මෙන් දකිම් ද විමසා බලයි ද විචාරය කරයි ද අහිතවත් සිත් ඇති ඔහුගේ සතුරෝ හෝ හිතවත් සිත් ඇති මිතුරෝ හෝ ඔහුගේ සිදුරක් සොයන්නාහු නොදකිති. එබඳු ප්‍රඥාවන්ත පුද්ගලයාගේ ජීවිතයේ සිදුරු නැත. එනිසා නුඹලා ද එසේ වූවෝ විය යුතුය.
පසුව ආනාපානසති භාවනාවේ ගුණමහිම දක්වමින් ඒ භික්‍ෂුණීහු එහි යෙදවීම සඳහා **“ආනාපානසතී යස්ස”** යන දෙවන ගාථාව වදාළහ. එහි **“ආනං”** ආශ්වාස කිරීම යි. **“පානං”** ප්‍රශ්වාස කිරීමයි. ආශ්වාස ප්‍රශ්වාස කිරීමෙහි පිහිටවූ සිත් ඇති. මෙහි දී ආනාපානසති ශීර්ෂයෙන් එය අයත් වන සමාධි භාවනාව අදහස් කරන ලදි. **“යස්ස”** යම් යෝගියකු විසින් **“පරිපුණ්ණා සුභාවිතා”** සතර සතිපට්ඨානයන්ගේ ද සොළොස් ආකාරයන්ගේ ද සම්පූර්ණත්‍වයෙන්, සර්වප්‍රකාරයෙන් පිරීමෙන්, සත් බොජ්ඣංග දහම් ද විද්‍යා විමුක්ති ආදිය ද පිරීමෙන්, මනාව වැඩීමෙන් ආනාපානසතිය අනුපූර්වයෙන් වඩා, “යථා බුද්ධෙන දෙසිතා” ඔහු සිහි ඇතිව ආශ්වාස කරයි” ආදී වශයෙන් භාග්‍යවතුන් වහන්සේ විසින් දෙසූ පිළිවෙල අනුව වඩන ලදි. සේවනය කරන ලදි. වඩන ලදි. **“සොමං ලොකං පභාසෙති අබ්භාමුත්තොව චන්‍දිමා”** ඒ යෝගාවචරයා වළාකුළු ආදී බාධාවලින් මිදී සඳ රැසින් මේ ලොව ආලෝකමත් තමාගේ හා අනුන්ගේ සන්තානයේ වැටුණු සංස්කාර ලෝකය බබුළුවයි. ආලෝකමත් කරයි. එනිසා නුඹලා විසින් ආනාපාන සති භාවනාව වැඩිය යුතුය යන අදහසයි.
තෙවනුව තමා උපමාවට ගෙන භාවනාවේ යෙදුණු පුද්ගලයාට ලැබෙන ප්‍රතිඵල දක්වමින් **“ඔදාතං වතමෙ චිත්තං”** යන තෙවන ගාථාව වදාළහ. එහි අර්ථ - පංචනීවරණ කිලිටි නැති කිරීමෙන් මගේ සිත ඒකාන්තයෙන් ඉතා පිරිසිදු විය. විශුද්ධ විය. පමණ කළහැකි රාගාදී කෙලෙස් ප්‍රහීණ කර අප්‍රමාණ වූ නිවණ ප්‍රත්‍යක්‍ෂ කළෙමි. එසේම වැඩූ සිත් ඇති බැවින් අප්‍රමාණ වූ වෙන වෙනම වැඩුවාවූ ඒ චතුරාර්ය සත්‍යයන් ම ප්‍රතිවේධ කළෙමි. සියලු කෙලෙස් සතුරන්ට නිග්‍රහ කළෙමි. දුක් ආදිය අවබෝධ කළෙමි. පූර්වාන්තාදී දිශා සැක දුර ලූ බැවින් ද සියලු ධර්මයන්හිම අනවබෝධය දුර ලූ බැවින් ද බබුළුවන ලදි. එනිසා නුඹලා ද මෙසේ සිත වැඩිය යුතුයැයි දක්වයි.
භාවනාමය ප්‍රඥාව සිතේ කිලිටි සෝදා හරිමින් පුද්ගලයාට බොහෝ උපකාරවන්නාක් මෙන් ම අනිකුත් ප්‍රඥාවන් ද එසේම හිතවැඩ සලසන බව **“ජීවිතෙවාපි සප්පඤ්ඤො”** යන සිවුවන ගාථාවෙන් දක්වන ලදි. එහි අර්ථ - ධනය වැයවී ගියත් ප්‍රඥාවන්ත පුද්ගලයා තමාට ලැබෙන දෙයින් සතුටුව, නිවැරදි ජීවිකාවෙන් ජීවත් වන්නේමය. ඔහුගේ ජීවත්වීම “ජීවිතය” නම් වේ. භාග්‍යවතුන් වහන්සේ “ජීවත්වන්නවුන් අතරින් ප්‍රඥාවන්තව ජීවත්වීම ශ්‍රේෂ්ඨ යැයි කියමි” යි වදාළේ එබැවිනි. මෝඩ පුද්ගලයා ප්‍රඥාව නැතිහෙයින් මෙලෝ පරලෝ යහපත වරදවා ගෙන, ධනය සහිත වුවත් ඔහු ජීවත් නොවන්නෙකි. ගැරහුම්, නින්දා, අපහාස ලබමින් සිටීම “ජීවත්වීම” නම් නොවේ. උපාය රහිත බැවින් යම්සේ ලැබූ ධනයක් වේ ද එය නොනසා ජීවත්වීමට ද ඔහු සමත් නොවේමය. එනිසා නුඹලා පාරිහාරික ප්‍රඥාව ද අප්‍රමාදීව සම්පාදනය කළ යුතුයි” යන අදහසයි.
අනතුරුව ප්‍රඥාවේ ආනිසංස දැක්වීමට **“පඤ්ඤා සුත විනිච්ඡිනී”** යන පස්වන ගාථාව වදාළහ. එහි **“පඤ්ඤා සුතවිනිච්ඡිනී”** යනු මේ ප්‍රඥාව ශ්‍රැතය (ඇසීම) විනිශ්චය කරයි. ඇසූ පරිදි කර්ණේන්‍ද්‍රිය මගින් ලද ධර්මයන් පිළිබඳව මෙය අකුසල්ය, මෙය සාවද්‍යය, මෙය කුසල් ය. මෙය නිරවද්‍යය ආදී වශයෙන් විනිශ්චය කරයි. **“කිත්ති සිලොකවඩ්ඪනී”** කීර්ති, ප්‍රශංසාදිය දස දෙස පතුරුවමින් වර්ධනය කරයි. පාරිහාරිය ප්‍රඥාවෙන් ද විදර්ශනා ප්‍රඥාවෙන් ද යන ප්‍රඥාවන්ගෙන් යුක්ත බැවින් ම කීර්තිය ද නුවණැත්තන්ගේ ප්‍රශංසාව ද ලැබෙයි. **“අපි දුක්ඛෙසු සුඛානි වින්‍දති”** ඒකාන්ත දුක්ඛ ස්වභාව ඇති ස්කන්‍ධ, ආයතනාදියෙහි මනාව පිළිපැදීමෙන්, ඒවායේ යථාස්වභාවය අවබෝධ කර ගැනීමනේ නිරාමිෂ වූ සැප ලබයි.
අනතුරුව ඒ භික්‍ෂුණීන්ට අනිත්‍ය ප්‍රතිසංයුක්ත, ධීරබව ගෙනදෙන ධර්ම දේශනාවක් පවත්වමින් **“නායං අජ්ජතනො ධම්මො”** ආදී ගාථා දෙකක් වදාළහ. එහි සංක්‍ෂිප්ත අර්ථ මෙසේය. “ඉදින් මේ සත්ත්‍වයන්ගේ ඉපදෙන, මැරෙන ස්වභාවය, මේ ස්වභාව ධර්මය අද ඇතිවූවක් නොවේ. දැන් පැමිණි දෙයක් නොවේ. නිතරම සිදුවන මේ ධර්ම ආශ්චර්යමත්, අද්භූතජනක ද නොවේ. **“නපි අබ්භුතො”** එනිසා **“යත්‍ථ ජායෙථ මීයෙථ”** යම් ලෝකයක මේ සත්ත්‍වයා උපදීනම් ඔහු අනිවාර්යයෙන් ම මැරෙන්නේය. **“තත්‍ථ කිං විය”** එහි කවර ආශ්චර්යමත්, අද්භූතජනක ද නොවේ. **“නපි අබ්භූතො”** එනිසා “යත්‍ථ ජායෙථ මීයෙථ” යම් ලෝකයක මේ සත්ත්‍වයා උපදීනම් ඔහු අනිවාර්යයෙන් ම මැරෙන්නේය. **“තත්‍ථ කිං විය”** එහි කවර ආශ්චර්යයක් ද? මරණය ස්වාභාවික ධර්මතාවකි. ක්‍ෂණික මරණය සිදුනොවීමට කිසිදු හේතුවක් නොමැත. උපතට අනතුරුවම මරණය ඒකාන්තයෙන් සිදුවේ. උපන් තැනැත්තාගේ උපතත් සමගම, උපන්නහුගේ ස්කන්‍ධ අනිවාර්යයෙන්ම බිඳීයාම් වශයෙන් මරණය ඒකාන්තයෙන් සිදුවේ. “යමෙක් මෙලොව ජීවත් වේ” යනු ලෝකව්‍යවහාරයකි. ඔහු උපන් ස්කන්‍ධ උපාදාන කරගෙන, නොයෙක් ප්‍රත්‍ය උපදවයි. අනේකප්‍රකාරව හේතු ප්‍රත්‍ය සමවායෙන් පවතියි. එනිසා මෙසේ කියන ලදි. – “මෙලොව උපන් සත්ත්‍වයා මැරේ. මෙය සත්ත්‍වයන්ගේ ධර්මතාවකි.” උපන් සත්ත්‍වයන්ට මරණය, ජරාමරණ ලුහුබැඳ පැවතීම ස්වභාවයක් ම වේ.
ඉන්පසුව ඒ භික්‍ෂුණීන් අතරින් යම් තැනැත්තියකට ශෝකයට පත් සිතක් හෝ වෙත් ද ඒ ශෝක සිත දුරු කිරීමට **“න හෙතදත්‍ථාය”** යනාදී ගාථා දෙසන ලදි. එහි **“න හොති තදත්‍ථාය මතස්ස හෙතු”** යම් මැරුණු සත්ත්‍වයකුගේ ජීවිතය සඳහා, ජීවත්වීම පිණිස අන්‍ය පුද්ගලයන්ගේ හැඬීම් ආදිය ඒ මැරුණු පුද්ගලයාගේ ජීවිතය පිණිස හේතු නොවේ. එය තිබේවා. යමෙක් හඬයි ද වැළපෙයි ද එය ඒ හඬන පුද්ගලයන්ට පවා යහපත පිණිස හේතු නොවේ. මළ පුද්ගලයා වෙනුවෙන් හැඬීම **“න යසො”** කීර්තිය පිණිස හේතු නොවේ. **“න ලොක්‍යං”** විශුද්ධිය පිණිස ද හේතු නොවේ. **“න වණ්ණිතං සමණ බ්‍රාහ්මණෙහි”** නුවණැති මහණ බමුණන් විසින් ද පසසනු නොලැබේ.
මළවුන්ට හැඬීම නුවණැත්තන් විසින් ගරහනු ලබන්නක්මය. මළවුන්ට හැඬීමේ ආදීනව මෙපමණක් නොවේ. තවත් ඇත. ඒවා නම් **“චක්ඛුං සරීරං උපහන්ති”** ආදී වශයෙන් දක්වා ඇත. හැඬීම ශරීරය ද ඇස ද පෙළයි ආදී වශයෙනි. ඒ හේතු පවසා අනතුරුව ශෝකාදී අනර්ථදායක කෙලෙස් සෝදා හැරීමටත්, කල්‍යාණ මිත්‍ර ආශ්‍රයටත් ඒ භික්‍ෂුණීහු යොමු කරමින් **“තස්මා”** යන අවසාන ගාථාව වදාළහ. එහි **“තස්මා”** යනු එහෙයින්, එනිසා හඬන දොඩන පුද්ගලයාගේ ඇස ද ශරීරය ද පෙළේ, පීඩාවේ ආබාධිත වේ. එසේම හැඬීමෙන් වර්ණය, ශරීර බලය ද නුවණ ද පිරිහේ. ක්‍ෂය වේ. ඒ හඬන පුද්ගලයාගේ සතුරෝ සතුටුවෙති. ප්‍රමාදීහු ප්‍රීති වෙති. හිතකැමති මිත්‍රයෝ ද දුක්වෙති. එහෙයින් ස්වභාව ධර්ම ස්වභාවය දත් ප්‍රඥාවෙන් යුක්තව, නුවණැතිව මෙලෝ පරලෝ අර්ථයන් ද බොහෝ ඇසූ පිරූ තැන් ඇති බව ද සම්පූර්ණ කරගෙන තමාගේ **“කුලෙ වසන්තෙ ඉච්ඡෙය්‍ය”** කුලයේ විසීම, පැවැත්ම කරගන්නේය. **“යෙසං”** යම්හෙයකින් නුවණැති බහුශ්‍රැත පඬිවරුන්ගේ ප්‍රඥා සම්පත්තියෙන්, ප්‍රඥා බලයෙන් උපකාර ලබා සැඩ පහරකින් පිරුණු නදියක් නැවකින් තරණය කරන්නාක් මෙන් නුවණැති කුලපුත්‍රයෝ තමාගේ අර්ථවත් කටයුතු සිදුකරගනිති. සංසාර සාගරය ඉක්මවා පරතෙරට පත්වෙති. කුලයේ වසන්නා වූ නුඹලා විසින් ද එසේ කිරීමට සිතා ගත යුතුයි.
මෙසේ කප්පින තෙරණුවෝ ඒ භික්‍ෂුණීන්ට ධර්මානුශාසනා පවත්වා පිටත් කර හැරියහ. තෙරුන්ගේ අවවාදයේ පිහිටි ඔවුහු ශෝක දුරුකර නුවණැස මෙහෙයවා සිහිනුවණින් කටයුතු කර, ස්වාර්ථ සාධනය කරගත්හ.
**“දන්‍ධා මය්හං ගතී”** යනාදී ගාථා ආයුෂ්මත් **චුල්ලපන්‍ථක** තෙරුන් විසින් දේශනා කරන ලදි. ඒවායේ උපත කෙසේ ද? මෙහි කිවයුතු විස්තර අටවන නිපාතයේ **මහාපන්‍ථක** තෙරුන්ගේ කථාවස්තුවේ දී පැවසූ පරිදිම දතයුතුයි. මෙහි ඇති විශේෂත්‍වය නම් මහාපන්‍ථක තෙරණුවෝ රහත්ව අග්‍රඵල සුවයෙන් කල්යවමින් සිටිසේක්, “චුල්ලපන්‍ථක ද මේ සුවයෙහි පිහිටුවීමට කෙසේ නම් හැකි වේ ද?යි යනුවෙන් සිතූහ. උන්වහන්සේ තම මුත්තණුවන් වූ සිටුවරයා වෙත ගොස් “ඉදින් මහසිටුතුමා අනුදන්නේ නම් මම චුල්ලපන්‍ථක පැවිදිවන්නෙමි” පැවසූහ. “ස්වාමීනි, ඔහු පැවිදි කරනු මැනවි”යි සිටුවරයාගෙන් අවසර ලැබුණි. තෙරුන් වහන්සේ තම මළනුවන් පැවිදි කළහ. දස සාමණේර ශීලය සමාදන්ව පැවිදිවූ චුල්ලපන්‍ථක තෙරණුවෝ, තම සෝයුරු හිමියන් සමීපයේ සිට
යන ගාථාව පාඩම් කිරීමට මාස හතරක් ගතවුවත් නොහැකිවිය. පාඩම් කරන, කරන පදය හදවතේ නො පිහිටයි. ඉක්බිති මහාපන්‍ථක තෙරණුවෝ “චුල්ලපන්‍ථකය, නුඹ මේ බුද්ධශාසනයෙහි අන්‍ධයෙකි. සතර මාසයක් ගියත් එක ගාථාවකුදු පාඩම් කිරීමට නොහැකි වූවෙහිය. පැවිදි කිස, මහණකම කෙසේ මස්තකප්‍රාප්ත කර ගන්නෙහි ද? මෙතැනින් නික්මෙව”යි පැවසූහ. සිය සහෝදර තෙරුන් විසින් බැහැර කළ චුල්ලපන්‍ථක හිමියෝ දොරටුවේ වූ ගෙය සමීපයේ අඬමින් සිටියහ.
එසමයේ ශාස්තෲන් වහන්සේ **ජීවක** අඹ උයනෙහි වැඩ වෙසෙති. ජීවක වෙදතුමා තම සේවක පුරුෂයකු “දහවල් බතට ශාස්තෲන් වහන්සේ සමග පන්සියක් භික්‍ෂූන්ට ආරාධනා කරව”යි අඹ උයනට යැවීය. එසමයේ මහා පන්‍ථක හිමියෝ **“භත්තුද්දේසක”** තනතුර දැරූහ. පුරුෂයා “ස්වාමීනි, පන්සීයක් භික්‍ෂූන්ට දහවල් දානයට ආරාධනා කරමි. එය පිළිගන්න”යි තෙරුන් හමුවේ පැවසීය. මහාපන්‍ථක තෙරණුවෝ, “චුල්ලපන්‍ථක හැර සෙසු භික්‍ෂූන් සඳහා ආරාධනාව පිළිගනිමි”යි පැවසූහ. ඒ ප්‍රකාශය ඇසුණු චුල්ලපන්‍ථක හිමියෝ අතිශයින් ම අසතුටට, දොම්නසට පත්වූහ. ඒ ශෝකී සිත දුටු ශාස්තෲන් වහන්සේ, “මවිසින් කළ උපායෙන් චුල්ලපන්‍ථක සත්‍යාවබෝධ කරලන්නේය”යි දැන, චුල්ලපන්‍ථක හිමියෝ, “ස්වාමීනි, මගේ සොහොයුරා මා එළවා දැමීය”යි පැවසූහ. එවිට බුදුහු “පන්‍ථක, ඒ පිළිබඳව නො සිතන්න. නුඹ පැවිදිවූයේ මගේ සසුනෙහිය. එන්න, මේ රෙදි කඩ ගෙන, මෙතැන හිඳිමින් “රජොහරණං”, “රජොහරණං” යනුවෙන් කියමින් සිටින්න”යි වදාරා, සෘද්ධියෙන් පිරිසිදු සුදු රෙදිකඩක් මවා දුන්නේය. චුල්ලපන්‍ථක හිමියෝ, ශාස්තෲන් වහන්සේ විසින් දෙන ලද සුදුරෙදිකඩ ගෙන “රජොහරණං” යැයි කියමින් එය අතින් පිරිමදිමින් එතැන හුන්හ. ඒ රෙදිකඩ පිරිමදින තෙරුන්ගේ අතින් එම රෙදි කඩ කිළිටි විය. තව තවත් පිරිමදින විට එය වළං පිසදමන රෙද්දක් මෙන් කිළිටි විය. ඒ මොහොතෙහි නුවණ මුහුකුරා ගොස් සිටි චුල්ලපන්‍ථක හිමියෝ, “මේ රෙදි කඩ ස්වභාවයෙන් ම ඉතා පිරිසිදු වූවක් විය. මේ මගේ යැයි තණ්හාවෙන් බැඳගත් ශරීරය නිසා එය කිළිටි විය. රෙදිකඩ වෙනස් වූවක් විය. සිත ද මෙසේය, සියලු සංස්කාර ධර්ම අනිත්‍ය වේ” යනුවෙන් ක්‍ෂයවීම, ව්‍යයවීමෙහි සිත පිිහිටුවා ගෙන, ඒ අනිත්‍ය සංඥාව ම පාදක කරගෙන ධ්‍යාන උපදවා, ඒ ධ්‍යාන පාදක කරගෙන විදසුනෙහි සිත පිහිටුවා සිවුපිළිසිඹියාපත් මහරහතන් වහන්සේ නමක් බවට පත්වූහ. අපදාන පාළියේ දී චුල්ලපන්‍ථක තෙරණුවෝ මෙසේ වදාළහ.
“එකල් හි පූජාවන් පිළිගන්නා වූ පදුමුත්තර බුදුරජාණන් වහන්සේ ගණයා කෙරෙන් ඉවත් වූ සේක් හිමවතෙහි විසූ සේක.
එකල මම ද හිමවතේ අසපුවක විසුවෙමි. අලුත පැමිණියා වූ බුදුරජාණන් වහන්සේ වෙත පැමිණි මම, මල් කූඩයක් රැගෙන, එය උන්වහන්සේට දරාගෙන සිටියෙමි. සමවතට සමවැදි උන්වහන්සේගේ සමාධියට අනතුරක් නොකළෙමි.

පසුව සමාධියෙන් නැගිටි බුදුරදුන්ට මල් කූඩය පිදුවෙමි. උන්වහන්සේ එය පිළිගත් සේක.
“පසැස් ඇති බුදුහු පුණ්‍යානුමෝදනා කරන්නේය” යි සතුටු වූ දෙවිවරු හිමවතට එළඹුනහ. මාගේ පියුම් සත අහසෙහි දරන්නා වූ උතුම් නරශ්‍රේෂ්ඨයන් වෙත ඔවුහු එළඹියහ. බුදුහු මෙසේ වදාළහ.”

“මේ පියුම් සතක් මට පිදූ මොහු පිළිබඳව මම ප්‍රකාශ කරමි. ඒ මාගේ වචනය අසවු,
මෙතෙම විසිපස්වරක් දිව්‍ය රාජ්‍ය කරන්නේය. තිස් හතර වරක් සක්විති රජව උපදින්නේය.
දිව්‍ය, මනුෂ්‍ය යම් යෝනියක සැරි සරයි ද අභ්‍යවකාශයේ හිඳ පියුමක් කුඩයක් මෙන් දරන්නේය.
කල්ප ලක්‍ෂයකට පසුව ඔක්කාක කුලයේ උපදින ගෞතම නම් ශාස්තෲහු ලොව පහළවෙති.
පිටකත්‍රය ධර්මය දෙසූ කල්හි මිනිසත් බව ලබන මෙතෙම මනෝමය ශරීර නිර්මාණයේ ධර්මය දෙසූ කල්හි මිනිසත් බව ලබන මෙතෙම මනෝමය ශරීර නිර්මාණයේ අග්‍රවන්නේය.
සොහොයුරෝ දෙදෙනෙක් වෙති. දෙදෙනම “පන්‍ථක” නම් ලබා, උත්තමාර්ථය වූ නිවන් ප්‍රතිවේධ කරගෙන සසුන බබුළුවන්නාහු” ය.
“ඒ මම අටළොස් වියැත්තේ අනගාරී සසුනෙහි පැවිදි විමි. ශාක්‍යපුත්‍ර බුදුන්ගේ සසුනෙහි මම විශේෂාධිගමයක් නොලැබුවෙමි.
මම ස්වභාවයෙන්ම මෝඩ වීමි. ප්‍රථමයෙන් මම ගර්හා ලැබුවෙමි. “දැන් තමාගේ ගෙදරට යවයි” මගේ සෝයුරා මා එළවා දැමීය.
නෙරපා දැමූ මම ආරාම දොරටුවේ නැවතී දොම්නස් වූයෙම් පැවිද්දෙහි ඇලී, අපේක්‍ෂා සහිතව සිටියෙමි.”
“ශාස්තෲන් වහන්සේ මා වෙත වැඩම කළහ. මා හිස පිරිමැදි සේක. මගේ අතින් අල්ලාගෙන ආරාමයට පිවිසිසේක.
පිරිසිදු වූ රෙදිකඩක් ගෙන, “එකත්පසෙක හිඳ මනාකොට සිහිකරව” යි කියා දුන්නේය.
එය දෝතින් පිළිගත් මම පියුම සිහිකළෙමි. එවිට මගේ සිත කෙලෙසුන්ගෙන් මිදුණි. රහත්බවට පැමිණියෙමි.
සියලු තන්හි මනෝමය ශරීර මැවීමෙහි පරතෙරට පැමිණියෙමි.
දැන් මම සියලු කෙලෙස් දැවූයෙමි. -පෙ- බුදුරජාණන්ගේ අනුශාසනාව ඉටුකළෙමි.
රහත්වීමත් සමගම උන්වහන්සේ ත්‍රිපිටකධාරී වූහ. පංචාභිඥාලාභී බවට ද පත්වූහ. ශාස්තෲන් වහන්සේ භික්‍ෂූන් වහන්සේලා හාරසිය අනූනවයක් සමග ගොස් **ජීවක** වෛද්‍යවරයාගේ නිවසේ පැනවූ ආසනවල වැඩහුන් සේක. චුල්ලපන්‍ථක තෙරණුවෝ තමා උදෙසා දානාරාධනාව නොපිළිගත් බැවින් ම නොගියහ. ජීවක වෛද්‍යවරයා කැඳ පිළිගැන්වීම ඇරඹීය. ශාස්තෲන් වහන්සේ පාත්‍රය අතින් වැසූ සේක. “ස්වාමීනි! කුමක් හෙයින් නොපිළිගන්නේ ද?”යි විමසූ ඔහුට, භාග්‍යවතුන් වහන්සේ, “ජීවකය, විහාරයේ එක් භික්‍ෂුවක් ඇත”යි වදාළහ. ජීවක තම සේවක පුරුෂයකු කැඳවා, “යන්න, විහාරයේ සිටින ආර්යයන් වහන්සේ කැඳවාගෙන එන්න”යි විහාරයට යැවීය. මේ සාකච්ඡාව දිව කණින් ඇසූ චුල්ලපන්‍ථක හිමියෝ ද රූපයෙන් ද කටයුතුවලින් ද එකිනෙකාට අසමාන වූ භික්‍ෂූන් දහසක් මවා ගෙන වැඩ හුන්හ. ඒ පුරුෂයා විහාරයේ බොහෝ භික්‍ෂූන් සිටිනු දැක, වහා දිවගොස් ජීවකට ඒ බව දැන්වීය. “ස්වාමීනි, මේ නිවසේ සිටින භික්‍ෂූන්ට ද වඩා භික්‍ෂූහු විහාරයේ වැඩ වෙසෙති. කැඳවාගෙන පැමිණිය යුතු ආර්යයන් වහන්සේ කවරෙක්දැයි මම නොදනිමි”යි පැවසීය. ජීවක ශාස්තෲන් වහන්සේගෙන්, “ස්වාමීනි, විහාරයේ සිටින භික්‍ෂුවගේ නම කුමක් ද?”යි විමසීය. “ජීවකය ඒ භික්‍ෂුව චුල්ලපන්‍ථක නම් වේ” යැයි බුදුහු වදාළහ. එවිට ජීවක නැවත පුරුෂයා කැඳවා, “කොල යව, චුල්ලපන්‍ථක තෙරුන් කවුද?යි අසා උන්වහන්සේ කැඳවාගෙන එව” යි විහාරයට යැවීය. විහාරයට ගිය එම පුරුෂයා, “ස්වාමීනි, චුල්ලපන්‍ථක තෙරුන් කොහිද?යි විමසීය. එවිට ඒ භික්‍ෂූන් වහන්සේලා දහසම “මම චුල්ලපන්‍ථක වෙමි” “මම චුල්ලපන්‍ථක වෙමි”යි පැවසූහ. නැවත හැරී ගිය ඒ පුරුෂයා මේ බව ජීවකට දැන්වීය. ජීවක වෛද්‍යවරයා සත්‍යාවබෝධ කරගෙන සිටින බැවින්, “මේ තෙරණුවෝ මහත් සෘද්ධි ඇත්තෙකි”යි න්‍යාය වශයෙන් දැන, “යව, පළමුව මම චුල්ලපන්‍ථක යැයි පවසන තෙරුන්ගේ සිවුරු කොන ගෙන “නුඹවහන්සේට ශාස්තෲන් වහන්සේ කථාකරන සේක”යි පවසා මෙහි කැඳවා ගෙන එව” යි නැවතත් එම පුරුෂයාම යැවීය. විහාරයට ගිය ඔහු එලෙසම කළේය. එකෙණෙහි ම නිර්මිත භික්‍ෂූහු අතුරුදහන් වූහ. ඒ පුරුෂයා තෙරුන් වහන්සේ නිවසට වැඩමවාගෙන ආවේය.
ඉන්පසු ශාස්තෲන් වහන්සේ කැඳ පිළිගත්සේක. දන් වළදා අවසන දසබලයන් වහන්සේ විහාරයට වැඩි කල්හි, දම්සභාවෙහි “අහෝ! බුදුරජාණන් වහන්සේගේ ආනුභාවය පුදුම සහගතය. සිවුමසක් ගතවීත් එක ගාථාවක් පාඩම් කරගත නොහැකි වූ චුල්ලපන්‍ථක මොහොතකින් මහත් සෘද්ධිමතෙක් කළසේක” යන කථාව ඇතිවිය. ශාස්තෲන් වහන්සේ එම භික්‍ෂූන්ගේ කථා සල්ලාපය ඇසූ සේක්, එහි වැඩමවා බුද්ධාසනයේ වැඩහිඳ, “මහණෙනි, චුල්ලපන්‍ථක විසින් මාගේ අවවාදයේ පිහිටා ක්‍රියා කොට දැන් ලෝකෝත්තර සම්පත් ලැබුවාක් මෙන් ම අතීතයේ දී මගේ බසෙහි පිහිටා, උත්සාහවත් වීමෙන් ලොෟකික සම්පතින් ආඪ්‍ය වූවේය” යි වදාළ සේක. එම භික්‍ෂූන්ගේ ආරාධනාවෙන් ඒ අතීත පුවත දැක්වෙන චුල්ලසෙට්ඨි ජාතකය දේශනා කළ බුදුපියාණන් වහන්සේ, පසු කාලයකදී ආර්‍ය්‍ය සංඝයා පිරිවරාගෙන ධර්මාසනයෙහි හුන්සේක් මනෝමය කාය නිර්මාණයේ දක්‍ෂ තෙරවරුන්ගෙන් ද රූපධ්‍යානයන් සමවැදීමේ දක්‍ෂ තෙරවරුන්ගෙන් ද අග්‍රස්ථානයෙහි චුල්ලපන්‍ථක තෙරුන් තැබූ සේක. ඊට පසු කාලයක දී භික්‍ෂූහු “නුඹවහන්සේ මෝඩ ස්වභාවයෙන් ඉපිද කෙසේ නම් චතුරාර්ය සත්‍ය අවබෝධ කරගත්තෙහි ද?” චුල්ලපන්‍ථක තෙරුන්ගෙන් විමසූහ. ඊට පිළිතුරු වශයෙන් උන්වහන්සේ තම සහෝදර තෙරුන් විසින් බැහැර කළ අවස්ථාවේ පටන් තම පිළිවෙත් මඟ දක්වමින් මේ ගාථා වදාළසේක.

මෙහි **“දන්‍ධා”** මද නුවණැති, සිවුපස ගාථාවක් සිවුමසකින් වත් ග්‍රහණය ධාරණය කරගැනීමට අසමත් වූ බැවින් දුර්වල වූ, **“ගති”** ඤාණගති, **“ආසි”** විය. **“පරිභූතො”** හෙළාදක්නා ලද්දෙමි. ඒ මෝඩ මුලා ස්වභාවය නිසා “අනුවණයෙකි” යි හෙළාදුටුවෙමි. **“පුරෙ”** පුහුදුන් කාලයේ, **“භාතා ච”** සමුච්චයාර්ථයේ ‘ච’ ශබ්දය යෙදේ. හුදෙක් මට නින්දා කළා පමණක් නොවේ. මගේ සෝයුරා ද මා එලවාදැමීය. “පන්‍ථකය, නුඹ දුෂ්ප්‍රාඥ මෝඩයෙකි යි සිතමි. එනිසා පැවිදි කිස මස්තක ප්‍රාප්ත කරගැනීම අසමත් වෙහි. නුඹ මේ ශාසනයට සුදුසු වූවෙක් නොවෙහි. එහෙයින් නුඹ දැන් සීයාගේ ගෙදරට යව” යි එළවා දැමීය. **“භාතා”** සොහොයුරා **“කොට්ඨකෙ”** ද්වාරකොට්ඨකය, දොරකඩ සමීපයේ, **“දුම්මනො”** දොම්නස් සිතින්, **“සාසනස්මිං අපෙඛවා”** සම්මා සම්බුද්ධ ශාසනයේ අපේක්‍ෂා සහිතව, සිවුරු හැර නොයනු කැමතිව,
**“භගවා තත්‍ථ ආගඤ්ජි”** මහාකරුණාවෙන් මෙහෙයූ සිත් ඇති භාග්‍යවතුන් වහන්සේ මට අනුග්‍රහකරමින් මා සිටි ස්ථානයට වැඩම කළසේක. පැමිණ “පන්‍ථකය, මම නුඹගේ ශාස්තෲවරයා වෙමි. මහාපන්‍ථක ශාස්තෲවරයා නොවේ. නුඹ පැවිදිවූයේ මා උදෙසාය” යනුවෙන් මා අස්වසමින් මගේ හිස පිරිමැදිසේක. දැලින් වැසුණු, මෘදු, ඉතා ළපටි වූ රන්වන් දිගු ඇඟිලිවලින් අලංකාර වූ පිපුණු පියුමක උතුම් ශෝභාව ගෙන දුන් ශ්‍රීමත් සක් ලකුණින් හෙබි අත්ලෙන් “දැන් මම මොහු මගේ පුත්‍රයකු වන්නේය” යන්න හඟවමින් “මගේ හිස පිරිමැදි සේක. **“බාහාය මං ගහෙත්‍වාන”** “නුඹ කුමක් හෙයින් මෙහි සිටින්නේ ද?”යි අසමින් සඳුන් සුවඳින් සුවඳවත් වූ තමන්වහන්සේගේ ශ්‍රී හස්තයෙන් මගේ අත අල්ලාගෙන සංඝාරාමයට රැගෙන ගියසේක. **“පාදාසි පාදපුඤ්ජනී”** පාපිස්නා කඩක් කර දුන්නේය. “රාජොහරණං” යනුවෙන් කියමින් මෙනෙහි කරවයි දුන්නේය. යන අරුතයි. “අදාසීති පාද පූජනී” යන පාඨය ද යෙදේ. ඇතැමෙක් “පාද පූජනං” යනු පා පිසදමන සුදු රෙදිකඩක් දුන්නේය යි කියති. සෘද්ධියෙන් මැවූ රෙදිකඩක් දුන් බැවින් මේ ප්‍රකාශය සුදුසුවූවක් නොවේ. **“එතං සුද්ධං අධිට්ඨෙහි එකමන්තං ස්වධිට්ඨිතං”** ඒ පිරිසිදු රෙදිකඩ රජෝහරණං, රජෝහරණං යනුවෙන් මෙනෙහි කරමින්, මනාව අධිෂ්ඨාන කරගෙන, මේ ගඳකිළියේ විවේක ස්ථානයක එකත් පසෙක හිඳිමින් **“අධිට්ඨෙහි”** ඒ රෙදිකඩට තම සිත යොමුකර, සිත සමාධිගත කර පවත්වා ගන්න.
**“තස්සාහං වචනං සුත්‍වා”** ඒ භාග්‍යවතුන් වහන්සේ අවවාදය ඇසූ මම ඒ අවවාද අනුශාසනාවන් හි වෙසෙසින් ඇලී, එසේම කටයුතු කළෙමි. පැවසූ පරිදිම පිළිපැද්දෙමි. පිළිපදිමින් සිටියදී **“සමාධිං පටිපාදෙසිං උත්තමත්‍ථස්ස පත්තියා”** උත්‍ථමාර්ථය නම් අර්හත්වයයි. ඒ අර්හත්‍වය අවබෝධ කර ගැනීම සඳහා කසිණ භාවනා වශයෙන් රූපධ්‍යාන උපදවාගෙන ඒ ධ්‍යානය පාදක කරගෙන විදසුනෙහි සිත පිහිටුවා, මඟ පිළිවෙලින් ආර්යමාර්ග සමාධිය සම්පාදනය කරගත්තෙමි යන අර්ථයයි. මෙහි **“සමාධිං”** යන්නෙන් උපචාර සමාධියේ සිට සිවුමාර්ග සමාධිය දක්වා අදහස් කරන ලදි. උත්තමාර්ථය ගැනීමෙන් මෙහි දී අග්‍රඵල සමාධිය දක්වා අදහස් කරන ලදි. උත්තමාර්ථය ගැනීමෙන් මෙහි දී අග්‍රඵල සමාධිය සුවිශේෂ චේතෝ සමාධියක් ලෙස මෙහි දැක්විණි. එනිසා “කවරෙක් මේ සමාධිය උපදවාගත්තේ ද?” යන්න පවසන ලදි. රූපාවචර සමාධීන් හි මේ තෙරණුවෝ ඉතා දක්‍ෂ බැවින්, “රූපධ්‍යාන ඉපදවීමේ දක්‍ෂයෙකි” යි ප්‍රකට විය. **මහාපන්‍ථක **තෙරණුවෝ විදර්ශනාවෙහි දක්‍ෂයෙක් බැවින් අරූපධ්‍යාන ඉපදවීමේ දක්‍ෂයෙකි. “මේ දෙසොයුරන්ගෙන් එක් අයෙක් සමාධි, සමථ භාවනා විෂයෙහි දක්‍ෂයෙකි. අනික් තෙරුන් විදර්ශනා භාවනා විෂයෙහි දක්‍ෂයෙකි. අයෙක් සමාධිය දැඩිව ගත්තෙකි. අනික් තෙරුන් විදර්ශනාව දැඩිව ගත්තෙකි. අයෙක් අංග සංක්‍ෂිප්තයෙහි දක්‍ෂයෙකි. අයෙක් අරමුණු සංක්‍ෂිප්ත කිරීමෙහි දක්‍ෂයෙකි. අයෙක් අංග ව්‍යවස්ථාපනයේ දක්‍ෂයෙකි. අයෙක් ආරම්මණ ව්‍යවස්ථාපනයේ දක්‍ෂයෙකි.” යනුවෙන් වර්ණනා කරනු ලැබේ. තවද චුල්ලපන්‍ථක තෙරණුවෝ අතිශයින් ම රූපාවචර ද්‍යාන සතර ලබාගත්, එහි වශී බවට පැමිණි හෙයින් රූපධ්‍යාන වැඩීමේ දක්‍ෂයෙකි. මහා පන්‍ථක තෙරණුවෝ අතිශයින් අරූප ධ්‍යානලාභීව එහි වශී බවට පැමිණි හෙයින් අරූප ධ්‍යාන වැඩීමේ දක්‍ෂයෙකි. චුල්ල පන්‍ථක හිමියෝ රූපධ්‍යාන උපදවා, ඉන් නැගිට රහත් වූ හෙයින් රූපධ්‍යානයෙහි දක්‍ෂයෙහි. මහාපන්‍ථක හිමියෝ අරූපාවචර ධ්‍යාන උපදවා, ඉන් නැගිට රහත් වූ හෙයින් අරූපධ්‍යානයෙහි දක්‍ෂයෙකි. සෙසු මනෝමය කාය නිර්මාණයේ දක්‍ෂයෝ මනෝමය කාය තුනක් හෝ සතරක් මැවීමට දක්‍ෂවෙති. බොහෝ මනෝකායන් මැවීමට දක්‍ෂ නොවෙති. එසේම එකම සමාන රූප ඇතිව, එක ම ක්‍රියාව ඇති ව මැවීමට දක්‍ෂවෙති. මේ චුල්ලපන්‍ථක තෙරණුවෝ එම අවස්ථාවෙහි ම ශ්‍රමණ රූප දාහක් මැවූහ. ඒ මනෝකායන්ගේ රූපය දහස් ආකාර විය. එකම කාර්යයක නොයෙදුණේය. විවිධ වූ රූප හා ක්‍රියා ඇතිව මැවූහ. එනිසා චුල්ලපන්‍ථක තෙරණුවෝ මනෝමය කාය නිර්මාණයේ අග්‍ර පුද්ගලයා විය.
දැන් තමන් වහන්සේ ලබාගත් විශේෂාධිගමයන් දැක්වීමට **“පුබ්බෙනිවාසං ජානාමී”** යනාදී ගාථා දේශනා කරති. ඒකාන්තයෙන් ම තෙරනුවෝ ෂඩ් අභිඥාලාභියෙක් වූහ. ඒ අභිඥා හැකියාව ආශ්‍රවක්‍ෂ ඥානාධිගමයට බොහෝ උපකාර විය. එය දැක්වීමට **“පුබ්බෙනිවාසං ජානාමි, දිබ්බචක්ඛු විසොධිතං”** පෙර විසූ කඳපිළිවෙල ද දිවැස ද ලැබුවෙමි යි කියා “ත්‍රිවිද්‍යාවන්ට පැමිණියෙමි” පැවසූහ. සෙසු අභිඥා ඥානයන්ට වඩා පූර්වේනිවාසානුස්මෘති ඥානය කර්මානුරූපව නොපැමිණි සංඥාවන්ට ද විදර්ශනාවට බොහෝ උපකාරී වේ.
**“සහස්සක්ඛත්තුං”** දහස් වරක්, දහස් අයුරකින්, එක් ආවර්ජනයකින් ම තෙරණුවෝ දහසක් මනෝමය කායන් නිර්මාණය කළහ. දහස් වරකින් නොවේ, ඒ සෑම රූපයක් ම විවිධාකාර විය. විවිධ කටයුතු කළේය. “කිම සැම බුද්ධහ්‍රාවකයෙකුට ම මෙබඳු වූ සෘද්ධිමය හැකියා අත්වේද?” ඇති නොවේමය. පෙර තැබූ ප්‍රාර්ථනා හා සසර පුරුදු කළ ශක්‍යතා අනුව මේ තෙරුන්ට ම පමණක් මෙම හැකියාව ඇතිවිය. එනිසා එම හැකියාවෙන් චුල්ලපන්‍ථක හිමියෝ අග්‍ර වූහ. **“පන්‍ථකො නිසිදි”** තමන් වහන්සේ වෙනත් අයෙකු මෙන් දක්වති. **“අම්බවනෙ”** අඹවනයේ ජීවික සැදූ විහාරයෙහි, **“වෙහාසා”** කරණාර්ථයේ පංචමී විභක්ති වචනයෙකි. “අහසින්” යන අර්ථයයි. ‘ද’ කාරය පද සන්‍ධිකරන්නකි. **“අථ”** මම ආසනයේ වැඩහුන් පසුව පිළිගැන්වූ දිය බඳුන පිළිගත්හ. **“ආයාගො සබ්බලොකස්ස”** සියලු දෙවියන් සහිත ලෝකයාගේ අග්‍ර දක්‍ෂිණෙය්‍ය වූ, දැහැමින් උපයාගත් ධනය වැය කර සකසාගත් දානෝපකරණ පිළිගැන්වීමට සුදුසු වූ. **“ආහුතීනං පටිග්ගහො”** දක්‍ෂිණාවන් පිළිගන්නා වූ, “ස්වාමීනි දක්‍ෂිණෝදකය, (පැන් කෝප්පය) පිළිගන්න” යි ජීවක විසින් පිළිගැන්වූ ඛාද්‍යභෝද්‍යාදී දක්‍ෂිණාව පිළිගත්සේක.
ඉක්බිති බත් කිස නිමවූ බුදුපියාණන් වහන්සේ චුල්ලපන්‍ථක තෙරුන්ට “පුණ්‍යානුමෝදනා කරව” යි අණ කළ සේක. ඉක්බිති චුල්ලපන්‍ථක තෙරණුවෝ මහමෙර ගෙන මුහුද කළඹන්නාක් මෙන් ප්‍රභේදගත සිවුපිළිසිඹියාපත් බැවින් ත්‍රිපිටක බුද්ධ වචනය කළඹමින් ශාස්තෲ අදහසට අනුගතව පුණ්‍යානුමෝදනාව කළසේක. මෙබඳු වූ උපනිශ්‍රය සම්පත් ඇති නමුත් මේ ආයුෂ්මතුන් වහන්සේ, ඊට සුදුසු වූ අකුසල කර්මයක බලපෑමෙන් සිවුපද ගාථාවක් සිවුමසකින්වත් පාඩම් කරගැනීමට අසමත් වූහ. උන්වහන්සේගේ උපනිශ්‍රය සම්පත් බුදුඇසින් දුටු තථාගතයන් වහන්සේ, පූර්වචරිතයන්ට සුදුසු යෝනිසෝ මනසිකාරයක චුල්ලපන්‍ථක හිමි නියුක්ත කළසේක. එසේම එදා ජීවකගේ සිත එකඟ වී විදර්ශනා වීථියට පිළිගත් බව දැන, තමන් වහන්සේ වැඩහුන් ආකාරයෙන් ම දක්වා “පන්‍ථකය, යම්සේ මේ රෙදි කඩ දූවිලි වැකී කිලිටිවූවේ ද මේ ආර්ය විනයෙහි කෙලෙස් දූවිලි නිසා සිතට සත්‍යාවබෝධ නොවේ” යැයි දක්වන සේක් මේ ගාථා තුන වදාළසේක.
“ශ්‍රමණ, රාගය රජසකි. එයට “දූවිල්ලකි” නොකියයි. මේ කිලුටට “රාගය” යන නම යෙදේ. මේ රාගය නම් රජස දුරුකරව. රාගය දුරුකළ පුද්ගලයෝ කෙලෙස් දූවිලි රහිතව මේ සසුන ශෝභමාන කරති.
“ශ්‍රමණ ද්වේෂය රජසකි, -පෙ- සසුන ශෝභමාන කරමින් වෙසෙති.”
“ශ්‍රමණ මෝහය රජසකි, -පෙ- සසුන ශෝභමාන කරමින් වෙසෙති”
ගාථා තුන අවසානයේ දී චුල්ලපන්‍ථක තෙරණුවෝ ෂඩ් අභිඥාවන් සමග සිවු පිළිසිඹියාපත් මහරහත් භාවයට පත්වූහ.
**“නානාකුලමල සම්පුණ්ණො”** යනු ආයුෂ්මත් **කප්ප** තෙරුන් වහන්සේගේ ගාථාවන්ය. ඒවායේ උපත කෙසේ ද? උන්වහන්සේ ද පෙර බුදුවරුන් හමුවෙහි කළ ප්‍රාර්ථනා ඇති ව ඒ ඒ භවයේ දී කුසල් දහම් රැස්කරමින් අවුත්, **සිද්ධත්‍ථ** භාග්‍යවතුන් වහන්සේගේ කාලයේ දී මහත් ධනවත් පවුලක ඉපිද නුවණැති බවට පත්වූහ. ඔහු නානාවිධ වර්ණවත් විසිතුරු වස්ත්‍රයන්ගෙන් ද නානාප්‍රකාර ආභරණයන්ගෙන් ද, නානාප්‍රකාර මැණික් රත්නයන්ගෙන් ද බොහෝ මල්මාලාදියෙන් ද කප්රුකක් අලංකාරව සාදා ඉන් ශාස්තෲන් වහන්සේගේ චෛත්‍යයට පූජා කළේය. ඒ පින්කමේ විපාක වශයෙන් දෙව් මිනිස් දෙගතියෙහි සැරිසැරූ හෙතෙම, මේ බුද්ධෝත්පාදයේ දී මගධ රට මණ්ඩලික රජ පවුලක ඉපිද පියාගේ ඇවෑමෙන් රාජ්‍යයේ පිහිටා කාමයන් හි අතිශයින් ගිජුව, ඇලී වාසය කළේය. මහා කරුණා සමාපත්තියෙන් නැගිට ලොව දෙස බැලූ ශාස්තෲන් වහන්සේගේ ඤාණ දැලට ඔහු හසුවිය. “ඔහුට කුමක් සිදුවන්නේ ද? විමසූ තථාගතයන් වහන්සේ, “මෙතෙම මා සමීපයේ දී අසුභ කථාව අසා කාමයන් හි නොඇලුණු සිත් ඇතිව පැවිදි ව, රහත්වන්නේය”යි දැන අහසින් එතැනට වැඩමවා මේ ගාථාවන්ගෙන් කප්ප රජුට දහම් දෙසූහ.
මේ ගාථාවන්ගෙන් අනේක ප්‍රකාර ව තත්ත්‍වාකාරයෙන් ම ශරීරස්වභාවය දැක්වෙන අසුභ කථාව ඇසූ එරජු, තම කය පිළිකුල් කරමින්, අප්‍රියකරමින් හටගත් සංවේගයට පත් සිතින් යුක්තව ශාස්තෲන් වහන්සේට වැන්දේය. වැඳ “ස්වාමීනි, මට භාග්‍යවතුන් වහන්සේ සමීපයෙන් පැවිද්ද ලැබේ නම් මැනවි. උපසම්පදාව ලැබේ නම් මැනවි.”යි පැවිද්ද ඉල්වීය. ශාස්තෲන් වහන්සේ සමීපයෙහි සිටි භික්‍ෂුවක් කැඳවා, “මහණ, යව මොහු පැවිදි උපසම්පදා කර රැගෙන එව” යි අණකළ සේක. ඒ භික්‍ෂුව තම පඤ්චක කර්මස්ථානය දී පැවිදි කරන අවස්ථාවේ ඒ රජතුමා හිසකෙස් බාද්දීම සිවුපිළිසිඹියාපත් මහ රහත් ඵලයට පත්විය. අපදාන පාළියේ දී කප්ප හිමියෝ මෙසේ වදාළහ.
“මම සිද්ධත්‍ථ බුදුරජාණන් වහන්සේගේ ශ්‍රේෂ්ඨ ස්තූපය ඉදිරියෙහි විසිතුරු දුහුල් එල්ලා කප්රුකක් පිදුවෙමි.
දිව්‍ය වූ මනුෂ්‍ය වූ ආත්මභාවයන් හි දී මාගේ දොරටුව හොබවමින් කප් රුකක් පිහිටියේය.
මම ද මා ඇසුරු කළ සැම ද ඒ කප්රුකින් දුහුල් ගෙන හැන්දෙමු.
මෙයින් කල්ප අනූහතරකට පෙර යම් කප්රුක් පූජාවක් කළෙම් ද එදා සිට මම දුගතියක නූපන්නෙමි. කප්රුක් දානයේ විපාක මෙබඳුය.
මෙයින් සත්වන කල්පයේ සත්රුවනින් හෙබි මහත් බලැති සුචෙල නම් සක්විති රජුව අට වරක් සැප වින්දෙමි.
දැන් මම කෙලෙස් දැවුයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් බවට පත් වූ උන්වහන්සේ උපසම්පදාව ලබා, ශාස්තෲන් වහන්සේ වෙත පැමිණ වැඳ එකත් පසෙක හිඳ, තමා රහත් වූ බව ප්‍රකාශ කරනු සඳහා බුදුරදුන් මුලදී වදාළ ගාථා දහය ම නැවතත් දේශනා කළහ. එනිසා ම එම ගාථාවන්ට “කප්ප ථෙරගාථා” නාමය විය.
එම ගාථාවන් හි **“නානාකුලමල සම්පුණ්ණො”** නානාප්‍රකාර අශුචියෙන් මලයෙන් පිරුණු, කෙස්, ලොම් ආදී නානාවිධ අශුචි කොටස්වලින් පිරුණු, **“මහා උක්කාරසම්භවො”** උක්කාර යනු වැසිකිළිය යි. මවගේ කුසේ හුමාලයෙන් තැම්බූ වැසිකිළියක මෙන් සිට උපදින බැවින් “මහා උක්කාර” යනු මවුකුස යි. ඒ මවු කුසින් මේ ශරීරය උපන්නේය යන අරුතින් “මහා උක්කාර සම්භව” නම් වේ. **“චන්‍දිකං”** ඉඳුල් දිය, ගැබ්මල් ආදිය දමන ස්ථානයක් බඳු, යමක දණක් පමණ අසුභයන්ගෙන් පිරී පවතී ද එබඳු ගවරවලක් බඳු, **“පරිපක්කං”** පරණ වූ, පැරණි සැඬොල් ගම් දොරටුවක ග්‍රීෂ්ම කාලයේ කැපූ වලකට විශාල වැසි බිනු ඇති මහා වැස්සක් වැටී මෙන් මුළු ගමේම වූ මළමුත්‍ර, ඇට, සම්, නහර, කෙළ, සෙම්, සොටු ආදී නානාප්‍රකාර කුණප දිය පහරින් ගසා ගෙන ගොස්, මඩ මිශ්‍ර වතුර සමඟ දින කිහිපයක් පැසීමෙන්, මී මැසි මදුරු පණු ආදීන්ගෙන් පිරීගිය, සූර්යතාපයෙන් තැවී පැසී ගිය, මතුපිට පෙන බුබුළු පිරි, ඉතා තද කළු පාටින් යුතු, අතිශය දුගඳ හමන, පිළිකුල් වූ ගවරවළක් බඳුය.” යන අදහසයි. එසේම දුක්ගෙනදෙන හුලක් බඳුවූ, අශුචි වැගිරෙන බැවින් ද ජරාමරණ උපදවන බැවින් ද ඉදිමෙන, පැසෙන, බිඳීයන ස්වභාව ඇති බැවින් ද මහත් ගඬුවක් වැනි වූ මේ කය **“මහාගණ්ඩො”** මහා තුවාලයකි. සෑම තැනකම දුක් වේදනා ගෙනදෙන ගඬුවලින් පිරි, අශුචි වැගිරෙන මහත් වණයක් බඳුය. **“මහාවණෙ”** වර්චස්වලින් යුතු **“ගුථකූපෙන ගාළ්හිතො”** නැතහොත් අශුචි වැගිරෙන**, “ගුථ කූපෙ නිබාහිතො”** යන පාඨය ද යෙදේ. **“අශුචිවලින් නික්මෙන”** යන අර්ථය එහි ඇත. **“ආපො පග්ඝරණො කායො සදා සන්‍දති පූතිකං”** මේ කය ආපොධාතුව නිසා සැමදාම වැගිරෙයි. කිසි දිනෙක පවිත්‍ර දේ නොවැගිරෙයි.
**“සට්ඨිකණ්ඩරසම්බන්න්‍ධො”** බෙල්ලෙ උඩ සිට ශරීරය පුරාම පැතිරී ගිය, පූර්ව, පශ්චිම, දකුණු, වම් යන පැති සතරේ පහ පහ බැගින් වූ නහර සතලිසකි. මෙසේ සැට කඩකට බෙදීගිය සැටක් මහනහරින් මුලු ශරීරයම වෙලී පවතී. **“සට්ඨිකණ්ඩරසමන්‍ධො”** නම් වේ. **“මංස ලෙපන ලෙපිතො”** මංස, මස් නම් බදාම තවරන ලද. නවසීයක් මස් පෙති වලින් තවරන ලද “**චම්මක කඤ්චුක සන්නද්ධො”** සම නම් කඤ්චුකයෙන් සර්ව ප්‍රකාරයෙන්ම, වටකර වසන ලද්දේය. **“පූතිකායො”** සෑම ආකාරයෙන්ම කුණු ගඳ ඇති කය **“නිරත්‍ථකො”** ප්‍රයෝජනයක් නැත. අනිකුත් සතුන්ගේ ශරීරයේ සම් ආදී ද්‍රව්‍ය ඉතා ප්‍රයෝජනවත් වන නමුත් මිනිස් ශරීරයේ කිසිවක් ප්‍රයෝජනයට නොගනියි. **“අට්ඨිසංඝාටඝටිතො”** අතිරේක වූ තුන්සියයක් ඇටවලින් එකට බැඳී සම්බන්‍ධ කරන ලද **“නහාරු සුත්තනිබන්‍ධනො”** නූල් වැනි නවසීයක් නහරවලින් වෙලනා ලද **“නෙකෙසං සංගතීභාවා”** සිවු මහා භූත, ජීවිතින්‍ද්‍රිය, ආශ්වාස, ප්‍රශ්වාස, විඤ්ඤාණාදියේ එක්වීමෙන්, ඒකරාශීවීමෙන් සම්බන්‍ධ වී නූල් යෙදී ක්‍රියා කරන යන්ත්‍රයක් මෙන් සිටීම් ආදී ඉරියවු පවත්වයි.
**“ධුවප්පයාතො මරණස්ස”** මරණය සඳහාම ඒකාන්ත වූ ගමන් ඇති, උපතේ පටන් මරණය කරා නිරතුරුව පැමිණෙන ඒ මෘත්‍යුරාජ නම් මරණය සමීපයේ සිටී. **“ඉධෙවඡඩ්ඪයිත්‍වාන”** මේ ලෝකයේ ම කය හැරදමා තමා කැමති ස්ථානයකට මේ සත්ත්‍වයා ගමන් කරයි. කය මෙහි ම හැර දමා යන බැවින් මේ කය සමග එක්වීමක් නොකළ යුතුයි.
**“අවිජ්ජාය නිවුතො”** අවිද්‍යා නීවරණයෙන් වැසුනු, වෙලීගත් “ඒ අවිද්‍යාව නිසාම මේ කයට සත්ත්‍වයා ඇලී පවතියි” යන අදහසයි. **“චතුගන්‍ථෙන”** අභිධ්‍යාව ආදී කය පිළිබඳ දැඩි ඇල්ම ප්‍රමුඛ සිවුවැදෑරුම් ග්‍රන්‍ථයන්ගෙන් වෙලීගත්, වෙලාගැනීම් වහයෙන් ශරීරය දැඩිවගත්, **“ඔඝසංසීදනො”** කාමාදී සිවු ඕඝයන්හි ගැලුණු, බැසගත්, ප්‍රහීණ නොවී සත්ත්‍ව සන්තානයේ ඇලී පැවතීම් හේතුවෙන් කාමරාගාදිය **“අනුසය”** නම් වේ. ඒ අනුසය දැලින් මැඩගත්, අභිභවනය කළ බැවින්, **“අනුසයජාලමොත්‍ථතො”** මෙහි ‘ම’ කාරය පදසන්‍ධි කරන්නකි. ගාථාව සුඛෝච්චාරණය පිණිස දීර්ඝ කරන ලදි. **“පඤ්චනීවරණෙ යුත්තො”** කාමච්ඡන්‍ද ආදී පස් වැදෑරුම් නීවරණ ධර්මයන්ගෙන් යුක්තව, මෙය කරණාර්ථයේ සත්තමී විභක්ති පදයකි.
කාමවිතර්කාදී මිථ්‍යා විතර්කවලින් යුක්ත වූ, **“විතක්කෙන සමප්පිතො,”** **“තණ්හාමුලෙනානුගතො”** තණ්හාව නම් භවමූලයෙන් ලුහුබැඳ ගත්, **“මොහච්ඡදනඡාදිතො”** මොහ නම් පියනින් වසන ලද, මේ සියලුම විඤ්ඤාණ සහිත කරජ කාය සඳහා මෙය කියන ලදි. ආත්මභාවය සවිඤ්ඤාණික වූවක් මය. “මහණෙනි, සිඳ දැමූ භවයන්ට පැමිණවීම් ඇති තථාගත ශ්‍රී ශරීරය මෙහි සිටියි. මේ කය මය, නාමරූප බාහිර ධර්ම වේ.” ආදියෙහි ආත්මභාවයට “කාය” නම යෙදේ. **“එවායං වත්තනි කායො”** නොයෙක් කුණපයන්ගෙන් සම්පූර්ණ වූ ද අවිද්‍යාවෙන් වැසුණා වූ ද ආදී වශයෙන් ඉහත පැවසූ ලෙස මේ කය පවතියි. මෙසේ මේ කය පවතියි, ක්‍ෂේම නම් නිවණට යා නොදී යෑමට නොහැකි සේ හකුළුවයි. සුගති දුගතිවලම උපදවමින් සසර පැවැත්ම ඇතිකරයි. **“සම්පත්ති ච විපත්ත්‍යන්තා”** මෙහි යම් සම්පත්තියක් වේ නම් එය විපත් කෙළවර කර ඇත. සියලු යෞවනභාවයන් ජරාව කෙළවර කර ගෙන ඇත. සියලුම නිරෝගිකම ව්‍යාධිය, ලෙඩවීම අවසර කර ඇත. සියලුම ජීවිත මරණය කෙළවර කර ඇත. සෑම එක් වීමක් ම වෙන්වීමකින් අවසන් වේ. එනිසා **“නනාභාවො විපජ්ජති”** යැයි කියන ලදි. නානාභාව නම් වෙනස් වීමයි, විප්‍රයෝගය යි. එය කිසිකලෙක “වෙන්වන” පුද්ගල වශයෙන් ද කිසිකලෙක “වෙන්විය යුතු” වශයෙන් ද යනාදී ලෙස විවිධත්‍වයට පැමිණේ.
**“යෙ මං කායං මමායන්ති,”** අඳබාල පුහුදුන් පුද්ගලයෝ මෙසේ අසුභ වූ අනිත්‍ය වූ, අස්ථිර වූ, දුක්ගෙන දෙන, නිසරු, මේ ශරීරය “මෙය මාගේය” මමායනය කර ගනිමින් ඡන්දරාගය උපදවති, ජාති වශයෙන් ඝෝර භයානක වූ, අනුවණයන් විසින් ඇලිය යුතු හෙයින් “සොහොන” නම් වූ සසරට නැවත නැවත ඉපිද මැරීම් වශයෙන් පැමිණෙති. සසර වර්ධනය කර ගනිති. **“ආදියන්ති පුනබ්භවයං”** යි එනිසා කියන ලදි.
**“යෙමං කායං විවජ්ජෙන්ති ගුථලිත්තංව පන්නගං”** යම් සැප කැමති, ජීවත්වනු කැමති පුරුෂයකු අසුචි වැකුණු සර්පයකු දැක, ඌ ඉතා පිළිකුල් බැවින් ද අතිශය භය උපදවන බැවින් ද දුරින් ම දුරු කරන්නේ ද, එමෙන්ම පණ්ඩිත කුලපුත්‍රයෝ අශුචි භාවයෙන් පිළිකුල් සහගතවූ ද අනිත්‍යභාවයෙන් බිය සහිත වූ මේ කය දුරුකරති. කය පිළිබඳව ඇති ඡන්දරාගය ප්‍රහාණය කරති. ඔවුහු සසරට මුල් වූ අවිද්‍යාව, භව තණ්හාව වමාරා, නැතිකර, අතිශයින් ම දුරුකර, ඒ නිසාම සර්වප්‍රකාරයෙන් ම ආශ්‍රව රහිත වූ සෝපාදිසේස හා අනුපාදිසේස නිර්වාණධාතුන්ගෙන් පිරිනිවෙන්නෝ වෙති.
**“විවිත්තං අප්ප නිග්ඝොසං”** යනු ආයුෂ්මත් උපසේන තෙරුන් වහන්සේගේ ගාථාවන් ය. ඒවායේ උපත කෙසේ ද? උන්වහන්සේ ද පෙර **පදුමුත්තර** භාග්‍යවතුන් වහන්සේගේ සමයේ දී හංසවතී නුවර, කුලගෙයක ඉපිද, තරුණවියට පැමිණ ශාස්තෲන් වහන්සේ සමීපයට පැමිණ දහම් ඇසූහ. දිනක් ඔහු ශාස්තෲන් වහන්සේ එක් භික්‍ෂුවක් සෑම ආකාරයෙන් ම සතුට ගෙනදෙන (සමන්ත පාසාදික) තෙරවරුන්ගෙන් අග්‍රභාවයට පත්කරනු දැක, ඒ සඳහා ප්‍රාර්ථනා කර බුදුරජාණන් වහන්සේගෙන් විවරණ ලැබ, දිවි ඇතිතාක් පින් දහම් රැස්කරමින්, දෙව් මිනිස් දෙගතියෙහි සැරිසරා පැමිණ, මේ බුද්ධෝත්පාද කාලයේ දී නාල ග්‍රාමයේ රූපසාරී බැමිණියගේ කුස උපන්නේය. ඔහු උපසේන නම් විය. වැඩිවියට පත් **උපසේන** කුමරු ත්‍රිවේද පාරගතව, දිනක් ශාස්තෲන් වහන්සේගෙන් දහම් අසා, ලැබූ ශ්‍රද්ධා ඇතිව පැවිදි විය. උපසම්පදා වී එක් වස් ඇති උපසේන හිමියෝ, “ආර්ය ගැබ වඩන්නෙමි”යි තවත් භික්‍ෂුවක් උපසම්පදා කරවා ගෙන, උන්වහන්සේ සමග ශාස්තෲන් වහන්සේ බැහැදැකීමට ගියහ. ශාස්තෲන් වහන්සේ උපසේන හිමි එක් වස් ඇති ව උපසම්පදා කරගත් භික්‍ෂුව සද්ධිවිහාරික බව අසා “හිස් පුරුෂය, යම් මේ පිරිස් බැඳ ගැනීම නම් වූ බහුලතාවයක් වේද, ඒ පිරිස් පිරිවරා ගැනීමට නුඹ ඉතා ඉක්මණින් වැටුනෙහිය” යනුවෙන් ගැරහූ සේක. දැන් මම යම් පුද්ගලයකු නිසා ශාස්තෲන් වහන්සේගේ ගැරහීමට ලක්වූයෙම් ද ඒ පුද්ගලයා නිසා ම ශාස්තෲ ප්‍රසාදය ලබාගන්නෙමි”යි අධිෂ්ඨාන කරගත් උපසේන හිමියෝ, විදසුන් වඩා නොබෝ කලකින් ම රහත් වූහ. අපදාන පාළියේ දී උන්වහන්සේ මෙසේ වදාළහ.
“කඳුපාමුලක වැඩ හුන් මනුෂ්‍යයන් අතර උත්තම වූ ලෝකජ්‍යෙෂ්ඨ වූ පදුමුත්තර බුදුරජාණන් වහන්සේ වෙත මම එළඹුනෙමි.
මනාව පිපුණු කිණිහිරි මලක් දුටු මම එය නටුවෙන් කඩාගෙන, ඒ මලින් ඡත්‍රය අලංකාර කර එය ශාස්තෲන් වහන්සේට දැරුවෙමි.
සුන්දර රසවත් ආහාරයක් ද පූජාකළෙමි. ඒ පිණ්ඩපාත දානයෙන් කරගත්තා වූ, අග්‍ර පුද්ගල වූ මහාවීර වූ බුදුපියාණන් වහන්සේ මා හට පුණ්‍යානුමෝදනා කළසේක.” “මෙම ඡත්‍ර දානය ද ආහාර දානය ද හේතු කරගෙන, එම චිත්ත ප්‍රසාදය ද නිසා මෙතෙම කාම සම්පත් අනුභව කරන්නේ ය. සතිස් වරක් ශක්‍රදේවේන්‍ද්‍රව උපදින්නේ ය.


සක්විති රජ ව විසිඑක් වරක් උපදින [missing trans]
කල්ප ලක්‍ෂයකට පසුව ඔක්කාක වංශයේ උපදින ගෞතම නම් ශාස්තෲන් වහන්සේගේ සසුන බබළන මෙතෙම, උන්වහන්සේගේ ධර්මයට දායාද වූ, ධර්මයෙන් නිර්මිත වූ **උපසේන** නම් බුද්ධ ශ්‍රාවකයෙක් වන්නේය.”[missing trans]


“මෙය මාගේ අවසාන ආත්මභාවයයි. සියලු භව නැසුවෙමි. සේනා සහිත මාරයා ජයගෙන අන්තිම ශරීරය දරමි.
දැන් මම සියලු කෙලෙස් දැවුයෙමි. -පෙ- බුදුරජාණන් වහන්සේගේ අනුශාසනාව ඉටුකළෙමි.”
රහත් උපසේන හිමියෝ තනිව ම සියලු ධුතාංග ධර්ම සමාදන්වූහ. අන්‍ය භික්‍ෂූන් ද සඳහා යොමුකර වූහ. එනිසා භාග්‍යවතුන් වහන්සේ උපසේන මහ රහතන් වහන්සේ, සමන්තපාසාදික භික්‍ෂූන්ගෙන් අග්‍රභාවයට පත්කළ සේක. ඊට පසුකාලයක දී කොසඹෑනුවර කලහය ඇති වී භික්‍ෂු සංඝයා දෙකඩ වූ කල්හි, එක් භික්‍ෂුවක් විසින් ඒ කලහය වර්ජනය කරනු කැමැත්තෙන්, “දැන් මේ සංඝයා භේද කරන කළහය ඉපදුණි. මවිසින් කෙසේ පිළිපැදිය යුත්තෙක් ද?” යි විචාරන ලද්දේ, උපසේන හිමියෝ විවේකවාසයේ සිට ඔහු පිලිපැදිය යුතු අයුරු ප්‍රකාශ කරමින් මේ ගාථා වදාළහ.
“එවං විහරමානස්ස සුද්ධිකාමස්ස භික්ඛුනො, 
ඛීයන්ති ආසවා සබ්බෙ නිබ්බුතිඤ්චාධිගච්ඡතී.” තී.

එහි **“විවිත්තං”** යනු ජනශූන්‍ය, ජනයාගෙන් තොර ආරණ්‍යාදිය. **“අප්පනිග්ඝොසං”** නිශ්ශබ්ද, ශබ්ද ගැටීම් රහිත, **“වාළමිිගනිසෙවිතං”** සීහව්‍යාඝ්‍රාදී චණ්ඩ සිවුපාවුන් ගැවසෙන මේ ප්‍රකාශයෙන් ද ජනශූන්‍ය බව ම දක්වයි. වනසෙනසුනක් බව දක්වයි. **“සෙනාසනං”** නිදාගැනීමට, වාසයට සුදුසු වූ වාසස්ථානයක් වූ සෙනසුන යන අරුතින් **“පටිසල්ලානකාරණා”** යන්න යෙදේ. පටිසල්ලාන යනු සිත නානාවිධ අරමුණු කරා යෑම නවත්වා, සිත භාවනාවෙහිම මනාව යෙදවීමට සමත් පරිසරයි.
මෙසේ සෙනසුන භාවනාවට ඉතා යෝග්‍ය බව දක්වා අනතුරුව චීවරාදී ප්‍රත්‍ය ලබන අයුරු “සංකාරපූඤ්ජා” යනුවෙන් දක්වන ලදි. එහි කසන එකතුවන ස්ථානය **“සංකාරපුඤ්ජා”** නම් වේ. හෙවත් කසළ ගොඩයි. ඒ කසළ ගොඩින් **“ආහත්‍වා”** ගෙනවුත්, **“තතො”** එසේ රැගෙන ආ රෙදි කඩින්. මේ කරණාර්ථයේ පංචමී විභක්ති වචනයකි. **“ළුෑඛං”** සත්‍ථ ළුෑඛ, රජන ළුෑඛා දී වශයෙන් රූක්‍ෂ වූ, වර්ණවත් මටසිලිටි නොවූ “ධාරෙය්‍ය” හැඳීම් පෙරවීම් වශයෙන් පරිහරණය කරන්නේ ය. මේ ගාථාවෙන් චීවර පිළිබඳ තෘප්තිමත් භාවය පළකරයි.
**“නීචං මනං කරිත්‍වාන”** යනු “මහණෙනි, මේ ශාසනයේ ජීවත්වන්නෝ ශාන්තය” ආදී වශයෙන් දෙසූ සුගතාවවාද සිහිකර, මාන දර්ප නැති කළ සිතින් **“සපදානං”** ගෙයක්, ගෙයක් පාසා ගෙවල් අත්නොහැර එනිසා **“කුලාකුලං”** යි කියන ලදි. ගෙපිළිවෙලින්, කුල අනුපිළිවෙලින්, කුලයෙන් කුලයට **“පිණ්ඩිකාය”** මිශ්‍ර වූ භික්‍ෂාව මේ ප්‍රකාශයෙන් පිණ්ඩපාතයෙන් සන්තෝෂ වන බව දැක්විණි. **“ගුත්තද්වාරො”** මනාව සංවර කරගත් ඇස ආදී ඉඳුරන් ඇතිව, **“සුසංවුතො”** අන් කුකුස් ආදිය නොමැති හෙයින් මනාව යටපත් කළ, සුසංයත වූ,
**“ළුෑඛෙනපි වා” “අපි”** ශබ්දය සමුච්චාර්ථයේ යෙදේ. **“වා”** විකල්පාර්ථයේ යෙදේ. දෙවැදෑරුම් රූක්‍ෂ ප්‍රතිපදාවෙන් ද අල්ප වූ ද අසුභ වූ ද සෑම සන්තෝෂයකින් ම එකසේ මනාව සතුටුවන්නේ ය. එනිසා **“නාඤ්ඤං පත්‍ථෙ රසංබහුං”** යි කියන ලදි. තමාට ලැබුණු දෙයින් තුටුවේ, වෙනත් මිහිරි රසවත් බොහෝ ප්‍රණීතාහාර පාන නො පතන්නේය, කැමති නො වන්නේය, මෙයින් ගිලානපච්චය පිළිබඳ සන්තෝෂය දක්වන ලදි. රසයන් හි නොඇලීමට හේතුව **“රසෙසු අනුගිද්ධස්ස ඣානෙ න රමතී මනො”** යි දැක්වේ. රසයන් හි ගිජුවූවහුට හෙවත් ඉන්‍ද්‍රිය සංවරයක් නොමැති පුද්ගලයාට චිත්ත සමාධියක් කොයින් ද? යන අදහසයි.
මෙසේ සිවුපසෙහි කෙලෙස් ලියා දමන පිළිවෙත දක්වා, පසුව ඉතිරි වූ කථාවස්තුව දැක්වීමට **“අප්පිච්ඡො චෙව”** යනාදී ගාථා කියන ලදි. එහි **“අප්පිච්ඡො”** යනු කැමැත්තක් නැතිව, අල්පේච්ඡව, ප්‍රත්‍ය පිළිබඳව ආශාරහිතව, එයින් සිවු වැදෑරුම් තණ්හාව ඉපදීමේ හේතු විෂ්කම්භනය කිරීම දැක්විණි. **“සන්තුට්ඨෙ”** සිවු පසයෙහි යථාලාභ (ලැබූ පරිදි සතුටුවීම) සන්තෝෂාදියෙන් සතුටුව. එහිදී -
යනුවෙන් සන්තෝෂයෙන් යුතු භික්‍ෂුව අතීතය පිළිබඳව ශෝක නොකරයි, අනාගතය පිළිබඳ සංකල්ප ගොඩනොනඟයි, වත්මනෙහි පමණක් යැපේ, වත්මන පමණක් දිවිගෙවන්නේ ය.
**“පවිවින්නො”** සමූහ සාකච්ඡාවලින් දුරුව, කායික විවේකයෙන් යුතුව, හුදකලාව චිත්ත විවේකයෙන් යුතුව. **“වසෙ”** යන්න සෑම පදයකට ම යෙදිය යුතුයි. හුදකලාව තනිව සිටිමින් මොනෙය්‍ය ප්‍රතිපදාව ගෙනයන්නා **“මුනි”** නම් වේ. **“අසංසට්ඨො”** දර්ශන, ශ්‍රවණ, සතුටු සාමීචි කථාව, එක්ව කිරීම ආදී වශයෙන් කාය සංසර්ග නොමැති බැවින් සම්බන්‍ධ නොවූ, සංසර්ග එක්වීම් රහිත වූ, **“උභයං”** ගිහි, පැවිදි දෙපිරිසෙන්ම වෙන්ව, අමිශ්‍රව මෙය කරණාර්ථයේ ප්‍රථමා විභක්ති වචනයකි.
**“අත්තානං දස්සයෙ තථා”** ජඩ නොවූ, ගොළු නොවූ තමා ජඩවූවෙකු, ගොළුවූවකු මෙන් දක්වන්නේ ය. මෙයින් උඩඟු බව දුරුකිරීම පැවසුණි. **“ජළො ච මුගොච”** යනුවෙන් ගාථාව සුඛෝච්චාරණය සඳහා හ්‍රස්ව කරන ලදි. ‘ච’ ශබ්දය සමුච්චයාර්ථයේ යෙදේ. **“නාතිවෙලං පභාසෙය්‍ය”** වැඩිවේලාවක්, පමණ ඉක්මවා කථා නො කරන්නේ ය. මඳ කථා ඇත. පමණ දැන කථා කරයි. **“සංඝමජ්ඣම්හි”** භික්‍ෂු සංඝයා හෝ සමූහයක් මැද,
**“න සො උපවදෙ කඤ්චි”** මේ දැක්වූ පිළිවෙත් සහිත භික්‍ෂුව තමාට වඩා පහත් වූ හෝ සම වූ හෝ උසස් වූ හෝ කිසිවෙකුට ආක්‍රෝශ පරිභව නො කරන්නේ ය. **“උපඝාතං විවජ්ජයෙ”** කයින් අනුන්ට හිංසා පීඩා කිරීම් දුරු කරන්නේය. ප්‍රාතිමෝක්‍ෂ සංවර ශීලයෙන් සංවරව වෙසේ. **“සංවුතො පාතිමොක්ඛස්මිං”** කායවාග් සංවර භාවයෙන් යුතුවේ. **“මන්තඤ්ඤුචස්ස භොජනෙ”** සෙවීම්, පිළිගැනීම්, පරිභෝගකිරීම් හා අත්හැරීම් යන සෑම කාර්යකදීම භෝජනයේ, ආහාරයේ පමණ දන්නේ වේ.
**“පග්ගහිත නිමිත්තස්ස”** මෙසේ සිහිකරන මාගේ සිත සමාධිගත විය. තම පිළිවෙත් මඟ සලකා බලමින්, මනාව ගත් සමාධි නිමිත්ත ඇත්තේ වේ. “පග්ගහිත නිමිත්තොසො” යන පාඨය ද සුදුසුය. “යමෙක් වේ ද ඔහු” යන අර්ථය යි. **“චිත්ත ස්සුප්පාදකොවිදො”** මෙසේ වඩනා ලද සිත සෘජු වූ සංවර වූ සිතෙහි ධම්මවිචය, විරිය, පීති යන බොජ්ඣංග ධර්ම වැඩිය යුතුයි. ඉන්පසු පස්සද්ධිය ඇතිවේ. ඉන්පසු සමාධි, උපේක්‍ෂා යන බොජ්ඣංග දහම් වැඩීම ද සැමදා කැමතිවිය යුතුයි. භාග්‍යවතුන් වහන්සේ එනිසා මෙසේ වදාළ සේක. “මහණෙනි, යම් සමයක සිත පිරිසිදු වේ ද එ සමයේ දී මේ ධර්මවිචය සම්බොජ්ඣංගය වැඩීමට සුදුසුය” ආදී වශයෙනි. **“සමථං අනුයුඤ්ජෙය්‍ය,”** සමථ භාවනාව වඩන්නේය. නූපන් සමාධිය සිතේ උපදවන්නේය. උපන් සමාධිය, සිතෙහි වසඟභාවයට පත්වන තෙක්ම වැඩිය යුතුය. වර්ධනය කළ යුතුය. **“කාලෙච විපස්සනං”** මෙසේ ලද සමාධියට, තෘෂ්ණාවසඟ වීමෙන් පිරිහීමට යන්නෙක් ද මධ්‍යස්ථව සිටින්නෙක් ද තියුණු අවබෝධයට ද නොපැමිණ සුදුසු කාලයේ දී විදර්ශනා භාවනාව වඩන්නේය. නැතහොත් සුදුසු කාලයේ දී විදර්ශනාව ද සමථය ද වඩන්නේය. එහි ස්ථිරවන අවස්ථාවෙහි නොහැකිලී ආර්ය මාර්ගාවබෝධය සඳහා විදර්ශනාව වඩන්නේය. ඒ සඳහා මෙය කියන ලදි.
සිත සමාධිගත කර ගැනීමෙන් හෝ නිදාගැනීමෙන් වෙන් වී ජාගරියානුයෝගයෙන් හෝ භික්‍ෂුව විශ්වාසයට නොපැමිණේ ද ඒ දක්වා නිවණට නොපැමිණියේ වේ.
එනිසා **“විරිය සාතච්චසම්පන්නො”** යි කියන ලදි. නිතරම නිරන්තර ව වීර්යයෙන් යුක්ත වූයේ, නිතර ඔසවා තැබූ වීර්ය ඇතිව, **“යුත්තයොගො සදා සියා”** සියලු කාලයෙහි ම භාවනාවේ යෙදී යන අර්ථයයි. **“දුක්ඛන්තං”** සංසාර දුකෙහි අන්තය, කෙළවර, නිරෝධයට, නිවණට නොපැමිණ විශ්වාසයට නො පැමිණෙන්නේ ය. නො යන්නේ ය, මම ඉතා පිරිසිදු සිල් ඇතිව, ධ්‍යානලාභීව, අභිඥා උපදවාගෙන විදර්ශනාව මස්තකප්‍රාප්ත කරගෙන සිටියෙම්, විශ්වාස කළයුතු පුද්ගලයෙක් නොවේ ද?” යන අදහසයි.
**“එවං විහරමානස්ස”** සෙනසුන් ආදියේ නො ඇලී සිතින් සිවුපසය පරිභෝග කරමින්, විදර්ශනාව වැඩීමෙහි යෙදීමෙන් නිවන් දැක, කළයුතු දේ කොට නිමවූ මාහට **“සුද්ධිකාමස්ස”** ඤාණදර්ශන විශුද්ධියට, අතිශයින් පිරිසිදු වූ නිවණට, අර්හත් ගේ **“ආසවා”** කාමාදී සියලු ආශ්‍රවයෝ **“ඛීයන්ති”** ක්‍ෂය වෙති, ගෙවීයති, ඒ ආශ්‍රව පැමිණේ. නිර්වාණය අවබෝධ කර ගනියි.
මෙසේ උපසේන තෙරණුවෝ, ඒ ප්‍රශ්න ඇසූ භික්‍ෂුවට අවවාද දීම් වශයෙන් තමා විසින් අනුගත පිළිවෙත් මඟ දක්වමින් සිය රහත්භාවය ප්‍රකාශ කළහ.
**“විජානෙය්‍ය සකං අත්‍ථං”** යනු ආයුෂ්මත් **අපර ගෝතම** තෙරුන් වහන්සේගේ ගාථාවන්ය. ඒවායේ උපත කෙසේ සිදුවී ද? උන්වහන්සේ ද පෙර බුදුවරුන් හමුවෙහි තැබූ ප්‍රාර්ථනා ඇතිව, ඒ ඒ භාග්‍යවතුන් වහන්සේගේ උත්පත්තියට පෙර දී ම සැවැත් නුවර උසස් බමුණු කුලයක ඉපිද නිසිවියට පත් හෙතෙම ත්‍රිවේද පාරගතව, වාද මාර්ගයක් මනාව ඉගෙන එහි කෙළවරට ම ගියේය. තමා හා වාද කිරීමට සමත් කිසිවෙක් නො ලබමින් ඒ ඒ තැන වාද විවාද කථාවෙහි යෙදී වාසය කරන සමයෙහි, අපගේ භාග්‍යවතුන් වහන්සේ ලොව පහළව, දම්සක් දෙසුම් පවත්වා අනුපිළිවෙලින් යස ආදීන් හික්මවූසේක්, අනේපිඬු සිටුහුගේ ඇරයුමෙන් සැවැත් නුවරට වැඩම කළසේක. එදා ජේතවනාරාමය පිළිගන්නා උත්සවයට සම්බන්‍ධ වූ මේ බමුණා බුදුසිරි දැක පැහැදී ශාස්තෲන් වහන්සේගේ ධර්ම දේශනාවක් අසා ලැබූ ශ්‍රද්ධාවෙන් පැවිදි වීමට අවසර ඉල්ලීය. ශාස්තෲන් වහන්සේ එක් පිණ්ඩපාතික භික්‍ෂුවක් කැඳවා, “මහණ, මොහු පැවිදි කරවන්නැයි වදාළ සේක. පිණ්ඩපාතික භික්‍ෂුව විසින් පැවිදි කරනු ලැබූ ඒ බමුණා, හිස කෙස් බාද්දීම රහත් විය. පැවිදි ව කෝසල ජනපදයට වැඩම කළහ. උන්වහන්සේගේ බොහෝ ඤාතීහු සමීපයට පැමිණ, “මේ ලෝකයේ සංසාරික ශුද්ධිය පෙන්වන ඉගැන්වීම් දක්වන බ්‍රාහ්මණයෝ බොහෝ වෙති. ඔවුන් අතුරින් නෛර්යාණික වූයේත් පිළිපැදීමෙන් සංසාරික ශුද්ධිය ලැබෙන්නෙත් කාගේ වාදයෙන් ද? යි විමසූහ. තෙරණුවෝ ඔවුන්ගේ ප්‍රශ්නයට පිළිතුරු දෙමින් මේ ගාථාවන් වදාළහ.

එහි **“විජානෙය්‍ය සකං අත්‍ථං”** නුවණැති පුරුෂයා තමාගේ යහපත යථා ස්වභාවයෙන් විමසා දැනගන්නේ ය. විමසා දැන **“අවලොකෙය්‍යාථ පාවචනං”** මේ ලෝකයේ බොහෝ වූ ශ්‍රමණ බ්‍රාහ්මණය්න විසින් කියන ලද ඉගැන්වීම් දර්ශනවාද අතරින් සම්මා සම්බුදුරජාණන් වහන්සේ විසින් දේශිත ශ්‍රී සද්ධර්මය **“පාවචන”** නම් වේ. එහි නෛර්යාණික වූ යමක් වේද එය ප්‍රඥා ඇසින් බලන්නේ ය, දකින්නේ ය, සෙසු නානාතීර්ථක ශ්‍රමණ බ්‍රාහ්මණයෝ අනිත්‍ය වූ වෙහි නිත්‍ය සංඥාව ද අනාත්ම වු වෙහි ආත්ම සංඥාව ද අශුද්ධි මාර්ගයක් ම ශුද්ධි මාර්ගයක් ම ශුද්ධි මාර්ගයැයි ගෙන මිසදිටු බව නිසා ඔවුනොවුන්ට විරුද්ධව ක්‍රියාකරති. එනිසා ඔවුන්ගේ වාද නෛර්යාණික නොවේ. සම්මා සම්බුදුරජාණන් වහන්සේ වනාහී “සියලු සංස්කාර අනිත්‍යය, සියලු ධර්ම අනාත්මය, නිර්වාණය ශාන්තය” යනුවෙන් තමන්වහන්සේ ම සිය නුවණින් තත්ත්‍වාකාරයෙන් දැන දේශනා කරති. එනිසා උන්වහන්සේගේ ඉගැන්වීම, “නිවණම අවබෝධ කරවන්නකි” යි ශාස්තෲ අනුශාසනාවම ගෞරවයෙන් පිළිගත යුත්තේය යන අදහසයි. **“යං චෙත්‍ථ අස්ස පතිරූපං සාමඤ්ඤං අජ්ඣුපගතස්ස”** ශ්‍රමණබව, පැවිද්ද, මහණකම සඳහා එළඹි කුලපුත්‍රයාට මේ බුද්ධශාසනයේ දී කළයුතු සුදුසු වූ යෝග්‍ය වූ සාරුප්‍ය වූ කැප වූ දෙය බලන්නේ ය. “ඒ කැපසරුප් කටයුතු මොනවා ද? යන්න ඉන්පසු ගාථාවන් හි විස්තර වේ.
**“මිත්තං ඉධ කල්‍යාණං”** මේ ශාසනයේ කල්‍යාණමිත්‍ර ආශ්‍රය ශ්‍රමණයාට ඉතා සුදුසුවූවකි. මේ න්‍යාය අන්‍ය පදවලට යෙදේ. කලණ මිතුරා නිසා අකුසල් දුරුවේ. කුසල් වඩයි. තමා ඉතා පිරිසිදු වූවෙකු ලෙස හැසිරෙයි. **“සික්ඛා විපුලං සමාදානං”** මහත් වූ ශික්‍ෂා සමාදානය, නිර්වාණාවබෝධය ගෙන දෙන අධිශීල ශික්‍ෂාවෙහි පිහිටීම යන අර්ථයයි. **“සුස්සුසා ච ගරූනං” **ගුරුවරුන්ගේ, ආචාර්ය උපාධ්‍යායවරුන්ගේ, කළණමිතුරන්ගේ අවවාද අසනු කැමති බව හා සේවාකිරීම, “එතං” මේ කළණමිතුරන් ඇසුර ආදී කාරණා,
**“බුද්ධෙසු** **සගාරවතා”** සර්වඥයන් වහන්සේ කෙරෙහි සම්මා සම්බුද්ධය, භාග්‍යවත්ය ආදී වශයෙන් ගරු කිරීම, ගෞරවයෙන් හැසිරීම, **“චිත්තීකාරො අපචිති යථාභූතං”** ආර්යධර්මයට තත්ත්‍වාකාරයෙන් පිදීම, ආදරයෙන් පිදීම, **“සංඝෙ”** ආර්ය සංඝරත්නය කෙරෙහි සත්කාර සම්මාන කිරීම **“එතං”** මේ තුණුරුවනට ගරු සත්කාර කිරීම, ගෞරව හැසිරීම,
**“ආචාරගොචරෙ යුත්තො,”** කායික වාචසික ශික්‍ෂා පද කඩමින් අනාචාරීව හැසිරීම, එසේ පිණ්ඩපාතාදියට එළඹීමට අයෝග්‍යස්ථාන වූ වෛශ්‍යා ගෘහ ආදී අගෝචර ස්ථාන ද හැර දමා, කායික වාචික සංවරභාවයෙන් යුතු ආචාරයෙන් ද පිණ්ඩපාතා දී අවශ්‍යතා සඳහා එළඹීමට සුදුසු වූ යෝග්‍ය වූ ගෝචර ස්ථානයන්හි හැසිරෙමින්, ආචාරගෝචර සම්පන්නව, **“ආජීවො සොධිතො”** වේළුදානාදී බුදුරදුන් විසින් ගැරහූ නුසුදුසු ජීවන පැවතුම් අත්හැර, නිවැරදිව උපන් සිවුපසය සේවනය කරන්නාගේ ආජීවය ද පිරිසිදු වූවකි. ඉතාම පිරිසිදු වූවකි. එනිසාම නුවණැත්තන්ගේ ගැරහුම් නොලබන්නේමය. **“චිත්තස්ස ච සණ්ඨපනං”** චක්‍සු ආදී ද්වාරයන්ගේ රූපාදී අරමුණු පිළිබඳව දැඩි ලෝභකිරීම් ආදී අන්තගාමීත්‍වයෙන් වැළකී දක්නා ලද්දෙහි දැකීම් පමණක් ලෙස සිත මනාව හසුරුවා ගැනීම **“එතං”** ආචාරගෝචර සම්පත්තිය, ආජීව පාරිශුද්ධිය හා ඉන්‍ද්‍රිය සංවරභාවය යන මේ තුන,
**“චාරිත්තං”** හැසිරීමෙන් පිරියයුතු ශීලය **“වාරිත්තං”** වැළකීමෙන්, නොකිරීමෙන් පිරිය යුතු ශීලය, **“ඉරියාපථියං පසාදනියං”** අනුන්ගේ පැහැදීමට හේතුවන පරිදි ආකල්ප සම්පත්ති ඇති, ඉරියවු පැවතුම් සහිත සිහිනුවණ ඇති බව, **“අධිචිත්තෙ ච ආයොගො”** සමථ විදර්ශනාදී භාවනාවෙහි යෙදීම,
**“ආරඤ්ඤකානි”** ආරණ්‍යයක වූ වන සෙනසුන්. **“පන්තානි”** ජනශූන්‍ය වූ,
**“සීලං”** චතුපාරිශුද්ධි ශීලය, ඉහතින් වෙන් වෙන් ව දැක් වූ චතුපාරිශුද්ධි ශීලය මෙහි දී එකට ගෙන දක්වයි. **“බාහුසච්චං”** බහුශ්‍රැතභාවය. ඒ භාවනායෝගියාට බොහෝ උපකාර ඇති බොජ්ඣංග ධර්ම වැඩීමෙහි දක්‍ෂව, අනුත්තර වූ සමථ විදර්ශනා භාවනා වැඩීමට හැකිවේ. එම භාවනා වඩයි. **“ධම්මානං පවිචයො යථාභූතං”** රූපාරූප ධර්මයන්ගේ නොවෙනස්වන ලක්‍ෂණයන් ද ශ්‍රමණභාවයේ ලක්‍ෂණ ද තත්ත්‍වාකාරයෙන් විමසාබැලීම, මෙයින් අධිප්‍රඥාව විදර්ශනා ධර්මය කියන ලදි. **“සච්චානං අභිසමයො”** දුක්ඛ සත්‍යාදී ආර්යසත්‍ය පිරිසිඳ දැනීම් වශයෙන් ප්‍රතිවේධ කරගැනීම, ධර්මාවබෝධය,
ඒ මේ සත්‍යාවබෝධය යම්සේ වේද, එය දැක්වීමට **“භාවයෙ”** යන ගාථාව කියන ලදි. එහි **“භාවයෙ”** යනු වඩන්නේය. **“අනිච්චං”** සියලු සංස්කාරයෝ අනිත්‍යයහ” යි විභාගනොකිරීම් වශයෙන් ද යම් අතීත, අනාගත, පච්චුප්පන්න රූපයක් වේද ආදී වශයෙන් විභාග කිරීමෙන් ද සෑම සංඛත වස්තුවක් ම අනිත්‍යයැයි සිතන්නේය. අනිත්‍ය සංඥාව වඩන්නේය, උපදවන්නේය. **“අනත්තසඤ්ඤං,”** “සියලු ධර්ම අනාත්ම වේ. ආත්ම වශයෙන් ගත නොහැක. ශූන්‍යය” යනුවෙන් පවතින අනාත්ම සංඥාව ද වඩන්නේය. මෙසේ සෙසු පදයන්හි ද අර්ථ ගතයුතුය. **“අසුභ සඤ්ඤං”** සිවුමහා භූතමය මේ ශරීරය මුලුල්ලෙහි ම ත්‍රෛභූමික සංස්කාරයන් හි කෙලෙස්, අශුචි වැගිරීම් වශයෙන් “අසුභය” ලෙස පවත්නා සංඥාව ලෙස ද ගන්නා ලදැයි දතයුතුයි. **“ලොකම්හි ච අනභිරතිං”** ත්‍රෛභූමික සංස්කාර වූ මුලු ලෝකයෙහි ම අනභිරති (නො ඇලීම්) සංඥාව වඩන්නේය. මේ ප්‍රකාශයෙන් ආදීනව සිහිකිරීම ද සංවේගයට පැමිණීම ද යන ආදීනවානුපස්සනාව හා නිබ්බිදානුපස්සනාව අදහස් වේ.
මෙසේ විදර්ශනා භාවනාව වඩන්නා ඒ භාවනා ම ඔසවා තබා, එයම වර්ධනය කළයුතු බව **“භාවෙය්‍ය ච බොජ්ඣංගෙ”** යන ගාථාවෙන් පෙන්වාදෙයි. එහි අර්ථ මෙසේය. බුද්ධත්‍වයෙන් ද සිහිය ආදී සප්තවිධ ධර්ම එක්වීමෙන් ද ඒ සත්ධර්මයන්ගෙන් යුතු පුද්ගලයාට අංග වන බැවින් සප්ත බෝධි අංග ධර්ම, සති ආදී බොජ්ඣංග සත වඩන්නේ ය. සතර සෘද්ධිපාද, ශ්‍රද්ධා ආදී පඤ්ච ඉන්‍ද්‍රිය, ශ්‍රද්ධා ආදී පඤ්ච බල, සම්මා දිට්ඨි ආදී ආර්ය අෂ්ඨාංගික මාර්ගය ද **“ච”** ශබ්දයෙන් සතර සතිපට්ඨානයන් හා සතර සම්‍යක් ප්‍රධානයන් ද යන මේ සත්තිස් බෝධි පාක්‍ෂික ධර්මයන් ම වඩන්නේය, දියුණු කරන්නේ ය, එහි ඉදින් මේ ධර්ම පළමු මාර්ග ක්‍ෂණයේ දීම වැඩීම පැවිදි වූ භික්‍ෂුවට ඉතා සුදුසුය.
“මෙසේ බෝෂිපාක්‍ෂික ධර්මයන් හි පිහිට ඉහළ මාර්ග සිත් වඩන්නා වූ භික්‍ෂුවට වැඩිය යුතු යැයි අවබෝධයෙන් (භාවනාභිසමය වශයෙන්) මාර්ග සත්‍යය ද ප්‍රහාණ කළ යුතු යැයි දැන ගැනීමෙන් (සච්ඡිකිරියාභිසමය) නිරෝධ සත්‍යය ද අවබෝධ වේ.” මේ කාරණය දක්වමින් **“තණ්හං පජහෙය්‍ය”** යන අවසන් ගාථාව දක්වන ලදි. එහි **“තණ්හං පජහෙය්‍ය”** කාමා දී සියලු තණ්හා ප්‍රභේදයන් ආර්ය මාර්ගයෙන් මුලිනුපුටා දමන්නේය “මොන” යනු ඤාණයයි. ඒ ඤාණයෙන් යුතු බැවින් “මුනි” නම් වේ. **“සමූලකෙ ආසවෙ පදාළෙය්‍ය”** කාමරාගා දී අනුසය ධර්ම, මුල් සහිත ආශ්‍රව, කාමාශ්‍රවා දී සියලු ආශ්‍රව ධර්ම බිඳලන්නේය, මුලිනුපුටා දමන්නේය, **“විහරෙය්‍ය විප්පමුත්තො”** මෙසේ සියලුම ආකාරයෙන් කෙලෙස් ප්‍රහීණකළ බැවින්, සෑමතැනකින් ම මිදී, සියලු උපධි හෙවත් අල්ලාගැනීම් නම් වූ නිරෝධය, නිර්වාණය සාක්‍ෂාත් කරගෙන වෙසෙන්නේ ය. **“එතං”** ඉදින් මෙසේ විසීම, කෙලෙස් තවන වීර්යය ඇති භික්‍ෂුවට සුදුසු වූ යෝග්‍යවූ දෙයකි.
මෙසේ තෙරුන් වහන්සේ ශ්‍රමණ යෝග්‍ය පිළිවෙත් ප්‍රකාශ කිරීම් වශයෙන් ශාසනයේ නෛර්යාණික බව පෙන්වීමෙන් ඊට ප්‍රතිවිරුද්ධ බාහිර සමයන්හි අනෛර්යාණික බව ප්‍රකාශ කළහ. මේ ප්‍රකාශය ඇසූ ඒ බමුණු මහසල් කුලවන්තයෝ බුදුසසුන පිළිබඳව වඩාත් ප්‍රසන්නව සරණ සිල්හි පිහිටියහ.
11. ඒකාදසකනිපාතය
එකොළොස්වන නිපාතයේ **“කිං තවත්‍ථො වනෙ තාත”** යනාදී ගාථාවන් ආයුෂ්මත් **සංකිච්ච** තෙරුන් වහන්සේගේය. උන්වහන්සේ ද පෙර බුදුවරුන් හමුවේ කළ ප්‍රාර්ථනා ඇතිව ඒ ඒ භවයේ දී නිවන් පතාගෙන කුසල් දහම් රැස්කරමින් අවුත් මේ බුද්ධෝත්පාද කාලයේ දී, සැවැත් නුවර බමුණු මහසල් කුලයක පිළිසිඳ ගත්හ. ඒ කුමරු පිළිසිඳ කුසෙහි සිටින සමයේ දී රෝගී වූ මව කළුරිය කළාය. ඇගේ සිරුර සොහොනට ගෙන ගොස් දැවූවත් ගැබ නොපිළිස්සුණි. මිනිස්සු හුල්වලින් කුස පලනුයේ දරුවාගේ ඇස් කෙළවරට ගැසූහ. කුස ප්‍රදේශය ද දැවුනේය. අඟුරු මත රන් පිළිමයක් වැනි දරුවෙක් පියුම් ගැබක සිටින්නාක් මෙන් බබළමින් සිටියේය. පශ්චිම භවිකයා මහමෙරින් වැටුණත් රහත් නොවී ජීවිතක්‍ෂයට පත්වීමක් නම් සිදුනොවේමය.
දෙවන දිනයේ සොහොනට ගිය මිනිස්සු එසේ සිටි දරුවා දැක, ආශ්චර්ය අද්භූත ජනක සිත් ඇතිව දරුවා රැගෙන ගමට ගොස් නිමිති පාඨකයන්ට මේ තොරතුරු පැවසූහ. නිමිති පාඨකයෝ, “මේ දරුවා ගිහිගේ වසන්නේ නම් ඔහුගේ සත් මුතු පරම්පරාවම දුක්පත් වන්නේය. ඉදින් පැවිදි වුවහොත් පන්සීයක් තෙරවරුන් පිරිවරාගෙන වාසය කරන්නේ ය” යැයි පැවසූහ. ඒ දරුවාගේ නෑයෝ, “වේවා, මොහු හැදි වැඩුණු පසු අපගේ ආර්යයන් වහන්සේ වූ සැරියුත් මහ තෙරුන් වෙත පැවිදි කරවන්නෙමි”යි කියා, හුලින් ඇණ තුවාල වූ ඇස් කෙළවර ඇති හෙයින් **“සංකිච්ච”** යැයි නම් තැබූහ. සත්හැවිරිදි වූ ඒ කුමරු තමා ගැබේ සිටියදීම මව මැරුණු බවත්, තමා පිළිබඳ තොරතුරුත් දැන හටගත් සංවේගයෙන්, “පැවිදිවන්නෙමි”යි පැවසීය. ඤාතීහු “දරුව, මැනවි” යි පවසා ධර්මසේනාපති මහතෙරුන් වහන්සේ සමීපයට පමුණුවා ස්වාමීෟනි මොහු පැවිදි කරන්නැයි පවරා දුන්හ. තෙරුන් වහන්සේ ඔහුට තචපඤ්චක කර්මස්ථානය දී පැවිදි කළසේක. හිසකෙස් බාද්දීම සිවුපිළිසිඹියාපත් මහ රහතන් වහන්සේ නමක් බවට පත් වූ සංකිච්ච හිමියෝ භික්‍ෂූන් තිස් දෙනෙක් සමග අරණ්‍යයෙහි විසූහ. සොරුන් දමනය කර, පැවිදි කරවා ඒ සෑම දෙනා වහන්සේ සමග ම එක් අරණ්‍යායතනයේ විසූ සංකිච්ච හිමියෝ, ඒ හිමිවරු වාදවිවාදයන්හි යෙදී සිටිනු දැක “අන්තැනකට යමි” යි භික්‍ෂූන්ට දැන්වූහ. මේ කථාව මෙහි දැක්වූයේ සංක්‍ෂිප්ත වශයෙනි. විස්තර වශයෙන් ධම්මපදට්ඨකථාව බලා දතයුත්තේය. ඉක්බිති එක්තරා උපාසකයෙක් උන්වහන්සේට උපස්ථාන කරනු කැමතිව ඊට ආසන්න ස්ථානයක වෙසෙන ලෙස ආයාචනා කරමින් මේ පළමු ගාථාව පැවසීය.
එය ඇසූ තෙරණුවෝ මේ ඉතිරි ගාථා වදාළහ.
මෙහි **“කි තවත්‍ථො වනෙ,”** “කිං” යනු ලිංග විපර්යාස වශයෙන් කියන ලදි. “වන වාසයෙන් නුඹට කවර ප්‍රයෝජනයක් ද? යන අර්ථය යි. **“තාත”** ළදරු සාමණේරයෙක් බැවින් තම පුත්‍රස්ථානයේ තබා ආමන්ත්‍රණය කරයි. **“උජ්ජුහානොව පාවුසෙ”** උජ්ජුහාන නම් පර්වතය ගස් වැල් පිරීගිය ගණ කැලෑවකි. බොහෝ දියකඳුරු නිසා ඒ ඒ තැන දියගලා යයි. වර්ෂාකාලයේ දී මේ ගණ වනය වාසයට නුසුදුසු වේ. “වේ වැසි කාලයේ දී වාසයට අපහසු මේ පර්වතයේ විසීමෙන් නුඹට කවර ප්‍රයෝජනයක් ද? ඇතැමෙක් මෙහි උජ්ජුහාන නම් එක් කුරුල්ලෙක් සීතල ඉවසමින් වර්ෂාකාලයේ වන ගොමුවල සැඟවී වාසය කරන්නේ යයි කියති. ඔවුන්ගේ අදහස අනුව “උජ්ජුහාන පක්‍ෂියා මෙන් වැසිකාලයේ මේ වනයේ විසීමෙන් ඔබට කවර ප්‍රයෝජනයක් ද? **“වෙරම්බා රමණීයා තෙ”,** වේරම්බ වාතය හමයි. එය නුඹට සිත්කලු ද? යන අර්ථයයි. ඇතැමෙක් වේරම්බ යනු එක් පර්වත ගුහාවකැයි කියති. ඒ ස්ථානය ගමනාගමනයට පහසු, ජනයාගෙන් තොරවූවකි. සෙවණ හා ජලය සහිතය. එනිසා වේරම්බය රමණීය වේ. ඒ වනයේ විසීමට සුදුසුය. කුමක් නිසා ද? **“පවිවෙකො හි ඣායිනං”** නුඹවැනි ධ්‍යාන වඩන්නන්ට කිසියම් තැනක විශේෂ විවේකයම කැමති විය යුතුයි. එනිසා ඉතා දුර වූ අරණ්‍යායතනයට නොගොස් වේරම්බාවේ වසන්න. දරුව, යි කියයි. මෙහි අර්ථ මෙසේ දතයුතුයි. – “යම්හෙයකින් ධ්‍යානවඩන්නන්ට ප්‍රකර්ෂ විවේකය ඇති වාසයට පහසු සෙනසුනක් ලැබීමෙන් ම ධ්‍යාන වැඩීම සාර්ථක වෙත් ද එනිසා ම මෙබඳු සීත කාලයක කිසිම වනයක විසීමට නොහැක.
පර්වත ගිරි ගුහාවකම විසිය හැකියැ”යි උපාසකයා පැවසූවිට තෙරණුවෝ, “මාහට ධ්‍යාන වැඩීමට වනයම සුදුසුයැ”යි දක්වමින් **“යථා අබ්හානි”** යන ගාථාව වදාළහ. වැසි කාලයේ දී වැහි වලාකුළු වේරම්බ වාතයෙන් ඉවත් කරයි. ඉවත දමයි, බැහැර කරයි. එමෙන් ම මගේ සිත විවේකප්‍රතිසංයුක්ත සංඥාවෝ විවේකස්ථානයට ම ඇදගෙන යති. පමුණුවති.
තව ද **“අපණ්ඩරො”** කලුපාට **“අණ්ඩසම්භවො”** බිත්තරයෙන් උපදින කපුටා **“සීවථිකාය”** සොහොනෙහි **“නිකෙතචාරිකො”** ඒ සොහොනෙහිම වාසස්ථානය සාදාගෙන හැසිරෙයි. **“උප්පාදයතෙව මෙ සතිං සන්‍දෙහස්මිං විරාග නිස්සිතං”,** කයෙහි විරාග නිඃශ්‍රිත වූ කායගතාසති කමටහන් මඟ පිළිබඳ මගේ සිහිනය උපදින්නේ ම ය. එක් දිනක් මේ තෙරුන් වහන්සේ කපුටකු විසින් කනු ලබන මිනිස් මළ සිරුරක් දැක අසුභසංඥාව උපදවා ගත්හ. ඒ සිදුවීම නිසා මෙසේ පැවසූහ. ඉන් සර්වප්‍රකාරයෙන් ම කය පිළිබඳ ඡන්‍දරාගයක් නොමැති හෙයින් වනයෙහි ම වසනු කැමති බව දැක්විණි. **“යඤ්ච”** මෙහි **‘ච’** ශබ්දය සමුච්චයාර්ථයේ යෙදේ. “මම වනවාසයේ ඇලී සිටීමට තවත් හේතුවත් අසවයි” මේ ගාථාව පැවසූහ. පැවිදි වූ භික්‍ෂුව මෙත් සිතින් වෙසෙන බැවින් ද ආශාකරන පිරිකරාදියක් නොමැති හෙයින් ද ආරක්‍ෂාකරගත යුතු කිසිවක් නොමැති හෙයින් සේවකාදී හු නොරකිති. එමෙන් පැවිද්දා විසින් පළිබෝධ වූ වන මොණර ආදීන් නොරකියි, අන්‍යයෝ තමා නොරකිති, තමා ද අන්‍යයන් නොරකියි. එනිසා **“සවෙ භික්ඛු සුඛං සෙති” **ඒ භික්‍ෂුව මුලිනුපුටා දැමූ කෙලෙස් කාම ඇති බැවින් ද සියලු වස්තු කාමයන් හි අපේක්‍ෂා රහිතවූ බැවින් ද කිසි සැකසංකාවක් නොමැති හෙයින් වනයේ හෝ ගමේ හෝ ඕනෑම තැනක සුවසේ නිදයි.
ඉන්පසුව පර්වත, වන ආදියේ රමණීය බව ද වාසයට සුදුසුබව ද දක්වමින් **“අච්ඡොදිකා”** යන ගාථාව වදාළහ. එහි **“වසිතම්මෙ”** මවිසින් පෙර විසූ විරූය. **“වාළමිගනිසෙවිතෙ”** සිංහ ව්‍යාඝ්‍ර මුව ආදීන් විසින් සෙවුනා ලද වනයෙහි.
**“සංකප්පං නාභිජානාමි,”** “මෙලොව කිසියම් ප්‍රාණියෙක් අන් සත්ත්‍වයෝ ආයුධ, ඊතල, සැත් ආදියෙන් ගැසීමෙන් නසත්වා, මරත්වා, මිටින් පහරදීම් ආදියෙන් වදයට පමුණුවත්වා, බාධා කෙරෙත්වා, වෙනත් කිසියම් හෝ ආකාරයකින් දුකට පැමිණෙත්වා, පමුණුවත්වා” යනාදී ලෙස ද්වේෂයෙන්, තරහෙන් යුතු වූ ඒ අනාර්ය වූ ව්‍යාපාද, විහිංසාදී ප්‍රභේද ඇති පාප සිතුවිල්ලක් උපන් බවක්වත් නොදනිමි. මිථ්‍යා විතර්ක නූපන් විරූබව දැක්වීමෙන් මෙත් සහගත විහරණය දක්වයි.
දැන් **“පරිචිණ්ණො”** යනුවෙන් තමන් වහන්සේ විසින් කළ කටයුතු දක්වයි. එහි **“පරිචිණ්ණො”,** අවවාද අනුශාසනා අසමින් ඇසුරු කළෙමි. යොමුකළ බහා තැබූ කන් ඇතිව, ගරුකරමින් ගෞරවණීයව හැසිරුණෙමි.
**“නාභිනන්‍දාමි මරණං”,** “කෙසේනම් මරණය සිදුවේ ද?” යි ආදී ලෙස මරණය නොකැමැත්තෙමි. **“නාභිනන්‍දාමි ජීවිතං”** “කෙසේනම් මම බොහෝ කලක් ජීවත් වෙම් ද?” යි ජීවත්වීම ද නොකැමැත්තෙමි. මේ ප්‍රකාශයෙන් මරණය හා ජීවිතය පිළිබඳ සමාන වූ සිත් ඇති බව දක්වයි. **“කාලඤ්ච පටිකංඛාමි”** පිරිනිවන්පාන කාලය බලමින් සිටිමි. **“නිබ්බිසං”** කුලියට, වැටුපට සේවාකම් කරන. **“භතකො යථා”** සේවකයෙන් අනුන්ගේ වැඩක් කරමින් ක්‍රියා සිද්ධිය පිළිබඳව නොසතුටුවුවත් (අපේක්‍ෂාවක් නැතත්), කාර්ය කරමින් ම දවස ගෙවීයාම බලා සිටියි. වැටුප ලැබෙන තෙක් බලා සිටියි. එලෙසින් ම මම ද ජීවිතය පිළිබඳ සතුටු නොවූවත් (අපේක්‍ෂා රහිත වුවත්) ආත්මභාවයේ යැපීම කරමි. මරණය පිළිබඳ අපේක්‍ෂා රහිතවුවක් අවසාන කාලය කැමති වෙමි. සෙසු පදයන්ගේ අර්ථ ඉතා ප්‍රකටය.
12. ද්වාදස නිපාතය
දොළොස්වන නිපාතයේ **“සීලමෙව”** යනු ආයුෂ්මත් **සීලව** තෙරුන් වහන්සේගේ ගාථාවන්ය. ඒවායේ උපත කෙසේ ද? උන්වහන්සේ ද පෙර බුදුවරුන් හමුවේ කළ ප්‍රාර්ථනා ඇති ව, ඒ ඒ භවයේ දී නිවන් ප්‍රාර්ථනා කරගනිමින් කුසල් දහම් රැස්කරමින් අවුත්, මේ බුද්ධෝත්පාද කාලයේ දී රජගහ නුවර බිම්බිසාර මහරජුගේ පුතු ලෙස උපන්නේ ය. එකුමරු **සීලව** නමින් ප්‍රකට විය. වැඩිවියට පත් එකුමරු මරා දැමීමට අජාසත් මහරජු චණ්ඩ මතැතෙකු පිට නැංවීම් ආදී අනේකවිධ උපක්‍රම යෙදූවත්, ඒ සියල්ල අසාර්ථක විය. පශ්චිම භවිකයා රහත් නොවී කිසිසේත් ම මරණයත් පත් නොවන බැවිණි. සීලව කුමරුට ඇති උපද්‍රව දුටු භාග්‍යවතුන් වහන්සේ මහමුගලන් තෙරුන් කැඳවා “සීලව කුමරු මෙහි රැගෙන එන්න” යි අණකළ සේක. තෙරණුවෝ සෘද්ධි බලයෙන් මහා හස්තියා බුදුරදුන් වෙත ගෙන්වූහ. සීලව කුමරු ඇතු පිටින් බැස භාග්‍යවතුන් වහන්සේට වැඳ එකත් පසෙක සිටියේ ය. ඔහුගේ අදහස් අනුව භාග්‍යවතුන් වහන්සේ සදහම් දෙසූ සේක. ධර්මශ්‍රවණයෙන් ලැබූ ශ්‍රද්ධා ඇති එ කුමරු සසුනේ පැවිදිව විදසුන් කමටහන වඩා, නොබෝ දිනකින් ම රහත්භාවයට පත්විය. සීලව තෙරුන් කොසොල් රට වසන බව ඇසූ අජාසත් රජු, “ඔහු මරව” යි රාජ පුරුෂයන්ට නියෝග කළේය. තෙරුන් සමීපයට ගිය ඒ රාජපුරුෂයෝ, තෙරුන්ගේ දහම් දෙසුම් අසා හටගත් සංවේග සිත් ඇතිව, තෙරුන් කෙරෙහි පැහැදී පැවිදිවූහ. ඔවුන් ඇමතූ සීලව තෙරණුවෝ මේ ගාථා වලින් දහම් දෙසූහ.

මෙහි **“සීලමෙවිධ සික්ඛෙථ අස්මිං ලොකෙ”** ‘ඉධ’ යනු නිපාතයකි. මේ සත්ත්‍ව ලෝකයේ තමාට හිත වැඩ කැමති කුලපුත්‍රයා චාරිත්‍ර වාරිත්‍රා දී බේද ඇති සීලය ම මුලසිට රකින්නේය. සිල් ආරක්‍ෂා කරමින් මනාව හික්මීම, සිල් පද නොකැඩීම් වශයෙන් මනාව ශික්‍ෂිතව, සුපරිශුද්ධව, සුපිරිසුන්ව හික්මෙන්නේය. **“අස්මිං ලොකෙ”** මේ සංස්කාර ලෝකයේ හික්මිය යුතු ධර්මයන්හි සීලය මුල්කරගෙන හික්මෙන්නේය. සම්මා දිට්ඨි ආදි සම්පත් ද සීලය මත පිහිටා ඇති බැවින් **“සීලංහි”** යනාදිය පැවසූහ. එහි **“හී”** හේතුව දැක්වීමේ වචනයකි. මනාව සේවනය කළ, දිගුකලක් සුරැකි, මනාව ආරක්‍ෂා කළ සීලය නිසා මනුෂ්‍ය සම්පත් දිව්‍ය සම්පත්, බ්‍රහ්ම සම්පත්, නිවන් සම්පත් යනාදී සෑම සම්පත්තියක්ම ඒ සීලයෙන් යුක්ත සත්ත්‍වයාට ලැබේ.
“සීලය සියලු සම්පත් එළවන්නේය.” යනුවෙන් සංක්‍ෂිප්තව පැවසූ අදහස විස්තර කරමින් **“සීලං රක්ඛෙය්‍ය”** යන ගාථාව පැවසූහ. එහි **“රක්ඛෙය්‍ය”** ආරක්‍ෂා කරන්නේය. ප්‍රාණඝාතයෙන් වැලකෙමින් වත්පිළිවෙත් පුරමින් පාපයට විරුද්ධ වූ හෙයින් සීලය “රකියි” නම් වේ. **“මෙධාවි”** නුවණැත්තා. මෙයින් සීලය රක්ෂා කිරීමේ උපාය දැක්විණි. ඤාණබලය නිසා සමාදන් වූ ශීලය නොකඩා ආරක්‍ෂා කරයි. **“පත්‍ථයානො”** කැමතිව පතමින් **“තයො සුඛෙ”** ත්‍රිවිධ සැප සැප නිමිති හෝ “සැප” යැයි ගනු ලැබේ. **“පසංසං”** කීර්තිය, නුවණැත්තන්ගේ ප්‍රශංසාව **“විත්තිලාභං”** සන්තෝෂ ලාභය **“විත්තලාභං”** යන පාඨය ද යෙදේ. “ධනලාභ” යන අරුත එහි ඇත. සිල්වතා අප්‍රමාදී බැවින් මහත් වූ භෝග සම්පත් ලබන්නේය. **“පෙච්ච”** කළුරිය කොට **“සග්ගෙව මොදනං”** දිව්‍ය ලෝකයේ ඉෂ්ට මනාප කාමගුණයන්ගේ සතුට පතමින් මේ ලෝකයේදී ප්‍රශංසාව ද ධනලාභ (සැප ලාභය) ද පරලොව දිව්‍ය සම්පත් ලබා සතුටු වීමද කැමැත්තෝ සිල් රකිත්වා යන අර්ථයයි.
**“සඤ්ඤමෙන”** කාය වාග් සංවරයෙන්, කාය දුශ්චරිතාදියේ නොයෙදී කිසිවකු නොපෙලමින් සතුන්ට අභය දානය දෙන පුද්ගලයාට ප්‍රියමනාප භාවය නිසා මිතුරෝ ඇතිවෙති. **“ධංසතෙ”** දුරුවේ. **“පාපමාචරං”** ප්‍රාණඝාතාදී පව්කම් කරමින්, දුසිල්ව ජීවත්වන පුද්ගලයා, තමාට හිතවැඩ කැමති සත්ත්‍වයන් විසින් ඒකාන්තයෙන්ම දුරු කරනු ලබයි. ඇසුරු නොකරනු ලබයි.
“**අවණ්ණං”** නුගුණ, ඉදිරියේ ගැරහුම්. **“අකිත්තිං”** අපකීර්තිය, අයස **“වණ්ණං”** ගුණය **“කිත්තිං”** කීර්තිය, පැතිරුණු යසස. **“පසංසං”** ඉදිරියේ කරන ප්‍රශංසාව **“ආදිං”** කුසල ධර්මයන්ගේ මූලය සීලයයි. එනිසා “මහණ, නුඹ මුලදීම සීලයෙන් පිරිසිදුවන්න”යි ද “කුශල ධර්මයන්ගේ මූල ඉතා පිරිසිදු ශීලය හැර වෙන කුමක් ද?” යි කියන ලදි. **“පතිට්ඨා”** ප්‍රතිෂ්ඨාවයි. සියලු උත්තරී මනුෂ්‍ය ධර්මයන් හි ප්‍රතිෂ්ඨාව ශීලයයි. “සීලෙ පතිට්ඨාය” යනුවෙන් එය දැක්වේ. එනිසා කියන ලදි. **“කල්‍යාණානං ච මාතුකං”** සමථ විදර්ශනා දී කල්‍යාණධර්මයන් උපදවන මෑණියෝ නම් ශීලයයි. **“පමුඛං සබ්බධම්මානං”** සියලු නිරවද්‍ය ධර්මයන්ට ප්‍රමුඛව, ප්‍රධානව පවතිනුයේ ශීලයයි. එනිසා මුලදීම ශීලය පිරිසිදු කරන්නේය, නොකඩා සම්පූර්ණ කරන්නේය. “වෙලා දුශ්චරිතයන් විසින් නො ඉක්මවිය යුතු වෙරළ, සීමාව යන අර්ථයයි.
දුසිල් බව ඉක්මවායි, විධ්වංසනය කරයි යන අරුතින් **“වෙලා”** නම් වේ. කායදුශ්චරිතාදියට උප්පත්ති ද්වාරය සීලයෙන් වසනු ලැබේ. **“අභිභාසනං” **විපිළිසර හේතු නොමැති හෙයින් සීලය සන්තෝෂ කාරණයකි, චිත්තප්‍රසාදයට, ප්‍රීතියට හේතුවකි. **“තිත්‍ථඤ්ච සබ්බබුද්ධානං”** බුද්ධශ්‍රාවක, පසේ බුදු, සම්මා සම්බුදු යන සියලුම බුදුවරුන්ගේ කෙලෙස් මල සෝදාහරින පුණ්‍යතීර්ථයකි. සීලය, නිර්වාණය නම් මහා සමුදුරයට බැසගන්නා තීර්ථයකි.
**“සීලං බලං අප්පටිමං”** මාරසේනාව මැඬලීමේ දී අසදෘශ බලයකි, සේනාවකි, වීර්යයකි. **“ආවුධමුත්තමං” **කිලිටි දහම් සිඳීමෙහි උතුම් ආයුධයකි. ගුණ ශරීරය ශෝභමාන කරන අර්ථයෙන් ආභරණයකි. **“සෙට්ඨං”** සෑමකල්හිම උතුම් නුවණකි. ප්‍රාණීන් ආරක්‍ෂා කරන බැවින් අද්භූත සන්නාහයකි. **“අබ්භිදං”** යන පාඨය ද යෙදේ. “නොබිදෙන” යන අර්ථයයි.
අපාය මහෝඝයෙන් හා සංසාර මහෝඝයෙන් එතෙර වීමට උදවුවන බැවිනුත්, කෙලෙස්වලින් සෙලවිය නොහැකි බැවිනුත් සීලය සේතුවකි, ඒ දණ්ඩකි, **“මහසෙක්ඛො”** මහා බලයකි. **“අනුත්තරො ගන්‍ධො”** උඩුසුළඟට, සැමදිසාවකම හමන බැවිනුත්, සියලු ජනයා අලංකාර කරන බැවිනුත් අනුත්තර සුවඳකි. එනිසා **“යෙනවාති දිසො දිසං” **යම් සීල සුගන්‍ධයන් සෑම දිසාවෙහිම, දස දෙසම හමයි ද එය “දිසොදිසා” යන පාඨය ද යෙදේ.
**“සම්බලමෙවග්ගං” **සම්බල නම් බත් මුලකි. එය රැගෙන යන පුද්ගලයා අතරමඟ දී සා දුකින් නොපෙලේ, ක්ලාන්ත නොවේ. මෙසේ සිල්වතා ද පිරිසිදු සීලය නම් බත් මුලකි. ගෙන සසර, කතරට පැමිණ, ගිය ගියතැන නොවෙහෙසේ, ක්ලාන්ත නොවේ, එනිසා ශීලය රසවත් බත් මුලකි. එසේම සීලය උතුම් මාර්ගෝපකරණයකි. සොරු ආදීන්ට හසුනොවෙන බැවින් ද ඒ ඒ තැන අපේක්‍ෂිත සම්පත් නිපදවන බැවින් ද සිටිතැනින් තම කැමති තැනට ගෙනයන, පමුණුවන බැවින් ද සීලය **“අතිවාහො”** යානාවකි. කිසිවෙකුගේවත් උපද්‍රවයකට නොපත්ව අපේක්‍ෂිත ස්ථානය පමුණුවන ශීලය ශ්‍රේෂ්ඨ යානාවකි. **“යෙන”** යම් යානාවකින්, **“යාති දිසො දිසං”** සුගතියෙන් සුගතියට, ඒ ඒ දිශාවට සුවසේම යයි.
**“ඉධෙව නින්‍ද ලභති”** මෙලොවදී ම **“දුම්මනො”** නපුරු රාගාදී දූෂිත සිත් ඇති දුස්සීලයා “පාපයෙකි” යි නින්දා, අපහාස, ගැරහුම් ලබයි. පරලොවදීත් අපායේ ඉපිද “මිනිස් බව කෙලෙසාගත් අවජාතකයා” ආදී වශයෙන් යම පුරුෂයන්ගේ නින්දා අපහාස ලබයි. හුදෙක් නින්දා ලැබීම පමණක් ම සිදුනොවේ. සෑමතන්හි නපුරු සිතින් යුතු බාලයා, **“සබ්බත්‍ථ දුම්මනො බාලො”** මෙලොව දුශ්චරිතයෙන් දූශිත වූ සිතැතිව පරලොවදී විපාක විඳීම් වශයෙන් දුකට භාජනව සැම තැනම කිලිටි සිත් ඇතිව වෙසේ. **“සීලෙසු අසමාහිතො”** මනාව ශීලයෙහි පිිහිටුවාගත් සිත් නැති; සීලයෙහි නොපිහිටි සිතැති.
**“ඉධෙව කිත්තිං ලභති”** මෙලොවදීම යහපත් සිත් ඇති සත්පුරුෂ, කළණ දහම් ඇති සිල්වතා කීර්තිය ලබයි. සත්පුරුෂ සිල්වතා පරලොවදී ස්වර්ගයේ ඉපිද, “දෙවියන් හා සහවාසයට පැමිණියේ ය” ආදී ය සම්පන්න, ශීලයෙහි මනාව පිහිටි සිතැති, ශීලයෙහිම බැසගත් සිතැති **“සබ්බත්‍ව”** මෙලොව සුචරිතවත් වීමෙන් ද පරලොව දී සම්පත් ප්‍රතිලාභයෙන් ද සතුටින් සොම්නසට පැමිණ වෙසේ. සුවසේ වෙසේ. **“සීලමෙව ඉධ අග්ගං”** ශීලය ලෞකික හා ලෝකෝත්තර වශයෙන් දෙවැදෑරුම් වේ. ඉන් ලෞකික ශීලය කාමලෝකයේ ක්‍ෂත්‍රිය මහාසාල කුලයන් හිද දිව්‍ය, බ්‍රහ්ම ලෝකවල ද උප්පත්තිය ගෙනදෙයි. ඒ භවය්නහි උපතට උපකාරී වේ. ලෝකෝත්තර ශීලය සියලුම සංසාරික දුක් ඉක්මවා නිවන් සැප ගෙනදෙයි. එසේම එය කියන ලදි.
හීන වූ ශීල සමාදානයෙන්, බ්‍රහ්මචරියාවෙන් ක්‍ෂත්‍රිය උපත ගෙන දෙයි. මධ්‍යම බඹසරින් දේවත්‍වයට පත්වේ. උතුම් බ්‍රහ්ම චර්යාවෙන් නිර්වාණය ද අවබෝධ වේ.
“මහණෙනි, ඉඳින් භික්‍ෂුව චීවර, පිණ්ඩපාත, සේනාසන, ගිලානප්‍රත්‍ය, භේසජ්ජ පරිෂ්කාරාදිය ලබනු කැමති නම් මේ ශීලයම එම පැතුම ඉටුකරගන්නේය.” මහණෙනි, සිල්වත් භික්‍ෂුවට චෙතොප්‍රණිධිායෙන් විශුද්ධත්‍වය සම්පූර්ණ වේ”
ලෝකෝත්තර සුවය ගෙන දෙන, සර්වප්‍රකාරයෙන්ම කෙලෙස් සතුරන් ප්‍රහීන කරන ලද, සංසාර උපතේ සිට විඳි සංසාරික දුක්ඛය ඉක්මවා පවතින බැවින් ශීලයේ අග්‍රභාවය පිළිබඳව කිවයුත්තක් නැත. **“පඤ්ඤවා පන උත්තමො”** ප්‍රඥාවන්ත පුද්ගලයා උතුම් ශ්‍රේෂ්ඨයාම වේ. පුද්ගලාධිෂ්ඨානයෙන් ප්‍රඥාවම ශ්‍රේෂ්ඨ බව මින් කියවේ. දැන් සීලයේ හා ප්‍රඥාවේ ශ්‍රේෂ්ඨබව කෘත්‍ය වශයෙන් දක්වමින්, **“සීලපඤ්ඤාණතො ජයං”** යැයි කියන ලදි. **“ජයං”** යන්න ලිංග විපර්යාස වශයෙන් දතයුතුයි. “ආහු” වීය යනු ඉතිරි වචනයයි. ජයවිය. එහි “විශේෂයෙන් දැනගනියි” යන අරුතින් හෝ සලකුණු වශයෙන් හෝ “ප්‍රඥා” නම් වේ. ඉන් විරුද්ධව ලබන ජයක් නැත. සීලයෙන් තොරව ප්‍රඥාව නූපදී. ප්‍රඥාවෙන් තොරව ශීලය අර්ථවත් නොවේ. කටයුතු වශයෙන් මේ දෙකම ඔවුනොවුන්ට උපකාරී වේ. අන්‍යොන්‍ය උපකාරීවේ. එනිසා “සීලයෙන් ප්‍රඥාව පිරිසිදු වේ. ප්‍රඥාවෙන් ශීලය පිරිසිදු වේ.” යැයි කියන ලදි. **“මනුස්සෙසු දෙවෙසු”** මෙය ඔවුන්ගේ ස්ථාන විශේෂ දැක්වීමයි. මේ කාමසුගතීන්හි දී ම සීල, ප්‍රඥා දෙක සුවිශේෂී වේ. මෙහි සමාධිය, ප්‍රඥාවෙන් අධිෂ්ඨාන කළයුතු බැවින් සීල පාක්‍ෂිකය නැතහොත් වැඩිය යුතු බැවින් හා සීලාධිෂ්ඨාන වන බැවින් ප්‍රඥා පාක්‍ෂික වේ.
මෙසේ තෙරුන් වහන්සේ ඒ භික්‍ෂූන්ට ශීලය ප්‍රධාන කරගනිමින් දහම් දෙසන සේක් තමන් වහන්සේගේ සීලාදී ගුණ ප්‍රකට කිරීම් වශයෙන් අර්හත්‍වය ප්‍රකාශ කළසේක.
**“නීචෙ කුලම්හි”** යනු ආයුෂ්මත් **සුනීත** තෙරුන් වහන්සේගේ ගාථාවන්ය. ඒවායේ උපත කෙසේ සිදුවීද? උන්වහන්සේ ද පෙර බුදුවරුන් හමුවේ කළ ප්‍රාර්ථනා ඇතිව ඒ ඒ භවයේදී පින්දහම් රැස්කරමින්, දෙව් මිනිස් දෙගතියේ සැරිසරා පැමිණියහ. බුද්ධ ශූන්‍ය කාලයක සිටුගෙයක ඉපිද, වැඩිවියට පත්ව දරුවන් සමඟ ක්‍රීඩා කරමින් යන්නේ, එක් පසේ බුදුවරයෙක් ගමේ පිඬුසිඟා වඩිනු දැක, “නුඹගේ මේ මුළු සිරුරේම තුවාල ඇත්තකුමෙන්, මුළු ශරීරයම වසාගෙන පිඬුසිඟා යෑමෙන් කවර ප්‍රයෝජනයක් ද? කෘෂිකර්ම, වෙළඳාම් ආදී ජීවිකාවලින් දිවි පැවැත්වීම අකැප ද? ඉදින් ඒවා කිරීමට අසමත් නම් ගෙවල්වල මළමුත්‍රාදී අපද්‍රව්‍ය බැහැර කරමින් කශල ශෝධකයෙක්ව ජීවත් වන්න”යි ආක්‍රෝශ කළේය. එම පාපකර්මය නිසා නිරයේ පැසුණු හෙතෙම, ඒ කර්මයේම විපාක වශයෙන් මිනිස් ලොව ද බොහෝ ජාති සිය ගණනක කශල ශෝධක කුලයෙහි ම ඉපිද දිවිගෙවීය. මේ බුද්ධෝත්පාද කාලයේදී ද කශලශෝධක සැඬොල් කුලයේ සුනීත නමින් ඉපිද, අශුචි ඉවත් කරමින් කෑම් ඇඳීම් පමණක්වත් නොලැබ දිවිගෙවීය.
ඉක්බිති භාග්‍යවතුන් වහන්සේ රෑ මධ්‍යම යාමයේ දී දිගුකලක් බුදුවරුන් විසින් පුරුදු කළ මහා කරුණා ඵල සමවතට සමවැදී ඉන් නැගිට, බුදු ඇසින් ලොව දෙස බැලූ සේක්; සුනීතගේ චිත්තාභ්‍යන්තරයේ කළයක දැල් වූ පහනක් මෙන් බබලන අර්හත්‍වයට උපනිශ්‍රය වූ හේතු සම්පත් දුටුසේක. රාත්‍රිය ඉක්මගිය කල්හි පෙරවරු සමයේ හැඳ පෙරව පා සිවුරු රැගෙන භික්‍ෂු මහා සංඝරත්නය පිරිවරාගත් තථාගතයන් වහන්සේ රජග නුවරට පිඬුසිඟා වැඩිසේක. සුනීත අශුචි ඉවත් කරන වීථියට වැඩම කළ බුදුපියාණෝ ඉදිරියටම වැඩියහ. සුනීත ද ඒ ඒ තැනින් ඉඳුල්, මළ මුත්‍රා, කැලි කසලාදිය රැස්කරගෙන කූඩයක දමාගෙන කදකින් ගෙන යමින් සිටියේය. තමාගේ ඉදිරියට මහා සංඝරත්නය පිරිවරාගෙන වැඩම වන ශාස්තෲන් වහන්සේ දැක, ගෞරවාදරයෙන් වික්‍ෂේපයට පත් සිතින් යුක්ත වූවේ, ගමන් මඟින් සැඟවීමට අවස්ථාවක් නොලැබ, කුණු කද බිත්තිය පසෙක තබා, එක් පසෙකින් බිත්තිය ඇතුලට පිවිසෙන්නාක් මෙන් බිත්තියේ එල්ලී ඇඳිලි බැඳගෙන සිටියේය. “බිත්ති සිදුරකින් ඉවතට යනු කැමතිව සිටියේය.” යි ද කියති.
ශාස්තෲන් වහන්සේ සුනීත ළඟට පැමිණ; මෙතෙම තමාගේ කුසල මූලයෙන් මෙහෙයවා තමාවෙත පැමිණි, මා පිළිබඳව ගෞරව භය දක්වමින් ජාතියෙන් ද කර්මයෙන් ද ඉතා පහත් බැවින් ඉදිරියේ සිටියත් ලැජ්ජාවේ. ඒකාන්තයෙන් ම මොහු විශාරදත්‍වයට පත්කරන්නෙමි”යි කොවුල් හඬින් මනෝඥ වූ මේඝ ශබ්දය හා සමාන ගැඹුරු බ්‍රහ්මස්වරයෙන් **“සුනීත”** යැයි ඇමතූසේක. “මේ දුක්ඛිත ජීවිතයෙන් කවර ප්‍රයෝජනයක් ද? පැවිදිවීමට අකමැතිද?” විමසූ සේක. ඒ ශාස්තෲ වදන් ඇසූ සුනීත; අමෘතයෙන් අභිෂේක කරන ලද අවස්ථාවක මෙන් මහත් උදාර වූ ප්‍රීති සොම්නසට පැමිණ, ඒ සතුට විඳිමින්; “ඉදින් භාග්‍යවතුන් වහන්සේ මා වැන්නවුන් ද මේ බුදුසසුනේ පැවිදි කරන සේක් නම්, මම පැවිදි නොවී සිටින්නේ කුමක් හෙයින් ද? භාග්‍යවතුන් වහන්ස, මා පැවිදි කරන සේක්වා”යි පැවසීය. ශාස්තෲන් වහන්සේ “එව, මහණ” යි වදාළ සේක. ඒ සමගම ඒහි භික්‍ෂුභාවයෙන් පැවිදි උපසම්පදා දෙකම ලැබූ සුනීත සෘද්ධිමය පා සිවුරු ලබා සියවස් සපිරි මහතෙර නමක් මෙන්, ශාස්තෲන් වහන්සේ ගේ ඉදිරියේ පෙනී සිටියේය. භාග්‍යවතුන් වහන්සේ සුනීත තෙරුන් විහාරයට කැඳවාගෙන ගොස් කමටහන් දුන්සේක. උන්වහන්සේ පළමුව අෂ්ටසමාපත්ති හා පංචාභිඥා උපදවාගෙන පසුව විදසුන් වඩා ෂඩ්අභිඥාලාභී වූහ. සුනීත තෙරුන් වෙත පැමිණි ශක්‍රාදී දෙවියෝ ද බ්‍රහ්මයෝ ද උන්වහන්සේට වැන්දහ. එනිසා කියන ලදි.
“ඒ මහත් බ්‍රහ්ම විමානයන්ගෙන් සත්සියයක් දෙවියෝ පැමිණ, ජාති ජරා මැඩලූ, නැවත උපදින්නා වූ සුනීත තෙරුන්ට පහන් සිතින් නමස්කාර කරති.”
භාග්‍යවතුන් වහන්සේ දේව සමූහයා පෙරටුකරගෙන වැජඹෙන සුනීත තෙරුන් දැක, සිනාපහළ කර ප්‍රශංසා කරමින් **“තපෙන බ්‍රහ්මචරියෙන”** යන ගාථාවෙන් දහම් දෙසූ සේක. ඉක්බිති බොහෝ භික්‍ෂූහු සුනීත තෙරුන් ලවා සිංහ නාදය පවත්වනු කැමතිව පිරිස් මැද දී, ඇවැත් සුනීතය, නුඹ කවර කුලයකින් මේ බුදුසසුනේ පැවිදිවූයෙහි ද? කෙසේ ආර්ය සත්‍ය අවබෝධ කළෙහි ද?” යි විමසූ සේක. ඒ ප්‍රශ්නයට පිළිතුරු දෙන සුනීත හිමියෝ සිංහනාද කරමින් මේ ගාථා වදාළහ.

මෙහි **“නීචෙ”** යනු ළාමක වූ සියල්ලන්ට පහත්, උසස් පහත් බව සත්ත්‍වයන්ගේ අසමාන, සමානතා විමසීමකි. මෙතෙම සියල්ලන්ටම හීන වූ පහත් වූ “පුක්කුස” නම් කසල ශෝධක කුලයේ උපන්නෙකි. එය දැක්වීමට “පහත් කුලයේ උපන් මම” යැයි දැක්විණි. එනිසා **“නීචෙ”** යැයි කියන ලදි. සියල්ලන්ටම වඩා පහත් කුලයේ **“දළිද්දො”** දිළිඳු වූයෙම්, දිළින්දෝ ද කිසිකලෙක කෑම් ඇඳීම් ලබා දුක් සහගත නොවූ පැවතුම් ඇත්තෝ වෙති. නමුත් මම සැමදාම දුක් කරදර සහිතව, උඳුනේ ගෙනැවිත් තැබූ සැළියක් දැකීමටවත් නොලැබූයෙමි. ඒ අර්ථය දැක්වීමට **“අප්පභොජනො”,** අල්ප භෝජන ඇත්තෙමි”යි කියන ලදි. පහත් කුලිකයෝ, ඉතා දිළිඳුවුවත්, ඇතමෙක් පහත් රැකියා නොකර ජීවත් වෙති. මම එසේ නොවුනෙමි යි දක්වනු සඳහා **“නීචං කම්මං ආසිං”** යි කියන ලදි. එය කවරාකාර රැකියාවක් ද? **“අහොසිං පුප්ඵඡඩ්ඩකො”** අත් විකල් වූවහුට “අත්කොරා” යි කියන්නාක් මෙන් මොහුට මේ නම උපචාර වශයෙන් යෙදුණි. “පුප්ඵඡඩ්ඩක” යනු මැලවුණු මල්, කසල, අපද්‍රව්‍ය නගරයෙන් පිටතට ගෙනයන්නායි. අපද්‍රව්‍ය දමන ස්ථානය ද මෙනමින් හැඳින්වේ.
**“ජිගුච්ඡිතො”** ජාතියෙන් මෙන්ම ක්‍රියාවෙන් ද පිළිකුල් කරන ලද්දෙමි. **“මනුස්සානං”** මිනිසුන් විසින් **“පරිභූතො”** අවමන් කරන ලද්දෙමි. **“වම්හිතො”** ගරහන ලද්දෙමි. **“නීචං මනං කරිත්‍වාන”** අත් උසස් කුලික මිනිසුන් මහමෙර මෙන් ඔසවා තබා, ඔවුන්ගේ පාවැකි දූලි මෙන් තමා ඉතා පහත් කර සිතා, යටහත් පහත් සිතැතිව, **“වන්‍දිස්සං බහුකං ජනං”** බොහෝ මහජනයාට දුටුදුටු අවස්ථාවෙහි වැන්දෙමි. හිසේ ඇඳිලි බැඳ වැන්දෙමි.
**“අථ”** අධිකාර්ථය දක්වන නිපාතයකි. **“අද්දසාසිං”** දුටුවෙමි. **“මාගධානං”** මගධ නම් ජනපදයේ, රජකුමාරවරු ඔවුන්ගේ නිවාසය වූ එක් ජනපදයකට ‘මගධ’ යැයි කියන ලදි. මගධ ජනපදයේ යන අරුතයි. **“පුරුත්තමං”** උතුම් නුවරට, **“බ්‍යාභංගිං”** කුණු කද **“පබ්බජ්ජං අහං ආයාචිං,”** ශාස්තෲන් වහන්සේ “සුනීතය, පැවිදිවීමට හැකිද?”යි අවසර දුන් කල්හි මම පැවිද්ද ඉල්ලුයෙමි. **“ආසූපසම්පදා,”** “එව මහණ” යි යන ශාස්තෲ වචන මාත්‍රයෙන් ම උපසම්පදා වූයෙමි. **“යථා මං ඔවදිං”** මෙසේ සමථය පූර්වාංගම වූ විදර්ශනාව වඩන්න’ යැයි මාහට අවවාද දුන් ශාස්තෲ වචනය ඉටුකළෙමි. ඒ අනුව පිළිපැද්දෙමි. **“රත්තියා”** ඒ පිළිවෙත් මඟ දැක්වීමයි. එහි පෙරවිසූ කඳ පිළිවෙල දක්නා නුවණ ද නොපැමිණි ඤාණයන් ද අතිහෙයින් පළමු යාමයේ බොහෝ කටයුතු ඇත. **“මජ්ඣිමං යාමං”** යනු අත්‍යන්ත සංයෝගයේ දුතියා විභක්ති වචනයකි. ආශ්‍රවක්‍ෂය ඤාණය එසේ එකම අවබෝධයක් වශයෙන් නොපවතියි. **“පච්ඡිමෙ යාමෙ”** යි සත්තමී විභක්ති කාලාර්ථය යෙදුණු තැනකි. **“ඉන්‍දො”** ශක්‍රදිව්‍ය රාජයා, **“බ්‍රහ්මා”** මහා බ්‍රහ්මයා, ඉන්‍ද්‍රබ්‍රහ්ම දෙදෙන ගැනීමෙන් සෙසු කාමසුගති දෙවියන්ගේ පැමිණීම දක්වන ලදි. මෙය ඉතා උසස් කර දැක්වීමකි. “රජු පැමිණියේය” යනාදියෙ මෙනි. “නමස්සිංසු” කයින් වචනයෙන් නමස්කාර කළහ.
එහි කයින් කළ නමස්කාරය දක්වමින්, **“පඤ්ජලී,”** “ඇඳිලිබැඳ” යි පවසා, වචනයෙන් කළ නමස්කාරය **“නමො තෙ” **යනුවෙන් දැක්වීය. **“දෙවසංඝපුරක්ඛතං”** දේව යන්නෙන් උත්පත්ති දෙවියන් ගත් බැවින් බ්‍රහ්මයෝ ද අදහස් වේ. **“සිතං පාතු කරිත්‍වාන”** තමාගේ මහත්ඵල දැක්වීමට සහ දිව්‍ය බ්‍රහ්ම සමූහයාගේ ගුණ භක්තිය නිසා ශාස්තෲන් වහන්සේ සිනා පහළ කළ සේක. අන්‍යයන් මෙන් දත් විදහා නොදක්වන උන්වහන්සේ, මුව මදක් විවර කරන සේක. එවිට ම බබළන දිව්‍ය ස්ඵටික මුතුවල ආලෝකය සුදු සඳ රැස් රේඛාවක් මෙන් ඉතා පිරිසිදු දත්වලින් නික්මුණු ඝන රශ්මි රේඛාවක් ශාස්තෲ මුව වටා ප්‍රදක්‍ෂිණා කරයි. එය දැක යන්නෝ ද එන්නෝ ද ශාස්තෲන් වහන්සේ සිනාසුණු බව දැන හඳුනාගනිති.
**“තපෙන”** ඉන්‍ද්‍රිය සංවරයෙන් ඇතැමෙක් “ධුතංග ධර්ම සමාදානයෙන්” යි අර්ථ කියති. **“සංයමෙන”** සීලයෙන් යුතුව, **“දමෙන”** ප්‍රඥාවෙන්, **“බ්‍රහ්මචරියෙන”** ඉතිරි ශ්‍රේෂ්ඨ චර්යාවෙන් **“එතෙන”** ඉහතින් දැක්වූ ආකාරයෙන් ඉන්‍ද්‍රිය සංවර ඇත්තා බහා තැබූ පාපධර්ම ඇති බැවින් බ්‍රාහ්මණ නම් වේ. **“බ්‍රාහ්මණමුත්තමං”** “උතුම් වූ සියල්ලන්ට ම ශ්‍රේෂ්ඨ වූ **“ආහු”,** කීහ. යන වචනය ගාථාවේ පිටතින් යොදන වචනයකි. **“බ්‍රාහ්මණං”** “උතුම් බ්‍රාහ්මණයෙකි” යි කීහ. මෙසේ උතුම් බ්‍රහ්ම බව “උපතින් නොලැබේ” යන අදහසයි. ආර්යභාවයට පත්වීමට ජාති, කුල, ප්‍රදේශ, ගෝත්‍ර, සම්පත් ආදිය හේතු නොවේ. අධිශීල ශික්‍ෂාදියම ඊට හේතු වේ. එනිසා කියන ලදි.
මහා මාර්ගයේ කුණු ආදිය දමන දිය සහිත කසළ ගොඩෙක, සුවඳැති සිත්කලු පියුමක් හටගන්නාක් මෙන්, කසළ ගොඩක් බඳු වූ නුවණ නැති පුහුදුන් ලෝවැස්සා අතරින් උපන්, සම්මා සම්බුද්ධ ශ්‍රාවකයා ප්‍රඥාවෙන් සෙසු ජනයා ඉක්මවා බබළයි.
මෙසේ සුනීත තෙරණුවෝ ඒ භික්‍ෂූන් විසින් විමසූ අර්ථය මේ ගාථාවලින් ප්‍රකාශ කරමින් සිංහනාද පැවැත්වූහ.
13. තෙරස නිපාතය
දහතුන්වන නිපාතයේ **“යාහු රට්ඨෙ”** යනු ආයුෂ්මත් **කොලිවීස සෝණ** තෙරුන් වහන්සේගේ ගාථාවන්ය. ඒවායේ උපත කෙසේ සිදුවී ද? උන්වහන්සේ ද පෙරබුදුවරුන් හමුවේ කළ ප්‍රාර්ථනා ඇතිව පින්දහම් රැස්කර ගත්හ. **“අනෝමදස්සි”** භාග්‍යවතුන් වහන්සේ පහළ වූ සමයේ දී හෙතෙම ඉතා ධනවත් සිටුවරයෙක් ව ඉපිද, උපාසකවරුන් සමග විහාරයට ගොස් ශාස්තෲන් වහන්සේගෙන් දහම් ඇසීය. ඉන් පැහැදුණු සිත් ඇති හෙතෙම ශාස්තෲන් වහන්සේ සක්මන් කරන මළුව හුණු බදාමයෙන් පිරියම් කරවා, නානා වර්ණවත් මලින් අලංකාර කරවා, ඒ මත නානාවිධ වස්ත්‍රයන්ගෙන් වියනක් බැඳවීය. එසේම ශාස්තෲන් වහන්සේගේ භික්‍ෂු මහා සංඝරත්නයට ද දිගුශාලාවක් කරවා පූජාකළේය. ඒ පින්කම්වල විපාක විඳිමින් දෙව් මිනිස් දෙගතියේ සැරිසැරූ හෙතෙම; පදුමුත්තර බුදුරජාණන් වහන්සේගේ කාලයේදී හංසවතී නුවර සිටුගෙදරක උපත ලැබ, **“සිරිවඩ්ඪ”** නාමයෙන් ප්‍රකට විය. තරුණවියට පත් ඔහු විහාරයට ගොස් ශාස්තෲන් වහන්සේ සමීපයේ සිට දහම් අසමින් සිටි අවස්ථාවක, ශාස්තෲන් වහන්සේ එක් භික්‍ෂුවක්, ආරද්ධවිරිය භික්‍ෂූන්ගෙන් අග්‍රභාවයට පත්කරනු දුටුවේය. සිරිවඩ්ඪ සිටුවරයා ද ඒ තනතුරම පතමින් සත්දිනක් බුදුපාමොක් මහසඟනට මහදන් පවත්වා ප්‍රණිධානය පැවසීය. ඔහුගේ ප්‍රාර්ථනාව ඉටුවෙනු බව දුටු ශාස්තෲන් වහන්සේ ද නියත විවරණ දුන්සේක.
දිවි ඇතිතාක් පින් දහම් කළ හෙතෙම දෙව්මිනිස් දෙගතියේ සැරිසරමින් අවුත්; කාශ්‍යප බුදුරජාණන් වහන්සේ පිරිනිවි පසුව, අපගේ බුදුහු පහළවීමට පෙර දී බරණැස සිටු ගෙයක උපන්නේය. නුවණැති බවට පත් ඔහු ගඟක් අසබඩ පන්සලක් සාදවා එහා පසේ බුදුවරයකු වඩා හිඳුවා සිවුපසයෙන් ඇප උපස්ථාන කළේය. විසූ වස් ඇති, පිරිපුන් පිරිකර ඇති පසේ බුදුරජාණන් වහන්සේ ගන්‍ධමාදන පර්වතයටම වැඩිසේක. ඒ සිටුපුතු ද දිවිතාක් තව තවත් පින්දහම් සිදුකර ඉන් චුතව කාමසුගතීන් හි සැප විඳිමින් සසර සැරිසරා අපගේ භාග්‍යවතුන් වහන්සේගේ කාලයේදී **චම්පා** නුවර **උසභ** සිටුහුගේ ගෙයි ඉපදුනේය. ඒ දරුවා පිළිසිඳගත් මොහොතේ සිට ම සිටුවරයාගේ භව භෝග සම්පත් වැඩුනේය. ඔහු උපන් දිනයේදී මුලු නුවර වැසියන්ට මහත් සත්කාර සම්මාන ලැබිණි. උපදින අවස්ථාවේ ද පෙර අත්බවෙකදී පසේ බුදුවරයෙකුට ලක්‍ෂයක් අගනා රතු කම්බිලියක් පිදූ පිනින් ඉතා පිරිසිදු රන්වන් වර්ණයෙන් බබළන අතිශය සියුම් ශරීරයක් ඔහුට ලැබිණි. එනිසා කුමරුට **“සෝණ”** නම තබන ලදි. මහත් පිරිවරින් වැඩුණු සෝණගේ අත් පා තල බඳුවද මල් පැහැයෙන් බැබලුණි. සියක් වර පෙළු කපුපුළුන් බඳු සුව පහස් ඇති ශරීර විය. පාවල යටිපතුලේ මිණිකොඬොල් වර්ණ ඇති ලෝම හටගත්තේය. නිසිවියට එළඹි සෝණට තුන් සෘතුවට යෝග්‍ය ප්‍රාසාද තුනක් කරවා නාට්‍යාංගනාවන් සහිතව පැවරීය. ඔහු ඒ කාම සම්පත් දිව්‍යකුමාරයකු මෙන් විඳිමින් කල් ගෙවීය.
මේ කාලයේදී අපගේ ශාස්තෲන් වහන්සේ සර්වඥපදවිය ලබා, පැවැත්වූ දම්සක් දෙසුම් ඇතිසේක්; රජගහ නුවර වෙසෙති. බිම්සර මහරජුගේ කැඳවීම අනුව අසූදහසක් ගම්පතීහු සමඟ රජගහ නුවරට පැමිණි සෝණ කුමරු ද, බුදුරදුන් වෙත ගොස් ධර්මශ්‍රවණය කළේය. සසුන පිළිබඳව පැහැදුණු සිතැති සෝණ ශ්‍රද්ධාවෙන් පැවිදිව, ලැබූ උපසපන් බව ඇතිව, ශාස්තෲන් වහන්සේගෙන්ම කමටහන් ගෙන, ජනයාගෙන් වෙන්ව සීතවනයේ වාසය කළේය. උන්වහන්සේ, “මගේ ශරීරය ඉතා සියුමැලිය සැපෙන් සැප ලැබීමට නම් නොහැකිමය. කය වෙහෙස වා කමටහන් වැඩිය යුතුය”යි සිතා සක්මනට ම සිත යොදවා වීර්යයෙන් යුතුව කෙලෙස් දුරුකිරීමෙහි යෙදුණෙුසේක. පා තල පැලී වේදනා ඇතිවුවත් දැඩිවීර්යයෙන් යුතුවම සක්මන් කළ නමුත්, “මම ආර්ය මාර්ගයක් හෝ ආර්ය ඵලයක් උපදවා ගැනීමට අසමත් වෙමි. මේ පැවිද්දෙන් කවර ප්‍රයෝජනයක් ද? ගිහිව කාම සම්පත් විඳ පින්දහම් කරගන්නෙමි”යි සිතූ උන්වහන්සේගේ එම සිත දුටු බුදුපියාණන් වහන්සේ එතැනට වැඩම කළසේක. වීණෝපමාවෙන් දහම් දෙසූ තථාගතයන් වහන්සේ වීර්ය සමතාවයට සෝණහිමියන්ගේ සිත යොමුකරවා, කමටහන ද පිරිසිදු කර දී ගිජුකුළු පවුවට වැඩිසේක. සෝණ තෙරණුවෝ ද බුදු මුවින් ලද අවවාද ඇතිව, වීර්ය සමතාවෙහි පිහිටා විදසුන් වඩා රහත් වූහ. අපදාන පාළියේ දී උන්වහන්සේ මෙසේ වදාළහ.
“මම තාදීගුණ ඇති ලෝක ජ්‍යෙෂ්ඨ වූ **අනෝම දස්සි** බුදුරජාණන් වහන්සේට හුනුබදාමයෙන් ආලේප කළ සක්මන් මළුවක් පිදුවෙමි.
නානාවර්ණ මල් සමූහයෙන් සක්මන් මළුව වැසූ මම, එය වැසෙන සේ අහසෙහි වියනක් බඳවා උතුම් බුදුපියාණන් ලවා පරිභෝග කරවූයෙමි.
මනා ව්‍රත ඇති බුදුරදුන් දෙසට ඇඳිලි බැඳගත් මම භාග්‍යවතුන් වහන්සේට දීර්ඝ ශාලාව පිළිගැන්වීමි.
ලොව අනුත්තර වූ භාග්‍යවත් වූ පසැස් ඇති උන්වහන්සේ මගේ සිත්දැන මේ සියලු පූජා පිළිගත්සේක.
සදෙව් ලොවම දක්‍ෂිණාවට සුදුසු වූ සර්වඥයන් වහන්සේ බික්සඟන මැද වැඩහිඳ මෙසේ වදාළසේක.”
“යමෙක් සතුටු සිතින් දීර්ඝ ශාලාවක් කරවා පූජාකළේ ද ඔහු කවරෙකුවේ ද? යි මම පවසමි. එසේ පවසන මාගේ වචන අසවු.
මේ පින් බලයෙන් මොහුට මරණාසන්න අවස්ථාවේ දහසක් අසුන් යෙදූ අශ්වරථයක් පැමිණියේය.
ඒ යානයෙන් දෙව්ලොව යන මෙතෙම දෙවියන් සමග තුටුවන්නේය.
රන් සුණු ආලේප කළ, උතුම් කුළුගෙවල් සහිත මාහැඟි, ශ්‍රේෂ්ඨ සඳලු ඇති විමානයක වාසය කරන්නේය.
කල්ප තිහක් දෙව් සැප විඳින මොහු කල්ප විසිපහක්ම දිව්‍ය රාජ්‍ය කරන්නේ ය.
සක්විති රජව සැත්තෑ සත්වරක් සැපවිඳින මොහුගේ නාමය **“යසෝධර”** නම් වේ. ඒ සියල්ලෝම එකම නම් ඇත්තෝ වෙති.
දෙව් මිනිස් දෙසැප විඳ, තවත් පින් සිදුකරන මෙතෙම මින් කල්ප විසි අටකට පසුව ද සක්විති රජව උපදින්නේය.
එහි විස්කම් දෙව් පුතු මැවූ උතුම් විමනකි. දශවිධ ශබ්දයෙන් පිරි එනුවර අධිපතිව සැපවිඳින්නේය.”
“මීට අප්‍රමාණ කල්පයක පෘථිවිය පාලනය කරන මහත් සෘද්ධි ඇති **ඔක්කාක** නම් රජෙක් පහළවේ.
සොළොස් දහසක් ස්ත්‍රීන්ට නායක වූ ක්‍ෂත්‍රීය දුවණියක් හා සැපවිඳින එරජුට දූවරු පහක් ද පුතුන් හතරක් දැයි දරුවෝ නමදෙනෙකි.
නව දරුවන් වැදූ බිසව කළුරිය කළ පසුව නව අග මෙහෙසියක් පත්වන්නීය.
ඇය ඔක්කාක රජුගෙන් වරයක් ලද්දී, නව දරුවන් රටින් පිටුවහල් කරවන්නීය.
සිය නුවරින් නික්ම හිමවතට යන ඔවුහු ජාති භේද වේ යන බියෙන් සොයුරියන් සමග එක්ව විසූහ.
ඉන් එක් දුවකට කුෂ්ට ව්‍යාධියක් ඇතිවන්නේ ය. ක්‍ෂත්‍රීය කුමාරවරු ඇය “ජාති මිශ්‍රවීම නොකරත්වා”යි වළක දමා උඩින් වසති.
**රාම** නම් රජෙක් ඇය වළෙන් ගොඩ ගෙන එක්ව විසීමෙන් ඔක්කාක කුලයේ ජාතිමිශ්‍රවීම සිදුවේ.
ඔවුන්ගේ දරුමුණුබුරු පරපුර කෝලිය නම් වෙති. ඔවුහු අප්‍රමාණ සැප සම්පත් අනුභව කරති.
එයින් ද චුතවන මෙතෙම දෙව්ලොව ඉපිද, මනහර දෙව් විමනක දෙව් සැප විඳින්නේය.
නැවත පින් මහිමයෙන් මිනිසත් බව ලැබ **සෝණ** නමින් ප්‍රකටවන මෙතෙම, බුදුසසුනේ පටන්ගත් වීර්ය ඇති, නිවණට මෙහෙයූ සිත් ඇතිව වෙර වඩා සියලු ආශ්‍රව සිඳ දමා රහත්ව පිරිනිවන් පාන්නේ ය.

අනන්ත නය දක්නාවූ ශාක්‍ය කුල ජ්‍යෙෂ්ඨ වූ සියල්ල විශේෂයෙන් දත්තා වූ **ගෞතම** බුදුහු මෙතෙම අග්‍රස්ථානයේ තබති.”
අපදාන පාළියේ නොඑන මේ ගාථාව ථෙරගාථාට්ඨ කථාවේ පමණක් ඇත්තකි.
එම ගාථාවේ උචිත බවක් නොපෙනේ.
“දැන් මම උතුම් දමනයෙන් දැමුනෙමි. මා සිත මනාව පිහිටුවා ගත්තෙමි. සියලු බර බහා තැබූ මම ආශ්‍රව රහිතව පිිරිනිවුනෙමි.
අංගීරස නම් වූ මහානාග නම් වූ ශ්‍රේෂ්ඨ ජන්ම ඇති කේශර සිංහයකු වැනි බුදුහු භික්‍ෂු සංඝයා මැද වැඩහිඳ මා අග්‍රස්ථානයේ තැබූ සේක.
මවිසින් සියලු කෙලෙස් දැවූයෙමි. -පෙ- බුදුරදුන්ගේ අනුශාසනාව ඉටුකළෙමි.”
රහත්බවට පත් සෝණ හිමියෝ තම පිළිවෙත් මඟ සිහිකර, ප්‍රීතිය පහළ කිරීම් වශයෙන් සිය රහත් බව මේ ගාථාවලින් පැවසූහ.
එහි **“යාහු රට්ඨෙ සමුක්කට්ඨො”** යමෙක් රටේ අසූ දහසක් ගම්පතීන් අතුරින් ඉසුරුමත් බවින් ඉතා උතුම් බවට, උත්කෘෂ්ඨ බවට, උසස් බවට පැමිණියේ ද (ඒ සෝණ) **“රඤ්ඤො අංගස්ස පද්ධගූ”** සතර සංග්‍රහ වස්තුවෙන් ජනතාව සතුටුකරන, රඤ්ඡනය කරන බැවින් **“රජු”** නම් වූ අංගාධිපති බිම්බිසාර මහරජුගේ පිරිවරට අයත් වූ, උපතින් ම ඒ රටේ සුවිශේෂී කෙළෙඹියෙක් වූ **“ස්වාජ්ජ ධම්මෙසු උක්කට්ඨො”** ඒ සෝණ අද ලෝකෝත්තර ධර්මයෙහි උත්කෘෂ්ඨ බවට පත්ව සිටියි. ගිහි කාලයේ ලෞකික ධර්මයන් හි උත්කෘෂ්ඨ බවට ද පැවිදි වූ මේ අවස්ථාවෙහි ලෝකෝත්තර ධර්මයේ උත්කෘෂ්ඨ බවට ද පැමිණියේය. තමාම අනිකකු මෙන් දක්වයි. **“දුක්ඛස්ස පාරගූ”** සියලු සංසාරික දුකෙහි පරතෙරට, අවසානයට ගියේය. මෙහිදී “ධම්මෙසු උක්කට්ඨො” යැයි විශේෂයක් නැතිව කියන ලදි. උත්කෘෂ්ඨ භාවය නම් විශේෂයෙන්ම අර්හත් මාර්ගාවබෝධයයි.
අනතුරුව යම් පිළිවෙතකින් දුකෙහි කෙළවර දුටුවේද, රහත්බව ප්‍රකාශ කරමින් එය දක්වනු සඳහා, **“පඤ්ච ඡින්‍දෙ”** ගාථාව දක්වයි. එහි අර්ථය මෙසේය. අපාය කාම සුගතීන්ට සත්ත්‍වයා පමුණුවන ඕරම්භාගිය සංයෝජන පස පයෙහි බැඳි රැහැනක් මෙන්, නුවණැත්තා විසින් යටම වූ මාර්ග තුන (සෝවාන්, සකෘදාගාමි, අනාගාමි) නම් සැතින් සිඳිය යුතුයි. රුපා රූප භවයන්ට සත්ත්‍වයා පමුණුවන උද්ධම්භාගිය සංයෝජන පස, නුවණැත්තා විසින් බෙල්ලේ බැඳි රැහැනක් මෙන් අර්හත් වූ අග්‍ර මාර්ගයෙන් සිඳිය යුතුය. ඒ අතුරින් උද්ධම්භාගිය සංයෝජන ප්‍රහාණය කිරීමට ශ්‍රද්ධාදී පසක් වූ ඉන්‍ද්‍රියයන් වැඩිය යුතුයි. මෙසේ වූ භික්‍ෂුව රාග, දෝස, මෝහ, මාන හා දිට්ඨි යන සංග පස ඉක්මවා, මැඬපැවැත්වීමෙන් **“පඤ්ච සංගාතිගො”** ඕඝයන් තරණය කළ බැවින් ඒ භික්‍ෂුව **“ඕඝතිණ්ණ”** නම් වේ.
මෙසේ ඕඝතරණ ප්‍රතිපත්තිය ද සීලාධීන්ගේ සම්පූර්ණත්ත්‍වයද දක්වා, සීලාදී ගුණදහම් මානාදිය ප්‍රහාණයට උපකාරීවනු දැක්වීමට “උන්නළස්ස” යන ගාථාව දක්වන ලදි. එහි **“උන්න ළස්ස”** යනු උස්ව නැඟුණු හිස් වූ මාන ඇති, මානය උඩුකුරු වූ පැවතුම් ඇති හිස් වූවක් බැවින් බට ගසක් බඳුය. **“නළ”** යනු බට ගසයි. **“පමත්තස්ස”** සිහිය නොමැතිව, සිහිමූර්ඡාවීමෙන් ප්‍රමාදයට පැමිණි. **“බාහිරස්ස”** බාහිර ආයතනයන්හි ආශාව ඇති, කාමයන්හි රාගය දුරු නොවූ කාමාශක්ත **“සීලං සමාධි පඤ්ඤා ච පාරිපූරිං නගච්ඡති”** ඒ භික්‍ෂුවට සීලාදියට විරුද්ධ වූ හැසිරීම් ඇති හෙයින් ලෞකික වූ ද ශීලාදී ගුණදහම් නොපිරේ. ලෝකෝත්තර ගුණධර්ම නොපිරේ යැයි කිවයුතු නොවේ.
ඊට හේතු දක්වමින් **“යංහි කිච්චං”** ගාථාව වදාළහ. යම් භික්‍ෂුවක් පැවිදි වූදා පටන් අප්‍රමාණ වූ සීල ස්කන්‍ධය ආරක්‍ෂා කිරීම, අරණ්‍යවාසීව ධූතංග සමාදන්ව භාවනාවෙහි ඇලී විසීම ආදිය “කිච්චං” කටයුතු නම් වේ. මෙසේ පැවිදි වූවහු විසින් කළයුතු, තමාට අයත් කටයුතු බැහැරලා, දුරු කර, ඉවතලා පාත්‍ර සැරසීම, චීවර, කායබන්‍ධන, අංසකඩය, කුඩය, පාවහන්, කුඩා තැටිය, පෙරහන්කඩ යනාදී පිරිකර සැරසීම, සිවුපසය රැස්කිරීම ආදී භික්‍ෂුව විසින් නොකළ යුතු **“අකිච්චං”** කටයුතු කරයි. ඒ භික්‍ෂූන්ගේ මානය වර්ධනය වී උස්වගිය මන්ඇතිව, ප්‍රමාදීව, සතර ආශ්‍රව වර්ධනය වේ.
යමෙකුට ප්‍රඥාදී ගුණ වර්ධනය වේද ඒ පිළිවෙත් දැක්වීමට **“යෙසං”** යන ගාථාව දැක්විණි. එහි **“සුසමාරද්ධා”** මනාව පිළිගන්නා ලද, මනාව ඇරඹූ **“කායගතාසති”** කායානුපස්සනා භාවනාව **“අකිච්චං තෙ”** ඔවුහු පාත්‍රා සැරසීම් ආදිය, නො කරති. **“න සෙවන්ති’, “කිච්චෙ”** පැවිදි වූ අවස්ථාවේ සිට කළයුතු අප්‍රමාණ සීල ස්කන්‍ධය ආරක්‍ෂා කිරීමෙහි නොනැවතී ක්‍රියා කරන, **“සාතච්චකාරිනො”** සිහියෙන් නොවන්ව, නිතරම සිහි ඇතිව, **“සතානං”** සාත්‍ථක, සප්පාය, ගෝචර, අසම්මෝහ යන සිවුවැදෑරුම් විමසන නුවණින් **“සම්පාජානානං”** සම්ප්‍රජඤ්ඤයන්ගෙන් යුතු වූවන්ගේ” **“ආසවා”** සිවු ආශ්‍රව ධර්මයෝ **“අත්‍ථං ගච්ඡන්ති”** ගෙවීමට, ක්‍ෂයවීමට යති.
දැන් සෝණ හිමියෝ තමන් වහන්සේ සමීපයේ සිටින භික්‍ෂූන්ට අවවාද කරමින් **“උජුමග්ගම්හි”** යන ගාථාව දේශනා කරති. එහි **“උජුමග්ගම්හි අක්ඛාතෙ”** අන්ත දෙක දුරුකර, කාය වංකාදිය බැහැර කර, සෘජුවූ මධ්‍යම ප්‍රතිපදාවට පැමිණි, ශාස්තෲන් වහන්සේ පෙන්වාදුන් ආර්ය මාර්ගයේ යවු, එය පිළිපදිවු, නොනවති වූ, අතරමඟ නතර නොකරවු. **“අත්තානා චොදයත්තානං”** මෙලොව තමාට හිතවැඩ කැමති පුද්ගලයා අපායේ බියජනක බව සිහිකිරීම් ආදියෙන් තමා ම තමාට චෝදනා කරගනිමින්, **“නිබ්බාණමභිහාරයෙ”** තමාම නිවණට පමුණුවන්නේ ය, ගෙනයන්නේ ය, යම්සේ නිවන් සාක්‍ෂාත් කරගන්නේ ද එසේ පිළිපදින්නේ ය.
අනතුරුව මවිසින් ද එසේම පිළිපදින ලදැයි තමාගේ පිළිවෙත් මඟ දැක්වීමට **“අච්චාරද්ධම්හි”** යනාදිය කියන ලදි. **“අච්චාරද්ධම්හි විරියම්හි”** විදසුන් වඩන්නාවූ මවිසින් සමාධියෙන් සමානව නොකර, ඉතා දැඩිව වීර්ය උපදවාගෙන, පමණ ඉක්මවූ වීර්ය ඇතිව සෝණ හිමි ක්‍රියා කළ අයුරු ඉහතින් දැක්විණි. **“වීණෝපමං කරිත්‍වා මෙ”** ආයුෂ්මත් සෝණට, “ඇතැම් බුද්ධ ශ්‍රාවකයෝ අරඹන ලද වීර්ය ඇතිව වාසය කරති. ඔවුන් අතුරින් මම එක් ශ්‍රාවකයෙක්මි. නමුත් මගෙ සිත තවම අශ්වයන්ගෙන් නොමිදුණේය. එනිසා මම සිවුරු හැර යන්නෙමි” යි යන සිත උපන් කල්හි, ශාස්තෲන් වහන්සේ සෘද්ධියෙන් උන්වහන්සේ ඉදිරියට වැඩමවා, “සෝණ කුමක් නිසා නුඹ සිවුරු හැර යන්නෙමි යන සිත ඉපදවූයෙහිද?” විචාරා, “නුඹ පෙර ගිහිව සිටිය දී වීණාවාදනයට දක්‍ෂවූයෙහි ද?” විමසූසේක. එවිට සෝණ හිමි “එසේය ස්වාමීනි”යි පැවසීය. “සෝණය, නුඹ කුමක් සිතන්නේ ද? යම් අවස්ථාවක නුඹ වීණාවෙහි තත් තදින් අදින ලද විට තදින් පිරිමදින ලද විට, නුඹගේ වීණාවේ මිහිරි හඬක් ඇති වී ද? “වීණාගායනාවට එය සුදුසුවූයේ ද?”, “එසේ නො වේමය. ස්වාමීනි, “සෝණ, නුඹ කුමක් සිතන්නෙහි ද? යම් අවස්ථාවක නුඹගේ වීණාවේ තත් ඉතා තද නොවී, ඉතා ලිහිල් නොවී සමගුණයේ පිහිටා පිරිමදිනුයේ ද කිම එකල්හි නුඹගේ වීණාවේ මිහිරි හඬ ඇතිවේ ද? වීණා ගායනාවට සුදුසු ද?” යි ඇසූ කල්හි සෝණ හිමියෝ “එසේය, ස්වාමීනි” යි පිළිතුරු දුන්හ. “සෝණ, එලෙසින් ම දැඩිව ගත් වීර්යය උඩඟු බව පිණිස පවතියි. හැකිළුණු, ලිහිල් වූ වීර්යය කුසීතබව පිණිස පවතියි. සෝණ, එනිසා නුඹ වීර්යයේ සම බව ඉටා ගනුව. ඉඳුරන්ගේ සමබව දැන ගනුව. එහි නිමිති ගනුව.” යි බුදුහු මෙසේ වීණාව උපමා කරගෙන පැවැත් වූ වීණෝපමාවවාදයෙන් මට දහම් දෙසූහ. **“තස්සාහං වචනං සුත්‍වා”,** ඒ භාග්‍යවතුන් වහන්සේගේ වීණෝපමාවාදය අසා, භාවනාව අතරමඟ උපන් සිවුරු හැර යෑමේ අදහස ඉවතලා බුදුසසුනේ ඇලී දැඩිව ඇලී විසුවෙමි.
වාසය කරමින් ම **“සමථං පටිපාදෙසං”** වීර්ය සමතාවෙහි යෙදීම පිණිස, ශ්‍රද්ධා ප්‍රඥාවන්ගේ ද සමාධි වීර්යයන්ගේ ද යුද්ධ සීයක් උපදවා ධ්‍යානාධිෂ්ඨානයෙන් විදර්ශනා සමාධිය උපදවා ගත්තෙමි. විදර්ශනා වැඩුවෙමි. එහි ප්‍රයෝජන අනතුරුව දැක්වේ. **“උත්තමත්‍ථස්ස පත්තියා”** අර්හත්‍වය අවබෝධ කර ගැනීම සඳහා අනතුරුව පිළිපදින ලද සමථ විදර්ශනා සමවැදීම් පිළිබඳව සිය රහත්බව ප්‍රකාශ කරමින් **“නෙක්ඛම්මෙ”** යනාදිය දැක්විණි. එහි **“නෙක්ඛම්මෙ”** කාමයෙන් වෙන්ව පැවිදිවීමෙහි, **“අධිමුත්තස්ස”** ඒ කෙරෙහි නැමුණු, ඇලුණු, යෙදුණු සිතින් පළමුව පැවිදිවීමේ ආශාවෙන් යුතුව කාමයන් හැර දමා පැවිදිවූයෙමි. පැවිදිව සීල පිරිසිදු කිරීම්, අරණ්‍යවාස, ධූතංගසමාදන ආදියෙන් නිරවද්‍ය ධර්මයන් හි යෙදෙමින් **“විවෙකඤ්ච චෙතසො”** සිතේ ප්‍රකර්ශ විවේකයෙහි නෛෂ්ක්‍රම්‍ය අධිමුක්තියෙහි සිවුවන, පස්වන ධ්‍යානයන් ඉපදීමෙන් විවේකයෙහි යෙදුණු **“අබ්‍යාපජ්ඣාධිමුත්තස්ස”** නිදුක් නීරෝගීභාවයේ යෙදුණු, ඒ කෙරෙහි නැමුණු ධ්‍යාන සමාපත්ති උපදවා සමථ භාවනාවේ හි නියුක්ත වූවහුට, **“උපාදානක්ඛයස්ස ච”** සිවුවැදෑරුම් උපාදානයන් ගේ ක්‍ෂයවීමෙන් අර්හත්‍වයට නැමුණු. මෙය සත්තමී අර්ථයේ ඡට්ඨි විභක්ති පදයකි. මෙසේ තමා අවබෝධ කරගත්, උපදවාගත් ධ්‍යානය පාදක කරගෙන අර්හත්‍වාවබෝධය සඳහා විදර්ශනාවෙහි යෙදුණු පුද්ගලයාට **“තණ්හක්ඛයාධිමුත්තස්ස”** තණ්හාව ක්‍ෂය වේ. නැතිවේ යනු “තණ්හක්ඛය” නම් වේ. එනම් නිවණයි. භය වශයෙන් උපාදාදිය ද ක්‍ෂේම වශයෙන් අනුපාදාදිය ද දැක්වීමෙන් නිවණට යොමු වූ නැමුණු තැනැත්තාට, **“අසම්මොහඤ්ච චෙතසො”** ආර්ය මාර්ගයෙහි විමසන නුවණින් යුතුව, සිතේ නොමුලාව පැවැත්ම, මුලාව - මෝඩකම මුලිනුපුටා දැමීමෙන් සිත නොමුලාවූ, ආර්ය මාර්ගයට නැමුණු, **“දිස්වා ආයතනුප්පාදං”** ඇස්කන් ආදී ආයතනයන්ගේ සිය ප්‍රත්‍යයන්ගෙන් ක්‍ෂණයක් ක්‍ෂණයක් පාසා උපදින, නිරෝධයට ප්‍රතිපක්‍ෂ වූ ද විදර්ශනා ප්‍රඥා සහිත වූ ද මාර්ග ප්‍රඥාවෙන් දැකීමෙන්, දැකීම නිසා, **“සම්මා චිත්තං විමුච්චතී”** යහපත් ව මනාව ආර්ය මාර්ගයේ පිළිවෙලින් ගමන් කිරීමෙන් සියලු ආශ්‍රවයන්ගෙන් සිත මිදෙයි.
**“තස්ස සම්මා විමුත්තස්ස”** යනාදියේ මේ සංක්‍ෂිප්තාර්ථ යයි. මෙසේ ඉහතින් පැවසූ ලෙසම මනාව සියලුම කිලිටි බව ඇතිකරන කෙලෙසුන්ගෙන් මිදුණු තැනැත්තාට, එසේ ම අතිශයින් ම සන්සිඳුණු සන්සුන් සිත් ඇති ක්‍ෂීණාශ්‍රව භික්‍ෂුවට, කරන ලද කුසලා කුසලයන්ට රැස්කිරීම් නැත. කළයුතු කටයුතු නිමවූ බැවින්, ආර්යමාර්ගයෙන් ම කෙලෙස් මුලිනුපුටා දැමූ බැවින්, විශේෂ දැනීම් ආදී ප්‍රභේද ඇති බැවින් කළයුත්තක් නැත. මෙසේ කටයුතු සිදු කරගත් රහතන් වහන්සේ, ඒකඝන පර්වතයක් සාමාන්‍ය සුළඟින් නොසැලී, අකම්පිතව පවතින්නාක් මෙන්, ඉෂ්ටානිෂ්ට රූපාදී අරමුණු නිසා ස්ථිර වූ ස්ථිර ව පිහිටි, තෘෂ්ණා රහිත වූ, සියලු සංයෝග ප්‍රහීණ කළ, කෙලෙසුන්ගෙන් වෙන් වූ සිත, නොසැලේ, කම්පා නොවේ. ඒ ආර්‍ය්‍යයන් වහන්සේ තමාට පැමිණෙන අරමුණු ධර්මයන්ගේ කලින් කලට ඵල සමවතට සමවැදීමෙන් යථාතත්ත්වය අවබෝධ කරගෙන, අරමුණුවල ව්‍යයවීම, නිරෝධය, ක්‍ෂණයක් ක්‍ෂණයක් පාසා බිඳීයෑම බලති.
14. චුද්දස නිපාතය
දාහතරවන නිපාතයේ **“යදා අහං”** යනු ආයුෂ්මත් **ඛදිරවණිය** රේවත තෙරුන් වහන්සේගේ ගාථාවන් ය. ඒවායේ උපත කෙසේ සිදුවී ද? මේ තෙරුන් වහන්සේගේ ගාථාවක් ඉහත ඒකක නිපාතයේ දැක්විණි. එහිදී උන්වහන්සේ සිය බෑණාවරුන් වූ සාමණේරයන්ට සිහිය ඉපිදවීම සඳහා ඒ ගාථාව දේශනා කළසේක. එනිසා එම ගාථාව ඒකක නිපාතයේ සංග්‍රහ කර දැක්විණි. මෙහි වනාහි තෙරුන් පැවිදි වූ තැන් පටන් පිරිනිවණ දක්වා වූ ප්‍රතිපත්ති මාර්ගය දක්වන ගාථා දාහතරක් ඇතුළත්ය. එනිසා එය චුද්දස නිපාතයේ සංග්‍රහ කරන ලදි. එහි අර්ථෝත්පත්තිය ඉහතින් පැවසූ ලෙසම දතයුතුයි. මෙහි ඇති විශේෂත්‍වය පහත දැක්වේ. රේවත තෙරුන් වහන්සේ රහත් බවට පත්ව, කලින් කලට ශාස්තෲන්වහන්සේ, ධර්මසේනාපති ප්‍රමුඛ මහතෙරුන් වහන්සේලාට උපස්ථාන කරමින් දින කිහිපයක් නගරයේ වාසය කර, පසුව කිහිරි වනයට ම වැඩමවා ඵලසමවත් සුවයෙන් ද බ්‍රහ්මවිහරණයෙන් ද කල්යැවූ සේක. මෙසේ කල්ගත කරන උන්වහන්සේ, වෘද්ධභාවයට, මහලු භාවයට පත්වූහ. එක් දිනක් බුද්ධෝපස්ථානයට වැඩම කළ රේවත හිමියෝ අතරමඟ සැවැතට නුදුරු අරණ්‍යයක විසූහ. එදින සොරු නගරයෙන් බඩු සොරාගෙන, ආරක්‍ෂක පුරුෂයන් ලුහුබැඳ එන හෙයින් පලායන්නාහු, ගත් බඩු තෙරුන් සමීපයේ දමා සැඟවී ගියහ. සොරු ලුහුබැඳ පැමිණි මිනිස්සු තෙරුන් වහන්සේ සමීපයේ දමා තිබූ සිය භාණ්ඩ දැක, තෙරුන් බැඳගෙන “සොරෙකි” යි යන හැඟීමෙන් රජුට දැක්වූහ. “රජතුමනි, මේ සොරෙකි” යි පැවසුවත් රජු තෙරුන්ගේ බැඳුම් මුදා, “ස්වාමීනි, ඔබවහන්සේ මේ සොරකම කළේ ද?”යි විමසීය. තෙරණුවෝ, “මම වනාහි උපතේ සිට ම සොරකමක් නොකළෙමි. සියලු කෙලෙසුන් නැසූ බැවින් පැවිදි වූ අවස්ථාවේ සිට එවැනි සොරකම් කිරීමක් කෙසේවත් සිදුනොවේ.” එබඳු දෙයක් සිදුවීමට නොහැකි බව ප්‍රකාශ කරමින් සමීපයේ සිටින භික්‍ෂූන්ට ද රජුට ද දහම් දෙසමින් මේ ගාථා වදාළහ.
මේ ගාථාවන්ගේ අනුපූර්ව පදවර්ණනාව මෙසේය.
**“ඉමස්මිං දීඝමන්තරෙ”** යම් දිනක මම පැවිදි වූයෙම් ද එදින සිට මේ ජීවිතයේ අවසාන කාලය දක්වාම, මේ දීර්ඝ කාලය තුල “මෙ මාහට වේවා”යි දැඩිලෝභයෙන් හෝ “මේ සත්ත්‍වයෝ නැසෙත්වා”යි තරහ සිතින් හෝ අනාර්ය වූ ද්වේෂ සහිත සිතක්, සංකල්පයක් නූපදුවෙමි. ඉපදුණු බවක් නොදනිමි.
**“මෙත්තං ච අභිජානාමී”** මෘදුවේ, සිනිඳුවේ අරුතින් “මෙත්තා” නම් වේ. මෙත්තා භාවනාව, මෙත්තා බ්‍රහ්මවිහාර යයි **“ච”** වදනින් ඉතිරි බ්‍රහ්ම විහාර වූ කරුණා, මුදිතා, උපේක්‍ෂා යන සිත් ද අදහස් වේ. **“අභිජානාමි”** ඉදිරියේ සිට දනිමි. අවබෝධ කරගත් ධ්‍යානය ප්‍රත්‍යවේක්‍ෂා කිරීමෙන්, ප්‍රත්‍යවේක්‍ෂා කරන ඤාණයට අභිමුඛ වේ. ඒ කෙසේ ද? **“අප්පමාණං”** යම්සේ භාග්‍යවත් බුදුරජාණන් වහන්සේ විසින් දෙසන ලද්දේ ද එලෙසින් ම කිසිවකු උදෙසා, වෙන් කර නොගෙන අප්‍රමාණ සත්ත්‍වයන් අරමුණු කරගෙන, අප්‍රමාණ වූ ප්‍රගුණ බලවත්භාවයන් ඉපදවීමෙන් මනාව වැඩූ බැවින් **“සුභාවිතං”** පළමුව මෙත් සිත ද දෙවනුව කරුණාව ද ඉන්පසු මුදුතාව ද අවසන උපේක්‍ෂාව ද යන මේ අනුපිළිවෙලින්, අනුක්‍රමයෙන් පුරුදු පුහුණු කළ, සේවන කළ, බොහෝ කොට කඑන ලද බව දනිමි.
සියලු සත්ත්‍වයන්ට ම මිත්‍රයෙකි. ඒ සියලු දෙන මාගේ මිත්‍රයෝ ය යන අර්ථ දෙකින් ම “සබ්බමිත්තො” හැමට මිතුරුව. මෙත් සිත වැඩීමෙන් සත්ත්‍වයන්ට ප්‍රියවේ. **“සබ්බසඛො”** සැමට යහළුව මෙහිද පළමු න්‍යායමයි. **“සබ්බභූතානුකම්පකො”** සියලු සත්ත්‍වයන්ට ම අනුග්‍රහකිරීම් වශයෙන්, “මෙත් සිත වඩමි”, මෙත් සහිත, මෛත්‍රී සම්ප්‍රයුක්ත සිත විශේෂයෙන් වඩමි, දියුණු කරමි, ප්‍රකාශ කරමි, වචනයෙන් ප්‍රකාශ නොකළත් වැඩීමෙන් ඉතා උසස් බවට, ඉතා උඩට පැමිණෙන බැවිනි. “මෙත්තං චිත්තඤ්ච භාවෙමී” යන පාඨය ද යෙදේ. එහි අර්ථ ඉහතින් පවසන ලදි. “**අබ්‍යාපජ්ඣරතො”** අව්‍යාපාදයේ, සත්ත්‍වයන්ගේ හිත වැඩෙහි, යහපතෙහි විශේෂයෙන් ඇලුනෙම් “සදා” සැමදාම ඉන් උන්වහන්සේගේ සෑම ක්‍රියාවක් ම දක්වයි.
**“අසංහීරං”** ආකර්ෂණ රහිත වූවක් අසන්න සතුරා වූ රාගයෙන් නො අඳිනු ලබන්නේ, **“අසංකුප්පං”** කෝප නොවී, සතුරාගෙන් දුරුවීමෙන් ව්‍යාපාදයෙන් කෝපනොවන, අකෝප්‍ය වූ මෙසේ කටයුතු කර, මගේ මෙත් සිත සතුටු කරමි. ඉතා සතුටුවෙමි. බ්‍රහ්ම විහාර වඩමි. **“අකා පුරිස සෙවිතං”** ළාමක, නීචයන් විසින් සේවන නොකළ කාපුරුෂ, නින්දිත, පුරුෂයන් නොවූ බුද්ධාදී ආර්යයන්, උතුමන් විසින් සේවනය කරන බ්‍රහ්ම, ශ්‍රේෂ්ඨ, නිර්දෝෂ, මෙත්තා විහාරය වඩමි.
මෙසේ ගාථා පහකින් තමා උදෙසා, තමාගේ පිළිවෙත් මග (ප්‍රතිපත්තිය) දක්වා දැන් එය රහත්බව ප්‍රකාශ කරමින් **“අවිතක්කං”** යන ගාථා සතර වදාළහ. එහි **“අවිතක්කං සමාපන්නො”** විතර්ක රහිත දුතිය ධ්‍යානයට සමවැද, මෙයින් තෙරුන් වහන්සේගේ ද්විතීයධ්‍යානාධිගමය පැවසූහ. යම් හෙයකින්, තෙරණුවෝ එම ධ්‍යානයම පාදක කරගෙන විදසුන් වඩා එක් අසුනෙහි ම රහත් වූ සේක් ද එනිසා එම අදහස රහත්බව ප්‍රකාශ කිරීම් වශයෙන් දක්වමින්, **“අවිතක්කං සමාපන්නො”** යි කියා “එකෙණෙහිම සම්මා සම්බුද්ධ ශ්‍රාවකයා ආර්ය වූ තුෂ්ණිම්භාවයෙන් යුක්ත වේ” යැයි පැවසූහ. එහි වචීසංඛාරයන් නොමැති හෙයින් විතර්ක විචාර නැති සමාධිය “තුෂ්ණිම්භාවය” යැයි කියති. “මහණෙනි, නුඹලා රැස්වූ විට කළයුතු කාර්ය දෙකකි. දැහැමිකථා කිරීම හෝ ආර්ය වූ තුෂ්ණිම්භාවයයි. මෙහි චතුර්ථධ්‍යාන වූ අග්‍රඵල සමාපත්තිය අදහස් වේ.
අනතුරුව ඒ සමාධියට සමවැදුණු බැවින් ලෝක ධර්මයන්ගෙන් කම්පා නොවන බව උපමාවකින් පවසමින්, **“යථාපි පබ්බතො”** යන ගාථාව දක්වන ලදි. **“යථාපි පබ්බතො සෙලො”** ශිලාමය ඒකඝන ගල්පර්වතයක් මෙන්, එය පස් පර්වතයක් හෝ ගල්, පස් මිශ්‍ර පර්වතයක් හෝ නො වේ. **“අචලො සුප්පතිට්ඨිතො”** මනාව පිහිටි මුල් ඇති බැවින් ප්‍රකෘති වාතයෙන් (ස්වාභාවික සුළඟින්) නොසැලේ. කම්පා නො වේ, එලෙසින් ම මෝහන ක්‍ෂය කළ භික්‍ෂුව නම් පර්වතය ද **“න වෙධති”** නොසැලේ. මෝහය මුලිනුපුටා දමා, ප්‍රහීණ කළ හෙයින් මෝහය මුල් කරගත් සියලු අකුසල් ප්‍රහීණ විය. සියලු අකුසල් ප්‍රහීණකළ භික්‍ෂුව ස්වාභාවික සුළඟින් නො සැලෙන ගල් පර්වතයක් මෙන් අෂ්ට ලෝක ධර්මයන්ගෙන් නොසැලේ. කම්පා නොවේ. **“මොහක්ඛය”** යැයි රහත්බවට ද නිර්වාණයට ද අර්හත්‍වයට ද පැමිණෙන හෙයින් චතුරාර්ය සත්‍යයන් හි මනාව පිිහිටයි. සමාපත්තියට සමනොවැදුණු විට ගල් පර්වතයක් මෙන් නොසැලේ. සමාපත්තීන් සමවැදුණු විට නොසැලී සිටීම පිළිබඳව කියනු කිම?
අනතුරුව පාපය නම් අශූචියකි. එනිසා පාපයේ නොහැසිරෙයි. සීලය පිරිසිදුවූවකි. පිරිසිදු වූවහුට අණුවක් වුවත් පිරුණු දෙයක් මෙන් වැටහෙන බව දක්වනු සඳහා **“අනංගනස්ස”** ගාථාව වදාළහ. එහි අර්ථ මෙසේය - රාගාදී අංගණ රහිත වූ, කිලිටි රහිත වූ, සැමකල්හිම පිරිසිදු වූ නිරවද්‍ය දහම් පමණක්ම සොයන්නා වූ සත්පුරුෂයාට වල්ගක් පමණ වූ හෝ කෙසඟක් පමණ වූ හෝ පාපය, කිලුට ඉතා ස්වල්පයක් වුවත් මුලු ලෝකධාතුවේම පැතිර සිටි වළාකුලක් මෙන් වැටහේ. එනිසා “මෙම සොරකම සම්බන්‍ධව මා වැන්නවුන් පිළිබඳව සැක නොකළ යුතුයි.” යන අර්ථයයි;
“නික්ලේෂී රහතුන්ට වුවත් අන්‍ධබාලයෝ මෙබඳු අපවාද උපදවති.” එනිසා තමාට හිත වැඩ කැමති පුද්ගලයා විසින් සකසා, මනාව තමා සුරැකිව යුතුයැයි අවවාද දෙමින් **“නගරං යථා”** යන ගාථාව වදාළහ. එහි අර්ථය මෙසේය. යම් සේ ප්‍රත්‍යන්ත නගරවාසී මිනිස්සු; ප්‍රත්‍යන්ත නගර ද්වාරප්‍රාකාර ආදිය ස්ථිර කරත් ද, නුවරින් ඇතුලත දිය අඟල් ආදිය ස්ථිර කරත් ද, සර්ව ප්‍රකාරයෙන්ම නගරය ඇතුලත බාහිර දෙකින්ම ආරක්‍ෂා සංවිධාන ඇතිකරයි ද, එලෙසින් නුඹලා ද සිහිය පිහිටුවා, ආධ්‍යාත්මික දොරටු සය වසා ඉන්‍ද්‍රාදි ද්වාරයන් රැකිය යුතුයි. සිහිය නොවිසුරුවා ගනිමින් බාහිරායතන සයෙන් ගනුලබන අරමුණ අධයාත්මය වැනසීමට හේතුවේ නම් එබඳු අරමුණු නොගෙන, එම ඉන්‍ද්‍රිය ද්වාරයන් ස්ථිරව තබාගෙන ඒ විෂ, දූෂිත අරමුණ නොපිළිසෙන සේ ඉඳුරන් ආරක්ෂ කරගත යුතුයි. සිහිය පිහිටුවාගෙන හැසිරෙමින් තමා මැනවින් රැකගනිවු. කුමක් හෙයින් ද? **“ඛණො වො මා උපච්චගා”** ක්‍ෂණය නුඹලා ඉක්ම නොයවා යමෙක් මෙසේ තමා නොකරයි ද ඒ පුද්ගලයා බුද්ධෝත්පාද ක්‍ෂණය, මනුෂ්‍යාත්ම භාවක්‍ෂණය, මජ්ඣිම දේශයේ උප්පත්තික්‍ෂණය, සම්මා දිට්ඨිය ලැබීමේ ක්‍ෂණය හා ආයතන සය විකල් නොවී පැවතීමේ ක්‍ෂණය යනාදී මේ සියලු ක්‍ෂණ සම්පත් නො ඉක්මවයි. “ඒ ක්‍ෂණ සම්පත්තිය ඉක්මවා නොයන්න” යැයි -
තෙරණුවෝ මේ ගාථාවෙන් රජු සහිත පිරිසට ද භික්‍ෂූන්ට ද අවවාද දී; අනතුරුව මරණයේ හා ජීවිතයේ තමාගේ සම සිත් ඇති බවද කළ කටයුතු ඇති බවද ප්‍රකාශ කරමින් **“නාභිනන්‍දාමි මරණං”** යන ගාථාව වදාළහ. එහි අර්ථ ඉහතදී පැවසූ පරිදිම දත යුතුයි.
මෙසේ වදාළ තෙරුන් වහන්සේ, තම පිරිනිවන් පාන කාලය පැමිණි බව දැක ඉතා සංක්‍ෂිප්තව ඔවුන්ට අවවාද කරමින් පිරිනිවණ පිළිබඳව පවසමින් මේ අවසාන ගාථාව දෙසූහ. එහි “සම්පදාථෙ ප්පමාදෙන” යනු සම්පාදනය කරගත යුතු දාන සීලාදිය අප්‍රමාදීව සම්පාදනය කරවු. මෙලෝ පරලෝ ප්‍රභේද ඇති ගිහි පැවිදි කටයුතු වලද සිල් රැකීමෙහි ද සමථ හා විදසුන් භාවනා වැඩීමෙහි ද අප්‍රමාදීවවු. “එසා මෙ අනුසාසතී”, “දාන සීලාදියෙහි අප්‍රමාදීව යෙදෙවු”, යන මාගේ අවවාදයේ ස්ථිරව පිහිටා හික්මෙන්නාවූ නුඹලා මා මෙන් ගිනි සිළුවක් මෙන් පරාර්ථ චර්යාවේ නියැලී ලොව බබුළුවා, ආත්මාර්ථ ප්‍රතිපත්තියේ ද මස්තකප්‍රාප්තවවු, යි පවසනු සඳහා “මම ඒකාන්තයෙන් පිරිනිවෙන්නෙමි. මම සියලු භවයන් කෙරෙන් මිදුනෙමි”යි වදාළහ. සර්වප්‍රකාරයෙන්ම කෙලෙසුන් ගෙන් ද භවයන්ගෙන් ද මිදුනෙමි. එනිසා ඒකාන්තයෙන්ම පිරිනිවන් පාන්නෙමි.
මෙසේ වදාළ තෙරුන් වහන්සේ, අහසේ පළක් බැඳගත් සේක. තේජෝ ධාතුවට සමවැද දිළිසෙමින් අනුපාදිසේස නිර්වාණ ධාතුවෙන් පිරිනිවන් පා වදාළසේක.
**“යථාපි භද්දෙ”** යනු ආයුෂ්මත් **ගෝදත්ත** තෙරුන් වහන්සේගේ ගාථාවන් ය. ඒවායේ උපත කෙසේද? උන්වහන්සේ ද පෙර බුදුවරුන් හමුවේ කළ ප්‍රාර්ථනා ඇතිව, ඒ ඒ භවයේදී නිවන් පතාගෙන කුසල් දහම් රැස්කරමින් දෙව් මිිනස් දෙගතියේ සැරිසරා පැමිණිය. හෙතෙම මේ බුද්ධෝත්පාද කාලයේදී සැවැත් නුවර සත්ත්‍වාහක කුලයේ ඉපිද **“ගෝදත්ත”** නමින් වැඩිවියට පත්විය. පියා කළුරිය කළ කල්හි, පවුල ආරක්‍ෂා කරමින් පන්සීයයක් ගැල්වලින් බඩු රැගෙන ඒ ඒ තැන හැසිර වෙළඳාමෙන් දිවිගෙවූ ගෝදත්ත පොහොසත්කම අනුව පින් ද කළේය. දිනක් අතරමඟදී ගැලේ වියෙහි යෙදූ ගොනෙකු, එය ඉසිලීමට අසමත් ව වැටුණේය. මිනිස්සු උත්සාහ කළත් ඌ නැගිටුවීම ඉතා අපහසු විය. එතැනට ගිය ගෝදත්ත ගොනාගේ වලිගය අල්ලා දැඩිසේ විද්දේය. ගොනා “මේ අසත්පුරුෂයා මගේ බල දුබලතා නොදැන දැඩිව හිංසා කළේය”යි කිපී මිනිස් බසින් “එම්බා ගෝදත්තය, මම මෙපමණ කලක් තමාගේ බලය නොපිරිහවාගෙන නුඹගේ බර ඉසුලුවෙමි. අද අසමර්ථ බව නිසා වැටුනෙමි. ඒ මට නුඹ දැඩිසේ හිංසා කළෙහිය. වේවා, මෙයින් මම මැරීගොස් උපනුපන් ආත්ම භාවයේදී නුඹට පීඩා කිරීමට සමත් සතුරෙක් වේවා”යි ප්‍රාර්ථනා කරන ලෙසින් කෑගෑවේය. එය ඇසූ “ගෝදත්ත මෙබඳුවූ සත්ත්‍වයෙකුට හිංසා කළ මාගේ ජීවිතයෙන් කවර ප්‍රයෝජනයක් ද?” යි සංවේගයට පත්ව, සියලු සම්පත් හැරදමා එක්තරා මහතෙර නමක් සමීපයේ පැවිදිව විදසුන් කමටහන වඩා නොබෝ දිනකින්ම අරහත් ඵලය ලැබ සමවත් සුවයෙන් කල්යැවීය. දිනක් ගෝදත්ත තෙරණුවෝ තමා සමීපයට පැමිණි ගිහි පැවිදි පිරිසට ලෝක ස්වභාව ධර්මයෙන් අරභයා දහම් දෙසමින් මේ ගාථා වදාළසේක.
එහි **“ආජඤ්ඤො”** යනු ආජානෙය්‍ය වෘෂභයා **“ධූරෙ යුත්තො”** ගැලෙහි වියදණ්ඩෙහි යොදනලද **“ධුරාසහො”** රියබර උසුලන, ගාථාව සුඛෝච්චාරණය කරනු පිණිස මෙහි ඊ කාරය දීර්ඝ කර යොදන ලදි. කරත්ත බර ඉසිලීමට සමත් යන අර්ථයයි. **“මථිතො අතිභාරෙන”** මහාබරින්, ගරුභාවයෙන් මැඬී, **“මද්දිතො”** යන පාඨය ද යෙදේ. එහි ද එම අර්ථය මය. **“සංයුගං”** තමාගේ කඳෙහි, යෙදූ ස්ථානයෙහි සිටින වියදණ්ඩ නොඉක්මවන, කෑ තණ වමාරා කමින් වියදණ්ඩ හැරදමා නොසිටියි. “එවං” ඒ වියදණ්ඩෙහි යෙදූ ගවයා; තමා භද්‍රවූ ආජානෙය්‍ය වෘෂභයකු බැවින් ද, තමාගේ ධීරවීරතාවයෙන් ද තමාගේ බර නො ඉක්මවා අත් නොහැර සිටින්නාක් මෙන්, යමෙක් මහමුහුද ජලය ලැබීමෙන් තෘප්තිමත් වන්නාක් මෙන් ලෞකික ලෝකෝත්තර ප්‍රඥාවෙන් සතුටුවෙමින්, එය දරමින්, ඉන් පිරිපුන් වූවාහු ද; ඔවුහු හීන වූ ප්‍රඥා ඇති නිහීනයන් ඉක්මවා නොසිතති. පරිභව නොකරති. “ඊට හේතු මෙසේ දක්වයි. **“අරියධම්මො ච පාණිනං”** මේ සත්ත්‍වයන් අතර ඇති ආර්ය ධර්මයකි. ඒ ප්‍රඥාවේ පරතෙරට ගිය බැවින් ලාභලෝභාදියෙන් තමා උසස් කර, නොලැබීම් ආදියෙන් අනුන්ට අවමන් නොකරයි ද එය ආර්ය ධර්මයකි.
මෙසේ ප්‍රඥාවේ පරතෙරට පත්, ආර්ය සුඛවිහරණ ය දක්වා අනතුරුව, ඉන් බැහැර වූ අනාර්ය දුක්ඛ විහරණය පිළිබඳව දැක්වීමට **“කාලෙ”** යන ගාථාව පැවසූහ. එහි **“කාලෙ”** ලාභ, අලාභයන්ගෙන් යුක්ත කාලයෙහි. **“කාලවසං පත්තා”** ලාභාදිය ලැබෙන කාලයේ මරු වසඟයට ගොස් ලාභාදියෙන් සොම්නස් වේ. අලාභාදියෙන් දොම්නස් වේ. “භවාභව වසංගතා” ඔවුහු වීම්, නොවීම් වසඟයට ගියාහු, වෘද්ධි හානියට පැමිණියාහු වෙති. **“නරා දුක්ඛං නිගච්ඡන්ති, තෙධ සොචන්ති මානවා”** ඒ මිනිස්සු, නරයෝ මානවයෝ යැයි නම් ලද සත්ත්‍වයෝ; ලාභ අලාභ ආදී වශයෙන්ද වෘද්ධි පරිහානි වශයෙන් ද අනුකූලත්‍වයට ද විරෝධයට ද පැමිණියා හු මෙලොවදීත් පරලොවදීත් නිරයාදියෙහිත් දුකට යති, පැමිණෙති. යන අර්ථයයි.
**“උන්නතා”** යන ගාථාවෙන් ද ලෝකධර්ම වශයෙන් සත්ත්‍වයන්ගේ අනර්ථයට පැමිණීමම දක්වයි. එහි **“උන්නතා සුඛධම්මෙනා”** සැප හේතුවෙන්, සුඛ ප්‍රත්‍යයෙන් භවභෝග සම්පත් ආදියෙන් උන්නතියට, මානයට ගියාහු; “භෝගම දාදියෙන් මත්වූවාහු” යන අර්ථයයි. **“දුක්‍ඛධම්මෙන චොනතා”** දුක් හේතුවෙන්, දුක් ප්‍රත්‍යයෙන්, භෝගවිපත්ති ආදියෙන් නිහීන බවට ගියාහු. දිළිඳුවීමෙන් නින්දිත, පිරිහෙන තත්ත්‍වයට පැමිණියාහු. **“ද්වයෙන”** ඉහතින් දැක්වූ පරිදි ඉහළ නැගීම්, පහත වැටීම් වශයෙන් ද ලාභ අලාභ වශයෙන් ද බාල පුහුදුන් මෝඩ පුද්ගලයෝ නැසෙති. අනුකූලත්‍ව, විරෝධ දැක්වීම් ආදියෙන් බාධාවෙති. පෙළෙති. කුමක් නිසාද? තත්ත්‍වාකාරයෙන් ලෝකස්වභාවය නොදකින බැවිනි. ඔවුහු ධර්ම ස්වභාවය තත්ත්‍වාකාරයෙන් අවබෝධ කර නොගන්නා තාක්, පිරිසිඳ දතයුතු බව හෙවත් පරිඤ්ඤාත ස්කන්‍ධය ද කෙලෙස් ප්‍රහීණ කිරීම ද නොලබන හෙයිනි. “යථාභූතං අදස්සනා” යන පාඨය ද යෙදේ. “නොදකින හෙයින්” යන අර්ථයයි. **“යෙ ච දුක්ඛෙ සුඛස්මිඤ්ච මජ්ඣෙ සිබ්බනිමච්චගූ”** ආර්ය පුද්ගලයෝ දුක්වේදනාවෙහිත්, සැප වේදනාවෙහිත්, මැදහත් වේදනාවෙහිත්; ඒ වේදනාව සමග ප්‍රතිබද්ධ වූ ආශාව, තණ්හාව යන මුල හේතුව ආර්ය මාර්ගාධිගමයෙන් ඉක්මවූහ. නැති කළහ. එනිසා ඔවුහු සුළඟින් නො සැලී සිටින ඉන්‍ද්‍රඛීලයන් මෙන් ලෝක ධර්මයන්ගෙන් නොසැලී, අකම්පිතව සිටිති. ඔවුහු උඩඟු උන්නත බවට ද හීන අවනතියට ද කිසිකලෙකත් නොපැමිණෙති. සර්වප්‍රකාරයෙන් ම මිත්‍ර බව තරහ නැතිකළ බැවිනි.
මෙසේ වේදනාධිෂ්ඨානයෙන් රහතන් වහන්සේගේ නො ඇලීම දක්වා, අනතුරුව ලෝකධර්මයන් බෙදා දක්වමින්, ඒ සෑම තැනක ම නොඇලෙන බව දක්වමින්, **“නහෙව”** යන ගාථාව වදාළ. එහි **“ලාභෙ”** චීවරාදී සිවුපසය ලැබීමෙහි. **“අලාභෙ”** ඒ සිවුපස ආදිය නොලැබීමෙහි, **“අයසෙ”** පිරිවර හානිවීම, **“කිත්තියා”** ඉදිරියේ සිට ගුණ පැවසීම් වශයෙන් පැතිරුණු කීර්ති ඇති, **“නින්‍දායං”** ඉදිරියේ සිට ගැරහීම, **“පසංසාය”** ප්‍රත්‍යක්‍ෂ වශයෙන් ම ඇති ගුණ වර්ණනා කිරීම, **“දුක්ඛෙ”** දුක උපන් කල්හි, **“සුඛෙ”** මෙහි ද මෙම න්‍යායමයි.
සෑමතැනකම ඉහත දැක්වූ අට වැදෑරුම් ලෝක ධර්මයන් හි හෝ රූපාදී පංචාරම්මණයන් හි ඒ රහතන් වහන්සේලා නො ඇලෙති. සර්වප්‍රකාරයෙන් ම සෑම ක්ලේශයක් ම සිඳදැමූ බැවිනි. ඒ කෙසේ ද? නෙළුම් පතෙහි දිය මෙනි. නෙළුම් කොළයේ ජල බිඳු නො ඇලී සිටින්නාක් මෙන් රහත්හු කාම ලෝක සම්පත්වල නො ඇලී සිටිති. නෙළුම් පතේ දිය මෙන් ඒකාන්තයෙන් සැප සම්පත්වලින් වෙන් ව සිටිති. මෙසේ රහතන් වහන්සේලාට ද ලාභාලාභ ආදී අටලෝදහම් පැමිණි විට ද රූපශබ්දා දී පංචාරම්මණ සිතට යොමු වූ විට ද ඉන් වෙන් ව සිටිති. එනිසා ම ඒ නුවණැති ධීරයෝ සෑමතැන්හි ලාභාදියෙහි ඤාණ සුඛයෙන් ද ප්‍රිය නිමිතිවල ශෝකාදිය නොමැතිවීමෙන් ද සුවපත් වූ සැපවිඳින්නෝ වෙති. ඔවුහු අභිභවනය, මැඬලිය නොහැකි හෙයින් සෑමතැන්හිම අපරාජිතයෝ ම වෙති.
දැන් ලාභාලාභාදියෙහි ශ්‍රේෂ්ඨ බව වෙන්කර දක්වමින් **“ධම්මෙන”** යනාදිය පවසති. එහි **“ධම්මෙනච අලාභො යො”** නුවණින් කල්පනා කර දහම් රක්‍ෂා කරන්නාට, ඒ නිමිති කරගෙන අලාභයක්, ලාභයන්ගේ අභාවයක්, ලාභයන්ගේ පිරිහීමක් වේද, එය අධාර්මිකව, අදැහැමිව, නුසුදුසු බුදුරදුන් අගය නොකළ අයුරකින් උපන්නා වූ යම් ලාභයක් වේද, එයට වඩා ධාර්මිකව, යහපත්ව, සිදු වූ අලාභය ඉතා උතුම්ය. යම් ලාභයක් දුරුකරන්නාගේ, වර්ජනය කරන්නාගේ අකුසල දහම් පිරිහී, කුසල් දහම් වැඩේ ද එබඳු දෙයකින් සිදුවන අලාභය යහපත ගෙන දේ. නුවණැත්තෝ පසසති. අර්ථවත්ය. **“යඤ්චෙ ලාභො අධම්මිකො”** යම් ලාභයක් අධාර්මිකව උපන්නේ නම් එය ශ්‍රේෂ්ඨ නොවේ යන අදහසයි.
**“යසො ච අප්පබුද්ධීනං විඤ්ඤූනං අයසො ච යො” **යම් අල්ප බුද්ධියමත්, දුෂ්ප්‍රාඥ මෝඩයන්ගේ කීර්තියක්, යසසක් වේ ද; නුවණැති පඬිවරුන්ගේ අපකීර්තියක් අයසක් වේ; මේ දෙකින් නුවණැත්තන්ගේ අයස ලැබීම ම ශ්‍රේෂ්ඨ වේ. යමෙකුගේ සිතේ අකුසල් දහම් පිරිහී කුසල් දහම් වර්ධනය වේද එබඳු වූ යසහානිය හෙවත් අයස වුවත් කැමතිවිය යුතුයි. නුවණැති පුද්ගලයා ඒ අගුණ දුරුකර ගුණයෙහි පිහිටන්නේය. “න යසො අප්පබුද්ධීනං” මෝඩ, අනුවණයන්ගේ යසස උතුම් නොවේ. ඒ මෝඩ, අසත්පුරුෂයන් විසින් තමාතුළ නොමැති (අභූත) ගුණ ප්‍රකට කිරීම් වශයෙන් උපදවා ගන්නා කීර්තිය (යසස), මෙලොවදීම නුවණැත්තන්ගේ ගැරහීමෙන් දුකට ද පරලොවදී දුගතිගාමීවීමෙන් දුක්, පිරිතැවීම්වලට ද පත්වන හෙයින් අනර්ථවත්ය. අවැඩ දායකය. භාග්‍යවතුන් වහන්සේ මෙසේ වදාළේ එහෙයිනි. – “ලාභ කීර්ති ප්‍රශංසා සත්කාර ආදිය වැරදි ආකාරයෙන් ලබාගත් යමෙක් වේද ඒ නින්දිත පුරුෂයා කීර්ති සත්කාර ආදියෙන්ම නැසේ.”
**“දුම්මෙධෙහී”** මෝඩයන්, ප්‍රඥාව නැත්තන් විසින් **“යඤ්චෙ බාලප්පසංසනා”** බාල, අනුවණයන් විසින් කරන ප්‍රශංසාව.
**“කාම්මයිකං”** වස්තුකාමමය වූ කාමගුණ නිසා උපදින **“දුක්ඛඤ්ච පවිවෙකිය”** ප්‍රකාර්ශ විවේකයෙන් හටගත් කය වෙහෙසවීම්, ක්ලාන්තවීම් වශයෙන් පවතින, විෂම ආහාරපානාදිය ගැනීමෙන් වන කායික දුක් ද නුවණැත්තෝ පසසන, අගයන් දුක්ඛයන් වේ. නිරාමිෂ වූ සසරින් මිදීම සඳහාම වූ දුක් බැවිණි. එනිසා **“පවිවෙකියං දුක්ඛං සෙය්‍යො”** යි කියන ලදි.
**“ජීවිතඤ්ච අධම්මෙන”** අධාර්මිකව ජීවිතය ගෙනයාම, ජීවත්වීමට අධාර්මික කටයුතු කිරීම. **“ධම්මෙන මරණං”,** දැහැමින් මැරීම නම් මෙවැනි පව්කම් කරමින් ජීවත්වීමට වඩා මැරෙන්නෙමි. දැහැමින් මැරීමයි. කිසිවකු ගේ නියමයෙන් තමා මරණයට පත්වුවත් පව්කම් නොකර, ධර්මය විකෘති නොකර, දහම් නොනසා, ධර්ම හේතුවෙන් මරණයට පත්වීම ශ්‍රේෂ්ඨ වේ. එබඳු මරණය ධර්මයෙන් තොර නොවූ බැවින්, ධර්මයෙන් දිව්‍ය ලෝකයට පමුණුවන බැවින්, නිවණ උපකාරීවන බැවින් නුවණැත්තෝ අතිශයින් පසසති. ඒ සඳහා කියන ලදි.
යමෙක් ශරීරයේ අංග ප්‍රත්‍යංග රැකගැනීමට ධනය අත්හරින්නේය. ශරීරාංග හැරදමා ජීවිතය රැකගන්නේ ය. ධර්මය සිහිකරන පුද්ගලයා ඒ ධර්ම නිසා සිය ධනය, අංග, ජීවිතය යන සියල්ලම අත්හරින්නේය.
**“යඤ්චෙ ජීවෙ අධම්මියං”,** යම් පුරුෂයෙක් ධර්මයෙන් වෙන්ව ජීවිතය ගෙනයන්නේ නම් ඔහු ඇසුරු නොකරන්න. නුවණැත්තන්ගේ ගැරහීම ද අපායට පැමිණීම ද සිදුවන බැවිනි.
දැන් ඉහත දැක්වූ පරිදි රහතන් වහන්සේලාගේ නො ඇල්මට හේතු දක්වමින් **“කාමකොපපහීණා”** යන ගාථාව වදාළහ.
එහි **“කාමකොප පහීණා”** යනු ආර්ය මාර්ගයෙන් සර්වප්‍රකාරයෙන් ම ප්‍රහීණ කළ ඇලීම්, ගැටීම් ඇති, ශාන්ත වූ සිත් ඇති **“භවාභවෙ”** ඉතා කුඩා වූ ද ඉතා මහත් වූ ද භව ප්‍රහීණ කරන ලද, කෙලෙස් පිරිනැවීමේ දාහයන් නොමැති හෙයින් සන්සුන් සිතැති “ලොකෙ” ස්කන්‍ධා දී ලෝකයෙහි **“අසිතා”** තණ්හා, දෘෂ්ටි ආශ්‍රය නොකරන හෙයින් අනිශ්‍රිත වූ. **“නත්‍ථි තෙසං පියා ප්පියං”** ඒ රහතන් වහන්සේලාගේ සිත්වල කිසිදු ලාභා දී දහමක හෝ රූපාදී අරමුණක හෝ ප්‍රිය, අප්‍රියභාවයට හේතුව කෙලෙස් ධර්ම සර්වප්‍රකාරයෙන් ම මුලිනුපුටා දැමූ බැවිනි.
මෙසේ “යම් භාවනාවකින්, යමක් වැඩීමෙන් ඒ ආර්යයෝ මෙබඳු ස්වරූප ඇත්තෝ වූහ”යි දක්වා, අනතුරුව දේශනාවේ කූට ප්‍රාප්තිය ගනිමින් අනුපාදිසේස නිර්වාණ ධාතුව විදහා දක්වමින් **“භාවයිත්‍වාන”** යන අවසන් ගාථාව වදාළහ. එහි **“පප්පුය්‍ය”** පැමිණ සෙසු පදයන්ගේ අර්ථ ඉහතින් විස්තර කළ පරිදිම දත යුතුයි. මෙම ගාථාවෙන් ම ගෝදත්ත තෙරුන් වහන්සේගේ රහත්බව ප්‍රකාශ කරන ගාථා ද විය.
