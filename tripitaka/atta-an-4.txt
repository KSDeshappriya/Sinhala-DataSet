චතුක්ක නිපාත වර්‍ණණාව
1. ප්‍රථම පණ්ණාසකය
1. භණ්ඩගාම වර්ගය
චතුෂ්ක නිපාතයේ පළමුවැනි සූත්‍රයෙහි **අනනුබොධා** යනු අවබෝධ නොකිරීමෙනි, නොදැනීමෙනි. **අප්පටිවෙධා** යනු මනාව වටහා නොගැනීමෙනි, ප්‍රත්‍යක්ෂ නොකිරීමෙනි, **දීඝමද්ධානං** යනු බොහෝ කාලයකි. **සන්ධාවිතං** යනු භවයෙන් භවයට යාම් වශයෙන් හැසිරෙන ලදි. **සංසරිතං** යනු යළියළිත් යාම් ඊම් වශයෙන් සැරිසරන ලදි. **මමඤ්චෙව තුම්හාකඤ්ච** යනු මාවිසින් ද ඔබලා විසින් ද යනුයි. නැතහොත් **සන්ධාවිතං සංසරිතං** යනු මගේ ද ඔබලාගේ ද හැසිරීම සැරිසැරීම වීය යනුවෙන් මෙසේ මෙහි අර්ථය දත යුතුය. **අරියස්ස** යනු නිදොස් වූවහුගේයි. **සීලසමාධිඤ්ඤා** යන මේ ධර්ම තුන සමඟ යුක්ත වූවාහුමයයි දතයුත්තාහ. **විමුත්ති **නමින් ඵලයම දක්වන ලදි. **භවතණ්හා** යනු භවයන්හි ඇල්මයි. **භවනෙත්ති** යනු භව රැහැනයි. මෙය තෘෂ්ණාවටම නමෙකි. එයින් වනාහි සත්ත්වයෝ ගොණුන් මෙන් ගෙලෙහි බැඳ ඒ ඒ භවයට පමුණුවනු ලැබෙත්. එබැවින් භව රැහැන යයි කියනු ලැබේ.
**අනුත්තරා** යනු ලෝකෝත්තරවූයි. **දුක්ඛස්සන්තකරො** යනු සංසාර දුක කෙළවර කරන්නේයි. **චක්ඛුමා** යනු පසැසින් ඇස් ඇත්තායි. **පරිනිබ්බුතො** යනු කෙලෙස් පිරිනිවුමෙන් පිරිනිවුනාවූයි. මෙය උන්වහන්සේගේ බෝමැඩ දී පළමු පිරිනිවීමයි. පසුව වනාහි සල්ගස් දෙකක් අතර අනුපාදිසෙස නිර්වාණ ධාතුවෙන් පිරිනිවියේ යැයි අනුසන්ධි පරිද්දෙන් දේශනාව අවසන් කළසේක.
දෙවැන්නෙහි **පපතිතො** යනු වැටුණේ, ගිලිහී ගියේයි. **අප්පපතිතො** යනු නොවැටුණේ, පිහිටියේයි. එහි ලෞකික මහජනයා වැටුණේම නම් වෙයි. සෝවාන් ආදීහු කෙලෙස් උපන් කෙරෙහි වැටුණාහු නම් වෙත්. ආස්‍රවයන් ක්ෂය කළ තැනැත්තා ඒකාන්තයෙන්ම පිහිටියේ නම් වෙයි.
**චුතා පත්තති** යනු යමෙක් චුත වූවාහුද ඔවුහු වැටෙත් නම් වෙත්. **පතිතා** යනු යමෙක් වැටුණාහුද ඔවුහු චුත වූවාහු නමි. චුත වූ බැවින් වැටුණාහුය. වැටුණු බැවින් චුත වූවාහු යයි අර්ථයි. **ගිද්ධා** යනු රාගයෙන් රත් වූවාහුයි. **පුනරාගතා** යනු නැවත උපතට, නැවත ජරාවට නැවත ව්‍යාධියට නැවත මරණයට ආවාහු නම් වෙත්. **කතකිච්චං **යනු සිවුමගින් කළයුතු කිසයි. **රතං රම්මං** යනු රමනය කළයුතු ගුණසමූහයෙහි සතුටු වූයේයි. **සුඛෙන්නවාගතං සුඛං** යනු සුවයෙන් සුවය අනුව පැමිණි එළැඹුණුයි. මිනිස් සුවයෙන් දිවසුවයට, ධ්‍යාන සුවයෙන් විදර්‍ශනා සුවයට, විදර්‍ශනා සුවයෙන් මාර්ග සුවයට, මාර්ග සුවයෙන් ඵලසුවයට, ඵල සුවයෙන් නිවන් සුවයට පැමිණි එළඹුණු යන අර්ථයයි.
තෙවැන්න දුක නිපාත **වර්‍ණණාවෙහි** කියන ලද්දේමය. ගාථාවන්හි වනාහි **නින්දියං** යනු නින්දා කටයුතු වූයි. **නින්දති **යනු ගර්භා කරයි. **පසංසියො** යනු පැසසිය යුතු වූයේයි. **විචිනාති මුඛෙන සො කලිං** යනු මෙසේ පැවති හෙතෙම ඒ මුවෙන් පාපය රැස්කරයි නමි. **කලිනා තෙන සුඛං නවින්දති** යනු ඒ පාපයෙන් සුවය නොලබයි. **සබ්බස්සාපි සහාපි අත්තනා** යනු සියලු සිය ධනයෙන් මෙන්ම තමන්ද සමඟ යම් පරාජයක් වේ ද එය ස්වල්පමාත්‍ර වූම අභාග්‍යයක් යන අර්ථයයි. **සො සුගතෙසු** යනු යමෙක් වනාහි මනාව ගිය පුද්ගලයින් කෙරෙහි සිත දූෂ්‍ය කරන්නේ ද, මෙම චිත්තදූෂණය ඒ පාපයෙන් ඉතා මහත්වූ පාපයයි. දැන් එහි ඉතා මහත්බව දක්වමින් සතං සහස්සානං යනාදිය කීහ**. සතං සහස්සානං** යනු නිරබ්බුද ගණනින් ලක්ෂයකි. **ඡත්තිංසති** යනු අන්‍ය වූ ද සතිස් නිරබ්බුදයෝයි. **පඤ්ච ච** යනු අබ්බුද ගණනින් අබ්බුද පසෙකි. **යමරියගරහී **යනු ආර්යයන් ගරහන්නා යම් නිරයක උපදී ද එහි එපමණ ආයුෂ ඇත්තේයි.
සිවු වැන්නෙහි **මාතරිපිතරී ච** යනාදියෙහි මිත්තවින්දක තෙමේ මව කෙරෙහි වැරදි සේ පිළිපන්නේ නමි. ආජාතසත්තු තෙමේ පියා කෙරෙහි වැරදි සේ පිළිපන්නේ නමි. දෙව්දත් තෙමේ තථාගතයන් කෙරෙහි වැරදි සේ පිළිපන්නේ නමි. කොකාලික තෙමේ තථාගත ශ්‍රාවකයා කෙරෙහි වැරදි සේ පිළිපන්නේ නමි. **බහුඤ්ච **යනු බොහෝ වූවක්මය, **පසවති** යනු ලබයි. **තාය **යනු ඒ මිථ්‍යා ප්‍රතිපත්ති සංඛ්‍යාත අධර්ම චර්යාවෙනි. **පෙච්ච **යනු මෙයින් ගොය. **අපායං ගච්ඡති** යනු නිරයාදීන් අතුරෙහි එක් නිරයක උපදියි. පුණ්‍ය පක්ෂයෙහි ද මේ ක්‍රමයමැයි.
පස්වැන්නෙහි **ස්‍රෝතය** අනුව යන්නේනුයි **අනුසොතගාමී** නමි. කෙලෙස් වසයෙන් ඔහුගේ විරුද්ධ ප්‍රතිපත්තියෙන් ප්‍රතිස්‍රෝතසට යන්නේනුයි **පටිසොතගාමී** නමි. **ඨිතතෙනා** යනු පිහිටි ස්වභාවය ඇත්තේයි. **තිණ්ණො** යනු සැඩපහර තරණයකොට සිටියේයි. **පාරංගතො** යනු පරතෙරට ගියේයි. **ථලෙ තිට්ඨති** යනු නිවන්තලයෙහි සිටියි. **බ්‍රාහ්මණො** යනු ශ්‍රේෂ්ඨ වූයේ නිර්දෝෂ වූයේයි. **ඉධ** යනු මෙලොවෙහියි. **කාමෙ ච පටිසෙවති** කිලෙසකාමයෙන් වස්තුකාමයන් ඇසුරු කරයි. **පාපඤ්ච කම්මං කරොති** යනු පරපණ නැසීම් ආදී පාපකර්මය ද කරයි. **පාපඤ්ච කම්මං න කරොති** යනු වෛරකර්‍ම පස (පස්පවු) නොකරයි. **අයං වුච්චති භික්ඛවෙ ඨිතත්තො** යනු මේ අනාගාමී පුද්ගලයා එලොවින් යළි පිළිසිඳ ගැනීම් වශයෙන් නොපැමිණීම් වශයෙන් සිටියේ නමි.
**තණ්හාධිපන්නා** යනු තෘෂ්ණාවට පිවිසියේ, ඇතුළත් වූයේයි හෝ තෘෂ්ණාවට පිවිසියේ ඇතුළත් වූයේයි. **පරිපුණ්ණසෙඛො** යනු ශික්ෂා සපිරීමෙහි සිටියේයි. **අසහානධම්මො** යනු නොපිරිහුණු ස්වභාවයයි. **වෙතොවසිප්පත්තො** යනු සිතෙහි වසඟ බවට පැමිණියේයි. මෙබඳු වූ ක්ෂීණාශ්‍රවයෙක් වෙයි. මෙහි වනාහි අනාගාමි පුද්ගලයා කියන ලදි. **සමාහිතින්ද්‍රියො** යනු මනාව පිහිටුවන ලද ඉඳුරන් සය ඇත්තේයි. **පරොවරා** යනු උසස් පහත් උතුම්ලාමක කුසල් අකුසල්ය යන අර්ථයයි. **සමෙව්ව** යනු නුවණින් එක්වීයි. **විධූපිතා** යනු විනාශ කරනලද හෝ දවන ලද්දාවූයි. **වුසිතබ්‍රහ්මචරියො** යනු මග බඹසර වැස සිටියේයි. **ලොකන්තගු** යනු තෙවැදෑරුම් ලෝකයේ කෙළවරට ගියේයි. **පාරගතො** යනු සය අයුරකින් පරතෙරට ගියේයි. මෙහි ක්‍ෂීණාශ්‍රවයන් වහන්සේම කියන ලදහ. මෙසේ සූත්‍රයෙහි ද ගාථාවන්හි ද සසර හා නිවනම කියනලදී.
සයවැන්නෙහි **අනුප්පන්නො** යනු නොපැමිණියේයි. **සුත්තං** යනාදියෙහි උභතොවිභංග, නිද්දෙස, ඛන්ධක, පරිවාර, සුත්තනිපාත, මංගලසුත්ත, රතනසුත්ත, නාලකසුත්ත, තුවටක යන සුත්‍රයෝ ද අන්‍ය වූ සුත්‍ර නාමය ඇති බුද්ධ වචනය සුත්ත යයි දතයුතුය. සියලුම ගාථා සහිත වූ සූත්‍ර ගෙය්‍ය යයි දතයුතුය. විශේෂයෙන් සංයුත්ත නිකායෙහි සගාථක වර්‍ගයයි**.** සියලු අභිධර්ම පිටකය ද ගාථා නැති සූත්‍රය ද අංග අටෙහි සංග්‍රහ නොවූ යම් වෙනත් බුද්ධ වචනයක් වේ ද, එය වෙය්‍යාකරණ යයි දතයුතුය. ධම්මපද ථෙරගාථා, ථෙරීගාථා සුත්ත නිපාතයෙහි නොසුත්ත නම් දරන සුද්ධික ගාථා ද ගාථා යයි දතයුතුය. සොමනස්ස ඤාණමය ගාථාවන්ගෙන් යුක්ත වූ දෙඅසූවක් සූතාන්තයෝ උදානයැයි දතයුතුය. වුත්තමිදං භගවතා යනාදී ක්‍රමයෙන් පැවති එකසිය දහයක් සූත්‍රාන්තයෝ ඉතිවුත්තක යයි දතයුත්තාහ. අපණ්ණක ජාතක ආදී වූ පන්සිය පණසක් ජාතකයෝ ජාතක යයි දතයුත්තාහ. චත්තාරොමෙ භික්ඛවෙ අච්ඡරියා අබ්භූතා ධම්මා ආනන්ද යනාදි ක්‍රමයෙන් පැවති සියලුම ආශ්චර්ය අද්භූතධර්‍ම ප්‍රතිසංයුත්ත වූ සූත්‍රාන්තයෝ අබ්භූත ධම්ම යැයි දතයුත්තාහ. චුල්ලවේදල්ල, මහාවේදල්ල, සම්මාදිට්ඨි, සක්කපඤ්හ, සංඛාරහාජනිය, මහාපුණ්ණම සූත්‍රාදියද දැනීම ද සතුට ද ලබමින් අසනලද සියලු සූත්‍රාන්තයෝ ද වේදල්ල යැයි දතයුතුය. **න අත්ථමඤ්ඤාය න ධම්මමඤ්ඤාය **යනු අර්‍ත්‍ථ කථාත් පාළියත් නොදැනයි. **ධම්මානුධම්මපටිපන්නො **යනු නව ලොවුතුරා දහමට අනුරූප ධර්‍මය වූ සීලය සහිත පූර්‍වභාග ප්‍රතිපදාවට පිළිපන්ණේ නොවෙයි. මේ ක්‍රමයෙන් සියලු වාරයන්හි අර්ථය දත යුතුය. මෙහි ප්‍රථම වාරයෙහි වනාහි ඇසූපිරූතැන් නැති දුශ්ශීලයා කියනලදී. දෙවැනි වාරයෙහි ඇසූපිරූ තැන් නැති ක්ෂීණාශ්‍රවයන් වහන්සේ කියන ලදහ. තෙවැන්නෙහි ඇසූපිරූ තැන් ඇති දුශ්ශීලයා ද සිවුවැන්නෙහි ඇසූපිරූ තැන් ඇති ක්ෂීණාශ්‍රවයන් වහන්සේ ද (කියන ලදහ.)
**සීලෙසු අසමාහිතො** යනු සීලයන් නොසපුරන්නේයි. **සීලතො ච සුතෙන ච** යනු ශීල කොටසින් ද ඇසූපිරූ තැන් පිළිබඳ කොටසින් ද මේ දුශ්ශීලයා අල්ප ශ්‍රැතයෙකියි මෙසේ ඔහු ගරහයි යන අර්ථයයි. **තස්ස සම්පජ්ජතෙ සුතං** යනු ඒ පුද්ගලයාට යම් හෙයකින් මේ ඇසූ දෙයින් ශ්‍රැත කෘත්‍යය කරන ලද ද එහෙයින් ඔහුට ශ්‍රැතය එළඹෙයි නමි. **නාස්ස සම්පජ්ජතෙ** යනු ශ්‍රැත කෘත්‍යය නොකළ බැවින් නොඑළඹෙයි නමි. **ධම්මධරං **යනු ශ්‍රැත ධර්‍මයන්ට ආධාරවූයි. **සප්පඤ්ඤං** යනු මනා ප්‍රඥාව ඇත්තේයි. **නෙක්ඛම්මං ජම්බොනන්දස්සෙව** යනු ජාති ස්වර්‍ණය ජම්බුනද යයි කියනු ලැබේ. ඒ ජම්බුනදයාගේ නිෂ්කයක් මෙත් ස්වර්‍ණ පහක ප්‍රමාණය ඇති ස්වර්‍ණ ඝටකයක් මෙනැයි අර්‍ත්‍ථයයි.
සත්වැන්නෙහි වියත්තා යනු ප්‍රඥාවේ ව්‍යක්ත බවින් යුක්ත වූවාහුයි. **විනීතා** යනු විනයට පැමිණියාහු, මනාව හික්මුණාහුය. **විසාරදා** යනු තැතිගැනීමෙන් තොර සොම්නස් සහිත නුවණින් යුක්ත වූවාහුයි. **ධම්මධරා **යනු ශ්‍රැත ධර්‍මයන්ට ආධාරවූයි. **භික්ඛු ච සීලසම්පන්නො** යන ගාථාවෙහි එකිනෙකාගේ එක් එක් ගුණයක් කියන ලදී. සියල්ලන්ට වනාහි සියල්ලම වටයි.
අටවැන්නෙහි **වෙසාරජ්ජානි** යනු තැතිගැන්මට ප්‍රතිපක්ෂ වූ විශාරද බවයි. සිවුතැනක තැතිගැන්මක් නොමැතිබව සිහිකරන්නහුට උපන් සොම්නස් සහගත ඤාණයට මෙය නමෙකි. **ආසභං ඨානං** යනු ශ්‍රේෂ්ඨ ස්ථානයයි, උත්තම ස්ථානයයි. නැතහොත් පෙර බුදුවරු ආසභ නම් වෙත්. උන්වහන්සේලාගේ තැන යන අර්ථයයි. තවද ගවයන් සියයකට ජ්‍යෙෂ්ඨ වූයේ උසභ නම් වෙයි. ගවයන් දහසකට දෙටුවූයේ වසභය. ගාල් සියයකට දෙටුවූයේ හෝ උසභය. ගාල් දහසකට දෙටුවූයේ වසභය. සියලු ගවයන්ට ශ්‍රේෂ්ඨ වූ සියලු වෙහෙස දරන, සුදුවූ පැහැදීම ඇතිකරන මහත් බර උසුලන, හෙණ සියයක ශබ්දයෙනුදු නොසැලෙන්නේ නිසභ නම් වෙයි. හෙතෙම මෙහි උසභ යැයි අදහස් කරන ලදි. මෙයද ඔහුට පර්යාය වචනයකි. මෙය වෘෂභයාගේනුයි ආසභ නම් වෙයි. **ඨානං** යනු පා සතරින් පොළොව මැඬගෙන තහවුරුව සිටීමයි. මෙය වනාහි ආසභයකු මෙනැයි ආසභ නමි. යම්සේ නම් නිසභ සංඛ්‍යාත වූ වෘෂහ තෙමේ පා සතරින් පොළොව මැඬගෙන නොසෙල්වෙන තැනින් සිටියි. එසේම තථාගතයන් වහන්සේ ද විශාරද බව නමැති පා සතරින් අටපිරිස් පොළොව මැඬ දෙවියන් සහිත ලොවෙහි කිසියම් විරුද්ධවාදී පසමිතුරකුගෙන් නොසැලෙන සේක් නොසැලෙන තැනින් **තිට්ඨති** යනු මෙසේ සිටින සේක් ඒ ශ්‍රේෂ්ඨ ස්ථානය පිළිගනිති. එළඹෙති. ප්‍රතික්‍ෂේප නොකරත්. තමන් කෙරෙහි නංවා තබති. එබැවින් **ආසහං ඨානං පටිජානාති**’යි කියන ලදි.
**පරිසාසු** යනු අටවැදෑරුම් පිරිසෙහිය. **සීහනාදං** යනු ශ්‍රේෂ්ඨ නාදය අභීත නාදය හඬ නගයි. සිංහ නාදයට සමාන වූ හෝ නාදය නංවයි. මේ අර්ථය සීහනාද සූත්‍රයෙන් දැක්විය යුතුය. යම්සේ සිංහයා ඉවසන බැවින් ද වනසන නිසා ද සිංහයායි කියනු ලැබේද, එසේ තථාගතයන් වහන්සේ ලෝක ධර්‍මයන් ඉවසන බැවින් ද පරවාදයන් මඬින නිසා ද සිංහ යයි කියනු ලැබේ. මෙසේ කියන ලද සිංහයාගේ නාදය සිංහ නාදයයි. එහි යම්සේ නම් සිංහයා සිංහ බලයෙන් යුක්ත වූයේ හැම තන්හි විශාරද වූයේ පහවූ ලොමු දැහැගැනීම් ඇත්තේ සිංහ නාදය නාද කරයිද මෙසේ තථාගත නමැති සිංහයා ද තථාගත බලයෙන් යුක්ත වූයේ අටපිරිසෙහි විශාරද වූයේ පහවූ ලොමු දැහැගැනීම් ඇත්තේ මෙය රූපයය යනාදී ක්‍රමයෙන් නොයෙක් දේශනා විලාසයන්ගෙන් යුත් සිංහ හඬ නගයි. එබැවින් **පරිසාසු සීහනාදං නදති** යි කියන ලදි.
**බ්‍රහ්මචක්කං පවත්තෙති** යන මෙහි බ්‍රහ්මං යනු ශ්‍රේෂ්ඨ වූ උත්තම වූ පිරිසුදුවූයි. මේ චක්ක ශබ්දය :
සැපතෙහි, ලකුණෙහි, රිය අඟෙහි, ඉරියව්වෙහි, දීමෙහි, රුවන් දහම් උරසක් ආදියෙහි ද දක්නා ලැබේ. මෙහි ධර්‍මචක්‍රයෙහි දන්නා ලදි. එයද දෙපරිද්දෙකින් ප්‍රකට වන්නේය.{1}
“චත්තාරිමානි භික්ඛවෙ චක්කානි යෙහි සමන්නාගතානං දෙවමනුස්සානං” යනාදියෙහි මේ චක්ක ශබ්දය දක්නා ලැබේ. “පාදතලෙසු චක්කානි ජාතානි” යන මෙහි ලකුණෙහිය. “චක්කංව වහතො පදං” යන මෙහි රිය අඟෙහිය. “චතුචක්කං නවද්වාරං” යන මෙහි ඉරියව්වෙහිය. “දද භුඤ්ජ ච මා ච පමාදො චක්කං වත්තය සබ්බපාණිනං” යන මෙහි දීමෙහිය. “දිබ්බං චක්කරතනං පාතුරහොසි” යන මෙහි රුවන් සකෙහිය. “මයා පවත්තිතං චක්කං” යන මෙහි දහම් සකෙහිය. “ඉච්ඡාහතස්ස පොසස්ස චක්කං හමති මත්ථකෙ” යන මෙහි උරසකෙහිය. “ඛුරපරියන්තෙන චෙපි චක්කෙන” යන මෙහි පහරදීමේ සකෙහිය. “අසනිචක්කං” යන මෙහි හෙණ මඬුල්ලෙහිය. මෙහි වනාහි දහම් සකෙහි දන්නා ලදි.
එම ධර්‍ම චක්‍රය වනාහි පටිවෙධ ඤාණය හා දෙසනා ඤාණය යනුවෙන් දෙවැදෑරුම් වෙයි. එහි ප්‍රඥාවෙන් ප්‍රභාවිත වූ තමන්ට ආර්යඵල ගෙන දෙන්නා වූ ඥානය පටිවෙධ ඥානයයි. කරුණාවෙන් ප්‍රභාවිත වූ ශ්‍රාවකයන්ට ආර්යඵල ගෙන දෙන්නා වූ ඥානය දෙසනා ඤාණයයි. එහි ප්‍රතිවෙධ ඥානය උපදිනු ලබන හා උපන් යනුවෙන් දෙපරිදිය. අබිනිෂ්ක්‍රමණයෙහි සිට අරහත් මාර්ගය දක්වා උපදිනු ලබන නමි. ඵලක්ෂණයෙහි උපන්නමි. තුසිත භවනයෙහි සිට මහබෝ පලඟෙහි අරහත් මග දක්වා හෝ උපදිනු ලබන නමි. ඵලක්‍ෂණයෙහි උපන්නමි. දීපඞ්කර බුදු පාමුලෙහි සිට අරහත් මග දක්වා හෝ උපදිනු ලබන නමි. ඵලක්‍ෂණයෙහි උපන්නමි. දෙසනා ඥානය ද පවත්වනු ලබන හා පවත්වන ලදැයි දෙපරිදිය. එයද අඤ්ඤාකොණ්ඩඤ්ඤගේ සෝවාන් මග දක්වා පවත්වනු ලබන දේශනා ඥානයයි. ඵලක්‍ෂණයෙහි පවත්වන ලද දේශනා ඥානයයි. ඒ අතුරෙහි ප්‍රතිවේධ ඥානය ලෝකෝත්තරය. දේශනා ඥානය ලෞකිකකය. මේ දෙකම වනාහි අන්‍යයන් විසින් අසාධාරණ වූයේ බුදුවරුන් වහන්සේලාගේම ඖරෂ ඥානයයි.
**සම්මා සම්බුද්ධස්ස තෙ පටිජානතො** යනු මම සම්මා සම්බුදු වෙමි. මා විසින් සියලු ධර්‍මයෝ අවබෝධ කරන ලදහයි මෙසේ පිළිගන්නහුට මෙනම් ධර්‍මයෝ ඔබට අවබෝධ නොවූහ. ඔබ විසින් අවබෝධ නොකරන ලදහ යනුයි. **තත්‍රවත** යනු අවබෝධ නොකරන ලදැයි මෙසේ දක්වන ලද ඒ **ධර්මයන්** අතුරෙහිය. **සහධම්මෙන** යනු හේතු සහිත කරුණු සහිත වචනයෙනි. **නිමිත්තමෙතං **යන මෙහි පුද්ගලයා ද ධර්‍මය ද නිමිත්ත යයි අදහස් කරන ලදි. යමෙක් මට චෝදනා කරයිද එබඳු පුද්ගලයකු නොදකිමි. යම් ධර්‍මයක් දක්වා මෙනම් ධර්‍මය ඔබ විසින් අවබෝධ නොකරන ලදැයි මට චෝදනා නඟන්නේ ද එබඳු ධර්‍මයක් නොදකිමි යන මෙය මෙහි අර්ථයයි. **ඛෙමප්පත්තො **යනු නිර්භය බවට පැමිණියේයි. සෙසු පද දෙක මෙහිම පර්යාය වචනයි. මේ සියල්ලම වෙසාරජ්ජ ඤාණයම උදෙසා කියන ලදි. මෙනම් ධර්‍මයක් ඔබ විසින් අවබෝධ නොකරන ලදැයි චෝදනා කරන පුද්ගලයකු හෝ චෝදනාවට කාරණයක් හෝ අවබෝධ නොකරන ලද ධර්‍මයක් හෝ නොදකින්නා වූ, ස්වභාවයෙන් බුදුවරයෙක් වෙමින්ම මම බුදුවෙමැයි කියමියි මෙනෙහි කරන දශබලයන් වහන්සේට බලවත් වූ සොම්නසක් උපදියි. එයින් යුක්ත වූ ඤාණය වෙසාරජ්ජ නමි. එය සඳහා ක්ෂේමයට පැමිණියේය යනාදිය කීහ. මෙසේ සියලු තැන අර්ථය දතයුතුය.
**අන්තරායිකා ධම්මා** යනු මෙහි වනාහි අන්තරාය කරත්නුයි අන්තරායිකා නමි. ඒවා අර්‍ත්‍ථ වශයෙන් දැන ඉක්මවන්නා වූ ආපත්ති ස්කන්ධ සතයි. දැන ඉක්මවන යටත් පිරිසයින් දුක්කට දුබ්භාසිතයකුදු මාර්‍ගඵලවලට අන්තරාය කරයි. මෙහි වනාහි මෛථුන ධර්‍මය අදහස් කරන ලදි. මෛථුනය සේවනය කරන යම් කිසිවකුට වනාහි නිසැකවම මාර්‍ග ඵලයන්ට අන්තරාය වෙයි.
**යස්ස ඛො පන තෙ අත්ථාය** යනු රාගක්‍ෂයාදියෙහි යමක් යමක් සඳහායි. **ධම්මො දෙසිතො** යනු අසුභ භාවනා ආදී ධර්‍මය කියන ලදි**. තත්‍ර වත මං** යනු එ අනෛර්‍ය්‍යානික ධර්‍මයෙහිය. සෙස්ස කියන ලද ක්‍රමයෙන්ම දතයුතුය.
**වාදපථා** යනු වාදයෝමය. **පුථු** යනු බොහෝයි. **සිතා** යනු එකට බඳනාද, පිළියෙල කරන ලදයි. නැතහොත් **පුථුස්සිතා** යනු පළල්බව (බොහෝ බව) ඇසුරු කළාහු එළැඹියාහුය. බොහෝවකින් හෝ ඇසුරු කරන ලද්දාහුයි පුථුස්සිතා නමි. **යං නිස්සිතා** යනු දැනුදු යම් වාදපථයක් ඇසුරු කළාහුද යනුයි. **න තෙ භවන්ති** යනු ඒ වාදපථයෝ නොවෙත්, බිදීයත්, වැනසෙත්. **ධම්මචක්කං** යනු දෙසනා ඤාණයට ද පටිවෙධ ඤාණයට ද මෙය නමෙකි. ඔවුනතුරෙහි දෙසනා ඤාණය ලෞකිකය, පටිවෙධ ඤාණය ලෝකෝත්තරය. **කෙවලී** යනු සියලු ගුණයන්ගෙන් යුක්ත වූයේයි. **තාදිසං** යනු එබඳුවූයි.
නවවැන්නෙහි මේවායෙහි උපදීනුයි උප්පාදායි. කවරක් උපදී ද? තෘෂ්ණාවයි. තණ්හාවෙන් ඉපදීම තණහුප්පාදායි. තෘෂ්ණාවට වස්තු තෘෂ්ණාවට හේතු යන අර්‍ත්‍ථයයි**. චීවරහෙතු **යනු කොයින් කැමති සිවුරක් ලබන්නෙම්දැයි වචීවරය හේතුකොටගෙන (තෘෂ්ණාව) උපදියි. **ඉතිභවාභව හෙතු** යන මෙහි ඉති යනු නිදර්‍ශනයෙහි නිපාතයෙකි. යම්සේ චීවරාදි හේතු වේ ද එසේ භවාභව හේතුය යන අර්ථයයි. මෙහි භවාභවො යන්නෙන් ඉතා රසවත් ගිතෙල් වෙඬරු ආදිය අදහස් කරන ලදි. සම්පත්ති භවයන්හි පණීතතර පණීතතමහාවය යනුවෙන් ද කියත්මය.
**තණ්හාදුතියො** යනු මේ සත්ත්වයා වනාහි නොදත් අග් ඇති සංසාර වෘත්තයෙහි හැසිරෙන්නේ හුදෙකලාවම නොහැසිරෙයි. තෘෂ්ණා (නමැති) දුතීයිකාව (දෙවැන්නිය) ලබාම හැසිරෙයි. එබැවින් තණ්හාදුතියොයි කියන ලදි. **ඉත්ථභාවඤ්ඤථාභාවං** යන මෙහි ඉත්ථභාවො යනු මේ ආත්මභාවයයි. අඤ්ඤථාභාව යනු අනාගත ආත්මභාවයයි. මෙබඳුවූ හෝ වෙනත් ආත්මභාවයක් ද ඉත්ථභාව නම්වෙයි. මෙබඳු නොවූයේ අඤ්ඤථාභාව නමි. එය ඉත්ථභාවඤ්ඤථාභාවයයි. **සංසාරං** යනු ඛන්ධධාතු ආයතන පිළිවෙලයි. **නාතිවත්තති** යනු නොඉක්මවයි. **එවමාදීනවං ඤත්වා** යනු මෙසේ අතීත, අනාගත, වර්‍තමාන පඤ්චස්කන්ධයන්හි ආදීනව දැනගෙනයි. **තණ්හාදුක්ඛස්ස සම්භවං** යනු තෘෂ්ණාව ද මෙම සංසාර දුකට හටගැනීමකි. ප්‍රභවයකි. කාරණයකැයි මෙසේ දැනෙයි. මෙපමණකින් මේ භික්ෂුවගේ විදර්‍ශනාව වඩා රහත්බවට පැමිණිබව දක්වන ලද්දේය. දැන් ඒ ක්‍ෂීණාශ්‍රවයන් වහන්සේ පවසමින් වීතතණ්හො යනාදිය කීහ. එහි **අනාදානො** යනු නොගැනීමයි. **සතො භික්ඛු පරිබ්බජෙ** යනු සිහියෙහි හා නුවණෙහි විපුලබවට පත් රහතන් වහන්සේ සිහි ඇත්තේව නුවණැත්තේව හැසිරෙන්නේය, වසන්නේය යන අර්ථයයි. මෙසේ සූත්‍රාන්තයෙහි සසර (ගැන) කියා ගාථාවල සසර හා නිවන (ගැන) කියන ලදි.
දසවැන්නෙහි සසරෙහි යොදවත්නුයි **යොගා** නමි. **කාමයොගො** යනාදියෙහි පඤ්චකාම ගුණයන්ට අයත් රාගය කාමයොගයයි. රූපාරූප භවයන්හි ඡන්දරාගය **භවයොගො** නමි. එසේ ධ්‍යානයන්හි ඇලුම් කරන ශාස්වත දෘෂ්ටි සහගත වූ රාගය ද දෙසැටක් දෘෂ්ටීහු ද **දිට්ඨියොගො** නමි. සිවුසස්හි නොදැනීම **අවිජ්ජාමයොගො** නමි. කාමයන්හි හෝ යොදයිනුයි **කාමයොගො**යි. හවයන්හි යොදයිනුයි **භවයොගො**යි. දෘෂ්ටීන්හි යොදයිනුයි **දිට්ඨියොගො**යි. අවිද්‍යාවෙහි යොදයිනුයි **අවිජ්ජායොගො** නමි. මෙය ඉහත කියන ලද ධර්‍මයන්ට පර්යාය වචනයකි.
දැන් ඒවා විස්තර කොට දක්වන සේක් “කතමා ච භික්ඛවෙ” ආදිය කීහ. එහි **සමුදයං** යනු උපතයි. **අත්ථගමං** යනු භේදය (විනාශය) යි, **අස්සාදං** යනු මිහිරිබවයි. **ආදීනවං **යනු අමිහිරි බවයි. දොෂයයි. **නිස්සරණං** යනු අත්හළ බවයි. **කාමෙසු** යනු වස්තුකාමයන්හිය, **කාමරාගො** යනු කාමයන් අරබයා උපන් රාගයයි. සෙසු පදයන්හි ද මේ ක්‍රමයමැයි. **අනුසෙති** යනු හටගැනීමයි. **අයං වුච්චති භික්ඛවෙ කාමයොගො** යනු මහණෙනි, මෙය කාමයන්හි යෙදවීමේ කාරණය බැඳීමේ කාරණය කියනු ලැබේයයි මෙසේ සියලු තන්හි අර්‍ත්‍ථය දතයුතුයි.
**ඵස්සායතනානං** යනු චක්ඛු ආදීන්ගේ ඇස ගැටීම් ආදී කාරණයයි. **අවිජ්ජා අඤ්ඤාණං** යනු ඤාණයට ප්‍රතිපක්ෂ බවෙන් අඥාන සංඛ්‍යාත වූ අවිද්‍යාවයි. **ඉතිකාමයොගො** යන මෙහි ඉතිශබ්දය යොගසතර සමඟම යෙදිය යුතුය. කාමයොගය මෙසේය, භවයොගය මෙසේය යනුවෙනි. **සංයුත්තො** යනු පිරිවරන ලදුයේයි. **පාපකෙහි **යනු ලාමක වූ දෙයිනි. **අකුසලෙහි** යනු අදක්ෂ බවින් හටගත් දෙයිනි, **සංකිලෙසෙහි** යනු කිළිටි කරන දෙයිනි, පහන් සිතේ පහන්බව කෙලෙසන දෙයිනි යන අර්ථයයි. **පොනොභවිකෙහි** යනු පුනර්භවය නිපදවන්නා වූ දෙයිනි, **සදරෙහි** යනු සිත්තැවුල්වලිනි, **දුක්ඛවිපාකෙහි** යනු විපාක කාලයෙහි දුක් උපදවන්නා වූ දෙයිනි, **ආයති ජාතිජරාමරණෙහි **යනු අනාගතයෙහි යළියළිත් ජාතිජරාමරණ උපදවන්නා වූ දෙයිනි, **තස්මා අයොගක්ඛෙමිති වුච්චති** යනු යම්හෙයකින් ප්‍රහීන නොවූ යොග ඇති පුද්ගල තෙමේ මේ ධර්‍මයන්ගෙන් යුක්තවූයේ වෙයිද එහෙයින් සතර යෝගයන්ගෙන් ක්ෂේම වූ නිර්‍වාණය අවබෝධ නොකළ බැවින් න යොගක්ඛෙමී යයි කියනු ලැබේ.
**විසංයොගො** යනු වෙන්කරන්නා වූ කරුණුයි. **කාමයොග විසංයොගො** යනු කාමයොගයෙන් වෙන්කිරීමේ කරුණයි. සෙසු පදයන්හි ද මේ ක්‍රමයමැයි. එහි අසුභ ධ්‍යානය කාමයොග විසංයොගයයි. එය පාදකකොට එළඹි අනාගාමි මාර්ගය එකාන්තයෙන්ම කාමයොගවිසංයොග නමි. අරහත් මාර්ගය භවයොග විසංයොග නමි. සෝවාන්මග දිට්ඨියොග නවිසංයොග නමි, අරහත් මග අවිජ්ජායෝග විසංයොග නමි. දැන් ඒවා විස්තර කොට දක්වමින් “කතමො ච භික්ඛවේ” යනාදිය කීහ. එහි අර්ථය කියන ලද ක්‍රමයෙන්ම දතයුතුය.
**භවයොගෙන වූහයං** යනු භවයෝගයෙන් ද යුක්ත වූවාහු කිසි වැඩි යමක්ද වේ. දෙක දෙකින්මද එක්ව යෙදුනාහු යම්කිසි යොග දෙකකින් යුක්ත වූවාහුය යන අර්ථයයි. **පුරක්ඛතා** යනු පෙරටුකොට හෝ පිරිවරන ලද්දාහු හෝයි. **කාමෙ පරිඤ්ඤා** යනු දෙවැදෑරුම් කාමයන් මනාව දැනයි. **සමූහච්ච** යනු මුළුමනින් විනාශ කොටයි. **විරාජයං** යනු බැබලෙමින් හෝ බැබලීහෝයි. බැබලෙමියි කී කල මාර්ගය කියන ලදි. බැබලී යයි කී කල ඵලයයි. **මුනි** යනු ආශ්‍රවයත් ක්ෂය කළ මුනිවරයායි. මෙසේ මේ සූත්‍රයෙහි ද ගාථාවන්හි ද සසර මෙන්ම නිවන ද කියන ලදි.
2. චර වර්ගය
දෙවැනි වර්ගයේ පළමුවැනි සූත්‍රයේ **අධිවාසෙති** යනු සිතෙහි නංවා වාසය කරයි. **න පජහති** යනු අත් නොහරියි, **න විනොදෙති** යනු ඉවත් නොකරයි. **න ව්‍යන්තිකරොති** යනු පහවූ කෙළවර ඇති පිරිසිඳින ලද චක්‍රයක් නොකරයි. **න අනභාවං ගමෙති** යනු මුළුමනින් අභාවයට, නොවැඩීමට, විනාශයට නොයවයි. **චරම්පි** යනු හැසිරෙන්නේ ද යනුයි. **අනාතාපි** යනු වීර්ය නැත්තේයි. **අනොත්තාපී **යනු දොෂාරොපනයට බියරහිත වූයේයි. **සත්තං** යනු නිතරයි. **සමිතං** යනු නිරතුරුවයි. මෙසේ සියලු තැන අර්ථය දැන පුන්‍ය පක්ෂයෙහි කියන ලද්දට වෙනස් අයුරින් අර්ථය දතයුතුය.
ගාථාවන්හි **ගෙහනිස්සිතං **යනු කෙලෙස් ඇසුරු කළාවූයි. **මොහනෙය්‍යස්සු** යනු මුළාව දනවන අරමුණුවලයි. **අභබ්බො **යනු බඳුන් නොවූයේයි. **පුට්ඨුං සම්බොධිමුත්තමං** යනු අරහත් මාර්‍ග සංඛ්‍යාත උතුම් ඤාණය ස්පර්‍ශ කිරීමටය.
දෙවැන්නෙහි **සම්පන්නසීලා** යනු පිරිපුන්සිල් ඇත්තෝයි. **සම්පන්නපාතිමොක්ඛා** යන පිරිපුන් පාමොක් ඇත්තාහුයි. **පාතිමොක්ඛසංවරසංවුතා** යනු ප්‍රාතිමොක්ෂ සංවර සීලයෙන් සංවර වූවාහු වසන ලද්දාහු යුක්ත වූවාහු වී වාසය කරවු. **ආචාරගොචර සම්පන්නා** යනු හැසිරීමෙන් ද ඇවතුම් පැවතුමෙන් ද යුක්ත වූවාහු එළඹුනාහු වෙවු. **අණුමත්තෙසු වජ්ජෙසු** යනු සුළු වූද දොෂයන්හියි. **භයදස්සාවිනො** යනු ඒ සුළු වූ වැරදි බියෙන් දක්නාසුලුවූයි. **සමාදාය සික්ඛථ සික්ඛාපදෙසු** යනු සියලු ශික්ෂා කොටස්වල ඒ ඒ සමාදන් වියයුතු දෙය සමාදන්ව රැගෙන හික්මෙවු. “සම්පන්න සීලානං -පෙ- සික්ඛා පදෙසා” යනුවෙන් මෙපමණ වූ දහම් විස්තර කිරීමකින් සමාදන් කරවා මෙන්ම ලබන ලද ගුණයන්හි ද පැසසීම කොට. දැන් මත්තෙහි කළ යුතු දෙය දක්වන සේක් “කිමස්ස” යනාදිය කී සේක. එහි- **කිමස්ස** යනු කුමක් වන්නේ ද යනුයි.
**යතං වරෙ** යනු යම්සේ හැසිරෙන්නේ සංවර වූවෙක් සංයත වූවෙක් වන්නේ ද එසේ හැසිරෙන්නේය. සියලු තන්හි මේ ක්‍රමයයි. **අච්ඡෙ** යනු හිඳින්නේය. **යතමෙනං පසාරයෙ** යනු යම් අඟපසඟක් දික්කරන්නේ ද එය සංවර වූවක් සංයම වූවක් කොට (දික් කරන්නේය). පතුරුවන්නේය. **උද්ධං** යනු මත්තෙහියි, **තිරියං** යනු මැදයි, **අපාචිනං** යනු යටයි, මෙපමණකින් අතීත **වර්තමාන** අනාගත පඤ්චස්කන්ධයෝ කියන ලද්දාහ. **යාවතා **යනු පිරිසිඳීමේ වචනයකි. **ජගතො ගති** යනු ලොව හටගැනීමයි. **සමවෙක්ඛිතා ච ධම්මානං ඛන්ධානං උදයබ්බයං** යනු සියලු ලොව අතීතාදී භේද ඇති මේ පඤ්චස්කන්ධ ධර්‍මයන්ගේ හටගැනීමද විනාශයද මනාව බලන ලද්දාහුයි. පඤ්චස්කන්ධයන්ගේ හටගැනීම බලන්නේ පස්විසි ලකුණු දකියි. විනාශය දකින්නේ පස්විසි ලකුණු දකී යයි කියන ලද්දා වූ සමපණස් ලකුණුවලින් මනාව දක්නා ලද්දාහු වෙත්. **චෙතොසමථසාමීචිං** යනු චිත්ත සමාධියට සුදුසු ප්‍රතිපදාවයි. **සික්ඛමානං** යනු පිළිපදිනු ලබන, පුරනු ලබන යන අර්ථයයි. **පහිතත්තො** යනු යවන ලද්දේයි. **ආහු** යනු කියත්, මෙහි සෙස්ස පැහැදිලිමය. මේ සූත්‍රයෙහි ශීල මිශ්‍රකය කියා ගාථාවන්හි ක්ෂීණාශ්‍රවයන් වහන්සේ කියන ලදී.
තුන්වැන්නෙහි **සම්මප්පධානානි** යනු මනා (සොඳුරු) උත්සාහයෝ, උතුම් වීර්යයෝයි**. සම්මප්පධානා** යනු පිරිපුන් වීර්ය ඇත්තාහුයි, **මාරෙධෙය්‍යාධිභූනො** යනු ත්‍රෛභූමික සංසාර සංඛ්‍යාත මාරවසඟය මැඩපවත්වා ඉක්මවා සිටියාහුයි. **තෙ අසිතා** යනු ඒ ක්ෂීණාශ්‍රවයෝ අනිස්සිත (අසුරු නොකළහ) නම් වෙති. **ජාතිමරණභයස්ස** යනු උපත ද මරණය ද නිසා උපදනා බියේයි. ජාතිමරණ සංඛ්‍යාතවූම බියේ හෝයි. **පාරගු** යනු එතෙරට ගියාහුයි, **නෙ තුසිතා** යනු ඒ රහතන් වහන්සේලා සතුටුවූවාහු නමි. **ජෙත්වා මාරං ස වාහනං** යනු සේනාව සහිත මාරයා පරදා සිටියාහුයි, **තෙ අනෙජා** යනු ඒ රහතන් වහන්සේලා තෘෂ්ණා සංඛ්‍යාත වූ මෙහෙයවීමෙන් නොමුළාවූවාහු නිශ්චල වූවාහු නමි. **නමුවිබලං** යනු මාර බලයයි. **උපාතිවත්තා **යනු ඉක්මවූවාහුයි. **තෙ සුඛිතා** යනු ඒ රහතන් වහන්සේලා ලෝකෝත්තර සුවයෙන් සුවපත් වූවාහු නමි. එහෙයින්ම කීය.
රහතන් වහන්සේලා ඒකාන්තයෙන්ම සුවපත් වූවාහු ය, උන්වහන්සේලාගේ තෘෂ්ණාව නොදක්නා ලැබේ. අස්මිමානය සිඳිණ. මෝහය නැමැති දැල පුපුරුවා හරින ලදි.{1}
සතරවැන්නෙහි **පධානාති** යනු වීර්යයෝයි. **සංවරප්පධානං** යනු ඇස් ආදිය සංවර කරන්නහුට උපන් වීර්යයයි. **පහානප්පධානං** යනු කාම විතර්කාදීන් අත්රින්නහුට උපන් වීර්යයයි. **භාවනාපධානං** යනු බොධ්‍යංගයන් වඩන්නහුට උපන් වීර්යයයි. **අනුරක්ඛනප්පධානං** යනු සමාධි නිමිත්ත ආරක්ෂා කරන්නහුට උපන් වීර්යයයි.
**විවෙකනිස්සිතං** යනාදියෙහි විවෙක, විරාග, නිරොධ යන තුනම නිවනට නමිය. නිවන වනාහි කෙලෙසුන්ගෙන් වෙන්වීම බැවින් විවේකයයි. ඊට පැමිණ රාගාදීහු නොඇලෙතියි විරාග නමි. නිරුද්ධ වෙත්නුයි නිරෝධයයි. එබැවින් විවෙකනිස්සිතං යනාදියෙහි අරමුණු වශයෙන් හෝ වටහාගතයුතු වශයෙන් හෝ නිවන ඇසුරු කොට ඇත යන අර්ථයයි.
**වොස්සග්ගපරිනාමිං** යන මෙහි පරිච්චාග වොස්සග්ගය ද පක්ඛන්දන වොස්සග්ගය ද යනුවෙන් වොස්සග්ග දෙකකි. එහි විදර්‍ශනා තදංග වශයෙන් කෙලෙසුන් ද ස්කන්ධයන් ද අත්හරියි ද එය පරිච්චාග වොස්සග්ගයයි. මාර්ගය අරමුණු වශයෙන් නිවනට පනී (එළඹේ) නුයි පක්ඛන්ධන වොස්සග්ගයයි. එහෙයින් **වොස්සග්ගපරිනාමිං** යනු යම්සේ වඩනු ලබන සති සම්බොධ්‍යංගය වොස්සග්ගය (අත්හැරීම) සඳහා මුහුකුරා යයි ද විදර්‍ශනා බවට හා මාර්‍ග බවට පැමිණෙයි ද මෙසේ එය වඩයි යනු මෙහි අර්‍ත්‍ථයයි. සෙසු පදයන්හි ද මේ ක්‍රමයමැයි, **භද්දකං** යන ලබන ලදයි, අට්ඨික සංඥාදි වශයෙන් එළැඹි සමාධියම **සමාධිනිමිත්තංයි** කියනු ලැබේ. **අනුරක්ඛති** යනු පරිච්චාග වොස්සග්ගය සමාධියට බාධාකර ධර්‍මයන් වූ රාග, දෝස, මෝහයන් පිරිසිදු කරමින් ආරක්ෂා කරයි. මෙහිද අට්ඨික සංඥාව ආදී සංඥා පසම කියන ලදි. මෙතැන්හිදී දස අසුභයන් ද විස්තර කොට කිවයුතුය. ඔවුන්ගේ විස්තරය විසුද්ධිමග්ගයෙහි කියන ලද්දේමය. ගාථාවෙහිදී සංවරාදි නාමයෙන් සංවරාදිය උපදවන්නා වූ වීර්‍ය්‍යයම කියන ලදි. **ඛයං දුක්ඛස්ස පාපුණෙ** යනු දුක් නැතිකිරීම් සංඛ්‍යාත රහත්බවට පමුණුවන්නේය.
පස්වැන්නෙහි **අග්ගපඤ්ඤතතියො** යනු උතුම් පැනවීම්ය, **අත්තභාවිනං** යනු ආත්මභාව ඇත්තවුන්ගේයි, **යදිදං රාහු අසුරින්දො** යනු යම් මේ රාහු අසුරෙන්ද්‍රයෙක් වේ ද, හෙතෙම අග්‍රය, රාහු අසුරෙන්ද්‍රයා, වනාහි යොදුන් සාරදහස් අටසියයක් උස්ය. ඔහුගේ බාහු අතරත යොදුන් දොළොස් සියයකි. අත්තල පාදතලයන්ගේ මහත්බව යොදුන් තුන්සියයකි. ඇගිලි පුරුක් යොදුන් පණසකි. බැම අතර යොදුන් පණසකි. නලළ යොදුන් තුන්සියයකි. හිස යොදුන් නවසියයකි. **කාමභොගින යදිදං මන්ධාතා** යනු යම් මේ මන්ධාතු නම් රජෙක් වේ ද මෙතෙම දිව්‍යමයවූද මානුෂිකවූද කාමයන් පරිභොග කරන සත්ත්වයන් අතුරෙන් අග්‍ර නම් වෙයි. මෙතෙම අසංඛ්‍ය ආයුෂ ඇති මිනිසුන් අතර ඉපිද කැමති කැමති විට රන්වැසි වස්වන්නේ මානුෂික කාමයන් බොහෝ කලක් වින්දේය. දෙව්ලොවෙහි ඉන්ද්‍රයන් (ශක්‍රයන්) සතිසකගේ ආයුෂ ප්‍රමාණය යම්තාක් වේ ද ඒතාක් කාමයන් පරිභොග කළේ යයි කාමභෝගීන් අතුරෙහි අග්‍රයා නම් වූයේය. **ආධිපතෙය්‍යානං **අධිපතිතැන දෙටුතැන කරන්නවුන්ගේයි, **තථාගතො අග්ගමක්ඛායති** යනු ලෞකික ලෝකෝත්තර ගුණයන්ගෙන් තථාගතයන් වහන්සේ අග්‍රය, ශ්‍රේෂ්ඨය, උත්තම යයි කියනු ලැබේ.
**ඉද්ධියා යසසා ජලං** යනු දිව්‍ය සම්පත්තීන්ගේ සමෘද්ධියෙන් ද පරිවාර සංඛ්‍යාත යසසින් ද බබලන්නවුන්ගේයි, **උද්ධං තිරියං අපාචිනං** යනු මත්තෙහි, මැද හා යටයි, **යාවතාජගතො ගති** යනු යම්තාක් ලොව හටගැනීම වේ ද (ඒතාක්ය).
සයවැන්නෙහි **සොබුම්මානි** යනු සියුම් ලකුණු අවබෝධ කරන්නා වූ ඥානයෝයි, **රූපසොබුම්මෙන සමන්නාගතො හොති **යනු රූපයෙහි සිනිදු සියුම් ලකුණු විමසන්නා වූ නුවණින් යුක්තවූයේ වෙයි. **පරමෙන **යනු උතුම් වූ දෙයිනි, **තෙන ච රූපසොබුම්මෙන** යනු අනුලොම්බව දක්වා පැමිණි සියුම් ලකුණු විමසන ඒ ඥානයෙනි, **න සමනුපස්සති** යනු නැති බැවින්ම නොදකියි. **න පත්ථෙති** යනු නැති බැවින්ම නොපතයි. වෙදනා සොබුම්මාදියෙහි ද මේ ක්‍රමයමැයි,
**රූපසොබුම්මතං ඤත්වා** යනු රූපස්කන්ධයේ සිනිඳු සියුම් ලකුණු විමසන්නා වූ ඥානයෙන් සියුම්බව දැනයි: **වෙදනානං ච සම්භවං** යනු වේදනාස්කන්ධයේ ද හටගැනීම දැනයි, **සඤ්ඤා යතො ච සමුදෙති** යනු යම් කරුණකින් සංඥා ස්කන්ධය හටගනියිද උපදියිද එයද දැනයි. **අත්ථං ගච්ඡති යත්ථ ච** යනු යම්තැනක නිරුද්ධවේද එයද දැනයි, **සංඛාරෙ පරතො ඤත්වා** යනු සංස්කාරස්කන්ධය අනිත්‍ය බැවින් විනාශවන ස්වභාවයෙන් අන්‍යත්වයෙන් දැනයි, මේ පදයෙන් අනිච්චානුපස්සනාව කියන ලදි, **දුක්ඛතො නො ච අත්තතො** යන මෙයින් දුක්ඛ, අනත්ත අනුපස්සනා කියන ලදි. **සන්තො **යනු කෙලෙස් තැවුලෙන් ශාන්ත වූයේයි. **සන්තිපදෙ රතො** යනු නිවනෙහි ඇළුණේයි. මෙසේ සූත්‍රාන්තයෙහි සිවුතැනක විදර්‍ශනාවම කියන ලදි. ගාථාවන්හි ලෝකෝත්තර ධර්‍මය ද (කියන ලදි).
සත්වැන්නෙහි **අගතිගමනානි** යනු ගතියට නොයෑම්ය, **ඡන්දාගතිං ගච්ඡති** යනු ඡන්දයෙන් අගතියට යයි, නොකළයුත්තක් කරයි. සෙස්සෙහි ද මේ ක්‍රමයමැයි, **ඡන්දා දොසා භයා මොහා** යනු ඡන්දයෙන් ද්වේශයෙන්, බියෙන් හා මුළාවීමෙනි, **අතිවත්තති** යනු ඉක්මවයි, අටවැන්න පැහැදිලි අරුත් ඇත්තේමය, නවවැන්නෙහි එසේ අවබෝන්ධ කරන්නන්ගේ වශයෙන් ක්‍රම දෙකකින් කියන ලදි.
දසවැන්නෙහි **භත්තුද්දෙසකො** යනු ලහබත් ආදිය උදෙසන්නායි. **කාමෙසු අසංයතා** යනු වස්තුකාම ක්ලේශ කාමයන්හි අසංවර වූවෝයි, **පරිසක්කසාවො ච පනෙස වුච්චති** යන මෙය ද මෙබඳු වූ යම් පිරිසක් වේ ද එය පිරිස් කසල නමැයි කියනු ලැබේය යන අර්‍ත්‍ථයයි. **සමණෙන** යනු බුද්ධ ශ්‍රමණයා විසිනි, **පරිසාය මණ්ඩො පනෙස වුච්චති** යන මෙය මෙබඳු වූ පිරිස පසන් බැවින් පරිසමණ්ඩ යයි කියනු ලැබේ.
3. උරුවෙල වර්ගය
තෙවැනි වර්ගයෙහි පළමු සූත්‍රයෙහි **උරුවෙලායං** යන මෙහි උරුවෙලා යනු මහාතලයයි, මහවැලි ගොඩය යන අර්ථයයි, නැතහොත් උරු යනු වැලි යයි කියනු ලැබේ. වෙලා යනු සීමාවයි, ඉවුර ඉක්මවා යන හේතුවෙන් ගෙනෙන ලද වැලි උරුවෙලායි මෙසේ මෙහි අර්ථය දැක්විය යුතුය, අතීතයෙහි බුදුන් නූපන් කල්හි කුලපුත්‍රයෝ දසදහසක් තවුස් පැවිද්දෙන් පැවිදිව ඒ පෙදෙසෙහි වසන්නාහු එක් දවසක රැස්වී කතිකාවතක් කළාහුය, කායකර්‍ම, වාක්කර්‍මයෝ නම් අන්‍යයන්ට ද ප්‍රකට වෙත්. මනෝ කර්‍මය වනාහි අප්‍රකටය. එබැවින් යමෙක් කාම විතර්‍කයක් හෝ ව්‍යාපාද විතර්‍කයක් හෝ විහිදා, විතර්‍කයක් හෝ විතර්‍කනය කරයි ද හෙතෙම එහි පාත්‍ර ගොටුවෙන් වැලි ගෙනවුත් විසුරුවයි. මෙසේ එහි පිළිවෙලින් මහවැලි ගොඩක් වූයේය. ඉක්බිති පැසුළු ජනතාව එය වටකොට චෛත්‍ය ස්ථානයක් කළේය. ඒ උදෙසා උරුවෙලා යයි කියන ලදි. මහාතලය, මහවැලි ගොඩය යන අර්ථයයි. ඒ සඳහාම කියන ලදි. නැතහොත් වැලි උරු යයි කියනු ලැබේ. වෙලා යනු සීමාවයි. සීමාව (වෙරළ) ඉක්මවා යන හේතුවෙන් ගෙනෙන ලද වැලි උරුවෙලායි මෙසේ මෙහි අර්‍ත්‍ථය දැක්විය යුතුය.
**නජ්ජා නෙරඤ්ජරාය තීරෙ** යනු උරුවෙලාගම ඇසුරුකොට නෙරඤ්ජරා නදී තෙර වසමියි දක්වයි. **අජපාලනිග්‍රොධෙ** යනු එළුපල්ලෝ නුග ගසේ සෙවනැල්ලෙහි හිඳිති, සිටිති. එබැවින් ඒ ගස අජපාල නිග්‍රෝධ යයි ප්‍රසිද්ධියට ගියේය. එහි යටය යන අර්ථයයි. **පඨමාභිසම්බුද්ධො** යනු සම්බුදු වී පළමුවමයි, **උදපාදි** යනු මේ විතර්කය පස්වැනි සතියෙහි හටගත්තේය, කෙසේ හටගත්තේද යත්? සම්බුදුවරුනට පුරුදුබැවින් මෙන්ම පෙර පුහුණුව ඇති බැවින් ද වේ. එහි පෙර පුහුණුව ප්‍රකටවීම සඳහා තිත්තිර ජාතකය ගෙනහැර දැක්විය යුතුය. ඇත්, වඳුරු, වටු යන තිදෙනෙක් එක් පෙදෙසක වසන්නාහු යමෙක් අප අතරින් මහළු ද ඔහු කෙරෙහි ගෞරව සහිතව වසන්නෙමු යයි නිග්‍රොධ ගස දක්වා කවරෙක් නම් අපගෙන් මහළුදැයි විමසන්නාහු වටුවාගේ මහළුබව දැන ඔහුට වැඩිමහළු සැලකිලි කොට ඔවුනොවුන් සමඟිව සතුටින් වැස ස්වර්‍ගගාමී වූහ. ඒ කරුණු දැන ගසට අධිගෘහිත දේවතාවා මේ ගාථාව පැවසීය.
ධර්‍මයෙහි දක්‍ෂ වූ යම්බඳු වූ මිනිස්සු වැඩිමහල්ලන්ට ගරු කරත්ද ඔවුහු මෙලොවම පැසසුමට බඳුන්වෙති. පරලොවදී සුගතියට ද යති{1}
මෙසේ අහේතුක වූ තිරිසන් යෝනියෙහි උපන්නේ වුව ද තථාගතයන් වහන්සේ ගෞරව සහිතව විසීමට කැමතිවූහ. දැන් කෙසේනම් රුචි නොකෙරෙත්ද? **අගාරවො** යනු අන්‍යයා කෙරෙහි ගෞරවය නැත්තේයි. කිසිවකු ගරුතන්හි නොතබා යන අර්ථයයි, **අප්පතිස්සො** යනු කීකරුබව රහිත වූයේයි, දෙටුතන්හි නොතබා යන අර්‍ත්‍ථයයි, **සමණං වා බ්‍රාහ්මණං වා** යන මෙහි ශමනය කරන ලද පවු ඇති බහාතබන ලද පවු ඇති සමණ බ්‍රාහ්මණයෝ අදහස් කරන ලදහ. **සක්කත්වා ගරුකත්වා** යනු සත්කාර ද කොට ගරු කිරීම් ද එළවායි,
**සදෙවකෙ ලොකෙ** යනාදියෙහි දෙවියන් සහිත වූයේ සදෙවක නමි. දෙවියන් ගැනීමෙන් මාර බ්‍රහ්මයන් ගත්කල්හි ද මාරනම් වූයේ වසවත්තී දෙවියාය. සියල්ලන්ටම ඉහළින් බලය පවත්වයි. මහා බ්‍රහ්ම නම් වූයේ මහානුභාව ඇත්තෙකි. එක් ඇඟිල්ලකින් එක් සක්වළ දහසක ආලෝකය පතුරුවයි. ඇඟිලි දෙකකින් සක්වල දෙදහසකය. ඇඟිලි දසයෙන් දස දහසක් සක්වළවල ආලෝකය පතුරුවයි. හෙතෙම මෙයින් වැඩිමනත් සිල් ඇත්තෙකැයි කීමට නොලබත්වායි **සමාරකෙ සබ්‍රහ්මකෙ** යනුවෙන් වෙන් වෙන්ව කියන ලදි. එසේම ශ්‍රමණයෝ නම් නිකාය එකක් ආදි වශයෙන් බහුශ්‍රැතයහ. සිල්වත්යහ, පණ්ඩිතයහ, බ්‍රාහ්මණයෝ ද වාස්තු විද්‍යාදි වශයෙන් බහුශ්‍රැතයහ, පණ්ඩිතයහ. ඔවුහු මෙයින් යුක්තවූහයි කීමට නොලබත්වායි **සස්සමණබ්‍රාහ්මණියා පජාය** යි කියන ලදි. **සදෙවමනුස්සාය** යන මෙය වනාහි සියල්ල ඇතුළත් වන සේ දැක්වීම සඳහා ගන්නා ලද්දක්මය, (එසේ) ගෙන කියන ලදි. තවද මෙහි මුල් පද තුන ලෝක වශයෙන් කියන ලදි. පසු පද දෙක ප්‍රජාව වශයෙනි. **සීලසම්පන්නතරං** යනු සීලයෙන් වැඩිමනත් යුක්තය යන අර්ථයයි. මෙහිද ලෞකික ලෝකෝත්තර වූ ශීලාදී ධර්‍ම සතර කියන ලදි. විමුක්ති ඥාන දර්ශනය ලෞකිකමය, එය ප්‍රත්‍යවෙක්ෂණ ඥානයමයි. **පාතුරහොසි** යන මෙය ශාස්තෲන් වහන්සේ අවීචියෙහි සිට භවාග්‍රය දක්වා ශීලාදියෙන් තමන්ට අධිකතරවූවකු නොදක්නාහු මා විසින් අවබෝධ කරන ලද නව ලෝකෝත්තර ධර්‍මයම ගරුකොට ඇසුරුකොට වාසය කරන්නෙමියි සිතූහ. භාග්‍යවතුන් වහන්සේ කාරණය, අර්‍ත්‍ථය**,** වෘද්ධිය, විශේෂත්වය සිතූහ. යමි මොහුගේ උත්සාහය උපදවන්නෙමියි සිතා ඉදිරියෙහි ප්‍රකට වූහ. ඉදිරියෙහි සිටියහ යන අර්‍ත්‍ථයයි.
**විහංසු විහරන්ති ච** යන මෙහි වාසය කරති (විහරන්ති) යන වචනයෙන් වර්‍තමානයෙහි ද බොහෝ බුදුවරු වෙතැයි යමෙක් කියන්නේ ද “භගවාපි හන්තෙ එතරහි අරහං සම්මාසම්බුද්ධො” යන මේ වචනයෙන් හෙතෙම වැළැක්විය යුතුය.
මට ඇදුරෙක් නැත. මට සමානවූවෙක් විද්‍යාමාන නොවේ. දෙවියන් සහිත ලොවෙහි මට ප්‍රතිපුද්ගලයෙක් (ප්‍රතිමල්ලවයෙක්) නැත{1}
යනාදි සූත්‍රන්ගෙන් ද ඔහුට වෙනත් බුදුවරුන් නැති බව දැක්විය යුතුය. **තස්මා** යනු යම් හෙයකින් සියලුම බුදුවරු සදහම් ගරුකරන්නෝ වෙත්ද, එහෙයිනි. **මහත්තමභිකංඛතා** යනු මහත්බව පතන්නහු විසිනි, **සරං බුද්ධානසාසනං** යනු, බුදුවරුන්ගේ අනුශාසනය සිහිකරන්නහු විසිනි.
**යතො **යනු යම් කලෙකය, **මහත්තෙන සමන්නාගතා** යනු චිරරාත්‍රඥතාවෙන් මහත්බව, විපුලත්වයෙන් මහත්බව, බ්‍රහ්ම චර්‍ය්‍යෙයෙන් මහත්බව, ලැබීමෙන් මහත්බව යන මේ සිවුවැදෑරුම් මහත්බවින් යුක්ත වූයේයි, **අථ මෙ සඬෙඝපි ගාරවො** යනු ඉක්බිති මට සංඝයා කෙරෙහි ද ගෞරවය උපන්නේය යනුයි. කවර කාලයක භාග්‍යවතුන් වහන්සේ විසින් සංඝයා කෙරෙහි ගෞරවය කරන ලද්දේද යත්? මහා ප්‍රජාපතිය විසින් වස්ත්‍ර යුගලයක් දුන් කල්හිය. එදින භාග්‍යවතුන් වහන්සේ තමාට එළවන ලද වස්ත්‍ර යුගලය, “ගෝතමිය, සංඝයා කෙරෙහි දෙන්න. ඔබ සංඝයාට දුන් කල්හි මම ද පුදන ලද්දෙ වෙමි. සංඝයා ද (පුදන ලද්දාහු වෙති)”යි කියන සේක් සංඝයා කෙරෙහි ගෞරවය කළ සේක නමි.
දෙවැන්නෙහි **සම්බහුලා **යනු බොහෝවූයි, **බ්‍රාහ්මණා** යනු හුහුංක ජාතික බ්‍රාහ්මණයා සමග පැමිණි බ්‍රාහ්මණයෝයි, **ජිණ්ණා** යනු ජරාවෙන් දිරාපත් වූවාහුයි, **වුද්ධො** යනු වයසින් වැඩිමහලු වූවෝයි, **අද්ධගතා** යනු වයස් තුනෙන් අඩක් ඉක්මවූවාහුයි, **සුතං නෙතං** යනු අප විසින් මෙය අසන ලදියි. **තයිදං භො ගොතම තථෙව** යනු භවත් ගෞතමයනි, අප විසින් අසන ලද මේ කාරණය එසේමය යනුයි. **තයිදං භො ගොතම න සම්පන්නමෙව** යනු ඒ මේ අභිවාදනාදිය නොකිරීම නුසුදුසුමය,
**අකාලවාදී **යනාදියෙන් නුසුදුසු කල්හි කියයිනුයි **අකාලවාදී** නමි. අස්වභාවය කියයිනුයි **අභූතවාදී** නමි. අනර්ථය කියයි අර්ථය නොකියයිනුයි **අන්‍ථවාදී** නමි. අධර්‍මය කියයි, ධර්‍මය නොකියයිනුයි **අධම්මවාදී** නමි. විනය නොවූවක් කියයි. විනය නොකියයිනුයි **අවිනයවාදී** නමි. **අනිධානවතිං වාචං භාසිතා** යනු හදවතෙහි තැත්පත් නොකළ යුතු වචනයක් කියන ලදී, **අකාලෙන **යනු කීමට නොයුතු කාලයෙනි, **අනපදෙසං** යනු හේතු රහිතවයි. හේතු සහිතකොට කරුණු සහිත කොට නොකියයි, **අපරියන්තවතිං** යනු කෙළවර රහිතවූයි, සීමාව දක්වමින් නොකියයි, **අතත්‍ථසංහිතං** යනු ලෞකික ලෝකෝත්තර අර්ථය ඇසුරු නොකොට කියයි. **බාලො ථෙරොතෙව සංඛං ගච්ඡති**
[missing trans] යනු පාණ්ඩිත්‍යයෙන් යුක්ත බැවින් පණ්ඩිත තෙමේ ස්ථිරභාවයට පැමිණි බැවින් ථෙර යයි ප්‍රසිද්ධියට යයි.
**බහුසසුතො හොති** යනු ඔහුට අසන ලද දෙය බොහෝ වෙයි. පෙරඅපර වශයෙන් පෙළ ගැලපීමෙන් නවංග ශාස්තෲ ශාසනය උගන්නා ලද්දේ වේ යයි අර්ථයයි. **සුතධරො** යනු අස්නා ලද දෙයට පදනම් වූයේයි. යමෙකුට වනාහි මෙයින් ගන්නා ලද දෙය මෙයින් පලායයි ද සිදුරු වූ කළයක ජලය මෙන් නොසිටීද, පිරිස මැද එක් සූත්‍රයක් හෝ ජාතකයක් හෝ කීමට හෝ කියවීමට හෝ නොහැකිවෙයිද මෙතෙම සුතධරයෙක් නම් නොවේ. යමෙකුට වනාහි උගත් බුද්ධ වචනය උගත් කාලයට සමානවම වේද, වසර දහයකුදු විස්සකුදු සජ්ඣායනා නොකරන්නහුගේ (උගත්දෙය) නොනැසෙයිද මෙතෙම සුතධරවූයේ නමි. **සුතසන්නිචයො** යනු ඇසූපිරූ දෙයට නිධානයක් වූයේයි, යමෙකුගේ ඇසූපිරූ දෙය හදවත් කරඬුවෙහි මනාව රැස්වුයේ ගලෙහි ඉරක් මෙන් ද රන් බඳුනෙක බහන ලද සිංහ තෙලක් මෙන්ද සිටීද, මෙතෙම සුතසන්නිචයො නමි. **ධතා** යනු තහවුරු වූවාහු, ප්‍රගුණ වුවාහුයි, ඇතමෙකුට වනාහි උගත් බුද්ධ වචනය තහවුරුව ප්‍රගුණ වූයේ නොසැලෙන්නේ නොවෙයි. අසුවල් සූත්‍රය හෝ ජාතකය හෝ කියවයි කී කල්හි සජ්ඣායනය කොට සසඳා දන්නෙමියි කියයි. ඇතමෙකුට තහවුරුව ප්‍රගුණ වූයේ භවංග (චිත්ත) ධාරාව මෙන් වෙයි. අසුවල් සූත්‍රය හෝ ජාතකය හෝ කියවයි කී කල්හි (නිසිතැනින්) උපුටාගෙන එයම කියයි. එබඳු ඒ පුද්ගලයා උදෙසා **ධතායි** කියන ලදි. **වචසා පරිවිතා** යනු සූතදශක, වර්‍ගදශක, පණ්ණාස දශක වශයෙන් වචනයෙන් සජ්ඣායනය කරන ලදයි, **මනසානුපෙක්ඛිතා** යනු සිතෙන් විමසන ලද්දාවූයි. යමෙකුගේ වචනයෙන් සජ්ඣායනය කරන ලද බුද්ධ වචනය සිතෙන් සිතන්නහුට ඒ ඒ තැන පැහැදිලි වෙයි. මහ පහනක් දල්වා සිටියකුට රූපයක් පඤ්ඤායති පෙනෙන්නාක් මෙනි. එය අරභයා කියන ලදි. **දිට්ඨියා සුප්පටිවිද්ධො** යනු අර්ථ වශයෙන්ද කරුණු වශයෙන් ද ප්‍රඥාවෙන් මනාව අවබෝධ කරන ලද්දාවූයි.
**ආභිචෙතසිකානං** යනු බබලන පිරිසුදු සිත අභිචෙතොයි කියනු ලැබේ. අභිචිත්ත යනුවෙන් හෝ වේ. (බබලන) අභිසිතෙහි හටගත්තාහු ආභිචෙතසිකයෝයි. අභිචිත්තයෙන් ඇසුරු කරන ලද්දාහු හෝ අභිචෙතසිකයෝයි, **දිට්ඨධම්මසුඛවිහාරානං** යනු ඉහාත්මයෙහි සැප සේ වසන්නවුන්ගේයි. ප්‍රත්‍යක්‍ෂ ආත්මභාවය දිට්ඨධම්ම යයි කියනු ලැබේ. එහි සුඛ විහරණ ඇත්තවූන්ගේයි, මෙය රූපාවචර ධ්‍යානයන්ටම පර්‍ය්‍යාය වචනයකි. ඒවා **අර්‍පණාවට** නංවා සිටියා වූ ධ්‍යාන ඇත්තාහු මේ ආත්මභාවයෙහිම නොකිළිටි වූ නෛෂ්ක්‍රම්‍ය සැපය විඳිති. එහෙයින් දිට්ඨධම්ම සුඛවිහාරානියි කියනු ලැබෙත්. **නිකාමලාහී** යනු කැමැත්තෙන් ලබන්නා වූ, තමන්ගේ කැමැත්ත ලෙස ලබන්නාවූයි. කැමති කැමතිවිට සමවැදීමට දක්‍ෂයෙකියි කියන ලද්දේ වෙයි. **අකිච්ඡලාභී** යනු පහසුවෙන්ම විරුද්ධ ධර්‍මයන් යටපත්කොට සමවැදීමට දක්‍ෂයෙකියි කියන ලද්දේ වෙයි. **අකසිරලාභී **යනු අපහසු රහිත වූ බොහෝ දේ ලබන්නායි, පිරිසිඳීම් වශයෙන් (සමවතින්) නැඟී සිටීමට සමත් වූවෙකැයි කියන ලද්දේ වෙයි. ඇතමෙක් හුදෙක් ලබන්නෙක්ම වෙයි. කැමති කැමතිවිට සමවැදීමට නොහැක්කේ වෙයි. ඇතමෙක් එසේ සමවැදීමට හැක්කේ වෙයි. උවදුරු දුක සේ මැඬලයි. ඇතමෙක් එසේ සමවදියි උවදුරු ද පහසුවෙන්ම යටපත් කරයි. (එහෙත්) හෝරා යන්ත්‍රයක් මෙන් කැමති කොටසෙහිම නැඟීසිටීමට නොහැකිවෙයි. යමෙකුට මේ ත්‍රිවිධ සම්පත්තියම ඇත්තේ ද හෙතෙම අකිච්ඡලාභී අකසිරලාභී යයි කියනු ලැබේ. **ආසවානං ඛයා** යනාදිය කියන ලද අර්‍ත්‍ථ ඇත්තේමයි. මෙසේ මෙහිද සීලය ද ක්ෂීණාශ්‍රවයාගේම ශීලයයි. බහුශ්‍රැත බවද ක්ෂීණාශ්‍රවයාගේ බහුශ්‍රැත බවයි. ධ්‍යානයෝ ද ක්ෂීණාශ්‍රවයාගෙන්ම විඳුනා ධ්‍යානයෝයි කියන ලද්දාහුය. **ආසවානං ඛයා** යනාදියෙන් වනාහි රහතන් වහන්සේ කියන ලදහ. මෙහි ඵලයෙහි මාර්‍ග කෘත්‍යය ප්‍රකාශ කරන ලද්දේ යයි දතයුතුයි.
**උද්ධෙතන** යනු උඩඟුකම සහිතවීමෙනි. **සමපං** යනු ප්‍රලාප කථාවයි, **අසමාහිතසංකප්පො** යනු (බහා) නොතබන ලද සංකල්ප ඇත්තේයි, **මගො** යනු මෘගයකු (හෝ මෝඩයකු) සමාන වූයේයි. **ආරා** යනු දුරෙහියි, **ථාවරෙය්‍යමහා** යනු තහවුරු බවින් ස්ථිරභාවයෙනි; පාපදිට්ඨි යනු ලාමක දෘෂ්ටි ඇත්තේයි, **අනාදරො** යනු ආදර රහිතවූයේයි, **සුතවා** යනු ඇසීමෙන් එළඹුනාවූයි, **පටිභානවා** යනු දෙවදෑරුම් ප්‍රතිභානයෙන් යුක්ත වූයේයි, **පඤ්ඤායත්ථං විපස්සයී** යනු විදර්‍ශනාව සහිත මාර්ග ප්‍රඥාවෙන් චතුස්සත්‍යයන්ගේ අර්ථය විනිවිද දකියි. **පාරගු සබ්බධම්මානං** යනු සියලු ස්කන්ධාදී ධර්‍මයන්ගේ පරතෙරට ගියේයි, අභිඤ්ඤාපාරගු, පරිඤ්ඤාපාරගු, පහානපාරගු, භාවනාපාරගු, සච්ඡිකිරියාපාරගු, සමාපත්තිපාරගු යන සයාකාර පරතෙර යාමෙන් සියලු ධර්‍මයන්ගේ පරතෙරට, කෙළවරට ගියේයි, **අඛිලො** යන රාගහුල් ආදිය රහිත වූයේයි. **පටිභානවා** යනු දෙවැදෑරුම් ප්‍රතිභානයෙන් යුක්ත වූයේයි, **බ්‍රහ්මචරියස්ස කෙවලී** යනු සියලු බ්‍රහ්මචර්‍ය්‍යයයි. මෙහි සෙස්ස පැහැදිලිමයි.
තෙවැන්නෙහි **ලොකා** යනු දුක්ඛ සත්‍යයයි, **අභිසම්බුද්ධො** යනු දන්නා ලද්දේ, ප්‍රත්‍යක්‍ෂ කරන ලද්දේයි, **ලොකස්මා** යනු දුක්ඛ සත්‍යයෙනි, **පහීනො** යනු මහබෝමැඩදී අරහත් මාර්ග ඥානයෙන් දුරුකරන ලද්දේයි, **තථාගතස්ස භාවිතා** යනු තථාගතයන් වහන්සේ විසින් වඩන ලදි.
මෙසේ මෙපමණ කරුණින් චතුරාර්ය සත්‍යයන් මගින් තමාගේ බුද්ධභාවය පවසා දැන් තථාගතබව ප්‍රකාශ කිරීමට **යං භික්ඛවෙ** යනාදිය කීහ. එහි **දිට්ඨං** යනු රූපායතනයයි, **සුතං** යනු ශබ්දායතනයයි, **මුතං** යනු පත්ව ගතයුතු බැවින් ගන්ධරස ස්පර්‍ශායතනයයි, **විඤ්ඤාතං** යනු සුඛ දුක්ඛ ආදී ධර්‍මාරම්මණයයි, **පත්තං** යනු සොයා හෝ නොසොයා ලබනලද දෙයයි, **පරියෙසිතං** යනු ලද හෝ නොලද සොයන ලද්දයි, **අනුවිචරිතං මනසා** යනු සිතෙන් හසුරුවන ලද දේයි.
**තථාගතෙන අභිසම්බුද්ධං** යන මෙයින් පහත සඳහන් කාරණය දක්වයි. අප්‍රමාණ වූ ලෝකධාතූන්හි මේ දෙවියන් සහිත ලෝකයාගේ නිල්, කහ ආදී යම් රූපාරම්මණයක් වක්ෂූර්ද්වාරයෙන් අපාථයට එයිද මේ සත්ත්වයා මෙකෙණෙහි මෙනම් වූ රූපාරම්මණයක් දැක සතුටුවූයේ හෝ නොසතුටු වූයේ හෝ මැදහත් වූයේ හෝයි යන සියල්ල තථාගතයන් වහන්සේ විසින් මෙසේ අවබෝධ කරන ලද්දේය. එසේ අප්‍රමාණ වූ ලෝකධාතූන්හි මේ දෙවියන් සහිතවූ ලෝකයාට බෙරහඬ, මිහිඟු බෙර හඬ ආදී යම් ශබ්දාරම්මණයක් ශ්‍රොතද්වාරයෙහි ආපාථයට එයිද මුල්ගඳ, පොතු ගඳ ආදි යම් ගන්ධාරම්මණයක් ඝානද්වාරයෙහි ආපාථයට එයිද, මුලේ රසය, කදේ රසය යනාදී රසාරම්මණයක් ජීව්භා ද්වාරයෙන් ආපාථයට එයිද රළු මෙලෙක් යනාදි පෘථිවිධාතු තෙජොධාතු වායොධාතු යන හේද ඇති ස්පර්‍ශාරම්මණයක් කායද්වාරයෙහි ආපාථයට එයිද මේ සත්ත්වයා මෙකෙණහි මෙනම් ස්පර්‍ශාරම්මණයක් ස්පර්‍ශ කොට සතුටු වූයේ හෝ නොසතුටුවූයේ හෝ මැදහත් වුයේ හෝයි යන සියල්ල තථාගතයන් වහන්සේට මෙසේ අවබෝධ වූයේය. එසේම අප්‍රමාණ වූ ලෝකධාතුන්හි මේ දෙවියන් සහිත ලෝකයාගේ සුවදුක් ආදී ප්‍රභේද ඇති යම් ධර්‍මාරම්මණයක් මනොද්වාරයෙහි ආපාථයට එයිද මේ සත්ත්වයා මෙකෙණෙහි මෙනම්වූ ධර්‍මාරම්මණයක් දැන සතුටුවුයේ හෝ නොසතුටු වූයේ හෝ මැදහත් වූයේ යන ඒ සියල්ල තථාගතයන් වහන්සේට මෙසේ අවබෝධ වූයේය. මහණෙනි, මේ සියලු සත්ත්වයන්ගේ දක්නා ලද්දක් අස නලද්දක්, විඳින ලද්දක් දැනගන්නා ලද්දක් වේද එහි තථාගතයන් වහන්සේ විසින් නොදන්නා ලද්දක්, නොඅසන ලද්දක්, නොවිඳින ලද්දක්, නොදන්නා ලද්දක් හෝ නැත. මේ මහජනයාගේ සොයා නොපත් දෙය ද ඇත. නොසොයා නොපත් දෙය ද ඇත. සොයා පත් දෙයද ඇත. නොසොයා පත් දෙයද ඇත. තථාගතයන් වහන්සේට සියල්ල නොපත් වූයේ නම් නොවේ. විඥානයෙන් සාක්ෂාත් නොකළ දෙයක් නැත.
**තස්මා තථාගතොති වුච්චති **යනු ලෝකයා විසින් යම්සේ යමකට යන ලද්දේ ද, එයට එසේ ගිය බැවින් තථාගත යැයි කියනු ලැබේ. පෙළෙහි වනාහි අභිසම්බුද්ධංයි කියන ලදි. එය ගත ශබ්දයෙන් ඒකාර්‍ත්‍ථ වෙයි. මේ ක්‍රමයෙන් සියලු වාරයන්හි තථාගත යන නිගමනයේ අර්‍ත්‍ථය දතයුතුය. එහි යුක්තිය (සාධාරණත්වය) ඒකපුද්ගල වර්‍ණනාවෙහි තථාගත ශබ්දය පිළිබඳ විස්තරයෙහි කියන ලද්දේමය. තවද මෙහි **අඤ්ඤදත්ථු **යනු ඒකාන්ත අර්ථයෙහි නිපාතයෙකි, දකියිනුයි දසො නමි. වසයෙහි පවතීනුයි **වසවත්ති** නමි.
**සබ්බලොකං අභිඤ්ඤාය **යනු ත්‍රෛධාතුක වූ ලෝක සන්නිවාසය (එක්ව විසීම) දැනගෙනයි, **සබ්බලොකෙ යථාතථං** යනු ඒ ත්‍රෛධාතුක ලොක සන්නිවාසයෙහි යම්කිසි ගෙනහැර දැක්විය යුතු යමක්වේද ඒ සියල්ල තත්වූ පරිද්දෙන් නොවෙනස්ව දැනයි, **විසංයුත්තො** යනු යෝගසතර දුරුකිරීමෙන් වෙන්වූයේයි, **අනුපයො** යනු තෘෂ්ණා දෘෂ්ටි ඇලීම්වලින් විරහිත වූයේයි, **සබ්බාභිභූ** යනු රූපාදී වූ සියලු අරමුණු යටපත්කොට සිටියේයි, **ධීරො** යනු ධෛර්‍ය්‍ය සම්පන්නවූයේයි, **සබ්බගන්ථප්පමොචනො** යනු සියලු සතර ග්‍රන්ථයන් (ගැට) මුදාසිටියේයි, **ඵුට්ඨස්ස** යනු ස්පර්‍ශ කරන ලද්දහුගේයි, මෙයද කරණාර්ථයෙහි සම්බන්ධ විභක්ති වචනයි: **පරමා සන්ති** යනු නිවනයි, එයද මේ ඥානය ස්පර්‍ශ කිරීමෙන් ස්පර්‍ශ කරන ලදි. එහින්ම කිසිතැනකින් බිය නැති නිවන යයි කියන ලදි. නැතහොත් **පරමාසන්ති** යනු උතුම් ශාන්තියයි, එය කුමක්දයත්? නිවනයි, යම් හෙයකින් නිවනෙහි කිසි ලෙසකින් බියක් නැතිද එහෙයින් එය **අකුතොභයං** යි කියනු ලැබේ. **විමුත්තො උපදිසංඛයෙ** යනු උපධිසංඛය නම් වූ නිවනෙහි තදාරම්මණ වූ ඵලවිමුක්තියෙන් මිදුනේයි, **සීහො අනුත්තරො** යනු උවදුරු දුරු කිරීමේ අරුතින් ද කෙලෙසුන් පෙළන අරුතින් ද තථාගතයන් වහන්සේ අනුත්තර වූ සිංහ නමි. **බ්‍රහ්මං** යනු ශ්‍රේෂ්ඨ යනුයි. **ඉති** යනු මෙසේ තථාගතයන් වහන්සේගේ ගුණයෙන් දැකයි. **සංගම්ම** යනු එක්වීයි**. තං නමස්සං** යනු ඔවුහු ඒ තථාගතයන් වහන්සේ සරණ ගියාහු නමදිත්, දැන් යමක් කියන්නා වූ ඔවුහු නමදිත් ද එය දැක්වීමට **දන්තො** යනාදිය කියන ලදි. එය පැහැදිලි අරුත් ඇත්තේමය.
සතරවැන්න අර්ථොත්පත්තියෙහි ඉදිරිපත් කරන ලදි. කවර අර්‍ථොත්පත්තියකදයත්? දශබලයන් වහන්සේගේ ගුණ කථාවෙහිදීය. අනේපිඬු සිටුගේ දියණිය වූල සුභද්දා සාකෙත නුවරෙහි කාලක සිටුපුතුගේ ගෙට යන්නී ශාස්තෲන් වහන්සේ වෙත එළඹ “ස්වාමීනි, මම මිසදිටු කුලයකට යමි. ඉදින් එහිදී සත්කාර ලබන්නෙම් නම් එක් පුරුෂයකු එවන කල්හි ප්‍රමාද වන්නේය, භාග්‍යවතුන් වහන්සේ මා සිහිකරනු මැනවැ”යි ප්‍රතිඥා ගෙන ගියාය. සිටුතෙමේ මගේ ලේලිය ආවායැයි උත්සවයක් කරන්නේ බොහෝ කැවිලි පෙවිලි පිළියෙළ කරවා අචෙලකයන් පන්සියයකට ආරාධනය කළේය. ඒ සිටුතෙමේ එම අචේලකයන් හුන්කල්හි මාගේ දුව පැමිණ රහතුන් වඳීවායි චූල සුභද්‍රාවට පණිවිඩ යැවිය. ලබන ලද ආර්යඵල ඇති ආර්ය ශ්‍රාවිකාවක වූ ඕතොමෝ රහතුන් යයි කී කල්හිම මට ලාභයකැයි නැඟිට ගියාය. අශෝහන දැකුම් ඇති අචේලකයන් දැක දරුව යමෙකුට ඇතුළත ලජ්ජාව නැත්ද පිටත බිය නැත්ද ශ්‍රමණයෝ නම් එබඳු නොවෙයි කියා මේ ශ්‍රමණයෝ නොවෙති. චී චීයි කෙළ හෙලා හැරී තමන් වසන තැනටම ගියාය.
ඉක්බිති අචෙලකයෝ මහසිටාණ, ඔබ කොයින් මෙබඳු කාලකණ්ණියක් ලබන ලද්දීද කිම සියලු දඹදිව වෙනත් දැරියක් නැද්දැයි සිටාණන්ට අපහාස කළාහුය. හෙතෙම ඇදුරුවරුනි, දැන හෝ කරන ලද්දක් වේවා, නොදැන හෝ කරන ලද්දක් වේවා, මෙහිලා මම දැන ගන්නෙමියි අචෙලකයන් යවා සුභද්‍රාව වෙත ගොස් දරුව කුමක් නිසා මෙසේ කළෙහිද? කුමක් නිසා රහතුන් ලජ්ජා කරවුවාදැයි ඇසීය. “පියාණෙනි, රහත්හු නම් මෙබඳු නොවෙති”. ඇය කීවාය, ඉක්බිති හෙතෙම ඇයට මෙසේ කීය.
ඔබගේ ශ්‍රමණයෝ කෙබඳු වෙත්ද? දැඩි සේ (ඔබ) ඔවුන් පසසහි, ඔවුන්ගේ ශීලය කුමක්ද? මනා හැසිරීම කුමක්ද? අසනලද්දී මට එය කියව.{1}
ඕ තොමෝ කීවාය:
සන්සුන් ඉඳුරන් ඇත්තාහුය. සන්සුන් සිත් ඇත්තාහුය, සන්සුන් තෙද ඇත්තාහුය, ගුණමාර්ගයෙහි පිහිටියාහුය, යටට හෙළු ඇස් ඇත්තාහුය, පමණට කථාකරන්නාහුය, මගේ ශ්‍රමණයෝ එබඳු වෙති.
බැඳුම් සිඳි ඇතකු මෙන් වනයට පිවිස තනිව දෙවැන්නකු නැතිව වෙසෙති. මගේ ශ්‍රමණයෝ එබඳු වෙති.{2}
මෙසේද කියා සිටාණන්ගේ ඉදිරියෙහි සිට තුනුරුවන් ගුණ ප්‍රකාශ කළාය. සිටුතෙමේ ඇයගේ වචනය අසා ඉදින් එසේනම් ඔබගේ ශ්‍රමණයන් ගෙන්වා මංගල්‍යයක් (උත්සවයක්) කරමුදැයි ඇසුවේය. “පියාණෙනි, කවදා කරන්නහුද?” කිහිප දිනකිනැයි කීවිට (දූතයන්) යවා කැඳවන්නී යයි (සිතා) ඇයට “දියණිය හෙටය”යි කීවේය, ඕතොමේ සවස්කල්හි මතුමහලට නැග මහත් මල් බඳුනක් ගෙන ශාස්තෲන් වහන්සේගේ ගුණ සිහිකොට මල් අටමිටක් දසබලයන් වහන්සේ වෙතට විසුරුවා ඇඳිලිබැඳ නමදිමින් සිටියාය. මෙසේද කීවාය. “භාග්‍යවතුන් වහන්ස, හෙට භික්ෂුන් පන්සියයක් සමඟ මගේ භික්ෂාව ගනු මැනව”. ඒ මල් ගොස් දසබලයන් වහන්සේ මත්තෙහි වියනක් වී සිටියේය. ශාස්තෲන් වහන්සේ මෙනෙහි කරන්නාහු එම කරුණ දුටුවාහුය. දම්දෙසුම අවසන්හි අනේපිඬු මහසිටාණෝ බුදුන් වැඳ, ස්වාමීනි, හෙට භික්ෂුන් පන්සියයක් සමඟ මගේ ගෙහි භික්ෂාව ගනුමැනවැයි කීහ. “මහ සිටාණෙනි, චූළසුභද්‍රා විසින් ඇරයුම් ලදුමි”යි පැවසූ සේක. “ස්වාමීනි, පැමිණි කිසිවකු නොදකිමු”යි (සිටුතෙමේ කීය). “එසේය සිටාණෙනි, සැදැහැවත් උවැස්ස යොදුන් සියයක් මතුයෙහිද යොදුන් දහසක් මතුයෙහිද සිටියාවුවද හිමවත මෙන් (පැහැදිලිව) පෙනෙන්නේය”යි බුදුන් වහන්සේ පැවසූ සේක.
සන්සුන් වූ තැනැත්තෝ හිමවත් පව්ව මෙන් දුරෙහි බැබලෙති. සන්සුන් නොවූවෝ රැයෙහි විදිනලද හීතල මෙන් නොදක්නා ලැබෙති.{3}
(බුදුරජාණන් වහන්සේ) මේ ගාථාව ප්‍රකාශ කළ සේක. අනේපිඬු සිටුතෙමේ, “ස්වාමීනි, මගේ දියණියට සංග්‍රහ කරනු මැනවැයි වැද පිටත්වූයේයි.
ශාස්තෲන් වහන්සේ “ආනන්ද, මම සාකෙතයට යන්නෙමි. භික්ෂූන් පන්සියයකට සලාකය දෙන්න. දෙන්නේ ද ෂට් අභිඥාලාභීන්ටම දෙන්නේය”යි අනඳ තෙරුන් අමතා වදාළ සේක. තෙරුන් වහන්සේ එසේ කළහ. චූල සුභද්දා තොමෝ, “බුදුවරුනම් බොහෝ කිස ඇත්තාහුය, කටයුතු බහුල වූවාහුය. මා ගැන සලකන්නහුද? නැද්ද? කුමක් නම් කරන්නෙම්දැ”යි රෑ මුළුල්ලෙහි සිතුවාය. එකෙණෙහි වෙසවුණු, මහරජ තෙමේ චූල සුභද්දා සමඟ කථාකරමින්, “යහපත් තැනැත්තිය, නොසතුටු නොවන්න. භාග්‍යවතුන් වහන්සේ විසින් භික්ෂූන් වහන්සේ සමඟ හෙට ඔබගේ දානය පිළිගන්නා ලදැ”යි පැවසීය. ඕ තුටු පහටුවූවා දානය සංවිධානය කළාය. සක්දෙව්රජ තෙමේද, විස්කම් දෙවියන් අමතා “දරුව, භාග්‍යවතුන් වහන්සේ සාකේත නුවර චූලසුහද්දා සමීපයට වඩිති. කුළුගෙවල් පන්සියයක් මවව”යි කීවේය. හෙතෙම එසේ කළේය. ශාස්තෲන් වහන්සේ ෂඩභිඥාලාභී පන්සියයක් භික්ෂූන් විසින් පිරිවරනලද සේක් කුළුගේ යානයෙන් මිණිවන් අහස සූරමින් මෙන් සාකේත නුවරට වැඩම කළ සේක.
සුභද්‍රා තොමෝ බුදු පාමොක් මහ සඟනට දන් දී ශාස්තෲන් වහන්සේ වැඳ “ස්වාමීනි, මගේ මයිලණු පැත්ත මිථ්‍යාදෘෂ්ටිකය. ඔවුනට ගැලපෙන ධර්‍මකථාවක් දෙසන්නේ නම් මැනවැයි කීවාය. ශාස්තෲන් වහන්සේ ධර්‍ම දේශනා කළසේක. කාලක සිටුතෙමේ සෝවාන් වී තමාගේ උයන ශාස්තෲන් වහන්සේට දුන්නේය. අචෙලකයෝ අපට පළමුව දෙන ලදැයි (උයනින්) ඉවත්ව යාමට නොකැමති වෙති. (සිටුතෙමේ සේවකයින් අමතා) යවු. ඉවත් කළයුතු පිළිවෙළින් ඉවත් කරවු යයි පවසා ඉවත් කරවා එහිම ශාස්තෲන් වහන්සේට විහාරයක් කරවා රාජකීය පරිත්‍යාගයක් කොට පැන් හෙලීය. ඒ විහාරය කාළක විසින් කරන ලද බැවින් කාලකාරාමය නම් වීය. භාග්‍යවතුන් වහන්සේ එකල්හි එහි වසන සේක. එබැවින් **සාකෙත විහරති කාළකාරාමෙ** යි කියන ලදි.
**භික්ඛු ආමන්තෙසී** යනු පන්සියයක් භික්ෂූන් ඇමතූ සේක. ඒ සාක්ත නුවරවැසි කුල පුත්‍රයෝ ශාස්තෲන් වහන්සේගේ ධර්‍ම දේශනය අසා ශාස්තෲන් වහන්සේ සමීපයෙහි පැවිදිව උපස්ථාන ශාලාවෙහි හුන්නාහු “ආශ්චර්‍ය්‍යකි, බුදුගුණනම් මහත්ය, ශාස්තෲන් වහන්සේ විසින් මෙබඳු වූ මිසදිටු ගත් කාලක සිටු මිසදිටුවෙන් මුදවා සෝවාන් පෙලට පමුණුවා සියලු නුවර දෙව්ලොව සමාන වූවක් කරන ලදැ”යි ශාස්තෲන් වහන්සේගේ ගුණ කියති. ශාස්තෲන් වහන්සේ ඒ ගුණ කියන්නවුන්ගේ සිත පිරික්සා, මා (එහි) ගියකල්හි මහත් දම් දෙසුමක් හටගන්නේය, දෙසුම කෙළවර මේ පන්සියයක් භික්ෂුහු රහත්බවෙහි පිහිටන්නහුය. මහපොළොව දියකෙළවර කොට සැලෙන්නේ”යයි ධර්‍ම සභාවට ගොස් පනවන ලද උතුම් බුද්ධාසනයෙහි හුන්සේක් ඒ භික්‍ෂූන් ආදිකොට “යං භික්ඛවෙ සදෙවකස්ස ලොකස්ස” යන මේ ධර්‍ම දේශනාව ඇරඹූ සේක. මෙසේ මේ සූත්‍රය ගුණකථාව නිසා ඉදිරිපත් වී යයි දතයුතුය.
එහි **තමහං ජානාමි** යන පදය අවසන්හි දියකෙළවර කොට මහපොළොව සැළුණේය, **අබ්හඤ්ඤාසිං** යනු මනාව දැනගතිමි වටහාගතිමි යන අර්ථයයි. **විදිතං **යනු ප්‍රකට කොට දන්නා ලදි. මා විසින් ප්‍රකට කොට දන්නා ලදැයි අන්‍යයෝ දනිත්මැයි යන මෙය මෙයින් දක්වයි. මෙම තුන් පදයන්ගෙන් සබ්බඤ්ඤුත භූමිය කියන ලද්දේ නමි. **තං තථාගතො න උපට්ඨාසි **යනු තථාගතයන් වහන්සේ ඒ ඡද්වාරික අරමුණ තෘෂ්ණාවෙන් හෝ දෘෂ්ටියෙන් හෝ වටහා නොගත් සේක. නොඑළඹුණු සේක. මෙය වනාහි, භාග්‍යවතුන් වහන්සේ ඇසින් රූප බලති, භාග්‍යවතුන් වහන්සේට ඡන්දරාගය නැත. ඒ භාග්‍යවතුන් වහන්සේ මනාව මිදුනු සිත් ඇත්තාහ. භාග්‍යවතුන් වහන්සේ කණින් ශබ්ද අසති, භාග්‍යවතුන් වහන්සේ දිවෙන් රස විඳිති. භාග්‍යවතුන් වහන්සේ ස්පර්‍ශ කළ යුතුදෙය ශරීරයෙන් ස්පර්‍ශ කරති. භාග්‍යවතුන් වහන්සේ මනසින් ධර්‍මය දැනගනිති. භාග්‍යවතුන් වහන්සේට ඡන්දරාගය නැත. ඒ භාග්‍යවතුන් වහන්සේ මනාව මිදුනු සිත් ඇත්තාහ නම් වේ. එහෙයින් “තං තථාගතො න උපට්ඨාසි”යි කියන ලදී. මේ පදයෙන් වනාහි ක්ෂීණාශ්‍රව භූමිය කියන ලදැයි දතයුතුය.
**තං මමස්ස මුසා** යනු මගේ ඒ වචනය මුසාවාදය නම් වයි. **තම්පස්ස තාදිසමෙව** යනු එයද මුසාවාදය වන්නේයි. **තං මම අස්ස කලි** යනු ඒ මාගේ වචනය දෝෂයක් වන්නේය යන අර්‍ත්‍ථයයි. මෙපමණකින් සත්‍යභූමිය කියන ලදැයි දතයුතුය.
**දට්ඨා දට්ඨබ්බං** යනු දැක දැක්විය යුතු දෙයයි. **දිට්ඨං න මඤ්ඤති** යනු දක්නා ලද රූපායතනය මම මහජනයා විසින් දුටු දෙයක්ම බලමැයි තෘෂ්ණා මානදෘෂ්ටීන්ගෙන් නොහඟියි. **අදිට්ඨං න මඤ්ඤති** යනු මම මහජනයා විසින් නොදක්නා ලද මෙයම බලමැයි මෙසේද තෘෂ්ණා මාන දෘෂ්ටීන්ගෙන් නොහඟියි. **දට්ඨබ්බං න මඤ්ඤති** යනු මහජනයා විසින් දුටු දෙය බලමි. නොදුටුදෙය බලමියි මෙසේද ත්‍රිවිධ මඤ්ඤනාවත්ගෙන් නොහඟියි. දැකිය යුතු හා දුටු යනු වේමය. මෙබඳු වූ වචන තුන් කාලයෙහිම ලැබෙයි. එබැවින් මේ අර්ථය කියන ලදි. **දට්ඨාරං න මඤ්ඤති** යනු දැකිය යුතු එක් සත්ත්වයකු ඒ මඤ්ඤනාවන්ගෙන් නොහඟියි යන අර්ථයි. සෙසු ද්වාරයන්හිද මේ ක්‍රමයයි. මේ ක්‍රමයෙන්ම අර්‍ත්‍ථය දතයුතුය. මෙයින් මෙපමණකින් සුඤ්ඤතා භූමිය කියන ලදි.
**ඉති ඛො භික්ඛවෙ** යනු මහණෙනි, මෙසේ වනාහියි. **තාදියෙව තාදී** යනු තාදිතා නම් එකසමාන බවයි. තථාගතයන් වහන්සේ ද ලාභාදියෙහි යම්බඳු වූවාහු ද අලාභාදියෙහි ද එබඳුමය. එහෙයින් “ලාභෙපි තාදි, අලාභෙපි තාදි, යසෙපි තාදි, අයසෙපි තාදි නින්දායපි තාදි, පසංසායපි තාදි, සුඛෙපි තාදි, දුක්ඛෙපි තාදි”යි කියන ලදි. මේ සමානතාවෙන් එකසමානබවම තාදි නමි. **තම්හා ච පන තාදිතම්හා** යනු ඒ තථාගතයන් වහන්සේගේ තාදි ගුණයෙන් වෙනත් උත්තරීතර වූ හෝ ප්‍රණීතතර වූ හෝ තාදි ගුණයක් නැතැයි මෙපමණකින් තාදි භූමිය කියන ලදි. මෙම භූමි පසෙන් දෙසුම ඉදිරිපත් කරන බුදුන් වහන්සේට පස් තැනෙක්හි මහපොළොව සාක්ෂිභාවයෙන් සැළුණේය. දෙසුම කෙළවර ඒ පන්සියයක් අලුතින් පැමිණි කුලපුතුන් ආදිකොට ඇති එතැනට පැමිණි දෙව්මිනිසුන්ගෙන් අසූසාරදහසක් ප්‍රාණිහු අමෘත පානය බීවාහුයි,
භාග්‍යවතුන් වහන්සේ ද, සූත්‍රය නිමවා ගාථාවන්ගෙන් කුළු ගන්වන සේක් **යං කිඤ්චි** යනාදිය කීහ. එහි **අජෙඣාසිතං __සච්චමුතං__ පරෙසං** යනු අනුන්ගේ ශ්‍රද්ධාවෙන් අනුන්ගේ විශ්වාසයෙන් සත්‍ය යයි හැඟී ඇතුළතට කිඳ ගිලී සම්පූර්‍ණකොට ගන්නා ලදියි. **සයං සංවුතෙසු** යනු තෙමේම සිහිකොට ඇළුම් කොට ගන්නා ලද දැඩි ගැනීම් ඇති දෘෂ්ටිගතිකයන් කෙරෙහිය යනු අර්ථයයි. දෘෂ්ටිගතිකයෝ සයං සංවුතායි කියනු ලැබෙත්. **__සච්චං__ මුසා වාපි පරං දහෙය්‍ය** යනු ඒ සයං සංවුත සංඛ්‍යාත වූ දෘෂ්ටිගතිකයන් අතුරෙහි තාදිගුණය ඇති තථාගතයන් වහන්සේ ඔවුන්ගේ එකද වචනයකුදු මෙයම සත්‍යයය, අන්දෙය, හිස්යයි මෙසේ සත්‍යය හෝ මුසාව ශ්‍රේෂ්ඨ උත්තමකොට නොපිළිගන්නාහුය. නොඅදහන්නාහුය. විශ්වාස නොකරන්නාහුය. **එතඤ්ච සල්ලං** යනු මේ දෘෂ්ටිහුලයි. **__පටිගච්ච__ දිස්වා** යනු කලින් බෝධිමූලයෙහිම දැකයි. **විසත්තා** යනු ඇලුණු නියැලුණු පළිබෝධයෝයි. (බාධකයෝයි.) **ජානාමි පස්සාමි තථෙව එතං** යනු යම් තැනක මේ ප්‍රජාව ඇතුළට වැද ගිලී සම්පූර්ණ කොට ඇලුණේ ද ලැගුණේ ද එසේ මම ද දනිමි, දකිමි එසේම මෙය යම්සේ මේ ප්‍රජාව විසින් ගන්නා ලද්දේ දැයි මෙසේ ඇතුළට බැසගැන්මක් තථාගතයන් වහන්සේට නැත යන අර්ථයි.
පස්වැනි සූත්‍රයෙහි, **ජනකුහනත්‍ථං** යනු තුන්කුහක වස්තූන්හි ජනයා රවටනු පිණිසයි. **න ජනලපනත්‍ථං** ජනයා වංචාවට පත් නොකරවනු සඳහායි. **න ඉතිවාදප්පමොක්ඛානි සංසත්‍ථං** යනු ඒ ඒ කරුණින් කරන ලද වාදයන්ගේ අනුසස් සඳහා නොවේ, වාදයේ ප්‍රමුඛානිසංසය සඳහා නොවේ. **න ඉති මං ජනො ජානාතු** යනු මේ හික්ෂුව මෙසේය. මේ භික්ෂුව මෙසේ යයි ජනයාට දන්වනු සඳහා නොවේ යනුයි. **සංවරත්‍ථං** යනු සංවර පහෙන් සංවරවීම සඳහායි. **පහානත්‍ථං** යනු ත්‍රිවිධ ප්‍රහාණයෙන් දුරු කරනු සඳහායි. **විරාගත්‍ථං** යනු රාගාදීන්හි නොඇලීම සඳහායි. **නිරොධත්‍ථං** යනු ඒවා දුරුකිරීම සඳහායි. **අනීතිහං** යනු මෙසේ දුරුකරන ලද අන්‍යයන් විශ්වාස කිරීම යන අර්ථයි. **නිබ්බානොගධගාමිනං** යනු නිවන ඇතුළතට යන්නාවූයි. මාර්ග බ්‍රහ්මචර්‍ය්‍යාව වනාහි නිවන අරමුණුකොට නිවන ඇතුළෙහිම පවතියි. **පටිපජ්ජං** යනු ද්විවිධ වූ පිළිපැදීමයි. මේ සූත්‍රයෙන් වර්‍තවිවර්තයන් කියා ගාථාවන්හි විවර්තයම කියන ලදි.
සයවැනි සූත්‍රයෙහි **කුහා** යනු කුහකයෝයි. **ථද්ධා** යනු ක්‍රොධයෙන් හා මානයෙන් දැඩිවූවෝයි. **ලපා** යනු රවටන්නෝයි. **සිඞ්ගී** යනු “තත්ථ කතමං සිඞ්ගං යං සිඞ්ගං සිඞ්ගරතා චතුරතා චාතුරියං පරික්ඛත්තතා පරික්ඛිත්තතා පාරික්ඛත්තියං” යි මෙසේ කියනලද අං සමාන ප්‍රකට කෙලෙසුන්ගෙන් යුක්ත වූවාහුයි. **උන්නළා **යනු උඩඟු වූවාහු හිස්බව නංවා සිටියෝයි. **අසමාහිතා** යනු සිතෙහි එකඟ බව මඳකුදු නැත්තේයි. **න මෙ තෙ භික්ඛවෙ භික්ඛු මාමකා** යනු ඒ මගේ භික්ෂූහු මට අයත් වූවෝ නොවෙත්. “තෙ මය්හං” යන මෙය ශාස්තෲන් වහන්සේ උදෙසා පැවිදි වූ බැවින් කියන ලදි. තෙ ඛො මෙ භික්ඛවෙ භික්ඛුමාමකා යනු මෙහිද මගේ යනු තමන් උදෙසා පැවිදි වූ බැවින් කියයි. මනාව පිළිපන් බැවින් මාමක යයි කීහ. **වුද්ධිං විරූළ්හං වෙපුල්ලං ආපජ්ජන්ති** යනු සීලාදි ගුණයෙන් වැඩෙන බැවින් වෘද්ධියට ද නිශ්චලභාවයෙන් වැඩීයාමටද සියලු තන්හි පතළ බැවින් විපුලත්වයට ද පැමිණෙත්. මොවුහු වනාහි රහත් මග දක්වා වැඩෙති. රහත්ඵලයට පත් කල්හි වැඩුනෝ නම් වෙති. මෙසේ මේ සූත්‍රාන්තයෙහි ද ගාථාවන්හි ද වට්ටවිවට්ටයම කියනලදි.
සත්වැනි සූත්‍රයෙහි **අප්පානි** යනු මඳවූ දෙයයි. **සුලභානි** යනු සුවසේ ලද හැකි දෙයයි. යම්කිසි තැනක ලැබීමට හැකිවෙයි. **අනවජ්ජානි **යනු නිදොස් වූ දෙයයි. **පිණ්ඩියාලොපභොජනං** යනු පිඬු සිඟා යාමෙන් ලබන ලද අල්පමාත්‍ර වූ භෝජනයයි. **පූතිමුත්තං** යනු යම්කිසි මූත්‍රයකි. යම්සේ රන්වන් වූ ශරීරය ද පූතිකා යයි කියනු ලැබේද? එසේ අලුත් වූ මූත්‍රය ද පූතිමුත්‍රයක්ම වේ.
**විඝානො** යනු දුරුවූ උවදුරු ඇත්තේයි, සිතට දුකක් නොවේය යන අර්‍ත්‍ථයි. **දිසා න පටිහඤ්ඤති** යනු යමෙකුට වනාහි අසුවල් තැනට ගියේ සිවුරු ආදිය ලබන්නෙමියි සිතක් උපදියිද ඔහුට දිශා පිළිලැගෙයි නමි. **ධම්මා** යනු ප්‍රතිපත්ති ධර්‍මයෝයි. **සාමඤ්ඤස්සානුලොමිකා** යනු ශ්‍රමණ ධර්‍මයට අනුලොම් වූවෝයි. **අධිග්ගහිතා** යනු ඒ සියල්ලෝ සතුටු සිතැති භික්ෂුවට අධිගෘහීත වූවෝ වෙති. ඇතුළත් වූවෝයි. බාහිර වූවෝ නොවෙති.
අටවැනි සූත්‍රයට අත්තජ්ඣාසයික නික්ෂෙපයයි. (තමන්ගේ අදහස් පරිදි ඉදිරිපත් කිරීම). මේ මහා ආර්යවංස සූත්‍රාන්තය භාග්‍යවතුන් වහන්සේ දෙව්රම මහවෙහෙරෙහි ධම්සභාවෙහි පනවන ලද උතුම් බුද්ධාසනයෙහි වැඩහුන් සේක් තමන් වහන්සේගේත් අනෙක් පුද්ගලයන්ගේත් අදහස් වශයෙන් පිරිවරා හුන්නා වූ සතළිස් දහසක් භික්ෂූන් වහන්සේලා මහණෙනියි අමතා “චත්තාරො මෙ අරියවංසා” යනුවෙන් ඇරඹූ සේක. එහි **අරියවංසා** යනු ආර්‍ය්‍යයන්ගේ වංසයෝයි. යම්සේ ක්‍ෂත්‍රිය වංශය, බ්‍රාහ්මණ වංශය, වෛශ්‍ය වංශය, ශුද්‍ර වංශය, ශ්‍රමණ වංශය, කුල වංශය, රාජ වංශය වේ ද එසේ මේ අටවැන්න ආර්‍ය්‍ය වංශයයි. ආර්‍ය්‍ය පරපුර ආර්‍ය්‍ය ප්‍රවේණිය නම් වේ. මේ වංශය වනාහි මූලගන්ධාදියට කලු සඳුන් ආදිය මෙන් මෙම වංශයන්ට අග්‍ර යයි කියනු ලැබේ.
ඒ ආර්‍ය්‍යයෝ කවරහුද? මේ වංශයේ කවරකුගේද? බුදු පසේබුදු තථාගත ශ්‍රාවක යන මොවුහු ආර්‍ය්‍ය යයි කියනු ලැබෙති. මේ ආර්‍ය්‍යයන්ගේ වංශයෝනුයි ආර්‍ය්‍යවංශයෝ නමි. මෙයින් සාරාසංඛ්‍ය කල්ප ලක්‍ෂයකට මත්තෙහි තණ්හඞ්කරය, මේධංකරය, සරණංකරය, දීපංකරයැයි බුදුවරු සතරදෙනෙක් උපන්නාහ. උන්වහන්සේලා ආර්‍ය්‍යයෝය. ඒ ආර්‍ය්‍යයන්ගේ වංශයනුයි ආර්‍ය්‍ය වංශයෝ නම් වෙති. ඒ බුදුවරුන්ගේ පිරිනිවනෙන් පසු කාලයෙහි අසංඛ්‍යයක් ඉක්මවා කොණ්ඩඤ්ඤ නම් බුදු කෙනෙක් උපන්නාහ. - පෙ- මේ කල්පයෙහි කකුසඳ, කෝණාගමන, කාශ්‍යප, අපගේ භාග්‍යවතුන් වහන්සේ වන ගෞතම යන සිවු බුදුවරු උපන්හ. ඒ ආර්‍ය්‍යයන්ගේ වංශයෝනුයි ආර්‍ය්‍ය වංශයෝ නම් වෙති. තවද අතීත වර්‍තමාන අනාගත කාලයට අයත් සම්මාසම්බුද්ධ පච්චෙකබුද්ධ බුද්ධශ්‍රාවක යන ආර්‍ය්‍යයන්ගේ වංශයෙනුයි ආර්‍ය්‍ය වංශයෝ නම් වෙත්.
ඒ මේ ආර්‍ය්‍ය වංශයෝ **අග්ගඤඤා **යනු අග්‍ර යයි දතයුත්තාහ. **රත්තඤ්ඤා** යනු බොහෝකාලයක් පැවතීයයි දතයුත්තාහ. **වංසඤ්ඤා** වංශයෝ යයි දතයුත්තාහ. **පොරාණා** යනු අලුත නූපන්නාහුය. **අසංකිණ්ණා **යනු නොගැවසුණු ඉවත්නොවූයි**. අසංකිණ්ණපුබ්බා** යනු අතීත බුදුවරුන්ගෙනුදු නොගැවසුණුවිරූය. මේ බුදුවරුන්ගෙනුදු වෙන්නොවූ විරූය. **න සංකීයන්ති** යනු දැනුදු ඉවත් නොවෙති. **න සංකීයිස්සන්ති **යනු අනාගත බුදුවරුන් විසිනුදු ඉවත් නොකරනු ලැබෙත්. ලෝකයෙහි යම් නුවණැති ශ්‍රමණ බ්‍රාහ්මණයෝ වෙත්ද ඔවුන් විසින් **අප්පතිකුට්ඨා සමණෙහි බ්‍රාහ්මණෙහි විඤ්ඤූහි** යි නින්දා නොකරනු ලද්දාහ. නොගරහනු ලද්දාහුය.
**සන්තුට්ඨො හොති** යනු ප්‍රත්‍යයෙහි සතුටුවීම් වශයෙන් සතුටුවූයේ වෙයි. **ඉතරීතරෙන** යනු ස්ථුල, සූක්‍ෂම, රූක්ෂ, ප්‍රණීත, ස්ථිර, දිරාපත් යන දෙය අතුරෙන් යම්කිසිවකිනි. ඉක්බිති ලද දෙයින් යමිකිසි දෙයකින් සතුටු වූයේයි අර්‍ත්‍ථයි. සිවුරෙහි වනාහි යථාලාභ සන්තෝසය, යථාබල සන්තෝසය හා යථාසාරුප්ප සන්තෝස යයි සන්තෝස තුනෙකි. පිණ්ඩපාතාදියෙහිද මේ ක්‍රමයමැයි. මේවායේ විස්තර කථාව, “සන්තුට්ඨස්ස භික්ඛවේ අනුප්පන්නා චෙව අකුසලා ධම්මා උප්පජ්ජන්ති” යන මේ සූත්‍රයෙහි කියන ලද ක්‍රමයෙන් දතයුතුය. මෙසේ මේ තුන් සන්තෝසයන් සඳහා “සන්තුට්ඨො හොති ඉතරිතරෙන චීවරෙන යථාලද්ධාදිසු කෙනචි චීවරෙන සන්තුට්ඨා හොති”යි කියන ලදි.
මෙහිද චීවරය දතයුතුය. චීවර ක්ෂේත්‍රය දතයුතුය. පංසුකූලය දතයුතුය. චීවර සන්තොසය දතයුතුය. චීවර ප්‍රතිසංයුක්ත වූ ධුතංගයෝ දතයුත්තාහ. සිවුර දතයුතුය යනු? කොමු ආදි සිවුරු සය ද දුහුල් ආදී අනුලොම් සිවුරු සය ද දතයුතුය. මේ දොළොස කැප සිවුරුය. කුසතණ සිවුර, වැහැරිසිවුර, පැතලි පුවරුවලින් කළ සිවුර, කෙසින් හෝ ලොමින් කළ කම්බිලිය, පොතුවලින් කළ සිවුර, සමින් කළ සිවුර, වකමුහුණු පියාපතින් කළ සිවුර, ගසින් කළ වස්ත්‍රය, වැලින් කළ වස්ත්‍රය, ඒරක නම් තණවලින් කළ වස්ත්‍රය, කෙසෙල් පට්ටාවලින් කළ වස්ත්‍රය, හුණ පට්ටාවලින් කළ වස්ත්‍රය, යන මේ ආදිය අකැප සිවුරුය.
වීවර ක්ෂේත්‍රය යනු සංඝයාගෙන් හෝ සමූහයාගෙන් හෝ ඥාතීන්ගෙන් හෝ මිත්‍රයන්ගෙන් හෝ තමාගේ ධනයෙන් හෝ පාංසුකූලය හෝ වශයෙන් මෙසේ උපදනා බැවින් ක්‍ෂේත්‍ර සය ද මාතෘකා වශයෙන් ක්‍ෂේත්‍ර අට ද දතයුත්තාහ.
**පංසුකූලං** යනු සොසානික, (සොහොන් බිමෙන් ලද) පාපණික (වෙළඳ සැලෙන් ලද), රථිය (මගින් ලද), සංකාරකූටකං (කුණුගොඩෙන් ලද), සොත්ථිය (රෝහලින් ලද), සිනාන (නහන තැනින් ලද), තිත්ථ (තොටුපලින් ලද), ගතපච්චාගතං (ගෙන ගොස් ආපසු ගෙනෙන ලද), අග්ගිදඩ්ඪ (ගින්නෙන් දැවුණු), ගොඛායිත (ගවයන් විසින් කන ලද), උපච්කාඛායිත (වේයන් කන ලද), උන්දූරඛායිත (මීයන් කන ලද), අන්තචිඡන්න (කෙළවර සිඳින ලද), දසච්ඡින්න (දහවලු සිඳින ලද), ධජාහට (යුද්ධයෙන් අල්වාගත්), ථූප (ස්ථූප වැසීමට ගත්), සමණචීවර (ශ්‍රමණයන් ගෙන් ලද), සාමුද්දික (මුහුදෙන් ලද), ආභිසෙකිය (අභිෂේකයෙන් ලද), පථික (මාවතෙන් ලද), වාතාහට (සුළගෙන් ගසාගෙන එන ලද), ඉද්ධිමය (ඍද්ධියෙන් ලද), දෙවදත්තිය (දෙවියන් විසින් දෙන ලද), යනුවෙන් තෙවිසි පංසුකූලය දතයුතුය. මෙහිද සොත්ථියං යනු ගැබ්මල ඉවතලන වස්ත්‍රයයි. ගතපච්චාගත යනු මළසිරුර පොරවා සොහොනට ගෙනගොස් රැ ගෙන ආ සිවුරයි. ධජාහට යනු ධජය නංවා එයින් රැගෙන ආ වස්ත්‍රයයි. ථූප යනු තුඹසට පිදූ සිවුරයි. සාමුද්දිය යනු මුහුද රළින් වෙරළට හෙලන ලද වස්ත්‍රයයි. පථික යනු මග යන්නවුන් විසින් සොරබියෙන් ගල්වලින් කොට, පොරවන ලද සිවුරයි, ඉද්ධිමය යනු එහි හික්ෂුභාවයෙන් ලද සිවුරයි. සෙස ප්‍රකට අරුත් ඇත්තේමය.
චීවර සන්තොෂය යනු විසිවැදෑරුම් සිවුරෙන් ලද සතුට සිවුර ගැන සිතන සතුට, සිවුර ලබන සතුට, පමණට පිළිගැණීමේ සතුට, කෑදරකම ඉවතලීමේ සතුට, ලැබෙන පරිද්දෙන් ලද සතුට, හැකි අන්දමින් ලද සතුට, සුදුසු පරිද්දෙන් ලද සතුට (සේදීමට) දිය ලැබීමේ සතුට, සේදීමේ සතුට, සිවුර කිරීමෙහි සතුට, ප්‍රමාණය දැන ලද සතුට, නූල් ගැන ඇතිවන සතුට, ප්‍රමාණය දැන ලද සතුට, නූල් ගැන ඇතිවන සතුට, මැසීමේ සතුට, පඬු පෙවීමේ සතුට, කප් තැබීමෙහි සතුට, පරිහරණයෙන් ලබන සතුට, අතිරේක වශයෙන් සමීපයෙහි තබාගැනීමෙන් වෙන්වීමේ සතුට, හා ඉවතලන සතුටයි.
එහි සිවුර ඉවසන්නා වූ භික්ෂුව තෙමසක් නිබඳව වසා මසක් පමණ විතර්‍කනය කිරීමට (සිතීමට) වටී. හෙතෙමේද පවාරණය කොට චීවර මාසයෙහි සිවුරකරයි. පංසුකූලික තෙමේ අඩමසකින්ම කරයි. මෙසේ මසක් අඩමසක් පමණ විතර්‍කනය කිරීම විතක්කන සන්තෝසය නමි. විතක්ක සන්තෝසයෙන් සතුටු වූ භික්ෂුව විසින් පාචීන ඛණ්ඩරාජිකවාසී පාංශුකූලික ස්ථවිරයන් මෙන් වියයුතුය.
තෙරුන් වහන්සේ සෑ පවු විහාරයෙහි සෑය වඳිමැයි පැමිණියාහු සෑය වැඳ “මගේ සිවුර දිරාපත්ය. බොහෝ දෙනා වසන තැනකින් ලබන්නෙමැයි සිතූහ. උන්වහන්සේ මහාවිහාරයට අවුත් සංඝ ස්ථවිරයන් වහන්සේ දැක විසීමට තැනක් විමසා එහි විසූහ. දෙවන දිනයෙහි සිවුරක් රැගෙන අවුත් තෙරුන් වහන්සේ වැන්දාහ. තෙරුන් වහන්සේ “ඇවැත්නි, කිමෙක්දැ”යි ඇසූහ. “ස්වාමීනි, ගම් දොරට යන්නෙමි”යි කීහ. “ඇවැත්නි, මම ද යන්නෙමි”යි තෙරුන් වහන්සේ කීහ. මැනවි ස්වාමීනියි පවසා යන්නාහු මහබෝ දොරටුවෙහි සිට “පින්වතුන් වසන තැන්හි සිතැඟි දෙය ලබන්නෙමැයි සිතා, මගේ සිතුවිල අපිරිසුදු යයි එයින් නොගොස් නැවතුනහ. දෙවැනි දිනයෙහි පෙන්නම්බන සමීපයට ගියාහු අනතුරු දිනයෙහි මහසෑයෙහි උතුරු දොරටුවෙන් ආපසු හැරී සිවුවැනි දිනයෙහි ද තෙරුන් සමීපයට ගියහ. තෙරුන් වහන්සේ මේ භික්ෂුවගේ සිතුවිල්ල පිරිසුදු නොවන්නේ වේ යයි සිවුර රැගෙන ඔහු සමඟම පැන පුළුවුසමින් ගමට පිවිසියහ. ඒ රැයෙහි එක් මිනිසෙක් මලපහ කිරීමේ ලෙඩකින් පෙළුණේ (හැඳසිටි) සළුවෙහි මලපහවී ඒ සළුව කුණුගොඩක දැමීය. පංසුකූලික තෙරුන් වහන්සේ නිල මැස්සන්ගෙන් ගැවසීගත් එම සළුව දැක ඇඳිලි බැඳගත්ත. මහතෙරුන් වහන්සේ කිමෙක්ද ඇවැත්නි, කුණුගොඩට ඇඳිලි බැන්දෙහිදැ?යි ඇසූහ. “ස්වාමීනි, මම කුණුගොඩට ඇඳිලි නොබඳිමි. මගේ පියාණන් වූ බුදුරජාණන් වහන්සේට ඇඳිලි බඳිමි. පුණ්ණාදාසිය විසින් පොරවා විසිකළ පංසුකූලය තුඹක් පමණ පණුවන් ගසාදමා සොහොන් බිමන් ගන්නහු විසින් ස්වාමීනි දුෂ්කර දෙයක් කරන ලදියි කීහ. මහතෙරුන් වහන්සේ පංසුකූලික තෙරුන්ගේ සිතුවිල්ල පිරිසුදු යයි සිතූහ. පාංසුකූලික තෙරුන් වහන්සේ ද එතැන්හිම සිටියාහු විදසුන් වඩා තුන්පලයන්ට පැමිණියාහු ඒ සළුවගෙන සිවුරක් කොට පොරොවා පාචීන කණ්ඩරාජියට ගොස් අග්‍රඵලය වූ අර්හත්වයට පැමිණියහ.
කොහි ලබන්නෙම්දැයි නොසිතා සිවුරක් සඳහා යන්නහුගේ කමටහන් හිසින් යාම ගමන සන්තෝසය නමි. (සිවුර) සොයන්නහුගේ කවුරුන් හෝ සමග නොසොයා ලජ්ජාශීලී සුපේශල භික්ෂුවක සමඟ සිවුර සෙවීම පරියෙසන සන්තෝසය නමි. එසේ (සිවුර) සොයන්නට ගෙනෙනු ලබන සිවුර දුරදීම දැක මෙය සිතැඟි දෙයක් වන්නේය, සිතැඟි දෙයක් නොවන්නේ යයි මෙසේ නොසිතා රළු මොළොක් ආදීන් අතුරෙන් යමක් ලබන ආකාරයෙන්ම සතුටුවීම පටිලාභ සන්තොසය නමි. මෙසේ ලබන ලද දෙය ගන්නහුගේද දෙපටට මෙපමණකි. තනිපටට මෙපමණකියි තමන්ට ප්‍රමාණවත් පමණින්ම සතුටුවිම මත්තපටිග්ගහණ සන්තෝසය නමි. සිවුරක් සොයන්නහුගේ “අසවලාගේ ගෙදොර කැමැති දෙයක් ලබන්නෙමි”යි නොසිතා ගෙපිළිවෙළින් යාම ලොලුප්පවිවජ්ජන සන්තෝසය නමි.
රූක්ෂ ප්‍රණීත දේ අතුරෙහි යම්කිසිවකින් යැපීමට හැක්කහුගේ ලැබුණු අයුරින් යැපීම යථාලාහ සන්තෝසය නමි. තමන්ගේ ශක්තිය දැන යමකින් යැපීමට හැකිවේද? එයින් යැපීම යථාබල සන්තෝසය නමි. කැමති දෙය අනෙකෙකුට දී තමන් යම්කිසිවකින් යැපීම යථාසාරුප්ප සන්තෝසය නමි.
කවර තැනක කැමති ජලය වේ ද කවර තැනක නොකැමැති ජලය වේදැයි නොසිතා සේදීමට සුදුසු දියකින් සේදීම උදක සන්තෝසය නමි. පඬුවන්, මැටිමුසු, දුඹුරුවන්, කුණුවූ කොළමුසුදිය හා කිළිටි වූ දිය දුරුකිරීමට වටී. මොහොල් ආදියෙන් නොගසා අතින් මැඬ ධෝවන සන්තොසය නමි. එසේ පිරිසුදු නොවන දෙය කොළ බහා රත්කළ දියෙන් වුවද සේදීමට වටියි. මෙසේ දොවා කරන්නහුගේ මෙය රළුය, මෙය මෘදු යයි වෙන්නොකොට පොහෝනා අයුරින්ම කිරීම කරණ සන්තොසය නමි. තෙමඬුලු වැසෙන පමණක්ම කිරීම පරිමාණ සන්තොසය නමි. සිවුරු කිරීම සඳහා කැමැති නූලක් සොයමැයි නොසලකා මහමං ආදියෙහි හෝ දෙවොලක හෝ ගෙනවුත් පාමුල හෝ තබන ලද යම්කිසි හුයක් ගෙන කිරීම සුත්ත සන්තොසය නමි.
සිවුරු මූට්ටුව බඳනා විට අඟලක් පමණ වූ තැන සත්වරක් නොවිදිය යුතුය. මෙසේ කරන්නහුට යම් භික්ෂු සහායකයෙක් නොවේද? ඔහුට වත් සිඳීමක්ද නැත. අඟල් තුනක් පමණවූවෙහි සත්වරක් විදිය යුතුය. මෙසේ කරන්නහුට මගට පිළිපන් සහායකයකුද විය හැකිය. යමෙක් නොවෙයිද ඔහුට වත්සිඳීම වෙයි. මෙය සිබ්බන සන්තොසය නමි. පඬු පොවන්නහු විසින් කිළිටි පිරිසුදු ආදිය සොයමින් නොහැසිරිය යුතුයි. සෝම පොතු ආදිය අතුරින් යමක් ලබයිද එයින් පඬු පෙවිය යුතුයි. නොලබන්නහු විසින් මිනිසුන් වනයෙහි පොතු ගෙන ඉවත දැමු පඬු හෝ භික්ෂූන් විසින් පිස ඉවතලූ කසට හෝ ගෙන පඬු පෙවිය යුතුයි. මෙය රජන සන්තොසය නමි. නිල්, මඩ, කලු, රන්වන් යන මේවා අතුරින් යමක් ගෙන ඇතුපිටක සිටින්නකුට හැඟෙන ලෙසින් කප තැබීම කප්ප සන්තෝසය නමි.
විලිබිය වැසෙන පමණක් වශයෙන් පරිභොග කිරීම පරිභොග සන්තොසය නමි. රෙද්දක් ලැබ හුයක් හෝ ඉඳිකටුවක් හෝ කරන්නකු හෝ නොලබන්නහු විසින් (නොමසා) තැබීම වටී. ලබන්නහු විසින් නොවටියි. කරනලද සිවුරද ඉදින් අතවැසි ආදීන්ට දෙනු කැමති වේ ද, ඔවුහු සමීපයෙහි නොවන්නහු නම් පැමිණෙන තෙක් තැබීමට වටී. පැමිණිවිට දියයුතුය. දෙන්නට නොහැක්කහු විසින් අදිටන් කළ යුතුය. අන් සිවුරක් ඇති කල්හි පසුතුරුණද අදිටනට වටීයි. නොඉටු දෙයම සන්නිධි වෙයි. ඉටුදෙය නොවේ යයි මහාසීව තෙරණුවෝ කීහ. මෙය සන්නිධිවිවජ්ජක සන්තොසය නමි. දෙන්නහු විසින් මුහුණ බලා නොදිය යුතුය. සිහිකළයුතු ධර්‍මයන්හි පිහිටා බෙදිය යුතුය යන මෙය විසජ්ජන සන්තොසය නමි.
සිවුරු පිළිබඳ වූ ධුතාග, පාංසුකූලිකාංගය හා තෙචීවරිකාංගයද යන මොවුන්ගේ විස්තර කථා **විසුද්ධිමග්ගයෙන්** දතයුතුය. මෙසේ චීවර සන්තෝස මහා අරියවංසය පුරනු ලබන භික්ෂුව මේ ධුතාංග දෙක ආරක්ෂා කරයි. මේවා ආරක්ෂා කරන තැනැත්තේ චීවර සන්තොස මහා අරියවංසයෙන් සතුටු වූයේ වෙයි.
**වණ්ණවාදී** යනු එක්කෙනෙක් සතුටු වූයේ වෙයි. සන්තෝසයේ ගුණ නොකියයි. එක්කෙනෙක් නොසතුටුවූයේ වෙයි. සතුටේ ගුණය කියයි. එකෙනෙක් සතුටු නොවූයේත් සතුටෙහි ගුණ නොකියන්නේත් වෙයි. එක්කෙනෙක් සතුටු වූයේත් වෙයි. සතුටේ ගුණ කියන්නේත් වෙයි. ඔහු දැක්වීමට **ඉතරීතරවීවරසන්තුට්ඨියා ච වණ්ණවාදී** යි කියනලදි.
**අනෙසනං** යනු දූතෙය්‍යපහින (පණිවිඩ ගෙන දුතයකු ලෙස යන) ගමනෙහි යෙදීම ප්‍රභේද කොට ඇති විවිධ අනෙසනයි. **අප්පතිරූපං** යනු නොසුදුසු දෙයයි. **අලද්ධා ච** යනු නොලැබයි. යම්සේ කෙනෙක් කෙසේනම් සිවුරක් ලබන්නෙම්දැයි පින්වත් භික්ෂුන් සමග එක්වී කුහකකම් කරන්නේ තැතිගැන්මට පැමිණෙයි. සතුටුවන භික්ෂුව මෙසේ සිවුර නොලැබුයේ වුවද නොතැති ගැනෙයි. **ලද්ධා ච** යනු දැහැමින් සෙමෙන් ලබයි. **අගථිතො** යනු දුරලු ලෝභ නැමැති ගැට ඇත්තේයි. **අමුච්ඡිතො** යනු අධිමාත්‍ර වූ තෘෂ්ණාවෙන් මුර්ජාවට නොපැමිණියේයි. **අනජඣාපන්නො** යනු තෘෂ්ණාවෙන් නොවැසුනේ නොගැලුනේයි. **ආදීනවදස්සාමී** යනු අනෙසන ඇවත්හිද (ලෝභයෙන්) ගැටගැසුණු පරිභොගයෙහිද ආදීනවය දකින්නේයි. **නිස්සරණපඤ්ඤො** යනු සීත දුරුකිරීම සඳහා පමණක්ය යනාදියෙන් කියන ලද අත්හැරීමම දන්නේයි.
**ඉතරීතර චීවරසන්තුට්ඨියා** යනු කවර හෝ සිවුරකින් සතුටුවීමෙනි. **නෙවත්තානුක්කංසෙති** යන පංසුකූලිකයෙක්මි. මවිසින් උපසම්පදා මාලකයෙහිදීම පංසුකූලිකාංගය ගන්නා ලදි. මා සමාන කවරෙක් ඇත්දැයි තමන් උසස් කොට සැලකීම නොකරයි. **නො ච පරං වම්හෙති** යනු මේ අනෙක් භික්ෂූහු පාංසුකූලිකයෝ නොවෙතියි හෝ මොවුනට පාංසුකූලිකමාත්‍රය නැතැයි හෝ යනුවෙන් අනුන් පත්කොට නොතකයි. **යො හි තත්‍ථ දක්ඛො** යනු යමෙක් ඒ චීවර සන්තෝසයෙහි ගුණකීම් ආදියෙහි දක්ෂයෙක් සුරයෙක් ව්‍යාක්තයෙක් වෙයිද හෙතෙමේයි. **අනලසො** යනු උනන්දුවෙන් ක්‍රියාකිරීමෙන් අලසබවින් තොර වූයේයි. **සම්පජානො පතිස්සතො** යනු දැනීම් සහිත නුවණින් මෙන්ම සිහියෙන් ද යුක්ත වූයේයි. **අරියවංසෙ ඨිතො** යනු ආර්යවංසයෙහි පිහිටියේයි.
**ඉතරීතරෙන පිණ්ඩපාතෙන** යනු යම්කිසි පිණ්ඩපාතයකිනි. මෙහිද පින්ඩපාතය දතයුතු ය. පිණ්ඩපාත ක්ෂෙත්‍රය දතයුතුය. පිණ්ඩපාත සන්තෝසය දතයුතුය. පිණ්ඩපාතය යනු බත්, කොමු, අග්ගලා, මාලු මස්, කිරි, දි, ගිතෙල්, වෙඬරු, තෙල්, මී, පැණි. කැඳ, කෑ යුතු දෙය, රසවිඳිය යුතු දෙය, ලෙවිය යුතුය යන සොළොස් පිණ්ඩපාතයයි.
පිණ්ඩපාත ක්‍ෂේත්‍රය යනු සංඝභත්ත, උද්දේසභත්ත, නිමන්තණ, සලාකභත්ත, පක්ඛික, උපොසථික, පාටිපදික, ආගන්තුක භත්ත, ගමිකභත්ත, ගිලානභත්ත, ගිලානුපට්ඨාකභත්ත, ධූරභත්ත, කුටිභත්ත, වාරකභත්ත, විහාරභත්ත යන පසළොස පිණ්ඩපාත ක්‍ෂේත්‍රයෝයි.
පිණ්ඩපාත සන්තොසය යනු පිණ්ඩපාතයෙහි විතක්ක සන්තොසය, ගමන සන්තොසය, පරියෙසන සන්තොසය, පටිලාභ සන්තොසය, පටිග්ගහණ සන්තොසය, මත්තපටිග්ගහණ සන්තොසය, ලොලුප්පවිවජ්ජන සන්තොසය, යථාලාභ සන්තොසය, යථාබල සන්තොසය, යථාසාරුප්ප සන්තෝසය, උපකාර සන්තොසය, පරිමාණ සන්තොසය, පරිභොග සන්තොසය, සන්නිධි පරිවජ්ජන සන්තොසය, විස්සජ්ජන සන්තෝසය යන පසළොස් සන්තෝසයි.
එහි පිණ්ඩපාතය ඉවසන්නා වූ භික්ෂුව මුව දොවා විතර්‍කනය කරයි (විමසා බලයි.). පිණ්ඩපාතික වූ සමුහයා සමඟ හැසිරෙන භික්ෂුව විසින් සවස තෙරුන්ට උවටැන් කරන කල්හි සෙට දිනයෙහි කොහි පිඩුපිණිස හැසිරෙන්නෙමුයි (ඇසූවිට) ස්වාමීනි, අසුවල් ගමෙහියි මෙපමණක් සිතා එතැන් පටන් නොසිතිය යුතුයි. හුදෙකලාව හැසිරෙන්නහු විසින් විතක්ක මාලකයෙහි සිට විමසා බැලිය යුතුයි. එතැන් පටන් විමසන තැනැත්තේ ආර්යවංසයෙන් ගිලිහුණේ පරිබාහිර වූයේ වෙයි. මෙය විතක්ක සන්තොසය නමි.
පිඬු හැසිරෙන්නහු විසින් කවර තැනින් ලබන්නෙම්දැයි නොසිතා කමටහන් හිසින් යා යුතුය. මෙය ගමන සන්තොසය නමි. පිණ්ඩපාතය සොයන්නහු විසින් ඒ මේ දෙය නොගෙන ලජ්ජාසහගත වූ විනීත දෙයම ගෙන සෙවියයුතුය. මෙය පිරියෙසන සන්තොසය නමි. දුරදීම ගෙනෙනු ලබන දෙය දැක මෙය කැමති දෙයක්ද අකැමැති දෙයක්දැයි සිතක් නොඉපදවිය යුතුය. මෙය පටිලාභ සන්තෝස නමි. යැපෙන පමණ වූ යම්කිසිවක් ගතයුත්තේමය. මෙය පටිග්ගහණ සන්තොසය නමි.
මෙහි දෙය්‍යධර්‍මය (දෙනු ලබන දෙය) බොහෝ දායකයන් ඇත්තේ වුව ද මදක් දෙනු කැමැත්තේ (නම්) මඳක් ගතයුතුය. දෙය්‍යධර්‍මය බොහෝ දායකයන් ඇත්තේත් බොහෝ දෙනු කැමැත්තේත් නම් පමණට ගතයුතුය. දෙය්‍ය ධර්‍මය බොහෝ දායකයන් නොමැත්තේ මඳක් දෙනු කැමැත්තේ ද, මඳක් ගතයුතුය. දෙය්‍යධර්‍මය බොහෝ දායකයන් නැත්තේ වුවත් බොහෝ දෙනු කැමැත්තේ ද පමණට ගතයුතුය. පිළිගැනීමෙහිදී පමණ නොදන්නේ මිනිසුන්ගේ පැහැදීම මකාදමයි. සැදැහැයෙන් දෙන දෙය පිරිහෙලයි. ශාස්තෲ ශාසනය නොකරයි. වැදූමවගේ ද සිත ගැනීමට නොහැකි වෙයි. මෙසේ පමණ දැනම පිළිගත යුතුයයි යන මෙය මත්තපටිග්ගහණ සන්තොසය නමි. ආඪ්‍ය (පොහොසත්) කුලයන්ටම නොගොස් දොරටු පිළිවෙලින් (ගෙපිළිවෙලින්) යා යුතුය. මෙය ලොලුප්පවිවජ්ජන සන්තෝසය නමි. යථාලාභ සන්තොසාදිය සිවුර පිළිබඳව කී ආකාර ඇත්තේය.
මෙසේ පිණ්ඩපාතය වළඳා ශ්‍රමණ ධර්‍මය ආරක්ෂා කෙරෙමැයි උපකාරය දැන වැළඳීම උපකාර සන්තෝසය නමි. පාත්‍රය පුරවා ගෙන ආ දෙය නොපිළිගත යුතුය. අනුපසම්පන්නයකු ඇතිවිට ඔහු ලවා ගෙන්වා ගෙන නොමැති කල්හි ගෙන්වාගෙන පිළිගැනීමට සෑහෙන පමණක් ගතයුතුය. මෙය පරිමාණ සන්තෝසය නමි. කුසගින්න දුරුකරන්නා වූ මෙය මෙහි නිස්සරණ යයි මෙසේ වැළඳීම පරිභොග සන්තෝසය නමි. පසෙක තබමින් (ඉතුරුකොට තැන්පත් කරමින්) නොවැළඳිය යුතුය. මෙය සන්නිධිපරිවජ්ජන සන්තොසය නමි. මුව නොබලා සිහිකළයුතු ධර්‍මයෙහි සිටියහු විසින් බෙදාදිය යුතුය. මෙය විස්සජ්ජන සන්තෝසය නමි.
පිණ්ඩපාත පටිසංයුක්තයෝ නම් පංචවිධ ධුතංගයෝයි. ඒවා පිණ්ඩපාතිකාංගය, සපදානචාරිකාංගය, එකාසනිකාංගය, පත්තපිණ්ඩිකාංගය, ඛලුපච්ඡාභත්තිකාංගය යන මොහුයි. ඒවායේ විස්තර කථාව **විසුද්ධිමග්ගයෙහි** කියන ලදි. මෙසේ පිණ්ඩපාත සන්තොස මහා අරියවංසය පුරනු ලබන භික්ෂුව මේ ධුතංග පස ආරක්ෂා කරයි. මේවා ආරක්ෂා කරන්නේ පිණ්ඩපාත සන්තොස මහා අරියවංසයෙන් සතුටුවූයේ වෙයි. **වණ්ණවාදී** යනාදිය කියන ලද අයුරින්ම දතයුතුය.
**සෙනාසනෙන** යන මෙහි සෙනාසනය දත යුතුය. සෙනාසන ක්‍ෂේත්‍රය දතයුතු ය. සෙනාසන සන්තොසය දතයුතු ය. සෙනාසන ප්‍රතිසංයුක්ත වු ධුතංගය දතයුතුය. එහි සේනාසනය යනු ඇඳ, පුටුව, මෙට්ටය, කොට්ටය, විහාරය, අඩ්ඪයෝග නම් වූ ගෘහය, පහය, මහල්පහය, ගුහාව, ලෙන, අටල්ල, මාලය (වට බිම), උණ පදුර, ගසමුල වැනි යම්බඳු වූ තැනක භික්ෂූහු විවේක ගනිත්ද මේවා පසළොස් සෙනසුන්ය.
සෙනාසනඛෙත්ත යනු සංඝයාගෙන් හෝ ගණ (සමූහ) යාගෙන් හෝ ඥාතීන්ගෙන් හෝ මිත්‍රයන්ගෙන් හෝ තමන්ගේ හෝ ධනයෙන් ලද පාංසුකුලයදැයි ක්ෂෙත්‍ර සයෙකි.
සේනාසන සන්තොසො යනු සෙනසුන්හි විතක්ක සන්තොසාදීවු පසළොස් සන්තෝසයයි. ඒවා පිණ්ඩපාතයෙහි කියූ අයුරින්ම දතයුතුය. අරඤ්ඤකංගය, රුක්ඛමූලිකංගය, අබ්භොකාසිකංගය, සොසානිකංගය, යථා සන්ථතිකංග යයි සෙනාසන ප්‍රතිසංයුක්ත වූ පඤ්ච ධුතංගයෝයි. ඒවායේ විස්තර කථාව **විසුද්ධිමග්ගයෙහි **කියන ලදි. මෙසේ සේනාසන සන්තොස මහා ආර්‍ය්‍ය වංශය පුරනු ලබන්නා වූ භික්ෂුව මේ ධුතංග පස ආරක්ෂා කරයි. මේවා රක්නේ සේනාසන සන්තොස මහා අරියවංස වශයෙන් සතුටු වෙයි.
ගිලානපච්චය වනාහි පිණ්ඩපාතයෙහිම ඇතුළත් වෙයි. එහි යථාලාභ යථාබල, යථා සාරුප්ප සන්තෝසයෙන්ම සතුටු විය යුතු නෙසජ්ජිකංගය භාවනාරාම අරියවංසය ඇසුරු කෙරෙයි. මෙය කියන ලදි.
පසක් සෙනසුන්හි කියන ලදි. පසක් ආහාර ඇසුරුකොට ඇත. එකක් වීර්යය සමඟ එක්වූයේ වෙයි. සිවුරු ඇසුරුවු දෙකෙකි.{1}
මෙසේ භාග්‍යවතුන් වහන්සේ පොළොව පතුරුවන්නාක් මෙන් ද සයුරුකුස පුරවන්නාක් මෙන් ද, අහස පළල් කරන්නාක් මෙන් ද, පළමුව චීවරසන්තොස අරියවංසය කියා සඳ ඔසවන්නාක් මෙන් ද, හිරු ඉක්මවන්නාක් මෙන් ද, දෙවැනිව පිණ්ඩපාත සන්තොසය කියා මහමෙර, උගුලන්නාක් මෙන් තෙවනුව සෙනාසන සන්තොස අරියවංසය කියා දැන් දහසක් නයින් යුක්ත වූ සතරවැනි භාවනාරාම අරියවංසය පැවසීමට **පුන චපරං භික්ඛවෙ භික්ඛු භාවනාරාමො හොති,** යි දේශනාව ඇරඹූ සේක.
එහි සතුටුවීම ආරාමො නමි. භාවනාවෙහි ඇලීම මොහුටනුයි **භාවනාරාමො **නමි. භාවනාවෙහි ඇලුණේයි **භාවනාරතො** නමි. පස් ආකාර ප්‍රහාණයන්හි ඇල්ම මොහුට ඇත්තේනුයි **පහානාරාමො** නමි. මෙසේ මෙහි අර්‍ත්‍ථය දැක්විය යුතුය. මෙතෙම වනාහි සතර සතිපට්ඨානයන් වඩන්නේ සතුටුවෙයි. සතුට විඳියි යනු අර්‍ත්‍ථයයි. එසේ සතර සම්‍යක් ප්‍රධානයන්, සතර සෘද්ධිපාදයන්, පඤ්ච ඉන්ද්‍රියයන්, පඤ්ච බලයන්, සප්ත බොධ්‍යංගයන්, සප්ත අනුපස්සනාවන්, අටළොස් මහා විපස්සනාවන්, සත්තිස් බෝධිපාක්ෂික ධර්‍මයන් අටතිස් ආරම්මණ විභක්තීන් වඩන්නේ සතුටුවෙයි. සතුට විඳියි. කාමච්ඡන්දාදී කෙලෙසුන් දුරලන්නේ සතුටුවෙයි. සතුට විඳියි. කාමච්ඡන්දාදී කෙලෙසුන් දුරලන්නේ සතුටුවෙයි. සතුට විඳියි.
මේ සතර ආර්‍ය්‍යවංශයන්හි පළමුවැනි තැනින් තෙළෙස් ධුතංගයන්ගේ සිවුපස සන්තෝසය ද වශයෙන් සියලු විනය පිටකය කියන ලද්දේ වෙයි. භාවනාරාමයෙන් ඉතිරි පිටක දෙක කියන ලද්දේ වෙයි. මේ භාවනාරාම අරියවංසය කියන්නා වූ භික්ෂුව විසින් පටිසම්භිදාමග්ගයෙහි නෙක්ඛම්ම පාළියෙන් කිවයුතුය. දීඝනිකායෙහි දසුත්තර සූත්‍රාන්ත පර්යායෙන් කිවයුතුය. මජ්ඣිමනිකායෙන් සතිපට්ඨාන සූත්‍රාන්ත පර්යායෙන් කිවයුතුය. අභිධර්‍මයෙහි නිර්දේශ පර්යායෙන් කිවයුතුය.
එහි පටිසම්භිදාමග්ගයෙහි නෙක්ඛම්මපාළියෙන් යනු -
නෛෂ්ක්‍රම්‍යය වඩන්නේ සතුටුවෙයි. කාමච්ඡන්දය දුරලන්නේ සතුටුවෙයි. අව්‍යාපාදය වඩන්නේ ව්‍යාපාදය දුරලන්නේ සතුටුවෙයි. ආලොක සංඥාව - ථිනමිද්ධය - අවික්ෂෙපය - උද්ධච්චය - ධර්‍මව්‍යවස්ථානය - විචිකිච්ඡාව - ඥානය - අවිද්‍යාව - ප්‍රමොද බවය - අරතිය - පඨමජ්ඣානය පඤ්චනීවරණයන් - දුතියජ්ඣානය - විතක්ක විචාරයන් තතියජ්ඣානය ප්‍රීතිය - චතුත්ථඣානය - සුඛදුක්ඛයන් - ආකාසනඤ්චායතනය වඩන්නේ සතුටුවෙයි. රූපසංඥාව - ප්‍රතිඝසංඥාව නානත්තසංඥාව දුරලන්නේ සතුටුවෙයි. විඤ්ඤාණඤ්චායතන සමාපත්තිය -පෙ- නෙවසඤ්ඤානාසඤ්ඤායතන සමාපත්තිය වඩන්නේ සතුටුවෙයි.
අනිච්චානුපස්සනාව වඩන්නේ සතුටුවෙයි. නිත්‍ය සංඥාව දුරලන්නේ සතුටුවෙයි. දුක්ඛානුපස්සනාව - සුඛසංඥාව, අනත්තානුපස්සනාව -අත්තසංඥාව - නිබ්බිදානුපස්සනාව - නන්දිය, විරාගානුපස්සනාව - රාගය - නිරොධානුපස්සනාව - සමුදය - පටිනිස්සග්ගානුපස්සනාව - ආදානය (දැඩිව ගැනීම) - ඛයානුපස්සනාව - ඝනසංඥාව - වයානුපස්සනාව - ආයූහනය - විපරිණාමානුපස්සනාව - ධුව සංඥාව - අනිමිත්තානුපස්සනාව - නිමිත්ත අප්පණිහිතානුපස්සනාව - ප්‍රණිධිය - සුඤ්ඤතානුපස්සනාව - අනිනිවෙසය අධිපඤ්ඤාධම්ම විපස්සනාව - සාරාදානාභිනිවෙසය - යථාභූතඤාණදස්සනය - සම්මොහාභිනිවෙසය - ආදීනවානුපස්සනාව - ආලයාභිනිවෙසය - පටිසංඛානුපස්සනාව - අප්පටිසංඛය - විවට්ටානුපස්සනාව - සංයොගාභිනිවෙසය - සොතාපත්තිමග්ගය - දිට්ඨෙකට්ඨෙකිලෙසයන් - සකදාගාමිමග්ගය - ඕළාරික කිලෙසයන් - අනාගාමී මග්ගය - අනුසහගත කිලෙසයන් - අරහත්තමග්ගය වඩන්නේ සතුටුවෙයි. සියලු කෙලෙසුන් දුරලන්නේ සතුටුවේ යයි
මෙසේ පටිසම්භිදාමග්ගයෙහි නෙක්ඛම්ම පාළියෙන් කිවයුතුය.
දීඝනිකායෙහි දසුත්තර සූත්‍රාන්ත පර්යායෙන් යනු -
එක් ධර්‍මයක් වඩන්නේ සතුටුවෙයි, එක් ධර්‍මයක් දුරලන්නේ සතුටුවෙයි. -පෙ- දශධර්‍මයන් වඩන්නේ සතුටුවෙයි - දශධර්‍මයන් දුරලන්නේ සතුටුවෙයි. කවරනම් එක් ධර්‍මයක් වඩන්නේ සතුටුවේද? කායගතා සතිය සැනසිලි සහගතය, මේ එක් ධර්‍මය වඩන්නේ සතුටුවෙයි. කවර නම් එක් ධර්‍මයක් දුරලන්නේ සතුටුවේද? අසමිමානය නමැති මේ එක් ධර්‍මය දුරලන්නේ සතුටුවෙයි. කවරනම් ධර්‍ම දෙකක් -පෙ- කවරනම් ධර්‍මදශයක් වඩන්නේ සතුටුවේද? දශකසීනායතන යන මේ දශධර්‍මයන් වඩන්නේ සතුටුවෙයි. කවරනම් දශධර්‍මයක් දුරලන්නේ සතුටුවේද? දශමිථ්‍යාවන්ය. මේ දශධර්‍මයන් දුරලන්නේ සතුටුවෙයි. මෙසේ මහණෙනි, භික්ෂුව භාවනාවෙහි ඇලෙන්නේ යයි
මෙසේ දීඝනිකායෙහි දසුත්තර සූත්‍ර පර්‍ය්‍යායෙන් කිවයුතුය.
මජ්ඣිමනිකායෙහි සතිපට්ඨාන සූත්‍රාන්ත පර්‍ය්‍යායෙන් යනු -
“මහණෙනි, මේ ඒකායන මාර්‍ගයයි. -පෙ- දැනුම පිණිස, සිහිපත් කිරීම පිණිස ඇසුරු නොකර වෙසෙයි. ලොව කිසිවක් අල්වා නොගනියි. මෙසේද මහණෙනි, භික්ෂුව භාවනාවෙහි ඇළුණේ භාවනාවෙහි සතුටු වූයේ දුරලීමෙහි ඇළුණේ දුරලීමෙහි සතුටුවූයේයි. යළි මහණෙනි, භික්ෂුව යන්නේ යමියි දැනගනියි. තවද මහණෙනි, භික්ෂුව සොහොනෙහි දමනාලද - පෙ- කුණු වූ සුණු බවට පැමිණි ශරීරය යම්සේ දකින්නේද හෙතෙම මෙසේ කයට යොමුකරයි. මේ ශරීරය ද මෙබඳු ස්වභාවය ඇත්තේය, මෙසේ වන්නේය. මේ ස්වභාවය නොයික්මවන ලද්දේ යයි මෙසේ ආධ්‍යාත්මිකව කයෙහි කය මෙනෙහි කරන්නේ වසයි - පෙ- මෙසේ මහණෙනි, භික්ෂුව භාවනාවෙහි ඇළුණේ වේ යයි”
මෙසේ මජ්ඣිමනිකායෙහි සතිපට්ඨාන සූත්‍රාන්ත පර්යායයෙන් කිවයුතුවේ.
අභිධර්‍මයෙහි නිද්දේස පරියායයෙන් යනු “සියලු සංස්කෘත ධර්‍මයන් අනිත්‍ය වශයෙන් දුක්ඛ වශයෙන් රෝග වශයෙන් ගඩු වශයෙන් -පෙ- සංකිලෙසික උවදුරු ඇති ලෙසින් බලන්නේ (භාවනාවෙහි) සතුටුවේ යයි මෙසේ නිද්දෙස පරියායෙන් කිවයුතුය.
**නෙවත්තානුකංසෙති** යනු අනිත්‍ය දුක්ඛ අනාත්ම වශයෙන් විදර්‍ශනා කර්‍මය කරන්නාවූ මගේ අද මේ සැට හෝ සැත්තෑ වර්‍ෂයයි. මා වැනි වූ කවරෙක් ඇත්දැයි මෙසේ තමා උසස්කොට දැක්වීම නොකරයි**. නො පරං වම්හෙති** යනු අනිත්‍යය දුක්ඛයයි විදර්‍ශනා මාත්‍රයකුදු නැත. කිම මොවුහු අත්හළ කමටහන් ඇත්තාහු හැසිරෙත්දැයි මෙසේ අනුන් පහත්කොට තැකීම නොකරයි. සෙස්ස කියනලද අයුරින්මය.
**ඉමෙ ඛො භික්ඛවෙ චත්තාරො අරියවංසා** යනු මහණෙනි, මේ සතර ආර්‍ය්‍ය වංශයෝ ආර්‍ය්‍යතන්තීහුය, ආර්‍ය්‍ය ප්‍රවෙණිහුය, ආර්‍ය්‍ය මාර්‍ගයෝය, ආර්‍ය්‍ය මංපෙත්ය යනුයි. සූත්‍රාන්තය හරවා දැන් මහා ආර්යවංශය සපුරන්නා වූ භික්ෂුව වාසය කරන දිශාව දක්වන සේක් **ඉමෙහි ච පන භික්ඛවෙ** බව යනාදිය පැවසූ සේක. එහි **__සෙවව__ අරතිං සහති** යනු හෙතෙම මෙසේ නොකැමැත්ත, නොසතුට, උකටලීබව ඉවසයි. මැඬපවත්වයි. **තං තං අරති සහති** යනු විවේකී සෙනසුන්හි අධිකුශල ධර්‍මයන් වැඩීමට යම්බඳු වූ නොඇලීමක් නම් වේ ද එම නොඇලීම එම භික්ෂුව මැඩලීමට යටපත් කිරීමට අසමත් වෙයි. **අරතිරතිසහො** යනු (එම භික්‍ෂුව) නොඇල්මද පස්කම් ගුණයෙහි ඇල්මද යටපත් කිරීමට මැඬලීමට සමත්වෙයි.
දැන් ගාථාවන්ගෙන් කුළුගන්වන සේක් **නාරති **ආදිය කීසේක. එහි **ධීරං** යනු වීර්ය ඇත්තායි. **නාරති ධීරසංහති** යන මෙය කලින් කීදෙයට සාධක වචනයයි. යම් හෙයකින් එම නොඇලීම (අරතිය) ධීරසංහතියක් (ධෛර්‍ය්‍යවන්තයන් මැඬලන්නක්) නොවේද? වීර්යවන්තයින් යටපත් කරන්නට මැඩලන්නට නොහැකිවේද, එහෙයින් අරතිය වීර්යවන්තයකු නොමැඩලයි. **ධීරො හි අරතිස්සහො** යනු අරතිය මැඬලන බැවින්ම හෙතෙම වීර්යවන්තයෙක් නම් වේ. එබැවින් අරතිය මැඬලයි යන අර්‍ත්‍ථයයි**. සබ්බකම්මවිහායිනං** යනු සියලු ත්‍රෛභූමික කර්‍ම අතහැර පිරිසිඳ සිටියේයි. **පනුණ්ණං කො නිවාරයෙ** යනු කෙලෙස් දුරුකොට සිටියකු කවරනම් රාගයක් හෝ ද්වේෂයක් හෝ වළක්වන්නේද? **නෙක්ඛං ජම්බොනදස්සෙව කො තං නින්දිතුමරහති** යනු දඹරන් ගිල්වන ලද රත්තරනකට නිෂ්කයක් මෙන් කවරෙක් නම් ගැරහිය යුතු දොසින් මිදුණු එම පුද්ගලයාට ගැරහීමට සුදුසුවේද? **බ්‍රහ්මුනාපි පසංසීතො** යනු මහාබ්‍රහ්මයා විසිනුදු එම පුද්ගලතෙමේ පසස්නා ලද්දේමය. දෙසුම කෙළවර සතළිස් දහසක් භික්ෂූන් වහන්සේ රහත්බවෙහි පිහිටියහ.
නවවැන්නෙහි **ධම්මපදානි **යනු ධර්‍ම කොට්ඨාශයෝයි, **අනභිජ්ඣා **යන ආදියෙහි අභිධ්‍යාව ප්‍රතික්‍ෂේපයෙන් **අනභිජ්ඣා** නමි. ව්‍යාපාදය ප්‍රතික්‍ෂේපයෙන් **අව්‍යාපාදො** නමි. මිථ්‍යා සතිය ප්‍රතික්‍ෂේපයෙන් **සම්මාසති **නමි. මිථ්‍යා සමාධි ප්‍රතික්‍ෂේපයෙන් **සම්මා සමාධි** යි දතයුතුය.
**අනභිජක්ඛාලු** යනු තෘෂ්ණා නැත්තෙක් වීයි. **අව්‍යාපන්නෙන චෙතසා** යනු සියලු කාලයෙහි ප්‍රකෘතිබව නොහරින සිතිනි, **සතො එකග්ගවිත්තස්ස** යනු සිහියෙන් යුක්ත වූයේ අරමුණෙහි එකඟසින් ඇත්තේද ඔහුගේයි. **අජ්ඣත්තං සුසමාහිතො** යනු ස්වකීය අධ්‍යාත්මයෙහි මනාව තබන ලද සිත් ඇත්තේද ඔහුගේයි. සූත්‍රයෙහි ද ගාථාවන්හි ද වට්ටවිවට්ටය කියනලදි.
දසවැන්නෙහි **අභිඤ්ඤාතා** යනු දන්නා ලද, මනාව දන්නා ලද ප්‍රකට වූවාහුයි. **අන්නහාරො** යනාදිය ඔවුන්ගේ නම්ය. **පටිසල්ලාණාවුට්ඨිතො** යනු පලසමවතින් නැඟීසිටියේයි. එයම මෙහි පටිසල්ලාණ යනුවෙන් අදහස් කරන ලදී. **__පච්චකාය__** යනු ප්‍රතික්‍ෂෙප කොටයි. **අභිජ්ඣාලුං** යනු තෘෂ්ණා සහිතවූයි. **කාමෙසු තිබ්බසාරාංගං** යනු වස්තු කාමයන්හි දැඩි රාගයයි**. තමහං තත්‍ථ එවං වදෙය්‍යං** යනු මම එය ඒ වචනයෙහි කීකල්හි මේ කාරණයෙහි මෙසේ කියන්නෙමි යනුයි. **පටික්කොසිතබ්බං මඤ්ඤෙය්‍ය** යනු දොස්නැගිය යුත්තකැයි මැඩලිය යුත්තකැයි හඟින්නේය. **සහධම්මිකා** යනු කරුණු සහිත වූවෝයි **වාදානුපාතා** යනු ධාර්මිකවාදයෙහි ගැටෙනු ලබන ආධාර්මිකවාදයෙන් පිරිහෙළන වාදප්‍රවෘත්තීනුය යන අර්ථයි. **ගාරය්හා ඨානා** යනු ගැරහිය යුතු වූ හේතුයි. **ආගච්ඡන්ති** යන එළඹෙති.
**උක්කලා** යන උක්කල ජනපදවාසීහුය. **වස්සභඤ්ඤා **යනු වස්ස හා භඤ්ඤ යන දෙදෙනායි. **අහෙතුවාදා** යනු සත්ත්වයන්ගේ පිරිසුදුබවට හේතු නැත ප්‍රත්‍යය නැතැයි මෙබඳු වූ වාද ඇත්තේයි. **අකිරියවාදා **යනු “කරොතො න කරීයති පාපං” යනුවෙන් මෙසේ ක්‍රියාව ප්‍රතික්ෂේප කරන වාද ඇත්තාහුයි. **නත්‍ථිකවාදා** යනු **නත්‍ථිදින්නං** යනාදී වාද ඇත්තාහුයි. ඔවුහු මේ ත්‍රිවිධ දර්‍ශනයන්හිම බැසගන්නා ලද නියාමයෝ වූහ. කෙසේ නම් ඔවුහු එම දර්‍ශනයන්හි නියාමයෝ වෙත්ද? යමෙක් වනාහි මෙබඳු වූ ලබ්ධියක් ගෙන රාත්‍රි ස්ථාන දිවා ස්ථානයන්හි හුන්නේ සජ්ඣායනය කරයි (උගනියි), විමසයිද හේතුවක් නැති ප්‍රත්‍යයක් නැත කරන්නහු විසින් පාපයක් නොකරනු ලැබේ. -පෙ- දුන්දෙයක් නැත. -පෙ- කය බිඳීමෙන් උච්ඡේදයට යෙයි යන ඒ අරමුණෙහි ඔහුගේ මිථ්‍යා සතිය පිහිටයි. සිත එකඟවෙයි. ජවනයෝ දුවත්. පළමු ජවනයෙහි පිළියම් කළ හැක්කේ වෙයි. දෙවැනි ජවනාදියෙහිද එසේමය. සත්වැන්නෙහිදී බුදුවරුනට ද සුවකළ නොහැකි වන්නේ පෙරළා නොඑන රළු කටුවක් වැනි වූයේ වෙයි. එහි කිසිවෙක් එක් දර්‍ශනයකට බැසගනියිද කිසිවෙක් දෙකකට ද තුනටම බැසගනියිද කිසිවෙක් දෙකකට ද තුනටම බැසගනියිද නියත මිථ්‍යාදෘෂ්ටිකයෙක්ම වෙයි. ස්වර්‍ගමාර්ග ආවරණයටද මොක්‍ෂ මාර්ග ආවරණයටද පත්වූයේ වෙයි. ඒ අත්බවින් අනතුරුව හෙතෙම ස්වර්‍ගයට යාමටද නුසුදුසුවෙයි. මොක්‍ෂයට යාම ගැන කියනුම කිම? සසරට කණුවක් නම් වූ මෙම සත්ත්වයා බොහෝසෙයින් පොළොව රකින්නෙකි. මෙබඳු වූ භවයෙන් නැගීසිටීමක් නැත. වස්ස භඤ්ඤ යන දෙදෙනා ද මෙබන්දෝ වූහ. **නින්දාඛ්‍යාරොසනාඋපාරම්භභයා** යනු තමන්ට නින්දා භයෙන්ද සම්මත භයෙන්ද දෝෂාරෝපන භයෙන්ද යන **අ**ර්‍ත්‍ථ**යි. අභිජ්ඣාවිනයෙ සික්ඛං** යනු රහත්බව අභිජ්ඣාවිනය යයි කියනු ලැබේ. රහත්බවෙහි හික්මෙන්නේ අප්පමත්ත නමැයි කියනු ලැබේ. සූත්‍රාන්තයෙහි සසර හා නිවන කියා ගාථාවෙහි පලසමවත් කියන ලදි.
4. චක්ක වර්ගය
සිවුවැනි වර්‍ගයෙහි පළමුවැනි සුත්‍රයෙහි **චක්කානි** යනු සම්පත්තීහුය. **චතුචක්කං වත්තති** යනු සතර සම්පත්ති චක්‍ර ඇත, පවතී, ගැටෙයි යනුම අර්‍ත්‍ථයි.** පතිරූපදෙසවාසො **යනු යම්තැනක සිවු පිරිස දක්නා ලැබේද එබඳුවූ සුදුසු දෙසෙක විසීමයි. **සප්පුරිසුපස්සයො** යනු බුද්ධාදී සත්පුරුෂයන්ගේ ඇසුරු කිරීමයි, සේවනය කිරීමයි. **අත්තසම්මාපණිධි** යනු තමා මනාව පිටුවීමයි. ඉදින් පෙර අශ්‍රද්ධාදියෙන් යුක්තවූයේ වෙයිද ඒවා අතහැර ශ්‍රද්ධාදීන්හි පිහිටුවීමයි. **පුබ්බෙ ච කතපුඤ්ඤතා** යනු පෙර රැස්කළ කුසල් ඇති බවයි. මෙහි මෙයම ප්‍රමාණවත්ය. යමකු විසින් ඥානසම්ප්‍රයුක්ත සිතකින් කුශල කර්‍මයක් කරන ලද්දේ වේද, ඒ කුශලයම එම පුද්ගලයා සුදුසු දෙසෙකට පමුණුවයි. සත්පුරුෂයන් ඇසුරු කරවයි. ඒ පුද්ගලයාම තමා මනාව පිහිටුවයි. **පුඤ්ඤකතො** යනු කරන ලද පින් ඇත්තේයි. **සුඛඤ්වෙත්‍ථ අධිවත්තති** යනු සැපය ද එම පුද්ගලයා වෙත පැමිණෙයි. පතුරුවා සිටියේ යන අර්‍ත්‍ථයයි.
දෙවැන්නෙහි **සඞ්ගහවත්ථුති** යනු සංග්‍රහ කරවන්නා වූ (සැලකුම් ඇති කරවන්නා වූ) කරුණුයි. **දානඤ්ච** යනාදියෙහි ඇතමෙක් දානයෙන්ම සැලකිය යුත්තේ වෙයි. ඔහුට දානයම දියයුතුය. **පෙය්‍යවජ්ජං **යනු ප්‍රිය වචනයයි. ඇතමෙක් වනාහි “මෙතෙම දියයුත්තනම් දෙයි. එක් එක් වචනයෙන් සියල්ල තවරා වනසයි මොහුගේ දානය කිමෙක්දැ”යි කියන්නේ වෙයි. ඇතමෙක් “මෙතෙම කිසිදු දානයක් නොදෙයි, කියන්නේ තෙලෙන් මෙන් තවරයි. මෙතෙම දේවා හෝ නොදේවා මොහුගේ වචනයම දහසක් අගීය”යි කියන්නේ වෙයි. මෙබඳු වූ පුද්ගලයා දානය නොකැමති වෙයි. ප්‍රියවචනම කැමති වෙයි. ඔහුට ප්‍රියවචනයම කිවයුතුය. **අත්‍ථචරියා** යනු යහපත (වැඩ) වඩවන කථාවයි. ඇතමෙක් වනාහි දානය ද ප්‍රිය වචනය ද කැමති නොවෙයි. තමන්ට හිතවැඩ සලසන කථාවම කැමති වෙයි. මෙබඳු වූ පුද්ගලයාට මෙය ඔබ විසින් කළයුතුය මෙය නොකළයුතුය මෙබඳු පුද්ගලයා ඇසුරු කළ යුතු ය. මෙබඳු පුද්ගලයා නොසෙවිය යුතුයයි මෙසේ හිතවැඩ සලසන කථාවම කිවයුතුය. **සමානත්තතා** යනු සමවු සුවදුක් ඇති බවයි. ඇතමෙක් වනාහි දානාදිය අතුරෙන් එකක්වත් කැමති නොවෙයි. ඒකාසනයෙහි හිඳීම, එක් පළඟක නිදීම, තනිව බොජුන් ගැනීම යයි මෙසේ සමාන සුවදුක් ඇතිබවම කැමතිවෙයි. හෙතෙම ඉදින් ජාතියෙන් (උපතින්) ගිහියකුට ශීලයෙන් පැවිද්දෙකුට සමාන වෙයිද, ඔහුට මෙම සමානත්තතාව කළයුතුය. **තත්‍ථ තත්‍ථ යථාරහං** යනු ඒ ඒ ධර්‍මයන්හි කැමැති පරිද්දෙන් සමානාත්මතාවය යන අර්‍ත්‍ථයයි**. රථස්සාණීව යායතො** යනු යම්සේ යන්නාවූ රියට කඩ ඇණය සඞ්ග්‍රහයක් වේද රියට උපකාරවත් වේද එසේ මෙම සංග්‍රහයෝ ලෝකයට උපකාර වෙත්. **න මාතා පුත්තකාරණා** යනු ඉදින් මව මෙම සංග්‍රහයන් පුතුට නොකරයි ද පුතු කරණ කොටගෙන බුහුමනක් හෝ පිදීමක් නොලබන්නේය. **සඞ්ගහා එතෙ** යනු එක්කිරීම් (උපයොග) අර්‍ත්‍ථයෙන් කර්‍මවිභක්ති වචනයි. සඞ්ගහෙ එතෙ යනුද පාඨයි. **සමවෙක්ඛන්ති** යනු මනාව බලත්, **පාසංසා ච භවන්ති** යනු පැසසිය යුතුද වෙත්.
තෙවැනි සූත්‍රයෙහි **සීහො** යනු තිණසීහ, කාළසීහ, පණ්ඩුසීහ හා කෙසරසීහ යනුවෙන් එන සිවුවැදෑරුම් සිංහයෝයි, ඔවුනතුරින් තිණ සිංහයා පරෙවි පැහැය ඇති දෙනක සමාන වූයේ තණ බුදියි. කාළ සිංහයා කලුදෙනක සමානවූයේ තණ බුදින්නේම වෙයි. පණ්ඩු සිංහයා, පරඬලාපත් පැහැය ඇති දෙනක සමාන වූයේ මස් බුදියි. කේසර සිංහයා, ලතු පිරියම් කළාක් මෙන් වූ මුවින් ද නගුට අගින් ද සිවුපා කෙළවරින් ද යුක්ත වූයේයි. ඔහුගේ හිසමත්තේ සිට ලතු පින්සලෙන් කළාක් මෙන් වූ රේඛා තුනක් පිටමැදින් ගොස් කලවා අතරෙහි දකුණට කැරකී සිටියේ වෙයි. ඔහුගේ කඳෙහි ලක්ෂයක් වටිනා කම්බිලියකින් වටකළාක් මෙන් වූ කෙසුරුබර වෙයි. සෙසුතැන් පිරිසුදු හැලිපිඬු සක්සුණු පිඬු පැහැය ඇත්තේ වෙයි. මේ සිවුවැදෑරුම් සිංහයන් අතුරෙහි මෙහිදී මෙම කේසර සිංහයා අදහස් කරන ලදි.
**මිගරාජා** යනු සියලු මෘග සමුහයාගේ රජුයි. **ආසයා** යනු රන් ගුහාවෙන් හෝ රිදීමැණික් පළිඟු මනොසිලා ගුහාවෙන් හෝ වසන තැනින් නික්මේ යයි කියන ලද්දේ වෙයි. මෙතෙම (ගුහාවෙන්) නික්මෙන්නේ කරුණු සතරකින් නික්මෙයි. අඳුරෙන් පෙළුණේ ආලෝකය සඳහා හෝ මළමූවලින් පෙළුණේ ඒවා ඉවතලනු සඳහා හෝ කුසගින්නෙන් පෙළුණේ ගොඳුරු සඳහා හෝ කාමයෙන් පෙළුණේ මෙවුන්දම් සෙවුනා සඳහා හෝ යනුවෙනි. මෙහි වනාහි ගොදුරු සඳහා නික්මෙන කේසර සිංහයා අදහස් කරන ලදි.
**විජම්හති** යනු රත් තලාවක හෝ රිදී මැණික් පළිඟු මනෝසිලා තලාවන්ගෙන් එකෙක හෝ පසු පා දෙක සමව පිහිටුවා ඉදිරිපා දෙක ඉදිරියට දික්කොට සිරුරේ පසුකොටස ඇද ඉදිරි කොටසට ගෙන පිට නමා ගෙල ඔසවා ගෙන හඬක් කරන්නාක් මෙන් නාස්පුඬු පොලා සිරුරෙහි ලැගුණු දූවිලි ගසා දමමින් කෙසරු සලයි. කෙසරු සලන බිමෙහි ද තරුණ වස්සකු මෙන් ඔබමොබ දුවයි. දුවන්නා වූ ඔහුගේ සිරුර අඳුරෙහි කැරකෙන ගිනිපෙනෙල්ලක් මෙන් හැඟෙයි.
**අනුචිලොකෙති** යනුවෙන් කුමක්නිසා වටපිට බලයිද අනුන් කෙරෙහි දයාව නිසාය. ඔහු සිංහනාදය නගනවිට පර්‍වත තටාකාදී වූ විස්මස්ථානයන්හි හැසිරෙන ඇත් ගෝණ මීහරක් ආදීවූ ප්‍රාණීහු ප්‍රපාතයෙහි ද ආවාටයෙහි ද වැටෙත්. ඔවුනට දයාවෙන් හාත්පස බලයි. කිම, අනුන්ගේ මස්බුදින රුදුරු වූ මොහුගේ දයාවක් නම් ඇත්ද? එසේය ඇත. මරණ ලද බොහෝ දෙනාගෙන් මට කවර වැඩක්දැයි (සිතා) ගොදුරු සඳහා ද කුඩා ප්‍රාණින් නොගනියි. මෙසේ දයාව දක්වයි. මෙය කියන ලද්දේ වෙයි. “මම විසමස්ථානයන්හි වූ කුඩා සතුන් මරණයට පත් නොකෙළෙමි” යනුවෙනි.
**සීහනාදං නදති** යනු තෙවරක් දක්වා අභීත නාදය නගයි. මෙසේ කෙසරුසලන බිමෙහි සිට හඬ නගන්නා වූ ඔහුගේ නාදය හාත්පස තුන්යොදුන් පෙදෙස එකනින්නාද කෙරෙයි. ඔහුගේ එම නින්නාදය අසා තුන්යොදුනක් ඇතුළත වූ දෙපා සිවුපා සත්ත්ව සමූහයා නිසිතැන්හි සිටීමට නොහැකි වෙයි. **ගොවරය පක්කමති** යනු අහර සඳහා යයි. කෙසේදයත්? හෙතෙම කෙසරු සලන බිමෙහි සිට දකුණු පසින් හෝ වම්පසින් උඩ පනින්නේ උසභයක් පමණ තැන් ගනියි. උඩු අතට පනින්නේ උසභ සතරක් ද අඩක් ද පනියි. සමතැනක කෙළින් පනින්නේ සොළොස් උසභයක් පමණද උසභ විස්සක් පමණද තැනකට පනියි. තලාවකින් හෝ පව්වකින් හෝ පනින්නේ උසභ සැටක් පමණ වූ ද උසභ අසූවක් පමණ වූ ද තැනකට පනියි. අතරතුර ගසක් හෝ පර්‍වතයක් හෝ දැක එය මග හරින්නේ වමින් හෝ දකුණෙන් හෝ උඩට හෝ උසභයක් පමණ ඉවත්ව යයි. තෙවැනි සිංහනාදය නගා ඒ හඬ සමගම තුන්යොදුන් තැනක හැඟෙයිද තුන් යොදුන ගොස් නැවතී සිටියේ තමාගේම හඬෙහි ප්‍රතිරාවය අසයි. මෙසේ සීඝ්‍ර ජවයකින් යයි.
**යෙභුය්‍යෙන** යනු බොහෝසෙයිනි. **භයං සන්තාසං සංවෙගං** යන සියල්ල සිත් තැතිගැන්මටම නම්ය, සිංහයාගේ හඬ අසා බොහෝ දෙනෙක් බියවෙති. සුළුදෙනෙක් බිය නොවෙති. ඔවුහු කවරහුද යත්? සමාන සිංහයා, ආජානීය හස්තියා, ආජානීය අශ්වයා, ආජානීය වෘෂභයා, ආජානීය පුරුෂයා හා ක්ෂීණාශ්‍රවයන් වහන්සේ යන අයයි. කුමක් හෙයින් ඔවුහු බිය නොවෙත්ද යත්? සමාන සිංහයා උපතින් ගෝත්‍රකුල ශුරභාවයන්ගෙන් සමාන වෙමැයි බිය නොවෙයි. ආජානීය හස්ති ආදීහු තමන්ගේ සත්කායදෘෂ්ටිය බලවත් බැවින් බිය නොවෙත්. ක්ෂීණාශ්‍රවයන් වහන්සේ සත්කාය දෘෂ්ටිය ප්‍රහීණ වූ බැවින් බිය නොවෙති.
**බිලාසයා** යනු බිලෙහි නිදන බිලෙහි වසන සප්, මුගටි, ගොයි ආදීහුයි. **දකාසයා** යනු දියෙහි වෙසෙන මාළු ඉබි ආදීහුයි. **වනාසයා** යනු වනෙහි වෙසෙන ඇත්, අස්, ගෝණ මුව ආදීහුයි. **පචිසන්ති** යනු දැන් අවුත් ගන්නේ යයි මග බලා පිවිසෙති**. දළ්හෙහි** යනු දැඩි වූවෙනි. **වරනෙත්හි** යනු සම් රැහැනිනි. **මහිද්ධිකො** යනාදියෙහි කෙසරු සලන බිමෙහි සිට දකුණු පස ආදියෙන් උසභයක් පමණ සෘජුව විසිඋසභයක් පමණ ආදිය ඉක්මවීම් වශයෙන් මහත් සෘද්ධි ඇති බවයි. සෙසු මෘගයන්ට අධිපති බවින් මහෙසාඛ්‍ය බවයි. හාත්පස තුන් යොදුනක් තන්හි ශබ්දය අසා පළායන්නවුන්ගේ වශයෙන් මහානුභාව බව දතයුතුය.
**එවමෙව ඛො** යනු භාග්‍යවතුන් වහන්සේ ඒ ඒ සූත්‍රයන්හි ඒ ඒ අයුරින් තමන් පිළිබඳව කී සේක. “සීහොති ඛො භික්ඛවෙ තථාගතස්සෙතං අධිවචනං අරහතො සම්මා සම්බුද්ධස්ස” යන මෙම සූත්‍රයෙහි තමන් සිංහයකු සමාන කොට වදාළ සේක. “භිසක්කො සල්ලකත්තොති ඛො සුනක්ඛත්ත තථාගතස්සෙතං අධිවචනං” මෙහි වෙදකු සමාන කොටද “බ්‍රාහ්මණොති ඛො භික්ඛවෙ තථාගතස්සෙතං අධිවචනං” යන මෙහි බ්‍රාහ්මණයකුට සමාන කොටද “පුරිසො මග්ගකුසලොති ඛො තිස්ස තථාගතස්සෙතං අධිවචනං” මෙහි මාර්‍ගදේශක පුරුෂයකුට සමාන කොටද, “රාජාහමස්මි සෙල” යන මෙහි රජකු සමාන කොටද මෙම සූත්‍රයෙහි දී සිංහයකු සමාන කොටද තමා ගැන කියන සේක් මෙසේ වදාළ සේක.
මේ එහි සමාන බවයි. සිංහයාගේ රන්ගුහාවක වෙසෙන කාලය මෙන් දීපංකර පාදමූලයෙහි කරන ලද ප්‍රාර්ථනා ඇති තථාගතයන් වහන්සේ අපමණ කලක් පාරමී පුරා පැසුළු භවයෙහි පිළිසිඳ ගැනීමෙන් ද මව්කුසින් නික්මීමෙන්ද දසදහසක් ලෝකධාතුව කම්පා කරවා වැඩිවියට පැමිණ දිවසැපත් වැනි සැපත් විඳිමින් තුන්පහයෙහි විසූ කාලය දැක්විය යුතුයි. සිංහයා රන් ගුහාදියෙන් නික්මෙන කාලය මෙන් තථාගතයන් වහන්සේ එකුන්තිස් හවුරුද්දෙහි ඇරුණු දොරින් කත්‍ථක අසු පිට නැග ඡන්න සහායකයා කොට නික්ම, රාජ්‍ය තුනක් ගෙවා අනොමා නදී තෙරෙහි දී බ්‍රහ්මයා විසින් දෙන ලද කසාවත් හැඳ පැවිද්දෙන් සත්වැනි දිනයෙහි රජගහ නුවරට ගොස් එහි පිඬු හැසිර පණ්ඩව පර්‍වත ප්‍රාග් භාරයෙහි කරන ලද බත්කිස ඇති තථාගතයන් වහන්සේ සම්‍යක් සම්බුද්ධත්වයට පත්ව පළමුවම මගධ රටට පැමිණීම සඳහා රජුගේ ප්‍රතිඥා දීම තෙක් කාලය දැක්විය යුතුයි.
සිංහයා කෙසරු සලන කාලය මෙන් දෙන ලද ප්‍රතිඥා ඇති තථාගතයන් වහන්සේ ආලාරකාලාමයන් වෙත පැමිණීම ආදිකොට සුජාතාව විසින් දෙන ලද පායාසයේ එකුන්පණස් පිඬු වැළඳූ කාලය තෙක් වූ කාලය දැක්විය යුතුයි. සිංහයාගේ සිරුර සැලීම මෙන් සවස් කාලයෙහි සොත්ථිය විසින් දෙන ලද තණමිටි අට ගෙන දසදහසක් සක්වළෙහි දෙවියන් විසින් ස්තුති කරනු ලබමින් සුවඳාදියෙන් පුදනු ලබමින් තෙවරක් බෝරුක පැදකුණු කොට බෝමැඬට නැග තුදුස්රියන් උස් තන්හි තණ ඇතිරිය අතුරා සිවුරඟ විරිය ඉටා හුන් කාලයෙහි සිට හිඳිමින් එකෙණෙහිම මාරබලය නසා තුන්යාමයෙහි ත්‍රිවිධ විද්‍යාවන් පිරිසුදුකොට අනුලොම් පිළිලොම් වශයෙන් ප්‍රතීත්‍යසමුත්පාද මහා සමුද්‍රය යමකඥාන නැමැති මථන දණ්ඩෙන් කළඹමින් [missing trans]
[missing trans] සර්‍වඥතා ඥානය ඇතිව සත්සතියක් මෝමැඬහි වස වළඳනා ලද මී පිඬු ආහාරය ඇතිව අජපාල නුගරුක මුලදී මහාබ්‍රහ්මයාගේ දම්දෙසුම සඳහා වූ ඇරයුම පිළිගෙන එහි වසන්නා වූ තථාගතයන් වහන්සේ එකොළොස්වැනි දිනයෙහි හෙට ඇසළ පුන් පසළොස්වක වන්නේ යයි උදෑසන කල්හි කවරකුට මම පළමුව දම් දෙසන්නෙම්දැයි (බලා) ආලාර උද්දක දෙදෙනා කළුරිය කළ බව දැන දම්දෙසීම සඳහා පස්වග තවුසන් බැලීම දැක්විය යුතුයි. සිංහයා ගොදුරු සඳහා තුන්යොදුනක් (දුර) යන කාලය මෙන්, තමාගේ පාසිවුරු ගෙන පස්වග තවුසන්ට දම්සක පවත්වන්නෙමැයි පසුබතෙහි අජපාල නුගරුකෙන් නැගී සිටි තථාගතයන් වහන්සේ අටළොස් යොදුන් මග යන කාලය දැක්විය යුතුයි.
සිංහයා සිංහනාදය කරන කාලය මෙන් අටළොස් යොදුන් මග ගෙවා ගොස් පස්වග මහණුන් හඟවා දසදහසක් සක්වලින් රැස් වූ ඒ දේවසමුහයා විසින් පිරිවරණ ලදුව නොසැලෙන පළඟෙහි වැඩහුන්නා වූ තථාගතයන් වහන්සේ “ද්වෙ මෙ භික්ඛවෙ අන්තා පබ්බජිතෙන න සෙවිතබ්බා” ආදී ක්‍රමයෙන් දම්සක් පවත්වන කාලය දතයුතුය. මේ (ද්වෙ මෙ භික්ඛවෙ යනාදි) පදය දෙසනු ලබන කල්හි තථාගත නමැති සිංහයාගේ ධර්‍ම ඝොෂාව යටින් අවීචිය ද මතුයෙහි භවාග්‍රය ද ගෙන දශසාහස්‍රී ලොකධාතුව වසා සිටියේය. සිංහයාගේ ශබ්දයෙන් කුඩා ප්‍රාණීන් තැතිගැන්මට පැමිණෙන කාලය මෙන් තථාගතයන් වහන්සේ තිලකුණු දක්වා සිවුසස් සොළොස් අයුරකින් ද සැටදහස් නයින් ද බෙදා දක්වා දහම් දෙසන කල්හි දීර්‍ඝායුෂක දෙවියන්ගේ ඥානසන්ත්‍රාසය හටගන්නා කාලය දතයුතුය.
වෙනත් ක්‍රමයක් ද වේ: සර්‍වඥතා ඥානයට පත් තථාගතයන් වහන්සේ සිංහයා මෙනි. ගඳකිළියෙන් නික්මෙන කාලය නිවාසස්ථානය වූ රන්ගුහාවෙන් නික්මීම මෙනි. දම්සභාවට එළැඹෙන කාලය කෙසරු සැලීම මෙනි. පිරිස දෙස බැලීම හාත්පස බැලීම මෙනි. දම්දෙසන කාලය සිංහනාදය නැගීම මෙනි. පරවාදීන් මැඩලීම සඳහා යාම ගොදුරු සඳහා යාම මෙනි.
වෙනත් ක්‍රමයක් ද වේ. තථාගතයන් වහන්සේ සිංහයා මෙනි. අරමුණු වශයෙන් නිවන ඇසුරු කළ පලසමවතින් නැගී සිටීම හිමවත මෙනි. ඇසුරු කළ පලසමවතින් නැගී සිටීම හිමවත ඇසුරුකොට ඇති රත්ගුහාවෙන් නික්මීම මෙනි. ප්‍රත්‍යවෙක්ෂණ ඥානය කෙසරු සැලීම මෙනි. වෙනෙය්‍ය ජනයා දෙස බැලීම දිශාවලෝකනය මෙනි. සැපැමිණි පිරිසට දම් දෙසුම සිංහනාදය මෙනි. නොපැමිණි වෙනෙය්‍ය ජනයන් වෙත එළඹීම ගොදුරු සඳහා යාම මෙනියි දතයුතුය.
**යදා** යනු යම් කලෙකයි **තථාගතො** යනු මුලින් කියන ලද අටකරුණින් තථාගත වූයේයි. **ලොකෙ** යනු සත්ත්ව ලෝකයෙහියි. **උප්පජ්ජති** යනු නියත විවරණයෙහි පටන් බොධි පර්‍ය්‍යඞ්කය හෝ අරහත් මාර්‍ග ඥානය හෝ දක්වා උපදියි නමි. අරහත් ඵලය පැමිණිවිට උපන්නේ නමි. **අරහං සම්මාසම්බුද්ධො** යනාදිය විසුද්ධිමග්ගයෙහි බුද්ධානුස්සති නිර්දේශයෙහි විස්තර කරන ලදි.
**ඉති සක්කායො** යනු මෙම පවත්නා ශරීරයයි. මෙයින් වැඩිමනත් වූ පවත්නා ශරීරයක් නැතැයි යනුයි. මෙපමණකින් ස්වභාව වශයෙන් රස වශයෙන් සීමා කිරීම් වශයෙන් පිරිසිඳීම් වශයෙන් හාත්පසින් ගැනීම් වශයෙන් සියලුම පංච උපාදානස්කන්ධයෝ දක්වන ලද්දාහු වෙති. **ඉති සක්කාය සමුදයො** යනු මෙය සත්කාය සමුදය (ශරීරය හටගැනීම) නමි. මෙපමණකින් ආහාර සමුදයෙන් රූපසමුදයයි ආදී සියල්ල දක්වන ලද්දේ වෙයි. **ඉති සක්කායස්ස අත්‍ථගමො** යනු මේ පවත්නා ශරීරයාගේ විනාශයයි. මෙයිනුදු ආහාර නිරොධයෙන් රූපනිරොධ යයි ආදී සියල්ල දක්වන ලද්දේ වෙයි.
**වණ්ණවන්තො **යනු ශරීර වර්‍ණයෙන් වර්‍ණවත් වූයේයි. **ධම්මදෙසනං සුත්වා** යනු මෙය ස්කන්ධ පසෙහි පණස් ලකුණෙන් යුතු වූ තථාගතයන් වහන්සේගේ ධර්‍ම දේශනය අසායි. **යෙභුය්‍යෙන** යනු මෙහි කවුරුන් තබයිද? ආර්‍ය්‍යශ්‍රාවක දෙවියන්ය. ඔවුන්ගේ ක්ෂීණාශ්‍රව බැවින් සිත් තැතිගැනීම් බියකුදු නොඋපදියි. සංවේගයට පත් වූවහු නුවණින් බවුන් වැඩීමෙන් පැමිණිය යුතු දෙයට පත්බැවින් ඥාන සංවේගයද (නොඋපදියි). සෙසු දෙවියන්ට මෙය තැතිගැන්මක්මය. **භයං** යනු අනිත්‍යබව සිහිකරන්නවුනට සිත් තැතිගැනීම් බිය ද විදර්ශනාව දැඩිකාලයෙහි ඥානභය ද උපදියි. **භො** යනු ධර්‍මානුකූල ආමන්ත්‍රණ මාත්‍රයකි. **සක්කායපරියාපන්නා** යනු පඤ්චස්කන්ධය ඇතුළත් කොට ඇත්තාවූයි. මෙසේ ඔවුනට සම්මා සම්බුදුන් වහන්සේ සසර දොස් දක්වා තිලකුණු ගෙනහැර දක්වා ධර්‍මය දෙසන කල්හි ඥානභයට බැසිගනියි.
**අභිඤ්ඤා** යනු දැනයි. **ධම්මචක්කං** යනු ප්‍රතිවෙධ ඥානය හා දේශනා ඥානයයි. ප්‍රතිවෙධ ඥානය නම්. බෝ පළඟෙහි වැඩහුන්නේ සිවුසස් සොළොස් අයුරකින් ද සැටදහසක් නයින් ද යම් නුවණකින් අවබෝධ කළ සේක් ද, එම ඥානයයි. දේශනා ඥානය නම් යම් නුවණකින් තිපරිවට්ට වූ දොළොස් ආකාරයක් ඇති ධර්‍මචක්‍රය පැවැත්වූ සේක් ද, එම ඥානයයි. මේ දෙකම දශබලයන් වහන්සේගේ තමන්වහන්සේ තුළම අපන් ඥානම වෙයි. ඒවා අතුරෙන් ධර්‍මදේශනා ඥානය (මෙහිදී) ගතයුතුය. එය වනාහි යම්තාක් අටළොස් බඹකෙළක් සමඟ අඤ්ඤාකොණ්ඩඤ්ඤ තෙරුනට සෝතාපත්ති ඵලය නූපදී ද එතෙක් පවත්වයි නමි. එම සොතාපත්ති ඵලය උපන් කල්හි පවත්වන ලද්දේ නමයි දතයුතුය. **අප්පටිපුග්ගලො** යනු සමාන පුද්ගලයන් රහිතවූයේයි. **යස්සිනො **යනු පිරිවරින් යුක්ත වූවාහුයි. **තාදිනො** යනු ලාභාදියෙහිදී එක් සමාන වුවහුගේයි.
සිවුවැනි සූත්‍රයෙහි ශ්‍රේෂ්ඨයන් කෙරෙහි පැහැදීම් ඇත්තාහු හෝ ශ්‍රේෂ්ඨ වූ පැහැදීම් ඇත්තාහු හෝනුයි **අග්ගප්පසාදා** නමි. **යාවතා** යනු යම්පමණවූයි. **අපදා** යනු සප්මසුන් ආදී පා නැත්තේයි. **දිපදා** යනු මනුෂ්‍ය පක්ෂි ආදීහුයි. **චතුප්පදා** යනු ඇත්, අස් ආදීහුයි. **බහුප්පදා** යනු පත්තෑ ආදීහුයි. **නෙවසඤ්ඤිනාසඤ්ඤිනො** යනු භවාග්‍රයෙහි උපන් සත්ත්වයෝයි. **අග්ගමක්ඛායති** යනු ගුණ තුනෙන් අග්‍ර වූයේ උත්තමවූයේ ශ්‍රෙෂ්ඨවූයේ යයි පැවසෙයි. **අසංඛතා **යනු නිවනම ගෙන කියන ලද්දේ වෙයි. **විරාගො** යනාදිය නිවනටම නම්ය. එයට පැමිණ සියලු කෙලෙස් නොඇලීමට යයි (පිරිසුදු වෙයි). සියලු රාගමදාදී වූ මදයෝ මද නැත්තෝ වෙති. අභාවයට යත්. සියලු පිපාසයෝ දුරුවෙත්. සියලු ඇලීම් විනාශයට යයි. වෘත්තයෝ සිඳෙත්. තෘෂ්ණාවෝ ක්ෂයවෙත්. සසරදුක නිමාවෙයි. සියලු දැවීම් නිවෙයි. එබැවින් මේනම් ලබයි. මෙහි සෙස්ස පැහැදිලි අරුත් ඇත්තේමය.
පස්වැනි සූත්‍රයෙහි **අනුස්සරිතා** යනු ලුහුබැඳ සිහිකරන ලද්දේයි. අනුක්‍රමයෙන් සිහිකිරීමට සමත්ය යන අරුතය. **දක්ඛො** යනු දක්ෂයායි. **තත්‍රෑපායාය** යනු මෙකල්හි මෙනම් දැය කළයුතු යයි මෙසේ ඒ ඒ තැන උපාය වූ ප්‍රඥාවෙන් යුක්තවූයේයි. **අනුමොදිතබ්බං **යනු සතුටුවිය යුතුය. **පටික්කොසිතබ්බං** යනු ප්‍රතික්ෂේප කළයුතුය. **නෙව ඛො ත්‍යාහං** යනු **නෙව ඛො තෙ අහං** යන පදයන්ගේ එකතුවයි. කුමක් හෙයින් භාග්‍යවතුන් වහන්සේ එය සතුටු නොවෙත්ද පිළිකෙව් කෙරෙත්ද යත්? ලෞකික බැවින් සතුටු නොවෙත්. ලෞකික අර්‍ත්‍ථය ගෙන සිටි බැවින් පිළිකෙවු නොකරත්. **බහුස්ස ජනතා** යනු බොහෝ දෙනා වෙති. මෙයද කරණාර්ථයෙහි සම්බන්ධ විභක්ති වචනයයි දතයුතුය. **අරියෙ ඤායෙ** යනු විදර්‍ශනා සහගත වූ මාර්‍ගයෙහියි. **කල්‍යාණධම්මතා කුසලධම්මතා** යනුද එයටම නම්ය. **යං විතක්කං** යනු නෙක්ඛම්ම විතර්‍කාදීන් අතුරෙන් එකකි. **න තං විතක්කං විතක්කෙති** යනු කාම විතර්‍කාදිය අතුරෙන් එකකුදු විතර්‍කනය නොකරයි. සෙස්ස එයටම වෙනත් නමකි. **විතක්කපථෙ** යනු මෙහි විතර්‍කයම විතක්ක පථයයි. **අහං හි බ්‍රාහ්මණ** යනාදියෙහි පළමු නයින් ක්ෂීණාශ්‍රවයාගේ ශීලය ද බහුශ්‍රැත බව ද කියන ලදි. දෙවැනි, තුන්වැනි කරුණින් ක්ෂීණාශ්‍රවයාගේ ක්‍රියාවිර්‍තකයෝ ද ක්‍රියාධ්‍යානයෝ ද කියන ලද්දාහ. සිවුවැන්නෙන් ක්ෂීණාශ්‍රවභාවය කියනලදැයි දතයුතු ය.
**මච්චුපාසා පමොවනං** යනු මාරපාශය මුදවන්නා වූ මාර්ගයයි. **ඤායං ධම්මං** යනු විදර්‍ශනා සහගත මාර්ගයයි. **දිස්වා ච සුත්වා ච** යනු නුවණින්ම බලා ද අසා ද යනුයි. මෙහි සෙස්ස පැහැදිලිමය.
සවැනි සූත්‍රයෙහි **අන්තරා ච උක්කට්ඨං අන්තරා ච සෙතව්‍යං** යනු මෙහි උක්කට්ඨ යනු ගිනිහුළු දරනු ලබන්නවුන් විසින් මැවූ බැවින් එසේ ලබන ලද ව්‍යවහාරය ඇති නගරයයි. **සෙතව්‍යං** යනු අතීතයෙහි කාශ්‍යප සම්මාසම්බුදුන් වහන්සේ උපන් නගරයයි. අන්තරා ශබ්දය, කාරණය, ක්‍ෂණය, සිත, මැද, සිදුර යනාදියෙහි පවතියි. “තදනන්තරං කො ජානෙය්‍ය අඤ්ඤත්‍ර තථාගතා” හා “ජනා සඞ්ගම්ම මන්තෙන්ති මඤ්ච තඤ්ච කිමන්තරං” යනාදියෙහි අන්තර ශබ්දය කාරණයෙහිය. “අද්දසා මං භන්තෙ අඤ්ඤතරා ඉත්ථි විජ්ජන්තරිකාය භාජනං ධොවන්ති” යනාදියෙහි ක්ෂණයෙහි ( ඇසිල්ලෙහි) වේ. “යස්සන්තරතො න සන්ති කොපාං” යනාදියෙහි සිතෙහිය. “අන්තරා වොසානමාපාදි” යනාදියෙහි මැදය. “අපි චායං තපොදා ද්වින්නං මහානිරයානං අන්තරිකාය ආගච්ඡති” ආදී තන්හි සිදුරෙහිය. ඒ අන්තරා ශබ්දය මෙහි විවරයෙහි (සිදුරෙහි) පවතියි. එහෙයින් උක්කට්ඨාවට ද, සෙතව්‍යාවට ද අතරතුරෙහියි මෙසේ මෙහි අර්‍ත්‍ථය දැක්විය යුතුයි. අන්තරා ශබ්දයෙන් යුක්ත බැවින් උපයොග වචනය කරන ලදි. මෙබඳු වූ තන්හි දී අක්ෂර විද්‍යාඥයෝ “අන්තරා ගාමංච නදිඤ්ච යාති”යි මෙසේ එකම අන්තරා ශබ්දයක් යොදත්. එය දෙවැනි පදයෙන් ද යෙදිය යුත්තේ වෙයි. නොයෙදනු ලබන කල්හි උපයෝග වචනය නොපැමිණෙයි. මෙහි වනාහි යොදා මෙසේ කියන ලද්දේයි.
**අද්ධානමග්ගපටිපන්නො හොති** යනු අද්ධාන සංඛ්‍යාත වූ මාර්‍ගයට පිළිපන්නේ වෙයි. දීර්‍ඝමාර්‍ගය යන අර්‍ත්‍ථයයි. කුමක් නිසා පිළිපන්නේද යත්? භාග්‍යවතුන් වහන්සේ එදවසෙහි මෙය දුටුසේක. මා ඒමගට පිළිපන් කල්හි ද්‍රොණ බ්‍රාහ්මණ තෙමේ මගේ පා සටහන් දැක පියසටහන් අනුව එන්නේ වී මා හුන් තැනට පැමිණ පැන විමසයි. ඉක්බිති ඔහුට මම සිවුසස් දහම් දෙසන්නෙමි. බමුණු තෙමේ තුන් ශ්‍රමණ ඵලයන් අවබෝධ කොට පද දොළොස් දහසකින් යුක්ත වූ ද්‍රොණ ගජ්ජිත නම් වූ වර්‍ණනාවක් නාදකොට මා පිරිනිවූ කල්හි සියලු දඹදිව උපන් මහා කලහයක් සංසිඳුවා ධාතූන් බෙදන්නේය යන මෙකරුණින් (මගට) පිළිපන් සේක. **දොණොපි සුදං බ්‍රාහ්මණො** යනු ද්‍රෝණ බ්‍රාහ්මණ තෙමේ ත්‍රිවේදයන් ප්‍රගුණකොට පන්සියයක් මානවකයන්ට ශිල්ප හදාරවන්නේ එදවස උදෑසනම නැගිට සිරුර පිළිදැගුම් කොට සියයක් අගනා වස්ත්‍රයක් හැඳ පන්සියයක් වටිනා වස්ත්‍රයක් එකැස්කොට පැළඳි යඥ සූත්‍ර ඇත්තේ රතුවැටි ඇති පාවහන් හැඳ පන්සියයක් මානවකයන් පිරිවරන ලද්දේ ඒ මගටම පිළිපන්නේය. ඒ සඳහා කියන ලදි.
**පදෙසු** යනු පයින් මැඩිතන්හියි. **චක්කානි** යනු චක්‍ර ලක්‍ෂණයයි. කිම වඩිනා වූ භාග්‍යවතුන් වහන්සේ පාතැබූ තැන පියවර පැනේදයත්? නොපෙනෙයි. කුමක් හෙයින්ද? සියුම් බැවින් ද මහබලවත් බැවින් ද මහජනයාට අනුග්‍රහයෙන් ද වේ. බුදුවරුන්ගේ වනාහි සියුම් සම ඇති බැවින් ඇක්මූ තැන පුළුල් පිඬක් තැබූ තැන මෙන් වෙයි. පියසටහන නොපැනෙයි. යම්සේ නම් බලවත් වාත වේගයෙන් දිවෙන සෛන්ධවයාගේ නෙළුම් පතෙහි ද පාතැබීම පමණක්ම වෙයිද? මෙසේ මහබල ඇති බැවින් තථාගතයන් විසින් පාතැබූ තැන පා තැබීම පමණක්ම වෙයි. එහි පිය සටහන නොපැනෙයි. බුදුන්වරුන්ගේ පියවර අනුව මහජනයා ද යයි. ශාස්තෲන් වහන්සේගේ පාසටහන දැක මඬින්නට නොහැකිවන මහජනයාගේ ගමන කඩවීමක් වන්නේය. එබැවින් ඇක්මූ ඇක්මූ තැන්හි යම් පියසටහනක් වන්නේද එය අතුරුදහන් වන්නේමය. දොණ බමුණා වනාහි අදිෂ්ඨාන වශයෙන් දුටුවේය. භාග්‍යවතුන් වහන්සේ යමෙකුට පියසටහන දක්වනු කැමති සේක්ද ඔහු අරභයා අසුවල් නම් තැනැත්තා දකීවායි අධිෂ්ඨාන කරන සේක. එබැවින් මාගන්දිය බමුණා මෙන් මේ බමුණා ද තථාගතයන් වහන්සේගේ අධිෂ්ඨානය වශයෙන් දුටුවේය.
**පාසාදිකං** යනු ප්‍රසාදජනක දෙයයි. සෙස්ස එයටම පර්යාය වචනයකි. **උත්තමදමථසමථමනුප්පත්තං** යන මෙහි උත්තමදමථ නම් අරහත් මාර්ගයයි. උත්තමසමථ නම් අරහත් මාර්ග සමාධියයි. ඒ දෙකට පැමිණියේයි අර්‍ත්‍ථයි. **දන්තං **යනු දමනය වූයි. **ගුත්තං** යනු රක්නා ලදයි. **සංයතින්ද්‍රියං** යනු රක්නාලද ඉන්ද්‍රිය ඇත්තේයි. **නාගං** යනු ඡන්දාදියෙන් (අගතියට) නොයන බැවින් ද නැසූ කෙලෙස් යළි නොඑන බැවින් ද වැරදි නොකරන බැවින් ද බලවත් අර්‍ත්‍ථයෙන් ද යන සතර කරුණින් නාග වූයේයි.
**දෙවො නො භවං භවිස්සති** යන මෙහි දෙවො නො භවං යන මෙපමණකින් ද විමසීම නිමියේ වන්නේය. මේ බමුණා වනාහි අනාගතයෙහි මහෙශාක්‍ය එක් දිව්‍යරාජයෙක් වන්නේ යයි අනාගත වශයෙන් විමසීම කරන්නේ මෙසේ කීය. භාග්‍යවතුන් වහන්සේ ද ඔහුට විමසීම් සමානත්වයෙන්ම ප්‍රකාශ කරන සේක් “න ඛො අහං බ්‍රාහ්මණ දෙවො හවිස්වාමි”යි වදාළ සේක. සියලු තන්හි මේ ආකාරයමැයි. **ආසවානං** යනු කාමාසවාදී සතරේයි. **පහීනා** යතු බෝ පළඟෙහි දී සර්‍වඥතා ඥානාවබෝධයෙන්ම දුරු වූවාහුයි. **අනුපලිත්තො ලොකෙන** යනු තෘෂ්ණා දෘෂ්ටි ආලේපයන් ප්‍රහීණ වූ බැවින් සංස්කාරලොක සංඛ්‍යාත වූ ලෝකය සමඟ නොඇඑණේයි. **බුද්ධො** යනු සිවුසස් අවබෝධ කළ බැවින් බුද්ධ යයි මා සලකව යනුයි.
**යෙන** යනු යම් ආසවයකිනි. **දෙවුපපත්‍යස්ස** යනු දේවත්වයෙන් උපත මේ මට වන්නේය. **විහඞ්ගමො** යනු අහසෙහි හැසිරෙන ගන්ධබ්බකායික දෙවියෙකි. **විද්ධස්තා **යනු විනාශ කරන ලදයි. **වීනළිකතා** යනු දුරුකළ නළ, දුරුකළ බැඳුම් ඇතිබවට පත්කළා වූයි. **වග්ගු** යනු සොඳුරුය. **යෙන න උපලිප්පති** යනු දියෙන් රියනක් පමණ උඩට මතුව සිටි විල හොබවන, බමර සමූහයා තුටුකරවන (පියුම) දියෙහි නොලැගෙයි. **තස්මා බුද්ධොස්මි බ්‍රාහ්මණ** යනු දෙසුම කෙළවර තුන් මගපලට පැමිණ පද දොළොස් දහසකින් දොණ ගජ්ජිත නම් වූ වර්‍ණනාව කළේය. බුදුන් පිරිනි වූ කල්හි දඹදිවු තෙලෙහි උපන් මහා අරගලය සංසිඳුවා ධාතුන් බෙදාලීය.
සත්වැනි සූත්‍රයෙහි **නිබ්බානස්සෙව සන්තිකෙ** යනු නිවන සමීපයෙහිම හැසිරෙයි. **සීලෙ පතිට්ඨිතො** යනු ප්‍රාතිමෝක්‍ෂ ශීලයෙහි පිහිටියේයි. **එවං විහරමානාපි** යනු මෙසේ වසන්නේ කෙලෙස් තවන වීර්යයෙන් යුක්ත වූයේයි**. යොගක්ඛෙමස්ස** යනු සිවු යෝගයන්ගෙන් ක්ෂෙමය වූ නිවනටයි. **පමාදෙ භයදස්සීවා** යනු ප්‍රමාදය බියෙන් දකින්නේයි.
අටවැනි සූත්‍රයෙන් **__පනුණ්ණපච්චෙකසච්චො__** යනු මේ දර්‍ශනයම සත්‍යයය, මෙය සත්‍යයයි මෙසේ වෙන් වෙන්ව (පෞද්ගලිකව) ගත් බැවින් පෞද්ගලික සංඛ්‍යාත වූ දෘෂ්ටි සත්‍යයන් ඉවත් වූයේ දුරුවුයේ ප්‍රහීන වූයේ මොහුගේනුයි **__පනුණ්ණපච්චෙකසච්චො__** නම් වෙයි. **සමවයසට්ඨෙසනො** යන මෙහි අවයා යනු නොඅඩුවූයි. සට්ඨා යනු ඉවතලූයි. මනාව නොඅඩුව ඉවතලූ තෘෂ්ණා ඇත්තේ මොහුටනුයි **සමවයසට්ඨෙසනො** නමි. මැනවින් අත්හළ සියලු තෘෂ්ණා ඇත්තේය යන අර්‍ත්‍ථයි. **පතිලීනො** යනු සැඟවුණේ, හුදෙකලා බවට ගියේයි. **පුථුසමණබ්‍රාහ්මණානං** යනු බොහෝවූ ශ්‍රමණ බ්‍රාහ්මණයන්ගේයි. මෙහිද සමණා යනු පැවිදිබවට පත් වූවාහුයි, බ්‍රාහ්මණා යනු හොවාදීහුයි (බමුණන්ට නමකි.). **__පුථුපච්චෙකසච්චානි__** යනු බොහෝ වූ වෙන් වෙන් වූ (පෞද්ගලික) සත්‍යයෝයි. **නුණ්ණානි** යනු බැහැර කරන ලදයි. **පනුණ්ණානි **යනු මනාව බැහැර කරන ලදයි. **චත්තානි** යනු ඉවතලූයි. **වත්තානි** යනු වැමෑරූයි, **මුත්තානි** යනු සිඳලූ බැඳුම් ඇතිකරන ලදයි, **පහීනානි** යනු අත්හැර දැමුයි. **පටිනිස්සට්ඨානි **යනු යම්සේ යළි සිතට නොනැගෙත්ද, එසේ ඉවතලූවාහුයි. මේ සියල්ලම ගන්නා ලද දැඩිබව අත්හළ බවට සමාන වචනයි.
**කාමෙසනා පහීනා හොති** යනු අනාගාමී මාර්‍ගයෙන් ප්‍රහීන වූවෝයි, භවෙසනාව අරහත් මාර්ගයෙන් ප්‍රහීන වෙයි. බඹසර සොයන්නෙමි. ගවේෂණය කරමැයි මෙසේ පවතින අදහස නම් වූ බ්‍රහ්මචරියෙසනාව ද අරහත් මාර්ගයෙන්ම සන්සුන්බවට සංසිඳීමට යයි. දිට්ඨි බ්‍රහ්මචරියෙසනාව වනාහි සොතාපත්ති මාර්ගයෙන්ම සංසිදේ යයි දතයුතුය. **එවං ඛො භික්ඛවෙ** යනු මෙසේ සිවුවන දැහැනින් සන්සුන් වූ කාය සංස්කාර ඇත්තේ සන්සුන් ආශ්වාස ප්‍රශ්වාස ඇත්තේ ඇත්තේ නම් වෙයි. **අසම්මානො** යනු වෙමැයි උපදින නව ආකාර වූ මානයයි.
ගාථාවන්හි **කාමෙසනා භවෙසනා** යනු මේ එසනා දෙකයි. **බ්‍රහ්මචරියෙසනා සහ** යනු ඒවා සමග බ්‍රහ්මචරියෙසනා යන මේ තුනම වේ. මෙහි සිට, **ඵසනාපටිනිස්සට්ඨා** යන මේ පදය සමඟ යෙදිය යුතුය. **ඉති සච්චපරාමාසො දිට්ඨිට්ඨානා සමුස්සයා** යනු මේ සත්‍යයයි. මේ සත්‍යයයි යනුවෙන් දැඩිව ගැනීමද දිට්ඨි සංඛ්‍යාතවූම දිට්ඨිට්ඨානයෝ ද උස්ව ඇති බැවින් උඩට නැඟී ඇති බැවින් “සමුස්සයා”යි කියනු ලැබෙත් ඒ සියල්ලම මෙහි සිට **දිට්ඨිට්ඨානා සමූහතා** යන මේ පදය සමග යෙදිය යුතුයි. කවරකුගේ නම් මේ එසනාව දුරු කරන ලද්දේ ද මේ දිට්ඨිඨානයෝ ද දුරුකරන ලද්දාහුදැයි දැක්වීමට **සබ්බරාගවිරත්තස්ස තණ්හක්ඛය විමුත්තිනොයි** (කියන ලදි). යමෙක් වනාහි සියලු රාගයන්හි නොඇළුණේ ද තෘෂ්ණා ක්‍ෂය වූ නිවනෙහි පැවති අරහත්ඵල විමුක්තියෙන් යුක්තවූයේ ද ඔහුගේ එසනාව දුරුවූයේය. දිට්ඨිට්ඨානයෝ ද නසන ලද්දාහුය. **සවෙසන්තො** යනු මෙබඳු වූ හෙතෙම කෙලෙස් තැවුලෙන් නිවුනේයි. පස්සද්ධො යනු කායචිත්තපස්සද්ධි දෙකින් සංසිඳුනේයි. **අපරාජිතා** යනු සියලු කෙලෙසුන් දිනා සිටි බැවින් කිසිවකු විසින් නොපරදවන ලද්දේයි. **මානාභිසමයා** යනු මානය ප්‍රහාණය කිරීමේ අවබෝධයෙනි. බුද්ධො යනු සිවුසස් අවබෝධකොට සිටියේයි. මෙසේ මේ සූත්‍රයෙහි ද ගාථාවන්හි ද ක්ෂීණාශ්‍රවයාම කියන ලදි.
නවවැනි සූත්‍රයෙහි **සංඝාතං ආපජ්ජන්ති** යනු වධයට මරණයට පැමිණෙති යනුයි. **නිච්චදානං** යනු සලාක බතයි. **අනුකූලයඤ්ඤං** යනු අපගේ පියවරුන් විසින් මුත්තණුවරුන් විසින් දෙන ලද බැවින් මෙසේ කුලයෙන් කුලයට වශයෙන් යාග කළ යුතුය, දිය යුතුය යන අර්‍ත්‍ථයි. **අස්සමෙධං** යනාදියෙහි මෙහි අශ්වයාම මේධය (යාග පුජාව) වේනුයි අස්සමෙධ නමි. විශේෂ යාග දෙකකින් පිදියයුතු, එකුන්විසි යාග කණු ඇති, බිම ද මිනිසුන් ද හැර ඉතිරි සියලු සම්පත් හා දක්ෂිණාව ඇති යාගයට මෙය නමෙකි. මෙහි පුරුෂයා පූජා භාණ්ඩය වේ යයි **පුරිසමෙධ **නමි. විශේෂ යාග සතරකින් යැදිය යුතු බිම සමඟ අශ්වමෙධයෙහි කියන ලද සම්පත් හා දක්ෂිණා ඇති යාගයට මේ නමෙකි. මෙහි සම්මය (යාග උපකරණයක්) පාසය වූයේනුයි **සම්මාපාසො**යි දිනපතා සම්මය විසිකොට (දමා ගසා) එය වැටුණු තැන ඉවත්කළහැකි යාග කණු ආදියෙන් වේදිකාව තනා සරස්වතී නදියෙහි ගිලෙන තැන සිට පිළිලොම්ව යන්නහු විසින් යැදිය යුතු සියලු යාගයට මෙය නමෙකි. මෙහි ශක්තිය බොත්නුයි **වාජපෙය්‍යං** නමි. එක් උත්කෘෂ්ට යාගයකින් ද සතුන් සතළොස් දෙනෙකුගෙන් ද යැදිය යුතු වූ, බෙලි (යාග) කණුව ඇති, සතළොස, සතළොස බැගින් වූ දක්ෂිණා ද ඇති යාගයට මේ නමකි. මෙහි අගුල් නැත්තේනුයි නිරග්ගළො නමි. උත්කෘෂ්ට යාග නවයකින් යැදිය යුතු වූ, බිම සහ පුරුෂයන් ද සමග අස්සමෙධයෙහි කියන ලද සම්පත් හා දක්ෂිණා ඇති සබ්බමෙධ නම් වූ පර්‍ය්‍යාය නාමය ඇති අශ්වමෙධ විකල්පයට මේ නමෙකි. **මහාරම්හා** යනු මහත් කෘත්‍ය, මහත් කළයුතුදැයි. සත්ත්ව ඝාතනයේ මහත්බව නිසා ද මහාරම්හා යනු වේ. **න තෙ හොන්ති මහප්ඵලා** යනු මෙහි ඉතිරි නැති යන අරුත්හි ඉතිරි සහිත බවින් කරන ලදි. එබැවින් යහපත් ප්‍රතිඵලයෙන් නිෂ්පල වෙත්මැයි අර්‍ත්‍ථයි. මෙය ද පරපණ නැසීම අරභයාම කියන ලදි. එහි අතරතුර යම් දානයක් දෙනු ලැබේද මේ සත්ත්ව ඝාතනයෙන් නැසුණු බැවින් මහත්ඵලයක් නොවෙයි. අඩු ප්‍රතිඵලයක් වේ යයි අරුත්ය. **හඤ්ඤරෙ** යනු විනාශ කරති. **යජන්ති අනුකූලං සදා** යනු යමෙක් වෙනත් අනුකූල වූ යාගයක් කරත්ද පූර්‍වපුරුෂයන් විසින් යාගකරන ලද බැවින් පශ්චිම පුරුෂයෝ ද යාග කරතියි අර්‍ත්‍ථයයි. **සෙය්‍යො හොති** යනු විශේෂයක්ම වෙයි. **න ජාපියො** යනු කිසි පවක් නොවෙයි.
දසවැනි සූත්‍රයෙහි **අභිසඞ්ඛතං** යනු රැස්කරන ලදයි. **නිරාරම්හං** යනු ප්‍රාණඝාත රහිතවූයි. **යඤ්ඤං** දෙය්‍යධර්‍මය (දාන වස්තුව) යි. එය යැදියයුතු බැවින් යඤ්ඤ යයි කියනු ලැබේ. **කාලෙන** යනු සුදුසු කාලයෙනි. **උපසංයන්ති** යනු එළඹෙත්. **කාලංගතිං** යනු සංසාර කාලය මෙන්ම සංසාර ගතියද ඉක්මවන ලද්දාවූයි. **පුඤ්ඤස්ස කොවිදා** යනු චතුභූමික පුණ්‍යයෙහි දක්ෂ වූවෝයි. **යඤ්ඤෙ** යනු ප්‍රකෘති දානයෙහියි. **සද්ධෙ** යනු මතක දානයෙහියි, **භව්‍යං කත්වා** යනු යාග කළයුතු දෙයසනධර්‍මය පිරිනමායි. **සුඛෙත්තෙ බ්‍රහ්මචාරීසු **යනු බ්‍රහ්මචාරී සංඛ්‍යාත වූ මනා ක්ෂෙත්‍රයෙහිය යන අරුතය. **සුප්පත්තං** යනු මනාව පැමිණියි. **දක්ඛිණෙය්‍යෙසු යං කතං** යනු දක්‍ෂිණාවට සුදුසුවූවන් කෙරෙහි පිරිනමන ලද යමක් වේ ද එය මනාව හෝමකළ මනාව යාගකළ මනාව පැමිණි දෙයකැයි අරුත්ය. **සද්ධො** යනු බුද්ධ, ධම්ම, සංඝ ගුණ අදහන බැවින් ශ්‍රද්ධාව ඇත්තේයි. **මුත්තෙන චෙතසා** යනු අත්හළ සිතෙනි. මෙයින් ඔහුගේ ඉවත් වූ ත්‍යාගවත් බව දක්වයි.
5. රොහිතස්ස වර්ගය
පස්වැනි වර්ගයෙහි පළමු සූත්‍රයෙහි **ඤාණදස්සනපටිලාභාය** යනු දිබ්බචක්ඛු ඥානදර්‍ශනය ලැබීම සඳහායි. **දිවාසඤ්ඤං අධිට්ඨාති** යනු දහවල්ය යන මෙබඳු සංඥාවක් අදිටන් කළේය. **යථා දිවා තථා රත්තිං** යනු යම්සේ දහවලෙහි අලෝක සංඥාව මෙනෙහි කරන ලදද එසේත්ම එම රැය ද මෙනෙහි කරයි. දෙවැනි පදයෙහි ද මෙම ක්‍රමයමැයි. **සප්පභාසං** යනු දිබ්බචක්ඛුඤාණාලොකය සමඟ වූ ආලෝකයයි. ආලෝකයට සමාන වූ කිසිවක් කරන ලදැයි යන අර්‍ත්‍ථය මෙහිදී නොසැලකිය යුතුය. මෙහිදී දිබ්බචක්ඛුඤාණාලොකයම අදහස් කරන ලදි.
**විදිතා** යනු ප්‍රකටවීයි. කෙසේනම් වේදනාවෝ ප්‍රකටව උපදිත් ද ප්‍රකටව නැතිවෙත්ද? මෙහිදී භික්ෂුව (අරමුණට නිසි ) වස්තුව ගනියි. අරමුණ ගනියි, ඔහුට හාත්පසින් ගන්නා ලද වස්තු හා අරමුණු ඇති බැවින් ඒ වේදනාවෝ මෙසේ ඉපිද මෙසේ සිට මෙසේ නිරුද්ධ වෙතැයි ප්‍රකටව උපදිත් ප්‍රකටව සිටිත් ප්‍රකටව දුරුවෙත් නමි. සංඥාවිතර්‍කයන්හි ද මේ ක්‍රමයමයි.
**උදයබ්බයානුපස්සී **යනු හටගැනීම ද විනාශය ද දකින්නේයි. **ඉතිරූපං** යනු රූපය මෙබඳු රූපය මෙපමණකි මෙයින් මත්තෙහි නැත යනුයි. **ඉති රූපස්ස සමුදයො** යනු රූපයේ හටගැනීම මෙසේය යනුයි. **අත්ථගමො** යනු විනාශය අදහස් කරයි. වේදනාදියෙහි ද මෙම ක්‍රමයමයි. **ඉදඤ්ච පන මෙතං භික්ඛවෙ සන්ධාය භාසිතං** යනු මහණෙනි, මා විසින් පුණ්ණක ප්‍රශ්නයෙහිදී “සඞ්ඛාය ලොකස්මිං” ආදිය කියන ලද්දේ ද එය මෙම ඵලසමාපත්තිය සඳහා කියන ලදැයි අර්ථයි.
එහි **සඞ්ඛාය** යනු නුවණින් දැනයි. **ලොකස්මිං** යනු සත්ත්ව ලෝකයෙහියි. **පරොවරානි** යනු උසස් පහත් උත්තම අධම වූවාහුය. **ඉඤ්ජිතං** යනු සෙලවුණුයි. **නත්ථි කුහිඤ්චි ලොකෙ **යනු ලොවෙහි කිසිතැනක එකම ස්කන්ධයක ද ආයතනයක ද එක් ධාතුවක ද එක් අරමුණක් ද නැත. **සන්තො** යනු විරුද්ධ කෙලෙස් සංසිඳීමෙන් ශාන්තවූයි. **විධූමො** යනු ක්‍රොධ දුමෙන් ඉවත් වූ දුම් ඇත්තේයි. මෙසේ මෙහි සූත්‍රාන්තයෙහි මාර්‍ග එකාග්‍රතාව ද කියා ගාථාවෙහි ඵලසමාපත්තියම කියන ලදි.
දෙවැනි සූත්‍රයෙහි **යො ච නෙසං තත්‍ථ තත්‍ථ ජානාති අනුධම්මතං** යනු යමෙක් මේ ප්‍රශ්නයන්ගේ ඒ ඒ තැන විවරණය (පිළිතුර) දකීද යනුයි. **චතු පඤ්හස්ස කුසලො ආහු භික්ඛුං තථාවිධං** යනු එබඳු වූ භික්ෂුව ඒ සිවුපැනයන්හි දක්‍ෂයෙකැයි මෙසේ කියත්**. දුරාස දො දුප්පසහො** යනු අනුන් විසින් ගැටීමට හෝ යටපත් කිරීමට නොහැකියි. **ගම්භිරො** යනු සප්තමහා සමුද්‍රය මෙන් ගැඹුරුය. **දුප්පධංසයො** යනු අත්හරවන්නට (මුදවන්නට) දුෂ්කර වූවාහුය. දැඩිව ගැනීම අත්හරවන්නට නොහැක්කෝයි අර්‍ත්‍ථයි. **අත්‍ථෙ අනත්‍ථෙ ච** යනු වැඩ අවැඩ දෙකෙහිය. **අත්‍ථාභිසමයා** යනු අර්‍ත්‍ථය එක්වීමෙනි. **ධීරො පණ්ඩිතොති වුච්චති** යනු ධෛර්‍ය සම්පන්න පුද්ගල තෙමේ මෙතෙම පණ්ඩිතයකැයි කියයි. මෙසේ කියනු ලැබේ.
තෙවැනි සූත්‍රයෙහි **කොධගරු න සද්ධම්මගරු** යනු ක්‍රෝධය ගෞරවයෙන් ගරුකොට ගනියි, සද්ධර්‍මය වනාහි අගෞරවයෙන් ලාමක කොට ගනියි. සෙසු පදයන්හි ද මේ ක්‍රමයමයි.
**විරූහන්ති** යනු වැඩෙත්. හටගත් මුලින් හෝ ශ්‍රද්ධාවෙන් පිහිටත්, නොසෙල්වී සිටිත්.
සතරවැනි සූත්‍රයෙහි **කොධගරුතා **යනු ක්‍රෝධයෙහි ගෞරවය සහිතබවයි. සියලුතන්හි මේ ක්‍රමයයි.
පස්වැනි සුත්‍රයෙහි **යත්‍ථ** යනු සක්වල ලොවෙහි එක් තැනක වූ බිමයි. **න චවති න උප්පජ්ජති** යන මෙය ඒ ඒ තැන චුතිපටිසන්ධි වශයෙන් ගන්නා ලදි. **ගමනෙන **යනු පා ගමනෙනි. **නාහන්තං ලොකස්ස අන්තං** යනු ශාස්තෲන් වහන්සේ සංස්කාර ලෝකයේ කෙළවර උදෙසා දේශනා කරති. **ඤාතය්‍යං** යනාදියෙහි දතයුතුය, දැකිය යුතුය, පත්විය යුතුය යන අරුත්ය. මෙසේ දිව්‍ය පුත්‍රයා විසින් සක්වල ලෝකයේ කෙළවර අසන ලද්දේ ශාස්තෲන් වහන්සේ විසින් සංස්කාර ලෝකයේ (කෙළවර) කියන ලද්දේ හෙතෙම වනාහි තමන්ගේ ප්‍රශ්නය සමග ශාස්තෲන් වහන්සේගේ විසඳීම ගැලපේයයි හැඟීමෙන් සතුටට පත්වන්නේ **අච්ඡරියං** යනාදිය කීවේය.
**දළ්හධම්මා **යනු දැඩි වූ දුනු ඇත්තේ, උත්තම ප්‍රමාණයේ දුන්නෙන් සැදුම් ලද්දේයි. **ධනුග්ගහො **යනු දුනු ඇදුරායි. **සික්ඛිතො** යනු දොළොස් වසක් ධනු ශිල්පය උගන්නා ලද්දේයි. **කතහත්ත්‍ථො** යනු ඉස්බක් පමණ දුරෙහි ද කෙස් අග විදින්නට සමත් බැවින් කෘතහස්ත වූයේයි. **කතුපාසනො** යනු කරන ලද හී විදීම් ඇත්තේ දක්වන ලද ශිල්ප ඇත්තේයි. **අසනෙන** යනු ඊතලයෙනි, **අතිපාතෙය්‍ය** යනු ඉක්මවන්නේය. යම් කාලයකින් හෙතෙම පතුරු සිදුරක් ඉක්මවන්නේද එපමණ කලකින් එක් සක්වළක් ඉක්මවමැයි තමන්ගේ ජවසම්පත්තිය දක්වයි.
**පුරත්‍ථිමා සමුද්දා පච්ඡිමො** යනු යම්සේ පෙරදිග සයුරෙන් පෑළදිග සයුර දුරෙහිද එසේ මගේ පියවර තැබීම දුරෙහි වී යයි කියයි. හෙතෙම පෙරදිග සක්වළ මුවවිටෙහි සිටියේ පා දිගු කොට පැසුළුදිග සක්වළ මුවවිට ඉක්මවයි. යළි දෙවැනි පා විහිදුවා පරසක්වල මුවවිට ඉක්මවයි. **ඉච්ඡාගතං** යනු කැමැත්තමය. **අඤ්ඤත්‍රෙව** යනු නොපමා බව දක්වයි. පිඬු හැසිරෙන වේලෙහි මෙතෙම නාගලතා දැහැටිදඬු විකා අනවතප්ත විලෙහි මුව දොවා කාලය පැමිණි විට උතුරුකුරු දිවයිනෙහි පිඬු පිණිස හැසිර සක්වළ මුවවිටෙහි හුන්නේ බත්කිස කරයි. එහි මොහොතක් විවේක ගෙන යළි දුවයි. **වස්සසතායුකො** යනු එකල්හි දීර්‍ඝායුෂ්ක කාලය වෙයි. මෙතෙම වනාහි ආයුෂ වර්‍ෂ සියයක් ඉතිරිව තිබියදී ගමන ඇරඹීය. **වස්සසත ජීවි** යනු ඒ වසර සියය අනතුරකින් තොරව ජීවත් වන්නේයි. **අන්තරායෙව කාලකතො** යනු සක්වළ ලොවේ කෙළවරට නොපැමිණ අතරතුරදීම මළේයි. හෙතෙම එහි කලුරිය කොට ද අවුත් මේ සක්වළම උපන්නේය.
**අප්පත්වා** යනු සංස්කාර ලෝකයේ අන්තයට නොපැමිණයි, **දුක්ඛස්ස **යනු සසර දුකටයි, **අන්තකිරියං** යනු අවසන් කිරීමයි. **කළෙවරෙ** යනු අත්බවෙහියි, **සසඤ්ඤිම්හි සමනකෙ** යනු සංඥා සහිත සිත් සහිත වුයෙහියි. **ලොකං** යනු දුක්ඛ සත්‍යයයි. **ලොකසමුදයං** යනු සමුදය සත්‍යයයි, **ලොකනිරොධං** යනු නිරෝධ සත්‍යයයි, **පටිපදං** යන මාර්ග සත්‍යයයි, මෙසේ ඇවැත්නි මම මේ සිවුසස් තෘණකාෂ්ටාදියෙහි (තණලී ආදියෙහි) නොපනවමි. මේ සතර මහාභූතයන්ගෙන් හටගත් කයෙහිම පනවමැයි දක්වයි. **සමිතාවී ය**නු සමනය කළ පවු ඇත්තේයි. **නාසිංසි** යනු නොපැතුවේයි, සයවැනි සූත්‍රය පැහැදිලි අරුත ඇත්තේමය.
සත්වැනි සූත්‍රයෙහි **සුවිදූරදුරානි** යනු යම්කිසි ක්‍රමයකින් ලංවී බොහෝ දුරුවූ දේම දුරුවූයේයි. **නභඤ්ච භික්ඛවෙ පඨවී ච** යනු අහස හා මහපොළොවයි. එහි අහස නම් පොළොවෙන් දෑඟුල් අඟල පමණෙහිවත් දුරෙහි නොවෙයි. ඔවුනොවුන් නොලැගෙන අරුතින් බොහෝ දුර යයි කියන ලදි. **වෙරෙචනො** යනු සූර්‍ය්‍යයායි. **සතඤ්ච භික්ඛවෙ ධම්මො** යනු සතර සතිපට්ඨානාදී භේද ඇති සත්තිස් බෝධිපාක්ෂිය ධර්‍මයි. **අසතඤ්ච ධම්මො** යනු දෙසැටක් දෘෂ්ටිවශයෙන් භේද ඇති අසද්ධර්‍මයයි.
**පහඞ්කරො** යනු ආලෝකය කරන්නායි. **අව්‍යයිකො හොති** යනු නොපෙනී යන ස්වභාවය ඇත්තේ වෙයි. **සතං සමාගමො** යනු පණ්ඩිතයන්ගේ මිත්‍රසන්ථව වශයෙන් එක්වීමයි, **යාචම්පි තිට්ඨෙය්‍ය** යනු යම්පමණ කාලයක් සිටින්නේය යනුයි, **තථෙව හොති** යනු එබඳුම වෙයි. පියෙවි ගතිය අත්නොහරියි. **ඛිප්පං භි වෙති** යනු ඉක්මණින් පහවයයි.
අටවැන්නෙහි **පඤ්චාලිපුත්තො** යනු පඤ්චාලි බැමිණියගේ පුතායි. **පොරියා වාචාය** යනු පිරිපුන් වචනයෙනි, **විස්සසට්ඨාය** යනු උවදුරු රහිතවූයි, **අනෙලගලාය** යනු නිදොස් බැවින් මෙන්ම නොගිලිහුණු බැවින්ද ඉවත් නොවූ පදව්‍යංජන ඇත්තාවූයි. **පරියාපන්නාය** යනු නිවනට පිළිපන්නාවූයි, **අනිස්සිතාය** යනු සසර ඇසුරු නොකළාවූයි, නිවන ඇසුරු කරන ලද්දක් කොටම කීවේය, සසර ඇසුරුවූවක් කොට නොකීයයි මෙහි මෙය අදහසයි.
**නාභාසමානං** යනු නොකියන්නේ නොවූයි. **අමතං පදං** යනු නිර්‍වාණ පදයයි, භාසයෙ යනු බබළන්නේය. **ජොතයෙ** යනු එයටම නමෙකි. **පග්ගණ්හෙ ඉසිනං ධජං** යනු උස්ව නැගී සිටි යන අරුතින් නව ලොවුතුරා දහමට සෘෂීන්ගේ ධ්වජයයි කියනු ලැබේ. එයම දැඩිව ගත්තේය. උඩට නංවන්නේය, උසස් කොට කථා කරන්නේයයි අරුත්ය. නවලොවුතුරා දහම හඟවන සුභාෂිතය නම් වූ ධජය මොවුන්ගේනුයි **සුභාසිතධජා** නම් වෙයි. **ඉසයො** යනු බුද්ධාදී වූ ආර්‍ය්‍යයෝයි, **ධම්මො හි ඉසිනං ධජො** යනු යට කියනලද පරිද්දෙන්ම ලොවුතුරා දහම සෘෂිවරුන්ගේ ධජය නම් වේය යනුයි.
නවවැනි සුත්‍රයෙහි **සඤ්ඤාවිපල්ලාසා** යනු සංඥාවෙන් විපරීත බැවින් සතර විපරීත සංඥාවෝය යන අර්‍ත්‍ථයයි. සෙසු දෙකෙහිද මේ ක්‍රමයමැයි. **අනිච්චෙ නිච්චන්ති භික්ඛවෙ සඤ්ඤාවිපල්ලාසො** යනු අනිත්‍ය වූ වස්තූවෙහි මෙය නිත්‍ය යයි මෙසේ ගෙන උපදින සංඥාව සඤ්ඤාවිපල්ලාසයයි අර්‍ත්‍ථයයි. මේ ක්‍රමයෙන් සියලු පදයන්හි අර්‍ත්‍ථය දතයුතුය.
**අනත්තනි ච අත්තා** යනු අනාත්ම නොවන්නෙහි ආත්මයයි මෙසේ සංඥා ඇත්තාහු යන අර්‍ත්‍ථයයි. **මිච්ඡාදිට්ඨිගතා** යනු හුදෙක් සංඥා ඇත්තාහුම නොව සංඥාව මෙන් උපදින මිථ්‍යදෘෂ්ටීන් මෙන් උපදිනු ලබන භ්‍රාන්ත (විසුරුණු) සිතෙන් යුක්ත වූවාහුයි. **විසඤ්ඤිනො** යනු මෙය දේශනා මාත්‍රයකි. විපරීත වූ සංඥා චිත්තදෘෂ්ටි ඇත්තෝයි අර්‍ත්‍ථයි. **තෙ යොගයුත්තා මාරස්ස** යනු ඔවුහු මාරයාගේ බැඳුමෙහි යෙදුනාහු නම් වෙත්. **අයොගක්ඛෙමිනො** යනු සතර යෝගයන්ගෙන් ක්ෂෙමයට, නිවනට නොපත්වූවාහුයි. **සත්තා **යනු පුද්ගලයෝයි**, බුද්ධා** යන සිවුසස් බුදුවරුයි, **ඉමං ධම්මං** යනු සිවුසස් දහම්ය, **ස චිත්තං පච්චලද්ධා** යනු ස්වකීය සිත ලබාගෙනයි. **අතිච්චතද්දක්ඛුං** යනු අනිත්‍ය භාවයෙන්ම දුටුවාහුය. **අසුභතද්දසුං** යනු අසුභය අසුභයක් ලෙසම දුටුවාහුය, සම්මාදිට්ඨිසමාදානා යනු ගන්නාලද සම්‍යක් දශර්‍නයෙනි, **සබ්බං දුක්ඛං උපච්චගුං** යනු සියලු සසර දුක් ඉක්මවූවාහුයි.
දසවැන්නෙහි **උපක්කිලෙසා** යනු බැබලීමට නොදී කෙලෙසෙන බව ඇතිකිරීම හේතුකොටගෙන උපක්ලේශයෝයි. **මහිකා** යනු හිමයි, **ධූමරජො** යනු දුම් හා දූවිලිය, **රාහු** යනු පළමු තුන නොපත් උපක්ලේශයෝය, රාහු වනාහි සපැමිණි උපක්ලේශ වශයෙන් කියන ලදැයි දතයුතුය, **සමණබ්‍රාහ්මණා න තපන්ති න භාසන්ති න විරොවන්ති** යනු ගුණප්‍රතාපයෙන් නොබබලත්, ගුණ ආලෝකයෙන් නොදිලෙත් ගුණ දිලිසීමෙන් නොදිලෙසෙත්, **සුරාමෙරයපානා අප්පටිවිරතා** යනු පස් ආකාර සුරාව හා සතරාකාර මෙරය බීමෙන් නොවෙන්වූයි,
**අවිජ්ජානිවුතා** යනු අවිද්‍යාවෙන් වළක්වන ලද වසන ලදයි. **පියරූපාභිනන්දිනො** යනු ප්‍රිය රූපය, මනරූපය විඳින්නාවූ සතුටු වන්නාවූයි, **සාදියන්ති** යනු ගනිත්, **අවිද්දසු** යනු අන්ධ බාලයෝයි, **සනෙත්තිකා** යනු තෘෂ්ණා රැහැනෙන්ම ගෙනයනු ලබන්නාහුයි, **කටසිං** යනු ආත්මභාවයයි, **ඝොරං **යනු රළුවූයි, මේ සූත්‍රයෙහි ද ගාථාවන්හි ද නිවනම කියන ලදි.
2. ද්වීතීය පණ්ණාසකය
1. පුඤ්ඤාභිසන්ද වර්ගය
දෙවැනි පණ්ණාසකයෙහි පළමු සූත්‍රයෙහි **පුඤ්ඤාභිසන්දා** යනු පිනේ ගලාබැසීම්, පිනේ ඉපදීම් යන අරුත්ය, **කුසලාභිසන්දා** යනු ඊටම පර්‍ය්‍යය වචනයකි, ඔවුහු වනාහි සුවය ගෙන එත්නුයි **සුඛස්සාහාරා** නමි. මනාව අග්‍ර වූ රූපාදිය දෙන්නෝනුයි **සොවග්ගිකා** නමි. සැපය ඒවායේ විපාකය යන අරුතින් **සුඛවිපාකා** නමි. ස්වර්‍ගයෙහි උපත ස්වර්‍ගයයි, ස්වර්‍ගය සඳහා පවතියි **සග්ගසංවත්තනිකා** නමි. **චීවරං පරිභුඤ්ඤමානො** යනු සිවුරු සඳහා වස්ත්‍රයක් ලැබ ඉදිකටුනුල් ආදිය නොමැති බැවින් එය බහාතබන්නේ ද, කරන්නේ ද, කරවන්නේ ද, පොරවන්නේ ද, දිරුණු කල ඇතිරිල්ලක් කරන්නේ ද, ඇතිරීමට නොහැක්කේ නම් බුමුතුරුනක් කරන්නේ ද, බුමුතුරුනකට නොසුදුසු දෙය පලපලා පාපිස්නක් කරන්නේ ද, පරිභොග කරන්නේ යයි කියනු ලැබේ. යම් විටෙක මෙය පාපිස්නකට ද නොහැකැයි හැමද ඉවතලන ලද්දේ වෙයිද එවිට පරිභොග කරනු ලබන්නේ නොවෙයි **අප්පමාණං චෙතොසමාධියං **යනු අරහත්ඵල සමාධියයි, **අප්පමාණො තස්ස පුඤ්ඤාභිසන්දො** යන මෙයින් දායකයාගේ පුණ්‍යචේතනාවේ අපමණ බව කියයි, ඔහුගේ වනාහි “මගේ සිවුර ක්ෂීණාශ්‍රවයන් වහන්සේ පරිභොග කරන සේකැ”යි යළි යළිත් සිහිකිරීම් වශයෙන් පැවති පුණ්‍ය චේතනාව අපමණ වෙයි. එය සඳහා මෙය කියන ලදි. පිණ්ඩපාතාදියෙන් යමෙක් පිණ්ඩපාතය වළඳා සත්දිනකුදු එයින්ම යැපෙයි ද අනෙකක් පරිභෝග නොකරයි ද හෙතෙම සත් දිනකුදු එම පිණ්ඩපාතය පරිභොග කරන්නේ නම් වෙයි, එක් සෙනසුනක රාත්‍රි ස්ථාන දිවාස්ථානාදියෙහි සක්මන් කරන්නේ ද යම්තාක් ඒ සෙනසුන අතහැර වෙන සෙනසුනක් නොගනියි ද එතෙක් පරිභාග කරන්නේ නම් වෙයි. එක් බෙහෙතකින් රෝගය සංසිඳෙන කල යම්තාක් වෙනත් බෙහෙතක් නොවළඳයි ද එතෙක් පරිභොග කරන්නේ නමි.
**බහුභෙරවං **යනු බොහෝ වූ බියජනක අරමුණුවලින් යුක්තවූයි, **රතනගණානං** යනු උතුම් සත්රුවනේයි, **ආලයං** යනු වසන තැනයි, **පුථුස්සවං** යනු බොහෝ වී වැගිරෙන්නාවූයි. මෙහි සෙස්ස පැහැදිලිමය.
දෙවැනි සූත්‍රයෙහි **අරියකනෙතහි** යන මාර්‍ගඵල සමඟ යෙදුනවුන්ගෙනි, ඒවා ආර්යයන්ගේ සිත් ගන්නේ වෙයි. ප්‍රිය වූයේ මනාපවූයේ වෙයි. සෙස්ස සූත්‍රාන්තයෙහි යම්තාක් යමක් කිවයුතු ද එය විසුද්ධිමග්ගයෙහි කියන ලද්දේමය.
ගාථාවන්හි වනාහි, **සද්ධා** යනු සෝවාන් වූවහුගේ ශ්‍රද්ධාව අදහස් වෙයි. **සීලං** යනු ද සෝවාන් සීලයයි, **උජුභූතඤ්ච දස්සනං** යනු කායවංකාදිය නොමැති බැවින් ක්ෂීණාශ්‍රවයාගේ දර්‍ශනය සෘජුවූ දර්‍ශනය නමි. **ආහු **යනු කියත්, **පසාදං** යනු බුද්ධ ධර්‍ම සංඝ යන තුනුරුවන් කෙරෙහි පැහැදීමයි, **ධම්මදස්සනං** යනු චතුරාර්‍ය්‍යසත්‍ය ධර්‍මය දැකීමයි.
තෙවැනි සූත්‍රයෙහි **සම්බහුලාපී ඛො ගහපතී ච ගහපතානියො ච** යනු බොහෝ ගැහැවියෝ ද ගැහැවිනියෝ ද ආවාහ විවාහ කිරීම සඳහා ඒ මගටම පිළිපන්නාහු යති, **සංවාසා** යනු සහවාසයයි, එක්ව විසීමයි, **ඡවො ඡවාය** යනු ගුණමරණයෙන්. මැරුණු බැවින් මළසිරුර ගුණමරණයෙන්ම මැරුණු මළ සිරුරක් සමගයි, **දෙවියා සද්ධිං** යනු ගුණයන්ගෙන් දේවතාවියක වූවක සමගයි, **දුස්සීලො** යනු සිල් නැත්තේයි. **පාපධම්මො **ලාමක ධර්‍ම ඇත්තේයි, **අක්කොසකපරිභාසකො** යනු දශ ආක්‍රොශ වස්තූන්ගෙන් ආක්‍රොශ කරයි. බිය දක්වා තර්ජනය කිරීමෙන් පරිහව කරන්නේයි, මෙසේ සියලු තන්හි අර්‍ත්‍ථය දතයුතුය,
**කදරියා** යනු දැඩි මසුරෝයි, **ජානිපතයො** යනු අඹුසැමියෝයි, **වදඤ්ඤු** යනු ඉල්වන වචනයේ අරුත් දනිති, **සඤ්ඤතා** යනු සීලසංයමයෙන් යුක්ත වූවෝයි, **ධම්මජීවිනො** යනු දහමෙහි සිට දිවිගෙවත්නුයි ධම්මජීවිහුය, **අත්‍ථා සම්පචුරා හොන්ති** යනු වෘද්ධි සංඛ්‍යාත වූ අර්‍ත්‍ථයෝ මොවුනට බෙහෝ වෙත්, **ඵාසත්තං උපජායති** යනු ඔවුනොවුනට පහසු විහරණ ඇතිවෙයි, **කාමකාමිනො** යනු කාමයෙහි කැමැතිවන්නාහුයි.
සිවුවැනි සුත්‍රයෙහි දෙසනාව කර්‍මපථ වශයෙන් පවත්වන ලදි. සෙස්ස එබඳුමය, මේ සූත්‍ර දෙකෙහි අගාරික පටිපදාව කියන ලදි. සෝවාන් සකෘදාගාමීන්ට ද වටියි.
පස්වැනි සූත්‍රයෙහි **තෙනුපසඞ්කමි** යනු කුමක් සඳහා එළඹුනේද යත්? අනුග්‍රහය සඳහාය, තථාගතයන් වහන්සේ වනාහි එරටට වැඩමවන්නාහු මේ දෙදෙනාටම අනුග්‍රහය සඳහා වැඩමවන සේක. නකුලපියා වනාහි ජාති පන්සියයක තථාගතයන් වහන්සේට පියා විය. ජාති පන්සියයක් මහපියා (මහප්පා) ද ජාති පන්සියයක් සුළුපියා ද විය, නකුල මව ජාති පන්සියක් මව වූවාය, පන්සියයක් ජාති මහම්මා ද ජාති පන්සියයක් සුළුමව ද වූවාය, ඔවුහු ශාස්තෲන් වහන්සේ දුටුකල පටන් පුත් සෙනෙහස ලබා, වසු පැටවා දැක වසුපැටවාට ඇළුම් ඇති දෙනක මෙන් දරුව දරුවයි හඬනගමින් ළඟට එළඹ පළමු දැක්කෙන්ම සෝවාන් වූවාහුය. නිවසෙහි පන්සියයක් භික්ෂූන්ට අසුන් පැනවූයේම වෙයි. මෙසේ භාග්‍යවතුන් වහන්සේ ඔවුනට අනුග්‍රහය සඳහා එළඹුණු සේක. **අතිචරිතා **යනු ඉක්මවන ලද්දේයි, **අභිසම්පරායඤ්ච** යනු පරලොවෙහි ද යනුයි. **සමසද්ධා** යනු ශ්‍රද්ධාවෙන් සමවුවාහු එකසමාන වුවාහුයි. ශීලාදියෙහි ද මේ ක්‍රමයමයි. සයවැනි සූත්‍රය හුදෙක් භික්ෂූන්ට දෙසන ලදි. මෙහි සෙස්ස එබඳුමය.
සත්වැනි සූත්‍රයෙහි **සජ්ජනෙලං** යනු ඒ නියම්ගමෙහි නමයි, **කොලියානං** යනු කෝල රජකුලයන්ගේයි. **ආයුං ඛො පන දත්වා** යනු ආයුෂ දානය දීයි, **ආයුස්ස භාගිනි හොති** යනු ආයුෂලාභය ලබන්නී වෙයි, ආයුෂ හෝ ඇසුරු කරන්නී වෙයි. ආයුෂ ලබන්නීය යනාර්‍ත්‍ථයි, සෙසු පදයන්හි ද මේ ක්‍රමයමැයි,
**රස්සා උපෙතං** යනු රසයෙන් යුක්ත වූ, රස සම්පන්නවූයි, **උජ්ජුගතෙසු** යනු කායවංකාදිය නොමැති බැවින් සෘජු බවටම ගියා වූ ක්ෂීණාශ්‍රවයන් කෙරෙහියි, **චරණුපපන්නෙසු** යනු පසළොස් චරණ ධර්‍මයන්ගෙන් යුක්තවුවන් කෙරෙහියි, **මහග්ගතෙසු** යනු මහත්බවට ගියවුන් කෙරෙහියි, ක්ෂීණාශ්‍රවයන්ටම මෙය නමෙකි. **පුඤ්ඤෙන පුඤ්ඤං සංසන්දමානා** යනු පිණ සමග පිණ සසඳනු ලබන්නාවූයි, **මහප්ඵලා ලොකවිදූනවණ්ණිතා** යනු මෙබඳු වූ දාන සංඛ්‍යාත වූ දක්‍ෂිණාව ත්‍රිවිධලෝකය දන්නා ලද්දක් කොට දැනගත් බැවින් ලොව දැනගත් බුදුවරුන් විසින් වර්‍ණනා කරන ලදි. බුදුවරුන් විසින් පසස්නා ලදැයි අරුත්ය, **යඤ්ඤමනුස්සරන්තා** යනු යඥය (යාගය) වූ දානය සිහි කරන්නාහුයි, **වෙදජාතා** යනු සතුටට පත්වූවාහුයි.
අටවැනි සූත්‍රයෙහි සඤ්ඤතානං යනු කය වචනයන්ගේ සංයමයට පත් වූවන්ගේයි, පරදත්තභොජිනං යනු අනුන් විසින් දුන් දෙයම වළඳා යැපෙන්නවුන්ගේයි, කාලෙන යනු සුදුසු කාලයෙනි, සක්කච්ච දදාති යනු සියතින් සත්කාර කොට දෙයි, චත්තාරී ඨානානි අනුප්පවෙච්ඡති කරුණු සතරක් පිවිසුවයි, දෙයි; යසවා හොති යනු මහත් පිරිවර ඇත්තේ වෙයි.
නව වැන්න හුදෙක් භික්ෂූන්ට කියන ලදි. මෙහි සෙස්ස එබඳුමය.
දසවැනි සූත්‍රයෙහි **සාමීචිපටිපදං** යනු ගිහීන්ට සුදුසු පිළිවෙතයි, **පච්චුපට්ඨිතා හොති** යනු පිළිගන්වා දෙනු කැමැත්තෙන් ළඟට එළඹවූයේ වෙයි, සමීපවූයේ භික්ෂු සංඝයාට සිවුරු දෙයි යන අරුත්ය,
**උපට්ඨිතා** යනු උපස්ථායකයායි, **තෙසං දිච්ච රත්තො ච** යනු යමෙක් මෙසේ සිවුපසයෙන් උපස්ථාන කරත් ද ඔවුනට දහවල්හි ද රැයෙහි ද පරිත්‍යාග වශයෙන් මෙන්ම සිහිකිරීම් වශයෙන් ද හැමකල්හි පින වැඩෙයි. **සග්ගඤ්ච කමතිට්ඨානං** යනු එබඳු තැනැත්තේ ඒ යහපත් කර්‍මය කොට ස්වර්‍ගයට එළැඹෙයි, මේ සූත්‍රාන්ත සතරෙහිම අගාරිය ප්‍රතිපදාව කියන ලදි. සෝවාන් සකෘදාගාමීන්ට ද මැනවි.
2. පත්තකම්ම වර්ගය
දෙවැනි වර්‍ගයෙහි පළමු සූත්‍රයෙහි අනිටුදෙය (අයහපත) පිළිකෙව් කිරීමෙන් **ඉට්ඨා** නමි, සිත ඇතුළත් වෙත්, පිවිසෙත්නුයි **කන්තා **නමි. සිත නගත් වඩනුයි මනාප නමි, **දුල්ලභා** යනු අතිශයින්ම දුර්‍ලභ වූවෝයි, **භොගා** යනු විඳිය යුතු රූපාදී වූ විෂයයෝයි, **සහධම්මෙන** යනු ධර්‍මය සමඟම උපදිත්වා; ධර්‍මය විනාශකොට අධර්‍මයෙන් නොවේ, නැතහොත් **සහධම්මෙන** යනු හේතු සහිතවීමෙනි, ඒ සෙනෙවි සිටු තනතුරු ආදී කරුණු සමගම උපදිත්වායි අරුත්ය. **යසො **යනු පිරිවර සැපතයි, **සහඤාතීහි** යනු නෑයන් සමගය, **සහ උපජ්ඣායෙහි **යනු සැපදුකෙහිදී මැදහත් වියයුතු බැවින් උපාධ්‍යාය සංඛ්‍යාත වූ හිතමිතුරන් සමඟය,
**අකිච්චං කරොති** යනු නොකළයුත්තක් කරයි, **කිච්චං අපරාධෙති** යනු කළයුතු වූ කටයුත්ත නොකරන්නේ එය වළක්වන්නේ නමි**. ධංසති** යනු වැටෙයි. පිරිහෙයි. **අභිජ්ඣාවිසමලොභං** යනු අභිධ්‍යා සංඛ්‍යාත වූ විෂම ලොභයයි**, පජහති** යනු දුරු කරයි, ඉවත්කරයි, **මහාපඤ්ඤො** යනු මහත් ප්‍රඥාවක් ඇත්තේයි, **පුථුපඤ්ඤො** යනු පළල් වූ නුවණ ඇත්තේයි, **ආපාථදසො** යනු ඒ ඒ අර්‍ත්‍ථයට පැමිණෙයි, එයම බලයි, සියුම් වූද අර්‍ත්‍ථසමූහය ඔහුගේ මාර්ගයට පැමිණේමය යන අරුත්ය.
**උට්ඨානවිරියාධිතෙහි** යනු උත්‍ථාන සංඛ්‍යාත වූ වීර්යයෙන් ලබන ලද්දෙනි, **බාහාබලපරිචිතෙහි** යනු බාහුබලයෙන් රැස්කළ, වඩන ලද්දෙනි, **සෙදාවක්ඛිත්තෙහි** යනු හෙළු දහදියෙනි, දහදිය හෙළා, වෑයමෙන් උත්සාහයෙන් රැස්කළ දෙයිනි යන අරුත්ය, **ධම්මිකෙහි** යනු ධර්‍මයෙන් යුතු වූ දෙයිනි, **ධම්මලද්ධෙහි **යනු දශකුශල කර්‍මපථ ධර්‍මයන් නොකෙලෙසා ලද දෙයිනි, **පත්තකම්මානි** යනු සුදුසු කර්‍මයෝයි. ගැලපෙන කර්‍මයෝයි, **සුඛෙති** යනු සුවපත් කෙරෙයි, **පීණෙති** යනු පිණවන ලද්දක්, බලසම්පන්න වූවක් කරයි, **ඨානගතං හොති** යනු කාරණාගත වූයේ වෙයි, එය කුමක්දයත්? සතර අතරෙන් එකක්වූ භොගයන්ගෙන් කළයුතු කර්‍මය භොග සමූහයටම ස්ථානගත වෙයි. **පත්තගතං** යනු සුදුසු තැනට ගියේයි, **ආයතනසො පරිභූත්තං** යනු කාරණයෙන්ම (සහේතුකවම) පරිභෝග කළ භොග සමුහය වෙයි.
**පරියොධාය වත්තති** යනු වසා පවතියි, යම්සේ ගිනි ආදියෙන් උපන් ආපදාවන්හි දී මෙසේ ගිනිගත්ගෙය නිවීම් ආදී වැඩ සඳහා ධන පරිත්‍යාග කොට ඒ උවදුරුවල මග වසයි. වළක්වයි, **සොත්‍ථිං අත්තානං කරොති** යනු තමා උවදුරු රහිතවූවකු නිර්භයවූවකු කරයි, **ඤාතිබලිං **යනු ඥාතීන් සඳහා වූ බලිය (පිදීම) යි, **අථිතිබලිං** යනු ආගන්තුක බලියයි, **පුබ්බපෙතබලිං** යනු පරලොව ගිය ඥාතීන් සඳහා වූ බලියයි, **රාජබලිං** යනු රජු සඳහා කළයුතු වූ රාජ බලියයි, **දෙවතාබලිං** යනු දෙවියන්ට කළයුතු බලියයි, මේ සියල්ල ඒ ඒ අයට සුදුසු පරිද්දෙන් දියයුතු දානයට නමයි,
**__ඛන්තිසොරච්වෙ__ නිවිට්ඨා** යනු ඉවසීම් සංඛ්‍යාත ක්ෂාන්තියට ද මනා සිල්වත්බවට ද ඇතුළත්වූවාහුයි, **එකමත්තානං දමෙන්ති** යනු තමාගේම එක් ආත්මභාවය ඉන්ද්‍රිය දමනයෙන් දමනය කරති, **සමෙන්ති **යනු තමාගේ සිත කෙලෙස් සංසිඳවීමෙන් සමනය කරති, **පරිනිබ්බාපෙන්ති** යනු ක්ලේශ පරිනිර්‍වාණයෙන්ම පිරිනිවීමට පමුණුවත්, **උද්ධග්ගිකං** යනාදියෙහි මතුමතු භූමිවල පලදීම් වශයෙන් උසස් මාර්ගය මොහුගේනුයි උද්ධග්ගිකා නමි, ස්වර්‍ගයට හිතකරය. යන්නෙන් එහි උපදවීම් ඇතිකරවන බැවින් **__සොවග්නිකා__** නම් වෙයි, උපනුපන් තැන සැප විපාක මොහුගේනුයි **සුඛවිපාකා** නමි, මනාව උසස් වූ දිව්‍යවර්‍ණාදී දශ විශේෂයන් උපදවන බැවින් **සග්ගසංවත්තනිකා** නමි, මෙබඳු වූ දක්ෂිණාවක් පිහිටවීයයි අරුත්ය,
**අරියධම්මෙ ඨිතො** යනු පඤ්චශීලධර්‍මයෙහි පිහිටියේයි, **පෙච්ච __සග්ගො__ ච මොදති** යනු පරලොව ගොස් යම් ස්වර්ගයක පිළිසිඳ ගනියි ද එහි සතුටුවෙයි, සෝවාන් සකෘදාගාමී හෝ අනාගාමී වෙත්වා! සියල්ලන්ටම මේ ප්‍රතිපදාව ලැබෙයි.
දෙවැනි සූත්‍රයෙහි **අධිගමනීයා** යනු පත්විය යුතුයි**, කාමභොගිනා** යනු වස්තු කාමයන් ද ක්ලේශ කාමයන් ද පරිභොග කරන්නා විසිනි, **අත්‍ථිසුඛාදිසු** යනු ඇතැයි යනුවෙන් උපදින සුවය අර්‍ත්‍ථසුඛය නමි, භොගයන් පරිභොග කරන්නහුට උපදින සුවය භොග සුඛය නමි, ණය නැත්තෙක් වෙමැයි උපදින සුවය අනණසුඛය නමි, නිදොස් වෙමි. වරද නැත්තේ වෙමැයි උපදින සුවය අනවජ්ජසුඛය නමි.
**භූඤ්ජං** යනු විදින්නේයි, **පඤ්ඤා විපස්සති** යනු ප්‍රඥාවෙන් මනාව බලයි, **උභොභාගෙ** යනු දෙකොටසෙහිය, යටම තුන එකකොටසකි, අනවද්‍යසුඛය එක කොටසකැයි මෙසේ නුවණින් දකින්නේ දෙකොටසක් දනියි යන අරුතය, **අනවජ්ජසුඛස්සෙතං** යනු මේ තෙවැදෑරුම් සුවයම අනවද්‍ය සුවයෙන් සොළසින් කලාවක් නොඅගියි යනුයි.
තෙවැනි සූත්‍රය තික නිපාතයෙහි වර්‍ණනා කරන ලද්දේමය, **සපුබ්බදෙවකානි** යන පදමාත්‍රයම මෙහි විශේෂයයි, සතරවැනි සුත්‍රයෙහි සියල්ල පැහැදිලි අරුත් ඇත්තේමය.
පස්වැනි සූත්‍රයෙහි රූපයෙහි ප්‍රමාණය ගෙන පැහැදුණේ **රූපප්පමාණො** නමි**, රූපප්පසන්නො** යනු එයටම සමාන අර්‍ත්‍ථවත් වචනයකි, ශබ්දයෙහි ප්‍රමාණය ගෙන පැහැදුණේ **ඝොසප්පමාණො** නමි, රූක්ෂ චීවර, රූක්‍ෂ පාත්‍රයන්හි ප්‍රමාණය ගෙන පැහැදුණේ **ලුඛප්පමාණො** නමි. ධර්‍මයෙහි ප්‍රමාණය ගෙන පැහැදුණේ **ධම්මප්පමාණො **නමි. සෙසු ඒවා ඒවායේ අර්‍ත්‍ථය ඇති පර්‍ය්‍යාය වචනයි. සියලු සත්ත්වයන් තුන්කොටසක් කොටස් දෙකොටසකට අයත් වූවෝ රූප ප්‍රමාණයෝයි, එක් කොටසක් රූපප්‍රමාණ නොවේ. පස්කොටසක් කොට සතර කොටසක් සොඝප්‍රමාණයෝය, එක් කොටසක් සොඝප්‍රමාණ නොවේ, දස කොටසක් කොට නව කොටසක් ලූඛප්‍රමාණයෝයි, එක් කොටසක් ලූඛප්‍රමාණ නොවේ, කොටස් ලක්ෂයක් කොට එක් කොටසක්ම ධර්‍මය ප්‍රමාණකොට ගන්නෝය, සෙස්සෝ ධර්‍ම ප්‍රමාණයෝ නොවෙතියි දතයුතුය.
**රූපෙන පාමිංසු** යනු යමෙක් රූපය දැක පැහැදුනාහු ද ඔවුහු රූපයෙන් ප්‍රමාණ කළාහුය, පාමිංසු යනු ප්‍රමාණ කළාහු යන අරුත්ය, **ඝොසෙන අන්වගු** යනු ශබ්දයෙන් අනුගතවූවාහු ශබ්දය ප්‍රමාණකොට ගෙන පැහැදුනාහු යයි අරුත්ය, **ඡන්දරාගචසූපෙතා** යනු ඡන්දයේ ද රාගයේ ද වසඟයට එළඹියාහුය, **අජ්ඣත්තං ච න ජානාති** යනු තමාගේ අධ්‍යාත්මයෙහි ඔහුගේ ගුණය නොදනියි, **බහිද්ධා ච න පස්සති** යනු පිටතින් ද ඔහුගේ ප්‍රතිපත්තිය නොදකියි, **සමන්තාවරණො** යනු හාත්පසින් අවුරණ ලද්දේ හෝ හාත්පසින් ආවරණය ඔහුගේ යයි හෝ සමන්තාවරණො නමි, **ඝොසෙන වුය්හති** යනු හෙතෙම ශබ්දයෙන් ගෙනයනු ලැබේ. ගුණයෙන් නොවේ, **අජ්ඣත්තං ච න ජානාති බහිද්ධා ච විපස්සති** යනු ස්වකීය අධ්‍යාත්මයෙහි ගුණය නොදනියි පිටතින් වනාහි ඔහුගේ ප්‍රතිපත්තිය දකියි, **බහිද්ධා ඵලදස්සාවි** යනු විවෘත දැකීම් ඇත්තේයි, **න සො ඝොසෙන වුය්හති** යනු හෙතෙම ශබ්දයෙන් නොමෙහයවනු ලැබේ.
සයවැන්නෙහි **මොහජඤ්චාපචිද්දසු** යනු මුළාවෙන් හටගත් දෙය ද නොදත්තාහු, අනුවණයෝයි, **සවිඝාතං** යනු දුක්සහිතවූයි, **දුබුද්‍රයං** යනු අනාගතයෙහි ද දුක වැඩිකර දෙන්නාවූයි, **අචක්ඛුකා** යනු නුවණැස රහිතවූවෝයි, **යථා ධම්මා තථා සන්තා** යනු යම් සේ රාගාදී ධර්‍මයෝ සිටියාහු ද එබඳු ස්වභාවය ඇත්තෝම වීයි, **නස්සෙවන්ති මඤ්ඤරෙ** යනු අපි මෙසේ වූවාහු මෙබඳු ස්වභාවය ඇත්තෝයි නොහඟිති නොසිතතියි අර්‍ත්‍ථයි, මෙම සූත්‍රයෙහි ද ගාථාවන්හි ද සසරම කියන ලදි.
සත්වැනි සූත්‍රයෙහි **ඉමානි චත්තාරී අහිරාකුලානි** යන මෙය දෂ්ට කිරීමෙන් විෂ ඇත්තවුන් සඳහාම කියන ලදි, දෂ්ට කිරීමෙන් විෂ ඇති යම්කිසිවෙක් වෙත්ද ඒ සියල්ලෝ මේ සතර අභිරාජකුලයන්ට ඇතුළත් වූවෝම වෙති, **අත්තගුත්තියා** යනු තමාගේ ආරක්ෂාව සඳහායි, **අත්තරක්ඛාය** යනු තමාගේ රැකවරණය සඳහායි, **අත්තපරිත්තාය** යනු තමන් හාත්පසින් ආරක්ෂාවීම සඳහා පිරිත අනුදනිමියි අර්‍ත්‍ථයි.
දැන් යම් සේ ඒ පිරිත කළයුතු ද එය දක්වන්නේ **විරූපක්ඛෙහි මේ** යනාදිය වදාළ සේක, එහි **විරූපක්ඛෙහි** යනු විරූපාක්ෂ නාගකුලයන්ගෙනි, සෙස්සෙහි ද මේ ක්‍රමයයි, **අපාදකෙහි** යනු පාරහිත සත්ත්වයන්ගෙනි, සෙස්සෙහි ද මේ ක්‍රමයයි, **සබ්බෙ සත්තා** යනු මෙයින් පෙර මෙපමණ තැනකින් ඒ ඒ සත්ත්වයන් උදෙසා කළයුතු මෛත්‍රිය පවසා දැන් උදෙසීමක් නැති මෛත්‍රිය පැවසීමට මෙය අරඹන ලදි. එහි සත්ත්වයෝ ප්‍රාණීහු භූතයෝ යන මේ සියල්ලම පුද්ගල පර්‍ය්‍යාය වචනයෝමය. **භද්‍රානි පස්සන්තු** යනු සොඳුරු වූ අරමුණු දකිත්වායි, **මා කඤ්චි පාපගමා** යනු කිසිසතකු වෙත පවිටු වූ දෙයක් ලාමක වූ දෙයක් නොපැමිණේවා යනුයි, **අප්පමාණො බුද්ධො** යන මෙහි බුද්ධ ගුණයෝ දතයුත්තාහ. ඒවා අප්‍රමාණ නම් වෙයි. සෙසු පද දෙකෙහි ද දේ ක්‍රමයමයි, **පමාණවන්තානි** යනු ගුණප්‍රමාණයෙන් යුක්තවූයි, **උණ්ණානාභි** යනු ලොම් සහිත නැබ ඇති මකුළුවායි, **සරබූ** යනු හුනායි, **කතා මෙ රක්ඛා කතා මෙ පරිත්තා** යනු මවිසින් මෙපමණ දෙනාට ආරක්ෂාව ද රැකවල ද කරන ලදියි. **පටික්කමන්තු භූතානි** යනු මවිසින් කරන ලද රැකවල ඇති සත්ත්වයෝ ඉවත් වෙත්වා, මා නොවෙහෙසත්වා යන අරුත්ය.
අටවැන්නෙහි **අචිරපක්කන්තෙ දෙවදත්තෙ** යනු සංඝභේදය කොට වැඩිකල් නොගොස් තිබියදීයි, **පරාභවාය** යනු අවැඩ සඳහා විනාශය සඳහාය, **අස්සතරී** යනු වෙළඹකගේ කුසෙහි කොටලුවාට දාව උපන්නාවූයි, **අත්තවධාය ගබ්හං ගණ්හාති** යනු ඇය අශ්වයකු සමඟ යොදවනු ලබන ඕ ගැබ්ගෙන කල් පැමිණි විට වදනු නොහැක්කී පාවලින් බිම පහරමින් සිටියි. ඉක්බිති ඕ සිවුපා කණු සතරක බැඳ කුස පළා පැටවා පිටතට ගන්නී එහිම මැරෙයි. එහෙයින් මෙසේ කියන ලදි.
නවවැන්නෙහි කෙලෙසුන්ගේ සංවරය සඳහා පිවිසෙන දොරටුව වසනු සඳහා වූ උත්සාහය **සංවරප්පධානං** නමි, දුරුකිරීම සඳහා වූ උත්සාහය **පහානප්පධානං** නමි, කුසල ධර්‍මයන් දියුණුව සඳහා, වැඩෙනු සඳහා වූ උත්සාහය **භාවනාපධානං** නමි. ඔවුන්ගේම ආරක්ෂාව සඳහා වූ උත්සාහය **අනුරක්ඛනාපධානං **නමි.
දසවැනි සුත්‍රයෙහි **අධම්මිකා හොන්ති** යනු පැරණි රජුන් විසින් තබන ලද දසභාගබලිය ද, අපරාධයට අනුරූප වූ දඬුවම ද නොගෙන අතිරේක බලි ද, අතිරේක දඬුවම ද, ගැනීමෙන් අදැහැමි වූවෝයි, **රාජයුත්තා** යනු රජුගේ ජනපදයන්හි කටයුතු සංවිධානය කරන්නා වූ නියෝජිත පුරුෂයෝයි, **බ්‍රාහ්මණගහපතිකා** යනු ඇතුල් නුවරවැසි බ්‍රාහ්මණ ගෘහපතීහුයි, **නෙගමජානපදා** යනු නියම්ගම් වැසියෝ ද ජනපදවැසියෝ ද වෙති, **විසමං** යනු විසමවූවෝ වී නොකල්හි හමත් යන අර්‍ත්‍ථයි, **විසමා** යනු සමනොවූයි. ඉතාදැඩි හෝ ඉතා මෘදු වූවෝ හෝ වෙති යන අර්‍ත්‍ථයි. **අපඤ්ජසා** යනු මගින් ඉවත්වූවෝ, නොමග යන්නෝ වී හමතියි අර්‍ත්‍ථයි, **දෙවතා පරිකුපිතා භවන්ති** යනු සුළඟ විසමව මගින් ඉවත්ව හමනවිට ගස් කඩා වැටෙයි. විමන් බිඳීයයි, එහෙයින් දෙවියෝ කිපියාහු වෙති. ඔවුහු කිපියාහු වැස්සට මනාව වසින්නට ඉඩ නොදෙති. එහෙයින් කියන ලදි: “දෙවො න සම්මා ධාරං අනුපවෙච්ඡති”. **විසමපාකිනී සස්සානි භවන්ති** යනු තැනක ගොයම ගැබ්ගන්නේ වෙයි, එකතැනක කිරිවදින්නේ වෙයි, එක් තැනක පැසෙයි,
**විසමං නක්ඛත්තානි තාරකරූපානි පරිවත්තන්ති **යනු යම්සේ ඉල්පොහොය ඉල් නැකතම ලබයි ද බිනර පොහොය බිනර නැකතම ලබයි ද එසේ ඒ ඒ මාසයෙහි ඒ ඒ පොහොයම ඒ ඒ නැකතම ලබයි ද එසේ සමව නොපෙරෙලෙත්, **අවිසමං වාතා වායන්ති **යනු විසම නොවී සුදුසු කාලයෙහිම හමත්, සමසක උතුරු සුළඟය සමසක දකුණු සුළභයයි මෙසේ ඒ ඒ දනව්වලට සුදුසු කාලයෙහි හමත්, **සමා** යනු සම පැවතුම් ඇත්තාහු, ඉතා දැඩි ඉතාමුදු නොවූවාහුයි, **පඤ්ජසා** යනු මගට පිළිපන්නාහු මගෙහිම හමත්, නොමඟින් නොවේයයි අර්‍ත්‍ථයි,
**ජිම්හං ගච්ඡති** යනු වක්ව යයි. නොතොට ගනියි, **නෙතෙ ජීම්හගතෙ සති** යනු පමුණුවන්නේනුයි නෙතා නමි, ඒ පමුණුවන්නා වක්ව ගියකල ඇදව ගොස් නොතොට ගන්නා කල්හි සෙස්සෝ ද නොතොටම ගනිත්යයි අර්‍ත්‍ථයි**, නෙත්තෙති** යනුද පාඨයි, **දුක්ඛං සෙති** යනු දුකසේ නොවී දුකට පත්වේයයි අරුත්ය.
3. අපණ්ණක වර්ගය
තෙවැනි වර්‍ගයෙහි පළමු සූත්‍රයෙහි **අපණ්ණකතං පටිපදං** යනු අවිරෝධී ප්‍රතිපදාවයි, **යොනි චස්ස ආරද්ධා හොති** යනු එයට හේතුව ද පිරිපුන් වූයේ වෙයි, **ආසවානං ඛායාය** යනු රහත් බව සඳහායි, දෙවැන්න පැහැදිලිමය.
තෙවැනි සූත්‍රයෙහි **අවණ්ණො** යනු නුගුණයි, **පාතුකරොති** යනු කියයි, ප්‍රකට කරයි, **පඤ්හාභිනීතො** යනු ප්‍රශ්න කිරීම සඳහා පමුණුවන ලද්දේසි, **අහාපෙත්වා අලම්පෙත්වා** යනු නොපිරිහුණක් නොඑල්ඹෙන්නක් කොටයි, මෙහි ද අසත්පුරුෂ තෙමේ පවිටු ආසාවෙන් තමන්ගේ නුගුණ වසයි, සත්පුරුෂයා ලජ්ජාවෙන් තමන්ගේ ගුණය වසයි, දැන් යම්හෙයකින් අසත්පුරුෂ තෙමේ ලජ්ජාබිය නැත්තේ එක්ව විසීමෙන් අවමන් කරයි ද සත්පුරුෂයා වනාහි විලිබියෙන් යුක්ත වූයේ එක්ව විසීමෙනුදු අවමන් නොකරයි ද එබැවින් සත්පුරුෂභාවයට සාධක වූ අලුත පැමිණි ලේලියගේ උපමාව දැක්වීමට **“සෙය්‍යථාපි භික්ඛවෙ වධුකා”** යනාදිය පැවසූ සේක. එහි **වධුකා** යනු ලේලියයි, **තිබ්බං** යනු ඝනවූයි, මෙහි ඉතිරිය පැහැදිලිමය,
සතරවැනි සූත්‍රයෙහි **සීලග්ගං** යනු අග්‍රප්‍රාප්ත වූ උතුම් ශීලයයි, සියලුතන්හි මේ ක්‍රමයමය. පස්වැනි සූත්‍රයෙහි **රූපග්ගහං** යනු යම් රූපයක් විමසා බලා රහත් බවට පැමිණෙයි ද මෙය රූපග්ග නමි. සෙස්සෙහි ක්‍රමයමයි, **භවග්ගං** යනු මෙහි වනාහි යම් ආත්මභාවයක සිටියේ රහත්බවට පැමිණෙයි ද මෙය භවග්ග නමි.
සයවැන්නෙහි **උපවත්තනෙ **යනු පෙරදිගෙහි වූ සල්ගස් පෙලෙක උතුරු දෙසින් නැවතී සිටි මැද තැනයි. **අන්තරෙන යමකසාලානං** යනු සැක කිරීමට සල්ගස් දෙකක් අතරෙහියි, **කංඛා** යනු සැකයයි, **විමති** යනු විනිශ්චය කිරීමට අසමත් බවයි, බුදුවරයෙක්ද? බුදුවරයෙක් නොවේද, ධර්‍මය ද ධර්‍මය නොවේද? සංඝයා ද සංඝයා නොවේද? මාර්‍ගය ද මාර්‍ගය නොවේද? ප්‍රතිපදාවද, ප්‍රතිපදාව නොවේදැයි යමෙකුට සැකයක් උපදින්නේ ද එය තොපට කියමි මහණෙනි, අසවු යනු මෙහි සැකවින් අර්‍ත්‍ථයයි, **සත්ථුගාරචෙනාපි න පුච්ඡය්‍යාථ** යනු අපි ශාස්තෲන් වහන්සේ සමීපයෙහි පැවිදි වීමු, අපගේ සිවුපසය ද ශාස්තෲන් වහන්සේ සතුවූයේම වෙයි, ඒ අපි මෙපමණකලක් සැක නොකොට අද අන්තිම කාලයෙහි නොසුදුස්සෝ වෙමු, ඉදින් මෙසේ ශාස්තෲන් වහන්සේ කෙරෙහි ගෞරවයෙන් නොඅසවු, **සහායකොපි භික්ඛවෙ සහායකස්ස ආරොවෙතු** යනු තොපගෙන් යමෙකුට යම් මිත්‍ර වූ ඇසුරුකරන භික්ෂුවක වේද හෙතෙම ඔහුට සැලකෙරේවා! මම එක් භික්ෂුවකට කියන්නෙම්, ඔහුගේ කථාව අසා සියල්ලෝ සැක නැත්තේ වෙත්වායි දක්වයි, **එවං පසන්නො** යනු මෙසේ මම අදහමි යන අර්‍ත්‍ථයයි, **ඤාණමෙව** යනු නිසැක බව පසක් කරන නුවණමයි, මෙහි තථාගතයන් වහන්සේගේ ශ්‍රද්ධා මාත්‍රයක් නොවේය යන අර්‍ත්‍ථයයි, **ඉමෙසං හි ආනන්ද** යනු මේ තිරය ඇතුළෙහි හුන්නා වූ මේ පන්සියයක් භික්ෂුන්ගේයි, **යො පච්ඡිමතො** යනු ගුණ වශයෙන් අන්තිමවූ යමෙකි, **අනඳ යමෙකි.** අනඳ තෙරුන් සඳහාම කියන ලදි.
සවැනි සූත්‍රයෙහි **අවිනෙතය්‍යානි** යනු සිතීමට නොසුදුසු දේයි, **න චින්තෙතබ්බානි** යනු නොසිතිය යුතු බැවින්ම නොසිතිය යුතුවු දේයි, **යානි චින්තෙන්තො** යනු යම් කිසි කරුණු සිතන්නායි, **උම්මාදස්ස** යනු උමතුබවටයි, **විඝාතස්ස** යනු දුකටයි, **බුද්ධවිසයො **යනු බුදුවරුන්ට විෂය (ගෝචර) වූයි, සර්‍වඥතාඥාන ආදී බුද්ධගුණයන්ගේ පැවැත්ම හා ආනුභාවයයි, **ඣානවිසයො** යනු අභිඥාධ්‍යාන විෂයයි, **කම්මවිපාකො** යනු දිට්ඨධම්මවේදනීය ආදී කර්‍මයන්ගේ විපාකයයි, **ලොකචින්තා** යනු කවරකු විසින් සඳහිරු කරන (මවන) ලද්දේ ද, කවරකු විසින් මහපොළොව, කවරකු විසින් මහසයුර, කවරකු විසින් සත්ත්වයෝ, උපදවන ලද්දාහුද? කවරකු විසින් පර්‍වත, කවරකු විසින් අඹ තල් පොල් අදිය මවන ලද්දයි මෙබඳු වූ ලෝකය පිළිබඳවූ සිතීමය.
අටවැනි සූතයෙහි **දක්ඛිණාවිසුද්ධියො** යනු දානසංඛ්‍යාත දක්‍ෂිණාව පිරිසුදුකරවන කරුණුයි, **දායකතො විසුජ්ඣති** යන මහත්ඵලභාවයෙන් පිරිසුදුවෙයි, මහත්ඵලවේයයි අරුත්ය. **කල්‍යාණධම්මො** යනු පිරිසුදු ධර්‍මයෝයි, **පාපධම්මො** යනු පහත් ධර්‍මයයි, **දායකතො විසුජ්ඣති** යන මෙහි වෙස්සන්තර මහරජු කිවයුතුය, හෙතෙම වනාහි ජූජක බමුණාට දරුවන් දී මහපොළොව කම්පා කරවූයේය, **ගටිග්ගාහකතො විසුජ්ඣති** යන මෙහි කැලණි ගං මුවදොර වැසි කෙවුලා කිවයුතුය, හෙතෙම දීඝසුම්ම තෙරුන්ට තෙවරක් පිණ්ඩපාතය දී මරණ මඤ්චකයෙහි හොවින්නේ ආර්‍යවූ දීඝසුම්ම තෙරුන්ට දුන් පිණ්ඩපාතය මා ඔසවන්නේ යයි කීවේය, **නෙව දායකතො** යන මෙහි වඩ්ඪමානවාසී වැද්දා කිවයුතුය, හෙතෙම ප්‍රෙතදානය දෙන්නේ එකම දුසිලෙකුටම තෙවරක් දුන්නේය, තෙවැනිවර දුශ්ශීල අමනුෂ්‍යයෙක් මා මැඩලතියි හඬනැඟීය, එක් සිල්වත් භික්ෂුවකට දී පැමිණවූ කාලයෙහිම පැමිණියේය, **දායකතො චෙව පටිග්ගාහකතො** යන මෙහි අසදෘශදානය කිවයුතුය.
නවවැන්නෙහි **තාදිසාව** යනු එබඳුවූම, එයට සමානවූම යනුයි, **ජෙදගාමිනී හොති** යනු සිඳීමට යයි, යමක් පතන ලද්දේ ද ඒ සියල්ල නැසේයයි අරුත්ය, **න යථාධිප්පායා හොති** යන අදහස පරිදි සිදුනොවෙයි, **පරාධිප්පායා හොති** යනු අනුන්ගේ අදහස තම අදහසට වඩා වැඩි ප්‍රතිඵල ඇත්තේ වෙයි, **සමණං වා බ්‍රාහ්මණං වා** යනු මෙහි සමනය කළ බහා තැබූ පවු ඇති බැවින් ශ්‍රමණ බ්‍රාහ්මණ බව දතයුතුය. **වද භන්තෙ පච්චයෙන** යනු ස්වාමීනි සතරාකාර චීවරාදී ප්‍රත්‍යයෙන් ඉල්වන්නේයයි මෙසේ පවරයි. ආරාධනය කරයි, **යෙන පවාරෙති** යනු පිරිසිඳ යම්පමණකින් පවරයි, **තං න දෙති** යනු එය සියල්ලෙන්ම නොදෙයි. **තං න යථාධිප්පායං දෙති** යනු ඔහුගේ අදහස යම්සේද එසේ දීමට නොහැකි වෙයි, අඩුකොට මදක් දෙයි, **යථාධිප්පායං දෙති** යනු ඔහුගේ අදහස යම්සේද එසේදීමට නොහැකි වෙයි, අඩුකොට මදක් දෙයි, **යථාධිප්පායං දෙති** යනු හෙතෙම යම් පමණක් කැමති වෙයිද එපමණම දෙයි, **පරාධිප්පායං දෙති** යනු මදක් පවරා අතුරා බොහෝ දෙයි.
දසවැන්නෙහි **නෙව සහායං නිසීදති** යනු විනිශ්චය කිරීම සඳහා විනිශ්චය සභාවෙහි නොහිඳියි, **න කම්මන්තං පයොජෙති** යනු කෘෂිවණික් ආදී මහා කර්‍මාන්ත නොයොදයි. **න කම්බොජං ගච්ඡති** යනු භොග ගෙන ඒම සඳහා කාම්බෝජ රටට නොයයි, මෙය දේශනාමාත්‍රයක්ම වෙයි, යම්කිසි පිටරටකට නොයයි යන අරුත්ය, **කොධනො** යනාදියෙහි ක්‍රෝධ කරන බැවින් ක්‍රෝධයෙන් මැඩලුණේ අර්‍ත්‍ථ අනර්‍ත්‍ථ නොදනියි, ඊර්‍ෂ්‍යාවෙන් අනුන්ගේ සැපත නොයිවසයි, මසරු බැවින් ධනය දී වැඩක් කිරීමට නොහැකි වෙයි, අනුවණ බැවින් යම්කිසිවක් සංවිධානය කරන්නට නොහැකි වෙයි, එබැවින් මේ සභාවෙහි හිඳීම ආදිය නොකරයි.
4. මචල වර්ගය
සතරවැනි වර්ගයේ පළමු සූත්‍රාදිය පැහැදිලි අරුත් ඇත්තේමය, පස්වැන්නෙහි පහත් කුලයෙහි උපන්නේය යනාදී අඳුරෙන් යුක්තවූයේයි **තමො** නමි. කායදුශ්චරිතාදියෙන් නිරයට එළඹීමෙන් **තම්පරායනො** නමි, මෙසේ මේ දෙකින්ම ස්කන්ධ අන්ධකාරය කියන ලදි. ආඪ්‍ය කුලයෙහි උපන්නේය යනාදී වූ බැබලීමෙන් යුතුවූයේ **ජොති** නමි, ආලෝකවත් වූයේයි කියන ලද්දේ වෙයි. කාය සුචරිතාදිය නිසා ස්වර්‍ගයෙහි ඉපදීම නමැති ආලෝකවත් බවට එළැඹීමෙන් **ජොතිපරායනො** නමි, මේ ක්‍රමයෙන් ඉතිරි දෙක ද දතයුතුය,
**වෙන කුලෙ** යනු කුළුපොතු කුලයෙහියි, **නෙසාදකුලෙ** යනු මුව වැද්දන්ගේ කුලයෙහියි, **රථාකාරකුලෙ** යනු සම්කරුවන්ගේ කුලයෙහියි, **පුක්කුසකුලෙ** යනු කසළ ඉවත් කරන්නන්ගේ කුලයෙහියි, **කසිරවුත්තිකෙ** යනු දුෂ්කර රැකියා කරන්නවුන්ය, **දුබ්බණ්ණො** යනු පාංශු පිසාචයකු මෙන් දැවුණු කණුවක පැහැය ඇත්තේයි, **දුදදසසිකො** යනු වැදූ මවට ද අමනාප වූ දැකුම් ඇත්තේයි, **ඔකොටිමකො** යනු මිට්ටායි, **කාණො** යනු එකැස් කණා හෝ දෑස් කණා හෝයි, **කුණී **යනු එක් අතක් කොර වූ හෝ දෑත කොරවූ හෝ තැනැත්තායි, **ඛඤ්ජො** යනු එක් පයක් කොරවූ හෝ දෙපය කොරවූ තැනැත්තායි, **පක්ඛහතො **යනු පැත්තක් නැසුණු තැනැත්තේ, ඇවිදීමට නොහැකිවූයේයි. **පදීපෙය්‍යස්ස **තෙල් කබලු ආදී පහන් උපකරණයෝයි, **එවං ඛො භික්ඛවෙ** යනු මෙහි එක් පුද්ගලයෙක් පිටත ආලෝකය නොදැක මවුකුසෙහිදීම කළුරිය කොට අපායන්හි උපදින්නේ සියලු කල්පයම සැරිසරයි, හෙතෙම අඳුරෙන් අඳුරම පිහිට කරගන්නායි, හෙතෙම කුහක පුද්ගලයෙක් වන්නේය, කුහකයාට මෙබඳු උපතක් වේයි කියන ලදි.
මෙහිද “පහත් කුලයෙහි” ආදියෙන් පැමිණෙන විපත් මෙන්ම අනාගත හේතු විපත ද දක්වන ලදි. “දළිද්දෙ” යනාදියෙන් පැවති හේතු විපත ද “කසිරවුත්තිකෙ” යනාදියෙන් ජීවනෝපාය විපත්තිය ද දුබ්බණ්ණො යනාදියෙන් ආත්මභාව විපත්තිය ද “බව්හාබාධො” යනාදියෙන් දුකට හේතු එක්වීම ද “නලභති” ආදියෙන් සැපතට හේතු විනාශය මෙන්ම උපභොග විනාශය ද “කායෙන දුච්චරිතං” යනාදියෙන් අඳුර පිහිට කොට ඇති බවට කරුණු එකතුවීම ද “කායස්සභෙදා” යනාදියෙන් පරලොව අඳුර එළඹීම ද දක්වන ලදි. කියන ලද්දට විරුද්ධ ක්‍රමයෙන් යහපත් වූ පැත්ත දතයුතුය.
සයවැන්නෙහි **ඔණතොණතො** යනු දැන් පහත් තැනැත්තේ අනාගතයෙහි ද පහත්වූවෙක්ම වන්නේය. **ඔණතුණ්ණතො** යනු දැන් පහත් තැනැත්තේ අනාගතයෙහි උසස් වූවෙක් වන්නේය, **උණ්ණතොණතො** යන දැන් උසස් තැනැතත්තේ අනාගතයෙහි පහත්වූවෙක් වන්නේය, **උණ්ණතුණ්ණතො** යනු දැන් උසස් තැනැත්තේ අනාගතයෙහි ද උසස්වූවෙක් වන්නේයයි මොවුන්ගේ විස්තරය මුල් සුත්‍රයේ ක්‍රමයෙන්ම දතයුතුය.
සත්වැන්නෙහි **සමණමචලො** යනු සමණඅචලො යනුයි, මකාරය පදසන්ධිය කරන්නේයි. නිශ්චල ශ්‍රමණයා යනාර්ථයි, මෙයින් සත්ආකාර වූ ශෛක්ෂයා දක්වයි, හෙතෙම සසුනෙහි මුල වූ ශ්‍රද්ධාවෙහි පිහිටි බැවින් නොසෙල්වෙන්නේ නම් වෙයි, **සමණපුණ්ඩරිකො** යනු හෙළඋපුලක් වැනි වූ ශ්‍රමණයායි, පුණ්ඩරීකය නම් සියපතට අඩු පියුමකි. මෙයින් ශුෂ්කවිදර්‍ශක ක්ෂීණාශ්‍රවයා දක්වයි, හෙතෙම ධ්‍යාන අභිඥා නැති බැවින් නොපිරිපුන් ගුණ ඇති බැවින් සමණපුණ්ඩරීක නම්වෙයි. **සමණපදුමො** යනු පියුමක් සමාන වූ ශ්‍රමණයායි, පදුමය නම් පිරිපුන් සියපත් ඇති පියුමයි, මෙයින් උභතොභාග විමුක්ත වූ ක්ෂීණාශ්‍රවයා දක්වයි. හෙතෙම ධ්‍යාන අභිඥා පැවතීමෙන් පිරිපුන්ගුණ ඇත්තේ සමනපදුම නම්වෙයි. **සමණොසු සමණසුඛුමාලො** යනු මේ සියලු ශ්‍රමණයන්ගෙන් සියුමැලි මහණතෙමේ මුදු සිත හා සිරුර ඇත්තේ කායික චෛතසික දුක්රහිත වූයේ ඒකාන්තයෙන්ම සුව ඇත්තේයි, මෙයින් තමන් ද තමන් වැනිවූවන් ද දක්වයි.
මෙසේ මාතෘකාව තබා දැන් පිළිවෙළින් බෙදා දක්වන්නේ “කතමො ච භික්ඛවෙ” යනාදිය කීවේය. එහි **සෙඛො** යනු සත් ආකාරවූද ශෛක්‍ෂයායි, **පටිපදො** යනු පිළිපන් තැනැත්තායි, **අනුත්තරං යොගක්ඛෙමං පත්‍ථයමානො විහරති** යනු රහත්බව පතමින් වාසයකරයි, **මුද්ධාවසිත්තස්ස** යනු මුදුනෙහි ඉසින ලද්දහුගේයි, කරනලද අබිසෙස් ඇත්තහුගේ යන අරුතය, **ආභිසෙකො** යනු අබිසෙස් කිරීමට සුදුස්සායි, **අනභිසිත්තො** යනු මෙතෙක් අබිසෙස් නොකරන ලද්දේයි, **මචලප්පත්තො** යනු මුදුනෙහි අබිසෙස් කරනලද ක්ෂත්‍රිය රජුගේ පුත් බැවින් ද පුතුන් අතර දෙටුබැවින් ද, එතෙක් අබිසෙස් නොකරන ලද බැවින් ද, අභිෂේකයට පැමිණීම සඳහා නිසල බවට පත්වූයේ නිසල පැතුම් ඇත්තේයි, මකාරය නිපාත මාත්‍රයකි, **කායෙන ඵස්සිත්වා** යනු නාමකායයෙන් ස්පර්‍ශකොටයි,
**යාචිතො ච බහුලං චීවරං පරිභූඤ්ජති** යනු ස්වාමීනි මෙය පරිභෝග කරනු මැනවැයි අයදිනු ලබන දායකයන් විසින් ගෙනෙන ලද බොහෝ සිවුරු පරිභොග කරයි, අයදිනු නොලබන කිසිවක් (පරිභොග නොකරයි). බක්කුල තෙරුන් මෙනි, ඛදිරවන මාර්‍ගයෙහි පිණ්ඩපාතය වැළඳු සීවලී තෙරණුවන් මෙනි, අට්ඨකනාගර සූත්‍රයෙහි සෙනසුන පරිභොග කළ ආනන්ද තෙරණුවන් මෙනි. ගිලන්පස වළඳන පිලින්දිවච්ඡ තෙරණුවන් මෙනි, **ත්‍යස්ස** යනු තෙ අස්ස යනුයි, **මනාපෙන වා** යනු සිත ඇලෙන දෙයිනි, **සමුදාචරන්ති** යනු කළයුතු කටයුතු කරත් හෝ පවතිත් හෝ යනුයි, **උපහාරං උපහරන්ති** යනු කායික චෛතසික ගෞරවය එලවත් ගෙනඑත් යනුයි, **සන්නිපාතිකානි** යනු සන්නිපාත තුනෙන්ම උපන්නා වූ දෙයයි. **උතුපරිනාමජානි** යනු ඍතු පරිනාමයෙන් දැඩි ශීත දැඩි උෂ්ණ සෘතුන්ගෙන් හටගත් දේයි, **ඔපක්කමිකානි** යනු වධබන්ධනාදී උපක්‍රමයෙන් හටගත් දෙයයි, **කම්මවිපාකජානි** යනු (ඉහත දැක්වූ) මේ කරුණින් තොරව ද හුදෙක් පෙරකළ කර්‍මවිපාක වශයෙන් හටගත්තාවූ දෙයයි, **චතුන්නං ඣානානං** යනු මෙහි ක්ෂීණාශ්‍රවයන්ගේ ද බුදුවරුන්ගේ ද ක්‍රියා ධ්‍යානයෝම අදහස් කරන ලද්දාහුය, සෙස්ස පැහැදිලි අරුත් ඇත්තේමය.
අටවැන්නෙහි සසුනෙහි ලබනලද ප්‍රතිෂ්ඨාව ඇති බැවින් **“සමණමචලො**”යි කියන ලදි. ඉතා බොහෝ ගුණ නැති බැවින් බොහෝ පත් නැති පියුමක් මෙන් සකෘදාගාමී තැනැත්තේ **සමණපුණ්ඩරිකො** නමි, එයින් බොහෝ වැඩි ගුණ ඇති බැවින් සියපත් ඇති පියුමක් මෙන් අනාගාමී තැනැත්තේ සමණපදුමො නමි, දැඩිබව ඇතිකරන කෙලෙසුන් සර්‍වප්‍රකාරයෙන් මුලසුන් කරනලද බැවින් මෘදුබවට පැමිණි ක්ෂීණාශ්‍රවයා **සමණසුඛුමාලො** නම් වෙයි.
නවවැන්නෙහි **සම්මාදිට්ඨිකො** යනාදියෙහි අෂ්ටාංගිකමාර්‍ග වශයෙන් පළමු සූත්‍රයෙහි මෙන් ශෛක්ෂයෝ සත්දෙනා ගන්නා ලදහ. දෙවැනිවර දසාංගිකමාර්‍ග වශයෙන් හෝ අරහත්ඵලඤාණ හා අරහත්ඵල විමුත්තිඥාණයන් ද සමඟ අෂ්ටාංගික වශයෙන් හෝ ශුෂ්ක විදර්‍ශක ක්ෂීණාශ්‍රවයා කියන ලදි. තෙවැනිවරෙන් උභතොභොග විමුක්තයා ද සිවුවැනි වරින් තථාගතයන් වහන්සේ හා තථාගත සමාන ක්ෂීණාශ්‍රවයාදැයි මෙම සූත්‍රය පළමු සූත්‍රයෙහි කියන ලද පුද්ගලයන්ගේ වශයෙන් කියන ලදි. මෙහි දේශනා මාත්‍රයම විශේෂයයි.
දසවැනි සූත්‍රයෙහි පළමුවරින් අරහත්බවට උත්සාහය නොඅරඹා සිටි ප්‍රමාදව වෙසෙන ශෛක්ෂ පුද්ගලයා කියන ලදි. දෙවැනිවරින් නොඋපදවන ලද ධ්‍යාන ඇති අරඹන ලද විදර්‍ශනා ඇති අප්‍රමාදව වෙසෙන ශෛක්ෂ පුද්ගලයා කියන ලදි, තෙවැනිවරින් අරඹන ලද විදර්‍ශනා ඇති අප්‍රමාදව වෙසෙන අෂ්ට විමොක්ෂලාභී ශෛක්ෂ පුද්ගලයා කියන ලදි. සිවුවැනිවරින් පරමසුඛුමාල වූ ක්ෂීණාශ්‍රවයන් වහන්සේ කියන ලදි.
5. අසුර වර්ගය
පස්වැනි වර්‍ගයෙහි පළමු සූත්‍රයෙහි **අසුරො** යනු අසුරයකු වැනි පිළිකුල උපදවන්නේයි, **දෙවො** යනු දෙවියකු මෙන් වූ ගුණ වශයෙන් මනා රූ ඇති පහදවන සුලු වූයේයි :
දෙවැනි සූත්‍රයෙහි **අජ්ඣත්තං චෙතොසමථස්ස** යනු ස්වකීය අධ්‍යාත්මයෙහි අර්‍පණා චිත්ත සමාධියේයි, **අධිපඤ්ඤාධම්මවිපස්සනාය** යනු සංස්කාරයන් විමසන විදර්‍ශනා ඥානයේයි, එය වනාහි අධිපඤ්ඤා සංඛ්‍යාත වූයේ ද පංචස්කන්ධසංඛ්‍යාත ධර්‍මයන්හි විදර්‍ශනාව වූයේද වෙයි. එහෙයින් අධිපඤ්ඤාධම්මවිපස්සනායි කියන ලදි.
තෙවැන්නෙහි **යොගො කරණීයො** යනු සුදුසු බවට පත් බැවින් කළයුතුවූයි, **ඡන්දො** යනු කරනු කැමති බව පිළිබඳ ඡන්දය (කැමැත්ත) යි **වායාමො** යනු යෙදීමයි (වීර්යයයි), **උස්සාභො** යනු ඊට වැඩිමනත් වූ වීර්යයයි, **උස්සොළහී** යනු මඩෙහි එරුණු ගැලක් උඩට නැඟීමට සමාන වූ මහාවීර්යයයි, **අප්පටිවානි** යනු නොනැවැත්මයි.
සිවුවැන්නෙහි **එවං ඛො ආවුසො සඞ්ඛාරා දට්ඨබ්බා** යනාදියෙහි ඇවැත්නි, සංස්කාරයෝ නම් අනිත්‍ය වශයෙන් දැකිය යුතුය. අනිත්‍ය වශයෙන් විමසිය යුතුය, අනිත්‍ය වශයෙන් විදර්‍ශනා කටයුතුය. එසේම දුක් වශයෙන් ද අනාත්ම වශයෙන් ද දැකියයුතුයි, **එවං ඛො ආවුසො චිත්තං සණ්ඨපෙතබ්බං** යනාදියෙහි ඇවැත්නි ප්‍රථම ධ්‍යාන වශයෙන් සිත පිහිටවිය යුතුය, ප්‍රථම ධ්‍යාන වශයෙන් සිත සන්සුන් කළයුතුය, ප්‍රථමධ්‍යාන වශයෙන් එකඟ කළයුතුය, ප්‍රථමධ්‍යාන වශයෙන් තැන්පත් කළයුතුය, එසේ දුතීය ධ්‍යාන වශයෙන්දැයි මෙසේ අර්‍ත්‍ථය දතයුතුය, මෙම සූත්‍ර තුනෙහිම ලෞකික ලෝකෝත්තර වූ සමථ විදර්‍ශනා කියන ලදී.
පස්වැන්නෙහි **ඡවාලාතං** යනු සොහොනෙහි ගිනිපෙනෙල්ලයි, **මජ්ඣෙ ගුථගතං** යනු මැද තැනෙහි අසූවි තැවරුණාවූයි, **නෙව ගාමෙ කට්ඨත්‍ථං ඵරති** යනු කුළු, ගොණැස්, කණු, ඉනිමං ආදිය සඳහා නොඑලඹියයුතු බැවින් ගමෙහි දැව අවශ්‍යතාව නොසෑදෙයි. කෙතක පැල් කණුවක් හෝ ඇඳ කකුලක් හෝ කරන්නට නොඑළඹෙන බැවින් වනයෙහි දැව අවශ්‍යතාව ඉටු නොවෙයි. දෙකෙළවරින් ගනු ලබන විට අත දැවෙයි හෝ මැදින් ගනු ලබන විට අසූචියෙන් තැවරෙයි **තථුපමං** යනු ඊට සමානවූයි, **අභික්කන්තරො** යනු ඉතා සොඳුරු වූයි, **පණීතතරො** යනු ඉතා උතුම්වූයි, **ගාවා ඛීරං** යනු දෙනගෙන් කිරියි, **ඛිරම්හාදධි **යනාදියෙහි පසුව පසුව එන දෙය මුලින් මුලින්වූ දෙයට වඩා අග්‍රය, ගිතෙල් මණ්ඩිය ඒ සියල්ලෙන්ම අග්‍ර වේමය, **අග්ගො** යනාදියෙහි ගුණයන්ගෙන් අග්‍ර මෙන්ම ශ්‍රේෂ්ඨ ද ප්‍රමුඛ ද උතුම් ද ප්‍රවර ද වේයැයි දතයුතුය, සොහොනෙහි ගිනිපෙලි උපමාවෙන් දුසිල්වත් පුද්ගලයා නොකියන ලද්දේය, අල්ශ්‍රැතවූ අත්හළ කර්‍මාන්ත ඇති ගොනකු වැනි පුද්ගලයා කියන ලදැයි දතයුතුය. සවැන්නෙහි සියල්ල පැහැදිලි අරුත් ඇත්තේමය,
සත්වැන්නෙහි **ඛිප්පනිසන්ති** යනු ඉක්මණින් ඇහුම්කන් දෙන්නේ ඉක්මණින් දැනීමට සමත්වෙයි. **ධතානඤ්ච ධම්මානං** යනු සිතෙහි දැරීම දියුණු කළ පෙළදහමෙයි, **අත්‍ථූපපරික්ඛි** යනු අරුත් විමසන්නායි, **අත්‍ථමඤ්ඤාය ධම්මමඤ්ඤාය** යනු අර්‍ත්‍ථකථාව ද පෙළ ද දැනයි, **ධම්මානුධම්ම පටිපන්නො හොති** යනු නවලොවුතුරා දහමට අනුකූල ධර්‍මය වූ සීලය සහිත පුර්‍ව භාග ප්‍රතිපදාවට පිළිපන්නේ වෙයි. **නො ච කලය්‍යාණවාචො** යනු කල්‍යාණ වචන නොමැත්තේයි, **න කල්‍යාණවාක්කරණො** යනු සොඳුරු වදන්හඬ නැත්තේවෙයි, **පොරියා** යනාදිය සමග නොකාරය යෙදිය යුත්තේමය, ගුණයෙන් පිරිපුන් බාධාරහිත නිදොස් නොගිලිහුණු පදව්‍යංජන ඇති අර්‍ත්‍ථය හැඟවීමට සමත් වූ වචනයෙන් යුක්තවූයේයි අර්‍ත්‍ථය හැඟවීමට සමත් වූ වචනයෙන් යුක්ත වූයේයි අර්‍ත්‍ථයි. මේ ක්‍රමයෙන් සියලු තන්හි අර්‍ත්‍ථය දතයුතුය.
අටවැන්න පුද්ගලයන්ගේ අධ්‍යාසය (අදහස්) වශයෙන් ද බුදුරජාණන් වහන්සේගේ දේශනා විලාසය වශයෙන් ද කියන ලදි. නවවැන්න පස්වැදෑරුම් වෛර වශයෙනි,
දසවැන්නෙහි **කාලෙන** යනු සුදුසු කාලයෙහියි, **ඛමති **යනු කැමැති වෙයි, **යදිදං තත්‍ථ තත්‍ථ කාලඤ්ඤුතා** යනු ඒ ඒ තැන සුදුසු කාලය දැනීමයි, ඒ ඒ කාලය දැනම නොවැණිය යුත්තහුගේ නුගුණකීම වැණිය යුත්තහුගේ ගුණකීම පණ්ඩිතයන්ගේ ස්වභාවය යැයි දක්වයි.
3. තෙවන පණ්ණාසකය
1. වලාහක වර්ගය
තෙවැනි පණ්ණාසකයෙහි පළමු සූත්‍රයෙහි **වලාහකා** යනු වළාකුළුයි, **භාසිතා හොති න කත්තා** යනු මෙය ද මෙය ද කරමැයි කියන්නේමය, නොකරයි. **කත්තා හොති න භාසිතා** යනු නොකියාම මෙය ද මෙය ද මවිසින් කිරීමට වටීයයි කරන්නේම වෙයි, මෙසේ සියලු තැන අර්‍ත්‍ථය දතයුතුය. දෙවැන්න පැහැදිලි අරුත් ඇත්තේමය.
තෙවැනි සූත්‍රයෙහි **කුම්හා** යනු කළයි, **තුච්ඡො පිහිතො** යනු හිස්වූයේ වැසූ මුව ඇත්තේයි, **පූරො විවටො** යනු ජලයෙන් පිරුණේ නොවැසූ මුව ඇත්තේයි, සෙසු සූත්‍ර දෙකෙහි ද මේ ක්‍රමයමයි,
සිවුවැන්නෙහි **උත්තානො ගම්භීරොභාසො** යනාදියෙහි පැරණි කොලවල රසයෙන් මුසුවූ පැහැය ඇති කළුදිය ගැඹුරු සේ පෙනෙන්නේ (ගම්භීරොභාසො) නමි. පිරිසුදු පැහැදිලි මැණික් පැහැය ඇති ජලය පැහැදිලිව පෙනෙන්නේ (උත්තානොභාසො) නමි,
පස්වැන්නෙහි **ආමං පක්කවණ්ණී** යනු අමුව බලන්නන්ට පැසුණු සේ හැඟෙයි, මෙසේ සියලු පද දැක්විය යුතුයි, සයවැන්න පැහැදිලි අරුත් ඇත්තේමය.
සත්වැන්නෙහි යමෙක් වළක් කණියි ද එහි නොවසයි ද හෙතෙම **ගාධං කත්තා නොවසීතායි** කියනු ලැබේ. **ඛන්තා** යනු ද පාඨයි, මේ ක්‍රමයෙන් සියලු පද දතයුතුය,
අටවැන්නෙහි යමෙක් තමන්ගේ ගව සමුහයා මඩියි ද (පහරදෙයි) අනුන්ගේ ගවයන් නොමඩියි ද හෙතෙම **සගචචණ්ඩො නො පරගචචණ්ඩො** නමි, මෙසේ සියලු පද දතයුතුයි, **උබ්බෙජෙතා හොති** යනු ගටා විද තැතිගැනීම් ඇත්තකු බව කරයි,
නවවැන්නෙහි **ඵෙග්ගු ඵෙග්ගු පරිවාරො** යනු නිසරු වූ ඵලගස ඵලගස්වලින්ම පිරිවරණ ලද්දේයි, **සාර පරිවාරො** යනු කිහිරි ආදී හරගස්වලින් පිරිවරණ ලද්දේයි, සියලු තන්හි මේ ක්‍රමයයි,
දසවැන්නෙහි **ආගතවිසො නො ඝොරවිසො** යනු යමෙකුට විෂ පැමිණෙයි ද දරුණු වූයේ නොවෙයි, බොහෝ කලක් නොපෙළයි, සෙසු පදයන්හි ද මේ ක්‍රමයමැයි.
2. කේසි වර්ගය
දෙවැනි වර්‍ගයෙහි පළමු සූත්‍රයෙහි **කෙසී** යනු ඔහුගේ නමයි, අසුන් දමනයෙහි ඇදුරු වූයේයි **අස්සදම්මසාරථී** නමි. **සණ්හෙනපි දමෙති** යනාදියෙහි ඔහුට සුදුසු වූ සත්කාරකොට මනා බොජුන් කවා මිහිරි පැන් පොවා මෘදු වචන කියා දමනය කරන්නේ සණ්හෙන දමෙති නමි, දණ (හිස) බැඳීම්, මුවබැඳීම් ආදියෙන් මෙන්ම කෙවිටෙන් විදීම් කසයෙන් තැලීම් ඵරුෂ වචන කීමෙන් ද දමනය කරන්නේ **ඵරුසෙන දමෙති** නමි, කලින් කලට මේ දෙකම කරන්නේ **සණ්හඵරුසෙන දමෙති** නමි.
දෙවැන්නෙහි **අජ්ජවෙන** යනු සෘජු බවිනි, **ජවෙන **යනු පද වේගයෙනි, **ඛන්තියා** යනු ඉවසන ක්‍ෂාන්තියෙනි, **සොරච්වෙන** යනු පිරිසුදු බව ඇති ශීලයෙනි, පුද්ගල ගුණාංගයන්හි **ජවෙන** යනු ඥාන වේගයෙනි, මෙහි සෙස්ස පැහැදිලිමය.
තුන්වැන්නෙහි **පතොදච්ඡායං** යනු විදීම සඳහා එසවූ කෙවිටේ සෙවනැල්ලයි, **සංවිජ්ජති** යනු මවිසින් වේගය ගතයුතු යයි සැලකීම් වශයෙන් තැතිගනියි, **සංවෙගං ආපජ්ජති** යනු වේගයට එළඹෙයි, **ලොමවෙධවිද්ධො** යනු කෙවිටි පහරින් රෝමකූපයෙහි විදිනු ලැබීමයි, **චම්මවෙධ විද්ධො** යනු සම සිඳින්නා වූ කෙවිටි පහරින් විදිනු ලද්දේයි, **අට්ඨිවෙධ විද්ධො** යනු ඇට බිදෙන විදීමෙන් විදින ලද්දේයි, **කායෙන **යනු නාමකායයෙනි, **පරමසච්චං** යනු නිවනයි, **සච්ඡිකරොති **යනු දකියි, **පඤ්ඤාය** යනු විදර්‍ශනා සහගතමාර්‍ග ප්‍රඥාවෙනි.
සිවුවැන්නෙහි **අට්ඨිකත්වා** යනු දැනුම ඇත්තේ වීයි, **තිණවනින්නාද සදදානං** යන මෙහි තිණව යනු දෙණ්ඩිම බෙරයයි, නින්නාද සද්ද යනු සියල්ල එකට මුසුවූ ශබ්දයයි, ඩංසා යනාදියෙහි **ඩංසා** යනු ඇටමැස්සෝයි, **මකසා** යනු මැස්සෝමයි, **ඛීප්පඤ්ඤෙව ගන්තා හොති** යනු සීල, සමාධි, පඤ්ඤා, විමුත්ති, විමුක්තිඤාණදස්සනයන් සපුරා ඉක්මණින්ම යන්නේ වෙයි.
පස්වැන්නෙහි **ඨානානි** යනු කරුණුයි (හේතුයි); **අනත්‍ථාය සංවත්තති **යනු අහිත පිණිස අවැඩ පිණිස පවතියි. මෙහිදී පළමුවැන්න වලකැණීම, මසුන්බැඳීම, ගෙවල්බිඳීම යනාදී භේද ඇති දුක් සහිත උවදුරු සහිත පාපකර්‍මය දතයුතුය, දෙවැන්න සමදිවිපැවතුම් ඇති ගිහියන්ගේ කසළ ඉවතලීම ආදී කර්‍මය ද හුණු කෙටීම, ගෙපියසි අපිරිසුදු තැන් හැමදීම ආදී කර්‍මයයි ද දතයුතුයි, තෙවැන්න රහමෙර පානය සුවඳ විලවුන් මල්දම් පැලදීම ආදී කර්‍මය හා ආස්වාද වශයෙන් පවතින ප්‍රාණඝාතය ආදී කර්‍මයයි ද දතයුතුය, සිවුවැන්න දහම් ඇසීම සඳහා යන කල්හි පිරිසුදු වස්ත්‍ර හැඳීම මල් සුවඳාදිය රැගෙන යාම, චෛත්‍ය වන්දනාව, බෝධි වන්දනාව, මිහිරි දහම්කථා ඇසීම, පන්සිල් සමාදන්වීම යන මේ ආදියෙහි සොම්නසින් යුක්ත වූ කුශල කර්‍මයයි දතයුතුය, **පුරිසත්‍ථාමෙ** යනු පුරුෂයාගේ ඥාන ශක්තියේයි, සෙසු දෙක්හි ද මේ ක්‍රමයමයි:
සවැන්නෙහි **යතො ඛො** යනු යම් විටෙක යනුයි, **සම්පරායිකස්ස** යනු මෙය දේශනා මාත්‍රයකි, ක්ෂීණාශ්‍රවයා වනාහි පරලොවින් ද, ඉහාත්මයෙහි ද මරණයට බිය නොවෙයි, හෙතෙම මෙහි අදහස් කරන ලදි: ඇතමෙක් “සම්මාදිට්ඨි භාවිතා” යන වචනයෙන් සෝවාන් වූවහු ආදිකොට සියල්ලෙන්ම අදහස් කරන ලදහයි කියත්.
සත්වැනි සූත්‍රයෙහි **අත්තරූපෙන** යනු තමන්ට අනුරූප වූ සුදුසු වූ හිතකැමති දෙයිනි යන අරුත්ය, **රජනීයෙසු** යනු රාගයට හේතු වූ දෙයෙනියි, **ධම්මෙසු** යනු ස්වභාවයෙහි ඉටු අරමුණුවලයි අරුත්ය, සියලු තැන්හි ක්‍රමය මෙසේ දතයුතුය, **න ජම්හති** යනු දෘෂ්ටි වශයෙන් තැති නොගනියි, සෙසු පදයන්හි ද මේ ක්‍රමයමැයි, **න ච පන සමණ වචනහෙතුපි ගච්ඡති** යනු පරවාදී ශ්‍රමණයන්ගේ වචනය හේතු කොටගෙනද තමන්ගේ දෘෂ්ටිය අතහැර ඔවුන්ගේ දෘෂ්ටි වශයෙන් නොයයි යනු අරුත්ය, මෙහිද ක්ෂීණාශ්‍රවයාම අදහස් කරන ලදි.
අටවැනි සුත්‍රයෙහි **දස්සනීයානි** යනු දැකීමට සුදුසු දෙයයි, **සංවෙජනීයානි** යනු සංවේගජනකවූයි, නවවැන්නෙහි **ජාතිභයං** යනු උපත අරභයා උපදින බියයි, සෙසු පදයන්හි ද මේ ක්‍රමයමැයි, දසවැන්නෙහි **අග්ගිභයං** යනු ගින්න නිසා උපදින බියයි, සෙසු පදයන්හි ද මේ ක්‍රමයමැයි:
3. භය වර්ගය
තෙවැනි වර්‍ගයෙහි පළමු සූත්‍රයෙහි **අත්තානුවාදභයං **යනු තමන්ට දොස් නඟන්නාට ඇතිවන බියයි, **පරානුවාදභයං** යන අනුන් දොස් නැඟීමෙන් ඇතිවන බියයි, **දණ්ඩභයං** යනු දෙතිස් වධයන් නිසා උපදිත බියයි, දු**ග්ගතිභයං** යනු සතර අපායන් හේතුකොටගෙන උපදින බියයි. “ඉදං වුච්චති භික්ඛවෙ අත්තානුවාදභයං” යනාදියෙහි අත්තානුවාද බිය මෙනෙහි කරන්නාට අධ්‍යාත්ම ලජ්ජාව උපදියි, ඒ ලජ්ජාව ඔහුගේ තිදොරින් සංවරය උපදවයි, තිදොරින් සංවරය චතුපාරිසුද්ධි ශීලය වෙයි: හෙතෙම ඒ සීලයෙහි පිහිටා විදසුන් වඩා අග්‍රඵලයෙහි පිහිටයි, පරානුවාදභය හා දණ්ඩභය මෙනෙහි කරන්නට බාහිරව පවට බිය උපදියි, ඒ බිය ඔහුගේ තිදොරෙනි සංවරය උපදවයි, තිදොරෙහි සංවරය චතුපාරිසුද්ධි ශීලයයි, හෙතෙම ඒ සීලයෙහි පිහිටා විදසුන් වඩා අග්‍රඵලයෙහි පිහිටයි, දුගති භය මෙනෙහි කරන්නාට ආධ්‍යාත්මික ලජ්ජාව හටගනියි, ඒ ලජ්ජාව තිදොරෙහි සංවරය උපදවයි, තිදොරෙහි සංවරය චතුපාරිශුද්ධ ශීලයයි, හෙතෙම ඒ ශීලයෙහි පිහිටා විදසුන් වඩා අග්‍ර ඵලයෙහි පිහිටයි.
දෙවැනි සූත්‍රයෙහි **උදකොරොහනතස්ස** යනු දියට බසින්නාගේයි, **පාටිකඞ්ඛිතබ්බා** යනු කැමති විය යුතුය, **සුසුකාභයං **යනු සැඩ මසුන්ගෙන් ඇතිවන බියයි **මුඛාවරණං මඤ්ඤෙ කරොන්ති** යනු මුවවැස්මක් මෙන් කරති, **ඔදරිකත්තස්ස** යනු මහත් උදරය ඇති බැවින් මාහැඟි ස්වභාවය ඇත්තාගේයි. **අරක්ඛිතෙනෙව කායෙන** යනාදියෙහි කායද්වාරයෙහි ත්‍රිවිධ සංවරය නොමැති බැවින් නොරක්නා ලද කයින් ද වාග්ද්වාරයෙහි සතරාකාර සංවරය නොමැති බැවින් නොරක්නා ලද වචනයෙන්ද යනුයි.
තෙවැන්නෙහි **තදස්සාදෙති** යනු එම ධ්‍යානය සුඛාස්වාදයෙන් ආස්වාදනය කරයි, **නිකාමෙති** යනු ප්‍රාර්ථනා කරයි, **විත්තිං ආපජ්ජති** ය සතුටට පැමිණෙයි, **තද්ධිමුත්තො** යනු එහි හෝ ඇළුනේ එයට හෝ ඇ ඇළුනේයි, **තබ්බහුලවිහාරී **යනු ඒ ධ්‍යානයෙන් බහුලව වසන්නේයි, **සහව්‍යතං උප්පජ්ජති** යනු සහභාවයට (ඒ සමග එක්වීමට) යයි, එහි උපදීයයි අර්‍ත්‍ථයයි, **කප්පො ආයුප්පමාණං** යන මෙහි හීනවූ ප්‍රථමධ්‍යනයෙන් උපන්නවුනට කල්පයෙන් තුනෙන් කොටසක් ආයුප්පමාණය වෙයි, මධ්‍යමයෙන් කප් අඩකි, ප්‍රණීතයෙන් කල්පයකි. ඒ සඳහා මෙය කියන ලදි. **නිරයම්පගච්ඡති** යනු නිරයට යන කර්‍මය ප්‍රහීන නොවූ බැවින් අපරාපරව යයි, අනතුරුවම නොවේ, (**තස්මිං යෙව භවෙ පරිනිබ්බායති** යනු ඒ රූපභවයෙහිම සිට පිරිනිවෙයි, පහලට නොබසියි, **යදිදං ගතියා උප්පත්තියා සති** යනු ගතියද උපතද ඇති කල්හි යමක් වේද එය යනුයි. ශෛක්ෂ ආර්‍ය්‍ය ශ්‍රාවකයගේ ප්‍රතිසන්ධි වශයෙන් පහලට නොබැස){1} ඒ රූපභවයෙහිම මත්තෙහි දෙවැනි තෙවැනි වූ කිසියම් බඹලොවක පිරිනිවන වෙයි, පෘථග්ජනයාට නිරයාදියට යාමයි. මෙය වෙනසයයි අර්‍ත්‍ථයි,
**දෙවකප්පා** යනු මෙහිද ද්විතීය ධ්‍යානය කියන ලද අයුරින්ම ත්‍රිවිධ භාවනාවක් ඇත්තේ වෙයි, එහි ප්‍රණිතභාවනාවෙන් උපන්නවුනට කල්ප අටක් ආයුෂ ප්‍රමාණයයි, මධ්‍යමයෙන් සතරකි, හීන භාවනාවෙන් දෙකකි. ඒ සඳහා මෙය කියන ලදි, **චත්තාරො කප්පා** යනු මෙහි කල්පයකි, කල්ප දෙකෙකියි යමක් යට කියන ලද්දේ ද එය ගෙනහැර අර්‍ත්‍ථය දතයුතුය, කප්ප යනු ගුණයට ද නමකි. එහෙයින් කල්පයකි, කල්ප දෙකෙකි. කල්ප සතරකියි මෙහි මේ අර්‍ත්‍ථය දැක්විය යුතුය, මෙය කියන ලද්දේ වෙයි. පළමුව කියන ලද යම් කල්පයක් වේද එය දෙවරක් ගැන එක් ගුණයකින් කල්ප දෙකක් වෙයි, දෙවැනි ගුණයෙන් කල්ප සතරකි. නැවත සතර සතර කල්පයෝයි මෙම සතර ගුණයෙන් ගුණ කරන ලද්දේ එක් ගුණයකින් අටක් වෙයි. දෙවැනි ගුණ කිරීමෙන් සොළසකි, තෙවැනි ගුණ කිරීමෙන් දෙතිසකි, සිවුවැනි ගුණ කිරීමෙන් සිවුසැටකියි මෙසේ ප්‍රණීත ධ්‍යාන වශයෙන් කප් සිවුසැටක් ගන්නා ලදැයි දතයුතුය, **පඤ්ඤකප්පසතානි** යනු මෙය ප්‍රණීත වූ උප්පත්ති ධ්‍යානයාගේ වශයෙන් කියන ලදි. වෙහප්ඵලයන්හි හෝ ප්‍රථම ධ්‍යාන භූමි ආදීන්හි මෙන් බ්‍රහ්මලෝක තුනක් නැති බැවින් ආයුෂ් ප්‍රමාණය මෙපමණම වෙයි. එහෙයින් මෙසේ කියන ලදි.
සිවුවැන්නෙහි රූපයම **රූපගතං** නමි, සෙසු පදයන්හි ද මේ අයුරුමයි, **අනිච්චතො** යනාදියෙහි ආභාවාර්ථයෙන් අනිත්‍ය බැවිනි, ආබාධාර්ථයෙන් **රොගතො** නමි, ඇතුළත දුෂ්‍යවීමේ අර්‍ත්‍ථයෙන් **ගණ්ඩතො** නමි, ඇතුළට පිවිසීමේ අරුතින් **සල්ලතො** නමි, දුක් සහිතය යන අරුතින් **අඝතො** නමි, පෙළීම් සහිතය යන අරුතින් **ආබාධතො** නමි, අකීකරුය යන අරුතින් **පරතො** නමි. බිඳෙන අරුතින් **පලොකතො** නමි. සත්ත්වයකු නැත යන අරුතින් **සුඤ්ඤතො** යි වසඟයෙහි නොපවතින අරුතින් **අනත්තතො** යි, මෙහි අතිච්චතො, පලොකතො යන පද දෙකින් අනිත්‍ය ලක්‍ෂණය කියන ලදි, සුඤ්ඤතො අනන්තතො යන දෙපදයෙන් අනිත්‍ය ලක්‍ෂණය ද සෙසු පදයන්ගෙන් දුක්ඛ ලක්‍ෂණය ද කියන ලදැයි දතයුතුය, **සමනුපස්සති** යනු නුවණින් දකියි, මෙසේ පංචස්කන්ධයෙන් තිලකුණු නංවා බලන්නේ තුන්මග තුන්ඵල ප්‍රත්‍යක්ෂ කරයි, **සුද්ධාවාසාතං දෙවාතං සහව්‍යතං උප්පජ්ජති** යනු එහි සිටියේ චතුර්ථ ධ්‍යනය වඩා උපදියි.
පස්වැනි සූත්‍රයෙහි ප්‍රථම ධ්‍යානයෙන් මෛත්‍රිය ද ද්විතීය ධ්‍යානාදි වශයෙන් කරුණා ආදිය ද දක්වන ලදි, සවැනි සූත්‍රය සිවුවැන්නෙහි කියන ලද ක්‍රමයෙන් දතයුතුය,
සත්වැන්නෙහි **පාතුභාවා** යනු පහළ වීමෙනි, **කුච්ඡිං ඔක්කමති** යනු මෙහි කුසට පිවිසෙන්නේ වේයයි අරුත්ය, එහි බස්නාවිටම මෙසේ වෙයි, බසිනු ලබන විට නොවේ. **අප්පමාණො** යනු වැඩුණු ප්‍රමාණයයි, බොහෝ වූ යන අරුත්ය, **උළාරො** යනු ඊටම නමෙකි, **දෙවානං දෙවානුභාවං** යනු මෙහි මේ දෙවියන්ගේ ආනුභාවයයි, ඇඳගත් ඇඳුමෙහි පැහැය දොළොස් යොදුනක් පැතිරෙයි, එසේම සිරුරේ ද එසේම විමනේ ද එය ඉක්මවා (පැහැය පැතිරේය) යි අරුත්ය, **ලොකන්තරිකා** යනු සක්වල තුනකින් තුනකින් අතුරෙහි එක් ලොකාන්තරිකයක් වෙයි, එකිනෙක ගැටෙන සේ තබන ලද රියසක් තුනක් ද හෝ පාත්‍ර තුනක් මැද මැද අවකාශය මෙනි, ඒ ලෝකාන්තරික නිරය වනාහි පරිමාණයෙන් යොදුන් අටදහසක් වෙයි, **අසා** යනු නිරතුරුව විවරවූයේයි, **අසංවුතා** යනු යටද නොපිහිටියේයි, **අන්ධකාරා** යනු අඳුරුයි, **අන්ධකාරාතිම්සා** යනු චක්ඛුවිඤ්ඤාණ උත්පත්තිය වළකන බැවින් අන්ධභාවය ඇතිකරන අඳුරෙන් යුක්තවූයේයි, එහි වනාහි චක්ෂුර් විඥානය නොඋපදියි, එවං **මහිද්ධිකානං** යනු සඳහිරු එකපහරින්ම දිවයින් තුනෙහි පැනෙයි, මෙසේ මහා සෘද්ධි ඇත්තෝයි, එක් එක් දිශාවෙහි යොදුන් නවලක්ෂයක් බැගින් වූ අන්ධකාරය දුරුකොට ආලෝකය දක්වත්, මෙබඳු මහානුභාවය ඇත්තෝයි, **__ආසානානුභොන්ති__** යනු දීප්තිය නොපොහොනේය. ඔවුහු සක්වල පව්වේ මැදින් යත් සක්වළ පව්ව ද ඉක්මවා ලෝකාන්තරික නිරයෝයි, එහෙයින් එහි ඔවුන්ගේ දීප්තිය නොපොහොනේය.
**යෙපි තත්‍ථ සතතා** යනු ඒ ලෝකාන්තරික මහා නිරයෙහි යම් සත්ත්වයෝ උපන්නාහුද ඔවුහුයි, කවර නම් කර්‍මයක්කොට එහි උපදිත්ද? බැරෑරුම් කර්‍මයක් කරන ලදි, මව්පියන් ධාර්මික ශ්‍රමණ බ්‍රාහ්මණයන් මත්තෙහි අපරාධද දිනපතා වෙනත් ප්‍රාණඝාතාදි කර්‍මයක් ද කොට උපදිත්, තම්බපණ්ණි දිවයිනෙහි අභයචෝර, නාගචොරාදීන් මෙනි, ඔවුන්ගේ ආත්මභාවය තුන්ගව් ඇත්තේ වෙයි. වවුලන්ගේ මෙන් දිගු නිය ඇත්තේ වෙයි, ඔවුහු ගසෙහි වවුලන් මෙන් සක්වල පවු පාමුල එල්ලෙත්, යම්විටෙක බඩගා යත්ද ඔවුනොවුන්ගේ අත්පසයට ගියාහු වෙති, ඉක්බිති කෑමට දෙයක් අපට නොලැබුණේ යයි හඟිමින් එහි නියැලුණාහු කරකැවී ලොව දරන ජලයෙහි වැටෙත්, වාතයෙහි ගැටෙන විට මීගෙඩි මෙන් සිඳී දියෙහි වැටෙත්. වැටෙන විටම අතිශයින් ක්ෂාර වූ ජලයෙහි පිටි පිඬුවක් මෙන් ඇකිලී යති, **අඤ්ඤෙපිකිර සො සන්ති සත්තා** යනු එම්බල, යම්සේ අපි මහා දුකක් විඳිමුද මෙසේ වෙනත් සත්ත්වයෝ ද මේ දුක විඳීම සඳහා මෙහි උපන්නාහු යයි එදවස බලත්, මේ ආලෝකය වනාහි එක් කැඳ කටක් බොන තරම්වත් කාලයක් නොතිබෙයි, නිදා පිබිඳුනෙක් යම්කලෙකින් අරමුණක් පහළ කරයිද, එපමණ කාලයක් වෙයි, දීඝභාණකයෝ වනාහි අසුරු සණක් පමණම විදුලිය එලියක් මෙන් නික්ම මේ කිමෙක්දැයි සලකත්දීම අතුරුදහන් වේයයි කියති.
අටවැන්නෙහි තෘෂ්ණා දෘෂ්ටීන්ගෙන් ඇලියයුතු යන අරුතින් ආලයො යන පඤ්චකාමගුණයෝ හෝ සියලුම සසරයි, මෙහි ඇලේයයි ආරාම නමි. ආලය ආරාමය මැයටනුයි **ආලයරාමා** නමි. ආලයෙහි ඇලුනාහුයි **ආලයරතා** නමි, ආලයෙහි බෙහෙවින් සතුටුවන ලදැයි **ආලය සම්මුදිතා** නමි, **අනාලයෙ ධම්මො** යනු ආලයට ප්‍රතිපක්ෂ වූ නිවන ඇසුරු කරන ලද ආර්යධර්‍මයෙහිය, **සුස්සූසං** යනු අසනු කැමැත්තේ වෙයි, **සොතං ඔදහති** යනු කණ යොමුව තබයි, අඤ්ඤාචිත්තං - **උපට්ඨපෙති** යනු දැනීම සඳහා සිත පිහිටුවයි, **මානො** යනු මඤ්ඤනාවයි, පරිකල්පනය කළයුතු යන අරුතින් සියලු සසරම හෝ වෙයි, **මානවිනයෙ ධම්මෙ** යනු මානය දුරුකරන ධර්‍මයේයි, උපසමය (සංසිඳීමට ප්‍රතිපක්‍ෂවූයේ අනුපසමෝයි, නොසංසිඳෙන අරුතින් සසරම අනුපසමොයි, **ඔපසමිකෙ** යනු සංසිඳීම ඇතිකරවන නිවන ඇසුරු වූ දෙයෙහියි, අවිද්‍යාවෙන් ගියේ යුක්තවූයේයි **අවිජ්ජාගතා** නමි. අවිද්‍යා නමැති අණ්ඩකොෂයෙන් වටකරන ලද බැවින් බිජුවටක් වැනි වූවෝයි **අණ්ඩභූතා** නමි. හාත්පසින් වසන ලද බැවින් **පරියොනද්ධා** යි. **අවිජ්ජාවිනයෙ **යනු අරහත්බව අවිජ්ජාවිනයයි කියනු ලැබේ, එය ඇසුරුවූ ධර්‍මය දෙසනවිටය යන අරුත්ය, මෙසේ මේ සූත්‍රයෙහි සතර තැනක සසර ද සතරතැනක නිවන ද කියන ලදි.
නවවැන්නෙහි **භික්ඛුපරිසා ආනන්දං දස්සනාය** යනු යමෙක් භාග්‍යවතුන් වහන්සේ දකිනු කැමැතිව තෙරුන් වෙත එළඹෙත්ද ඔවුහු හෝ ආයුෂ්මත් ආනන්ද තෙරණුවෝ වනාහි හාත්පසින් පහදවන්නාහුය, මනා රූ ඇත්තාහුය, දැකුම්කලු වූහ, බොහෝ ඇසූපිරූ තැන් ඇතියහ, සංඝයා හොබවන්නාහු යයි තෙරුන්ගේ ගුණයන් අසා යමෙක් පැමිණෙත්ද ඔවුන් සඳහා **භික්ඛුපරිසා ආනන්දං දස්සනාය උපසඞ්කමති** යි කියන ලදි, සියලු තන්හි මේ ක්‍රමයමයි **අත්තමනා** යනු ඇසීමෙන් අපගේ දර්‍ශනයට ගැලපේයයි සියසිත ඇත්තාහු සතුටු සිතැත්තෝයි, **ධම්මං** යනු කිම ඇවැත්නි ඉවසිය හැකිද? කිම යැපිය හැකිද, කිම නුවණින් මෙනෙහි කිරීමේ යෙදෙන්නෙහුද? ආචාර්‍ය්‍ය උපාධ්‍යායවත් පුරන්නහුදැයි මෙබඳු වූ පිළිසඳර දහමයි, එහි භික්ෂුණීන් විෂයෙහි නැගනිවරුනි කෙසේද අෂ්ටගරුධර්‍මයන් සමාදන්ව වෙසෙන්නෙහුද යන මෙය වෙනස වෙයි. උපාසකයන් විෂයෙහි උවසුව, මනා පැමිණීමකි, ඔබගේ හිස හෝ අවයවයක් හෝ රිදුම් දේද? ඔබගේ පුත්තු සහෝදරවරු නීරෝගී වෙත්වායි මෙසේ පිළිසඳර නොකරයි, කෙසේද උවසුවරුනි, තෙරුවන් පන්සිල් රකින්නහුද? මසක පොහොය අට කරන්නහු ද? මවුපියනට උවටැන් වත්පුරන්නහුද? දැහැමි මහණ බමුණන් පිළිදැඟුම් කරන්නහුදැයි මෙසේ පිළිසඳර කරයි, උවැසියන් කෙරෙහිද මේ ක්‍රමයමයි.
දසවැන්නෙහි **ඛත්තිය පරිසා** යනු අබිසෙස් කළ හෝ නොකළ ක්‍ෂත්‍රියයෝයි, ඔවුහු වනාහි සක්විති රජතෙමේ නම් මනාරූ ඇත්තෙකි, පහදවනසුලුය, අහසින් යන්නේ රාජ්‍යය අනුශාසනා කරයි, ධාර්මිකය. ධර්‍මරාජයැයි ඔහුගේ ගුණකථාව අසා ඇසීමෙන් දැක්මෙහි ගැලපීම් ඇතිවිට සතුටු සිත් ඇත්තෝ වෙති. **භාසති** යනු කෙසේද දරුවනි, රාජධර්‍මය පුරන්නහුද? පෙළපත රක්නහුදැයි පිළිසඳර කරයි, බමුණන් විෂයෙහි වනාහි ඇදුරුවරුන් කෙසේද, මන්ත්‍ර කියවන්නහුද? අතැවැස්සෝ මන්ත්‍ර උගනිත්ද? දක්ෂිණාව හෝ වස්ත්‍ර හෝ කපිලය අග්නි පූජාව හෝ ලබහුදැයි මෙසේ පිළිසඳර කරයි, ගෘහපතියන් කෙරෙහි කෙසේද දරුවනි, තොපට රාජකුලයෙන් හෝ දඬුවමින් හෝ අයබද්දෙන් හෝ පීඩාවක් ඇත්ද? මනාව වැසි දහර ලැබේද? ශෂ්‍ය සැපයෙත්දැයි මෙසේ පිළිසඳර කථා කරයි, ශ්‍රමණයන් කෙරෙහි කෙසේද ස්වාමීනි, පැවිදි පිරිකර සුලබද ශ්‍රමණ ධර්‍මයන්හි නොපමාවනු මැනවැයි මෙසේ පිළිසඳර කරයි.
4. පුග්ගල වර්ගය
සතරවැනි වර්‍ගයෙහි පළමු සූත්‍රයෙහි **උප්පත්තිපටිලාභීයානි** යනු යම් දෙයකින් අනතුරු උපත ලබයිද ඒවායි, **භවපටිලාභියානි** යනු උත්පත්ති භවය ලැබීමට ප්‍රත්‍යයෝයි, **සකදාගාමිස්ස** යන මෙය ප්‍රහීන නොවූ සංයෝජන ඇති ආර්‍ය්‍යයන් කෙරෙහි උපරිමයෙන් ගන්නා ලදි. යම් හෙයකින් අන්තරා පරිනිබ්බායී ආර්‍ය්‍යයාට අනතුරු උපතක් නැත්ද හෙතෙම එහි යම් ධ්‍යානයකට සමවදියි ද එය දක්ෂභාවයෙන් උත්පත්තිභවයට ප්‍රත්‍යයයි පිළිගැනීමට පැමිණෙයි, එබැවින් ඔහුට උත්පත්ති ප්‍රතිලාභය ඇතිකරවන්නා වූ සංයෝජනයෝ ප්‍රහීන වූවාහුය, භවප්‍රතිලාභය ඇති කරවන්නා වූ සංයෝජනයෝ ප්‍රහීන නොවූවාහුයයි කියන ලදි. ඔරම්භාගියයන් අතුරෙහි ප්‍රහීන නොවූ දෙය ගෙන සකෘදාගාමී ආර්‍ය්‍යයාගේ අවිශේෂයෙන් ඕරම්භාගිය සංයෝජනයෝ ප්‍රහීන නොවූහයි කියන ලදි. මෙහි සෙස්ස පැහැදිලිමය.
දෙවැන්නෙහි **යුත්තපටිභානො නො මුත්තපටිභානො** යනු ප්‍රශ්නයක් කියන්නේ සුදුසු දෙයක්ම කියයි, ඉක්මණින්ම නොකියයි, සෙමෙන්ම කියයි යන අර්‍ත්‍ථයි. මේ ක්‍රමයෙන් සියලු පද දත යුතුය.
තෙවැන්නෙහි සිවුවැදෑරුම් පුද්ගලයන්ගේ විශේෂය සූත්‍රයෙන් දතයුතුය,
“කවර නම් පුද්ගලයෙක් උග්ඝටිතඤ්ඤූ නම් වේද? යම් පුද්ගලයකුට ගෙනහැර දැක්වූ වේලෙහිම ධර්‍මාවබෝධය වේද මෙතෙම උග්ඝටිතඤ්ඤූ පුද්ගලයායි කියනු ලැබේ, කවර නම් පුද්ගලයෙක් විපචිතඤ්ඤූ වේද? යම් පුද්ගලයකුට විස්තර වශයෙන් අර්‍ත්‍ථය බෙදා දක්වන විට ධර්‍මාවබෝධය වේද මෙතෙම විපචිතඤ්ඤූ පුද්ගලයායි කියනු ලැබේ. කවර නම් පුද්ගලයෙක් ඤෙය්‍ය නම් වේද? යම් පුද්ගලයකුට උදෙසීමෙන්, විමසීමෙන්, නුවණින් මෙනෙහි කිරීමෙන් කළණ මිතුරන් ඇසුරු කිරීමෙන් සේවනය කිරීමෙන් භජනය කිරීමෙන් අනුක්‍රමයෙන් ධර්‍මාවබෝධය වෙයිද මෙතෙම ඤෙය්‍ය පුද්ගලයායි කියනු ලැබේ, කවර නම් පුද්ගලයෙක් පදපරම නම් වේද? යම් පුද්ගලයකුට බොහෝවක් ඇසීමෙන්ද බොහෝවක් දැරීමෙන්ද බොහෝවක් කියවීමෙන්ද එම ජාතියෙහි (භවයෙහි) ධර්‍මාවබෝධය නොවේද මෙතෙම පදපරම පුද්ගලයායි කියනු ලැබේ.”
සිවුවැන්නෙහි නැඟීසිටි වීර්‍ය්‍යයෙන්ම දවස ගෙවා කිසියම් ප්‍රවෘත්ති විපාක මාත්‍රයක්ම ලැබ ජීවිකාව කරයි. එම වීර්‍ය්‍යයට පැමිණ කිසිදු පුණ්‍ය ඵලයක් නොලබයි, මෙතෙම **උට්ඨානඵලූපජීවි න කම්මඵලූපජීවි** නමි. චාතුම්මහාරාජිකයෙහි දෙවියන් ආදිකොට ඇති සියලුම දෙවියෝ උට්ඨාන වීර්‍ය්‍යය නැතිව පුණ්‍යඵලයෙන්ම ජීවත්වන බැවින් **කම්මඵලූපජීවිනො න උට්ඨානඵලූපජීවිනො** නමි. රාජ රාජ මහාමාත්‍යාදීහු **උට්ඨානඵලූපජීවිනො ච කම්මඵලූපජීවිනො ච** නමි. නිරයගත සත්ත්වයෝ **නෙව උට්ඨානඵලූපජීවිනො න කම්මඵලූපජීවිනො** නම් වෙති, මෙම සූත්‍රයෙහි පුණ්‍ය ඵලයම කර්‍ම ඵලයයි අදහස් කරන ලදී, එයද ඔවුනට නැත.
පස්වැන්නෙහි පළමුවැන්නා අඥාන පෘථග්ජනයායි, දෙවැන්නා අතරතුර කුසල් කරන්නා වූ ලෞකික පෘථග්ජනයායි, තෙවැන්නා සෝවාන් පුද්ගලයායි. සකෘදාගාමි, අනාගාමීහුද ඔහු සමඟම එක්කරන ලදහ. සිවුවැන්නා ක්ෂීණාශ්‍රවයායි, හෙතෙම ඒකාන්තයෙන්ම වැරදි රහිතවූයේයි.
සයවැනි සූත්‍රයෙහි පළමුවැන්නා ලෞකික මහාජනයායි, දෙවැන්නා ශුෂ්ක විදර්‍ශක සෝවාන් වුවහුද සකෘදාගාමී වුවහුද වේ. තෙවැන්නා අනාගාමී පුද්ගලයායි, හෙතෙමේද යම් හෙයකින් ඒක ක්ෂණික වූද උත්පත්තිය ඇතිකරවන ධ්‍යානයක් ලබන්නේමය, එහෙයින් ශුෂ්කවිදර්ශකයා ද සමාධිය සපුරන්නෙක් වේමය. සිවු වැන්නා ක්ෂීණාශ්‍රවයාමය, හෙතෙම වනාහි සියලු ශීලාදියට විරුද්ධ ධර්‍මයන් ප්‍රහීන කළ බැවින් සියල්ල සපුරන්නා නම් වෙයි,
සත්වැනි සූත්‍රයෙහි ද සයවැන්නෙහි කියන ලද පරිද්දෙන් පුද්ගල පරිච්ඡේදය දතයුතුයි.
අටවැන්නෙහි **නිකට්ඨකායො** යනු නික්මුණු සිරුරු ඇත්තේයි, **අනිකට්ඨවිත්තො** යනු නොපිවිසි සිත් ඇත්තේයි, කයින්ම ගමෙන් නික්මෙන්නේ සිතෙන් ආරණ්‍යයෙහි වසන්නේද ගමටම පිවිසියේයි කියන ලද්දේ වෙයි, මෙනයින් සියලුතන්හි අරුත් දතයුතුය.
නවවැන්නෙහි **අසහිතං** යනු අර්‍ත්‍ථයෙන් යුක්ත නොවූයි, **න කුසලො හොති** යනු දක්ෂයෙක් නොවෙයි, **සහිතාසහිතස්ස** යනු අරුත් ඇසුරු කොට ඇත්තෙහි හෝ ඇසුරුකොට නොමැත්තෙහියි, මෙසේ සියලු තැන අර්ථය දතයුතුය.
දසවැන්නෙහි **අත්‍ථතො පරියාදානං ගච්ඡති** යනු අර්‍ත්‍ථකථාව විමසන ලද්දේ හාත්පසින් ගැනීම නිමාවට යයි, කීමට නොහැකි වෙයි, **නො ඛ්‍යංජනතො** යනු ඔහුට ලකුණු පවතියි, හාත්පසින් නොගනියි, සියලු තන්හි මෙම ක්‍රමයයි.
5. ආභා වර්ගය
පස්වැනි වර්ගයෙහි පළමු සූත්‍රයෙහි බැබළීම් වශයෙන් චන්ද්‍රයා **චන්දහා** නමි, සෙසු පදයන්හිද මේ ක්‍රමයමයි,
දෙවැන්න ආදියෙහිද දිලිසීම් වශයෙන් චන්ද්‍රයාම **චන්දප්පභා** නමි, ආලෝක කිරීම් වශයෙන් චන්ද්‍රයාම **චන්ද්‍රාලොකො** නමි, බැබලීම් වශයෙන් චන්ද්‍රයාම **චන්ද්‍රොභාසො** නමි, දීප්තිමත්වීම් වශයෙන් චන්ද්‍රයාම **චන්ද්‍රපජ්ජොතො** නමි. මෙසේ සියලු පදයන්හි අර්‍ත්‍ථය දතයුතුය.
සයවැන්නෙහි **කාලො** යනු සුදුසු කාලයයි, **කාලෙන ධම්මසවණං** යනු සුදුසු කාලයෙහි දහම් ඇසීමයි, **ධම්මසාකච්ඡා **යනු පැන පුඑවිසීම් විසඳීම් වශයෙන් පැවැති යහපත් කථාවයි.
සත්වැනි සූත්‍රයෙහි **කාලා** යනු ඒ ඒ කාලයෙහි දහම් ඇසීම් ආදී වශයෙන් පවතින්නා වූ කුශලධර්‍මයන්ට මේ නමකි, ඔවුහු වඩනු ලැබෙත්ද අනුව පෙරළෙනු ලැබෙත්ද වෙති, **ආසවානං ඛයං** යනු අරහත්වයයි, අටවැන්න පැහැදිලිමය,
නවවැන්නෙහි, **සණ්හවාචා** යනු මෘදුවචනයි, **මන්තාභාසං** යනු මන්තා සංඛ්‍යාත වූ ප්‍රඥාවෙන් පිරිසිඳ කියනලද කථායි, දසවැන්නෙහි **සීලසාරො** යනු සාරය (හරය) ට පමුණුවන්නා වූ ශීලයයි, සෙසු තැන්හිද මේ ක්‍රමයයි.
4. සිවුවැනි පණ්ණාසකය
1. ඉන්ද්‍රිය වර්ගය
සිවුවැනි පණ්ණාසකයෙහි පළමු සූත්‍රයෙහි ශ්‍රද්ධා ධුරයෙන් අධිපති බව කෙරේනුයි **සද්ධින්ද්‍රියං** නමි, සෙසු තන්හිද මේ ක්‍රමයමයි, දෙවැනි සූත්‍රයෙහි නොසැලෙන අරුතින් **සද්ධාබලං** නමි. සෙසු තැන්හිද මේ ක්‍රමයමයි. තෙවැන්නෙහි **අනවජ්ජබලං **යනු නිර්‍දොෂ බලයයි, **සඞ්ගාහබලං** යනු සංග්‍රහ කළයුත්තවුන් සංග්‍රහ කිරීමේ බලයයි, සිවුවැනි පස්වැනි සූත්‍රයෝ පැහැදිලි අරුත් ඇත්තේමය.
සයවැන්නෙහි **සංවට්ටති** යනු මෙහි ආපොසංවට්ටය, තෙජොසංවට්ටය, වායොසංවට්ට යයි සංවට්ට තුනෙකි, සංවට්ට සීමා තුන වනුයේ ආභස්සර, සුභකිණ්ණ හා වේහපඵල යන තුනයි, යම්විටෙක කල්පය තදින් විනාශවෙයි ද ආභස්සරයෙන් යට ගින්නෙන් දැවෙයි, යම්විටෙක දියෙන් විනාශවෙයි ද සුභකිණ්ණයෙන් යට ජලයෙන් වැසීයයි, යම්විටෙක වාතයෙන් විනාශවෙයි ද වෙහපඵලයෙන් යට සුළඟින් විනාශවෙයි, විස්තර වශයෙන් සැමවිටම එක් බුද්ධ ක්ෂේත්‍රයක් විනාශ වෙයි, මෙය මෙහි කෙටි විස්තරයයි, විස්තර කථාව විසුද්ධිමග්ගයෙහි කියන ලද ක්‍රමයෙන්ම දතයුතුය.
සත්වැන්නෙහි **විඝාතවා** යනු දැඩි ආශා හේතුවෙන් විනාශවීමේ දුකින් යුක්තවූයේයි, **අසන්තුට්ඨො** යනු සිවුපසයෙහි සන්තොස තුනෙන් අසතුටු වූයේයි, **අනවඤ්ඤපටිලාභාය **යනු අනුන් විසින් නොදන්නා දෙය ලැබීම සඳහාය, **ලාභසක්කාරසිලොකපටිලාභාය** යනු මනාව සකසන ලද සිවුපස නම්වූ ලාභසසත්කාරය ද ගුණකීම් සංඛ්‍යාත වූ කීර්තිය ද ලැබීම සඳහායි, **සඞ්කාය කුලානි උපසංකමති** යනු මොවුහු මා දැන ගන්නාහුයයි දැන ගැනීම සඳහා කුලයන්ට එළඹෙයි, සෙසු පදයන්හි ද මේ ක්‍රමයමයි.
අටවැන්නෙහි **ගම්භීරෙසු** යනු අර්‍ත්‍ථයෙන් ගැඹුරු වූ දෙයෙහියි, **ඨානාඨානෙසු **යනු කරුණෙහි හා නොකරුණෙහිය, **න කමති** යනු ඇතුළට නොබසියි, නොපවසයි, ප්‍රඥාචක්ෂුසයැයි මෙහි ඉගෙනීමේ හා විමසීමේ ප්‍රඥාව ද වටීයි. සම්මර්‍ශන ප්‍රතිවෙධ ප්‍රඥාව ද වටින්නේමය.
නවවැන්නෙහි **එහි ත්‍වං** යනු තෙරුන් කෙරෙහි පිළිබඳ සිත් ඇත්තී එය යවන්නට මෙසේ කීවාය, **සසීසං පාරුපිත්වා** යනු හිස සමඟ සිරුර පොරවායි, **මඤ්චකෙ නිපජ්ජි** යනු ඉක්මණින් ඇඳක් පනවා එහි වැදහොත්තේය, **එතදවොච** යනු ඇයගේ ආකාරය සලකා ලොභය දුරුකරනු සඳහා සියුම් ලෙසින් අසුභ කථාව කීමට මෙසේ කීවේය. **ආහාර සම්භුනො** යනු අහරින් හටගත්තේ ආහාරය නිසා වඩනා ලද්දේයි, **ආහාරං නිස්සාය ආහාරං පජහති** යනු වර්‍තමාන කැබලි ආහාරය එය මෙසේ නුවණින් සේවනය කරනු ලබන්නේ පූර්‍වකර්‍ම සංඛ්‍යාත ආහාරය දුරු කරයි, වර්‍තමාන කැබලි අහරෙහි මෙහෙයවන්නා වූ තෘෂ්ණාව දුරුකළ යුත්තේමය,
**තණ්හං පජහති** යනු දැන් මෙසේ පැවති වර්‍තමාන තෘෂ්ණාව නිසා සංසාරමූලක වූ පූර්‍වතෘෂ්ණාව දුරුකරයි, මේ වර්‍තමාන තෘෂ්ණාව කුශලද අකුශලද? අකුශලයි. ඇසුරු කළ යුතුද ඇසුරු නොකළ යුතුද ඇසුරු කළ යුතුය, ප්‍රතිසන්ධිය අදියිද නොඅදියිද? නොඅදියි, මේ ඇසුරු කළ යුතු වර්‍තමාන තෘෂ්ණාවට කැමැත්ත දුරුකළයුතුය. **සොහි නාම ආයස්මා ආසවානං ඛයා උපසමපජ්ජ විහරිස්සති කිමංග පනාහං** යන මෙහි කිමඞ්ගපන යන කරුණු විමසීමයි, මෙය කියන ලද්දේ වෙයි: ඒ ආයුෂ්මතුන් වහන්සේ අරහත් ඵලය ප්‍රත්‍යක්‍ෂ කොට වාසය කරති, මම කුමන කරුණක් නිසා ප්‍රත්‍යක්‍ෂ නොකොට වසන්නෙම්ද? ඒ ආයුෂ්මතුන් වහන්සේ ද සම්මා සම්බුදුන් වහන්සේගේම පුත්‍රයෙකි. මම ද සම්මා සම්බුදුන් වහන්සේගේම පුත්‍රයෙක්මි, මටද මේ රහත්ඵලය උපදින්නේය යනුවෙනි. **මානං නිස්සාය** යනු මේ එසේ උපන් සෙවිය යුතු මානය නිසායි. **මානං පජහති** යනු සංසාරමූලික පූර්‍වමානය දුරුකරයි, යමක් නිසා මෙතෙම එම මානය දුරුකරයිද? එය ද තෘෂ්ණාව මෙන්ම අකුශලයකි. ඇසුරු කළ යුතුය, ප්‍රතිසන්ධිය ඇද දමන්නේද නොවේ. එහි කැමැත්ත ද දුරුකළ යුත්තේමය,
**සෙතුඝාතො වුත්තො භගවතා** යනු භාග්‍යවත් බුදුන්වහන්සේ විසින් පදවිනාශය ප්‍රත්‍යය විනාශය ප්‍රකාශ කරන ලදි. මෙසේ මේ අංග සතරින් තෙරුන් කෙරෙහි දෙසුම පෙරලන විට ඒ භික්ෂුණියගේ තෙරුන් කෙරෙහි උපන් ඡන්දරාගය දුරුවීය, ඕතොමෝත් තෙරුන් ක්ෂමා කරවීමට වරද දෙසුවාය, තෙරණුවෝ ඇයගේ වරද පිළිගත්හ. එය දැක්වීමට **අථ ඛො සා භික්ඛුනි** යනාදිය කීහ.
දසවැන්නෙහි **දුග්ගහිතං **යනු උපිළිවෙළින් ගන්නා ලදි, **පරියාපුණන්ති** යනු ප්‍රකාශ කරත්, කියත්. **පදව්‍යඤ්ජනෙහි** යනු මෙහි පදයම අර්‍ත්‍ථයාගෙ ව්‍යංජන වශයෙන් ව්‍යංජන යයි කියන ලදි, **දුන්නික්ඛිත්තස්ස** යනු වැරදි සේ බහාතබන ලද්දට, උපිළිවෙළින් තබන ලද්දටයි, **අත්‍ථාපි දුන්නයො හොති** යනු අර්‍ත්‍ථකථාව ගෙනහැර දක්වා කීමට නොහැකි වෙයි, **ජින්නමූලකො** යනු භික්ෂුන්ගේ මූලය වූ දේ සිඳ දමනලද බැවින් ඡින්නමූලක වූයේයි, **අප්පටිසරණො** යනු පිහිටක් නැත්තේයි, **බාහුලිකා** යනු ප්‍රත්‍යය බහුල බවට පිළිපන්නෝයි, **සාථලිකා** යනු ත්‍රිවිධ ශික්ෂා ලිහිල්ව ගැනීමෙන් ගන්නෝයි, **ඔක්කමනෙ ථුබ්බඞ්ගමා** යනු පඤ්චනීවරණ යටිකුරුව යන බැවින් “ඔක්කමන්ති”යි කියනු ලැබෙත්, එහි පූර්‍වාංගම වූවෝයි අර්‍ත්‍ථයි, **පටිවෙකෙ** යනු ත්‍රිවිධ විවේකයෙහියි, **නික්ඛිත්තධුරානි** යනු වීර්ය ඇත්තෝයි, මේ ක්‍රමයෙන් සියලු පදයන්හි අර්‍ත්‍ථය දතයුතුය.
2. පතිපදා වර්ගය
දෙවැනි වර්ගයෙහි පළමු සූත්‍රයෙහි සැපතට ප්‍රතිපක්ෂ වීම් වශයෙන් **දුක්ඛා** නමි, පිළිපැදිය යුතු බැවින් **පටිපදා** නමි, නොයික්මන් පැවැත්මෙන් බර බැවින් අලස වැටහීම මොහුටනුයි **දන්‍ධාභිඤ්ඤා** නමි, මේ අයුරින් සියලු පදයන්හි අර්‍ත්‍ථය දතයුතුයි.
දෙවැනි සූත්‍රයෙහි **අභික්ඛණං** යනු නිතරයි, **ආනන්තරියං** යනු අනතුරුව විපාක දෙන්නා වූ මාර්‍ග සමාධියයි, **ආසවානං ඛයාය** යනු අරහත්ඵලය සඳහායි, **පඤ්චින්ද්‍රියානි** යනු විදර්‍ශනාව පස්වැනිකොට ඇති පංච ඉන්ද්‍රියයෝයි, **පඤ්ඤින්ද්‍රියං** යනු මෙහි විදර්‍ශනා ප්‍රඥාවම පඤ්ඤින්ද්‍රිය යන්නෙන් අදහස් කෙරෙයි, මෙහි සෙස්ස පෙළ වශයෙන් පැහැදිලිමය,
මේ ප්‍රතිපත්තීන්ගේ පැහැදිලි කිරීමේ කථාව මෙයයි: මෙහි භික්ෂුව පෙර නොකළ ඇළුම් ඇත්තේ පුර්‍වභාගයෙහි රූප පරිග්‍රහයෙහි වෙහෙසෙයි. තුන්කල්හි වෙහෙසෙයි, මාර්‍ගාමාර්ගයෙහි වෙහෙසෙයි, මෙසේ පස්තැනක වෙහෙසෙන්නේ විදර්‍ශනාවට පැමිණෙයි, විදර්‍ශනාවට පත්ව ද හටගැනීම පිළිබඳ අනුපස්සනාවෙහි බිඳීම පිළිබඳ අනුපස්සනාවෙහි සංස්කාර පිළිබඳ බියට පත්වීමෙහි ආදිනවයන් පිළිබඳ අනුපස්සනාවෙහි නිර්‍වේදය පිළිබඳ අනුපස්සනාවෙහි, මුඤ්චිතුකම්‍යතා ඥානයෙහි, සඞ්ඛාරුපෙක්ඛා ඥානයෙහි අනුලොම ඥානයෙහි ගොත්‍ර ඥානයෙහි යන මෙම නවවිධ වූ විදර්‍ශනා ඥානයෙහි ද වෙහෙසට පත්වම ලෝකෝත්තර මාර්‍ගයට පැමිණෙයි, ඔහුට එම ලෝකෝත්තර මාර්‍ගය දුකසේ ගරුබවින් ප්‍රත්‍යක්‍ෂ කළ බැවින් “දුක්ඛාපටිපදා දන්ධාභිඤ්ඤා” නම් විය. යමෙක් පූර්‍ව භාගයෙහි පස්වැදෑරුම් ඥානයන්හි වෙහෙසෙන්නේ අපරාහාගයෙහි නවවිධ වූ විදර්‍ශනා ඥානයන්හි නොවෙහෙසී මාර්‍ගය ප්‍රත්‍යක්ෂ කරයිද ඔහුට ඒ මාර්‍ගය මෙසේ දුකින් බර අඩුව ප්‍රත්‍යක්ෂ කළ බැවින් “දුක්ඛාපටිපදො ඛිප්පාභිඤ්ඤා” නම් වූයේය. මේ උපායයෙන් සෙසු දෙක ද දතයුතුය,
ගොනුන් සෙවීම පිළිබඳ උපමාවෙන් මෙය පැහැදිලි කළයුතුය, එක් පුරුෂයෙකුගේ ගොන් සතර දෙනෙක් පලාගොස් වනයට පිවිසියාහුය, හෙතෙම කටු සහිත ලැහැබ් සහිත වනයෙහි ඔවුන් සොයන්නේ ලැහැබ් සහිත මගින්ම අමාරුවෙන් දුකසේ ගොස් ලැහැබකම සැඟවී සිටි ගොනුන් අමාරුවෙන් දුකසේ දුටුවේය. එක් පුරුෂයෙක් දුකසේ ගොස් එළිමහනෙහි හුන් ගොනුන් ඉක්මණින්ම දුටුවේය. අනිකෙක් ලැහැබ් නැති එළිමහන් මගින් ලැහැබක සැගවී සිටි ගොනුන් අමාරුවෙන් දුකසේ දුටුවේය, තවෙකෙක් එළිමහන් මගින්ම සුවසේ ගොස් එළිමහනෙහි හුන් ගොනුන් ඉක්මණින් දුටුවේය. එහි ගොනුන් සතරදෙනා මෙන් සතර ආර්‍ය මාර්‍ගය දැක්විය යුතුය. ගොනුන් සොයන මිනිසා මෙන් යෝගාවචරයා දැක්විය යුතුය. ලැහැබ් මගින් දුකසේ අමාරුවෙන් යාම මෙන් පූර්‍වභාගයෙහි ඥානපසෙහි වෙහෙසෙන්නාගේ දුක්සහිත ප්‍රතිපදාව දැක්විය යුතුය. ලැහැබෙහි සැඟවී සිටියකු දුකසේ දැකීම මෙන් අපරභාගයෙහි නවවිධ ඥානයන්හි වෙහෙසෙන්නහුගේ ආර්‍ය මාර්‍ග දැකීම දැක්විය යුතුය. මේ අයුරින් සෙසු උපමා ද යෙදිය යුතුය.
තුන්වැන්නෙහි **අසූභානුපස්සී කායෙ විහරති** යනු තමන්ගේ (මාපියන් නිසා හටගත්) ශරීරයෙහි යම්සේ එය ද එසේ මෙයයයි මේ ක්‍රමයෙන් බාහිරව දක්නා ලද දස අසුභයන් සලකා බැලීම් වශයෙන් අසුභානුපස්සීව වෙසෙයි, තමන්ගේ සිරුර අසුහ වශයෙන් ද පිළිකුල් වශයෙන් ද නුවණින් බලයි යන අර්‍ත්‍ථයි, **ආහාරෙ පටික්කූලසඤ්ඤී **යනු නවවැදෑරුම් පිළිකුල් කළයුතු ආකාර වශයෙන් කබලිංකාරාහාරයෙහි පිළිකුල් හැඟීම් ඇත්තේයි, **සබ්බලොකෙ අනභීරතසඤ්ඤි** යනු සියලු ත්‍රෛධාතුක ලොකයෙහිම වාසය කිරීමෙහි නොඇලීමෙන් උකටලී හැඟීමෙන් යුක්ත වූයේයි, **සබ්බසංඛාරෙසු අනිච්චානුපස්සී** යනු සියලුම ත්‍රෛභූමික සංස්කාරයන් අනිත්‍ය වශයෙන් බලයි, **මරණසඤ්ඤා** යනු මරණය අරභයා උපන් හැඟීමයි, **අජ්ඣත්තං සුපට්ඨිතා හොති** යනු ස්වකීය අධ්‍යාත්මයෙහි මනාව එළඹසිටියේ වෙයි, මෙපමණකින් බලවත් විදර්‍ශනාව කියන ලදි, **ඝෙබලානි** යනු හික්මෙන්නවුන්ගේ බලයෝයි, මෙහි සෙස්ස පෙළ වශයෙන් පැහැදිලිමය, **අසූභානුපස්සී** යනාදිය දුක්සහගත වූ ප්‍රතිපදාව දැක්වීම සඳහා කියන ලදී. පඨමජ්ඣානාදිය සුඛ සහගත ප්‍රතිපදාව දැක්වීම සඳහාය. අසුභාදී පිළිකුල් අරමුණු වනාහි, ඒවායේ ස්වභාවෙයන්ම ප්‍රියකරනු ලබන සිත ඇලෙයි, එහෙයින් ඒවා වඩන්නේ දුක් ප්‍රතිපදාවට පිළිපන්නේ නම් වෙයි, ප්‍රථම ධ්‍යානාදිය ප්‍රණිත සැප ඇත්තේයි. එබැවින් ඒවා වැඩීමට පිළිපන්නේ සුඛපටිපදාවට පිළිපන්නේ නමි.
මෙහි මේ සියල්ලට සාධාරණ වූ උපමාවයි, යුදබට පුරුෂයෙක් පුවරු බලකොටුවක් තනා පඤ්චායුධ සන්නද්ධව යුදයට පිවිසෙයි, හෙතෙම අතරතුර විවේකගනු කැමැත්තේ බලකොටුවට පිවිස විශ්‍රාම ගනියි, එසේම ආහාරපාන ද ගනියි, ඉන්පසුව යළි සටනට පිවිස යුද කටයුතු කරයි, එහි සංග්‍රාමය මෙන් ක්ලේශ සංග්‍රාමය දැක්විය යුතුය, පඤ්චනිශ්‍රය බලයෝ බලකොටුව මෙනි, යෝගාවචර තෙමේ සටනට පිවිසෙන පුරුෂයා මෙනි, විපස්සනාව පස්වැනි ඉන්ද්‍රියයෝ පඤ්චාවුධ සන්නාහය මෙනි, විදර්‍ශනාවට කටයුතු කරන කාලය සටනට පිවිසෙන කාලය මෙනි, විදර්‍ශනාවට කටයුතු කරන්නහුගේ චිත්තොත්පාදයාගේ ආස්වාදරහිත කෙණෙහි පඤ්චබලයන් නිසා සිත සතුටුවන කාලය විශ්‍රාම ගනු කැමැත්තහු බලකොටුවට පිවිසෙන කාලය මෙනි, පංචබලයන්ගෙන් සිත සතුටු කොට යළි විදර්‍ශනාවට කටයුතු කරන්නහුගේ පෙරළා රහත්බව ගන්නා කාලය විශ්‍රාමගෙන කාබී යළි සටනට පිවිසෙන කාලය මෙනැයි දතයුතුය, මේ සූත්‍රයෙහි බලයන් මෙන්ම ඉන්ද්‍රියයෝ ද මිශ්‍රකවම කියන ලදහ.
සිවුවැන්නෙහි **අක්ඛමා** යනු නොයිවසන පිළිවෙතයි, **ඛමා** යනු ඉවසන පිළිවෙතයි, **දමා** යනු ඉන්ද්‍රිය දමන ප්‍රතිපදාවයි. **සමා** යනු අකුශල විතර්‍කයන් සංසිඳවන පිළිවෙතයි, **රොසන්තං පටිරොසති** යනු ගැටෙන්නහු පිළිගටයි, **භණඩන්තං පටිභණ්ඩති** යනු පහරන්නහු පිළිපහරයි, පස්වැනි සවැනි සූත්‍රයෝ පැහැදිලි අරුත් ඇත්තේමය.
සත්වැනි සූත්‍රයෙහි මහමුගලන් තෙරුන්ගේ යටි මාර්‍ගතුන සුඛා පටිපදා දන්ධාභිඤ්ඤා වූවාහුය, අරහත් මාර්‍ගය ඛිප්පාභිඤ්ඤා විය. එහෙයින් මෙසේ කීය, ‘යමි මේ ප්‍රතිපදාවක් දුක්ඛා ඛිප්පාභිඤ්ඤා වේ ද මවිසින් මේ ප්‍රතිපදාවට පැමිණ දැඩිව නොගෙන ආශ්‍රවයන්ගෙන් සිත මිදුනි’ යනුවෙනි,
අටවැන්නෙහි දම්සෙනෙවි තෙරුන්ගේ යටි තෙමග සුඛාපටිපදා දන්‍ධාභිඤ්ඤා විය, අරහත් මාර්ගය සුඛ පටිපදා ඛිප්පාභිඤ්ඤා විය. එහෙයින් යම් මේ ප්‍රතිපදාවක් සුඛා ඛිප්පාභිඤ්ඤායි කීවේය, මේ සූත්‍ර දෙකෙහිදීම ප්‍රතිපදා මිශ්‍රකවම කියන ලදැයි දතයුතුය.
නවවැන්නෙහි පළමු හා දෙවැනි පුද්ගලයෝ ශුෂ්ක විදර්‍ශක වූවාහු මෙහෙයවීම් සහිතව ප්‍රයෝග සහිතව සංස්කාර නිමිත්ත උපදවත්, ඔවුනතුරින් එක්කෙනෙක් විපස්සනා ඉන්ද්‍රියයන්ගේ බලවත් බැවින් මෙහිම කෙලෙස් පිරිනිවීමෙන් පිරිනිවීමට පත්වෙයි, එක් කෙනෙක් ඉඳුරන්ගේ දුබල බැවින් මෙහිදී නොහැකි වන්නේ අනතුරු අත්බවෙහිදී එම මූලකර්‍මස්ථානයම ලැබ මෙහෙයවීම් සහිතව ප්‍රයෝග සහිතව සංස්කාර නිමිත්ත උපදවා කෙලෙස් පිරිනිවනෙන් පිරිනිවෙයි. තෙවැනි සිවුවැනි පුද්ගලයෝ සමථයානික වූවාහුයි, ඔවුනතුරින් එක්කෙනෙක් මෙහෙයවීම් නොමැතිව ප්‍රයෝග රහිතව ඉඳුරන් බලවත් බැවින් මෙහෙදීම කෙලෙසුන් ක්ෂය කරයි, එක්කෙනෙක් ඉඳුරන් දුබල බැවින් මෙහිදී නොහැකිවන්නේ අනතුරු අත්බවෙහි දී ඒ මුලකර්‍මස්ථානයම ලැබ මෙහෙයවීමෙන් තොරව ප්‍රයෝග රහිතව කෙලෙස් ක්ෂය කරතියි දතයුතුය.
දසවැන්නෙහි **සමථපුබ්බඞ්ගමා** යනු සමථය පෙරටුකොට, ඉදිරිපත් කොටයි, **මග්ගො සඤ්ජායති** යනු පළමුවැනි වූ ලෝකෝත්තර මාර්‍ගය උපදියි, **සො තං මග්ගං** යනු එකචිත්ත ක්‍ෂණික මාර්‍ගයට ඇසුරු කිරීම් ආදිය නොමැත, ද්විතීයමාර්‍ගාදිය උපදවන්නේ එයම ඇසුරුකරයි, වඩයි, බහුලබවට පත් කරතියි කියනු ලැබේ. **විපස්සනාපුබ්බඞ්ගමං** යනු විදර්‍ශනාවට පෙරටුකොට, ඉදිරිපත්කොට සමථය වඩයි, ප්‍රකෘතියෙන් විදර්‍ශනාලාහී පුද්ගලයා විදසුනෙහි සිට සමථය උපදවයි යන අර්‍ත්‍ථයි,
**යුගනද්ධං භාවෙති** යනු එක්කොට වඩයි, එහි ඒ සිතෙන්ම සමවතට සමවැද එයින්ම සංස්කාරයන් විමසා බැලීමට නොහැකිය, මෙතෙම යම්තාක් සමවත්වලට සමවදියි ද එතෙක් සංස්කාරයන් විමසා බලයි, යම්තාක් සංස්කාරයන් විමසා බලයි ද එතෙක් සමවත්වලට සමවදියි, කෙසේ නම් ප්‍රථම ධ්‍යානයට සමවදියිද? එයින් නැගිට සංස්කාරයන් විමසා බලයි, විමසාබලා ද්විතීය ධ්‍යානයට සමවදියි, එයින් නැගිට යළි සංස්කාරයන් විමසා බලයි, සංස්කාරයන් විමසා බලා තෘතීය ධ්‍යානයට - පෙ - නෙවසඤ්ඤානාසඤ්ඤායතන සමාපත්තියට සමවදියි, එයින් නැගිට සංස්කාරයන් විමසා බලයි, මෙසේ මෙතෙම සමථ විදර්‍ශනා දෙක එක්කොටම වඩයි නමි,
**ධම්මුද්ධච්චචීග්ගහිතං** යනු සමථ විදර්‍ශනා ධර්‍මයන්හි දශවිදර්‍ශනා උපක්ලේශ සංඛ්‍යාත වූ උද්ධච්චයෙන් (උඩගු බවින්) මනාව ගන්නා ලදැයි අර්‍ත්‍ථයි, **හොති සො ආවුසො සමයො** යන මෙයින් සත්වැදෑරුම්ව සුදුසු (ගැලපෙන) දේ ලැබෙන කාලය කියන ලදි. **යන්තං චිත්තං** යනු යම් කලෙක ඒ විදර්‍ශනා වීථියට බැස පැවති සිතයි, **අජ්ඣත්තමෙව සන්තිට්ඨති** යනු විදර්‍ශනා (චිත්ත) වීථිය පතුරුවා එම අධ්‍යාත්ම ගෝචර සංඛ්‍යාත වූ අරමුණෙහිම සිටියි, පිහිටුවයි, **සන්නිසීදති **යනු අරමුණු වශයෙන් මැනවින් හිඳියි, **එකොදි හොති **යනු එකඟ වෙයි, **සමාධියති** යනු මනාව තැන්පත් වෙයි, මනාව පිහිටුවන ලද්දේ වෙයි, මෙහි සෙස්ස පැහැදිලිමය.
3. සඤ්චෙතනිය වර්ගය
තෙවැනි වර්‍ගයෙහි පළමු සූත්‍රයෙහි කායෙ යනු කායද්වාරයෙහියි, කායවිඥප්තිය ඇතිවිට යන අරුත්ය, **කායසඤ්චෙතනාහෙතු** යනාදියෙහි කායසංඤ්චෙතනා නම් කායද්වාරයෙහි චේතනා ඇතිකොට ගැනීමයි, එය කාමාවචර කුසල් වශයෙන් අටවැදෑරුම් හා අකුසල වශයෙන් දොළොස් වැදෑරුම් යයි විසිවැදෑරුම්ය, එසේම වාග්සංචෙතනා ද මනොසංචෙතනා ද වෙයි, තවද මෙහි නවවැදෑරුම් මහග්ගත චෙතනා ද ලැබෙයි, **කායසංචෙතනා හෙතු** යනු කායසංචෙතනයන්ට ප්‍රත්‍යයෝයි, **උප්පජ්ජති අජ්ඣත්තං සුඛදුක්ඛං** යනු අටවැදෑරුම් කුශලකර්‍ම ප්‍රත්‍යයෙන් ස්වකීය අධ්‍යාත්මයෙහි සුවය උපදියි, දොළොස් අකුශලකර්‍ම ප්‍රත්‍යයෙන් දුක උපදියි, සෙසු දොරටුවල ද මේ ක්‍රමයමැයි, **අවිජ්ජා පච්චයා** යනු අවිද්‍යා හේතුවෙන්මය, ඉදින් අවිද්‍යාව වසනු ලබන්නා වූ ප්‍රත්‍යයක් වේද? එසේ ඇති කල්හි තිදොරෙහි සුවදුක්වලට හේතු වූ චෙතනාව උපදියි, මෙසේ මූලභූත වූ අවිද්‍යාව වශයෙන් මෙය කියන ලදි.
**අවිජ්ජාපච්චයා වා සාමං වා** යනාදියෙහි අනුන් විසින් නොඅණවන ලද්දේ තෙමේම පිළියෙල කරන්නේ තමා කායසංස්කාරය අභිසංස්කරණය කරයි නමි, යම් සංස්කාරයක් අනුන් සමාදන්කරවා අණවා කෙරෙත් ද ඔහුට එම කායසංස්කාරය අනුන් පිළියෙල කෙරෙත් නමි, යමෙක් කුශලය කුශල යයි ද, අකුශලය අකුශල යයි ද කුශල විපාකය කුශල විපාක යයි ද අකුශල විපාකය අකුශල විපාක යයි ද දන්නේ කායද්වාරයෙහි විසිවැදෑරුම් කායසංස්කාරය අභිසංස්කරණය කරයි, මෙතෙම දන්නේ අභිසංස්කරණය කරයි’ නමි, යමෙක් මෙසේ නොදන්නේ අභිසංස්කරණය කරයි ද මෙතෙම ‘නොදන්නේ අභිසංස්කරණය කරයි’ නමි, සෙසු දොරටුවල ද මේ ක්‍රමයමැයි,
එහි අසම්පජාන කර්‍මය මෙසේ දතයුතුය: කුඩාදරුවෝ මාපියන් කළ දෙය කරමැයි චෛත්‍ය වඳිත්, මල් පුදත්, භික්ෂු සංඝයා වඳිත්, කුසලයයි නොදන්නාවූ ද ඔවුනට එය කුසලයක්ම වෙයි, එසේම මෘගපක්‍ෂි ආදී තිරිසන්නු ධර්‍මය අසති, සංඝයා වඳිති, සෑ වඳිති, දන්නාවුව ද නොදන්නාවුව ද ඔවුනට එය කුසලයක්ම වෙයි, කුඩා දරුවෝ මාපියන්ට අත්පාවලින් පහරදෙත්, භික්ෂූන්ට තර්ජනය කරත්, ගල් විසිකරත්, බැණවදිත්, දෙන්නු භික්ෂු සංඝයා ලුහුබඳිත්, බල්ලෝ ලුහුබඳිත්, සපාකත්, සිංහව්‍යාඝ්‍රාදීහු ලුහුබඳිත්, දිවිතොර කරත්, දන්නාවුව ද නොදන්නාවුව ද ඔවුනට අකුසල කර්‍මයක් වේයයි දතයුතුය.
දැන් දොරටු තුනෙහි ආයූහන (එක්රැස් වීමේ) චේතනාව එක්කොටගත යුතුය, කෙසේදයත්? කායද්වාරයෙහි තමාකළ බව මුල්කොට ඇති චෙතනා විස්සය, ඇණවීම මුල්කොට ඇති විස්සය, දැනීම මුල්කොට ඇති විස්සය, නොදැනීම මුල්කොට ඇති විස්සයයි චෙතනා අසූවක් වෙයි, වාග්ද්වාරයෙහි එසේමය, මනොද්වාරයෙහි වනාහි එක් එක් විකල්පයෙහි විසිනවය බැගින් එකසියදහසක් වෙයි, මෙසේ දොරටුතුනෙහි සියල්ලම දෙසිය සැත්තෑසයක් චෙතනා වෙයි, ඒ සියල්ලම සංස්කාර ස්කන්ධ යයි පිළිගැනීමට යයි. එක්ව යෙදුනු විඳවීම් ආකාර ඇති වේදනාස්කන්ධය, හැඳිනීම් ආකාර ඇති සංඥාස්කන්ධය, දිත්ත සංඛ්‍යාත විඥානස්කන්ධය ශරීරය, උපාදාරූප, එයට හේතු වන ධාතු සතර, මහාභූත සතර යන මේ පඤ්චස්කන්ධයෝ දුක්ඛ සත්‍යය නමි,
**ඉමෙසු භික්ඛවෙ ධම්මෙසු අවිජ්ජානුපතිතා** යනු කියන ලද ප්‍රභේද ඇති මේ චේතනා ධර්‍මයන්හි අවිද්‍යාව එක්ව හටගැනීම් වශයෙන් ද උපනිශ්‍රය වශයෙන් ද යෙදී ඇත, මෙසේ සසර ද සංසාමූලක අවිද්‍යාව ද දක්වන ලද්දේ වෙයි,
මෙපමණකින් විදර්‍ශනා වඩා රහත්බවට පත් ක්ෂීණාශ්‍රවයාට දැන් ස්තුති කරන්නේ ‘අවිජ්ජායත්වෙව අසෙසවිරාගනිරොධා’ යනාදිය කීහ. **අස්සෙවිරාගනිරොධා** යනු ඉතිරි නැති විරාගයෙන් මෙන්ම ඉතිරි නැති නිරෝධයෙන් ද වේ. **සො කායො න හොති** යනු ක්ෂීණාශ්‍රවයාගේ කයින් කරන කර්‍මය පැනෙයි, සෑ මිඳුල හැමදිම් බෝමලු සැමදීම් යාම්-ඊම්, වත් අනුවත් කිරීම් මේ ආදී ඔහුගේ කායද්වාරයෙහි චෙතනා විස්සක් විපාක ස්වභාවය නොමැති බවට පැමිණෙයි. එහෙයින් මෙසේ කියන ලදි. ‘සො කායො න හොති, යං පචචයාසස තං උපපජජති, අජ්ඣතතං සුඛදුක්ඛං’, යනුවෙනි. කායද්වාරයෙහි පැවති චෙතනාවම මෙහි කායයි අදහස් කරන ලදි. සෙසු දෙකෙහි ද මේ ක්‍රමයමයි**, ඛෙත්තං** යනාදිය ද කුසලාකුසල කර්‍මයටම නම්ය, එය විපාකය වැඩෙන යන අර්‍ත්‍ථයෙන් ක්ෂෙත්‍රය නමි, පිහිටීම් අරුතින් වස්තුවයි, හේතු අර්‍ත්‍ථයෙන් ආයතනයයි, අධිකරණාර්‍ත්‍ථයෙන් අධිකරණ යයි කියනු ලැබේ.
මෙසේ ශාස්තෲන් වහන්සේ මෙපමණ තැනකින් තිදොරෙන් රැස්කරන ලද කර්‍මය දක්වා දැන් ඒ කර්‍මයාගේ පැසවන තැන දැක්වීමට “චත්තාරො මෙ භික්ඛවේ” යනාදිය කීසේක, එහි **අත්තභාවපටිලාභා **යනු ලබන ලද ආත්මභාවයෝය, **අත්තසඤ්චෙතනා කමති** යනු තමා විසින් කල්පනා කරන ලද චෙතනාව පවතියි.
**අත්තසඤ්චෙතනා හෙතු තෙසං සත්තානං තම්හා කායා වූතී හොති** යනාදියෙහි කිච්චාපදොසික දෙවිවරු තමන්ගේ සංචෙතනා හේතුවෙන් චුතවෙත්, නඳුනුයන චිත්තලතා වන ඵාරුසකවනාදියෙහි දිව්‍යරතියෙන් පිණවී ක්‍රීඩා කරන්නා වූ ඔවුනට කෑම්බීම්වල අමතකවීම් ඇතිවිට ඔවුහු අහර නැතිවීමෙන් අවුවෙහි දැමු මල්දමක් මෙන් මැලවෙත්, මනොපදොසිකා දෙවිවරු අනුන්ගේ චෙතනා හේතුවෙන් සැවවෙත්, මොවුහු චාතුම්මහාරාජික දෙවියෝමය, ඔවුනතුරින් එක් දිව්‍ය පුත්‍රයෙක් නැතැක් කෙළිමියි පිරිවර සහිතව රථයෙන් වීදියට එළඹෙයි ද ඉක්බිති නික්මෙන වෙනත් දෙවිකෙනෙක් ඉදිරියෙන් යනු ඔහු දැක කිම මේ දිළින්දා පෙර නොදිටුවිරූවකු මෙන් මෙ දැක ප්‍රීතියෙන් ඉදිමුණෙකු මෙන් ද ගොරවන්නකු මෙන් ද යතැයි කිපෙයි, ඉදිරියෙන් යන්නා ද ආපසු හැරී ඒ කිපුණහු දැක කුපිත වූවාහු මනාව දත හැක්කෝ වෙතියි ඔහු කිපුණු බව දැන කිපුණු නුඹ මට කුමක් කරන්නෙහිද? මේ සම්පත් මවිසින් දානශීලාදි වශයෙන් ලබන ලදි, නුඹ නිසා නොවේයයි පෙරළා කිපෙයි, එකකු කිපුණු විට අනෙක් කිපුණු තැනැත්තේ රකියි, දෙදෙනාම කිපුණු විට එකෙකුගේ ක්‍රෝධය අනෙකාගේ ක්‍රෝධයයට හේතුවෙයි, ඔහුගේ ද ක්‍රෝධය අනෙකාට ප්‍රත්‍යය වේ යයි දෙදෙනා හඬමින් විරොධව සිටියදීම චුතවෙත්, මිනිස්සු තමන්ගේ සංචෙතනා අනුන් නිසා ඇතිවන සංචෙතනා ද හේතුවෙන් මියයත්, ආත්මසංචෙතනයන්ගේ හා පරසංචේතනයන්ගේ හේතුවෙන් මියයතියි අර්‍ත්‍ථයි, මිනිස්සු කිපී තමා විසින්ම තමාට ආයුධවලින් ද දඬුමුගුරුවලින් ද පහරදෙති. රැහැන් බැඳුම් ආදියෙන් බඳිත්, කඩුවෙන් ද හිස සිඳිත්, විස කති, ප්‍රපාතයන්හි වැටෙත්, දියට පිවිසෙත්, ගින්නට පිවිසෙත්, අනුන් ද ඔවුන් දඬු මුගුරින් හෝ අවියෙන් හෝ පහරදී මරත්, මෙසේ ඔවුන් දඬු මුගුරින් හෝ අවියෙන් හෝ පහරදී මරත්, මෙසේ ඔවුන් කෙරෙහි ආත්ම සංචෙතනාව ද පරසංචේතනාව ද පිවිසෙයි,
**කත තෙන දෙවා දට්ඨබ්බා** යනු කවරනම් ඒ දෙවිවරු දැකිය යුත්තාහුද යන අර්‍ත්‍ථයි, කුමක්හෙයින් තෙරණුවෝ මේ ප්‍රශ්නය අසත්ද? කි තමා විසින් කීමට නොහැකි වේද යත් හැකිවෙයි, මේ පදය තම ස්වභාවයෙන් බුද්ධවිෂයක ප්‍රශ්නයකැයි තෙරණුවෝ නොකීහ, **තෙන දට්ඨබ්බා** යනු ඒ අත්බවින් දැක්විය යුතුය, මේ ප්‍රශ්නය යට කාමාවචරයෙහි ද රූපාවචරයෙහි ද ලබයි, භවාග්‍රයෙන් පිරිසිඳ කියන ලද්දේ නිරවශේෂයෙන් කියන ලද්දේ වේයයි භාග්‍යවතුන් වහන්සේ විසින් මෙසේ කියන ලදි,
**ආගන්තාරො ඉත්‍ථත්තං** යනු පඤ්චස්කක්ධභාවයම වූ ස්ත්‍රීභාවයට පැමිණෙන්නාහු එහි උපදින්නේ ද මත්තෙහි උපදින්නෝ ද නොවෙත් යනුයි, **අනාගත්තාරො ඉත්‍ථත්තං** යනු මේ ස්කන්ධ පඤ්චකයට නොඑන්නෝ යට උපත් ඇත්තෝ නොවෙති, එහි උපත් ඇත්තෝ හෝ එහිම පිරිනිවන් පාන්නෝ හෝ වෙතියි අර්‍ත්‍ථයි, මෙහිද යටම භවයෙහි උපන්නවුන්ගේ වශයෙන් මත්තෙහි උපන ඇත්තෝ දතයුත්තාහ, භවාග්‍රයෙහි වනාහි මෙය නැත, සෙස්ස සියලු තැන පැහැදිලිමය.
දෙවැනි සූත්‍රයෙහි **අත්‍ථපටිසම්භිදා **යනු පස්වැදෑරුම් අර්‍ත්‍ථයන්හි ප්‍රභෙදගත වූ ඥානයයි, **ඔදිසො** යනු කරුණු වශයෙනි, **ඛ්‍යංජනසො** යන අකුරු වශයෙනි, **අනෙකපරියායෙන** යනු නොයෙක් කාරණයන්ගෙනි, **ආචික්ඛාමි **යනු කියමියි, **දෙසෙමි** යනු ප්‍රකටකොට කියමියි, **පඤ්ඤාපෙමි** යනු දන්වමියි, **පට්ඨපෙමි** යනු පිහිටුවා පවත්වා කියමියි **විවරාමි** යන විවෘතකොට කියමියි, **විභජාමි** යනු බෙදා බෙදා කියමියි, **උත්තානීකරොමි** යනු නොගැඹුරුවූවක් තැනිතලාවූවක් (පැහැදිලිවූවක්) කොට කියමි, **සො මං පඤ්හෙන** යනු හෙතෙම මා වෙත ප්‍රශ්නයෙන් එළඹේවායි, **අහං ව්‍යාකරණෙන** යනු මම ඔහුගේ ප්‍රශ්න නිරවුල් කිරීමේ කථාවෙන් සිත සතුටු කරන්නෙමියි, **යො නො ධම්මානං සුකුසලො** යනු යමෙක් අප අවබෝධ කළ ධර්‍මයන් පිළිබඳ අතිදක්ෂයෙක් වේ ද ඒ ශාස්තෲන් වහන්සේ හමුවූ සේක, ඉදින් අප විසින් අර්‍ත්‍ථ පටිසම්භිදා ප්‍රත්‍යක්‍ෂ නොකරන ලද්දේනම්, සාරිපුත්‍රය, (ඔවුන්ට) ප්‍රත්‍යක්ෂ කරවයි පවසා මා වළක්වන්නාහු යයි ශාස්තෲන් වහන්සේගේ ඉදිරියෙහි හුන්නේම සිංහනාද කරයි. මේ අයුරින් සියලු තන්හි අර්‍ත්‍ථය දතයුතුය, මේ පටිසම්භිදාවන් අතුරින් පටිසම්භිදා තුනක් ලෞකිකය, අර්‍ත්‍ථපටිසම්භිදාව ලෞකික ලෝකෝත්තරය.
තෙවැන්නෙහි **ඵස්සායතනානං** යනු ස්පර්‍ශයට ආකරවූවන්ගේ, ස්පර්‍ශයට උත්පත්තිස්ථානයන්ගේ යන අර්‍ත්‍ථයයි, **අත්‍ථඤ්ඤාං කිඤ්චි** යනු මේවා ඉතිරි නැතිව නිරුද්ධ වූ කල්හි ඉන්මතු සුළුවූද යම් ක්ලෙශයක් ඇත්දැයි අසයි, **නාත්‍ථඤ්ඤං කිඤ්චි** යන මෙහිදී ද සුළු වූ ද ක්ලේශයක් නැත්දැයි අසයි, සෙසු දෙකෙහි ද මේ ක්‍රමයමයි, මේ ප්‍රශ්න සතර ද සාශ්වත උච්ඡෙද එකාන්ත සාශ්වත අමරාවික්‍ෂේප වශයෙන් අසයි, එයින් තෙරණුවෝ ඔහුගෙන් විමසති, අසන ලද්ද වළහමින් **මාහෙවං** යනාදිය කීවේය, මෙහි** හ** යනු නිපත මාත්‍රයකි, එසේ නොකියව යන අර්‍ත්‍ථයි, ආත්මලබ්ධි වශයෙන් හෝ අන්කිසිවක් ඇත්ද? අන්කිසි ආත්මයක් නම් ඇත්දැයි සාශ්වතාදි ආකාරයෙන් අසයි, කිම මෙතෙම ආත්මදෘෂ්ටිකයෙක්ද? ආත්ම දෘෂ්ටිකයෙක් නොවේ, එබඳු දෘෂ්ටි ඇති එක් භික්ෂුවක් එහි හුන්නේය, හෙතෙම ප්‍රශ්න ඇසීමට නොහැක්කකි, ඔහුගේ දෘෂ්ටිය විසදාලනු සඳහා මෙසේ අසයි, අනාගතයෙහි මෙබඳු දෘෂ්ටි ඇති යමෙක් වන්නාහුද ඔවුනට බුද්ධ කාලයෙහි ද මෙම ප්‍රශ්නය මහා ශ්‍රාවකයන් විසින් විසඳන ලද්දේ (නොවේ) ද යන වචනයට ඇති ඉඩ අහුරනු සඳහා අසයිමය,
**අප්පපඤ්චං පපඤ්චෙති** යනු ප්‍රපංච නොකළයුතු තන්හි ප්‍රපංච කරයි, නොහැසිරිය යුතු මගෙහි හැසිරෙයි, **තාවතා පපඤ්චස්සගති** යනු ස්පර්‍ශායතන සයෙහි ගමන යම්තාක් වේද, තෘෂ්ණාමාන දෘෂ්ටිසංඛ්‍යාත පප්‍රංචයාගේ ගමන ද එතෙක් වෙයි, **ජන්නං ආවුසො ඵස්සායතනානං අස්සෙවිරාගනිරොධා පපඤ්චනිරොධො පපඤ්චුපසමො** යනු මේ ස්පර්‍ශායතන සය සර්‍වප්‍රකාරයෙන් නිරුද්ධ වූ කල්හි ප්‍රපංචයෝ ද නිරුද්ධවූවාහුම වෙත්, සංසිඳුනාහුම වෙත්යයි අර්‍ත්‍ථයයි. අරූප බ්‍රහ්මලෝකයෙහි පෘථග්ජන දෙවියන්ගේ කිසි ස්පර්‍ශායතන පසක් නිරුද්ධය, සයවැන්න නිරෝධ නොවුන බැවින් ත්‍රිවිධ ප්‍රපංචයෝම නිරුද්ධ නොවූවාහුමය, තවද පඤ්චස්කන්ධභව වශයෙන් මේ ප්‍රශ්නය කියන ලදි, සිවුවැන්නෙහි මේ ක්‍රමයෙන් අර්‍ත්‍ථය දතයුතුය.
පස්වැන්නෙහි, **විජ්ජායන්තකරො හොති** යනු විද්‍යාවෙන් සසරදුක කෙළවර කරන්නේ වෙයි, සියලු සසර දුක පිරිසිඳ හාත්පසින් වටකොට සිටියි, සෙසු පදයන්හි ද මේ ක්‍රමයමයි, **උපාදානො** යනු දැඩිව ගැනීම් සහිතවූයේම වීයි, **අන්තකරො අභවිස්ස** යනු සසර දුක කෙළවරකොට සිටියේ වන්නේය, **වරණසම්පන්නො** යනු පසළොස් ආකාරයෙන් වූ වරණධර්‍මයෙන් යුක්තවූයේයි, **යථාභූතං ජානං පස්සං අන්තකරො හොති** යනු ඇතිතතු මාර්‍ග ප්‍රඥාවෙන් දැන බලා සසරදුක් කෙළවර කොට සිටියේ නමැයි රහත්බව කුළුගැන්වීමෙන් ප්‍රශ්නය නිමවූයේය, සයවැන්න යට එකක නිපාත වර්‍ණනාවෙහි කියන ලද ක්‍රමයෙන් දතයුතු ය.
සත්වැන්නෙහි **අජ්ඣත්තිකා** යනු කෙස් ආදී කොටස් විස්සෙහි දැඩි වූ රළු ලක්‍ෂණයෝ පෘථිවි ධාතුවයි, **බහිද්ධා** යනු බාහිරව ඉන්ද්‍රිය බද්ධ නොවූ ගල්පර්‍වත ආදියෙහි දැඩි ආකාර ලක්‍ෂණයෝ පෘථිවිධාතුවයි, මේ ක්‍රමයෙන්ම සෙසු ධාතු ද දතයුතුය, මෙය මගේ නොවේ, එය මම නොවෙමි, හෙතෙම මගේ ආත්මය නොවෙයි යන මෙම ක්‍රමය තෘෂ්ණාමාන දෘෂ්ටි වශයෙන් ගැනීම ප්‍රතික්‍ෂේප කිරීම් වශයෙන් කියන ලදි, **සම්මප්පඤ්ඤාය දට්ඨබ්බං** යනු හේතු වෙන කාරණයෙන් මාර්‍ගප්‍රඥාවෙන් බැලිය යුතුය, **දිස්වා** යනු විදර්‍ශනාසහගත මාර්ග ප්‍රඥාවෙන් බලායි, අයි තබ්බං යනු හේතුවෙන් කාරණයෙන් මාර්ග ප්‍රඥාවෙන් බැලිය යුතුය, දියවා යනු විදර්ශනාසහගත මාර්ග ප්‍රඥාවෙන් බලායි, **අච්ඡෙච්ඡි තණ්හං** යනු මාර්‍ගයෙන් නැසියයුතු තෘෂ්ණාව සහමුලින් සිඳලූයේය, **වාවත්තයී සංයොජනං** යනු දසවැදෑරුම් වූ සංයෝජනය දුරු කළේය, උදුරා අත්හළේය, **සම්මාමානාභිසමයා** යනු හේතුවෙන් කාරණයෙන් නවවැදෑරුම් මානය දුරුකිරීමේ අවබෝධයෙනි, **අන්තමකාසි දුක්ඛස්ස** යනු සසර දුක පිරිසිඳ හාත්පසින් වටකළේය, කොට සිටියේය යන අර්‍ත්‍ථයයි, මෙසේ ශාස්තෲන් වහන්සේ විසින් සංයුත්ත මහානිකායෙහි රාහුලොවාද විපස්සනාව දේශනා කරන ලදි, චූලරාහුලොවාද සූත්‍රයෙහිදී ද විදර්‍ශනාවම කියන ලදි, අම්බලට්ඨිකරාහුලොවාද සූත්‍රයෙහි ළදරුවියෙහි සිටියකුට බොරු කීමෙන් දුරු වීම කියන ලදි, මහාරාහුලොවාදයෙහි විදර්‍ශනාව කියන ලදි, මේ අඞ්ගුත්තර මහානිකායෙහි දී මේ චතුෂ්කොටික ශුන්‍යතාව කියන ලද්දේ නමි.
අටවැනි සූත්‍රයෙහි **සන්තං චෙතොවිමුත්තිං** යන අෂ්ටසමාපත්තීන්ගෙන් එක්තරා සමාපත්තියකි, **සක්කායනිරොධං** යනු ත්‍රෛභූමික සංසාර සංඛ්‍යාත වූ සත්කායයාගේ නිරොධයයි, නිවන යන අර්‍ත්‍ථයයි, **න පක්ඛන්ධති** යනු අරමුණු වශයෙන් නොපැකිලෙයි, සෙසු පදයන්හි ද මේ ක්‍රමයමැයි, **න පාටිකඞ්ඛො** යනු නොකැමති වියයුතුයි **ලසගතෙන **යනු මැලියම් (ලහටු) වැකුණාවූයි,
මෙහිදී ද පරතෙරට යනු කැමති පුරුෂයාගේ උපමාව ගෙනහැර දැක්විය යුතුය, එක් පුරුෂයෙක් සැඩපහර ඇති රුදුරු මසුන්ගෙන් ගැවසීගත් ගඟින් එගොඩට යනු කැමැත්තේ මෙතෙර සැකසහිතය, බිය සහිතය, එතෙර ආරක්‍ෂිතය, බිය රහිතය, කුමක්නම් කොට පරතෙරට යන්නෙම්දැයි පිළිවෙළින් සිටි කුඹුක්ගස් අටක් දැක මේ ගස් අනුපිළිවෙලින් යාහැකියයි සිතා කුඹුක්ගස් නම් සිලිටි අතු ඇත්තේය, අත්තෙහි අත නොපිහිටන්නේ යයි නුග අත්තික්කා ගස් අතුරින් එකෙක මැලියම් අත්පාවල අතුල්ලා දකුණු අතින් එක් අත්තක් අල්ලා ගත්තේය. අත එහිම ඇලුණි, යළි වමතින් ද දකුණු පයෙන් ද වම් පයෙන් දැයි අපා සතරම එහි ඇලුණි. හෙතෙම හිස යටිකුරුව එල්බෙන්නේ ගඟ මත්තෙහි වැසි දෙකකින් පිරුණු සැඩපහරෙහි ගිලුණේ කිඹුල් ආදීන්ගේ ගොදුරක් විය,
එහි ගඟදිය මෙන් සංසාර ස්‍රෝතස දැක්විය යුතුය, ගඟින් එතෙරට යනු කැමති පුරුෂයා මෙන් යෝගාවචරයා දැක්විය යුතුය, මෙතෙර සක්කාය මෙනි, එතෙර නිවන මෙනි, පිළිවෙළින් සිටි කුඹුක්ගස් අට මෙන් අෂ්ටසමාපත්තීහුය, ලහටු ඇති අතින් අතු අල්ලීම මෙන් ධ්‍යාන විදර්‍ශනාවන්ගේ තර්ජනයන් පිරිසුදු නොකොට සමවතට සමවැදීම දැක්විය යුතුය, මෙතෙර සත්කාය මෙනි, එතෙර නිවන මෙනි, පිළිවෙළින් සිටි කුඹුක්ගස් අට මෙන් අෂ්ටසමාපත්තීහුය, ලහටු ඇති අතින් අතු ඇල්ලීම මෙන් ධ්‍යාන විදර්‍ශනාවන්ගේ තර්ජනයන් පිරිසුදු නොකොට සමවතට සමවැදීම දැක්විය යුතුය, අත්පා සතරින් අත්තෙහි බැඳී එල්බීම මෙන් ප්‍රථම ධ්‍යානයෙහි ආශාවෙන් එල්ඹුණු කාලය දැක්විය යුතුයි, ගඟ මත්තෙහි වැස්ස මෙන් සදොරෙහි කෙලෙසුන් උපන් කාලයයි, පිරුණු ගඟෙහි සැඩපහරෙහි ගිලුණාහු කිඹුල් ආදීන්ගේ ගොදුරක් වූ කාලය මෙන් සංසාර ස්‍රෝතසෙහි ගිලුණු තැනැත්තාගේ සතර අපායෙහි දුක්විඳීමේ කාලය දතයුතුයි,
**සුද්ධෙන හත්‍ථෙන** යනු මනාව සේදූ පිරිසුදු අතිනි, මේ සූත්‍රයෙහි ද එබඳුමවූ උපමාවක් කළයුතුය, කලින් කී ලෙසම පරතෙරට යනු කැමැති පුරුෂයා කුඹුක් ගස් නම් සිලිටි අතු අත්තේය, කිළිටි අතින් අල්වන්නහුගේ අත ලෙස්සා යන්නේ යයි අත්පා පිරිසුදු කොට එක් අත්තක් අල්වාගෙන පළමුගසට නැග්ගේ එයින් බැස දෙවැනි ගසට - පෙ- අටවැනිගසට නැග්ගේ අටවැනි ගසින් බැස එතෙර ක්‍ෂේමභූමියට ගියේය.
එහි මේ ගස්වලින් පරතෙරට යන්නෙමැයි ඒ පුරුෂයා සිතු කාලය මෙන් යෝගියා අටසමවතට - සමවැදී සමවෙතින් නැගිට රහත්බව ගගන්නෙමැයි සිතූ කාලය දැක්විය යුතු ය, පිරිසුදු අතින් අත්ත අල්ලා ගැනීමට මෙන් ධ්‍යාන විදර්‍ශනාවන්ගේ උවදුරු පිරිසුදු කොට සමවතට සමවැදීමයි, පළමු ගසෙන් බැස දෙවැනි ගසට නැගුණු කාලය මෙන් ප්‍රථම ධ්‍යානයෙහි ආශාවෙන් නොබැඳුණු තැනැත්තාගේ එයින් නැගී ද්විතීය ධ්‍යානයට සමවත් කාලයයි, -පෙ- සත්වැනි ගසින් බැස අටවැනි ගසට නැගි කාලය මෙන් ආකිඤ්චඤ්ඤායතන සමාපත්තියෙහි ආසාවෙන් නොබැඳුණු තැනැත්තේ එයින් නැගට නෙවසඤ්ඤා නාසඤ්ඤායතනයට සමවත් කාලයයි, අටවැනි ගසින් බැස පරතෙරෙහි ක්ෂෙම භූමියට ගියකාලය මෙන් නෙවසඤ්ඤානාසඤ්ඤායතනයෙහි ඇලීමෙන් නොබැඳුණු තැනැත්තා සමවතින් නැගිට සංස්කාරයන් විමසා බලා රහත් බවට පැමිණි කාලය දතයුතුය,
**අවිජ්ජාපභෙදං මනසිකාරොති** යනු අටතැනක නොදැනීම වූ ඝන හා පෘථුල වූ මහා අවිද්‍යාවගේ ප්‍රභේද සංඛ්‍යාත අර්හත්වය මෙනෙහි කරයි. **න පක්ඛන්ධති** යනු අරමුණු වශයෙන්ම නොපැකිලෙයි, **ජම්බාලි** නික්මෙන ජලය පිහිටන තැනක් වූ මහා ආවාටයයි. **අනෙකවස්සගණිකා** යනු ගම හෝ නගරය හෝ උපන් කාලයෙහිම උපන් බැවින් නොයෙක් වසර ගනන් උපන්නේ මැයටනුයි අනෙකවස්සගණිකා නමි, **ආයමුඛානි** යනු පිවිසෙන කඳුරු සතරයි, **අපායමුඛානි** යනු පිටට බැසයන සිදුරුයි, **න ආළිප්පභෙදො පාටිකඞ්ඛො** යනු වැටියේ බිඳීමක් බලාපොරොත්තු නොවිය යුතුය, එයින් දිය නැඟි වැටිය බිඳී රොඩු ගසාගෙන ගොස් මහ සමුදුරට නොපැමිණීමය.
මෙම අර්‍ත්‍ථය පැහැදිලි කිරීම සඳහා උයන සෙවීමේ උපමාව ගෙන හැර දැක්විය යුතුය, එක් නගර වැසි කුලපුත්‍රයෙක් උයනක් සොයන්නේ නගරයෙන් ඉතා නොදුරෙහි ද ඉනොළංහි ද මහත් ආවාටයක් දුටුවේය. හෙතෙම මෙතැන සිත්කලු උයනක් වන්නේයයි සලකා උදැල්ලක් ගෙන කඳුරැලි සතරම වසා පිටකරන සිදුරු ඇර සිටියේය, වැස්ස මොනවට නොවැස්සේය, ඉතිරි ජලය පිටවන සිදුරුවලින් පෙනී ගියේය, සම්කඩ රෙදිකැබලි ආදිය එහිම කුණුවිය, පණුවෝ ගැවසීගත්හ. හාත්පස නොඑළඹිය හැකි විය. එළඹුනවුන්ට ද නාස්පුඬු වසාගෙන එළඹිය යුතු තැනක් විය, හෙතෙම කිහිපදිනකින් පැමිණ ඉවත්ව සිටියේ බලා ළංවිය නොහැකැයි පිටවී ගියේය,
එහි නගරවැසි කුලපුත්‍රයා මෙන් යෝගාවචරයා දැක්විය යුතුය, උයනක් සොයන්නහු විසින් ගම්දොරටුවෙහි ආවාටයක් දුටු කාලය මෙන් සතර මහා භූතයන්ගෙන් හටගත් ශරීරයයි, පිවිසෙන දොරටු වැසූ කාලය මෙන් දහම් ඇසීම නැමැති දිය නොලැබුණු කාලයයි, පිටවන දොරටු විවරකළ කාලය මෙන් දොරටු සය පිළිබඳ සංවරය විසිරීගිය කාලයයි, වැසි මනාව නොවන කාලය මෙන් සුදුසු කමටහනක් නොලද කාලයයි, ඉතිරි දිය පිටවන දොරටුවලින් පෙරීගිය කාලය මෙන් ඇතුළත ගුණයන් පිරිහුණු කාලයයි, දියනැගී ඉවුර කැඩී රොඩු රැගෙන මහමුහුදට පැමිණිමට නොහැකි කාලය මෙන් අරහත් මගින් අවිද්‍යා නමැති ඉවුර බිඳ කෙලෙස් රැස් වනසා නිවන ප්‍රත්‍ය කිරීමට අසමත් කාලයයි. සම්කඩ රෙදිකැබලි ආදිය එහිම කුණුබවට පත්වීම මෙන් අභ්‍යන්තරයෙහි රාගාදී කෙලෙසුන්ගෙන් පිරුණු කාලයයි, අවුත්දැක විපිළිසරව ගිය කාලය මෙන් සසරින් යුක්ත පුද්ගලයාගේ සසරෙහි ඇළුම්කරන කාලය දතයුතු යි,
**ආළිප්පභෙදො පාටිකඞ්කො** යනු වැටියේ බිඳීමක් බලාපොරොත්තු වියයුතුය, එයින් දියනැඟී වැටිය බිඳී රොඩු කුණු රැගෙන මහ සයුරට පැමිණීමට හැකිය යන අර්‍ත්‍ථයි,
මෙහි ද ඒ උපමාවම ගෙනහැර දැක්විය යුතුය, එහි යෝග්‍ය ධර්‍මශ්‍රවණය ලැබුණු කාලය පිවිසෙන දොරටු ඇරුණු කාලය මෙනි, සදොරෙහි සංවරය එළඹුණු කාලය පිටවන දොරටු වැසූ කාලය මෙනි, යොග්‍ය කර්‍මස්ථානයක් ලැබුණු කාලය මනාව වැසිවට කාලය මෙනි, රහත් මගින් අවිද්‍යාව බිඳ අකුශල රාශිය විනාශ කොට රහත්බව පසක්කළ කාලය දියපහර නැඟී ඉවුර බිඳ රොඩුකුණු රැගෙන මහමූදට පැමිණි කාලය මෙනි, ඇතුළත ලොවුතුරු දහමින් පිරුණු කාලය පිවිසෙන දොරටුවලන් පිවිසි දියෙන් විලපිරුණු කාලය මෙනි, දහම් පහයට නැග නිවන අරමුණු වූ පල සමවත නඟා හුන්කාලය. හාත්පසින් වැටියක් දමා ගස් වවා උයන මැද පහයක් තනා නැටුම් ඉදිරිපත් කරවා මනා බොජුන් වළඳන කාලය මෙනි. මෙහි සෙස්ස පැහැදිලි අරුත් ඇත්තේමය, දේශනාව ලෞකික ලෝකෝත්තර මිශ්‍රකව කියන ලදි.
නවවැන්නෙහි **භානභාගියා සඤ්ඤා** යනාදියෙහි “පඨමස්සඣානස්ස ලාභිං කාමසහගතා සඤ්ඤාමනසිකාරා සමුදාචරන්ති හානභාගිනී පඤ්ඤා”යි අභිධර්‍මයෙහි කියන ලද අයුරින්ම අර්‍ත්‍ථය දතයුතුය. යථාභූතං නප්පජානන්ති යනු යථා ස්වභාවයෙන් මාර්‍ගඥානයෙන් නොදනිත්.
දසවැන්නෙහි **භොගනගරෙ විහරති** යනු පිරිනිවන් සමයෙහි චාරිකාවෙහි හැසිරෙන සේක් ඒ නුවරට පැමිණ එහි වසන සේක, **ආනන්ද චෙතියෙ** යනු ආනන්ද යක්‍ෂයා වසන තැන පිහිටි විහාරයෙහියි, **මහාපදෙසෙ** යනු මහත් වූ පෙදෙසක හෝ මහත් කරුණෙහිය, බුද්ධාදී වූ මහත් මහත් අය දක්වමින් කියන ලද මහකරුණුය යන අරුත්ය, **නෙව අභිනන්දිතබ්බං** යනු සතුටින් සාධුකාර දී මුලින්ම නොඇසියයුතුය, මෙසේ කළකල්හි පසුව මෙය නොගැලපේ යයි කියන්නේ ද කිමෙක්ද කලින්ම මේ ධර්‍මයයි දැන් ධර්‍මය නොවේ යයි කියා ලබ්ධිය ඉවත නොදමයි, **න පටික්කොසිතබ්බං** යනු කුමක් මේ මෝඩයා කියත්දැයි කලින්ම මෙසේ නොකිව යුතුය. මෙසේ කීකල්හි කීමට සුදුසු දෙය ද නොකියයි, එහෙයින් “අනභිනන්දිත්වා අප්පටික්කොසිත්වා”යි කියන ලදි, **පදව්‍යඤ්ජනානි** යනු පදසංඛ්‍යාත ව්‍යංජනයි, **සාධුකං උග්ගහෙත්වා** යනු මෙතැන්හි පෙළ කියන ලදි, මෙතැන්හි අර්‍ත්‍ථය කියන ලදි. මෙතැන්හි ගැලපීම් කරන ලදි, මෙතැන්හි පූර්‍වාපරය කියනලදැයි මනාව ගෙනයි, **සුතෙත ඔතාරෙතබ්බානි** යනු සූත්‍රයෙහි බහාලිය යුතුයි, **විනයෙ සන්දස්සෙතබ්බානි** යනු විනයෙහි (විනය සමග) සැසදිය යුතුයි.
මෙහි ද **සුත්තං** යනු විනයයි කියන ලදි, “කත්‍ථ පටික්ඛිත්තං සාවත්ථියං සුත්තවිභඞ්ගෙ”යි කියන ලද්දේ එහෙයිනි, **විනයො** යනු ඛන්ධකයයි, ‘කොසම්බියං විනයාතිසාරෙ’යි කියන ලද්දේ එහෙයිනි, මෙසේ විනය පිටකයද හාත්පසින් නොගැනෙයි, උභතො විභඞ්ගයෙන් සුත්තඛන්ධ පරිවාර යන මේවා විනයයි මෙසේ විනයපිටකය හාත්පසින් ගැනෙයි, නැතහොත් සූත්‍රාන්ත පිටකය සුත්ත යයි ද විනයපිටකය විනයයි ද මෙසේ පිටක දෙකම ගනුලැබෙයි, සූත්‍රාන්ත අභිධර්‍ම පිටක හෝ සුත්ත යයි ද විනය පිටකය විනයයි මෙසේ ද තුන්පිටකය ගනු නොලැබෙයි, ජාතක, පටිසම්භිදා නිද්දෙස, සුත්තනිපාත, ධම්මපද, උදාන, ඉතිවුත්තක, විමානවත්ථු, පෙතවත්ථු, ථෙරගාථා, ථෙරීගාථා, අපදාන යනුවෙන් සූත්‍රනාමයෙන් නොගැනෙන බුද්ධ වචනයක් ඇත.
සුදින්න තෙරණුවෝ වනාහි අසුත්ත නම් වූ බුද්ධ වචනයක් ඇත්දැයි ඒ සියල්ල ප්‍රතික්‍ෂේප කොට තුන්පිටකය සුත්ත (නම්ය) විනය වනාහි කාරණයයි පැවසූහ. එයින් එකරුණ දක්වන්නෝ මේ සූත්‍රය ගෙනහැර දැක්වූහ:
“ගෞතමිය, මේ ධර්‍මයෝ රාගය පිණිස පවතිත්, විරාගය පිණිස නොවෙත්, සංයෝගය සඳහා පවතිත්, වියෝගය සඳහා නොවෙත්, දැඩිව ගැනීම සඳහා පවතිත්, අඩු ආශාව සඳහා නොපවතිත්, අසතුට සඳහා පවතිත්, සතුට සඳහා නොපවතිත්, අලසබව සඳහා පවතිත්, වීර්යය පටන් ගැනීම සඳහා නොපවතිත්, රැස්කිරීම සඳහා පවතිත්, තුනී කිරීම සඳහා නොපවතිත් යනුවෙන් යම් ධර්‍මයන් දන්නෙහි ද ගෝතමිය ඒකාන්තයෙන් එය ධර්‍මය නොවේය. එය විනය නොවේය, එය ශාස්තෲ ශාසනය නොවේයයි ඒකාන්තයෙන්ම දන්නෙහිය (දතයුතුය).
ගෞතමිය, මේ ධර්‍මයෝ විරාගය සඳහා පවතිත්, රාගය සඳහා නොවෙත්, විසංයෝගය සඳහා පවතිත්, සංයෝගය සඳහා නොවෙත්, දැඩිව නොගැනීම සඳහා පවතිත්, දැඩිව ගැනීම සඳහා නොවෙත්, අපිස් බව සඳහා පවතිත්, බොහෝවක් කැමති බව සඳහා නොවෙත්, සතුට සඳහා පවතිත්, අසතුට සඳහා නොවෙත්, වීර්යය ඇරඹීම සඳහා පවතිත්, අලසබව සඳහා නොවෙත්, විවේකය සඳහා පවතිත්, එක්ව ගොනුවීම සඳහා නොවෙත්, තුනී කිරීම සඳහා පවතිත්, රැස්කිරීම සඳහා නොවෙත් යනුවෙන් ධර්‍මයන් දන්නෙහි ද, ගෞතමිය ඒකාන්තයෙන්ම එය ධර්‍මයයි. එය විනයයි එය ශාස්තෲ ශාසනයයි දතයුතුය.
එබැවින් **සුත්තෙ** යනු ත්‍රිපිටක බුද්ධ වචනයෙහි බහාලිය යුත්තාහ. **විනයෙ** යනු මේ රාගය දුරුකරන කරුණෙහි සැසඳිය යුත්තාහුය යන මෙය මෙහි අර්‍ත්‍ථයයි, **න චෙව සුත්තෙ ඔතරන්ති** යනු සූත්‍ර පිළිවෙළින් කිසි තැනක නොගොස් පිටපොත්ත නඟා පෙන්වා සැඟවුණු වෙස්සන්තර සැඟවුණු උම්මග්ග සැඟවුණු විනය වේදල්ල පිටකයන්ගෙන් එකෙකින් ආ ඒවා පෙනෙත් යයි අර්‍ත්‍ථයයි. රාගාදි විනයෙහි ද නොපැනෙන එසේ ආ දෙය ඉවතලිය යුතුයයි එයින් කියන ලදි. **ඉදං භික්ඛවෙ චතුත්‍ථං මහාපදෙසං ධාරෙය්‍යාථ **යනු ධර්‍මයෙහි පිහිටීමට ඉඩක්වන මෙම සතර වැන්න දරන්නහුයි.
4. බ්‍රාහ්මණ වර්ගය
සිවුවැනි වර්‍ගයෙහි පළමු සූත්‍රයෙහි **ඨානකුසලො** යනු යම් තැනක සිටියේ නොවළහා විදින්නට හැකිවෙයි ද එම ස්ථානයෙහි දක්ෂවූයේයි, සෙස්ස යට කියනලද අයුරින්ම දතයුතුය,
දෙවැනි සූත්‍රයෙහි **නත්‍ථි කොචී පාටිභොගො** යනු මම මෙහි ඇපකරු වෙමැයි මෙසේ ඇපකරුවකු වීමට සමතෙක් නම් නැත, **ජරාධම්මං** යනු ජරාස්වභාවයයි, හැමතන්හි මෙම ක්‍රමයයි,
තෙවැන්නෙහි **නත්‍ථි තතො දොසො** යනු එහි දොසක් නම් නැතැයි අර්‍ත්‍ථයි.
සිවුවැන්නෙහි ජීවිතය අමාරුවට පත් කිරීමේ අර්‍ත්‍ථයෙන් රෝගයම **රොගාතඞ්කො** නම් **පුට්ඨස්ස** යනු ඒ රෝගාබාධයෙන් යුක්තවූයේයි, **උරත්තාලිං කන්දති** යනු පපුවට පහරදෙමින් හඬයි, **අකතකල්‍යාණො** යනාදියෙන් කල්‍යාණ යනු පින්කමයි, එය මොහු විසින් නොකරන ලදැයි අකතකල්‍යාණොයි. සෙසු පදයන්හිද මේ ක්‍රමයමයි, පින්කමම දක්ෂබවට පත් වූ බැවින් **කුසලං** නමි, බියවූවහු රකින බැවින් **භීරුත්තාණං** යි කියනු ලැබේ. **කතපාපො** යනාදියෙහි ලාමක වූ අකුසල කර්‍මය පාපයි කියනු ලැබේ, **ලුදදං** යනු රළු කර්‍මයයි, **කිබ්බිසං** යනු මල සහිත වූ අපිරිසුදු කර්‍මයයි, **කඞ්ඛී හොති** යනු බුද්ධ, ධම්ම, සංඝ යන ගුණයන්හි ද ශික්ෂාවෙහි ද පූර්‍වාන්තයෙහි ද අපරාන්තයෙහි ද පූර්‍වාපරාන්තයන්හි ද පටිච්චසමුප්පාදයෙහි ද යන අට තැන්හි සැකයෙන් යුක්තවූයේ වෙයි, **වෙචිකිච්ඡි** යනු විඡිකිච්ඡාවෙන් යුක්තවූයේ ශාසන සද්ධර්‍මයෙහි නිමාවට නොගියේ ඉගෙනීම් පිළිවිසීම් වශයෙන් කෙළවරට යාමට නොහැක්කේයි, මේ ක්‍රමයෙන් සියලු තන්හි අර්‍ත්‍ථය දතයුතුය.
පස්වැන්නෙහි **බ්‍රාහ්මණසච්චානි** යනු බ්‍රාහ්මණයන්ගේ සත්‍යයෝයි, වෙනස් නොවන දේයි**, සො තෙන න සමණො මඤ්ඤති** යනු ඒ ක්ෂීණාශ්‍රව තෙමේ ඒ සත්‍යයෙන් මම ශ්‍රමණයෙක් වෙමැ’යි තෘෂ්ණා මාන දෘෂ්ටීන්ගෙන් මඤ්ඤනය නොකරයි, සෙසු පදයන්හි ද මේ ක්‍රමයයි, **යදෙව තත්‍ථ සච්චං තදභිඤ්ඤාය** යනු එහි සියලු ප්‍රාණීහු නොනැසිය යුත්තාහ යන ප්‍රතිපත්තියෙන් යමක් සත්‍ය ද එසේම වේද නොවෙනස් වේද, මෙයින් වාග්සත්‍යය ඇතුළත් කොට පරමාර්‍ත්‍ථ සත්‍යය වූ නිර්‍වාණය දක්වයි, **තදභිඤ්ඤාය** යනු ඒ දෙකම අතිවිශිෂ්ට වූ ප්‍රඥාවෙන් දැනයි, **අනුද්දය අනුකම්පාය පටිපන්නො හොති** යනු කරුණාවෙන් ද අනුකම්පාවෙන් ද යම් පිළිවෙතක් වේද එයට පිළිපන්නේ වෙයි, පුරවා සිටියේයි අර්‍ත්‍ථයි, සෙසු පදයන්හි ද මේ ක්‍රමයමැයි,
**සබ්බෙ කාමා** යනු සියලු වස්තුකාම ක්ලේශ කාමයෝයි, **ඉතිවදං බ්‍රාහ්මණො සච්චමාහ** යනු මෙසේ ද කියන්නා වූ ක්ෂීණාශ්‍රව බ්‍රාහ්මණ තෙමේ සත්‍යයම කීවේය. **සබ්බො භවා** කාමභවාදීවූ තුනයි, **නාහං __කච්චනි__** යන මෙහි වනාහි චතුෂ්කෝටික වූ ශුන්‍යතාව කියන ලදි, මේ “නාහං __කච්චනි__” යනු කිසිතැනක තමා නොදකියි, **කස්සචී කිඤ්චනතස්මිං** යනු තමාගේ ආත්මය අන්කිසිවකුගේ යමක් බවෙහිලා සලකා නොබලයි, සහෝදරස්ථානයෙහි සහෝදරයා ද සහායස්ථානයෙහි සහායයා ද පරිෂ්කාරස්ථානයෙහි පරිෂ්කාර ද ලෙස සිතා එළවිය යුත්තක් කොට නොබලයි යන අරුත්ය, **න ච මම කච්ඡිති** යන මෙහි මම ශබ්දය එපමණකින් තබා න ච ක්වචනි යනු අනුන්ගේ කිසි ආත්මයක් ද නොදකියි යන මේ අර්ථයයි, දැන් ‘මම’ ශබ්දය ගෙනහැර දක්වා මගේ කිසිවක් කිසිතැනක නැතැයි යමෙක් අනුන්ගේ ආත්මය මගේ කිසිතැනක කිසිවක් ලෙස නොබලයි, තමන්ගේ සහෝදර ස්ථානයෙහි පරිෂ්කාරය දැයි කිසිදු තැනක අනුන්ගේ ආත්මය මේ යමක් බවෙහි එළවිය යුත්තක් කොට නොබලයි යන අර්‍ත්‍ථයයි, මෙසේ මෙතෙම කිසිතැනක තමා නොදකියි ද එය අනුන්ගේ යම්කිසිවක් කොට එළවිය යුත්තක් ලෙස නොබලයි, අනුන්ගේ ආත්මය නොබලයි, අනුන්ගේ (ආත්මය) තමන්ගේ යම්කිසිවක් බවෙහිලා සැලකියයුතු කොට නොබලයි, **ඉතිවදං බ්‍රාහ්මණො** යනු චතුස්කෝටික ශුන්‍යතාව කියන්නා වූ ද ක්‍ෂීණාශ්‍රව බ්‍රාහ්මණ තෙමේ ඒ ප්‍රතිපදාවෙහි මනාව වටහාගත් බැවින් සත්‍යයම කීවේය, මුසාවක් නොවේයයිද සියලු වාරයන්හි මඤ්ඤනාවන් ප්‍රහීනවූ බැවින්ම මඤ්ඤනා නොකරන්නේයයි ද අර්‍ත්‍ථය දතයුතුයි, **ආකිඤ්චඤ්ඤංයෙව පටිපදං** යනු කිසියම්බවින් තොර වූ උවදුරු රහිත අල්ලාගැනීමක් නැති ප්‍රතිපදාවයි, **පටිපන්නො** යනු සපුරා සිටියේයි,
**ඉමානි ඛො පරිබ්බාජකා චත්තාරී බ්‍රාහ්මණ සච්චානි මයා සයං අභිඤ්ඤා සච්ඡිකත්වා පවෙදිතානි** යනු නුඹලා භොවාදිබ්‍රාහ්මණයන්ගේ යම් සත්‍යයක් කියහුද අප විසින් ඒවායින් අන්‍ය වූ බහා තැබූ පව් ඇති බ්‍රාහ්මණයාගේ මේ සත්‍ය සතර සිවුමගෙහි සොළොස් ආකාර වූ කෘත්‍යයෙන් දැන ප්‍රත්‍යක්ෂ කොට දන්නා ලදි, දෙසන ලදි. බබුළුවන ලදැයි අර්‍ත්‍ථයි, මෙසේ මේ සූත්‍රයෙහි සතර තන්හිම ක්ෂීණාශ්‍රවයාගේ වාග් සත්‍යයම කියන ලදි.
සයවැන්නෙහි **පරිකස්සති** යනු අදිනු ලබයි, **උම්මග්ගො** යනු උඩට මතුව ඒමයි, ප්‍රඥාව පැමිණීම යන අර්‍ත්‍ථයයි, ප්‍රඥාව හෝ උඩට මතුවීමේ අරුතින් උම්මග්ගොයි කියනු ලැබේ, එම ප්‍රඥාවම වැටහීමේ අර්ථයෙන් **පටිභානං** නමි, **චිත්තස්ස උප්පන්නස්ස වසං ගච්ඡති** යනු යමෙක් සිතේ වසඟයට යත්ද ඔවුනටම මෙහි ග්‍රහණය දතයුතුයි, **අත්‍ථමඤ්ඤාය ධම්මමඤ්ඤාය** යනු, අර්‍ත්‍ථ කථාව ද පෙළ ද දැනයි, **ධම්මානුධම්මපටිපන්නො හොති** යනු ලොවුතුරු දහමට ගැලපෙන ධර්‍මයට සහ ශීලයෙන් පූර්‍වභාග ප්‍රතිපදාවට පිළිපන්නේ වෙයි, **නිබ්බෙධික පඤ්ඤො** යනු නිර්වේදයට පමුණුවන ප්‍රඥාව ඇත්තේයි, **ඉදං දුක්ඛං** යනු තෘෂ්ණාව හැර ඉතිරි ත්‍රෛභූමික ස්කන්ධ පංචකය දුකයයි අසන ලද්දේ වෙයි, **පඤ්ඤාය** යනු මාර්‍ගප්‍රඥාවෙනි, **අයං දුක්ඛසමුදයො** යනු සංසාරමූලක තෘෂ්ණාව ඒ දුකේ හේතුව යයි අසන ලද්දේ වෙයි, මේ ක්‍රමයෙන් සෙසු දෙකෙහි ද අර්‍ත්‍ථය දතයුතුය, සිවුවැනි ප්‍රශ්නය විසඳීමෙන් අරහත් ඵලය කියන ලදැයි දතයුතුය.
සත්වැන්නෙහි **තොදෙය්‍යස්ස** යනු තුදිගම් වැසියාගේයි, **පරිසතිං** යනු රැස් වූ පිරිසේයි. **පරෑපාරම්හං වත්තෙන්ති** යනු අනුන්ට ගැරහීම පවත්වති, කියති. **බාලො අයං රාජා** යනාදිය ඔවුහු යම් ගැරහීමක් කරත්ද, එය දැක්වීම සඳහා කියන ලදි, **සමණෙ රාමපුත්තෙ** යනු උද්දකරාමපුත්‍රයන් කෙරෙහිය, **අභිප්පසන්නො** යනු ඉක්මවා පැහැදුණේයි, **පරමනිපච්චාකාරං** යනු බෙහෙවින්ම පහත් ක්‍රියාවයි, නීච වෘත්තියයි, **පරිහාරකා** යනු සේවකයෝයි, **යමකො** යනාදිය ඔවුන්ගේ නම්ය, ඔවුනතුරින් එකෙක් යමක නමි, එකෙක් මොග්ගල්ල නමි, එකෙක් උග්ග නමි. එකෙක් නාවින්දකී නමි, එකෙක් ගන්ධබ්බ නමි, එකෙක් අග්ගිවෙස්ස නමි, **ත්‍යාස්සුදං** යනු මෙහි අස්සුදං යනු නිපාත මාත්‍රයකි. ඔවුහු තමන්ගේ පිරිස හුන්කල්හි යන අර්‍ත්‍ථ**යයි**, **ඉමිනා නයෙන නෙති** යනු මෙකරුණින් හඟවයි, දන්වයි, **කරණීයාධිකරණීයෙසු **යනු පණ්ඩිතයන් විසින් කළ යුතු දෙයෙහි හා අතිරේක කටයුතුවලයි, **වචනීයාධිවචනීයෙසු** යනු කිවයුතු දෙයෙහි ද අතිරේක කිවයුත්තෙහි ද යනුයි, **අලමත්‍ථදසතරෙහි** යනු මෙහි අර්‍ත්‍ථය දැකීමට සමත්හු අලමත්‍ථදසා නමි. ඔවුහු ඉක්මවා සිටියාහු අලමත්‍ථදසතරායි, ඒ අලමත්‍ථදස්තරයන්ගෙනි, **අලමත්‍ථදස්තරො **යනු අර්‍ත්‍ථය දැකීමට සමත් බැවින් ශ්‍රේෂ්ඨවූයේ දක්ෂයන්ගෙන් දක්ෂවූයේ පණ්ඩිතයන්ගෙනුත් අතිශයින් පණ්ඩිතවූයේයි අසන්නේ මෙසේ කීය. ඉක්බිති ඔහුට මනාව විමසන්නා වූ ඔවුහු **එවං භො** යනාදිය කීවාහුය, මෙසේ බමුණු තෙමේ තමන්ගේ සත්පුරුෂ බවින් ඒ එළෙය්‍ය රජු ද, ඔහුගේ සේවකයන් ද උද්දකරාම පුත්‍රයන් ද පැසසීය, අසත්පුරුෂයා අන්ධයකු වැනිය, සත්පුරුෂයා ඇස් ඇත්තෙකු වැනිය, අන්ධයා යම්සේ අන්ධ නොවූවකු මෙන්ම අන්ධයකු ද නොදකියි ද එසේ අසත්පුරුෂයා සත්පුරුෂයකු ද අසත්පුරුෂයකු ද නොදනියි. යම්සේ ඇස් ඇත්තා අන්ධයකු මෙන්ම අන්ධ නැත්තකු දකියි ද එසේ සත්පුරුෂයා සත්පුරුෂයකු ද අසත්පුරුෂයකු ද දනියි. තොදෙය්‍ය ද සත්පුරුෂ බවින් අසත්පුරුෂයන් දත්තේයයි මෙය අර්‍ත්‍ථ වශයෙන් සලකමින් සතුටු සිතැති බමුණු තෙමේ **අච්ඡරියං භො ගොතම** යනාදිය කියා තථාගතයන් වහන්සේ කී දෙය අනුමෝදන්ව පිටත්ව ගියේය.
අටවැනි සූත්‍රයෙහි **උපකො** යනු ඔහුගේ නමයි, **මණ්ඩිකාපුත්තො** යනු මණ්ඩිකාවගේ පුතායි, **උපසංකමි** යනු හෙතෙම දෙව්දත් තෙරුන්ගේ උපස්ථායකයෙක් වූයේ කිමෙක්ද? ශාස්තෲන් වහන්සේ මා තමන් වෙතට එළඹුණු විට ගුණ කියන සේක්ද නැතහොත් නුගුණ කියන සේක්දැයි විමසනු සඳහා එළඹියේය, ‘දෙව්දත් නිරාගතවූවෙකි, කල්පයක් එහි සිටින්නෙකි, පිළියම් කළ නොහැකෙක්කි’යි අසා ශාස්තෲන් වහන්සේට නින්දා කරනු සඳහා එළඹියේ යයි ද කියත්, **පරූපාරම්හං වත්තෙති** යනු අනුන් ගැරහීම කරයි, **සබ්බො සො න උප්පාදෙති** යනු හෙතෙම කුසල්දහම් නොඋපදවයි, තමන්ගේ වචනය ඉටු කිරීමට සුදුස්සක් කිරීමට හෝ නොහැක්කේයි, **අනුප්පාදෙන්තො ගාරය්හො හොති** යනු කුසල්දහම් ඉටුකිරීමට නොහැක්කේ තමන්ගේ වචනය ඉටුකිරීමට සුදුස්සක් කිරීමට නොහැක්කේ ගැරහිය යුත්තෙක් වෙයි. ගැරහීමට පැමිණෙයි, **උපවජ්ජො **යනු දොස්නැගිය යුත්තේ ද වෙයි. වරදින් යුක්තවූයේ හෝ වෙයි, දොස් සහිතවූයේයි අරුත්ය,
ඉක්බිති භාග්‍යවතුන් වහන්සේ ඔහුගේ වාදය ගෙන ඔහුගේම ගෙලෙහි බඳින සේක් **පරූපාරම්හඤ්ච** යනාදිය වදාළ සේක, **උම්මුජ්ජමානකංයෙව** යනු දියෙන් හිස ඔසවන්නකුමයි, එහි **අපරිමාණපදා** යනාදියෙහි එහි අකුශලයයි හඟවන පදයෝ ද අකුරු ද දම්දෙසුම් ද අප්‍රමාණමය, **ඉතිපිදං අකුසලං** යනු මෙය ද අකුසල්ය, මෙය ද අකුසල්ය යන මේ කරුණින් ද, මෙකරුණින් ද අකුසලයයි මෙසේ අකුසල් පැනවීමෙහි පැමිණි දෙය දැනුදු අප්‍රමාණය, තවද තථාගතයන් වහන්සේ අන් අයුරකින් ඒ ධර්‍මය දේශනා කරන්නේ නම් එසේද, ධර්‍ම දේශනාව අප්‍රමාණ වන්නේය, එහෙයින් කියන ලදි. “අපරියාදින්නා වාස්ස තථාගතස්ස ධම්මදෙසනා අපරියාදිණ්ණං ධම්මපදඛ්‍යංජනං” යනුවෙනි. මේ ක්‍රමයෙන් සියලු වාරයන්හි අර්‍ත්‍ථය දතයුතුයි, **යාව ධංසිවායං** යනු යම්තාක් ගුණනැසීමක් වේද එයයි, **ලොණකාරකදාරකො** යනු ලොණකාර ගමේ දරුවෙකි, **යත්‍ර හි නාම** යනු යමෙක් නම් යනුයි, **ආසාදෙතබ්බං මඤ්ඤිස්සති** යනු නින්දා කළ යුත්තෙකැයි හඟින්නේය, **අපෙහි **යනු ඉවත් වෙව, මා ඉදිරියෙහි නොසිටුව යනුයි. මෙසේද කියා ගෙලෙන් අල්වා ගන්වමින් ඉවතට ඇද දැම්මේය.
නවවැන්නෙහි **කායෙන** යනු නාමකායයෙනි, **සච්ඡිකරණියා** යනු ප්‍රත්‍යක්ෂ කළයුත්තේයි, **සතියා** යනු පුබ්බේනිවාසානුස්සතියෙනි, **චක්ඛුනා** යනු දිවැසිනි, **පඤ්ඤාය** යනු ධ්‍යාන ප්‍රඥාවෙන් විදර්‍ශනා ප්‍රඥාව, ප්‍රත්‍යක්ෂ කළයුතුය, විදර්‍ශනා ප්‍රඥාවෙන් මාර්‍ගප්‍රඥාව, මාර්‍ග ප්‍රඥාවෙන් ඵලප්‍රඥාව, ඵල ප්‍රඥාවෙන් ප්‍රත්‍යවෙක්ෂණ ප්‍රඥාව ප්‍රත්‍යක්‍ෂ කළ යුතුය, පැමිණිය යුතුයයි අර්‍ත්‍ථයි, ආශ්‍රවයන් ක්ෂය කිරීම් සංඛ්‍යාත අරහත්වය ප්‍රත්‍යවෙක්ෂණා වශයෙන් ප්‍රත්‍යවෙක්ෂණ ප්‍රඥාවෙන් ප්‍රත්‍යක්‍ෂ කළයුත්තේ නම් වෙයි.
දසවැන්නෙහි **තුණ්හිභූතං තුණ්හිභූතං** යනු යම් යම් ලෙසකින් විමසා බලයිද ඒ ඒ ලෙසින් නිහඬවීය, **භික්ඛු ආමන්තෙසි** යනු ප්‍රතිපත්තියෙන් යුක්ත වූ භික්‍ෂූන් පසන් ඇසින් බලා උපන් දහම් සතුට ඇත්තේ තුනීකරනු කැමැත්තෙන් ඇමතීය, **අපලාපා **යනු ප්‍රලාප රහිතවූවෝයි, සෙස ඊටම පර්‍ය්‍යාය වචනයකි. **සුද්ධා** යන නිර්‍මල වූවෝයි, **සාරෙ පතිට්ඨිතා** යනු සීලාදී වූ හරයෙහි පිහිටියෝයි, **අලං** යනු සුදුසුවූයි, **යොජනගණා** යනු එක් යොදුනක් යොදුනමය, දසයොදුනකුදු යොදුන්මය, එයින් මත්තෙහි යොජනගණ යයි කියනු ලැබේ. මෙහි වනාහි යොදුන් සියයක් වුව ද යොදුන් දහසක් වුව ද අදහස් කරන ලදි, **පුටොසෙනාපි** යනු මාර්‍ගොපකරණ පුටොසංයි කියනු ලැබේ, මාර්‍ගොපකරණ ගෙන ද එළඹීමට සුදුසුමය යන අර්‍ත්‍ථයි, **පුටංසෙන** යනු ද පාඨයි, පුටය (ඔලගුව) ඔහුගේ උරයෙහි වේ යනු එහි අර්‍ත්‍ථයයි, අංශයකින් මාර්‍ගොපකරණ ගෙන යන පුටය උසුලන්නහු විසින්දැයි කියන ලද්දේ වෙයි,
දැන් මෙබඳු වූ ගුණයන්ගෙන් යුක්තවූයේ මෙහි භික්ෂූහු ඇතැයි දැක්වීමට “සන්ති භික්ඛවේ” යනාදිය කීවේය, එහි **දෙවපත්තා** යනු උප්පත්ති දේවත්වය ඇතිකරවන්නා වූ දිව්‍ය විහාරයට ද දිව්‍ය විහාරයෙන් අරහත්වයට ද පත්වූවෝයි, **බ්‍රහ්මප්පත්තා** යනු නිදොස් අරුතින් බ්‍රහ්මබව ඇතිකරවන බඹ විහරණය ද බඹවිහරණයෙන් රහත්බවට ද පත්වූවෝයි, **ආනෙජ්ජප්පත්තා **යනු නොසැලෙන බව ඇතිකරවන ආනෙජ්ජයට ද ආනෙජ්ජයෙන් රහත්බවට ද පත් වූවෝයි, **අරියප්පත්තා** යනු පෘථග්ජනභාවය ඉක්මවා ආර්යභාවයට පත්වූවාහුයි, **එවං ඛො භික්ඛවෙ භික්ඛු දෙවප්පත්තො හොති** යනාදියෙහි මෙසේ රූපාවචර චතුර්ථධ්‍යානයෙහි සිට සිත හරවා රහත් බවට පැමිණියේ දෙවපත්ත නම් වෙයි, සතර බඹ විහරණයන්හි සිට සිත හරවා රහත්බවට පැමිණියේ බ්‍රහ්මප්පත්ත නමි, සතර අරූපධයානයන්හි සිට සිත හරවා රහත්බවට පැමිණියේ අනෙජ්ජප්පත්ත නමි, ඉදං දුක්ඛං යනාදියෙහි සතර සත්‍යයන්ගෙන් මාර්‍ගසතර ද ඵලතුන ද කියන ලදි, එහෙයින් මෙම ආර්‍යධර්‍මයට පැමිණි භික්ෂුව අරියප්පත්ත නම් වෙයි.
5. මහා වර්ගය
පස්වැනි වර්ගයෙහි පළමු සූත්‍රයෙහි **සොතානුගථානං** යනු පැහැදීමේ කණයොමා නැණකණින් තීරණය කරන්නවුන්ටය, **චත්තාරො ආනිසංසා පාටිකඞ්කා** යනු ගුණානිසංස සතරක් බලාපොරොත්තු විය යුතුය, මෙය වනාහි භාග්‍යවතුන් වහන්සේ විසින් අර්‍ත්‍ථොත්පත්ති වශයෙන් අරඹන ලදි, කවර නම් අර්‍ත්‍ථොත්පත්තියක් වශයෙන්ද යත්, භික්‍ෂූන් ධර්‍ම ශ්‍රවණයට නොපැමිණීමේ අර්‍ත්‍ථාත්පත්ති වශයෙනි, පන්සියයක් බමුණු පැවිද්දෝ “සම්බුදුන් වහන්සේ ලිංග වචන විභක්ති පද ඛ්‍යංජනාදියෙන් කියන සේක් අප විසින් දන්නා දෙයක්ම කියන සේක, නොදත් කුමක් කියන සේක්දැයි ධර්‍ම ශ්‍රවණය කරන තැනට නොයත්, ශාස්තෲන් වහන්සේ එපුවත අසා ඔවුන් කැඳවා කුමක්නිසා මෙසේ කරහුද? ධර්‍මය අසුවූ සකස්ව ධර්‍මය අසන්නවුනට ද සජ්ඣායනය කරන්නවුනට ද මේ මෙපමණ අනුසස් යයි දක්වන සේක් මේ දේශනාව ඇරඹූ සේක.
එහි **ධම්මං පරියාපුණාති** යනු සුත්තගෙය්‍ය ආදී නවාංග සත්ථුසාසනය වූ පෙළදහම උගණියි, **සොතානුධතා හොන්ති** යනු කණට අනුව පවත්නාහු අනුව පිවිසියාහු වෙත්, **මනසානුපෙක්ඛිතා** යනු සිතෙන් බැලුවාහුයි, **දිට්ඨියා සුප්පටිවිද්ධා** යනු අර්‍ත්‍ථයෙන් ද කාරණයෙන් ද ප්‍රඥාවෙන් ද මනාව අවබෝධ කළාහුය, ප්‍රත්‍යක්‍ෂ කළාහුය, **මුට්ඨස්සති කාලං කුරුමාණො** යන මෙය බුද්ධ වචනය සිහිකිරීමේ සිහිය නැති නිසා නොකියන ලද්දකි, පුහුදුන් අයගේ කළුරිය කිරීම සඳහා කියන ලදි. පෘථග්ජනයා සිහිමුළාවූයේ කළුරිය කරයි නම්, **උප්පජ්ජති** යනු පිරිසුදු ශීලයෙහි පිහිටියේ දෙව්ලොව උපදියි, **ධම්මපදාපි ලපන්ති** යනු ශාන්තභාවයෙහි උපන් සුව ඇත්තාට පෙර සජ්ඣායනයෙන් මුළාවට පත්ව වචනයෙන් පිරිහුණු යම් බුද්ධවචන ධර්‍මයෝ වෙත්ද ඒ සියල්ලෝ පැහැපත් කැඩපතක සෙවනැල්ල මෙන් සිහිවෙත්, වැටහෙත්, ප්‍රකටව පැනෙත්. **දන්‍ධො භික්ඛවෙ සත්තුප්පාදො** යනු බුද්ධ වචනය සිහිකිරීමේ සිහිය ඉපදීමම. අලස බහුල වූයේයි, **අථ සො සත්තො ඛිප්පංයෙව විස්සෙගාමී හොති** යන නිර්‍වාණගාමී වේ යයි අර්‍ත්‍ථයි,
**ඉද්ධිමා චෙතොවසිප්පත්තො** යනු සෘද්ධියෙන් යුක්ත වූ සිත් වසඟ බවට පත් ක්‍ෂීණාශ්‍රවයායි, **අයං වා සො ධම්මවිනයො** යනු මෙහි ප්‍රකට කිරීම් අර්‍ත්‍ථයෙහි ශබ්දයයි, යත්‍ථ යනු යම් ධර්‍මවිනයක යනුයි, **බ්‍රහ්මචරියං අචරි** යනු බ්‍රහ්මචරිය වාසයෙහි විසීය, මේ බුද්ධ වචනය මවිසින් පෙර පාවිච්චි කරන ලදැයි බුද්ධ වචනය සිහිකිරීම් වශයෙන්ම මෙය කියන ලදි, **දෙවප්‍රත්තො** යනු පඤ්චාලචණ්ඩ වැනි වූ ද, හත්‍ථක මහාබ්‍රහ්මයා වැනි වූ ද, සතංකුමාර බ්‍රහ්මයා වැනි වූ ද එක් ධර්‍මකථික දිව්‍ය පුත්‍රයෙකි. **ඔපපාතිකො ඔප්පාතිකං සාරෙති** යනු පළමුව උපන් දෙවිපුත්තෙමේ පසුව උපන්නහු සිහිකරයි. **සහපංසුකීළිකා** යන මෙයින් ඒවා බොහෝකලක් පුහුණු කරන ලද බව දක්වයි. **සමාගච්ඡෙය්‍යුං** යනු ශාලාවක හෝ ගස් මුලක හෝ මුණ ගැසුණාහ. **එවං වදෙය්‍ය** යනු ශාලාවක හෝ ගස්මුලක හෝ පළමුව හුන්නේ පසුව ආවහුට මෙසේ කියයි, මෙහි සෙස්ස පෙළක්‍රමයෙන්ම දතයුතුය.
දෙවැනි සූත්‍රයෙහි **ඨානානි** යනු කාරණයෝයි, **ඨානෙහි** යනු කාරණයන්ගෙනි, **සොවෙය්‍යං** යනු පිරිසුදු බවයි, **සංවසමානො** යනු එක්ව වසන්නේයි, **න සන්තතකාරී** යනු නිතර නොකරන්නේයි, **න සනත්තවුත්ති සීලෙසු** යනු නිතර සියලු කල්හි සිල්වත් දිවියක් නොගෙවයි යන අරුත්ය, **සංවොහාරමානො** යනු කියන්නේයි, **එකෙන එකො වොහරති** යනු එකකු සමඟ එක්වී කියයි, **චොක්කමති** යනු බැසගනියි, **පුරිමවොහාරා පච්ඡිමවොහාරං** යනු පළමු කථාවෙන් පසු කථාවයි, පළමු කථාවෙන් පසු කථාව ද පසු කථාවෙන් පළමු කථාව ද නොගැලපේයයි අර්‍ත්‍ථයි.
**ඤාතිව්‍යසෙන්න** යනාදියෙහි ඤාතීන්ට සිදුවන විපත ඤාති ව්‍යසනයයි, ඥාතීන්ගේ විනාශය යනාර්ථයි, දෙවැනි පදයෙහිද මේ ක්‍රමයයි, රොගව්‍යසන යන පදයෙහි අර්ථය වන්නේ රොගයමය, නීරොගී බව නැතිවීමෙන් වන ව්‍යසනය **රොගව්‍යාසනං** නමි, **අනුපරිවත්තන්ති** යනු ලුහුබඳිත්: **ලාභො ච** යනාදියෙහි ලාභය එක් ආත්මභාවයක් ලුහුබඳියි, ආලාභය එක් ආත්මභාවයක් යැයි මෙසේ ක්‍රමයක් එළවිය යුතුයි, **සාකච්ඡායමානො** යනු ප්‍රශ්න ඇසීම් විසඳීම් වශයෙන් සාකච්ඡා කරන්නේය, **යථා **යනු යම් අයුරකින් යනුයි, **උම්මග්ගො** යනු ප්‍රශ්න උත්මාර්‍ගයයි, **අභිනීහාරො** යනු ප්‍රශ්න සැකසීම් වශයෙන් සිතේ විනිශ්චයයි, **සමුදාහාරො** යනු ප්‍රශ්න ඇසීමයි, **සන්තං** යනු විරොධ සන්තාපයෙන් ශාන්තකොට නොකියයි යන අර්‍ත්‍ථයයි, **පණීතං** යනු අතෘප්තකරවූයි, **අතක්කාවචරං **යනු යම්සේ තර්‍කයෙන් න්‍යායානුකූලව ගැනීමට හැකිවේද එසේ නොකියයි යන අරුත්ය, **නිපුණං **යනු සියුම්වූයි, **පණ්ඩිතවෙදනීයං** යනු පණ්ඩිතයන් විසින් දැනගත යුත්තකි, සෙසු සියලු තන්හි කියන ලද්ද අනුසාරයෙන් දතයුතුය.
තෙවැන්නෙහි **උපසඞ්කමි **යනු වැළඳූ උදේ අහර ඇත්තේ වී මල්ගඳවිලවුන් ගෙන භාග්‍යවතුන් වහන්සේ වඳිමැයි එළඹියේය, **මා අනුස්සවෙන** යනාදියෙහි අනුශ්‍රැති වශයෙන් මගේ කථාව නොගනුවයි මේ ක්‍රමයෙන් අර්‍ත්‍ථය දතයුතුය, **පසාරම්හො** යනු එකටෙක කිරීමේ ලක්ෂණය ඇති තරහවයි, අලොභාදිය ලෝභාදියට ප්‍රතිපක්ෂ වශයෙන් දතයුතුය, **කුසලධම්මුපසම්පදාය** යනු කුශල ධර්‍මයන් සම්පාදනය කරනු සඳහා, ලබාගැනීම සඳහායි කියන ලද්දේ වෙයි, **ඉමෙ ද්වෙපි භද්දිය මහාසාලා** යනු ඉදිරියෙහි පිහිටි සල්ගස් දක්වමින් මෙසේ කීය, මෙහි සෙස්ස යට කියන ලද ක්‍රමය ඇති බැවින් ද පැහැදිලි අරුත් ඇති බැවින් ද මනාව වැටහෙන්නේමය, ශාස්තෲන් වහන්සේ දෙසුම පවත්වත්දීම භද්දිය තෙමේ සෝවාන් වූයේය.
සිවුවැන්නෙහි **සාපූගියා** යනු සාපූග නියම්ගම් වැසියෝයි, **ව්‍යග්ඝපජ්ජා** යනු ඔවුන් අමතමින් මෙසේ කීහ, කොල නගරයේ ඩෙබරගස් ඉවත් කරවා කරවන ලද බැවින් කොලනගර යයි ද, ව්‍යාඝ්‍ර මාර්‍ගයෙහි නිමවනලද බැවින් ව්‍යග්ඝපජ්ජ යයි ද නම් දෙකෙකි, මොවුන්ගේ පූර්‍වපුරුෂයෝ එහි විසූහයි ව්‍යග්ඝපජ්ජයෙහි වැසියන් බැවින් ව්‍යග්ඝපජ්ජයෝයි කියනු ලැබෙත්, එහෙයින් ඔවුන් අමතමින් මෙසේ කීහ. **පාරිසුද්ධිපධානියඞ්ගානි** යනු පාරිසුද්ධිය සඳහා බවුන් වැඩීමේ උත්සාහයේ අංගයෝයි, බවුන් සඳහා වැඩිය යුතු වීර්යයේ අංගයෝ, කොට්ඨාශයෝයි අර්‍ත්‍ථයි, එය ශීල පාරිශුද්ධිය සපිරීම සඳහා උත්සාහයට අංගයක් වේ යයි “සීලපාරිසුද්ධිපධානයඞ්ගං” නමි, සෙසු තන්හිද මේ ක්‍රමයමයි, **තත්‍ථ තත්‍ථ පඤ්ඤාය අනුග්ගහෙස්සාමි** යනු ඒ ඒ තැන විදර්‍ශනා ප්‍රඥාවට අනුග්‍රහ කරන්නෙමි, **යො තත්‍ථ ඡන්දො** යනාදියෙහි ඒ අනුග්‍රහ කිරීමෙහි යම් කත්තුකම්‍යතා ඡන්දයක් වේදැයි මේ ක්‍රමයෙන් අර්‍ත්‍ථය දතයුතුයි, මෙහි සතිසම්පජඤ්ඤය සිහිය නංවා නුවණින් පිරිසිඳ වීර්යය පැවැත්වීම සඳහා කියන ලදි, **රජනීයෙසු ධම්මෙසු චිත්තං විරාජෙති** යනු රාගයට ප්‍රත්‍යය වූ ඉෂ්ටාරම්මණයන්හි යම්සේ සිත නොඇලෙයිද එසේ කරයි, **විමොචනීයෙසු ධම්මෙසු චිත්තං විමුච්වති** යනු ඒ අරමුණුවලින් සිත මිදවිය යුතුයි, ඒ අරමුණුවල යම්සේ සිත මිදෙයිද එසේ කරයි, **චිරාජෙත්වා** යනු මෙහි මාර්‍ගක්‍ෂණයෙහි නොඇලෙයි නමි, ඵලක්‍ෂණයෙහි මිදුනේ නමි වෙයි, දෙවැනි පදයෙහි ද මේ ක්‍රමයමයි, **සම්මා විමුත්තිං පුසති** යනු හේතුවෙන් ක්‍රමයෙන් අරහත්ත ඵල විමුත්තිය ස්පර්‍ශ කරයි.
පස්වැන්නෙහි **චප්පො **යනු තථාගතයන් වහන්සේගේ සුළුපියා වූ ශාක්‍ය රජුයි, **නිගණ්ඨසාවකා** යනු විශාලා නුවර සීහ සේනාපති වැනි නාලන්දාවෙහි උපාලි ගහපති වැනි නිගණ්ඨනාථ පුත්තයන්ගේ උපස්ථායකයෙකි, **කායෙන සංවුතො** යනු කායද්වාරය සංවරකළ බැවින් වසන ලද බැවින් කයින් සංවරවූයේ නමි, සෙසු දෙකෙහි ද මේ ක්‍රමයයි, **අවිජ්ජාවිරාගා** යනු අවිද්‍යාව ක්‍ෂයවීමේ විරාගයෙනි, **විජ්ජුප්පාදා **යනු මාර්‍ගවිද්‍යාව ඉපදීමෙනි**, තං ඨානං** යනු ඒ කාරණයයි, **අවිපක්කවිපාකං **යනු නොලබන ලද විපාකවාරයයි, **තතො නිදානං** යනු එම හේතුවෙන් එම ප්‍රත්‍යයෙන්ය, **දුක්ඛවෙදනීයා ආසවා අස්සවෙය්‍යුං** යනු දුක්ඛවේදනාවට ප්‍රත්‍යය වූ ක්ලේශයෝ හටගනිත්, එම පුද්ගලයාට උපදිත් යයි අර්‍ත්‍ථයයි, **අභිසම්පරායං** යනු දෙවැනි ආත්මභාවයෙහියි, **කායසමාරම්භපච්චයා** යනු කායකර්‍ම ප්‍රත්‍යයෙනි, **ආස්වා** යනු කෙලෙස්ය, **විඝාතපරිළාහා** යන මෙහි විඝාතො යනු දුකයි, පරිළාහො යනු කායික හා චෛතසික දැවිල්ලයි, **පුස්ස ඵුස්ස ඛ්‍යංන්ති කරොති** යනු ඥානයෙන් නැසියයුතු කර්‍මය ඥාන ස්පර්‍ශයෙන් ස්පර්‍ශ කරමින් විනාශයට යවයි, විපාකයෙන් නැසිය යුතු කර්‍මය විපාක ස්පර්‍ශයෙන් ස්පර්‍ශ කරමින් විනාශයට යවයි, **නිජ්ජරා** යනු කෙලෙස් දිරවන පිළිවෙතයි, සෙසු දොරටුවල ද මේ ක්‍රමයමැයි, මෙහි සිට මේ භික්ෂුව ක්ෂීණාශ්‍රවයෙක් කළයුතුය, සතර මහා භූතයන් ගෙනහැර චතුස්සත්‍ය විශ්ලේෂණය දක්වා යම්තාක් අරහත්ඵල කමටහන කිවයුතු
දැන් එම ක්ෂීණාශ්‍රවයාට නිරන්තර විහරණය දැක්වීමට මෙසේ “සම්මාවිමුත්තචිත්තස්ස” යනාදිය කීය. **සම්මා විමුත්තචිත්තස්ස** යනු හේතුවෙන් කාරණයෙන් ක්‍රමයෙන් මනාව මිදුනහුගේයි, **සත්තවිහාරා** යනු නිත්‍ය විහරණයෝයි, නිරන්තර විහරණයෝයි, **නෙව සුමනො හොති** යනු ඉටු අරමුණෙනි ඇලීම් වශයෙන් සොම්නස හටගත්තේ නොවෙයි. **න දුම්මනො** යනු අනිටු අරමුණෙහි ගැටීම් වශයෙන් දොම්නස හටගත්තේ නොවෙයි, **උපෙඛතො විහරති සතො සම්පජානො** යනු සිහිනුවණින් වෙළනාලද මධ්‍යස්ථාකාර ලක්‍ෂණ ඇති උපෙක්ෂාවෙන් ඒ අරමුණුවල උපෙක්ෂකව මධ්‍යස්ථව වාසය කරයි.
**කායපරියන්තිකං **යනු ජීවිතය අත්තකොට, දිවි කෙළවර කොටයි, යම්තාක් දිවි පවතීද එතෙක් පැවති මනොද්වාරික වේදනාවය යන අර්‍ත්‍ථයයි, එහි පඤ්චද්වාරික වේදනාව පසුව ඉපිද පළමුව නිරුද්ධ වෙයි, මනොද්වාරික වූ වේදනාව පළමුව ඉපිද පසුව නිරුද්ධ වෙයි, එය පිළිසිඳගන්නා මොහොතෙහි වස්තු රූපයෙහිම පිහිටයි, පඤ්චද්වාරික වේදනාව පංචද්වාර වශයෙන් පවතිමින් පළමු වියවූ විසිවස් කල්හි ඇලීම් කිපීම් මුළාවීම් වශයෙන් අධිකව (වැඩිවී) බලවත් වෙයි, පණස්වස් කල්හි සිටියේ වෙයි, සැටවස් කල්හි සිට පිරිහෙමින් පසු අනුවස් කල්හි මඳ වෙයි, එකල්හි සත්ත්වයෝ බොහෝ කලක් එක්ව හුන්නෙමු, වැදහොත්තෙමුයි කියන කල්හි ද නොදනිමුයි කියති, ඉතා දැඩි වූ රූපාරම්මණයන් ද නොදකිමු, නොඅසුමු ගඳ සුවද හෝ මිහිරි හෝ අමිහිරි, තද හෝ මෙලෙක් යයි නොදනිමුයි කියති, මෙසේ ඔවුන්ගේ පංචද්වාරික වේදනාව බිඳුණේ වෙයි, මනොද්වාරික වේදනාව පවතියි. යම්තාක් එම වේදනාව පවතීද ඒතාක් සත්ත්වයා ජීවත් වේයැයි කියනු ලැබේ. යම් විටෙක නොපවතීද එකල්හි මළේ නිරුද්ධ වූයේයි කියනු ලැබේ.
මෙම අර්‍ත්‍ථය වැවකට සමානකොට දැක්විය යුත්තේය, යම්සේ පුරුෂයෙක් ජලමාර්‍ග පහකින් සමන්විත වැවක් කරන්නේද, පළමුව වැසි වටකල්හි ජලමාර්‍ග පසෙන් ජලය පිවිස වැව ඇතුළත වලවල් පිරෙන්නේය, නැවත නැවත වැසි වස්නා කල්හි දියමං පුරවා ගවු අඩයොදුන් පමණ පැතිරී, ඒ ඒ තැනින් ගලායමින් ජලය පවතින්නේය, ඉක්බිති සොරොවු විවරකොට කුඹුරුවල වැඩකරන කල්හි දිය නික්මෙන්නේයි ද, ගොයම් පැසෙන කල්හි දිය නික්මුණේයි ද, දිය පිරිහිණ, මසුන් ගනිමුයි කියයුතු බවට පැමිණෙන්නේය, ඉක්බිති කිහිපදිනකින් වලවල්හිම දිය රඳා ඇත්තේය, යම්තාක් දිය වලවල්හි වෙයිද එතෙක් මහවැවෙහි දිය ඇතැයි පිළිගැනීම වෙයි, යම් විටෙක එහි සිඳීයයි ද එවිට වැවෙහි දිය නැතැයි කියනු ලැබේ, මේ කාරණය ඒ අයුරින් දතයුතුය.
පළමුව වැසි වටනා කල්හි දියමං පසින් දිය පිවිසෙන විට වලවල් පිරුණු කාලය මෙන් පළමුවම ප්‍රතිසන්ධි ක්‍ෂණයෙහි මනෝද්වාරික වේදනාව වස්තුරූපයෙහි පිහිටි කාලයයි, නැවත නැවත වැසි වස්නා කල්හි මාර්‍ග පස පිරුණු කාලය මෙන් ප්‍රවෘත්තියෙහි පංචද්වාරික වේදනාවගේ පැවැත්මයි. ගව්වක් අඩුයොදුනක් පමණ දිය පැතිරි සිටීම මෙන් පළමුවියෙහි විසිවස් කල්හි ඇලීමාදි වශයෙන් එම වේදනාවගේ අධිකව බලවත් බවයි, යම්තාක් වැවෙන් ජලය නොනික්මෙයි ද එතෙක් වැව පුරවා සිටි කාලයයි, සොරොවු විවරකළ කල්හි කර්මාන්ත කරනවිට දිය නික්මෙන කාලය මෙන් සැටවස් කාලයෙහි සිට එම වේදනාවගේ පිරිහීමයි, දිය බැසගිය කල්හි දියමංවල මඳදියක් සිටි කාලය මෙන් අසූ අනුවස් කල්හි පංචද්වාරික වේදනාව අඩු කාලයයි, වලවල්හි පමණක් දිය පිහිටි කාලය මෙන් හදවත් කෙළවර නිසා මනෝද්වාරයෙහි වේදනාව පැවති කාලයයි: වලවල මද දියක් වුවද ඇති කල්හි වැවෙහි දිය ඇතැයි කිවයුතු කාලය මෙන් යම්තාක් එම වේදනාව පවතියිද එතෙක් සත්ත්වයා ජීවත් වේයයි කියනු ලැබේ. යම්සේ වලවල්හි දිය සිඳුණු විට වැවෙහි දිය නැතැයි කියනු ලැබේ ද එසේ මනෝද්වාරික වේදනාව නොපවත්නා කල්හි සත්ත්වයා මළේ යයි කියනු ලැබේ. මේ වේදනාව අරභයා “ජීවිත පරියන්තිකං වෙදනං වෙදියමානො”යි කියන ලදි.
**කායස්ස භෙදා** යනු කය බිඳීමෙනි, **උද්ධං ජීවිතපරියාදානා** යනු ජීවිතක්ෂයෙන් මත්තෙහියි, **ඉධෙව** යනු ප්‍රතිසන්දි වශයෙන් වෙනතක නොගොස් මෙහිමයි, **සීති භවිස්සන්ති** යනු පැවැත්මේ සැලීම් හා උවදුරු රහිත සිසිල් බව, නොපැවැත්මේ ධර්‍ම වෙයි,
**ථූණං පටිච්ච** යනු ගසක් නිසායි, **කුද්දාලපිටකං ආදාය** යනු උදැල්ල ද, කණිනහුල ද, පැස ද, ගෙනයි යන අරුත්ය, දෙසුම උදැල්ලක අයුරින් කරන ලදි, **මූලෙ ජින්දෙය්‍ය** යනු උදැල්ලෙන් මුල සිඳින්නේය, **පලිඛණෙය්‍ය** යනු යවුලෙන් හාත්පස කණින්නේය,
**එවමෙව ඛො** යන මෙහි උපමා සැසඳීමයි, ආත්මභාවය ගස මෙන් දැක්විය යුතුය, ගස නිසා සෙවනැල්ල මෙන් කුශල අකුශල කර්‍මයයි, ඡායාව නොපවත්නක් කරනු කැමති පුරුෂයා මෙන් යෝගාවචරයායි, උදැල්ල මෙන් ප්‍රඥාවයි, පැස මෙන් සමාධියයි, යහුල මෙන් විදර්‍ශනාවයි, යහුලෙන් මුල් කණින කාලය මෙන් අරහත් මගින් අවිද්‍යාව සිඳින කාලයයි, කඩ කඩ කරන කාලය මෙන් ස්කන්ධ වශයෙන් දුටු කාලයයි, පළන කාලය මෙන් ආයතන වශයෙන් දුටු කාලයයි, පලුගසන කාලය මෙන් ධාතු වශයෙන් දුටු කාලයයි, වාසුළඟෙහි වියලන කාලය මෙන් කායික චෛතසික වීර්ය කරන කාලයයි, ගින්නෙන් දවන කාලය මෙන් නුවණින් කෙලෙසුන් නදවන කාලයයි. අඟුරු කරන කාලය මෙන් පංචස්කන්ධය පවත්නා කාලයයි, මහ සුළඟෙහි පාවෙන කාලය හෝ ගංවතුරෙහි ගසාගෙන යන කාලය මෙන් සුන්මුල් ඇති පංචස්කන්ධයන්ගේ ප්‍රතිසන්ධි නොගන්නා පරිදි නිරොධයට පත්වීමයි, ඉපිලීම් හා ගසාගෙන යාම්වලින් නොපැනීම් බවට පැමිණීම මෙන් පුනර්භවයෙහි විපාකස්කන්ධයන් නොයිපදීමෙන් නොපෙනෙන බව දතයුතුයි.
**භගවන්තං එතදවොච** යනු ශාස්තෲන් වහන්සේ විසින් දෙසුම පවත්වත්දී සෝවාන් ඵලයට පැමිණ ‘එතං සෙය්‍යථාපි භන්තෙ’ යනාදී වචනය කීවේය, එහි **උදයත්ථිකො **යනු පොලිය කැමතිවන්නේයි, **අස්සපණියං පොසෙය්‍ය** යනු අස්පොව්වන් පන්සියයක් මිළදීගෙන පසුව විකුණන්නෙමැයි පෝෂණය කරන්නේය, දහසක් අගනා අශ්වයාට පන්සියයක් පමණ අගය ඇති උපකරණ ගඳමල් ආදි වශයෙන් පෝෂණයට අවශ්‍ය දේ ලෙසම ගියේය, (වැයවිය). ඉක්බිති ඔහුගේ එම අශ්වයෝ එක් දිනකින්ම ලෙඩවී සියල්ලෝ ජීවිතක්ෂයට පැමිණෙන්නාහුය, මේ අදහසින් මෙසේ කීය, **උදයඤ්චෙව න ලභෙය්‍ය** යනු පොලිය ද ගෙයින් ගෙනගොස් දුන් මුදල ද යන කිසිවක් නොලබන්නේය, **පයිරුපාසිං** යනු සිවු පසයෙන් උවටැන් කෙළෙමි, **සොහංඋයඤ්චෙව නාධිගච්ඡිං** යනු ඒ මම පොලිය ද ගෙයින් දුන් ධනය ද නොලැබීමි. විකිණීමට අසුන් පෝෂණය කරන්නෙක් වූයෙමියි දක්වයි, මෙහි සෙස්ස පැහැදිලි අරුත් ඇත්තේය.
සයවැන්නෙහි **ද්වයෙන** යනු කොටස් දෙකකිනි, **ඔඝස්ස නිත්‍ථරණං** යනු ඔඝ සතරින් එතෙරවීමයි, **තපොජිගච්ඡාහෙතු **යනු දුෂ්කර ක්‍රියා සංඛ්‍යාත තපසින් පවු පිළිකුල් කරන හේතුවයි, **අඤ්ඤතරං සාමඤ්ඤඞ්ගං** යනු එක් මහණ දහම් කොටසකි. **අපරිසුද්ධකායසමාචාර** යනාදියෙහි මුල් තුන පදයෙන් කායික, වාචසික, චෛතසික ශීලයන්ගේ අපිරිසුදුව දක්වා පසු පදයෙන් අපිරිසුදු දිවිපැවැත්ම දක්වයි, **ඤාණදස්සනාය** යනු මාර්‍ගඥාන සංඛ්‍යාත වූ දර්‍ශනයාගේයි: **අනුත්තරාය සම්බොධාය** යනු රහත් බව සඳහායි, අරහත්ඥානස්පර්‍ශයෙන් ස්පර්‍ශ කිරීමට නුසුදුස්සෝයි කියන ලද්දේ වෙයි, **සාලලට්ඨිං **යනු සල්ගසයි, **නවං** යනු තරුණ වූයි, **අකුක්කුච්චකජාතං** යනු වන්නේ ද නොවන්නේ දැයි නොඉපදවිය යුතු කුකුසයි, **ලෙඛනියා ලිඛෙය්‍ය** යනු සූරන අවියකින් සූරන්නේය, **ධොවෙය්‍ය** යනු උලන්නේය, **අන්තො අවිසුද්ධා** යනු ඇතුළත අපිරිසුදු වූවාහු ඉවත්කළ හර ඇත්තාහුයි,
**එවමෙව ඛො** යනු මෙහි උපමා සැසඳීමයි, සල්ගස මෙන් ආත්මභාවය දැක්විය යුතුය, නදියෙහි සැඩපහර මෙන් සසර සැඩ පහරයි, පරතෙරට යනු කැමති පුරුෂයා මෙන් දෙසැට දිටු ගෙන සිටි පුරුෂයායි, සල්ගසෙහි පිටත මනාව පිරියම් කළ කාලය මෙන් බාහිර වූ තපස් හැසිරීම් දැඩිකොට ගත් කාලයයි, ඇතුළත අපිරිසුදු කාලය මෙන් ඇතුළත ශීලයන්ගේ අපිරිසුදු කාලයයි, සල්ගස ගිලී යටට යාම මෙන් මිසදිටු ගත්තහු සසර සැඬ පහරෙහි ගිලීයාම දතයුතුයි,
**පියාරිත්තං ඛන්ධෙය්‍ය** යනු හබල හා අරිත්‍රය (සුක්කානම) යොදන්නේය, **එවමෙව** යන මෙහි ද මෙය උපමා ගැලපීමයි, ආත්මභාවය සල්ගස මෙනි, සසර සැඬපහර නදී සැඬපහර මෙනි, යෝගාවචරයා පරතෙරට යනු කැමති පුරුෂයා මෙනි, සදොරෙහි සංවරය එළඹි කාලය පිටත මනාව ඔපමට්ටම් කළ කාලය මෙනි, ඇතුළත පිරිසුදු සිල්වත් බව ඇතුළත මනාව පිරිසුදු කළ කාලය මෙනි, කායික චෛතසික වීර්‍ය්‍යය කිරීම හබල හා සුක්කානම බැඳීම මෙනි, පිළිවෙලින් සිල් පුරා සමාධිය පුරා ප්‍රඥාව පුරා නිවනට යාම සුවසේ පරතෙරට යාම මෙන් දැක්විය යුතුය,
**කණ්ඩචිත්‍රකානි** යනු හීදඬු, හීරැහැන්, හිපහය, හීතිරය, හී පොකුණ, හී පියුම යනාදී නොයෙක් හීවලින් කළ හැකි චිත්‍රයෝයි, **අථ ඛො සො තීහි ඨානෙහි** යනු හෙතෙම මෙසේ බොහෝ හී විසිතුරු දන්නේ වුව ද රජකුට සුදුසුවූයේ නොවෙයි, කරුණු තුනකින්ම වේ යයි අර්‍ත්‍ථය : **සම්මාසමාධිහොති** යනු මාර්‍ග සමාධියෙන් ද ඵල සමාධියෙන් ද සමාහිත වූයේය යනු මෙහි අර්‍ත්‍ථයයි, **සම්මාදිට්ඨි** යන මාර්‍ග සම්‍යක්දෘෂ්ටියෙන් යුක්තවූයේයි, **ඉදං දුක්ඛං** යනාදී වූ සතර සත්‍යයෙන් සතර මාර්‍ගය ද ඵල තුන ද කියන ලදි: මෙය වනාහි මාර්‍ගයෙන්ම නොවළක්වන ලද්දේ විදියි නමැයි දතයුතුය. **සම්මා විමුත්ති** යනු අරහත් ඵලවිමුක්තියෙන් යුක්ත වූයේයි, **අවිජ්ජාක්ඛන්ධං පදාලෙති** යනු අරහත් මගින් පලාලයි නමැයි කියනු ලැබේ. මේ අරහත් මාර්‍ගයෙන් යට අවිද්‍යා ස්කන්ධය පලනලද්දේ මෙහි වනාහි පලනලද්ද ඇසුරුකොට පලාලයි කීමට වටියි.
සත්වැන්නෙහි **මල්ලිකාදෙවි** යනු පසේනදී රජුගේ බිසවයි, **යෙනමීධෙකච්චො මාතුගාමො** යනු යම් හෙයකින් මෙහි එක් ස්ත්‍රියක් යනුයි, **දුබ්බණ්ණා** යනු පිළිකුල් දනවන පැහැය ඇත්තේ. **දුරූපා** යනු නොමනා සටහන් ඇත්තීයි, **සුපාපිකා** යනු බෙහෙවින් පවිටු වූ, බෙහෙවින් ලාමකවූයි, **දස්සනාය** යනු දැකීමටයි, **දිළිද්දා** යු ධනයෙන් දිළිඳුවූයි, **අප්පස්සකා** යනු ස්වකීය ධනධාන්‍ය රහිතවූයි, **අප්පභොගා **යනු උපභොග පරිභොග භාණ්ඩ රහිතවූයි, **අප්පෙසක්ඛා** යනු අඩු පිරිවර ඇත්තාවූයි **අඩ්ඪා** යනු ඉසුරු ඇත්තාවූයි. **මහද්ධනා** යනු පරිභොග කරන ධනයෙන් මහත් සේ ධනවත්වූයි, **මහාභොගා **යනු උපභොග පරිභොග භාණ්ඩයන්ගෙන් මහත් භෝග ඇත්තාවූයි, **මහෙසක්ඛා** යනු මහත් පිරිවර ඇතියි, **අභිරෑප** යනු උතුම් රුවැතියි, **දස්සනීයා** යනු දැක්මට සුදුසුවූයි, **පාසාදිකා** යනු දැකුමෙන් පහදවන්නාවූයි, **වණ්ණපොක්ඛරතාය **යනු වර්‍ණයෙන් මෙන්ම ශරීර සටහනින් ද යනුයි,
**අභිසජ්ජති **යනු ඇලෙයි, **ව්‍යාපජ්ජති** යනු ප්‍රකෘතිය අත්හරියි, **පතිත්‍ථියති** යනු ක්‍රොධ වශයෙන් දැඩිබවට තදබවට පැමිණෙයි. **න දාතා හොති** යනු දෙන්නියක නොවෙයි, **සෙය්‍යාවසථපදීපෙය්‍යං** යනු මෙහි සෙය්‍යා යනු ඇඳ පළඟ ආදී නිදන අසුනයි, **ආවසථො** යනු වසන ගෙයයි, **පදීපෙය්‍යං** යනු වැටිතෙල් ආදී පහන් උපකරණයැයි කියනු ලැබේ, **ඉස්සාමනිකා** යනු ඊර්‍ෂ්‍යාවෙන් යුක්ත සිතැත්තීය, මේ ක්‍රමයෙන් සියලු තැන අර්‍ත්‍ථය දතයුතුයි, **කොධානා අහොසිං** යනු ක්‍රෝධ සිත් ඇත්තී වූයෙමි, **අනිස්සාමනිකා අහොසිං** යනු ඊර්‍ෂ්‍යාවෙන් තොර සිතැත්තී වීමි. මෙහි ඉතිරිය පැහැදිලි අරුත් ඇත්තේමය.
අටවැනි සූත්‍රයෙහි අත්තන්තප ආදියෙහි තමන් තවයි, දුකට පමුණුවයි යන්නෙන් **අත්තන්තපො** නමි, තමන් තැවීමෙහි යෙදීම **අත්තපරිතාපනානුයොගං** නමි, අනුන් තවන්නේනුයි**, පරන්තපො** නමි, අනුන් තැවීමේ යෙදීම **පරපරිතාපනානුයොගං** නමි, **දිට්ඨෙවධම්මො** යනු මේ ආත්මභාවයේදීමයි, **නිච්ඡානො** යනු තෘෂ්ණාව ඡාතයි කියනු ලැබේ, ඒ තෘෂ්ණාව ඔහුට නැතැයි **නිච්ඡාතො** නමි, සියලු කෙලෙසුන්ගෙන් නිවුණු බැවින් **නිබ්බුතො** නමි, ඇතුළත තවන කෙලෙසුන් නැති බැවින් සිසිල් වූයේයි **සිතිභූතො** යි ධ්‍යාන මාර්‍ගඵල නිර්වාණ සුඛයන් විඳිනුයි **සුඛපටිසංවෙදි** නමි, **බ්‍රහ්මභුතෙන අත්තනා** යනු ශ්‍රේෂ්ඨ වූ තමා විසිනි,
**අචෙලකො **යනාදිය කියන ලද අරුත් ඇත්තේය, **ඔරබ්භිකා** යනාදියෙහි එළුවෝ උරබ්භායි කියනු ලැබෙත්, එළුවන් නසයි යන්නෙන් **ඔරබ්භිකො** නමි වෙයි. සූකරික යනාදියෙහිද මේ ක්‍රමයමයි, **ලුද්දො **යනු දරුණු තැනැත්තේයි, කර්‍කශ තැනැත්තේයි, **මච්ඡඝාතකො** මසුන් බඳින්නා කෙවුලායි, **බන්ධනාගාරිකො** යනු සිරගෙය රකින්නායි, **කුරූරකම්මන්තා** යනු දරුණු කර්‍මාන්ත ඇත්තෝයි,
**මුද්ධාවසිත්තො** යන ක්‍ෂත්‍රිය අභිෂෙකයෙන් මුදුනෙහි අබිසෙස් කරන ලද්දේයි, **පුරත්‍ථිමෙන නගරස්ස** යනු නුවරින් පෙරදිගිනි, **සත්‍ථාගාරං** යනු යාග ශාලාවයි, **ඛරාජිනං නිවාසෙත්වා** යනු කුර සහිත අඳුන් දිවි සමක් හැඳයි. **සප්පිතෙලෙන** යනු ගිතෙලින් හා තෙලෙනි, ගිතෙල් හැර ඉතිරි යම්කිසි තෙලක් වේද එය තෙලයි කියනු ලැබේ. **කණ්ඩුවමානො** යනු නිය සිඳින ලද බැවින් කැසියයුතු කල්හි එයින් කසන්නේයි, **අනත්‍ථරහිතාය** යනු නොඇතිරීම සඳහායි: **සරූපචච්ඡාය** යනු සමාන වස්සකු ඇති යනුයි, ඉදින් දෙන සුදු වෙයි ද, වස්සා ද සුදු වූවෙක්මය, ඉදින් දෙන දුඹුරු හෝ රතු හෝ වේ ද, වසුපැටවා ද ඇය සමාන වූයේයි මෙසේ සමාන වසුපැටවකු ඇති යනුයි, **සො එවමාහ** යනු ඒ රජතෙමේ මෙසේ කියයි, **වච්ඡතරා** යනු තුරුණු වසු බව ඉක්මවූ බලවත් වස්සෝයි, **වච්ඡතරි** යනාදියෙහි ද මේ ක්‍රමයමැයි, **බරිහිසත්තාය** යනු වටකිරීමට මෙන්ම යාග බිමෙහි ඇතිරීම සඳහා ද වෙයි.
සතරවැනි පුද්ගලයා බුද්ධෝත්පාද කාලයෙහි සිට දැක්වීමට ‘ඉධ තථාගතො’ යනාදිය කීය. තථාගතානි යනාදියෙහි කියන ලද අර්‍ත්‍ථ ඇත්තේමය, **තං ධම්මං** යනු කියන ලද ආකාරයෙන් යුක්ත ධර්‍මයයි, **සුණාති ගහපති වා** යනු කුමක් නිසා පළමුව ගෘහපතියා නිර්දේශ කරයි ද? නිහතමානී බව ද බොහෝ බව ද නිසාය, බොහෝ සෙයින් ක්ෂත්‍රිය කුලයෙන් පැවිදිවූවෝ මන්ත්‍ර නිසා මාන කරති, පහත්ජාති කුලයෙන් පැවිදිවූවෝ තමන්ගේ විජාතික බවින් පිහිටීමට නොහැකිවෙත්, ගෘහපති දරුවෝ වනාහි එබඳු මානය නැති බැවින් නසනලද මාන ගවර්‍ ඇත්තෝ වෙත්, කිසිලිවලින් දහදිය හෙලමින් පිටෙහි ලුණු පිපෙත්දී ඔවුහු පැවිදිව මානය හෝ ආඩම්බරය නොකොට ශක්ති පමණින් බුද්ධධර්‍මය උගෙන විදර්‍ශනාවට කටයුතු කරන්නාහු අරහත් බවෙහි පිහිටන්නට හැකිවෙති, සෙසු කුලයන්ගෙන් නික්ම පැවිදි වූවෝ බොහෝ නොවෙති, ගෘහපතියෝම බොහෝ වෙති, මෙසේ නිහතමාන බැවින් ද, බහුල බැවින් ද පළමුව ගෘහපතියා නිර්දේශ කරයි.
**අඤ්ඤතරසමිං වා** යනු සෙසු කුලයන්ගෙන් හෝ එක්තරා කුලයකයි, **පච්චාජාතො** යනු උපන්නේයි, **තථාගතෙ සද්ධං පටිලභති** යනු පිරිසුදු ධර්‍මය අසා ධර්‍මස්වාමී වූ තථාගතයන් වහන්සේ කෙරෙහි තථාගතයන් වහන්සේ ඒකාන්තයෙන්ම සම්මා සම්බුද්ධයයි ශ්‍රද්ධාව ලබයි, **ඉති පටිසඤ්චික්ඛති** යනු මෙසේ ප්‍රත්‍යවෙක්ෂා කරයි, **සම්බාධො සරාවාසො** යනු ඉදින් රියන් සැටක හෝ යොදුන් සියයක අතරක් ඇති හෝ ගෙයක අඹුසැමි යුවලක් වෙසෙත්ද එසේ වෙයි, කරදර සහිත යන අරුතින් ගෘහවාසය බාධා සහිතමය, **රජාපථො** යනු රාගරජස් නැගෙන තැනයයි මහ අටුවාවෙහි කියන ලදි. ආගමන පථය (එන මාර්‍ගය) යනු, ද වටියි, නොලැගෙන බැවින් අභ්‍යවකාශය මෙනැයි **අබ්භොකාසො** නමි, පැවිද්දෝ වනාහි දොරකවුළු වැසී ඇති සැඟවී ඇති කුළුගෙවල් රුවන් පහර දෙව්වීමන් ආදියෙහි වසන්නේ ද, නොලැගෙයි, නොඇලෙයි, නොබැඳෙයි. එහෙයින් **අබ්භොකාසො පබ්බජ්ජාය** කියන ලදි, තව ද කුශල ක්‍රියාවට ඉඩ ඇති බැවින් ගෘහවාසය බාධා සහිතය, නොවසනලද කුණු ගොඩක් මෙන් කෙලෙස් රජස් රැස්වන තැනක් බැවින් රජාපථයකි, කුශල ක්‍රියාවන්ට සුවසේ අවකාශ සපයන බැවින් පැවිද්ද අභ්‍යවකාශයකි,
**නයිදං සුකරං -පෙ- පබ්බජෙය්‍යං** යන මෙහි මේ සැකවින් කථාවයි, යම් මේ ශික්ෂාත්‍රය බ්‍රහ්මචර්‍ය්‍යාව එක් දිනකුදු නොකඩ කොට අවසන් සිත පැමිණවිය යුතු බැවින් **එකන්තපරිපුණ්‍ණං** නමි, එක් දිනකුදු කෙලෙස් මලින් අපිරිසුදු නොකොට අවසන් සිත පැමිණවියයුතු බැවින් **එකන්තපරිසුද්ධං** නමි, **සඞ්ඛලිඛිතං** යනු ලියවූ හක්ගෙඩියක් මෙන් සේදු හක්ගෙඩියකට සමානව හැසිරිය යුතුයි, මෙය පහසු නොවේ, **අගාරං අජ්ඣාවසාතා** යනු ගිහිගෙහි වසන්නහු විසිනි, **එකන්තපරිපුණ්ණං -පෙ- චරිතුං, යන්නූනාහං** කෙසේ ද, රැවුල ද බහා කසට රසපෙවූ බැවින් **කාසායානි** නම් වූ, බඹසර වසන්නවුනට සුදුසු **වත්‍ථානි** වස්ත්‍රය, **අච්ඡාදෙත්වා** යනු හැඳයි, **අගාරස්මා **ගිහිගෙයින් නික්ම **පබ්බජෙය්‍යං** පැවිදිවන්නේ නම් යනුයි. මෙහිද යම්හෙයකින් ගිහිගෙයට හිතවත්වූ කෘෂි වණික් ආදී කටයුතු අගාරියයි කියනු ලැබේ. එයද පැවිද්දට නැත, එබැවින් පැවිද්ද අනගාර්යයි දතයුතුය, එය **අනගාරියං** නමි, **පබ්බජෙය්‍යං** යනු පිළිපදින්නෙමි,
**අප්පං වා** යනු දහසින් යට භොගසමූහය අප නම් වෙයි, දහසින් උඩ මහායි. එකට බඳනා අරුතින් ඤාතියාම ඤාති පරිවට්ට නමි. එය විස්සෙන් යට අප නම් වෙයි. වින්සෙන් මත්තෙහි මහයි. එකට බඳනා අරුතින් ඤාතියාම ඤාති පරිවධ නමි. එය විස්සෙන් යට අප්ප නම් වෙයි. විස්සෙන් මත්තෙහි මහයි. **භික්ඛුනං සික්ඛාසාජීව සමාපන්නො** යනු භික්ෂූන්ගේ අධිශීල සංඛ්‍යාත යම් ශීලයක් වේද, ඔවුහු ඒ සමග එක්ව ජිවත් වෙති. එක්ව ජිවත් වන්නේ සමාන පැවතුම් ඇත්තෝ භාග්‍යවතුන් වහන්සේ විසින් පනවන ලද ශික්ෂාපද සංඛ්‍යාත වූ සමාන දිවිපැවැත්මට එහි හික්මෙන බැවින් මනාව බැසගත්තෝයි **භික්ඛුනං සික්ඛාසාජීවසමාපන්නො** නමි: සමාපන්නො යනු ශික්ෂාව සපුරන්නේ සාජීවය ද නොයික්මවන්නේ වී ඒ දෙකටම පැමිණියේය යන අරුත්ය,
**පාණාතිපාතං පහාය** යනාදිය කියන ලද අර්‍ත්‍ථ ඇත්තේය, **ඉමෙසං භෙදාය** යනු මෙයිනැයි කියන ලද යමකුගේ සමීපයෙහි අසන ලද්දේ ද ඔවුන් බිඳවීම සඳහායි, **භින්නානං වා සන්දාතා** යනු කිසියම් කරුණකින් බිඳුනා වූ මිතුරන් දෙදෙනකුගේ හෝ සමානුපජ්ඣායකාදීන්ගේ හෝ එකිනෙකා වෙත ගොස් මෙබඳු වූ කුලයෙහි උපන්නා වූ මෙසේ බහුශ්‍රැත වූ නුඹලාට මෙය නොමනායයි ආදිය කියා සමගි කරවන්නාවූයි, **අනුප්පදාතා** යනු සමගිය දෙන්නාවූයි, සමගි වූ දෙදෙනකු දැක මෙබඳු කුලයෙහි උපන්නා වූ මෙබඳු වූ ගුණයන්ගෙන් යුක්ත වූ නුඹලාට මෙය සුදුසුයැයි ආදිය කියා (ඒ සමගිය) දැඩිබවට පත් කළාවූ යන අරුත්ය, සමගියෙහි ඇලීම මොහුගෙනුයි **සමග්ගාරාමො** නමි, යම්තැනක සමගිවූවෝ නැත්ද, එහි විසීමට ද නොකැමති වේ යයි අරුත්ය, සමග්ගරාමො යනු ද පෙළයි. **මේ **අර්‍ත්‍ථයමයි, **සමග්ගරතො** යනු සමගි වූවන් කෙරෙහි ඇඑණේයි, ඔවුන් අතහැර අන්තැනකට යාමටවත් නොකැමති වේ යයි අරුත්ය, සමගිවූවන් දැක ද අසා ද සතුටු වේනුයි **සමග්ගනන්දි **නමි, **සමග්ගකරණිං වාචං භාසිතා** යනු යම් වචනයකින් සත්ත්වයින් සමගි වූවන්ම කරයි ද ඒ සමගියෙහි ගුණය පළට කරන්නා වූ වචන කියයි අන් යමක් නොවෙයි,
**නෙළා** යනු දෝෂයට එළයයි කියනු ලැබේ, ඔහුට දොසක් නැත්තේනුයි නෙළා නමි, නිදොස්ය යන අරුත්ය, ‘නෙළඞ්ගො සෙතපච්ඡදො’ යන මෙහි කියන ලද සීලය මෙනි, **කණ්ණාසුඛා** යනු ව්‍යංජනයන්ගේ මිහිරි බැවින් කණට සුව එළවන්නාවූයි, හිඳිකටුවකින් ඇනීමක් මෙන් කණට හුලක් නොදනවන්නේයි, අර්‍ත්‍ථමධුරතාවෙන් සියලු සිරුරෙහි කෝපය නොදනවා ප්‍රේමය දනවන්නේනුයි **පෙමනීයා** යි. හදවතට යයි, නොගැටෙමින් සුවසේ සිතට පිවිසේනුයි හදයඞ්ගමා යි, ගුණ පිරිපුන් බැවින් පෙරටු වන්නේයි **පොරි** නමි, පුරයෙහි වැඩුණු කාන්තාවක් මෙන් සුකුමාලය යන්නෙන් ද **පොරි** වෙයි, මෝ පුරයේනුයිද **පොරි** නමි, පුරයෙහි මෝ යනු නුවර වැසියන්ගේ කථාව යන අරුත්ය, නුවර වැසියන්ගේ සුදුසු කථාවෙයි, පීතෘබවට තාත යනු ද, සොහොයුරුබවට භාතු යනුද කියති, මෙබඳුවූ කථාව බොහෝ දෙනාට මනාපය, සිත් වඩන්නේ යයි** බහුජනමනාපා** නමි,
සුදුසු කාලයෙහි කියන්නේනුයි **කාලවාදී** නමි කිවයුතු කාලය සලකා කියයි යන අරුත්ය, වූ දෙයම සත්‍යයම ස්වභාවයම කියයිනුයි **භූතවාදී** නමි. මෙලොව හා පරලොව වැඩ ඇසුරුවූවක්ම කොට කියයිනුයි **අත්‍ථවාදි** නමි. නවලොවුතුරු දහම් ඇසුරුවූවක්ම කොට කියයිනුයි **ධම්මවාදි** නමි, තැබීමෙහි ඉඩ නිධානයයි කියනු ලැබේ, තැබීමේ ඉඩ ඇයට ඇත්තේනුයි **නිධානවති** නමි, හදවතෙහි තැබියයුතු වචන කියන ලදැයි අරුත්ය**, කාලෙන** යනු මෙබන්දක් කියන්නේ ද මම හදවතෙහි තැබිය යුත්තක් කියමියි නුසුදුසු කල්හි නොකියයි, සුදුසු කාලය බලාම කියයි යන අරුත්ය, **සාපදෙසං** යනු උපමාසහිතවූයි. කරුණු සහිත වූ යන අරුත්ය, **පරියන්තිවතිං** යනු පිරිසිඳීම දක්වා යම්සේ කථාවෙහි නිමාවක් දකියි ද එසේ කියයි යන අර්ථයයි, **අත්‍ථසංහිතං **යනු අර්‍ත්‍ථ සම්පන්න වූ දෙය නොයෙක් ක්‍රමයන්ගෙන් බෙදන්නහු විසින් ද හාත්පසින් ගැනීමට නොහැකිවන්නේය, ඒ අර්‍ත්‍ථවාදී පුද්ගලයා යම් අර්‍ත්‍ථයක් කියයි ද ඒ අර්‍ත්‍ථයෙන් යුක්ත වූ බැවින් අර්‍ත්‍ථසංහිත වූ වචනයක් කියයි, එකක් ඉදිරිපත් කොට වෙනෙකක් නොකියයි කියන ලද්දේ වෙයි:
**බීජගාම භූතගාම සමාරම්හා** යනු මූලබීජ, ඛන්ධබීජ, එලුබීජ, අග්ගබීජ බීජබීජයි පස් ආකාර වූ බීජගාමයෝ මෙන්ම යම්කිසි නිල්තණ ගස් ආදී භූතගාමයෝ ද වැනසීමෙන් සිඳීම් පිළිස්සීම් ආදියෙන් හානිකිරීමෙන් දුරුවූයේය යන අරුත්ය:
**එකභත්තිකො** යනු උදෑසන බත හා සවස බතයයි බත් දෙකෙකි, ඔවුනතුරෙන් උදය බතෙහි සීමාව මධ්‍යාහ්නයෙන් පිරිසිඳින ලද්දේය, අනෙක මධ්‍යාහ්නයෙන් මත්තෙහි අරුණෝද්ගමනයෙන් කෙළවර වෙයි, එබැවින් මධ්‍යාහ්නය දක්වා කාලය අතරෙහි දසවරක් වළඳන්නේ ද ඒකභත්තික වෙයි, ඒ සඳහා එකභත්තිකොයි කියන ලදි, රාත්‍රි භොජනය රත්ති නමි. එයින් වැළකුණේයි **රත්තුපරතො** නමි, මධ්‍යාහ්නය ඉක්මුණු කල්හි හිරු බැසයාම තෙක් බොජුන විකාල භොජනය නමි, එයින් වැලකුණ බැවින් **විරතො විකාලභොජනා** නමි,
**ජාතරූපං** යනු ස්වර්‍ණයයි (රන්ය). **රජතං** යනු කහවණු ලොහමාසක, ජතුමාසක දාරුමාසකයයි යමක් ව්‍යවහාරයට යයි ද ඒ දෙකේම පිළිගැනීමෙන් වෙන්වූයේ එය නොපිළිගනියි, නොගන්වයි ළඟ තබන ලද්ද නොයිවසයි යන අරුත්ය,
**ආමකධඤ්ඤපටිග්ගහණා** යනු සාල් වී යව, ගොධුම, කඞ්ගුවරක කුදුසක නමින් ගැනෙන අමු ධාන්‍ය පිළිගැනීමෙනි. හුදෙක් මේවා පිළිගැනීම පමණක් නොව අතගෑම ද භික්ෂූන්ට නොවටීමය, **ආමකමංසපටිග්ගහණා** යනු මෙහි උදෙසා අනුදන්නා ලද දෙය හැර අමු මස්-මාළු පිළිගැනීමම භික්ෂූන්ට නොවටියි, අතගෑම නොවේ,
**ඉත්‍ථිකුමාරිකපටිග්ගහණා** යනු මෙහි ස්ත්‍රිය යනු පුරුෂයකු වෙත ගිය තැනැත්තියයි, අන්‍ය වූ තැනැත්තිය කුමාරිකා නමි, ඔවුන් පිළිගැනීම ද පැහැසීම ද අකැපමය, **දාසදාසිපටිග්ගහණා** යනු මෙහි දැසිදස් වශයෙන් ඔවුන් පිළිගැනීම නොවටියි, කැපකරුවකු දෙමි, ආරාමිකයකු දෙමියි මෙසේ කී කල වටියි, එළුබැටළුවන් ආදීන්හි ද කෙත්වත් අවසන්හි ද කැප අකැප ක්‍රමය විනය වශයෙන් විමසා බැලිය යුත්තේය, එහි යම්තැනක මඩට අයත් ධ්‍යාන වැවෙයි ද එය ඛෙත්ත නමි, යම් තැනක ගොඩ අයත් ධාන්‍ය වැවෙයි ද එය වත්‍ථු නමි, යම් තැනක දෙවර්‍ගයම වැවෙයිද එය ඛෙත්ත නමි, ඒ සඳහා සූදානම් නොකළ බිම් කොටස වත්‍ථු නමි, ඛෙත්තවත්‍ථු ශීර්ෂයෙන් මෙහි වැව්, විල් ආදිය ද ඇතුළත් කරන ලද්දේමය,
**කායවික්කයා** යනු මිළදී ගැනීමෙන් හා විකිණීමෙනි, පණිවිඩ පනත් කිරීම **දූතෙය්‍යං** නමි, ගිහියන්ගේ ලිපියක් හෝ හසුනක් ගෙන ඒ ඒ තැනට යාමයි, **පහීණගමනං** යනු ගෙන්ගෙට යන්නහුගේ කෙටිගමනයි, ඒ දෙකම කිරීම **අනුයොගො** නමි. එබැවින් දූතෙය්‍ය පහිණගමන යන ගමන්වල යෙදීමයි. මෙසේ මෙහි අර්‍ත්‍ථය දතයුතුයි, **කූටං** යනු තුලාකූටාදීන්හි රැවටීමයි, එහි තුලාකූටය වනාහි-රූපකූට, අංගකූට, ගහණකූට, පටිච්ඡන්න කූටයයි සතරාකාර වෙයි, එහි රූපකූටය නම් තරාදි දෙකක් සමාන කොට ගන්නේ බොහෝවක් ගනියි, දෙන්නේ අඩුව දෙයි, අඞ්ගකූටය නනමි, ගන්නේ පසු කොටසෙහි අතින් තරාදිය අදියි, දෙන්නේ තරාදිය පසු කොටසෙහි අදියි, ගහණකූට නම් ගන්නේ මුලෙහි රැහැන ගනියි, දෙන්නේ කෙළවරෙහි ගනියි, පටිච්ඡන්නකූට නම් තරාදිය හිල් කොට ඇතුළත යකඩ කුඩු බහා ගන්නේ එය පසුපසට කරයි, දෙන්නේ අග කොටසෙහි කරයි,
ස්වර්‍ණභාජනය කංසයි කියනු ලැබේ. එයින් රැවටීම කංසකූට නමි, කෙසේද? එක් රන් භාජනයක් තනා අනෙක් ලෝහ භාජන දෙකතුනක් රන්වන් කරත්, එයින් දනව්වට ගොස් කිසියම් ධනවත් ගෙදරකට ගොස් රන් බඳුන් මිළදී ගන්නැයි කියා අගය ඇසූවිට වැඩි මිළකට දෙනු කැමැත්තෝ වෙත්, ඉක්බිති ඔවුන් විසින් කෙසේ මේවායේ රන්බව දැනගත යුතුදැයි ඇසූවිට සොයාබලා ගන්නැයි බඳුන් දී යති,
මානකූටය, හදයභෙද සිඛාභෙද රජ්ජුභෙද වශයෙන් තෙවැදෑරුම් වෙයි. එහි හදය භෙදය ගිතෙල් තෙල් ආදිය මනින විට ලැබෙයි. ඒවා (මිළදී) ගන්නේ යටහිල්කළ මිනුමෙන් හෙමින් වත්කරන්නැයි කියා තමන්ගේ බඳුනෙහි බොහෝ වත්කරවා ගනියි. දෙන්නේ සිදු වසා ඉක්මණින් පුරවාදෙයි, සිඛාභෙදය තල සහල් ආදිය මනින විට ලැබෙයි, ඒවා මිළදී ගන්නේ හෙමින් මුදුන් කොට ගනියි, දෙන්නේ ඉක්මණින් පුරවා මුදුන කපා දෙයි. රජ්ජුභෙදය කෙත්වත් මනිනවිට ලැබෙයි, අල්ලස නොලබන්නහු කුඩාවූද කෙත මහත්කොට මනිත්.
උක්කොටනාදියෙහි **උක්කොටනං** යනු හිමියා නොහිමියා කිරීමට අල්ලස් ගැනීමයි, **වඤ්චනං** යනු ඒ ඒ උපායයන්ගෙන් අනුන් රැවටීමයි, එහි මේ එක් කථා පුවතකි, එක් වැද්දෙක් මුවකු හා මුව පොව්වකු රැගෙන එයි, එක් කපටියෙක් එම්බල මුවා කීයක් වටීද මුව පැටියා කීයක් වටීදැයි ඔහුගෙන් ඇසීය, මුවා කහවණු දෙකෙකි, මුව පැටියා කහවණු එකකැයි කියන ලද්දේ කහවණුවක් දී, මුව පැටියා ගෙන ටිකදුරක් ගොස් පෙරළා එමින් එම්බල මට මුව පැටියාගෙන් වැඩක් නැත. මුවා මට දෙවයි කීය. එසේ නම් කහවණු දෙකක් දෙවයි වැද්දා කීය. එම්බල මා පළමුව එක් කහවණුවක් දෙන ලද්දේ නොවේයැයි අනෙකා ඇසීය. “එසේය දෙන ලදි”, “මේ මුව පැටවා ද ගනුව එසේ ඒ කහවණුව ද, මේ කහවණුවක් අගය ඇති මුව පැටියාදැයි කහවණු දෙකක් වෙයි” කීය. ඒ වැද්දා හරි දෙයක් කියතැයි සලකා මුව පැටියා ගෙන මුවා දුන්නේය. **නිකති** යනු යෝග වශයෙන් හෝ මායා වශයෙන් ද හෝ නොහවඩිය හවඩියයි ද නොමැණික මැණික යයි ද නොරත් රන්යැයි ද, එයට සමානවූවකින් රැවටීමයි. **සාචියොගො** යනු වංචන ප්‍රයෝගයකි, මේ උක්කොටනාදීන්ටම නමකි, එබැවින් උක්කොටන සාචියොගය, වඤ්චනසාචියොගය, නිකතිසාචියොගයයි මෙසේ මෙහි අර්‍ත්‍ථය දැක්විය යුතුය, වෙන එකක් දක්වා අන්දෙයකට පෙරලීම සාචියෝගයයි ඇතමෙක් කියති, එය වංචනයෙහිම ඇතුළත් කරන ලදි,
ඡේදනාදියෙහි **ඡෙදනං** යනු අත්සිඳීම් ආදියයි, **වධො** යනු මැරීමයි, **බන්ධො** යනු රැහැනෙන් බැඳීම් ආදී බැඳීමයි, **විපරමොසො** යන හිමවිපරාමොසය ගුම්බවිපරාමොසයයි දෙයාකාර වෙයි, හිම වැටෙන කාලයෙහි හිමයෙන් සැඟවී සිට මගට පිළිපන් මිනිසුන් මුළා කෙරෙත් ද මෙය හිමවිපරමොස නමි, ලැහැබ් ආදියෙහි සැඟවී සිට යමකු මුළා කරත්ද, මෙය ගුම්බවිපරාමොස නමි, **ආලොපො** යනු ගම් නියම්ගම් ආදිය වැනසීම යයි කියනු ලැබේ**, සහසාකරො** යනු සාහසික කටයුතුයි, ගෙට පිවිස මිනිසුන්ගේ උරයට අවිය තබා කැමති බඩු ගැනීමයි, මෙසේ මේ සිදීම් -පෙ- සාහසික ක්‍රියාවලින් මිඳුණේ වෙයි,
**සො සන්තුට්ඨො හොති** යනු ඒ මේ භික්ෂුව යට කියන ලද සිවුපසයෙහි දොළොස් වැදෑරුම් වූ ඉතරිතර පච්චය සන්තෝෂයෙන් යුක්තවූයේ වෙයි, මේ දොළොස් වැදෑරුම් වූ ඉතරීතර ප්‍රත්‍යය සන්තෝෂයෙන් යුක්ත වූ භික්ෂුවට තුන්සිවුර, පාත්‍රය, දැහැටිදඬු කපන පිහිය, එක් හිඳිකටුවක්, කාබහන, හා පෙරහන යන අටපිරිකර වටියි, මෙය කියන ලදි:
තුන් සිවුර ද, පාත්‍රය ද, පිහිය ද, හිඳිකටුව ද, පටිය ද පෙරහන ද යන මේ අට යෝගයෙහි යෙදුණු භික්ෂුවටයි.{1}
ඒ සියල්ල කය පරිහරණය කරවන්නේ ද, කුස පරිහරණය කරවන්නේ ද වෙයි, කෙසේද? තුන්සිවුර හැඳ පොරොවා හැසිරෙන කල්හි කය පරිහරණය කරයි. පෝෂණය කරයිනුයි කාය පරිහාරිය වෙයි, සිවුරු කොණෙන් දිය පෙරා බොන කල්හි ද කෑ යුතු පලාපල ගන්නා කල්හි ද කුස පරිහරණය කරයි. පෝෂණය කරයිනුයි කුච්ඡිපරිහාරිය වෙයි, පාත්‍රය ද එයින් දිය ගෙන නහන කල්හි මෙන්ම කිළිය පිරියම් කරන කල්හි ද කායපරිහාරික වෙයි, අහර ගෙන වළඳන කල්හි කුච්ඡිපරිහාරියයි, පිහිය ද එයින් දැහැටි දඬු කපන කල්හි මෙන්ම ඇඳපුටුවල පා ආදී අවයව සිවුර කිළියට අවශ්‍ය ලී පිළියල කරන කල්හි ද කායපරිහාරික වෙයි, උක් කපන පොල් බිඳින කල්හි කුච්ඡිපරිහාරිකයි. හිඳිකටුව ද සිවුරු මසන කල්හි කායපරිහාරියයි, කැවුමක් හෝ පළතුරක් හෝ විද කන කල්හි තුච්ඡිපරිහාරික වෙයි, කාබහන බැඳ හැසිරෙන කල්හි කායපරිහාරික වෙයි, උක් ආදිය බැඳගන්නා කල්හි කුච්ඡිපරිහාරිය වෙයි, පෙරහන එයින් දිය පෙරා නහන කල්හි ද සෙනසුන් පිරිබඩ කරන කල්හි ද කායපරිහාරිකයි, බොනදිය හා පානයන් පෙරන කල්හි ද තල සහල් හබලපෙති ගෙන කන කල්හි ද කුච්ඡිපරිහාරියයි, මේ අෂ්ටපරිෂ්කාරයාගේ පරිෂ්කාරමාත්‍රයයි,
නවපිරිකරට වනාහි නින්දට පිවිසෙන්නාට පසුතුරුණ හෝ යතුර හෝ වටියි, දසපිරිකරට හිඳිනා සම්කඩ වටියි, එකොළොස් පිරිකරට කතුර හෝ තෙල ගුලාව හෝ වටියි, දොළොස් පිරිකරට කුඩය හෝ සෙරෙප්පුව හෝ වටියි, මේවා අතුරින් ද අටපිරිකර ඇත්තේම සතුටු ඇත්තේයි, සෙස්සෝ අසතුටු වෝවෝ බොහෝ කැමති වූවෝ මහත් තෘෂ්ණා ඇත්තෝයි නොකිවයුතුය, මොවුහු ද අලපෙච්ඡ වූවෝම සතුටු ඇත්තෝම පහසුවෙන් පෝෂණය කළ හැක්කෝම සැහැල්ලු පැවතුම් ඇත්තෝම වෙති, භාග්‍යවතුන් වහන්සේ මේ සූත්‍රය ඔවුන් අරමුණු කොට නොදෙසූ සේක, අටපිරිකර ඇත්තා වශයෙන් දෙසූ සේක. හෙතෙමේ කුඩා පිහිය ද හිඳිකටුව ද පෙරහනෙහි බහා පාත්‍රය ඇතුළෙහි තබා පාත්‍රය අංශකූටයෙහි එල්වා තුන්සිවුර කායබන්ධනය කොට කැමති තැනකට සුවසේ යයි, ආපසු හැරී ගතයුත්තක් නම් ඔහුට නොවෙයි. මෙසේ මේ භික්ෂුවගේ සැහැල්ලු පැවතුම් ඇතිබව දක්වමින් භාග්‍යවතුන් වහන්සේ “සන්තුට්ඨො හොති කායපරිහාරිකෙන චීවරෙන” යනාදිය දෙසූ සේක.
එහි **කායපරිහාරිකෙන** යනු කය පරිහරණය කරන පමණකිනින, **කුච්ඡිපරිහාරිකෙන** යනු කුස පරිහරණය කරන පමණකිනි, **සමාදායෙව පක්කමති** යනු ඒ අටපිරිකර පමණක් වූ සියල්ල ගෙනම කයට අයත් දෙයක් කොටම යයි, මගේ විහාරය, පිරිවෙණ, උපස්ථායකයෝයි ඔහුට ඇලීමක් හෝ බැඳීමක් හෝ නොවෙයි, හෙතෙමෙ දුන්නෙන් මිදුණු හීතලයක් මෙන් රැලෙන් ඉවතට යන මතැතෙකු මෙන් කැමති කැමති සෙනසුන වන ලැහැබ, ගස්මුල අලුත් අලුත් මිටියාවත පරිභෝග කරමින් හුදෙකලාව සිටියි, හුදෙකලාව හිදියි, සියලු ඉරියව්වල තනිව දෙවැන්නකු නැතිව සිටියි.
මෙසේ වර්‍ණනා කරන ලද කඟවේනකුට සමානබවට එළඹෙයි,
දැන් ඒ කරුණ උපමාවකින් ඔප්පුකරමින් “සෙය්‍යථාපි” යනාදිය දෙසූ සේක. එහි **පක්ඛීසකුණො** යනු පියාපත් ඇති ලිහිණියායි, **ඩෙති** යනු ඉගිලෙයි, මේ වනාහි මෙහි කෙටි අරුතයි, ලිහිණියෝ නම් අසුවල් පෙදෙසෙහි ගස ඉදුණු ගෙඩි ඇත්තේ යයි දැන නොයෙක් දෙසින් පැමිණ නිය පියාපත් තුඩ ආදියෙන් ඒ ගසේ ගෙඩි විද සොලවමින් කත්, මෙය අදට මෙය හෙටට වන්නේයයි ඔවුනට (අදහසක්) නැත. ගෙඩි හිඟ වූ විට ගසට ආරක්ෂාවක් හෝ එහි පියාපතක් හෝ නියක් හෝ තුඩක් හෝ නොතබති, ඉක්බිති ඒ ගස ගැන බලාපොරොත්තු රහිත වූවාහු යමෙක් යම් දිශාභාගයක් කැමති වේද හෙතෙම පියාපත් බර ඇතිවම එයින් ඉගිලී යන්නේ ද රැගෙනම යයි, **අරියෙන** යනු නිදොස් වූවෙනි, **අජ්ඣත්තං** යනු සිය අත් බවෙහියි, **අනවජ්ජසුඛං** යනු නිදොස් සුවයයි,
**සො චක්ඛුනා රූපං දිස්වා** යනු මේ ආර්‍ය්‍ය ශීල සමූහයෙන් යුක්ත වූ ඒ භික්ෂුව චක්ෂුර්විඥානයෙන් රූප දැකයි යන අර්‍ත්‍ථයි, සෙසු පදයන්හි ද යමක් කිවයුතු වන්නේ ද ඒ සියල්ල විසුද්ධිමග්ගයෙහි දී කියන ලදී. **අව්‍යාසෙක සුඛං** යනු කෙලෙසුන්ගෙන් නොඉසින ලද (නොතෙමන ලද) සුවයයි, **අවිකිණ්ණ** (නොවිසුරුණු) සැපයයි ද කියන ලදි, ඉන්ද්‍රිය සංවර සුඛය වනාහි දුටු ආදියෙහි දුටුදෙය පමණක් ආදී වශයෙන් පැවති බැවින් නොවිසුරුණේ වෙයි,
**සො අභික්කන්තෙ පටික්කන්තෙ** යනු මනස සවැනිකොට ඇති ඉඳුරන්ගේ සංවරයෙන් යුක්ත වූ භික්ෂුව මේ ඉදිරියට යාම පිටුපසට ඒම ආදී සත් තැන්හි සිහිනුවණ වශයෙන් නුවණින් කරන්නේ වෙයි. එහි **අභික්කන්තං** යනු ඉදිරියට යාමයි **පටික්කන්තං** යනු ආපසු ඒමයි,
**සම්පජඤ්ඤකාරි හොති** යනු සාත්‍ථකසම්පජඤ්ඤය, සප්පායසම්පජඤ්ඤය, ගොචරසම්පජඤ්ඤය, අසම්මොහසම්පජඤ්ඤය යන මේ සතර සතියෙන් යුක්ත වූ සම්පජඤ්ඤයන්ගේ වශයෙන් සිහිය එළවා නුවණින් පිරිසිඳම ඉදිරියට යාම් ආපසු ඒම් කරයි, සෙසු පදයන්හි ද මේ ක්‍රමයමැයි, මෙයි මෙහ සංක්ෂෙපයයි, විස්තරය කැමතිවන්නහු විසින් දීඝනිකායෙහි සාමඤ්ඤඵල වර්‍ණනාවෙන් හෝ මජ්ඣිම නිකායෙහි සතිපට්ඨාන වර්‍ණනාවෙන් හෝ ගතයුතුය,
**සො ඉමිනා ච** යනාදියෙන් කුමක් දක්වයිද? අරණ්‍යවාසයේ ප්‍රත්‍යය සම්පත්තිය දක්වයි, යමෙකුට මේ සිවුපසය නැත්ද ඔහුට අරණ්‍යවාසය සපිරෙයි, තිරිසන්ගත සතුන් සමඟ හෝ වනචාරීන් සමඟ පැවතිය යුතු බවට පැමිණෙයි, අරණ්‍යයෙහි අධිගෘහිත දෙවිවරු මෙබඳු වූ පාපී භික්ෂුවකගේ අරණ්‍යවාසයෙන් කවර වැඩෙක්දැයි බියකරු හඬ අස්වති, අත්වලින් හිසට ගසා පළායන බවක් දක්වති, අසුවල් භික්ෂුව අරණට පිවිස මේ මේ පව්කම් කළේයයි අපකීර්තිය පැතිරෙයි, යමෙකුට මෙම සිවුපසය ඇත්ද ඔහුට අරණ්‍යවාසය සපිරෙයි, හෙතෙම තමන්ගේ ශීලය පිරික්සන්නේ කිසි කිළුටක් හෝ කැලලක් හෝ නොදක්නේ ප්‍රීතිය උපදවා එය ක්‍ෂයවීම් වැයවීම් වශයෙන් සිහිකරන්නේ ආර්ය භූමියට බැස ගනියි, අරණ්‍යයෙහි වෙසෙන දෙවිවරු සතුටු සිතැත්තෝ ගුණ කියති, මෙසේ දියෙහි දැමු තෙල් බිඳුවක් මෙන් ඔහුගේ කීර්තිය පැතිරීයන්නේ වෙයි,
එහි **විචිත්තං** යනු හිස්ය, ශබ්ද අඩුය, නිහඬයයි අරුත්ය, මෙයම සඳහා විභඞ්ගයෙහි, විවිත්තං යනු සමීපයෙහි වුව ද සෙනසුනක් වේ ද එය ගිහියන්ගෙන් හා පැවිද්දන්ගෙන් නොගැවසුණේ වේ ද එයින් එය විචිත්තංයි කියන ලදි, මෙහි නිදන්නේ මෙන්ම හිඳින්නේනුයි සෙනාසනං නමි, ඇඳ පුටුවලට මෙය නමෙකි, එහෙයින්, සෙනාසනං යනු ඇඳ ද සෙනසුනකි, පුටුව ද මෙට්ටය ද කොට්ටය ද විහාරය ද අඩ්ඪයෝගය ද පහය ද සඳළුතලය ද ගුහාව ද අටල්ල ද මිදුල ද ලෙණ ද හුණපඳුර ද ගසුමුල ද මණ්ඩපය ද සෙනසුනකි. යම් තැනක භික්ෂුහු ආපසු එත්ද මේ සියල්ල සෙනසුන යයි කියන ලදි, තවද විහාරය, අඩ්ඪයෝගය, පහය මහල්ගෙය, ගුහාව යන මෙය විහාර සෙනාසන නමි, ඇඳ, පුටුව මෙට්ටය, කොට්ටය, යන මෙය මඤ්චපීඨ සෙනාසන නමි, තලපත් ඇතිරිය, සම්කඩ, තණ ඇතිරිය, කොළ ඇතිරිය යන මෙය සත්‍ථ සෙනාසනය නමි. යම් තැනක භික්ෂුහු පෙරළා එත්ද එය ඕකාස සෙනාසනය නමි, මෙසේ සතර වැදෑරුම් සෙනාසනයක් වෙයි, ඒ සියල්ලම සෙනසුන යයි ගැනීමෙන් ගන්නා ලද්දේය,
මේ ලිහිණියකුට සමාන වූ සිවුදිගට අයත් භික්ෂුවට සුදුසු දෙය දක්වන්නේ, “අරඤ්ඤං රුක්ඛමුලං යනාදිය කීය. එහි **අරඤ්ඤාං** යනු ඉන්ද්‍රඛීලයෙන් පිටතට නික්ම මේ සියල්ල අරණ්‍යය”යි (නික්ඛමිත්වා බහි ඉන්දඛීලා සබ්බමෙතං අරඤ්ඤං) යන මෙය භික්ෂුණීන්ගේ වශයෙන් ද ආ අරණ්‍යයයි, “අරඤ්ඤකං නාම සෙනාසනං පඤ්චධනුසතිකං පච්ඡිමං” යන මෙය මේ භික්ෂුවට සුදුසුයි, එහි ලක්‍ෂණය විසුද්ධිමග්ගයෙහි ධුතංග නිර්දේශයෙහි කියන ලදි, **රුක්ඛමූලං **යනු කිසියම් තද සෙවන ඇති විවේක සහිත වූ ගස්මුලකි, **පබ්බතං** යනු ගලකි, එහි දියපොකුණුවල දිය කිසකොට සිසිල් දියෙන් පවන් සලනු ලබන්නාවූ ඒ භික්ෂුවගේ සිත එකඟ වෙයි. **කන්දරං** යනු කං යනු ජලයයි, එයින් දැදුරු වූ, ජලයෙන් බිඳුණු පර්‍වත ප්‍රදේශයයි, නිතම්බ යනු ද නදීකුඤ්ච යනුද කියති, එහි රිදීපටක් සමාන වූ වැලි වෙයි, මතුයෙහි මැණික් වියනක් වැනි වූ වනගහනයයි, මැණික් කඳක් වැනි වූ දියගලයි, මෙබඳුවූ කඳුරකට බැස පැන්බී අවයව සිසිල්කොට වැලි ගොඩගසා පාංශුකූල සිවුර පනවා වැඩහිද මහණදහම් කරන්නාගේ සිත එකඟවෙයි, **ගිරිගුහං** යනු පර්‍වත දෙකක අතර හෝ එකක හෝ උමඟක් වැනි මහාවිවරයයි, සුසාන ලක්ෂණය විසුද්ධිමග්ගයෙහි කියන ලදි. **වනපත්‍ථං** යනු මිනිසුන් ලඟාවන සීමාව ඉක්මවා සිටි හී නොසාන නොවපුරන තැනයි, වනපත්‍ථ යන මෙය දුරෙහි පැවැති සෙනසුනට නමකැයි එහෙයින් කියන ලදි, **අබ්හොකාසං **යනු නොවැසුණු තැනයි (එළිමහනයි), කැමති තැනැත්තේ සිවුරු කුටියක් කොට වෙසෙයි, **පලාලපූඤ්ජං** යනු පිදුරුගොඩයි, මහත් පිඳුරු ගොඩකින් පිඳුරු ඇද පර්‍වත ගුහාවක් වැනි ගෙවල් කරත් වනරොද ලැහැබ් ආදියෙහි ද මත්තෙහි පිදුරු හෙලා යටහුන්නාහු මහණදම් කරත්, එය සඳහා මෙය කියන ලදි.
**පච්ඡාභත්තං** යනු අහර ගැනීමෙන් පසුවයි, **පිණ්ඩපාතපටික්කන්තො** යනු පිඬු සෙවීමෙන් පසු පෙරළා ආයේයි, **පල්ලඞ්කො** යනු හාත්පසින් අරමිණි බැඳසිටි අසුනයි, **ආභුජිත්වා** යනු බැඳයි, **උජුංකායං පණිධාය** යනු උඩුකය කෙලින් තබායි, අටළොස් පිටකටුවෙහි කෙළවරින් කෙළවර තනායි, මෙසේ හුන්නහුගේ සම්, මස්, නහර නොනැමෙයි, ඉක්බිති ඔහුට ඒවා නැමීමේ හේතුවෙන් මොහොතින් මොහොතෙහි යම් වේදනාවක් උපදියිද ඒවා නොඋපදියි. ඒවා නූපදනා කල්හි සිත එකඟ වෙයි, කමටහන නොනැසෙයි. වැඩීමට පළල්වීමට යයි, **පරිමුඛං සතිං උපට්ඨපෙත්වා** කමටහන ඉදිරිපත් කොට සිහිය පිහිටුවා හෝ මුඛය සමීපයෙහි කොට යන අරුත්ය, එහෙයින්ම විභංගයෙහි මෙය කියන ලදි. “නාසය අග හෝ මුඛනිමිත්තෙහි හෝ සිහිය එළඹියේ වෙයි මනාව පිහිටියේ වෙයි” එහෙයින් “පරිමුඛං සතිං උපට්ඨපෙත්වා”යි කියන ලදි. නැතහොත් පරි යනු හාත්පසින් මනාව ගැනීමේ අර්ථයයි, මුඛ යනු විදීමේ අර්‍ත්‍ථයයි, සති යනු වැටහීම් අර්‍ත්‍ථයයි,” මෙසේ පටිසම්භිදාවෙහි කියන ලද ක්‍රමයෙන් මෙහි අර්‍ත්‍ථය දැක්විය යුතුය, එහි විමසා ගන්නා ලද මිදීම සිහිකොට යන මෙය කෙටි අදහසයි,
**අභිජ්ඣං ලොකො** යන මෙහි කැඩීම් බිඳීම් අරුතින් පංචඋපාදානස්කන්ධයන්හි රාගය අතැර කාමච්ඡන්දය යටපත්කොට යන මෙය මෙහි අර්‍ත්‍ථයයි, **විගතාභිජ්ඣෙන** යනු යටපත් කිරීම් වශයෙන් තුනීවූ බැවින් පහවූ අභිධ්‍යාවෙනි, චක්ඛුවිඤ්ඤාණයට සමාන වූවෙන් නොවේ යන අර්‍ත්‍ථයයි, **අභිජ්ඣාය චිත්තං පරිසොධෙති** යනු දැඩි ලෝභයෙන් සිත මුදවයි, යම්සේ එය යෝගාවචරයා මුදයි ද මෙන්ම මුදා යළි නොගනියි ද එසේ කරයි යන අරුත්ය, **ව්‍යාපාදදොසං පහාය** යනාදියෙහි මේ ක්‍රමයමැයි, වියවුලට පත්වෙයි, මෙයින් සිත පිළුණු අහර සේ මුල් ස්වභාවය අත්හරීනුයි ව්‍යාපාදයයි, වෙනසට පැමිණීමෙන් කෙලෙසෙයි, අනුන් හෝ කෙළෙසවයි, විනාශයට පමුණුවයිනුයි සදොස නමි, මේ දෙකම ක්‍රොධයට නමකි, ථීනය සිතේ ගිලන් බවයි, මිද්ධය චෛතසිකයන්ගේ ගිලන්බවයි, ථීනය ද මිද්ධය ද **ථීනමිද්ධං** නමි, **ආලොකසඤ්ඤී** යනු රැයෙහි ද දහවල්හි ද දක්නා ලද දැනීමේ සමත්කම් ඇති පහවූ නීවරණ ඇති පිරිසුදු සංඥාවෙන් යුක්තවූයේයි, **සතො සම්පජානො** යනු සිහියෙන් ද නුවණින් ද යුක්තවූයේයි, මේ දෙක ආලෝක සංඥාවට උපකාරවත් බැවින් කියන ලදි. නොසන්සුන් බව ද කුකුස ද **උද්ධච්චකුක්කුච්චං **නමි, **තිණ්ණවිච්කිච්ඡො** යනු සැකය තරණය කොට දුරුකොට සිටියේයි, මෙය කෙසේද මෙය කෙසේදැයි මෙසේ නොපවතීනුයි **අකථංකථි** නමි, **කුසලෙසු ධම්මෙසු** යනු නිවැරදි දහම්හිය, මේවා කෙසේ නම් කුසල් ද මේවා කෙසේනම් කුසල්දැයි මෙසේ සැක නොකරයි යන අර්‍ත්‍ථයයි, මේ මෙහි සංක්ෂිප්තයයි, මේ නීවරණයන්හි වචන අර්‍ත්‍ථ ලක්‍ෂණ භෙද වශයෙන් යමක් කිවයුතුද ඒ සියල්ල විසුද්ධිමග්ගයෙහි කියන ලදි: **පඤ්ඤාය දුබ්බලිකරණෙ** යනු මේ පංචනීවරණයෝ උපදින්නාහු නූපන් ලෝකෝත්තර ප්‍රඥාවට ඉපදීමට නොදෙත්, උපන්නාවූද අෂ්ටසමාපත්තීන් හෝ පංච අභිඥා හෝ සිඳ හෙලත්, එහෙයින් ප්‍රඥාව දුර්‍වල කරන්නෝයි කියනු ලැබෙත්, **විචිචෙව කාමෙහි** යනාදිය විසුද්ධිමග්ගයෙහි විස්තර කරන ලදි.
**ඉමෙ ආසවා** යනාදිය වෙනත් ක්‍රමයකින් චතුරාර්ය සත්‍යය ප්‍රකාශ කරනු සඳහා කියන ලදි: **නාපරං ඉත්‍ථත්තායාති පජානාති** යනු මෙපමණකින් අංග තුනකින් බාහිර ආගමික දර්ශනයේ නිෂ්ඵලභාවය දක්වා සිවුවැනි අංගයෙන් තමන්ගේ සසුනෙහි ගැඹුරු බව ප්‍රකාශකොට දෙසුම අරහත් බවින් කුළුගැන්වූ සේක. දැන් දෙසුම නංවන්නාහු **එවං ඛො භික්ඛවෙ** යනාදිය දෙසූ සේක.
නවවැන්නෙහි **ජාලිනිං** යනු දැලක් වැනිවූයි, යම්සේ දැල හාත්පසින් මනාව මසන ලද්දේ අවුල්වියවුල් වේද තෘෂ්ණාව ද එසේයයි දැලක් සමානවූ බැවින් ජාලිනී යයි කියන ලදි, ත්‍රිවිධ භවයෙහි හෝ ඇතුළට බැස පැතිරී සිටි මේ තෘෂ්ණාවට ඒ ඒ තැන තමන්ගේ කොටසක් වූ දැලක් ඇතැයි යනුවෙන් ද ජාලිනී නම්වෙයි, **සරිතං** යනු ඒ ඒ තැන හැසිර සිටියේයි, **විසටං** යනු පැතුරුණු විසුරුණුයි, **විසත්තිකං** යනු ඒ ඒ තැන ඇළුණු, ලැගුණු එල්ලුණුයි, තවද විෂටමූල වූයේ ද විසත්තිකායි, විෂ ඵල ඇත්තේනුයි ද විසත්තිකායි ආදී ක්‍රමයෙන් ද මෙහි අර්‍ත්‍ථය දැක්විය යුතුයි, **උද්ධසෙතා** යනු මත්තෙහි බසින ලද්දේයි, **පරියොනද්ධො** යනු හාත්පසින් වෙළුනේයි, **තන්තාකුලජාතො **යනු නූලක් මෙන් අවුල් වූයේයි, යම්සේ නම් ඉවත දමනලද, මීයන් විසින් කැපූ පෙහෙරුන්ගේ නූලක් ඒ ඒ තැන අවුල් වේද, මේ අගය මේ මූලයයි අගින් හෝ අග මුලින් හෝ මුල ගණන් ගැනීමට දුෂ්කර වෙයි ද එමෙන්ම සත්ත්වයෝ මේ තෘෂ්ණාවෙන් වටවී අවුල් වියවුල් වූවාහු තමන්ගේ විමුක්තිමාර්‍ගය සෘජු කිරීමට නොහැකි වෙති, **ගුලාගුණ්ඨිකජාතො** යනු පෙහෙරුන්ගේ කැඳදැමු නූල ගුලාගුණ්ඨිකයැයි කියනු ලැබේ, ගුලා යනු කිරිල්ලියයි, ඇයගේ කැදැල්ල යයි ද ඇතමෙක් කියති, යම්සේ ඒ දෙකම අවුල් ද අගින් අග හෝ මුලෙන් මුල හෝ ගණන් ගැනීමට දුෂ්කර යයි මුල් ක්‍රමයෙන්ම යෙදිය යුතුය, **මුඤ්ජබබ්බජභූතො** යනු මුදුතණ මෙන් ද බබුස්තණ මෙන් ද වූයේ එබඳුවූයේයි, යම්සේ ඒ තණ අඹරා කළ රැහැන දිරුණු කල කිසිතැනක වැටුණු විට ඒ තණවල මේ අගය මේ මුලයයි අගින් අග හෝ මුලෙන් මුල හෝ වෙන්කර ගැනීමට දුෂ්කර වෙයිද එය වෙන් වෙන් පුරුෂත්වයෙහි සිට සෘජු කිරීමට හැකිවෙයි, බෝධිසත්වයන් හැර තමන්ගේ ස්වභාවයෙන් තෘෂ්ණා දැල පලා තමන්ගේ විමුක්ති මාර්‍ගය සෘජු කිරීමට සමත් වූ වෙනත් සත්ත්වයෙක් නම් නැත. එසේ මේ ලෝකය තෘෂ්ණා දැලින් වටවූයේ පහත් වූ නරක ස්වභාවය ඇති පහතට හෙලන සසර නොඉක්මවයි, එහි **අපායො** යනු නිරය තිරිසන් යෝනිය, ප්‍රේත ලෝකය, හා අසුරකායයි, මේ සියල්ලම අභිවෘද්ධි සංඛ්‍යාත අය නොපැවැත්ම නිසා අපායයි කියනු ලැබේ, එසේම දුක් ස්වභාවය නිසා **දුග්ගති **නමි, සැප එකතුවෙන් පහතට වැටෙන බැවින් **විනිපාතො** යි, සෙස්ස (සංසාර) වනාහි,
ඒ සියල්ල නොනවතී, නොඉක්මවයි, චුතියෙන් ප්‍රතිසන්ධිය ද ප්‍රතිසන්ධියෙන් චුතය දැයි මෙසේ නැවත නැවත චුති ප්‍රතිසන්ධීන් ගනිමින් තුන් භවයෙහි, සිවු යෝනියෙහි, පස් ආකාර ගතීන්හි සප්ත විඥානස්ථිතීන්හි නව සත්වාවාසයන්හි මහසමුදුර සුළඟින් ගසාගෙන යන නැවක් මෙන් ද යන්ත්‍රයෙහි යෙදු ගොනෙකු මෙන් ද කරකැවේමය,
**අජ්ඣත්තිකස්ස උපාදාය** යනු ආධ්‍යාත්මික වූ ස්කන්ධපංචකය නිසායි, මේ වූ කලී උපයෝගාර්ථයෙහි සම්බන්ධ විභක්ති වචනයයි, **බාහිරස්ස උපාදාය** යනු බාහිර වූ ස්කන්ධ පංචකය නිසාය. මෙය ද උපයෝගාර්‍ත්‍ථයෙහි සම්බන්ධ විභක්තියයි, **අස්මිති භික්ඛවෙ සති** යනු මහණෙනි, යම් මේ ආධ්‍යාත්මික වූ ස්කන්ධ පංචකය නිසා තෘෂ්ණා මාන දෘෂ්ටි වශයෙන් එක්ව ගැනීමක් වේද ‘වෙමැයි’ වේද එය ඇතිවිට යන අරුත්ය. **ඉත්‍ථස්මිති හොති** යනාදියෙහි මෙසේ සමූහ වශයෙන් “මම”යි ගැනීම ඇතිවිට පැවැත්ම සමාන නොකිරීමෙන් ද සමාන කිරීමෙන් දැයි දෙපරිද්දකින් ගැනීමක් වෙයි, එහි සමාන නොකිරීමෙන් (අනුපනිධාය) යනු වෙනත් අයුරකට නොපැමිණ ස්වකීයත්වයම අරමුණුකොට මම වෙමියි (අදහස) වෙයි, ක්‍ෂත්‍රියාදීන් අතුරෙහි මෙම මේ ආකාරයයි මෙසේ තෘෂ්ණා මාන දෘෂ්ටි වශයෙන් වේයයි අර්‍ත්‍ථයයි, මේවූකලී සමාන නොකිරීමෙන් ගැනීමයි, සමාන කිරීමෙන් ගැනීම සමවශයෙන් ද අසමවශයෙන් දැයි දෙයාකාර වෙයි, එය දැක්වීමට එවස්මි යනුද අඤ්ඤථාස්මි යනු ද කියන ලදි, එහි **එවස්මි** යන මෙය සම වශයෙන් සමානකොට ගැනීමයි, මේ ක්‍ෂත්‍රියයා යම්සේද මේ බමුණා යම්සේද මම ද එසේය යන අරුත්ය, **අඤ්ඤථාස්මි** යනු මේ වනාහි අසමසේ ගැනීමයි, මේ ක්‍ෂත්‍රියයා යම්සේද මේ බ්‍රාහ්මණයා යම්සේද මම එයින් වෙනස්ය. පහත් හෝ උසස් හෝ වූයේ වෙමියි අර්‍ත්‍ථයි, මේවා වනාහි, වර්‍තමාන වශයෙන් තෘෂ්ණා විචරිතයෝයි,
“අසස්මි” යන ‘සතස්මි’ යන මේ දෙක “යම් හෙයකින් ඇත යන මෙය නිත්‍යභාවයට නමකි, කිඳා බස්නේනුයි සතංවේ. මෙය අනිත්‍යභාවයට නමකි. එහෙයින් සාශ්වත උච්ඡෙද වශයෙන් කියන ලදැයි දතයුතුය. **සන්ති හොති** යන මේ ආදියෙහි සියං යනු වේයයි මෙසේ අර්‍ත්‍ථය දතයුතුය. මෙහි අදහස මුල් චතුෂ්කයෙහි කියන ලද අයුරින් ගතයුතුය, **අපිහසන්ති** ආදි සතර මම වන්නේනම් මැනවි, මෙසේ ප්‍රාර්ථනා කිරීම් වශයෙන් දතයුතුය, **භවිස්සං **ආදී සතර අනාගත කාල වශයෙන් කියන ලදි, ඔවුන්ගේ අර්‍ත්‍ථය ද පළමු චතුෂ්කයෙහි කියන ලද පරිද්දෙන් දත යුතුය මෙසේ මේ:
දෘෂ්ටිශීර්ෂ දෙකෙකි, අන්‍ය වූ ශිර්ෂ සතරෙකි, ශීර්ෂ මූලකයෝ තුනක් තුනක් බැගින් වෙති, මේ අටළොස පැහැදිලි කරන්නේය.{1}
මේවා අතුරෙහි අසස්මි යනු ද සතස්මි යනු ද දෘෂ්ටිශීර්ෂ දෙකයි, අස්මි, සන්ති, අපිහ සන්ති භවිස්සන්ති යන මේ සතර ශුද්ධ ශීර්ෂයෝමය, ඉත්ථස්මි ආදීහු තුනක් තුනකැයි දොළොස් ශීර්ෂ මූලකයෝ නමැයි මෙසේ මේ දෘෂ්ටිශීර්ෂ දෙක ශුද්ධ ශීර්ෂ සතර ශීර්ෂ මුලක දොළොසදැයි අටළොස් තෘෂ්ණාවිචරිත ධර්‍මයෝ දතයුත්තාහ, මේවා වනාහි ආධ්‍යාත්මිකය ඇසුරු කොට ගන්නාලද අටළොස් තෘෂ්ණා විචරිතයෝයි, බාහිරත්වය ඇසුරු කරගන්නා ලද තෘෂ්ණා විචරිතයන් අතුරෙහි **ඉමිනා** යනු මේ රූපයෙන් හෝ -පෙ- විඥානයෙන් හෝයි යන මෙය විශේෂයයි දතයුතුය. සෙස්ස එබඳුමය,
**ඉති එවරූපානි අතීතානි ජත්තිංස** යනු එක් එක් පුද්ගලයාට අතීත කාලයෙහි සතිසෙකි, **අනාගතානි ජත්තිංස** යනු එක් එක් පුද්ගලයාට අනාගත කාලයෙහි සතිසෙකි, **පච්චුප්පන්නානි ජත්තිංස** යනු එක් පුද්ගලයකුට හෝ හටගැනීම් අනුව බොහෝ දෙනෙකුට හෝ වර්‍තමාන කාලයෙහි සතසෙකි, සියලු සත්ත්වයන්ට අවශ්‍යයෙන්ම අතීත කාලයෙහි සතිසෙකි, අනාගත කාලයෙහි සතිසෙකි, වර්‍තමාන කාලයෙහි සතිසෙකි, අසදෘශ වූ තෘෂ්ණාමාන, දෘෂ්ටිපභේද ඇති සත්ත්වයෝ අනන්තයහ, **අට්ඨසතං තණ්හාවිචරිතං** යන මෙහි අටසියයක් වූ තෘෂ්ණා විචරිතයක් වේයයි මෙසේ **අර්ථය** දැක්විය යුතුය.
දසවැනි සූත්‍රයෙහි **නෙවුස්සෙනෙති** යනු දෘෂ්ටි වශයෙන් ඔසවා නොදමයි, **න පටිස්සෙනෙති** යනු ප්‍රතිවිරුද්ධ වී අඬදබරකිරීම් වශයෙන් ඔසවා නොදමයි, **න ධූපායති** යනු ආධ්‍යාත්මිකය ඇසුරු කොට තෘෂ්ණා විචරිත වශයෙන් නොදුමයි, **න පජ්ජලති** යනු බාහිරත්වය ඇසුරුකොට තෘෂ්ණාවිචරිත වශයෙන් නොඇවිලෙයි, **න අපජ්ඣායති** යනු අසමිමාන වශයෙන් සැලකිල්ලට නොගනියි, සෙස්ස පෙළවශයෙන්ම දතයුතුය, මේ සූත්‍රයෙහිදී සසර හා නිවන කියන ලදි.
5. පස්වන මහාපණ්ණාසකය
1. සප්පුරිස වර්ගය
පස්වැනි පණ්ණාසකයෙහි පළමු සූත්‍රයෙහි **අසප්පුරිසං** යනු ලාමක පුද්ගලයායි, හිස් පුද්ගලයායි, මෝඩ පුද්ගලයායි, අවිද්‍යාවෙන් අන්ධ කරනලද මෝඩයායි, **අසප්පුරිසතරං** යනු අතිරේක වශයෙන් (වැඩිමනක් ලෙස) අසත්පුරුෂ වූ පුද්ගලයායි, ඉතිරි දෙක කියන ලද්දට විරුද්ධ නයින් දතයුතුය, මෙහි සෙස්ස පැහැදිලි අරුත් ඇත්තේමය, මෙහි යම්සේද මින්මතු සූත්‍ර පසෙහි ද එසේය, මේවා අතුරින් පළමුවැන්න පඤ්චවෛර වශයෙන් දෙසන ලදි. දෙවැන්න අසද්ධර්‍ම වශයෙනි, තෙවැන්න කායවාග් ද්වාර වශයෙනි, සතරවැන්න මනොද්වාර වශයෙනි, පස්වැන්න මිථ්‍යා කරුණු අටවශයෙනි, සයවැන්න මිථ්‍යා කරුණු දහය වශයෙනි.
සත්වැනි සූත්‍රයෙහි **පාපං** යනු ලාමක කෙලෙසුණු පුද්ගලයායි, **කල්‍යාණං** යනු සොඳුරු වූ නිවැරදි පුද්ගලයායි, මෙහි සෙස්ස පැහැදිලි අරුත් ඇත්තේමය. අටවැන්නෙහි ද මේ ක්‍රමයමයි, නවවැන්නෙහි **පාපධම්මං** යනු ලාමක ධර්‍මයයි. **කල්‍යාණධම්මං** යනු නිවැරදි ධර්‍මයයි, මෙහි සෙස්ස පැහැදිලිමය, දසවැන්නෙහි ද මේ ක්‍රමයමයි, මේ වර්‍ගයෙහි සූත්‍ර දසයෙහිම අගාරිය ප්‍රතිපදාව කියන ලදි, ඉදින් සෝවාන් සකෘදාගාමීහු වෙත් ද වටීමය.
2. පරිසසොභන වර්ගය
දෙවැනි වර්‍ගයෙහි පළමු සූත්‍රයෙහි පිරිස කෙලෙසත්නුයි **පරිසදුසනා** නමි, පිරිස හොබවන්නේනුයි **පරිසසොභනා** නමි,
දෙවැන්නෙහි මනො දුශ්චරිතයෙහි යෙදුනාහු ද මිථ්‍යාදෘෂ්ටියෙහි මහත් සාවද්‍යතාව නිසා වෙනම කියන ලදි. ඊට ප්‍රතිපක්ෂ වශයෙන් සම්‍යග්දෘෂ්ටියයි,
තෙවැන්නෙහි **අකතඤ්ඤදුතා අකතවෙදිතා** යනු කෙළෙහි ගුණ නොදත්බැවින් ද කෙළෙහිගුණ නොසලකන බැවින් ද යනුයි, මේ දෙකම අර්‍ත්‍ථ වශයෙන් එකක්මය, යහපත් පක්‍ෂයෙහි ද ක්‍රමයමයි,
සතරවැන්න සතර කර්‍ම ක්ලේශයන්ගේ ද ඒවාට ප්‍රතිපක්ෂ වීම් වශයෙන් ද කියන ලදි: පස්වැන්න යහපත් පැත්තට අයත් වූවන්ගේ මුලින් සතර මිථ්‍යා කරුණු වශයෙනි. සයවැන්න සෙසු සතර කරුණු වශයෙනි, සත්වැන්න ආර්‍ය්‍ය අනාර්ය ව්‍යවහාරයන් වශයෙනි, එසේම අටවැනි නවවැනි හා දසවැනි සූත්‍රයෝ යහපතට ප්‍රතිපක්ෂ වූ අසද්ධර්‍මයන් වශයෙන් කියන ලදි, සියලු සූත්‍රයන්හි ශුක්ලපක්ෂයට අයත් ධර්‍මයෝ ලෞකික ලෝකෝත්තර මිශ්‍රකවම කියන ලද්දාහ. සූත්‍ර නවයෙහි ස්වර්‍ගයෙහි කිසිවක්”යි කියන ලද්දේ ද මාර්‍ග තුනත් ඵලතුනත් ලබත්මැයි.
3. සුචරිත වර්ගය
තෙවැනි වර්ගයෙහි පළමු සූත්‍රාදිය පැහැදිලි අරුත් ඇත්තේමය, දසවැන්නෙහි යමෙක් සිතා කාව්‍ය කරයිද මෙතෙම **චින්තාකවි** නමි, යමෙක් අසා කාව්‍ය කරයි ද මෙතෙම **සුතකවි** නමි, යමෙක් එක් අර්ථයක් නිසා කාව්‍යය කරයි ද මෙතෙම **අත්‍ථකවි** නමි, යමෙක් එකෙණෙහිම වංගීස තෙරුන් මෙන් තමන්ගේ ප්‍රතිහානයෙන් කාව්‍ය කරයිද මෙතෙම **පටිභාන කවි** නමි.
4. කර්ම වර්ගය
සිවුවැනි වර්ගයේ පළමු සූත්‍රයෙහි **කණ්හං** යනු කළු (කිලිටි) දශ අකුශල කර්‍ම පථකර්‍මයයි, **කණ්හවිපාකං** යනු අපායෙහි උපදනා බැවින් කිළිටි විපාකයයි, **සුක්කං** යනු සුදුවූ කුශලකර්‍මපථකර්‍මයයි, **සුක්කවිපාකං** යනු ස්වර්‍ගයෙහි උපදනා බැවින් සුදු විපාකයයි, **කණ්හසුක්කං** යන මිශ්‍ර වූ කර්‍මයයි, **කණ්හසුක්කවිපාකං** යනු සුඛ දුක්ඛ විපාකයයි, මිශ්‍රක කර්‍මයක් කොට අකුසලයෙන් තිරිසන් යෝනියෙහි මඟුල් ඇත් තැන් ආදියෙහි උපන්නේ කුසල බලයෙන් ප්‍රවෘත්ති විපාකයෙහි සැපවිඳියි, කුශලයෙන් රාජකුලයෙහි උපන්නේද අකුශල බලයෙන් ප්‍රවෘත්තියෙහි දුක් විඳියි, **අකණ්හං අසුක්කං** යනු කර්‍මක්ෂය කරන්නා වූ සිවුමඟ නුවණ අදහස් කරන ලදි. එය ද ඉදින් පාපය වන්නේ ද පාප විපාකය දෙන්නේය, ඉදින් කුශලය වන්නේ ද කුශල විපාකය දෙන්නේය, විපාක දෙකම නොදෙන බැවින් අකණ්හ අසුක්කය යනු මෙහි අර්‍ත්‍ථයයි.
දෙවැන්නෙහි **සව්‍යාපජ්ඣං** යනු ද්වේෂ සහගතවූයි, **කායසංඛාරං **යනු කායද්වාරයෙහි චෙතනාවයි, අභිසඞ්කරොති යනු රැස්කරයි, එකතුකරයි, සෙසු දෙකෙහි ද මේ ක්‍රමයමැයි, **සව්‍යාපජ්ඣං ලොකං** යනු දුක්සහිත ලෝකයයි, **සව්‍යාජඣා ඵස්සා** යනු දුක්සහිතවූ විපාක ස්පර්‍ශයයි, **සව්‍යාපජ්ඣං වෙදනං වෙදියති** යනු ආබාධ සහිත විපාක වේදනාව විඳියි, **එකන්තදුක්ඛං** යනු ඒකාන්තයෙන්ම දුකයි, සුවමුසුවූවක් නොවේ. **සෙය්‍යථාපි සත්තා නෙරයිකා** යනු මෙහි සෙය්‍යථාපි යනු නිදර්‍ශනාර්ථයෙහි නිපාතයෙකි, එයින් හුදෙක් නිරාගත සතුන් දක්වයි, ඊට සමාන වූ වෙනත් අය නම් නැත. මේ ක්‍රමයෙන් සියලු තැන අර්ථය දතයුතුයි, **සෙය්‍යථාපි මනුස්සා** යනාදියෙහි මිනිසුන්ට කලෙක සුඛවේදනාව උපදියි, කලෙක දුක්ඛවේදනාව උපදියි, **එකච්වෙව දෙවා** යනු මෙහි කාමාවචර දෙවිවරු දැක්විය යුත්තාහ, ඔවුනට වනාහි මහෙසාඛ්‍යතර වූ දෙවියන් දැක හුන් අසුනෙන් නැගිටීම, පෙරවූ උතුරු සළුව පහත හෙළීම, ඇඳිලි බැඳීම ආදි වශයෙන් කලෙක දුක් උපදියි, දිව සැපත් විඳින්නවුනට කලෙක සැපයයි, **එකච්වෙ ව විනිපාතිකා** යනු මෙහි විමාන ප්‍රේතයෝ දැක්විය යුත්තාහ, ඔවුහු නිරන්තරයෙන්ම එක් කලෙක සැපය ද එක් කලෙක දුක ද විඳිත්, නාග සුපර්‍ණ හස්ති අශ්වාදීහු මිනිසුන්ගෙන් මිශ්‍ර වූ සුවදුක් ඇත්තෝම වෙති, **පහානාය යා චෙතනා** යනු මෙහි නිර්‍වාණගාමී මාර්‍ගචෙතනාව දතයුතුය, එය කර්‍මක්ෂය සඳහා පවතියි.
තෙවැන්නෙහි **සිඛාමොග්ගල්ලානො** යනු හිස මැද පිහිටි මහත් සිළුවකින් යුක්ත වූ මොග්ගලාන ගොත්‍රයෙහි වූ බමුණායි, **පුරිමානි** යනු අතීතයට අනතුරු දිනයෙහි පටන් පුරිමානි (මුලින්වූ) නමි, දෙවැනි දින ආදියෙහි සිට **පුමතරානි** යි දතයුතුය, **සොනකායනො** යනු ඔහුත්ම අතවැසියායි, **කම්මසච්චායං භො ලොකො** යනු භවත්නි, මේ ලෝකය කර්‍මය ස්වභාවකොට ඇත්තේය, **කම්මසමාරම්හට්ඨායි** යනු කර්‍මය ඇරඹීමෙන් සිටියි, කර්‍මය රැස්කරන්නේම සිටියි, රැස් නොකරන්නේ විනාශ වේ යයි දක්වයි. සෙස්ස යට කියන ලද ක්‍රමය ඇත්තේමය,
සතරවැන්න ආදිය ද පැහැදිලි අරුත් ඇත්තේමය, මාර්ගාඞ්ගයන්හි වනාහි යම්හෙයකින් සිහියෙන් එළවා ප්‍රඥාවෙන් පිරිසිඳියි ද එහෙයින් දෙකම කර්‍මයයි, සෙස්සෝ අංගයෝම වෙති, කර්‍ම නොවෙතියි කියන ලදි, බොධ්‍යංගයන්හි මේ ක්‍රමයමයි, අභිධර්‍මයෙහි වනාහි මේ සියල්ල අවිශේෂයෙන් චේතනා සම්ප්‍රයුක්ත කර්‍මයකැයි වර්ණිතය.
දසවැන්නෙහි **ඉධෙව **යනු මේ සසුනෙහිමයි, මේ වනාහි නියමයයි, සෙසු පදයන්හි ද මේ ක්‍රමයමයි, දෙවැනි ආදී වූ ශ්‍රමණයෝ ද මේ සසුනෙහිමය, වෙනතැනක නොවෙත්: **සුඤ්ඤා** යනු හිස්, පහත්වූයි, **පරප්පවාදා **යනු සස්සතවාද සතරය, එකච්චස්සතිකවාද සතරය, අන්තාන්නතික සතරය, අමරාවික්ඛෙපික සතරය, අධිච්චසමුප්පන්නික දෙකය, සඤ්ඤිවාද සොළසය, අසඤ්ඤිවාද අටය, නෙවසඤ්ඤිනාසඤ්ඤිවාද අටය, උච්ඡෙදවාද සතය, දිට්ඨධම්මනිබ්බානවාද පසය යන මේ සියලුම බ්‍රහ්මජාල සූත්‍රයෙහි ආවාවූ දෙසැට දෘෂ්ටීහුයි, මෙයින් බාහිර වූ අන් අයගේ ප්‍රවාදයෝ පරප්පවාද නම් වෙති, ඒ සියල්ලෝම මෙම සතර ඵලස්ථ ශ්‍රමණයන්ගෙන් හිස්වෙති, ඔවුහු මෙහි නොවෙත්, හුදෙක් මොවුන්ගෙන් පමණක් සිස්වූවෝ නොවෙත්, සතර මාර්‍ගස්ථ ශ්‍රමණයන්ගෙන් සතර මාර්‍ගය සඳහා අරඹන ලද විදර්‍ශකයන්ගෙන් ද යන දොළොස් වැදෑරුම් ශ්‍රමණයන්ගෙන් ද ශුන්‍යම වෙති, මේ කරුණ සඳහාම භාග්‍යවතුන් වහන්සේ මහා පරිනිබ්බාන සූත්‍රයෙහි දේශනා කරන ලදි.
සුහද්‍රය, වයසින් එකුන්තිස්වූ මම යහපත කුමක්දැයි සොයමින් පැවිද්වීමි යන යමක් වේද? සුභද්‍රය, යම්තාක් මම පණස් වසකට අධිකව පැවිද්දෙක් වීම්ද එතෙක් මෙයින් බාහිරව නිර්‍වාණ ධර්‍මය සඳහා අරඹන ලද විදසුන් ඇති ශ්‍රමණයෙක් නැත. දෙවැනි ශ්‍රමණයා ද නැත, තෙවැනි ශ්‍රමණයා ද නැත, සිවුවැනි ශ්‍රමණයා ද නැත, අන්‍ය පරප්‍රවාදයෝ ශ්‍රමණයන්ගෙන් ශුන්‍යය යනුවෙනි.
මෙහි **පදෙසවත්තී** යනු අරඹන ලද විදර්‍ශනා ඇත්තේයි අදහස් කරන ලදි, එහෙයින්, සෝවාන් මාර්‍ගය සඳහා අරඹන ලද විදසුන් ඇත්තා මාර්‍ගස්ථයා හා ඵලස්ථයා යන තුන්දෙනාම එක්කොට **සමණොපිනත්‍ථි** යි කීහ. සකෘදාගාමී මාර්‍ගය සඳහා අරඹන ලද විදසුන් ඇත්තා මාර්‍ගස්ථයා හා ඵලස්ථයා යන තිදෙනාම එක්කො **දුතියොපි සමණො නත්‍ථි** යි කීහ. ඉතිරි දෙකෙහි ද මේ ක්‍රමයමයි, එකොළොස්වැන්න පැහැදිලි අරුත් ඇත්තේමය.
5. ආපත්තිභය වර්ගය
පස්වැනි වර්‍ගයෙහි පළමු සූත්‍රයෙහි **අපි නු තං ආනන්ද අධිකරණ** යනු විවාදාධිකරණයන් අතුරින් එක්තරා අධිකරණයක් භික්ෂු සංඝයාට උපන්නේය, ශාස්තෲන් වහන්සේ එය සංසිඳුණු බව විමසන සේක් මෙසේ පැවසූ සේක. **කුතො තං භන්තෙ** යනු ස්වාමීනි කුමකින් කුමක් කවර කරුණකින් එය සංසිඳෙන්නේදැයි පවසයි. **කෙවලකප්පං** යනු සියල්ල, හාත්පසින් යනුයි, **සඞ්ඝභෙදාය ඨිතො** යනු සඞ්ඝයා සමග වාදය සඳහා කියන ලද යළි කියමින්ම සිටියේයි, **තත්‍ථායස්මා** යනු ඔහු එසේ සිටිකල්හි ආයුෂ්මත් අනුරුද්ධ තෙරණුවෝ යනුයි, **න එකවාචිකම්පි භණිතබ්බං මඤ්ඤති** යනු ඇවැත්නි, සංඝයා සමඟ මෙසේ නොකියවයි එක්වචනයකුදු කියයුතු කොට නොහඟියි**, වොයුඤ්ජති** යනු යෙදෙයි, අනුයෝගයට එළඹෙයි, **අත්‍ථවසෙ** යන කරුණු පිළිබඳවයි, **නාසිස්සන්ති** යනු උපොසථපවාරණයන්ට එළඹීමට නොදී පිටකරත් (ඇද දමත්) සෙස්ස පෙළ වශයෙන්ම දතයුතුය.
දෙවැන්නෙහි **ඛුරමුණ්ඩං රිත්වා** යනු කුඩුම්බි පසක් තබා කුරයෙන් මුඬු කොටයි, **බරස්සරෙන** යනු රළු හඩිනි, **පණවෙන** යනු වාදා බෙරයෙනි, **ථලට්ඨස්ස** යනු එකත්පසෙක සිටියහුගේයි, **සීසච්ඡෙජ්ජං** යනු හිසසිඳීමට සුදුසුවූයි, **යත්‍රහිනාම** යනු යමකු නම් යනුයි, **සො වතස්සං** යනු ඒ මම වෙමි යනුයි, මෙබඳු වූ පාපයක් නොකරන්නෙමි යන අර්‍ත්‍ථයයි, **යථා ධම්මං පටිකරිස්සති** යනු ධර්‍මානුරූපව පිළියම් කරයි සාමණේර භූමියෙහි සිටින්නේ යයි අරුත්ය, **කාළකං වත්‍ථං පරිධාය** යනු කළු වැරහැල්ලක් හැඳයි, **මොසල්ලං** යනු මොහොලෙන් තැලීමට සුදුසුවූයි, **යථාධම්මං** යනු මෙහි ඇවතින් නැඟිට පිරිසුදු බවෙහි පිහිටන්නේ ධර්‍මානුකූලව කටයුතු කරයි නමි, **අස්සපුටං** යනු අලු පොදියයි, **ගාරය්හං අස්සපුටං** යනු ගැරහිය යුතු අලු පොදියකින් හිසෙහි ගසා නැසීමට සුදුසුවූයි, **යථාධම්මං** යනු මෙහි ඇවත දෙසන්නේ ධර්‍මානුකූලව කරයි නමි, **උපවජ්ජං **යනු නින්දාවට සුදුසු වූයි, **පාටිදෙනීයෙසු** යනු නැවත දෙසිය යුත්තෙහියි, මෙයින් සියලු ඇවැත් එක්කොට ගන්නා ලදි, ඉමානි ඛො භික්ඛවෙ **චත්තාරි ආපත්තිභයානි** යනු මහණෙනි, මේ සතර පැවැති නිසා උපදින බිය නම් වෙයි.
තෙවැන්නෙහි ශික්ෂා ආනිසංශයෝ මෙහිනුයි **සික්ඛානිසංසං** නමි, විමුක්තිසාරය මෙහිනුයි **විමුත්තිසාරං **නමි, සිහියේ බලය මෙහිනුයි **සතාධිපතෙය්‍යං** නමි, ශික්ෂාපද සංඛ්‍යාත වූ මේ ආනිසංශාදිය සඳහා මෙසේයයි කියන ලද්දේ වෙයි, **ආභිසමාචාරිකා** යනු උතුම් සමාචාරයට අයත්දැයයි, වත්වශයෙන් පැනවුණු ශීලයට මෙය නමෙකි, **තථා තථා සො තස්සා සික්ඛාය** යනු ඒ ඒ අයුරින් ඒ ශික්ෂාකාමී භික්ෂුව එම ශික්ෂා පදයෙහියි,
**ආදිබ්‍රහ්මචරියකා** යනු මාර්‍ග බ්‍රහ්මචර්‍ය්‍යාවට මුල්වූ සතර මහා ශීලයන්ට මෙය නමෙකි, **සබ්බසො** යනු සර්‍වාකාරයෙනි, **ධම්මා** යනු සිවුසස් දහම්ය, **පඤ්ඤාය සමවෙක්ඛිතා හොන්ති** යනු විදර්‍ශනා සහිත මාර්‍ග ප්‍රඥාවෙන් මනාකොට දක්නා ලද්දෝ වෙත්, **විමුත්තියා ඵස්සිතා හොන්ති** යනු අරහත්තඵල විමුක්තියෙන් ඥානස්පර්‍ශයෙන් ස්පර්‍ශ කරන ලද්දෝ වෙත්, **අජඣත්තංයෙව සති සුපට්ඨිතා හොති** යනු ස්වකීය අධ්‍යාත්මයෙහි සිහිය මනාව එළඹ සිටියේ වෙයි, **පඤ්ඤාය අනුග්ගහෙස්සාමි** යනු විදර්‍ශනා ප්‍රඥාවෙන් අනුග්‍රහ කරන්නෙමි, **පඤ්ඤාය සමවෙක්ඛිස්සාමි** යනු මෙහි වනාහි මාර්‍ග ප්‍රඥාවම අදහස් කරන ලදි.
සතරවැන්නෙහි කලුරිය කළාහු **පෙතායි** කියනු ලැබෙත්, **උත්තානා සෙන්ති** යනු ඔවුහු බොහෝ සෙයින් උඩුකුරුව නිදත්, නැතහොත් ප්‍රේත ආත්මභාවයෙහි උපන් ප්‍රේතයෝ නම් වෙති. ඔවුහු අල්ප වූ මස්ලේ ඇති බැවින් ඇටසැකිල්ලෙන් වෙළුනාහු එක් පසෙකින් හිදීමට නොහැකි වෙති, උඩුකුරුවූවාහුම හොවිති, **අනත්තමනො හොති **යනු සිංහ මෘගරාජ තෙම් තෙද වැඩි බැවින් ඉදිරි පා දෙක එක් තැනක ද පසු පා දෙක එක තැනක ද තබා නගුට කලවා අතරෙහි බහා ඉදිරි හා පසුපස හා නගුට පිහිටි තැන සලකා ඉදිරි පා දෙක මත්තෙහි හිස තබා නිදයි, දවසකුදු නිදා පිබිදෙන්නේ නැති නොගනිමින් පිබිදෙයි, හිස ඔසවා ඉදිරි පා ආදිය පිහිටි තැන සලකා ඉදින් කිසිතැනක් අත්හරින ලද්දේ වෙයිද (තැබූ තැන වෙනස්වී ඇත්ද) මෙය ඔබගේ ජාතියෙහි ශූරභාවයට නොසුදුසුයයි අසතුටුවූයේ එහිම නිදයි, ගොදුරු සඳහා නොයයි, මේ සඳහා “අනත්තමනො හොති”යි කියන ලදි. (තැන) නොහැර සිටි විට ඔබේ ජාතියට ද ශූරභාවයට ද මෙය සුදුසුයයි සතුටුවූයේ නැඟිට හිරිපොළා කෙසරුසලා තෙවරක් සිංහනාදය කොට ගොදුරු සඳහා යයි, එහෙයින් “අත්තමනො”යි කියන ලදි.
පස්වැන්නෙහි **රාජා චක්කවත්ති** යනු මෙහි කුමක්හෙයින් භාග්‍යවතුන් වහන්සේ ගිහිගෙහි වැස කලුරිය කළ රජුට ස්තූපකරණය අනුදන්නා සේක්ද? සිල්වත් පෘථග්ජන භික්ෂුවට නොඅනුදත් සේක්ද? ආශ්චර්‍ය්‍යවත් බැවිනි, පෘථග්ජන භික්ෂූන්ට ස්තූපයන් අනුදන්නා කල්හි තම්බපණ්ණි දිවයිනෙහි (ලංකාවෙහි) ගම් පටුන්වල ඉඩ ද නැතිවන්නේය. අන් තැන්හිද එසේය, එබැවින් ඒවා ආශ්චර්යයවත් නොවන්නේයයි නොඅනුදනිති, එකම (සක්විති රජ කෙනෙක් උපදියි. එබැවින් ඔහුගේ ස්තූපය ආශ්චර්‍ය්‍යවත් වෙයි, පුහුදුන් සිල්වතාට පිරිනිවන් පෑ භික්ෂුවට මෙන් මහත්වූද සත්කාර කිරීමට වටනේමය, සවැනි සත්වැනි සූත්‍ර පැහැදිලි අරුත් ඇත්තේමය.
අටවැන්නෙහි **අනරියවොහාරා** යනු අනාර්යයන්ගේ කථායි, සෙසු තැන්හි ද මේ ක්‍රමයයි.
6. අභිඤ්ඤා වර්ගය
සවැනි වර්ගයෙහි පළමු සූත්‍රයෙහි **අභිඤ්ඤා** යනු ප්‍රඥාවෙන් මනාව දැනෙයි, **සමථො ච විපස්සනා ච** යනු සිතෙහි එකඟතාව හා සංස්කාරයන් විමසන විදර්‍ශනා ඥානයයි. **විජ්ජා ච විමුත්ති ච** යනු මාර්‍ගඥානවිද්‍යාව හා ඉතිරි සම්ප්‍රයුක්තක වූ ධර්‍මයෝයි.
දෙවැන්නෙහි **අනරියපරියෙසනා** යනු අනාර්‍යයන්ගේ සෙවීමයි, පර්යේෂණයයි, **ජරාධම්මං** යනු ජරා ස්වභාවයයි, සෙසෙහි ද මේ ක්‍රමයමැයි, තෙවැන්න පැහැදිලිමය.
සිවුවැන්නෙහි **මාලුඞ්ක්‍යපුත්තො** යනු මාලුඞ්ක්‍ය බැමිණියගේ පුතායි, **එත්‍ථ** යනු මේ ඔබගේ ඔවදන් ඉල්වීමෙහිය, මෙයින් තෙරුන් හෙළා දකියි ද ඔසවා තබයි ද වේ. කෙසේදයත්? මෙතෙම කුඩා අවදියෙහි ප්‍රත්‍යයන්හි ඇලී සිට පසුව මහලු කල්හි අරණ්‍යවාසය කැමතිවන්නේ කමටහන් අයදියි, ඉක්බිති භාග්‍යවතුන් වහන්සේ මෙහි බාලයන්ට කුමක් කියමුද මාලුඞ්ක්‍ය පුත්‍රයා මෙන් නුඹලා ද තරුණ කාලයෙහි ප්‍රත්‍යයන්හි ඇලී මහලු කල්හි අරණට පිවිස මහණදම් කරන්නහුද යන අදහසින් කියන සේක් තෙරුන් හෙළාදකියි නමි. යම් හෙයකින් තෙරණුවෝ මහලූකල අරණට පිවිස මහණදම් කරනු කැමැත්තෝ ද එහෙයින් භාග්‍යවතුන් වහන්සේ මෙහි බාලයන්ට කුමක් කියමුද? මේ නුඹලාගේ මාලුඞ්ක්‍ය පුත්‍රතෙමේ මහලු කල්හි ද අරණට පිවිස මහණදම් කරනු කැමැත්තේ කමටහන් අයදියි නුඹලා වනාහි තුරුණු කල්හි ද වීර්ය නොකරන්නහුදැයි යන මේ අදහසින් කියන සේක් තෙරුන් ඔසවා තබයි නමි යනුවෙන් යෙදිය යුතුය.
පස්වැන්නෙහි **ආධිපච්චෙ ඨපෙන්ති** යනු භාණ්ඩාගාරික තනතුරෙහි තබත්, සයවැන්නෙහි **වණ්ණසම්පන්නො **යනු ශරීර වර්‍ණයෙන් යුක්තවූයේයි, **බලසම්පන්නො** යනු කායබලයෙන් යුක්තවූයේයි, **භික්ඛුවණ්ණසම්පන්නො** යනු ගුණ පැහැයෙන් යුක්ත වූයේයි. **බලසම්පන්නො** යනු වීර්‍ය්‍යබලයෙන් යුක්තවූයේයි, **ජවසම්පන්නො** යනු ඥාන ජවයෙන් යුක්තවූයේයි, සත්වැන්නෙහි ද මේ ක්‍රමයමැයි, මෙහි පැහැදිලිමය.
7. කම්මපථ වර්ගය
කර්‍මපථ වර්‍ගයෙහි දතකර්‍මපථයෝ ද ලෞකික ලෝකෝත්තර මිශ්‍රකවම කියන ලද්දාහ.
8. රාගපෙය්‍යාලය
රාගපෙය්‍යාලය (රාගය අතහැර දැක්වීම) රහත්බවට පමුණුවා කියන ලදි. සෙස්ස හැමතැන්හි පැහැදිලිමය.
