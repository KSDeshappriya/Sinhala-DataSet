අඞ්ගුත්තර නිකාය
ඒකක නිපාත අටුවාව
ග්‍රන්ථ ආරම්භ කථා
කරුණාවෙන් සිසිල් වූ හදවතක් ඇති, නැණ පහනින් දුරුකරනලද මොහඳුරු ඇති, දෙවිමිනිසුන් සහිත ලොවට ගුරුවූ, (සසර) ගතියෙන් මිදුණු, සුගතවූ බුදුරජාණන්වහන්සේ වඳිමි.
බුදුරජාණන්වහන්සේද බුදුබව වඩා පසක්ද කොට යම් දහමකට එළැඹිසේක්ද, ඒ ඉවත්වූ (කෙලෙස්) මල ඇති අනුත්තරවූ ධර්‍මය වඳිමි.
බුදුරජාණන්වහන්සේගේ ඖරස පුත්‍රවූ, මරසෙන් මඬින්නාවූ, අටදෙනාගේ සමූහයවූ ආර්‍ය්‍යසංඝයා සිරසින් නමදිමි.
මෙසේ පැහැදුණු සිත් ඇති මගේ තුනුරුවන් වැඳීමෙන් හටගත් යම් පිනක් වේද එහි අනුභාවයෙන් මනාව නසනලද අනතුරු ඇත්තෙම්
ශ්‍රේෂ්ඨ ධර්‍මකථිකයන්ගේ ප්‍රතිභානය දනවන්නාවූ ඒකක දුකාදි (නිපාත) යෙන් ප්‍රතිමණ්ඩිතවූ උතුම් අංගුත්තරාගමයේ -
අර්‍ත්‍ථය ප්‍රකාශකරනු සඳහා මුලින් පන්සියයක් රහතන්වහන්සේලා විසින් සංගායනා කරනලද පසුවද අනුසංගායනා කරනලද යම් අට්ඨකථාවක් වේද? එය,
මිහිඳු මහරහතන්වහන්සේ විසින් හෙළදිවට ගෙනෙනලදි. ඉක්බිති (හෙළ)දිව් වැසියන්ගේ ප්‍රයෝජනය සඳහා හෙළබසින් තබනලදී.
මම එයින් හෙළබස ඉවත්කොට පෙළනයට අනුකූලවු, පහවූ දොස් ඇති මනරම් බසට නංවන්නෙමි.
ථෙරීයවංශයට පහන් බඳුවූ, මනාව නිපුණවූ, විනිශ්චය ඇති මහාවිහාරවාසී තෙරවරුන්ගේ දහම නොයික්මවමින්
සුදනන්ගේ සතුට සඳහාද, ධර්‍මයේ බොහෝකල් පැවැත්ම සඳහාද, නැවත නැවත පැමිණ ඇති අර්‍ත්‍ථය (පුනරුත් අරුත්) අත්හැර අර්‍ත්‍ථප්‍රකාශ කරමි.
දීඝනිකායේද, මජ්ක්‍ධිමනිකායේද, අර්‍ත්‍ථප්‍රකාශ කරන මාවිසින් සාවත්‍ථි ආදී නගරයන්ගේ යම් වර්‍ණනාවක් කරන ලද්දේද,
එහි යම් වස්තූන් විස්තර වශයෙන් කියන ලද්දේද මෙහි ඒවායේද බොහෝ විස්තර කථාව නොකරන්නෙමි.
වස්තූන්ගෙන් තොරව සූත්‍රයන්ගේ අර්‍ත්‍ථයෝ නොබබළත්, ඒවා ප්‍රකාශ කරනු සඳහා වස්තූන්ද දක්වන්නෙමි.
ශීලකථා ධුතධර්‍ම හා සියලු කර්‍මස්ථානද චර්යාවිධාන සහිතවූ ධ්‍යානසමාපත්ති විස්තරද
සියලු අභිඥාවෝද ප්‍රඥාසංකලන විනිශ්චයද ස්කන්‍ධධාතු ආයතන ඉන්‍ද්‍රියයෝද සතර ආර්‍ය්‍යසත්‍යයෝද සුපිරිසිදුව නිපුණවූ නය ඇති ප්‍රත්‍යයාකාරදේශනාවද, නොබිඳුණු පෙළමඟ ඇති විදර්‍ශනාභාවනාවද,

මෙසේ සුපිරිසුදුවූ සියල්ල මාවිසින් යම්හෙයකින් විසුද්ධිමාර්‍ගෙයහි කියනලද්දේද එහෙයින් එය මෙහි බහුල වශයෙන් නොවිමසන්නෙමි. ඒ විසුද්ධිමාර්‍ගය සතරනිකායයන්ගේ මැද සිට යම්සේ කියනලද අර්‍ත්‍ථය එහි ප්‍රකාශ කරයිද, එබැවින් මේ අට්ඨකථාවද සමඟ එයද ගෙන අඞ්ගුත්තර නිකාය ආශ්‍රිතවූ අර්‍ත්‍ථය දනිවු.


එහි අඞ්ගුත්තරාගමය නම් එකක නිපාතය, දුකනිපාතය, තිකනිපාතය, චතුක්කනිපාතය, පංචකනිපාතය, ඡක්කනිපාතය, සත්තකනිපාතය, අට්ඨකනිපාතය, නවකනිපාතය, දසකනිපාතය, එකාදසකනිපාතයයි, එකළොස්නිපාතයෝ වෙත්, සූත්‍ර වශයෙන්:
අඞ්ගුත්තරාගමයෙහි සූත්‍රයෝ නවදහස්පන්සිය පණස්සතක් වෙති.
එහි නිපාතයන් අතුරෙන් එකකනිපාතය මුල්වේ. සූත්‍රයන් අතුරෙහි චිත්තපරියාදාන සූත්‍රය මුල් වේ. එහිද ආයුෂ්මත් ආනන්‍දස්ථවිරයන් විසින් ප්‍රථම මහා සංගීති අවස්ථාවෙහිදී කියනලද **‘එවං මෙ සුතං’** යනාදි කොට ඇති නිදානය මුල්වෙයි. ඒ මේ ප්‍රථම මහා සංගීතිය සුමංගල විලාසිනී නම්වූ දීඝනිකායට්ඨකථාව ආදියෙහි විස්තර කරන ලදී. එහෙයින් එය එහි විස්තර කරනලද ක්‍රමයෙන්ම දතයුතුය.
යම් මේ **එවං මෙ සුතං** යනු මුල්කොට ඇති නිදානයක් වේද එහි එවං යනු නිපාත පදයෙකි. මෙ යනාදිය නාමපදයි. සාවර්‍ත්‍ථයංවිහරති යන මෙහි **වි** යනු උපසර්‍ග පදයකි. **භරති** යනු ආඛ්‍යාතපදයයි. මේ ක්‍රමයෙන් පදවිභාගය දතයුතුයි.
අර්‍ත්‍ථවශයෙන් වනාහි **එවං** ශබ්දය උපමා, උපදේශ, සම්ප්‍රහර්‍ෂණ (සතුට ප්‍රකාශ කිරීම) ගැරහීම, වචන පිළිගැනීම, ආකාරය, නිදර්‍ශනය, අවධාරණය කිරීම ආදී නොයෙක් අර්‍ත්‍ථප්‍රභේද ඇත්තේයි. එසේ එය, ‘එවං ජාතෙන මච්චේන කත්තබ්බං කුසලං බහුං’ යනාදියෙහි උපදේශයෙහියි. ‘එවමෙතං භගවා එවමෙතං සුගත’ යනාදියෙහි සතුට ප්‍රකාශ කිරීමෙහියි. ‘එවමෙතං පනායං වසලී යස්මිං වා තස්මිං වා තස්ස මුණ්ඩකස්ස සමනකස්ස වණ්ණං භාසති’ ආදියෙහි නින්දා කිරීමෙහියි. ‘එවම්හනේතති ඛො තෙ භික්‍ඛු භගවතො පච්චසේසාසුං’ යනාදියෙහි වදන් පිළිගැනීමෙහියි. ‘එවං ව්‍යා ඛො අහං භනේත භගවතා ධම්මං දෙසිතං ආජානාමි’ යනාදියෙහි ආකාරයෙහියි. ‘එහි ත්‍ථං මානව යෙන සමණො ආනන්‍දො තෙනුපසංකමි. උපසංකමිත්‍වා මම වචනෙන සමණං ආනන්‍දං අප්පාබාධං අප්පාතඞ්කං ලහුට්ඨානං බලං ඵාසුවිහාරං පුච්ඡ සුහො මානවො තොදෙය්‍ය පුතේතා භවන්තං ආනන්‍ද අප්පාබාධංපෙ ඵාසු විහාරං පුච්ඡතීති එවඤ්ච වදෙහි සාධු කිර භවං ආනන්‍දො යෙන සුහස්ස මානවස්ස තොදෙය්‍ය පුත්තස්ස නිවෙසනං තෙනුපසංකමතු අනුකම්පං උපාදාය’ යනාදියෙහි නිදර්‍ශනයෙහිය. ‘ත්‍ථං කිං මඤ්ඤ කාලාමා ඉමෙ ධම්මා කුසලා වා අකුසලා වාති අකුසලා භනේත. සාවජ්ජා වා අනවජ්ජා වාති සාවජ්ජා භනේත විඤ්ඤුගරහිතාවා විඤඤුප්පසත්‍ථා වාති විඤඤූගරහිතා භනේත සමත්තා සමාදින්නා අභිතාය දුක්‍ඛාය සංවත්තන්ති නොවා කථං වො එත්‍ථ හොතීති සමත්තා භනේත සමාදින්නා අභිතාය දුක්‍ඛාය සංවත්තන්ති එවං නො එත්‍ථ හොති’ යනාදියෙහි අවධාරණයෙහියි. ඒ මෙය මෙහි ආකාරයෙහි නිදර්‍ශනයෙහි හා අවධාරණයෙහි දැක්විය යුතුය.
එහි ආකාරාර්‍ත්‍ථය ඇති එවං ශබ්දයෙන් මේ අර්‍ත්‍ථය ප්‍රකට වෙයි; නොයක් නයින් නිපුණවූ, විවිධ අදහස්වලින් හටගත් අර්‍ත්‍ථ ව්‍යංජනයෙන් යුක්තවූ, විවිධ පෙළහර ඇති ධර්‍මාර්‍ත්‍ථදේශනා පටිවෙධයෙන් ගැඹුරුවූ, තම තමන්ගේ භාෂාවන්ට අනුරූපවශයෙන් ශ්‍රවණ පථයට එන්නාවූ ඒ භාග්‍යවතුන්වහන්සේගේ වචනය සර්‍වාකාරයෙන් දැනගන්නට කවරෙක් සමත්වේද, සියලු උත්සාහයෙන්ම අසනුකැමැත්ත උපදවාවුවද මේ ආකාරයෙන් මා විසින් අසනලදී. මාවිසිනුදු එක් ආකාරයකින් අසනලදී.
නිදර්‍ශනාර්‍ත්‍ථයෙන් මම තෙමේම වටහාගන්නා ලද්දෙනොවෙමි. මාවිසින් මෙය ප්‍රත්‍යක්‍ෂ නොකරනලදැයි තමා (වගකීමේන්) මිදෙමින් මාවිසින් මෙසේ අසනලදී. මාවිසිනුදු මෙසේ අසනලදැයි දැන් කිවයුතු සියලු සූත්‍රය දක්වයි.
‘අවධාරණාර්‍ත්‍ථයෙන්, එතදග්ගං භික්ඛවෙ මම සාවකානං භික්‍ඛුනං බහුස්සුතානං යදිදං ආනන්‍දො සතිමන්තානං ගතිමන්තානං ධිතිමන්තානං උපට්ඨාකානං යදිදං ආනන්‍දො’ යනුවෙන් මෙසේ භාග්‍යවතුන්වහන්සේ විසින්ද ‘ආයස්මා ආනන්‍දො’ අත්‍ථකුසලො ධම්මකුසලො බ්‍යංජනකුසලෝ නිරුත්තිකුසලො පුබ්බාපරකුසලො’ යනුවෙන් මෙසේ ධර්‍මසෙනාධිපතීන් වහන්සේ විසින් ද පසස්නාලද බවට අනුරූපවූ තමන්ගේ ධාරණ ශක්තිය දක්වන්නේ, ‘මාවිසින් අසනලදී: එයද, වනාහි අර්‍ත්‍ථවශයෙන් හෝ බ්‍යංජන වශයෙන් හෝ නොඅඩුය. නොවැඩිය. මෙසේ මිස අන්අයුරකින් නොදැක්විය යුතුය’ යි සත්වයන්ගේ අසනුකැමැත්ත දනවිය.
**‘මෙ’ **ශබ්දය අර්‍ත්‍ථතුනෙක්හි දක්නාලැබේ. ‘ගාථාභිගීතං මෙ අහොජනෙය්‍යං’ යනාදියෙහි මාවිනිස් යන අර්‍ත්‍ථයි. ‘සාධු මෙ භනේත භගමා සංඛිතේතන ධම්මං දෙසෙතු’ යනාදියෙහි මට යන අර්‍ත්‍ථයයි. ‘ධම්මදායාදා මෙ භික්ඛවෙ භවං’ යනාදියෙහි මගේ යනාර්‍ත්‍ථයි. මෙහි වනාහි මාවිසින් අසන ලදැයිද මගේ ඇසීමයයිද, අර්‍ත්‍ථද්වයෙහි යෙදෙයි.
සුතං යන මේ සුත ශබ්දය උපසර්‍ග සහිතවූයේද උපසර්‍ග රහිතවූයේද, ගමන, ප්‍රසිද්ධ, තෙත්, රැස්කළ, යෙදීම, කනින් දතයුතු, ශ්‍රොතද්වාරානුසාරයෙන් දන්නාලද යනාදී නොයෙක් අර්‍ත්‍ථප්‍රභෙද ඇත්තේයි. එහෙයින්ම මෙම ශබ්දයාගේ, ‘සෙනාය පසුතො’ යනාදි තන්හි ගමන්කරන්නේ යන අර්‍ත්‍ථයි. ‘සුතධම්මස්ස’ පස්සතො යනාදි තන්හි ප්‍රකට ධර්‍මයාගේ යානාර්‍ත්‍ථයි. ‘අවස්සුතානවස්සුතස්ස’ යනාදී තන්හි තෙත් වූ නොතෙත්වූවහුගේ යන අර්‍ත්‍ථයි. ‘තුම්හෙහි පුඤ්ඤං පසුතං අනප්පකං’ යනාදි තන්හි රැස්කළ යන අර්‍ත්‍ථයි. ‘යෙ ඣනපසුතා ධීරා’ යනාදි තන්හි ධ්‍යානයෙහි යෙදුණු යන අර්‍ත්‍ථයි. ‘දිට්ඨං සුතං මුතං’ යනාදි තන්හි ශ්‍රොතවිඥනයෙන් දතයුතු යන අර්‍ත්‍ථයි ‘සුතධරො සුතසන්නිචයො’ යනාදි තන්හි ශ්‍රොතද්වාරානුසාරයෙන් දතයුතු දේ දරන්නාවූ යන අර්‍ත්‍ථයි. මෙහි වනාහි මේ (සුත ශබ්දයාගේ) ශ්‍රොතද්වාරානුසාරයෙන් සලකාබැලූ හෝ සලකා බැලීම හෝ යන අර්‍ත්‍ථයි. ‘මෙ’ ශබ්දයට මා විසින් යන අර්‍ත්‍ථය ඇති කල්හි මෙසේ මාවිසින් අසනලදී, ශ්‍රොතද්වාරානුසාරයෙන් සලකා බලනලදි යනු යෙදෙයි. මගේ යන අර්‍ත්‍ථය ඇති කල්හි මෙසේ මගේ ඇසීමයි, ශ්‍රොතද්වාරානුසාරයෙන් සලකා බැලීමයි යනු යෙදෙයි.
මෙසේ මේ තුන්පදයන් අතුරෙන් **‘එවං’** යනු ශ්‍රොතවඥනාදී විඥානකෘත්‍යය දැක්වීමයි. **‘මෙ’** යනු කියනලද විඥානයෙන් යුක්ත පුද්ගලයා දැක්වීමයි. **‘සුතං’** යනු නොඅසනබව පිළිකෙව් කිරීමෙන් නොඅඩුව නොවැඩිව මුළානොවී ග්‍රහණය කිරීම දැක්වීමයි. එසේම, **‘එවං’** යනු ඒ ශ්‍රොතදවාරානුසාරයෙන් පැවැතුණු විඥනවීථියේ නොයෙක් අයුරින් අරමුණෙහි පැවතිබව පැවසීමයි. **‘මෙ’** යනු ආත්මප්‍රකාශනයයි. **‘සුතං’** යනු ධර්‍මප්‍රකාශනයයි. ‘නොයෙක් අයුරින් අරමුණෙහි පැවති චිත්තවිථියෙන් මවිසින් වෙනෙකක් නොකරනලදී. මෙය පමණක් කරනලදී. මේධර්‍මය අසනලද්දේය යන මෙය මෙහි සංක්‍ෂපයයි.
එසේම **‘එවං’** යනු නිර්දේශ කළයුතු දෙය පැවසීමයි. **‘මෙ’** යනු පුද්ගලයා පැවසීමයි. **‘සුතං’** යනු පුද්ගලකාර්‍ය්‍යය පැවසීමයි. යම් සූත්‍රයක් දක්වන්නෙම්ද එය මවිසින් මෙසේ අසනලදී යන මෙය කියනලද්දේවෙයි.
එසේම, **‘එවං’** යනු යම් චිත්තසන්තානයක නොයෙක් අයුරින් පැවතීමෙන් නොයෙක් අර්‍ත්‍ථබ්‍යංජන ගැනීමෙක්වේද එහි නොයෙක්ආකාර දැක්වීමයි. **‘එවං’** යන මෙ ආකාර පැනවීමයි. **‘මෙ’** යනු කරන්නා දැක්වීමයි. **‘සුත’** යනු විෂයනිර්‍දෙශයයි. මෙපමණකින් නොයෙක් ආකාරයෙන් පැවැති චිත්තසන්තානයෙන් එයින් යුක්තවූ කර්‍තෘ විෂයෙහි ගැනීම සනිටුහන් කරනලද්දේවෙයි.
එසේ නැතහොත් **‘එවං’** යනු පුද්ගල කෘත්‍යනිර්දේශයයි. **‘සුත’** යනු විඥනකෘත්‍යනිර්දේශයයි. **‘මෙ’** යනු උභයකෘත්‍යෙයන් යුක්ත පුද්ගල නිර්දේශයයි. **‘**ශ්‍රවණකෘත්‍යවිඥානයෙන් සමන්විත පුද්ගලයාවූ මාවිසින් විඥාන වශයෙන් ලබනලද ශ්‍රවණකෘත්‍ය ව්‍යවහාරයෙන් අසනලදී’ යන මෙය මෙහි සංක්‍ෂපයයි.
එහි **‘එවං’** යනුද **‘මෙ’ **මේ යනුද ප්‍රත්‍යක්‍ෂ කළ පරමාර්‍ත්‍ථ වශයෙන් අවිද්‍යමානප්‍රඥප්තියි. මෙහි කුමක්නම් පරමාර්‍ත්‍ථ වශයෙන් අවිද්‍යමානප්‍රඥප්තියි. මෙහි කුමක්නම් පරමාර්‍ත්‍ථවශයෙන් ඇත්ද ඒමෙය මෙසේ හෝ මාවිසින් හෝයි නිර්දේශය ලබන්නේය. ‘මෙහි යමක් කණින් ලබනලද්දේද එය පරමාර්‍ත්‍ථවශයෙන් විද්‍යමානය’යි **‘සුතං’** යනු විද්‍යාමානප්‍රඥප්තියි. එසේම **‘එවං’** යනුද **‘මෙ’** යනුද ඒ ඒ දෙය ගෙන කිවයුතු බැවින් උපාදාය ප්‍රඥප්තිය. **‘සුතං’** යනු දෘෂ්ටි ආදිය සමාන කොට කිවයුතු බැවින් උපනිධායප්‍රඥප්තියි.
මෙහිද **‘එවං’** යන වචනයෙන් මුළානොවීම දක්වයි. මුළාවූ තැනැත්තේ නොයෙක් ආකාරයෙන් වටහාගැනීමෙහි සමර්‍ත්‍ථයෙක් නොවේ. **‘සුතං’** යන වචනයෙන් අසනලද්දෙහි සිහි ඇති බව දක්වයි. යමෙකුගේ අසනලද්ද සිහි නැතිවූයේ (අමතකවූයේ) වෙයිද හෙතෙම කාලාන්තරයෙහි (කල්ගතවීමෙන්) මා විසින් අසනලදැයි නොදනී. මෙසේ ඔහුට සිහි නොමුළාවෙන්ම ප්‍රඥසිද්ධියවේ. නොමුළාවෙන් සතිසිද්ධියවේ. එහි ප්‍රඥපූර්‍වාංගම වූ ප්‍රඥාපූර්‍වාංගමවූ සිහියෙන් බ්‍යංජනාවධාරණය කිරීමේ සමර්‍ත්‍ථතාව වේ. ඒ සතිය පූර්‍වාංගමවූ ප්‍රඥාවෙන් අර්‍ත්‍ථප්‍රතිවේධ සමර්‍ත්‍ථතාව වේ. ඒ දෙවැදෑරුම් සමර්‍ත්‍ථතායෝගයෙන් අර්‍ත්‍ථව්‍යංජනයන්ගෙන් යුක්තවූ ධර්‍මකොෂය රැකීමේ සමත්කමින් ධර්‍මභාණ්ඩාගාරිකබවෙහි පූර්‍ණත්ය වේ.
වෙනත් ක්‍රමයක්දවේ. **‘එවං’** යන වචනයෙන් යොනිසොමනසිකාරය දක්වයි. නුණුවනින් සිහිකරන්නාට නොයෙක් ආකාරයෙන් වැටහීම නොවනබැවිනි. **‘සුතං’** යන වචනයෙන් අවික්‍ෂෙපය (නොවිසුරුණුබව) දක්වයි. විසුරුණු සිතැත්තාට ඇසීමක් නොවනබැවිනි. එසේම වික්‍ෂිප්ත සිත්ඇති පුද්ගලයා සියලු සැපතින් කියනු ලබනකල්හි (සියලුසැපත් දෙමැසි කියනවිට) ද, ‘මා විසින් නොඅසනලදි යළි කියන්නැ’යි කියයි. මෙහි යොනිසෝමනසිකාරයෙන් තමාගේ මනා ප්‍රාර්‍ත්‍ථනාද පෙරකළ පින් ඇතිබවද සාධනය කරයි. මනා ප්‍රාර්‍ත්‍ථනාවන්හි නොපිහිටියකුට හෝ නොකළපින් ඇත්තෙකුට හෝ එය නොමැතිබැවිනි. එසේම අවික්‍ෂෙපයෙන් සද්ධර්‍මශ්‍රවණයද සත්පුරුෂාශ්‍රයද සිද්ධකරවයි. වික්‍ෂිප්ත වූයේ ඇසීමට නොහැක්කේයි සත්පුරුෂයන් ඇසුරුනොකරන්නාට (ධර්‍ම) ශ්‍රවණයක් නැත.
අනෙක් ක්‍රමයකි: යම් හෙයකින් **එවං** යනු යම් චිත්තසන්තානයක නොයෙක්ආකාර පැවතීමෙන් නානාඅර්‍ත්‍ථව්‍යංජන ගැනීමක්වේද එයට නොයෙක් ආකාර දැක්වීමයයි කියනලදී. ඒ මෙබඳුවූ යහපත් ආකාරයක් මනාපැතුමින් නොපිහිටි තැනැත්තාට හෝ පෙර නොකළ පින්ඇත්තාට හෝ නොවේ. එබැවින් **එවං** (මෙසේ) යන යහපත් ආකාරයෙන් තමාගේ පැසුළු චක්‍රද්වයසම්පත්තිය දක්වයි. **සුතං** යනු ශ්‍රවණයෝගයෙන් පළමු චක්‍රද්වයසම්පත්තියයි. නොසුදුසු දේශයක වසන්නාට හෝ සත්පුරුෂ ආශ්‍රයක් නැත්තාට හෝ (ධර්‍ම) ශ්‍රවණයක් නැත. මෙසේ ඔහුගේ පැසුළු චක්‍රද්වය සිද්ධියෙන් ආසයසුද්ධිය සිද්ධවූයේවෙයි. පළමුචක්‍රද්වය සිද්ධියෙන් පයෝගසුද්ධිය වූයේවෙයි. ඒ ආසයසුද්ධියෙන්ද අධිගමව්‍යත්ති සිද්ධියවෙයි. පයොගසුද්ධියෙන් ආගමව්‍යත්තිසිද්ධිය වෙයි. මෙසේ පයොගාසයසුද්ධිය ඇති ආගමාධිගමයෙන් යුක්තවූවහුගේ වචනය නැගෙනහිරුට අරුණඅග මෙන්ද කුශලකර්‍මයට යොනිසොමනසිකාරය මෙන්ද භාග්‍යවතුන්වහන්සේගේ වචනයට පූර්‍වාංගමවීමට සුදුසුවේනුයි ස්ථානයෙහි නිදානය තබමින් **එවං මෙ සුතං** යනාදිය කීහ.
අනෙක් ක්‍රමයෙකි: **එවං** යන නානාආකාර ප්‍රතිවෙධයන් ප්‍රකට කෙරෙන වචනයෙන් තමාගේ අත්‍ර්‍තප්‍රතිහාන ප්‍රතිසංවිද්සම්පත්ති ඇතිබව ප්‍රකටකරයි. **සුතං** යන මේ ශ්‍රොතප්‍රභේද ප්‍රතිවේධ දීපකවූ වචනයෙන් ධර්‍මනිරුක්ති ප්‍රතිසංවිද්සම්පත්ති ඇතිබව ප්‍රකටකරයි. **එවං** යන මේ යොනිසො මනසිකාරය හඟවන්නාවූ වචනය කියනුලබන්නේ ‘මා විසින් මේ ධර්‍මයෝ මනසින් විමසාබලන ලදහ, දෘෂ්ටියෙන් මනාව වටහාගන්නා ලදහ’යි ප්‍රකට කෙරෙයි. **සුතං** යන ශ්‍රවණයෝගය හඟවන වචනය කියනුලබන්නේ ‘මා විසින් බොහෝ ධර්‍මයෝ අසනලදහ; දරනලදහ වචනයෙන් පුරුදුකරන ලදහ’යි හඟවයි. ඒ දෙකින්ම අර්‍ත්‍ථව්‍යංජන පූර්‍ණත්වය හඟවන්නේ ඇසීමෙහි ආදරය ඇතිකරවයි. අර්‍ත්‍ථව්‍යංජන යන්ගෙන් සපිරිණුධර්‍මය ආදරින් නොඅසන්නා මහත් වූ හිතවැඩින් පරිබාහිරවූයේයයි ආදරය ඇතිකොටගෙන සකසා ධර්‍මය ඇසියයුතුය.
**‘එවං මෙ සුතං’ **යන මේ සියලු වචනයෙන් ආයුෂ්මත් ආනන්‍දස්ථවිරයන්වහන්සේ තථාගතයන්වහන්සේ විසින් අවබෝධ කරනලද ධර්‍මය තමන්ගේ දහමක්ලෙස නොපිළිගන්නාහු අසත්පුරුෂභූමිය ඉක්මවති. ශ්‍රාවකබව පිළිගනිමින් සත්පුරුෂභූමියට එළැඹෙති. එසේම අසත්ධර්‍මයෙන් සිත ඔසවාලති. සදහම්හි සිතපිහිටුවාලති. හුදෙක් මෙය මා විසින් අසනලද්දේමය. ඒ භාග්‍යවතුන්වහන්සේගේම වචනයයි. පළටකරන්නේ තමා මිදෙති. ශාස්තෘන්වහන්සේ සාක්‍ෂ්‍යකොට දක්වති. ජිනවචනය නංවාලති. ධර්‍මයේ මාර්‍ගදේශකත්වය ප්‍රතිෂ්ඨාපනය කරති.
තවද, **‘එවං මෙ සුතං’ **යනුවෙන් තමා විසින් උපදවන ලද බව නොපිළිගන්නේ පළමු අසීම එළි දක්වන්නේ මා විසින් මෙය ඒ භාග්‍යවත්වූ චතුවෛශාරද්‍යයෙන් විශාරදවූ, දශබලධරන්නාවූ, ශ්‍රෙෂ්ඨස්ථානයෙහි සිටියාවූ, සිංහනාද සමානනාද ඇත්තාවූ, සියලු සත්‍වයන්ට උත්තමවූ, ධර්‍මෙශ්වරවූ, ධර්‍මරාජවූ ධර්‍මාධිපතිවූ, ධර්‍මද්වීපවූ, ධර්‍මප්‍රතිෂ්ඨාවූ, සද්ධර්‍මවර චක්‍රවර්තීවූ, සම්මාසම්බුදුරජාණන්වහන්සේගේ සම්මුඛයෙන් පිළිගන්නාලදී. මෙහි අර්‍ත්‍ථයෙහි හෝ ධර්‍මයෙහි හෝ පදයෙහි හෝ ව්‍යංජනයෙහි හෝ සැකයක් හෝ විමතියක් හෝ නොකළයුතුයයි සියලු දෙවිමිනිසුන්ගේ මේ ධර්‍මවිනයෙහි අශ්‍රද්ධාව විනාශකරති. ශ්‍රද්ධාසම්පත්තිය උපදවාලති. එහෙයින් මෙය කියනුලැබේ.
**‘එවං මෙ සුතං** යනුවෙන් මෙසේ කියන්නා වූ ගෞතම බුද්ධශ්‍රාවක තෙමේ සසුනෙහි අශ්‍රද්ධාව වනසයි. ශ්‍රද්ධාව වඩවයි.’{1}
**එකං** යනු සංඛ්‍යාසීමාව නිර්දේශ කිරීමයි. **සමයං** යනු කාලය වෙන්කිරීමේ නිර්දේශයයි. **එකං සමයං** යනු අවිනිශ්චිතාර්‍ත්‍ථය දැක්වීමයි. එහි **සමය** ශබ්දය;
‘සමවායයෙහි (එක්වීමෙහි) ක්‍ෂණයෙහි (අවස්ථාවෙහි) කාලයෙහි සමූහයෙහි, හේතුවෙහි, දෘෂ්ටියෙහි, ප්‍රතිලාභයෙහි, ප්‍රහාණ කිරීමෙහි හා ප්‍රතිවෙධයෙහි (අවබෝධ කිරීමෙහි) ද දක්නා ලැබේ.’{2}
‘එහෙයින් මේ ශබ්දයාගේ, ‘අපේපවනාම සේවපි උපසංකමෙය්‍යාම කාලඤ්ච සමයඤ්ච උපාදාය’ යන මේ ආදියෙහි සමවාය යන අර්‍ත්‍ථයි. ‘එකොව ඛො භික්ඛවෙ ඛණො ච සමයො ච බ්‍රහ්මචරියවාසාය’ යනාදියෙහි ක්‍ෂණයයි (අවස්ථාවයි) ‘උණ්භසමයො පරිළාභසමයො’ යනාදියෙහි කාලයයි. ‘මහාසමයො පවනස්මිං’ යනාදියෙහි සමූහයයි. සමයොපි ඛො තෙ භදදාලි අප්පටිවිදේධා අහොසි භගවා ඛො සාවර්‍ත්‍ථයං විහරති භගවාපි මං ජානිස්සති භදදාලි නාම භික්‍ඛු සත්‍ථුසාසනෙ සික්‍ඛාය නපරිපූරකාරීති අයම්පි ඛො තෙ භද්දාලි සමයො අප්පටිවිදේධා අහොසි’ යනාදියෙහි හේතුවයි. ‘තෙන ඛො පන සමයෙන උග්ගාහමානො පරිබ්බාජකො සමණමණ්ඩිකා පුතේතා සමයප්පවාදකෙ තින්‍දුකාචීරෙ එකසාලකෙ මල්ලිකාය ආරාමෙ පටිවසති’ යනාදියෙහි දෘෂ්ටියයි.
‘දිට්ඨෙවධම්මෙ යො අත්‍ථො යොචත්‍ථො සම්පරායිකො
අත්‍ථාභිසමයා ධීරො පණ්ඩිතොති පවුච්චති’
යනාදියෙහි ප්‍රතිලාභයයි.
‘සම්මා මානාභිසමයා අන්තමකාසි දුක්‍ඛස්ස’ යනාදියෙහි ප්‍රහාණයයි. දුක්‍ඛස්ස ජිළනටෙඨා සංඛතටෙඨා සන්තාපටෙඨා විපරිනාමටේඪා අභිසමයටෙඨා යනාදියෙහි ප්‍රතිවෙධයයි. මෙහි වනාහි සමය ශබ්දයාගේ කාලය යන අර්‍ත්‍ථයයි. එයින් සංවත්සර සෘතු, මාස, අඨිමාස, රාත්‍රි, දහවල්, පූර්‍වාහ්න, මධ්‍යාහ්න, සායන්හ, ප්‍රථම මධ්‍යම පශ්චිමයාම, මුහුර්‍තාදී කාලභේද වූ සමයන් අතුරෙන් එක්කාලයකයයි දක්වයි.
එහි මේ සංවත්සරාදිය අතුරෙහි යම් යම් අවුරුද්දක, සෘතුවක, මාසයක, පක්‍ෂයක, රාත්‍රිභාගයෙහි, දිවාභාගයෙහි හෝ යම් යම් සූත්‍රයක් දෙසන ලද්දේද ඒ සියල්ල තෙරුන්වහන්සේ මනාකොට දන්නාලදී. මනාව නිශ්චය කරනලදී. යම් හෙයකින් වනාහි අසූවල් අවුරුද්දෙහි අසූවල් සෘතුවෙහි, අසුවල් මාසයෙහි, අසුවල් පක්‍ෂයෙහි අසුවල් රාත්‍රිභාගයෙහි හෝ දිවාභාගයෙහි හෝ මාවිසින් මෙසේ අසනලදැයි මෙසේ කීකල්හි සුවසේ දරන්නට හෝ උදෙසන්නට හෝ උදෙසවන්නට හෝ නොහැකිය; බොහෝවක් කිව යුතුදවෙයි. එහෙයින් එකම පදයකින් මෙහි සියල්ල ගලපා එක් සමයෙකැයි කීහ.
යම් මේ ගර්‍භාවක්‍රාන්තිසමය, ජාතිසමය, සංවෙගසමය, අභිනිෂ්ක්‍රමණසමය, දුෂ්කරක්‍රියාසමය, මාරවිජයසමය, අභිසමේඛාධිසමය, දිට්ඨධම්මසුඛවිහාරසමය, දෙසනාසමය, පරිනිර්‍වාණසමය යන මෙබඳු වූ භාග්‍යවතුන්වහන්සේගේ දෙවිමිනිසුන් අතර බෙහෙවින් පළටවූ නොයෙක් කාලප්‍රෙභදයෝම සමයෝයි. ඒ සමයයන් අතුරෙහි දේශනාසමය නමින් ගැනෙන්නට ‘එක් සමයෙකැ’යි දක්වයි. ඥානකරුණාකෘත්‍ය සමයන් අතුරෙහි යම් යම් කරුණාකෘත්‍ය සමයක් වේද, අත්තහිතපරහිතපටිපත්ති සමයන් අතුරෙහි පරහිත පටිපත්ති සමයක් වේද රැසවූවන්ට කරණීයද්වය සමයයන් අතුරෙහි ධාර්මිකකථාසමයක්වේද, දේශනාප්‍රතිපත්තිසමයන් අතුරෙහි දේශනාසමයක්වේද ඒ සමයන් අතුරෙහි එක්තරා සමයක් සඳහා එක් සමයකැයි කීහ.
කුමක්හෙයින් වනාහී අභිධර්‍මයෙහි මෙන්, ‘යස්මිං සමයෙ කාමාවවරං’ යනුවෙන්ද මෙයින් අන්‍යවූ සූත්‍රපදයන්හි ‘යස්මිං සමයෙ භික්‍ඛවෙ භික්‍ඛු විවිචේචව කාමෙහි’ යනුවෙන්ද ආධාරවිභක්ති වචනයෙන් නිර්දේශය කරනලද්දේද? විනයෙහිද ‘තෙන සමයෙන බුද්ධො භගවා’ යනුවෙන් කරණ විභක්ති වචනයෙන් නිර්දේශය කරනලද්දේද එසේ නොකොට **එකං සමයං** යනුවෙන් උපයෝගවචනයෙන් (කර්‍මවිභක්තියෙන්) නිර්දේශ කරන ලද්දේද? එහි එසේද මෙහි වෙනත් අයුරකින්ද අර්‍ත්‍ථසම්භවය වනබැවිනි. ඒ අභිධර්‍මයෙහිද මෙයින් අන්‍යවූ සූත්‍රපදයන්හිද අධිකරණ අර්ථයද භාවයෙන් භාවලක්‍ෂණාර්‍ත්‍ථයද හටගනී. අධිකරණය වනාහි කාලාර්‍ත්‍ථය හා සමූහාර්‍ත්‍ථය ඇති සමයයි. එහි කියනලද ස්පර්‍ශාදීධර්‍මයන්ගේ ක්‍ෂණසමවාය හේතුසංඛ්‍යාතදවූ සමයාගේ ස්වභාවයෙන් ඔවුන්ගේ ස්වභාවය සලකුණු වනුලැබේ. එහෙයින් එම අර්‍ත්‍ථය බබුලුවනු සඳහා එහි ආධාරවිභක්ති වචනය නිර්දේශකරනලදී.
විනයෙහිද හේතුඅර්‍ත්‍ථය සහ කරණාර්‍ත්‍ථයද සම්භවයවෙයි. යම් ඒ ශික්‍ෂාපදප්‍රඥප්ති සම්යයක් ශාරිපුත්‍රාදී මහරහතන්වහන්සේලා විසින් පවා වටහාගැනීම දුෂ්කරවන්නේද ඒ හේතුභූතවූද කරණභූතවූද සමයෙන් ශික්‍ෂාපද පනවමින් ශික්‍ෂාපදප්‍රඥප්ති හේතුවද විමසාබලමින් භාග්‍යවතුන්වහන්සේ ඒ ඒ තන්හි වාසය කළසේක. එහෙයින් එම අර්‍ත්‍ථය බබුළුවනු සඳහා එහි කරණවිභක්ති වචනයෙන් නිර්දේශය කරනලදී.
මෙහි වනාහි අනෙක් මෙබඳු ස්වභාවය ඇති තන්හිද අත්‍යන්තසංයෝගාර්‍ත්‍ථය සම්භවයවෙයි. යම් සමයක වනාහි භාග්‍යවතුන්වහන්සේ මෙය හෝ අන්‍ය සූත්‍රාන්තයක් හෝ දේශනා කළසේක්ද, ඒ සමයෙහි නිරන්තරයෙන්ම කරුණාසහගත වාසයෙන් විසූසේක. නිර්දේශකරනලදී. එබැවින් මෙය කියනුලැබේ:
‘ඒ ඒ අර්‍ත්‍ථය සලකා අන්තන්හි ආධාරයෙන් හා කරණයෙන්ද මෙහි කර්‍මයෙන්ද ඒ සමය ශබ්දය කියනලදී.’{1}
‘ඒ සමයෙහි (තස්මිං සමයෙ) යි හෝ ඒ සමයෙන් (තෙන සමයෙන)යි හෝ ඒ සමය (තං සමයං)යි හෝ ප්‍රකාශන මාත්‍රවූ භේදයකි. මේ අර්‍ත්‍ථය හැමතන්හි ආධාරයමයි. එහෙයින් එක්සමයක් (එකං සමයං) කීකල්හිද එක් සමයෙක්හියයි අර්‍ත්‍ථය දතයුතුය’යි පොරාණයෝ පවසති.
**භගවා **යනු ගරුයි. ලෝකයෙහි ගරු භාග්‍යවතුන්වහන්සේයයි කියති. මෙතෙමේ සියලු ගුණ විශිෂ්ටතාවෙන් සියලු සත්‍වයන්ට ගරුය. එබැවින් භගවායයි දතයුතුය. පෝරාණයන් විසින්ද කියනලදී:
භගවා යන වචනය ශ්‍රෙෂ්ඨයි. භගවා යන වචනය උතුම්ය. එහෙයින් ගරු ගෞරවයෙන් යුක්තවූ හෙතෙම භගවායි කියනුලැබේ.
තවද:
භාග්‍ය ඇත්තේද කෙලෙස් භග්ග කෙළේද ඓශ්වර්යාදි භග ධර්මයන්ගෙන් යුක්තවූයේද, ධර්මය විභාගකොට ප්‍රකාශ කෙළේද, උතුරුමිනිස්දම් භාජනය කෙළේද, භවයන්හි වමනයකළ ගමන්ඇත්තේද, එහෙයින් භගවත් නම්වේ.
මේ ගාථාව වශයෙන්ද මේ පදයාගේ අර්‍ත්‍ථය විස්තර වශයෙන් දතයුතුය; එය විශුද්ධිමාර්‍ගයෙහි බුද්ධානුස්සති නිර්දේශයෙහි කියනලද්දේමය.
එපමණකින්ද මෙහි, **‘එවමේම සුතං’** යන වචනයෙන් අසනලද පරිද්දෙන් ධර්‍මය දේශනාකරන්නේ භාග්‍යවතුන්වහන්සේගේ ධර්‍මකාය ප්‍රත්‍යක්‍ෂ කරයි. එයින් ‘මේ බුද්ධවචනය අතික්කන්තසත්‍ථුක (ශාසතෘන්වහන්සේ වියුක්ත) වූවක් නොවේ. මේ ඔබගේ ශාස්තෘය’යි. ශාස්තෘන්වහන්සේ නොදැක්මෙන් උකටලීවූ ජනයා අස්වසාලයි. **‘එකං සමයං භගවා’** යන වචනයෙන් ඒ කාලයෙහි භාග්‍යවතුන්වහන්සේගේ අවිද්‍යමානත්වය දක්වන්නේ රූපකාය පරිනිර්‍වාණය සිහිකරවයි. එයින් මෙබඳු නම්වූ ආර්‍ය්‍යධර්‍මයක් දෙසන්නාවූ දශබලධරවූ විදුරුකැටියකට සමාන රූපකායයක් ඇති ඒ භාග්‍යවතුන්වහන්සේද පිරිනිවන්පෑසේක. අන්කුමකින් ජීවිතයෙහි ආශාව උපදවියයුත්තේදැයි ජීවිත මදයෙන් මත්වූ ජනයා සංවේගයට පත්කරවයි. සද්ධර්‍මයෙහි ජනයාගේ උනන්දුව උපදවාලයි. **එවං**යිද කියමින් දේශනා සම්පත්තිය නිර්‍දෙශකරයි. **මෙ සුතං** යනුවෙන් ශ්‍රාවකසම්පත්තිය නිර්‍දෙශකරයි. **එකංසමයං** යනුවෙන් කාලසම්පත්තිය නිර්‍දෙශකරයි. **භගවා** යන්නෙන් දෙශක සම්පත්තිය නිර්දේශකරයි.
**සාවත්ථියං** යනු එබඳු නම් ඇති නගරයෙහියි. මෙයද සමීපාර්‍ත්‍ථයෙහි ආධාරවිභක්ති වචනයි. **විහරති** යනු මෙය අවිශේෂයෙන් ඉරියාපථ දිබ්බ බ්‍රහ්ම අරිය විහාරයන් අතුරෙන් එක්තරා විහරණයක් දැක්වීමයි. මෙහි වනාහි සිටීම, යාම, හිඳීම, නිඳීම යන ප්‍රභේද ඇති ඉරියව් අතුරෙන් එක්තරා ඉරියව්වක යෙදීම දැක්වීමයි. එයින් සිටියේද යන්නේද හුන්නේද නිදන්නේද භාග්‍යවතුන්වහන්සේ වාසය කරනසේකයයි දතයුතුය. ඒ භාග්‍යවතුන්වහන්සේ වනාහි එක් ඉරියව්වක වැළැක්ම එක් ඉරියව්වකින් වෙන්කොට නොබිඳවැටෙන්නාවූ (අඛණ්ඩව පවත්නාවූ) ආත්මභාවය ගෙනයත්, පවත්වත් එහෙයින් වාසයකරතියි කියනුලැබේ.
**ජෙතවනෙ** යනු ජෙත නම් රජතුමරුවාගේ උයනෙහියි. එය වනාහි ඔහු විසින් වවනලද්දේ වඩනලද්දේ පාලනයකරන ලද්දේවෙයි.එහෙයින් ජෙතවනයයි ප්‍රසිද්ධවූයේය. ඒ ජේතවනයෙහියි **‘අනාථපිණ්ඩිකස්ස ආරාමෙ’ **යනු අනේපිඬු ගෘහපතිතුමා විසින් සිවුපනස් කෙළෙස් කහවණු පරිත්‍යාගයෙන් බුදුපාමොක් බික්සඟනට පවරා දෙනලද බැවින් අනාථපිණ්ඩිකගේයයි පළටවූ ආරාමයයි. මෙය මෙහි සංක්‍ෂෙපයයි. විස්තරය වනාහි පපංචසුදනී නම්වූ මජ්ක්‍ධිමටඨකථාවෙහි සබ්බාසවසූත්‍ර වර්‍ණනාවෙහි කියනලදී.
එහි, භාග්‍යවතුන් වහන්සේ සැවැත්නුවර ජෙතවනයෙහි වාසය කරතැයි නොකිව යුතුය. එක් සමයෙක්හි දෙතැන විසීමට නොහැක යනුවෙන් අදහසක්වේ. මෙය මෙසේ නොදැක්විය යුත්තේමය. සමීපාර්‍ත්‍ථයෙහි ආධාරවිභක්ති වචනය වේයයි නොකීවෙමු? එබැවින් ‘ගංගා යමුනා ආදිය සමීපයෙහි හැසිරෙන ගවරැළ ගංගාවෙහි හැසිරෙතියි හමුනාවෙහි හැසිරෙති ’යි යම්සේ කියනු ලැබේද, එසේ මෙහිද සැවත සමීපයෙහි ඉඳින් මේ ජේතවනයවේද, සැවතෙහි ජේතවනයෙහි වාසය කරති’ යන්නෙන් එහි වාසයකරන්නේයි කියනුලැබේ. මෙහි සැවත යන වචනය ගොදුරුගම දැක්වීම සඳහායි. සෙසු වචනය පැවිද්දන්ට සුදුසු නිවාසස්ථානය දැක්වීම සඳහායි.
එහි සැවත යන වචනයෙන් ආයුෂ්මත් ආනන්‍ද ස්ථවිරයන්වහන්සේ භාග්‍යවතුන්වහන්සේගේ ගෘහස්ථයන්ට අනුග්‍රහකිරීම දක්වති. ජේතවනාදිය පැවසීමෙන් පැවිද්දන්ට අනුග්‍රහ කිරීම දක්වති. එසේ, මුල්වදනින් සිවුපසය ගැනීමෙන් අත්තකිලමථානුයෝගයෙන් වෙන්වීමත් පැසුළු වදනින් වස්තුකාම ප්‍රහාණයෙන් කාමසුඛල්ලිකානුයෝගයෙන් වෙන්වීමේ උපායත් දැක්වෙයි. පළමුවැන්නෙන් ධර්‍මදේශනයෙහි යෙදීමත් පැසුළුවදනින් විවේකස්වභාවයෙන් පළමුවැන්නෙන් කරුණාවෙන් එළඹීමත් පැසුළුවදනින් ප්‍රඥාව හේතුකොටගෙන ඉවත්වීමත් පළමුවැන්නෙන් සත්වයන්ගේ හිතසුව ඇති කිරීමේ අදහසක් පැසුළුවදනින් අනුන්ගේ හිතසුව ඇතිකිරීමෙහි නොගැලීමත් පළමුවැන්නෙන් ධාර්මිකසුඛය අත්නොහැරීම නිමිති කොට ඇති ඵාසුවිහරණයත් පැසුළුවදනින් උත්තරී මනුෂ්‍යධර්‍මයෙහි යෙදීම නිමිතිකොට ඇති ඵාසුවිහරණයත් පළමුවැන්නෙන් මිනිසුන්ට බොහෝ උපකාරවත් බවත්, පැසුළුවදනින් දෙවියන්ට බොහෝ උපකාරවත් බවත්, පළමුවැන්නෙන් ලොව උපන්නහුට ලෝකයේ වැඩුණු බවත් පැසුළුවදනින් ලෝකය සමඟ නොඇළුණු බවත් පළමු වැන්නෙන්, ‘එකපුග්ගලො භික්‍ඛවෙ ලොකෙ උප්පජ්ජමානො උප්පජ්ජති බහුජනහිතාය බහුජනසුඛාය ලොකානුකම්පකාය අර්‍ත්‍ථය හිතාය සුඛාය දෙවමනුස්සානං කතමො එකපුග්ගලො තථාගතො අරහං සම්මාසම්බුද්ධෝ’ යනුවෙන් වදාළ බැවින් භාග්‍යවතුන්වහන්සේ යම් අර්‍ත්‍ථයක් සඳහා උපදින සේක්ද එම අර්‍ත්‍ථය ඇති කිරීමද පැසුළු වදනින් යම් තැනෙක්හි උපන්සේක්ද ඊට අනුරූපවූ විසීමද දක්වයි. භාග්‍යවතුන්වහන්සේ වනාහි පළමුව ලුම්බිනි වනයෙහි දෙවනුව බෝමැඩයයි ලෞකික ලෝකෝත්තර උප්පත්තියෙහි වනයෙහිම උපන්සේක. එබැවින් උන්වහන්සේට වනයෙහිම වාසය දක්වන්නේයයි මේ ආදී ක්‍රමයෙන් මෙහි අර්‍ත්‍ථයෝජනාව දතයුතුයි.
**තත්‍ර** යනු දෙශකාල දැක්වීමයි. එය, යම් කලක වසයිද ඒ කාලයෙහි යම් ආරාමයක වෙසෙයිද ඒ ආරාමයෙහි ’යි දක්වයි. පැවසිය යුක්ත එළඹිවිට හෝ දේශකාලයන් දක්වයි. භාග්‍යවතුන්වහන්සේ නොසුදුසු දේශයෙහි හෝ කාලයෙහි හෝ ධර්‍මය නොදෙසන සේක. ‘ආකාලොඛො තාව බාහිය’ යන ආදියද මෙහිලා සාධකයි. ඛො යනු පදපූරණ මාත්‍රයෙහි, අවධාරණයෙහි, ආදිකාලාර්‍ත්‍ථයෙහි හෝ නිපාතයි. භගවා යනු ලොකගරුබව දැක්වීමයි. භික්‍ඛු යනු කථාව ඇසීමට සුදුසු පුද්ගලයන් හඟවන වචනයයි. තවද මෙහි, භික්‍ඛකොති භික්‍ඛු භික්‍ඛාචරියං අජක්‍ධුපගතොති භික්‍ඛු’ (සිඟන්නා යනු භික්‍ෂුවයි. භික්‍ෂාචාර්‍ය්‍යාවට එළඹුණේ යනු භික්‍ෂුවයි) ආදි ක්‍රමයෙන් වචනාර්ථය දතයුතුයි. ආමනේතසි යනු ඇමතීය, කීවේය, පිබිදවීය යනුයි. මෙය මෙහි අත්‍ර්‍තයයි. අන්තන්හි වනාහි හැඟවීමෙහිද වෙයි: ‘ආමන්තයාමි වො භික්‍ඛවෙ පටිවෙදයාමි වො භික්‍ඛවෙ’යි එහෙයින් කීය. කැඳවීමෙහිද ‘එහි ත්‍වං භික්‍ඛු මම වචනෙන සාරිපුත්තං ආමනේතහි’යි එහෙයින් කීය.
**භික්‍ඛවො** යනු ආමන්ත්‍රණාකාරය දැක්වීමයි. එයද පිඬුසිඟනසුලු ආදි ගුණයෝගයෙන් සිද්ධවූ බැවින් කියනලදී. පිඬුහැසිරෙනසුලු ගුණයෙන් යුක්තවූයේද භික්‍ෂුවයි; පිඬුපිණිස හැසිරෙන ධර්‍මතාවෙන් යුක්තවූයේද භික්‍ෂුවයි පිඬුහැසිරීමෙහි සාධුකාරී ගුණයෙන් යුක්තවූයේද භික්‍ෂුවයයි ශබ්දවේදීහු හඟිත්, ඔවුන්ගේ පිඬුසිඟනසුලුබව ආදී ගුණයෝගයෙන් සිද්ධවූ ඒ වචනයෙන් අඩුවැඩි ජනයා විසින් සෙවුණාලද පැවැත්ම ප්‍රකාශකරන්නේ උඩඟු හා ලාමකබවට නිග්‍රහ කරයි. ‘භික්‍ඛවො’ යනුවෙන් කරුණාව පැතිරෙන සෞම්‍යහදවත හා නෙත් හෙළීම පෙරටු කොට ඇති මේ වචනයෙන් ඔවුන් තමන්ගේ මුවට අබිමුව කෙරෙමින් කීමට කැමැත්ත දක්වන ඒ වචනයෙන්ම ඔවුන්ගේ අසනු කැමැත්ත උපදවයි. එම සම්බොධනාර්‍ත්‍ථයෙන් මනාව ඇසීමෙහි මෙනෙහි කිරීමෙහිද ඔවුන් මෙහෙයවයි. ශාසන සම්පත්තිය වනාහි මනාව ඇසීමට හා මෙනෙහි කිරීමට අයත්වෙයි.
වෙනත් දෙවිමිනිසුන් ඇති කල්හි කුමක් හෙයින් භික්‍ෂූන්ම ඇමතුවේද යත්, ජ්‍යෙෂ්ඨ ශ්‍රේෂ්ඨ ආසන්න සදාසන්නිහිත භාවය ඇති බැවිනි. භාග්‍යවතුන්වහන්සේගේ ධර්‍මදේශනාව සියලු පිරිසට සාධාරණ වේමය. පිරිසෙහිද පළමුව හටගත් (පහළවූ) බැවින් භික්‍ෂුහු ජ්‍යෙෂ්ඨයෝය. අනගාරිකබව ආදී කොටඇති ශාස්තෘචර්යාවට අනුවිධායක වන බැවින්ද, සියලු සසුනට ප්‍රතිග්‍රාහක වන බැවින්ද ශ්‍රෙෂ්ඨයෝය. එහි හිඳින්නවුන් අතුරෙන් ඔවුහු සමීපබැවින් ආසන්නයෝය. ශාස්තෘන්වහන්සේ සමීපයෙහි හැසිරෙන බැවින් සදාසන්නිහිත (ළඟ තැන්පත්) වූවෝයි. තවද, අනුශාසනා කළපරිද්දෙන් පිළිවෙත් වඩන බැවින්ද ඔවුහු ධර්‍මදේශනාවට බඳුන් වෙතියි ඔවුන්ම ඇමතූසේක.
භාග්‍යවතුන්වහන්සේ ධර්‍මදේශනා කරනසේක් කුමක් සඳහා පළමුව භික්‍ෂූන් අමතනසේක්ද (හුදෙක්) ධර්‍මයම නොදෙසන සේකද? සිහිය ඉපදවීම සඳහායි. භික්‍ෂූහු වනාහි වෙනෙකක් සිතන්නාහුද, විසුරුණු සිතැත්තෝමද, ධර්‍මය ප්‍රත්‍යවෙක්‍ෂාකරන්නාහුද, කමටහන් මෙනෙහිකරන්නාහුද හුන්නාහු වෙත්. ඔවුන් නොඅමතා ධර්‍මය දෙසනුලබනකල්හි, මේ ධර්‍මදේශනාව කුමක් නිදාන කොට ඇත්තේද කුමක් හේතුකොට ඇත්තේද, කවර අත්‍ථොත්පත්තියකින් දෙසන ලද්දේදැයි සලකන්නට නොහැක්කෝව නොමනා ලෙස හෝ ගන්නාහුය. ඇතැම්විට නොගන්නාහුමය. එබැවින් ඔවුන්ගේ සිහිය දැනවීම සඳහා භාග්‍යවතුන්වහන්සේ පළමුව ඔවුන් අමතා පසුව ධර්‍මය දෙසනසේක.
**‘හදනේත’** යනු මෙය ගෞරව වචනයයි. ශාස්තෘන්වහන්සේට පිළිවදන්දීම හෝ වේ. වැළිදු මෙහි භාග්‍යවතුන්වහන්සේ මහණෙනියි, කියමින් ඒ භික්‍ෂූන් අමතනසේක. ඒ භික්‍ෂූහු හදනේත (ස්වාමිනි)යි කියමින් භාග්‍යවතුන්වහන්සේට ප්‍රතිආමන්ත්‍රණය කරති. එසේ භාග්‍යවතුන්වහන්සේ මුලින් ‘මහණෙනි’ යි පවසනසේක. ඒ භික්‍ෂූහු ‘ස්වාමීනි’යි යළි පවසත්. ‘මහණෙනි’යි පිළිවදන් දෙවනසේක. ‘ස්වාමීනි’යි පිළිවදන් දෙති.
**‘තෙ භික්‍ඛු’** යනු භාග්‍යවතුන්වහන්සේ යමෙකු ඇමතූ සේක්ද ඔව්හුයි. **‘භගවතො පච්චසෙසාසුං’** යනු භාග්‍යවතුන්වහන්සේගේ ඇමතීම පිළිඇස්වූහ, අභිමුඛව ඇසූහ; මනාව පිළිගත්හ. ප්‍රතිග්‍රහණය කළහ යන අර්‍ත්‍ථයි. **‘භගවා එතදවොච’** යනු භාග්‍යවතුන්වහන්සේ දැන් පැවසියයුතු ඒ සියලු සූත්‍රය ප්‍රකාශකළසේක.
මෙපමණකින් ආයුෂ්මත් ආනන්‍ද ස්ථවිරයන් විසින් මේ සූත්‍රයේ සුඛාවබෝධය සඳහා කාල, දේශ, දෙශක, පරිස, ප්‍රදේශ යන මෙයින් යුක්තවූ යම් නිදානයක් ප්‍රකාශ කරනලද්දේද එහි අර්‍ත්‍ථවර්‍ණනාව සමාප්තයි.
චිත්තපරියාදාන වර්ගය
දැන්, ‘නාහං භික්‍ඛෙවෙ අඤ්ඤං එකරූපම්පි සමනුපස්සාමි’ යනාදී ක්‍රමයෙන් භාග්‍යවතුන්වහන්සේ විසින් තබන (දෙසන) ලද සූත්‍රයාගේ වර්‍ණනාවට අවකාශය එළැඹියේයි. යම්හෙයකින් ඒ මේ සූත්‍රවර්‍ණනාව සූත්‍ර නික්‍ෂෙපය විමසාම කියනුලබන්නේ ප්‍රකටවේද එහෙයින් සූත්‍ර නික්‍ෂෙප විචාරණය එතෙක් දතයුතුය. සූත්‍ර නික්‍ෂෙපයෝ සතරෙකි. අත්තජ්ක්‍ධාසය, පරජ්ක්‍ධාසය, පුච්ජාවසික, අට්ඨුප්පත්තික යනුවෙනි. එහි භාග්‍යවතුන්වහන්සේ යම් සූත්‍රයන් අනුන්විසින් ආරාධනා නොකරනලදසේක් තමාගේ අදහසින්ම ප්‍රකාශ කළ සේක්ද යම් මේ ආකංඛෙය්‍ය සූත්‍රය, වත්‍ථු සූත්‍රය යන මේ ආදියයි. එම සූත්‍රයන්ට අත්තජ්ක්‍ධාසය නම් වූ නික්‍ෂෙපයයි. ‘පරිපක්කා ඛො රාහුලස්ස විමුත්තිපරිපාචනීයා ධම්මා යන්නූනාහං රාහුලං උත්තරිං ආසවානං ඛයෙ නිනෙය්‍යං’ යනුවෙන් මෙසේ අනුන්ගේ අදහස, කැමැත්ත, සිත, ප්‍රාර්‍ත්‍ථනාව, අවබෝධ කරන බවද බලා අනුන්ගේ අදහස්වශයෙන් වදාරනලද යම් මේ සූත්‍රයෝ වෙත්ද කෙසේදයත්? රාහුලොවාද සූත්‍රය, ධම්මචක්කප්පවත්තන සූත්‍ර යන මේ ආදියයි. එම සුත්‍රන්ට පරජක්‍ධාසය නම්වූ නික්‍ෂෙපයයි. ඒ ඒ දෙවිවරු, මිනිස්සු භාග්‍යවතුන්වහන්සේ විසින් දෙවතාසංයුත්ත, බොජ්ක්‍ධඞ්ග සංයුත්ත ආදී යම් සූත්‍රයෝ දෙසනලද්දාහුද එම සූත්‍රන්ට පුච්ජාවසික නම්වූ නික්‍ෂෙපයයි. මෙසේ මේ සතර නික්‍ෂෙපයන් අතුරෙහි මේ සූත්‍රයට පරජ්ක්‍ධාසය නම්වූ නික්‍ෂෙපයයි. අනුන්ගේ අදහස් වශයෙන් මෙම සූත්‍රය දෙසනලදි. කවුරුනගේ අදහස් වශයෙන්ද යත්? රූපගරුකවූ පුරුෂයන්ගේ අදහස් වශයෙනියි.
එහි **නාහං භික්‍ඛවෙ** යන ආදියෙහි නකාරය වැළැක්වීම් අර්‍ත්‍ථ ඇත්තේයි. **අහං** යනුවෙන් තමා දක්වාලයි. **භික්‍ඛවෙ** යනුවෙන් භික්‍ෂූන් ආමන්ත්‍රණය කරයි. **අඤ්ඤං** යනු දැන් කිවයුතු ස්ත්‍රීරූපයෙන් අන්‍යවූවකි. **එකරූපම්පි** යනු එක් රූපයකුදුයි. සමනුපස්සාමි යනු ඤාණසමනුපස්සනාද දිට්ඨිසමනුපස්සනාදැයි සමනුපස්සනා දෙකෙහි. එහි ‘අනිච්චතො සමනුපස්සි නො නිච්චතො’ යන මෙය ඤාණසමනුපස්සනා නමි. ‘රූපං අත්තතො සමනුපස්සති’ යන ආදිය වනාහි දිට්ඨි සමනුපස්සනා නමි. ඒවා අතුරෙන් මෙහි ඤාණසමනුපස්සනාව අදහස් කරනලදි. මෙම පදයාගේ නකාරයෙන් සම්බන්‍ධය දතයුතුය. ‘මහණෙනි, මම සර්‍වඥාඥානයෙන් බලන්නෙම්ද අන් එකද රූපයකුදු නොදකින්නෙමි’ යන මෙය කියනලද්දේවෙයි.
**‘යං එවං පුරිසස්සචිත්තං පරියාදාය තිට්ඨති’** යනු යම් රූපයක් රූපය ගරුකොට සලකන පුද්ගලයාගේ චතුභූමක කුශලචිත්තය මැඬගෙන, දැඩිවගෙන’ ක්‍ෂය කොටගෙන සිටියි. ‘සබ්බං හත්‍ථිකායං පරියාදියිත්‍වා’ යනාදියෙහි ගැනීම පරියාදාන නමි. ‘අනිච්චසඤ්ඤා භික්‍ඛවෙ භාවිතා බහූලීකතා සබ්බං කාමරාගං පරියාදීයති’ යනාදියෙහි ක්‍ෂයකිරීම (ගෙවාදැමීම)යි. මෙහි දෙඅරැතම වටී. එහි මේ රූපය චතුභූමක කුශල චිත්තය ගන්නේ පුරුෂයෙක් නිලුපුල් කළඹක් (ගන්නාක්) මෙන් අතින් නොගනී. ගෙවාදමන්නේ උදුනෙහි ගින්න ජලය මෙන් තමා ගෙවා නොදමන්නේද වෙයි. එහි උපත වළක්වමින්ම චතුභූමකවූම කුශලසිත ගන්නේ මෙන්ම ගෙවාදමන්නේයයි දතයුතුය. එහෙයින් පුරැෂයාගේ සිත මැඬගෙන සිටීයයි කියනලදී.
**‘යථයිදං’** යනු යම්සේ මේයි. **ඉත්‍ථිරූපං** යනු ස්ත්‍රියගේ රූපයයි. එහි ‘කිඤ්ච භික්‍ඛවෙ රූපං වදෙථ රුප්පති’ යනු සූත්‍රානුසාරයෙන් රූපයාගේ වචනාර්‍ත්‍ථය මෙන්ම සාමාන්‍ය ලක්‍ෂණයද දතයුතුයි. මේ රූප ශබ්දය වනාහි, ස්කන්‍ධ භව නිමිත්ත ප්‍ර‍්‍යය ශරීරවර්‍ණ සංස්ථානාදීවූ නොයෙක් අත්‍ර්‍තයන්හි පවතී. මේ රූප ශබ්දය වනාහි ‘යං කිඤ්චිරූපං අතීතානාගතපච්චුප්පන්නං’ යන මෙහි රූපස්කන්‍ධයෙහි පවතී. ‘රූපූපත්තියා මග්ගං භාවෙති’ යන මෙහි රූප භවයෙහියි. ‘අජ්ක්‍ධත්තං රූපසඤ්ඤී බහිද්ධා රූපානි පස්සති’ යන මෙහි කසිණනිමිත්තෙහියි. ‘සරූපා භික්‍ඛවෙ උප්පජ්ජන්ති පාපකා අකුසලා ධම්මා නො අරූපා’ ය මෙහි ප්‍රත්‍යයෙහියි. ‘ආකාසො පරිවාරිතො රූපන්තෙව සඞ්ඛං ගච්ඡති’ යන මෙහි ශරීරයෙහියි. ‘චක්‍ඛුං ච පටිච්ච රූපෙ ච උප්පජ්ජති චක්‍ඛුවිඤ්ඤාණං’ යන මෙහි වර්‍ණයෙහියි. ‘රූපප්පමාණො රූපප්පසන්නො’ යන මෙහි සංස්ථානයෙහි (සටහනෙහි) යි. ආදි ශබ්දයෙන් ‘පියරූපං සාතරූපං’, ‘අරසරූපො’ යනාදිය ඇතුළත් කළයුතුයි. මෙහි වනාහි මේ රූප ශබ්දය ස්ත්‍රියගේ චතුසමුට්ඨානිකවූ රූපායතන සංඛ්‍යාත වර්‍ණයෙහි පවතියි. තවද ස්ත්‍රියගේ හැඳගත් ඇඳුමේ හෝ අබරණවල හෝ ගන්‍ධවර්‍ණකාදීන්ගේ හෝ පළඳනා මල්මාලා ආදීයේ හෝ යන යම්කිසි කය පිළිබැඳි වර්‍ණයක් පුරුෂයාගේ චක්‍ෂූර්විඥානයට අරමුණක්වී (රූපයබවට) යෝග්‍යවේද මේ සියල්ල ස්ත්‍රීරූපයයි දතයුතුයි.
‘ඉත්‍ථිරූපං භික්‍ඛවෙ පුරිසස්ස චිත්තං පරියාදාය තිට්ඨති’ යන මෙය පළමු ප්‍රාශයම තහවුරු කරනු සඳහා කියනලදි. ‘යම්සේ මහණෙනි ස්ත්‍රීරූපය’යි මෙසේ උපමාවශයෙන් හෝ මුල් ප්‍රාශය කියනලදි. මෙය මැඬ ගැනීමේ බලය දැක්වීම් වශයෙන් හෝ කියනලදි.
එහි ස්ත්‍රීරූපයාගේ මැඬගැනීමේ බලය දැක්වීමේ කථාවස්තුවයි, මෙය: මහදැළියා මානා රජතෙමේ වනාහි සෑගිරියෙහි අඹතලෙහි මහාස්තූපයක් කරවා ගිරිභණ්ඩවාහන නම් පූජාවක් කරවා කලින්කලට අතැවුර පිරිවරනලද්දේ සෑගිරියට ගොස් බික්සඟනට මහදන් දෙයි. බොහෝදෙනෙකු රැස්වූ තන්හි සිහල්ලන්ගේ සිහිය මනාව පිහිටියේ නොවෙයි. රජුගේද දමිළදේවී නම්වූ මෙහෙසිය පළමුවියෙහි සිටියා දැකුම්කලුය; පහදවන සුලුය. ඉක්බිති චිත්තත්‍ථෙර නම්වූ එක් මහළුපැවිද්දෙක් අසංවර ලෙසින් බලන්නේ ඇයගේ රූපාරම්මණයෙහි නිමිතිගෙන උමතුවූවකු මෙන් සිටිහුන්තන්හි ‘දමිළදේවිය මනාය, දමිළදේවිය මනායැ’යි කියමින් හැසිරෙයි. එතැන්පටන් ඔහුට කුඩාහෙරණෝ උම්මත්තක චිත්තත්‍ථෙර යනුවෙන් නමක් කොට ව්‍යවහාර කළහ. ඉක්බිති ඒ දේවිය නොබෝ කලකින්ම කලුරිය කළාය. බික්සඟන අමුසොහොනෙහි ඇය දැක්මට ගොස් ආවිට කුඩා හෙරණෝ ඔහු වෙතට ගොස් මෙසේ කීවාහුය. ‘ස්වාමීනි චිත්තතෙරණුවනි, යම් තැනැත්තියක වෙනුවෙන් ඔබ වැළපෙන්නෙහිද අපි ඒ දේවියගේ සිරුර අමුසොහොනෙහි දැක්මට ගොස් ආවෝවෙමු.’ මෙසේ කීකල්හිද නොඅදහමින් ‘යම් තැනැත්තියක හේතුකොටගෙන නුඹවහන්සේලා අමුසොහොනෙහි දැකීම සඳහා ගියාහුද නුඹවහන්සේලාගේ මුහුණ දුම් පැහැගෙන ඇත’යි උමතු වචනම කීවේය. මෙසේ මේ ස්ත්‍රී රූපය උම්මත්තකචිත්ත තෙරුන්ගේ සිත මැඬගෙන සිටියේය.
වෙනත් වස්තුවක් ද වේ: සද්ධාතිස්ස මහරජතෙමේ එක් දිනක් අතැවුර පිරිවරන ලද්දේ වෙහෙරට පැමිණියේය. එක් තරැණ භික්‍ෂුවක් ලෝවාමහපායෙහි දොරකොටුවෙහි සිට අසංවරයෙහි සිටියේ එක් ස්ත්‍රියක දෙස බැලීය. ඕද ගමන නවතා ඔහු දෙස බැලීය. දෙදෙනාම ඇතුළත නැඟුණු රාගගින්නෙන් දැවී කලුරිය කළාහුය. මෙසේ ස්ත්‍රීරූපය තරුණයාගේ සිත මැඬගෙන සිටියේය.
වෙනත් වස්තුවක්ද වේ: කැලණි මහාවිහාරයෙන් එක් තරුණ භික්‍ෂුවක් උදෙසීම සඳහා කාළදීඝවාපිගාමද්වාර විහාරයට ගොස් නිමවනලද උදෙසීම්කිස ඇත්තේ හිතවැඩ කැමැත්තවුන්ගේ කීම නොඅසා ‘ගියතැන්හි තරුණ හෙරණුන් විසින් විමසනලදවිට ගමට පිවිසුණු ආකාරය කිවයුත්තේ වනැ’යි ගමෙහි පිඬුපිණිස හැසිරෙන්නේ ප්‍රතිවිරුද්ධ ආරම්මණයක නිමිතිගෙන තමා වසන තැනට ගියේ, ඇය විසින් හඳනාලද වස්ත්‍ර හැඳින ‘ඔබ මෙය කිනම් තැනකින් ලබන ලද්දේදැයි අසන්නේ, ඇය මළ බව දැන මෙබඳු නම් ස්ත්‍රිය මා නිසා මළේයයි සිතමින් ඇතුළත නැඟුණු රාගගින්නෙන් දැවී ජීවිතක්‍ෂයට පත්විය. මෙසේද මේ ස්ත්‍රීරූපය පුරුෂයාගේ සිත මැඬගෙන සිටීයයි දතයුතුය.
දෙවෙනි සූත්‍රාදිය ශබ්දගරුකාදීන්ගේ සිතේ පවත්නා ආකාරය අනුව කියනලදි. ඔවුනතුරෙහි **ඉත්‍ථිසද්දො** යනු ස්ත්‍රියගේ සිතෙහි හටගත් කීම් ගැයීම් හැඬීම් ශබ්දයයි. තවද, ස්ත්‍රිය හඳනලද ඇඳුම් වලද සරසන ලද සැරසීම්වලද ස්ත්‍රියගේ ප්‍රයෝගයෙන් නිපැයුණු වෙණවීණාසක් බෙර ආදියේ හඬද ස්ත්‍රී ශබ්දයමයයි දතයුතුය. මේ සියල්ලම පුරුෂයාගේ සිත මඬගෙන සිටී. එහි සුවණ්නකක්කටක සුවණ්ණමොරදහර භික්‍ඛු ආදීන්ගේ කථාවස්තු දතයුතුය.
පර්‍වතාන්තරයක් ඇසුරුකොට මහත් ඇත්කුලයක් වසයි. නුදුරු තන්හි මහාපරිභෝගවූ විලකි. එහි මහත්සිරුරකින් යුත් රන් කකුළුවෙක් සිටී. හෙතෙම ඒ විලට බස්නවුන් අඬුක් වැනි අත්වලින් පා අල්වාගෙන තම වසයට පමුණුවා මරයි. ඊට බසිනු කැමති ඇත්තු එක් මහ ඇතෙකු ජ්‍යෙෂ්ඨයා කොටගෙන හැසිරෙත්. ඒ කකුළුවා එක් දිනක ඒ මහ ඇතු අල්වා ගත්තේය. සවියෙන් හා සිහියෙන් යුත් ඇතා ‘ඉදින් මම බියපත් හඬ නංවන්නෙම් නම් සියල්ලෝ කැමති පරිද්දෙන් ක්‍රීඩා නොකොට පලා යන්නාහ’යි (සිතා) නිශ්චලවම සිටියේය. ඉක්බිති සියල්ලන් ගොඩට ආබව දැන ඒ කකුළුවා විසින් අල්වාගත් බව තමාගේ බිරියට දැන්වීමට මහහඬ නංවා මෙසේ කීය.
අං ඇති, මෘගයෙකු බඳුවූ දිගු ඇස් ඇති ඇටම සමලෙස පිහිටි දියෙහි නිදන ලොම් නැති (සතෙකි.) ඔහු විසින් මඩනාලද මම බැගෑපත්ව හඬමි. ප්‍රාණසමවූ මා අත් නොහරින්න.{1}
ඕ එය අසා සැමියා අල්වාගත් බව දැන ඔහු ඒ බියෙන් මිදවීමට ඇතාද කකුළුවාද සමඟ කථා කරන්නී මෙසේ කීවාය:
‘සැටවියැති ඇත් හිමියාණෙනි, ඔබ අත් නොහරින්නෙමි. එබ සිවුකොනැති පොළොවෙහි මට බෙහෙවින් ප්‍රිය වූයේවෙහි. සමුදුරෙහිද ගංගා නදියෙහිද යමුනා නදියෙහිද යම් කකුළුවෝ වෙත්ද දියෙන් උපන් ඔබ ඔවුන් අතුරින් ශ්‍රේෂ්ඨ වෙහි. හඬන්නියගේ හිමියා මුදන්න’

කකුළුවා ස්ත්‍රීශබ්දය ඇසීමත් සමඟ ග්‍රහණය ලිහිල් කළේය. ඉක්බිති ඇතා මෙයම ඔහුගේ අවස්ථාවයයි (සිතා) එක් පයක් අල්වාගත් අයුරින්ම තබා දෙවැනි පය ඔසවා පිටකටුව මැඩ, සුණුවිසුණු කළ පිට ඇති ඒ කකුළුවා ඇද තෙරට විසිකළේය. ඉක්බිති සියලු ඇත්තු රැස්ව මොහු අපගේ සතුරායයි කූඩු කළහ. මෙසේ මෙපමණකින් ස්ත්‍රී ශබ්දය රන් කකුළුවාගේ සිත මැඬගත්තේය.
රන් මොනරෙක්ද හිමවතට පිවිස මහත් කඳුවැටියක් ඇසුරු කොට ගෙන වසන්නේ නිබඳව හිරු නැගෙන කල්හි හිරුමඬල දෙස බලා තම ආරක්‍ෂාව පිණිස මෙසේ කියයි:
‘රන්වන්වූ, පොළොව එළියකරන, අසහාය රජුවූ, මේ ඇස්ඇති, හිර නැඟෙයි. පොළොව එළියකරන, රන්වන්වූ ඒ හිරු නමඳිමි. ඔහු විසින් ආරක්‍ෂා කරනලද අපි අද දවස ගෙවමු.’{1}
‘සියලු දහම්හි පරතෙරට ගිය යම් බ්‍රාහ්මණයෝ වෙත්ද මාගේ නමස්කාරය ඔවුන්ට වේවා! ඔවුහුද මා රකිත්වා! බුදුවරුනට නමස්කාරය වේවා! බුද්ධත්‍වයට නමස්කාර වේවා! මිදුනවුන්ට නමස්කාරය වේවා! විමුක්තියට නමස්කාර වේවා!’{2}
ඒ මොනරා මේ පිරිත සජ්ක්‍ධායනයකොට (අහර) සෙවීමෙහි හැසිරෙයි.
හෙතෙමේද දහවල්හි ගොදුරු ගෙන සවස්කල්හි වසන තැනට පිවිසෙමින් බැස යන හිරු දෙස බලාද මේ ස්තුති ගීතිකාව කියයි.
‘රන්වන්වූ, පොළොව එළියකරන, අසහාය රජවූ මේ ඇස් ඇති හිරු බැසයයි. පොළොව එළියකරන රන්වන්වූ ඒ හිරු නමදිමි. ඔහු විසින් ආරක්‍ෂා කරනලද අපි අද දවසගෙවමු.’{3}
‘සියලු දහම්හි පරතෙරට ගිය යම් බ්‍රාහ්මණයෝ වෙත්ද මාගේ නමස්කාරය ඔවුන්ට වේවා! ඔවුහුද මා රකිත්වා! බුදුවරුන්ට නමස්කාර වේවා! මිදුනවුන්ට නමස්කාර වේවා! විමුක්තියට නමස්කාර වේවා!’{4}
ඒ මොනරා මේ පිරිතකොට වාසය කළේය.
මේ අයුරින් අවුරුදු සත්සියයක් ගෙවා එක්දිනක් පිරිත් කිරීමට කලින්ම මොනර කිකිළියකගේ ශබ්දය අසා පිරිත් කිරීම නොසිහිකොට රජු විසින් එවනලද වැද්දකුගේ වසඟයට එළැඹියේය. මෙසේ ස්ත්‍රීශබ්දය රන් මොනරාගේ සිත මැඬලීය. ජාතපර්‍වතවාසී තරැණයෙක්ද සුධාමුණ්ඩකවාසී තරුණයෙක්ද ස්ත්‍රීශබ්දය අසා විපත් කරදරවලට පැමිණියාහ.
තෙවැන්නෙහි, **ඉත්‍ථිගන්‍ධො** යනු ස්ත්‍රියගේ චතුසමුට්ඨානිකවූ ගන්‍ධායතනයයි. ඒ මේ ස්ත්‍රියගේ ශරීරගන්‍ධය දුඟඳ වෙයි. කයට නංවනලද (අලෙවි කළ) ආගන්තුකවූ අලෙව් ආදියෙහි ගඳ මෙහි අදහස් කරනලදි. ඇතැම් ස්ත්‍රියක් අස්ගඳ ඇත්තී වෙයි. ඇතැම් ස්ත්‍රියක් බැටළු ගඳ ඇත්තීවෙයි. ඇතැම් ස්ත්‍රියක් දහදිය ගඳ ඇත්තී වෙයි. ඇතැම් ස්ත්‍රියක් රුහිරුගඳ ඇත්තී වෙයි. ඇතැම් ලාමක පුද්ගලයෙක් මෙබඳුවූද ස්ත්‍රිය කෙරෙහි ඇලේමය. සක්විති රජුගේ වනාහි ස්ත්‍රීරත්නයේ කයින් සඳුන් සුවඳද මුවින් උපුල් සුවඳද හමයි. මෙය සියල්ලන්ටම නොවේයයි ආගන්තුකවූ අනුලේපනාදියෙහි සුවඳම මෙහි අදහස් කරනලදි. තිරිසන් ගිය ඇත්, අස්, ගව ආදීහු තිරිසන්ගිය ස්වජාතික ස්ත්‍රීන්ගේ සෘතුගඳින් යොදුනක් දෙයොදුනක් තුන්යොදුනක් සිවුයොදුනක්ද යති. මෙසේ සිරුරුගඳ හෝ වේවා! ස්ත්‍රියගේ හැඳිවත් අලෙව්දුන් අනුලේපන පළඳනා මල්මාලා ආදී ගඳක් හෝ වේවා! සියල්ලම ස්ත්‍රීගන්‍ධයයි දතයුතුය.
**ඉත්‍ථිරසො** යනු ස්ත්‍රියගේ චතුසමුට්ඨානිකවු රසායතනයයි. ත්‍රිපිටකචූලනාග චූලාභය යන තෙරවරු වනාහි ස්ත්‍රියගේ කීකරුවීම්, හිතවත්වීම් ආදි වශයෙන් ඇතිවන යම් මේ හිතෙෂී රසයක් මෙන්ම පරිභොගරසයක් වේද මෙය ස්ත්‍රීරසයයි කියති. එයින් කිමෙක් අදහස් වේද? ස්ත්‍රියගේ තොල්මස ගැටීම කෙළ ආදි රසයද හිමියාට දෙනලද කැඳබත් ආදියේ රසය යන යම් මේ රසයක් වේද ඒ සියල්ල ස්ත්‍රීරසයමැයි දතයුතුය. නොයෙක් සත්වයෝ තමාගේ මාගමවිසින් දෙනලද යම්කිසිවක් මිහිරියයි ගෙන කරදරවිපත්වලට පැමිණියාහුය.
**ඉත්‍ථිපොට්ඨබ්බො** යනු ස්ත්‍රියගේ කායස්පර්‍ශයයි. ස්ත්‍රීශරීරයෙහි නංවනලද වස්ත්‍රඅබරණමාලා ආදියේ ගැටීම ද ස්ත්‍රීස්පර්‍ශයයි දතයුතුයි. මේ සියල්ල පුරුෂයාගේ සිතමැඬගනී. මහසෑමිඳුලෙහි සමූහ සජ්ක්‍ධායනය උගන්නා තරුණභික්‍ෂුවගේ විසභාගාරම්මණ නිමිත්ත මෙනි.
මෙසේ ශාස්තෘන්වහන්සේ සත්වයන්ගේ සිතේ ස්වභාවය හා සිතේ සැඟවුණු කෙළෙස් වශයෙන් රූපාදීන් අතුරෙන් එකිනෙක ගෙන මෙබඳු වෙනත් දෙයක් නොදකිමියි පැවසූසේක. යම්සේ වනාහි රූපගරුකවූ පුරුෂාට ස්ත්‍රීරූපය චිත්තොත්පාදය ඇති කරවයිද කිළිටිකරවයිද මත්කරවයිද දැඩිසේ මත්කරවයිද මුළා කරවයිද, දැඩිසේ මුළාකරවයිද සෙසු ශබ්දාදිය එසේ නොකරයි. ශබ්දාදීගරුක සත්වයන්ට ශබ්දාදිය යම්සේද රූපාදී අරමුණු එසේ නොවේ. ඇතැමෙකුට රූපාදිය අතුරෙන් එකම අරමුණක් සිත මැඬලයි. ඇතැමෙකුට දෙකක්ද තුනක්ද සතරක්ද පසමද (සිත මැඬලයි). මෙසේ මේ සූත්‍රාන්ත පස පංචගරුක පුද්ගලවශයෙන් කියනලදි. පංචගරුකජාතකය වශයෙන් නොවේ.
පංචගරුක ජාතකය සාක්‍ෂ්‍ය වශයෙන් ගෙනහැර දක්වා කිවයුතුයි. එහි වනාහි කාන්තාරමධ්‍යයෙහි යක්‍ෂයන් විසින් වෙළෙඳසැල් සැරසිල්ලෙන් බෝසතාණන්ගේ පස් යහළුවන් අතුරෙන් රූපගරුකයා රූපාරම්මණයෙහි බැඳී කරදරවලට පැමිණියේයි. ශබ්දාදිගරුකයෝ ශබ්දාදී ආරම්මණයන්හි බැඳී විපතට පැමිණියෝය. මෙසේ මෙය සාක්‍ෂ්‍යභාවයෙහි ගෙනහැර කිවයුතුයි. මේ පංචසූත්‍රාන්තයෝ පංචගරුක වශයෙන්ම කියලදහ. යම්හෙයකින් හුදෙක් පුරුෂයෝම පංචගරුකයෝ නොවෙත්ද ස්ත්‍රීහුද වෙත්මැයි. එහෙයින් ඔවුන්ගේ වශයෙන්ද යළි සූත්‍රාන්ත පසක් වදාළසේක. ඔවුන්ගේ අර්‍ත්‍ථයද කියනලද ක්‍රමයෙන්ම දතයුතුය. කථාවස්තූන් අතුරෙහිද පළමු සූත්‍රයෙහි ලෝවාමහපාය දොරටුවෙහි සිටි තරුණයෙකු දැක මළ රජඅතැවුරුකතකගේ කථාව දතයුතුයි. එය යට විස්තර කරන ලද්දේමය.
දෙවෙනි සූත්‍රයෙහි බරණැස රූපය නිසා ජීවත්වන මාගමකගේ වස්තුව දතයුතුය. ගුත්තිලවීණා වාදකයෙක් එක් ස්ත්‍රියකට දහසක් පඬුරු කොට යැවීය. ඕ ලජ්ජා ඇති කරවා ගැනීමට නොකැමතිවූවාය. හෙතෙම මෙහි කළයුත්ත කරමැයි සැඳෑ සමයට අනතුරුව සැරසුමෙන් සැරසියේ ඇයගේ ගෙට ඉදිරිපස තැනක වෙනත් ගෙදොරක හුන්නේ වෙණතත් සමගුණයෙහි පිහිටුවා තන්තිස්වරයෙන් ගීතස්වරය නොයික්මවන්නේ ගායනා කළේය. ඒ ස්ත්‍රිය ඔහුගේ ගී හඬ අසා දොරයයි හැඟීමෙන් විවරව තිබූ වාකවුළුවෙන් ඔහු සමීපයට යන්නෙමැයි අහසෙහිදීම මරණයට පත්වුවාය.
තුන්වෙනි සූත්‍රයෙහි සක්විති රජුගේ කයින් සඳුන් සුවඳ හමයි. මුවින් උපුල්සුවඳ හමයි යන මෙය ගෙනහැර පෑ යුතුය. මෙහිද කථාවස්තුව දතයුතුයි. සැවැත් නුවර එක් කෙළෙඹියෙකුගේ දුවගේ සැමියා ශාස්තෘන්වහන්සේගේ ධර්‍මය අසා මාවිසින් මේ ධර්‍මය ගිහිව පිරීමට නොහැකැයි එක්තරා පිණිඩපාතික තෙර කෙනකුන් සමීපයෙහි පැවිදි වූයේය. ඉක්බිති පසේනදි කොසොල් රජතෙමේ මෝ අස්වාමිකැයි දැන අතැවුරට ගෙන්වාගෙන එක්දිනක් එක් නිලුපුල් කලඹක් ගෙන අතැවුරට පිවිසියේ එක් එක් තැනැත්තියට එක් එක් නිලුපුලක් දෙවීය. මල් බෙදනුලබන කල්හි ඒ ස්ත්‍රියගේ අතට මල් දෙකක් ලැබිණ. ඕ සතුටු වූ ආකාරයක් දක්වා සිඹ හැඬීය. රජතෙමේ ඇයගේ දෙආකාරය දැක ඇය කැඳවා විමසුවේය. ඕ තමාගේ සතුටට කරුණද හැඬීමට කරුණද කීවාය. තෙවර දක්වා කීකල්හිද රජතෙමේ නොඅදහන්නේ දෙවැනි දවස්හි සියලු රජ නිවසෙහි සියලු මල්විලවුන් ආදියේ සුවඳ ඉවත් කරවා බුදුපාමොක් බික්සඟනට අසුන් පනවා බුදුපාමොක් බික්සඟනට මහදන්දී බත්කිස අවසන්හි කවරනම් තෙරුන්දැයි ඒ ස්ත්‍රියගෙන් අසා මෙතෙමේයි කීකල්හි ශාස්තෘන්වහන්සේ වැඳ ‘ස්වාමීනි, නුඹවහන්සේ සමඟ භික්‍ෂු සංඝයා යේවා! අපට අසුවල් තෙරුන්වහන්සේ අනුමෝදනා කරතැයි කීය. ශාස්තෘන්වහන්සේ ඒ භික්‍ෂුව නවත්වා විහාරයට වැඩිසේක. තෙරුන්වහන්සේ අනුමෝදනාව කීමට ඇරඹි කෙණෙහි සියලු රජ නිවෙස සුවඳින් පිරුණක් මෙන්විය. රජතුමා මොතොමෝ සත්‍යයක්ම කීවායයි පැහැදී පසුදිනයෙහි ශාස්තෘන්වහන්සේගෙන් ඒ කාරණය විමසීය. ශාස්තෘන්වහන්සේ ‘මෙතෙම අතීතයෙහි ධර්‍මකථා අසන්නේ සාධු සාධුයයි සාධුකාර පවත්වමින් මනාව ඇසීය. මහරජ, මොහු විසින් එය මුල්කොට මේ අනුසස් ලබනලදැ’යි ප්‍රකාශකළසේක.
සදහම් දෙසනකල්හි සාධූ සාධූයි කියන්නාගේ මුවින් සුවඳ උපදී. දියෙහි උපුලක් මෙනි.{1}
සියලු තන්හි සෙස්ස ප්‍රකට අර්‍ත්‍ථ ඇත්තේමයි. මේ වර්‍ගයෙහි වෘත්තයම කියනලදි. රූපපාළිය නිමියේයි.
නීවරණප්‍රහාණ වර්ගය
දෙවෙනි වර්‍ගයෙහි පළමු සූත්‍රයෙහි, **‘එකධම්මම්පි’** යන මෙහි ‘තස්මිං ඛො පන සමයෙ ධම්මා හොන්ති’ යනාදියෙහි මෙන් අනාත්මාර්‍ත්‍ථයෙන් ධර්‍මය දතයුතුය. එහෙයින් ‘එකධම්මම්පි’ යනු නිස්සත්‍ව (අනාත්ම) වූඑක් ස්වභාවයක් යන මේ අර්‍ත්‍ථයයි. ‘**අනුප්පන්නො වා’ **යන මෙහි වනාහි ‘භූතානං වා සත්තානං ඨිතියා සම්භවෙසීනං වා අනුග්ගහාය’, ‘යාවතා භික්‍ඛවෙ සත්තා අපදා වා දිපදා වා’ යන ආදියෙහි මෙන් ‘වා’ ශබ්දය සමුච්චයාර්‍ත්‍ථයෙන් දැක්විය යුතුය. විකල්පාත්‍ර්‍තයෙහි නොවේ. යම් ධර්‍මයකින් නුපන්නාවූද කාමච්ඡන්‍දය උපදීදඋපන්නාවූද කාමච්ඡන්‍දය බොහෝබව සඳහා විපුලබව සඳහා පවතීද සුභනිමිත්ත යම්සේද එසේ මෙබඳු වෙනෙකක් මම නොදකිමි යනු මේ මෙහි අත්‍ර්‍තයයි. එහි **‘අනුප්පන්නො’** යනු නූපන්, නොහටගත්, නොපහළවූ, සමුත්ගත නොවූයි. **කාමච්ඡන්‍දො** යනු ‘යො කාමෙසු කාමච්ඡන්‍දො කාමරාගො කාමනන්‍දිකාමතණ්හා’ යනාදී ක්‍රයෙන් විස්තර කරන ලද කාමච්ඡන්‍ද නීවරණයයි. **උප්පජ්ජති** යනු උපදියි පහළවෙයි. ඒ මේ කාමච්ඡන්‍දය වනාහි නොහැසිරීම් වශයෙන් හෝ නොවිඳි අරමුණු වශයෙන් හෝ නූපන්නේ උපදීයයි දතයුතුයි. වෙනත් අයුරකින් නොදත් අග් ඇති සසරෙහි නූපන් දෙයක් නම් නැත.
එහි ඇතැමෙකුට වත් වශයෙන් කෙළෙස් නොහැසිරෙයි. ඇතමෙකුට ග්‍රන්‍ථධුතඞ්ග, සමාධිවිපස්සනා නවකම්මභාවනාවන්ගෙන් එකක් වශයෙන් නොහැසිරෙයි. කෙසේනම් ඇතමෙක් වත්තසම්පන්නයෙක් වෙත්ද? දෙඅසූවක් සුළුවත්ද තුදුස්මහවත්ද සෑමිදුල්, බෝමිදුල් පැන්හල් පොහොයගේ අමුත්තන් ගමිකයන් පිළිබඳවත්ද කරන්නාවූ ඔහුගේ කෙළෙස්වලට ඉඩක් නොලැබෙයි. පසුකාලයෙහි වනාහි වත් අතහැර බුන්වත් ඇතිව හැසිරෙන්නාවූ ඔහුට අයෝනිසෝමනසිකාරයද සිහිමුළාවද අවුත් කෙලෙස් උපදියි. මෙසේද නොහැසිරීම් වශයෙන් නූපන්නේ උපදියි නමි.
ඇතමෙක් ග්‍රන්‍ථයන්හි යෙදුනෝ වෙත්. එක්ම නිකායක් උගණිත්. නිකාය දෙකක්ද තුනක්ද සතරක්ද පහක්ද උගණිති. ත්‍රිපිටක බුද්ධවචනය අර්‍ත්‍ථවශයෙන් පෙළ වශයෙන් ගැලපීම් වශයෙන් පෙරපර වශයෙන් ගන්නාවූ සජ්ක්‍ධායනය කරන්නාවූ කියවන්නාවූ දෙසන්නාවූ පවසන්නාවූ ඔහුගේ කෙලෙස් ඉඩක් නොලබයි. පසුකල්හි ග්‍රන්‍ථකර්‍මය අතහැර කුසීතව හැසිරෙන්නාවූ ඔහුට නුවණින් මෙනෙහි කිරීම හා සිහිමුළාව පැමිණ කෙළෙස් උපදියි. මෙසේද නොහැසිරීම් වශයෙන් නූපන්නේ උපදියි නම් වෙයි.
ඇතමෙක් වනාහි ධුතංගධාරී වෙති. තෙළෙස් ධුතගුණයන් මනාව ගෙන පවතිත්. ධුතුගුණයන් පරිහරණය කරන ඔහුගේ කෙළෙස් ඉඩක් නොලබයි. පසුකල්හි ධුතංගයන් අතහැර බහුලත්වයට හැරී හැසිරෙන ඔහුට නුනුවණින් මෙනෙහි කිරීම හා සිහිමුළාව පැමිණ කෙලෙස් උපදියි. මෙසේද නොහැසිරීම් වශයෙන් නූපන්නේ උපදී නම් වෙයි.
ඇතමෙක් සමවත් අටෙහි පුරුදු කළ වසඟ ඇත්තෝ වෙති. ප්‍රමධ්‍යානාදියෙහි ආවජීනවශී ආදීන්ගේ වශයෙන් වසන්නාවූ ඔහුගේ කෙලෙස් ඉඩක් නොලබයි. පසු කල්හි පිරිහුන් ධ්‍යාන ඇතිව අත්හළ ධ්‍යාන ඇතිව දොඩමලුවීම් ආදියෙහි යෙදී වසන්නාවූ ඔහුගේ නුනුවණින් මෙනෙහි කිරීම හා සිහිමුළාව අවුත් කෙළෙස් උපදියි. මෙසේ ද නොහැසිරීම් වශයෙන් නූපන්නේ උපදී නම්වේ.
ඇතමෙක් වනාහි විදර්‍ශකයෝ වෙත්. සත් අනුපස්සනාවන් හෝ අටළොස් මහා විදර්‍ශනාවන්හි හෝ කටයුතුකරමින් වාසයකරත්. මෙසේ හැසිරෙන ඔහුගේ කෙළෙස් ඉඩක් නොලබයි. පසු කල්හි විදර්‍ශනාකර්‍මය අතහැර කයෙහි දැවිල්ල බහුලව වස්නාවූ ඔහුගේ නුනුවණින් මෙනෙහි කිරීම හා සිහිමුළාව පැමිණ කෙළෙස් උපදියි. මෙසේද නොහැසිරීම් වශයෙන් නූපන්නේ උපදියි නමි.
ඇතමෙක් නවකම් කරන්නෝ වෙත්. පොහොයගේ බොජුන්හල ආදිය කරවත්. ඒවායේ උපකරණයන් සිතන්නාවූ ඔහුගේ කෙළෙස් ඉඩක් නොලබයි. පසුකල්හි වනාහි නවකම් නිමිකල්හි හෝ අත්හළ කල්හි නුනුවණින් මෙනෙහි කිරීම හා සිහිමුළාව පැමිණ කෙළෙස උපදියි. මෙසේද නොහැසිරීම් වශයෙන් නූපන්නේ උපදියි නමි,
ඇතමෙක් වනාහි බඹලොවින් අවුත් සුද්ධසත්වයෝ වෙති. ඔහුගේ නොපුරුදුබවින් කෙළෙස් ඉඩක් නොලබයි. පසු කල්හි ලබනලද පුරුදු ඇති ඔහුගේ නුනුවණින් මෙනෙහි කිරීම සිහිමුළාව පැමිණ කෙළෙස් උපදියි. මෙසේද නොහැසිරීම් වශයෙන් නූපන්නේ උපදියිනමි, [missing trans]
නොවිඳි අරමුනු වශයෙන් කෙසේවේද? මෙහි ඇතමෙක් නොවිඳිවිරූ සිත්ගන්නාවූ රූපාදි අරමුණක් ලබත්. ඔහුට එහි නුනුවණින් මෙනෙහි කිරීම හා සිහිමුළාව පැමිණ රාගය උපදියි. මෙසේ නොවී අරමුණුවශයෙන් නූපන්නේ උපදියි නම් වෙයි.
**උප්පන්නො** යනු හටගත්, උපන්, පහළවූ, ඇතිවූ යනුයි. **භීය්‍යොභාවාය** යනු යළියළිත් බවටයි. **වෙපුල්ලාය** යනු විපුලබවට, මහත්බවට, සමූහබවටයි. එහි වරක් උපන් කාමච්ඡන්‍දය නිරුද්ධ නොවන්නේය; වරක් නිරුද්ධවූයේ වුවද හෙට යළි උපදින්නේය යන මෙය නොයෙදේ. එකක් නිරුද්ධවූ කල්හි ඒ අරමුණෙහි හෝ වෙනත් අරමුණක හෝ නැවතනැවත උපදිමින් බොහෝබව සඳහා මහත්බව සඳහා පවතීනමි.
**සුභනිමිත්තං** යනු රාගයට හේතුවන අරමුණයි. ‘සනිමිත්තා භික්‍ඛවෙ උප්පජ්ජන්ති පාපකා අකුසලා ධම්මා නොඅනිමිත්තා’ යන මෙහි නිමිත්තං යනු ප්‍රත්‍යයට නමකි. ‘අධිචිත්තමනුයුත්තෙන භික්‍ඛවෙ භික්‍ඛුනා පඤ්චනිමිත්තානි කාලෙන කාලං මනසිකාතබ්බානි’ යන මෙහි කාරණයට (හේතුවට) නමෙකි. ‘සො තං නිමිත්තං ආසෙවති භාවෙති’ යන මෙහි සමාධියට නමෙකි. ‘යං නිමිත්තං ආගම්ම යං නිමිත්තං මනසිකරොතො අනන්තරා ආසවානං ඛයො හොති’ යන මෙහි විදර්‍ශනාවට නමෙකි. මෙහි වනාහි රාගයට ස්ථාන වන ප්‍රියාරම්මණධර්‍මය සුභනිමිත්තයයි අදහස් කරනලදි. **‘අයොනිසො මනසිකරොතො’** යනු ‘තත්ථ කතමො අයොනිසොමනසිකාරො අනිච්චෙ නිච්චන්ති දුක්‍ඛෙසුඛන්ති අනත්තනි අත්තාති අසුභෙ සුභනති අයොනිසොමනසිකාරො උප්පථමනසිකාරො සච්චපටික්කූලෙන වා චිත්තස්ස ආවට්ටනා අන්‍වාවට්ටනා අහොගො සමන්නාහාරො මනසිකාරො අයං වුච්චති අයොනිසොමනසිකාරො’යන මේ මනසිකාරයාගේ වශයෙන් වැරදි ආකාරයෙන් මෙනෙහි කරන්නාටයි.
දෙවැන්නෙහි ව්‍යාපාදො යනු බත දැවීම (කරවීම) වැනි සිතේ කෝපයයි. ප්‍රකෘතිය අත්හරින බවයි. ‘තත්‍ථකතමං ව්‍යාපාදනීවරණං අනත්‍ථං මෙ අචරීති ආඝාතො ජායති’යයි මෙසේ විස්තර කරනලද ව්‍යාපාද නීවරණයට පර්‍ය්‍යායවචනයකි. **‘පටිඝනිමිත්තං’** යනු අනිටු නිමිත්තයි. ප්‍රතිඝයට ද ප්‍රතිඝාරම්මණයටද මේ පර්‍ය්‍යාය වචනයකි. ප්‍රතිඝයද ප්‍රතිඝනිමිත්තද ප්‍රතිඝාරම්මණ ධර්‍මයද ප්‍රතිඝනිමිත්තයයි අට්ඨකථාවෙහි කියනලද්දේමැයි. සෙස්ස කාමච්ඡන්‍දයෙහි කියනලද ක්‍රමයෙන්ම දතයුතුයි. මෙහි යම්සේද එසේ මෙයින් වෙනත් තන්හිද ඒ ඒ තන්හි විශේෂමාත්‍රයම කියමු.
තෙවැන්නෙහි **ථිනමිද්ධං** යනු ථිනය සහ මිද්ධයයි. ඒ අතුරෙන් සිතේ අකර්‍මණ්‍යතාව (අයෝග්‍යබව) ථිනයයි. අලසබවට මේ පර්‍ය්‍යාය වචනයකි. ස්කන්‍ධ තුනක අකර්‍මණ්‍යතාව මිද්ධයයි. වඳුරුනින්දේ නිදාවැටෙන බවට මේ නමකි. දෙකේම ‘තත්‍ථ කතමං ථිනං යා චිත්තස්ස අකල්ලතා අකම්මඤ්ඤතා ඔලීයනා සල්ලීයනා’, ‘තථ කතමං මිද්ධං යා කායස්ස අකල්ලතා අකම්මඤ්ඤතා ඔනාහො පරිඔනාහො’ යන ආදි ක්‍රමයෙන්ම දත යුතුයි කියනලද්දේමය;
‘එහි අරතිය නම් කුමක්ද? විවේක ඇති සෙනසුන්හි හෝ යම් යම් අධිකුශලධර්‍මයන්හි හෝ නොඇලීම, කළකිරීම, නොකැමැත්ත, සිත්නොගැනීම, උකටලීබව, මේ අරතියයි කියනු ලැබේ’. ‘එහි නන්‍දි යනු කුමක්ද? යම් ප්‍රමාදයකි. ප්‍රමාදශීලීබවක්, ප්‍රමාද සිත් ඇතිබවක් අලසබවක් අලසබවට යාමක් උදාසීනතාවක් වේද මෙය නන්‍දියයි කියනු ලැබේ.’ ‘එහි විජම්භිකා යනු කුමක්ද? ශරීරයාගේ යම් කිළිපෙළීමක්, මැලිකැඩීමක්, දිගහැරීමක්, ඉදිරියට නැමීමක්, මනාව නතුවීමක් උත්සුකබවක් වේද මෙය විජම්භිකායි කියනුලැබේ.’ ‘එහි භත්තසම්මදය යනු කුමක්ද? ‘අනුභවකරන ලද්දහුගේ යම් භක්තමූර්ඡාවක්, භක්තක්ලාන්තයක් භක්තදාහයක් කායික දුෂ්කරතාවක් වේද මෙය භත්තසම්මදයයි කියනුලැබේ.’ එහි චෙතසො ලීනත්‍ථ යනු කුමක්ද? සිතෙහි යම් රෝගී බවක් අකර්‍මණ්‍යතාවක්, පසුබටවීමක්, සැඟවීමක්, හැකිළීමක්, අප්‍රකටබවක්, දුබලතාවක්, සිතේ හැකුළුණුබවක් වේද මෙය චෙතසො ලීනත්තයයි කියනුලැබේ.
මෙහිද මුල් ධර්‍මසතර ථිනමිද්ධ නීවරණයට එකට හටගැනීම් වශයෙන්ද උපනිශ්‍රය වශයෙන්ද, ප්‍රත්‍යය වෙයි. සිතේ ලීනත්වය තමාගේම තමාසමඟ එකට හටගැනීමක් නොවේ. උපනිශ්‍රය කෙළවරින් වනාහි වෙයි.
සිවුවැන්නෙහි **උද්ධච්චකුක්කුච්චං** යනු උද්ධච්චය හා කුක්කුච්චයයි. එහි උද්ධච්ච නම් සිතේ උඩඟුබවයි. (සොසන්සුන් ආකාරයයි) කුක්කුච්ච නම් යහපත් දෙය නොකළ තැනැත්තාගේ, පව්කළ තැනැත්තාගේ ඒ හේතුවෙන් ඇතිවන විපිළිසරබවයි. **චෙතසො අවූපසමො** යන මෙය උද්ධච්ච කුක්කුච්චයට නමෙකි. **අවුපසන්තචිත්තස්ස** යනු ධ්‍යානයෙන් හෝ විදර්‍ශනාවෙන් හෝ නොසන්සුන්වූ සිත් ඇත්තහුගේයි. මේ නොසංසිඳීම උද්ධච්චකුක්කුච්චයට උපනිශ්‍රය කෙළවරින් ප්‍රත්‍යයවෙයි.
පස්වැන්නෙහි**, විචිකිච්ඡා** යනු ‘සත්‍ථරිකඞ්ඛති’ (ශාස්තෘන් කෙරෙහි සැකකරයි) යනාදී ක්‍රමයෙන් විස්තර කරනලද විචිකිච්ඡා නීවරණයයි. **අයොනිසොමනසිකාරො** මෙය කියනලද විස්තර ඇත්තේමය.
සයවැන්නෙහි, **‘අනුප්පන්නො වා කාමච්ඡන්‍දො නූපජ්ජති’** යනු නිති හැසිරීම් වශයෙන්ද නොවිඳි අරමුණු වශයෙන්ද යන කරුණු දෙකින්ම නූපන්නේ නූපදියි. එසේ යටපත්වූයේම වෙයි. යළි හේතුවක් හෝ ප්‍රත්‍යයක් හෝ නොලබයි. මෙහිද වත් ආදියේ වශයෙන් නිති නොහැසිරීම දතයුතුයි. කියනලද ක්‍රමයෙන්ම වතෙහි යෙදුනු වත් කරන ඇතැමෙකුගේ කෙලෙස් ඉඩක් නොලබයි. වත් වශයෙන් යටපත් කරනලද්දේවෙයි. හෙතෙම එය එසේ යටපත්වූවක්ම කොට පෙරළා අර්‍හත්වය ගනී. මිලක්ඛතිස්ස තෙරුන්වහන්සේ මෙනි.
ඒ ආයුෂ්මතුන්වහන්සේ වනාහි රුහුණු දනව්වෙහි ගාමෙණ්ඩවාල මහාවිහාරයට අයත් ගොදුරැගමෙහි වැදිකුලයෙහි උපන්නේ වැඩිවිය පැමිණ කරනලද ගෘහවාසය ඇත්තේ අඹුදරැවන් රකින්නෙමැයි හබක සියයක් පිහිටුවා උගුල්සියයක් යොදා හුල් සියයක් නංවා බොහෝ පව් රැස්කරන්නේ එක් දිනක් ගෙදරින්ම ගිනිද ලුණුද ගෙන කැලයට ගියේ උගුලෙහි බැඳුණු මෘගයකු මරා අඟුරෙහි පැසවූ මස් කා පවස ඇත්තේ වී ගාමෙණ්ඩවාල මහාවිහාරයට පිවිසියේ පැන්හලෙහි දහයක් පමණවූ පැන්කළයන්හි පවස සිඳුවන පමණවූ පැනක් නොලබන්නේ මේ කිමෙක්ද මෙපමණ භික්‍ෂූන් වසනතැන පවසින් ආවුන්ගේ පවස සංසිඳුවන පමණවූ පැනක් නැත්දැයි දොස් කියන්නට පටන් ගත්තේය. චූලපිණ්ඩපාතිකතිස්ස තෙරුන්වහන්සේ ඔහුගේ කථාව අසා ඔහු සමීපයට යමින් පැන්මළුවෙහි දසයක් පමණවූ පිරුණු පැන්කළ දැක, මෙතෙම ජීවමාන ප්‍රේතභවයට අයත් සත්වයෙක් වන්නේයයි සිතා ‘උවසුව, ඉදින් පවස ඇත්තෙහි වීනම් පැන් බොව’යි කියා පියන ඔසවා දෙඅතෙහි වත කළහ. ඔහුගේ (පාප) කර්‍මය නිසා බොන බොන ලද්ද රත්වූ තලියක දියක් මෙන් නසී. සියලු කළ බොන්නහුගේ පවස නොසිඳුනේය. ඉක්බිති ඔහුට තෙරුන්වහන්සේ මෙසේ කීහ: ‘උවසුව, ඔබ විසින් කෙතෙක් දරුණු පාපකර්‍මයක් කරන ලද්දේද? දැන්ම ප්‍රේතයෙක් වූවෙහි නම් විපාකය කෙබඳු වන්නේද?’
හෙතෙම ඒ කථාව අසා ලබනලද සංවේග ඇත්තේ තෙරුන් වැඳ ඒ හබක ආදිය විනාශකොට ඉක්මනින් ගෙටගොස් අඹුදරුවන් බලා අවි බිඳදමා දිවිමුව කුරුළු සතුන් අරණෙහි විසුරුවා හැර තෙරුන්වෙත එළඹ පැවිද්ද ඉල්වීය. ‘ඇවත, පැවිද්ද දුෂ්කරය. කෙසේනම් පැවිදි වන්නෙහිද?’ ‘ස්වාමීනි මෙබඳුවූ ප්‍රත්‍යක්‍ෂ කාරණයක් දැක කෙසේනම් පැවිදි නොවන්නෙම්ද?’ තෙරුන්වහන්සේ තචපංචක කමටහන දී පැවිදිකරවූහ. හෙතෙම වත්හි ඇල්ම ඇත්තේවී බුද්ධවචනය උගන්නේ එක් දිනක් දේවදූතසූත්‍රයෙහි, ‘මහණෙනි, නිරයපල්ලෝ ඒ ඔහු යළි මහානිරයෙහි ඇද හෙලතියි යන මෙම කාරණය අසා ‘මෙපමණ දුක් රැසක් විඳි සත්වයකු යළි මහනිරයෙහි හෙළති! අහෝ, ස්වාමීනි මහනිරය බරපතළදැයි’ ඇසීය. ‘ඇවත එසේය, බැරෑරුම්ය’ ‘ස්වාමීනි, දකින්නට හැකිවේද?’ දැකීමට නොහැකිය. දුටුවාක් මෙන් කරන්නට එක් කරුණක් දක්වන්නෙමැයි හෙරණුන් කැඳවා ගල්තලාවක් මත තෙත් දරගොඩක් කරවයි කීය. හෙතෙම එසේ කරවීය. තෙරුන්වහන්සේ හුන්පරිද්දෙන්ම සෘද්ධියෙන් මවා මහ නිරයෙන් කදෝකිමියකු පමණවූ ගිලිපතුරක් ගෙන්වා ගෙන ඒ තෙරුන් බලා සිටියදීම දරගොඩෙහි හෙළුහ. එය එහි හෙළීමද දරගොඩ දැවී අඟුරැබවට පැමිණීමද පෙරපසුනොවී සිදුවිය.
හෙතෙම එය දැක ‘ස්වාමීනි, මේ සසුනෙහි ධුර නම් කෙතෙක්දැ’යි ඇසීය. ‘ඇවැත්නි, වාසධුරය හා ග්‍රන්‍ථධුරයයි.’ ස්වාමීනි, ග්‍රන්‍ථය නම් ප්‍රතිබලයින්ට භාරය. මගේ ශ්‍රද්ධාව වනාහි දුකනිසා ඇතිවූවකි. වාසධුරය පුරන්නෙමි. කමටහන් මට දෙනුමැනවැ’යි වැඳ හුන්නේය. තෙරුන්වහන්සේ භික්‍ෂුව වත්තසම්පන්නයයි වත්තශීර්ෂයෙහි සිට ඔහුට කමටහන් කීහ. හෙතෙම කමටහන් ගෙන විදර්‍ශනාව සඳහා කටයුතුද කරයි. වත්ද සපුරයි. එක්දිනක් සිතුල්පව් මහ වෙහෙරෙහි වත් කරයි. එක්දිනක් ගාමෙණ්ඩවාල මහ වෙහෙරෙහිද එක් දිනක් කතරගම මහවෙහෙරෙහිද වත් කරයි. ථිනමිද්ධය ඇතිවූ කෙණෙහිම වත්පිරිහෙතැයි බියෙන් පිදුරු දරණුවක් තෙමා හිසෙහි තබා දෙපා දියෙහි ඔබා හිඳියි. හෙතෙම එක් දිනක් සිතුල්පව් මහ වෙහෙරෙහි යාම දෙකක් වත්කොට ඉතා උදෑසන කල්හි නින්දට එළඹෙන්නට පටන්ගෙන තෙත් පිදුරු හිසෙහි තබා හුන්නේ, ප්‍රාචීනපර්‍වත පාර්ශ්වයෙහි අරුණවතී සූත්‍රාන්තය සජ්ක්‍ධායනය කරන්නාවූ සාමණේරයන්ගේ
යන මේ කාරණය අසා මාවැනි පටන්ගත් වීර්‍ය්‍ය ඇති භික්‍ෂුවකට සම්මා සම්බුදුන්වහන්සේ මෙය වදාරණ ලදැයි ප්‍රීතිය දනවා ධ්‍යාන උපදවා එයම පාදකකොට අනාගාමි ඵයෙහි පිහිටා මතුමත්තෙහිත් වෑයම් කරන්නේ පටිසම්භිදාවන් සහිත රහත්බවට පැමිණියේ. පිරිනිවන් පාන කල්හිද මෙම කාරණයම දක්වන්නේ මෙසේ කීය.
“මම තෙත් පිදුරුපිඬක් හිසෙන් ගෙන සක්මන් කෙළෙමි. තෙවැනි තැනට පැමිණියෙමි. මෙහිලා මට සැකයක් නැත.’’{1}
මෙබඳු වූවෙකුගේ වත් වශයෙන් යටපත් කළ කෙළෙස් එසේ යටපත් කරනලද්දේම වෙයි.
කියනලද ක්‍රමයෙන් ග්‍රන්‍ථධුරයෙහි යෙදුණු ග්‍රන්‍ථ උගන්නාවූ දෙසන්නාවූ පවසන්නාවූ ඇතමෙකුගේ කෙළෙස් ඉඩක් නොලබයි. ග්‍රන්‍ථවශයෙන් යටපත්කරන ලද්දේ වෙයි. හෙතෙම එසේ එය යටපත් කරන ලද්දක්ම කොට පෙරළා රහත්බව ගනී. මලියදේව තෙරුන් මෙනි. ඒ ආයුෂ්මතුන්වහන්සේ වනාහි තෙවසක් ඇති භික්‍ෂුවකව සිටියදී කල්ල ගමෙහි මණ්ඩලාරාමක මහවෙහෙරෙහි උදෙසීම්ද ගනිති. විදර්‍ශනාවට කටයුතුද කරති. එක් දිනක කල්ලගමෙහි පිඬු හැසිරෙන උන්වහන්සේට එක් උවැසියක් කැඳහැන්දක්දී පුත් සෙනෙහස උපදවා තෙරුන් ඇතුල්ගෙහි හිඳුවා ප්‍රණීත භොජනයෙන් වළඳවා ‘දරුවා කවරගම් වැසියෙක් වෙහිදැ’යි ඇසුවාය. ‘උපසිය, මණඩලාරාමක මහවෙහෙරෙහි ග්‍රන්‍ථකර්‍මය කරමි’යි පැවසූහ. ‘එසේ නම් දරුව, ග්‍රන්‍ථකර්‍මය කරන තෙක් නිබඳව මෙහිම භික්‍ෂාව ගනුමැනවැ’යි කීවාය. හෙතෙම ඉවසා නිබඳ ශික්‍ෂාව ගනී. බත්කිස අවසන්හි අනුමෝදනාව කරන්නේ සුවපත් වේවා! දුකින් මිදෙවා යන පදදෙක පමණක්ම කියා යයි. ඇතුල්වසෙහි තෙමස ඇයටම සංග්‍රහ කරන්නේ අහර පිළිගැනීමෙන් ගෞරවකොට මහාපවාරණයෙන් පටිසම්භිදා සහිත රහත්බවට පැමිණියේය. නේවාසික මහතෙරැන්වහන්සේ, ‘ඇවැත්නි මහාදේව, අද වෙහෙරෙහි මහජනයා රැස්වෙති. ඔවුනට ධර්‍මදානය දෙන්නේ නම් මැනවැ’යි පැවසූහ. තෙරුන්වහන්සේ (ඇරයුම) ඉවසූහ.
තරුණ හෙරණෝ උවැසියට ‘අද ඔබගේ පුත් තෙරණුවෝ දහම් දෙසන්නාහ. වෙහෙරට ගොස් අසන්නැ’යි හැඟවීමක් කළාහුය. ‘දරුවනි, සියල්ලෝම ධර්‍මකථා නොදනිති. මගේ පුතා මෙපමණ කලක් මට (ධර්‍මය) කියන්නේ සුවපත් වේවා! දුකින් මිදේවා! යන පද දෙක පමණක්ම කීවේය. කෙළිකවටකම් නොකරනු මැනවැ’යි උවැසිය කීවාය. ‘උවැසිය, ඔබ දැනීම හෝ නොදැනීම නොපිහිටුවන්න. වෙහෙරට ගොස් ධර්‍මයම අසන්නැ’යි කීහ. උවැසිය ගඳමල් ගෙන ගොස් පුදා කෙළවරෙහි ධර්‍මය අසමින් හුන්නාය. දහවල් කථිකයාද පදහාණක තෙමේද තම පමණ දැන නැඟී සිටියාහුය. ඉක්බිති මලියදේව තෙරුන්වහන්සේ ධර්‍මසනයෙහි හිඳ විසිතුරු විජිනිපතක් ගෙන මුල්ගාථා කියා මාවිසින් මහඋවැසියට තෙමසක් පදදෙකෙකින්ම අනුමෝදනාව කරනලදි. අද සියලුරැය ත්‍රිපිටකයෙන් සම්මර්‍ශනය කොට ඒ පද දෙකේම අර්‍ත්‍ථය කියන්නෙමැයි දම්දෙසුම පටන්ගෙන සියලු රැය (පුරා)ම කීහ. අරුණග දෙසුම් කෙළවර මහඋවැසිය සෝවාන් පෙලෙහි පිහිටියාය.
ඒ මහවෙහෙරෙහිම වෙනත් තිස්සභූතිනම් තෙරකෙනෙක් විනය උගෙනමින් පිඬු හැසිරෙන කල්හි ඇතුළු ගමට පිවිසියාහු විසහාගාරම්මණයක් දුටුවෝය. ඔහුට ලෝභය උපන්නේය. හෙතෙම පිහිටි පියවර නොසොල්වා තම පාත්‍රයෙහි කැඳ උපස්ථායක තරුණ භික්‍ෂුවගේ පාත්‍රයෙහි වත් කොට ‘මේ වැඩෙන විතර්‍කය මා සතර අපායෙහි හෙළවන්නේය’යි එයින් ආපසු හැරී ආචාර්‍ය්‍යවරයාගේ සමීපයට ගොස් වැඳ එකත්පසෙක සිටියේ, මට එක් රෝගයක් උපන. මම මෙයට පිළියම් කරන්නට හැක්කේ නම් එන්නෙමි. නැතහොත් නොඑන්නෙමි. ඔබවහන්සේ දහවල් උදෙසීම සැදෑඋදෙසීමද මා බලා තබනුමැනව. උදෑසන කල්හි උදෙසීම නොතබනු මැනව’යි කීවේය. මෙසේ කියා මලයවාසී මහාසඞ්ඝරක්‍ඛිත තෙරුන්ගේ සමීපයට ගියේය. තෙරුන්වහන්සේ තම පන්සලෙහි පිරියම් කරන්නෝ ඔහුදෙස නොබලාම ‘ඇවැත්නි, ඔබගේ පාසිවුරු තැන්පත් කරන්නැ’යි කීහ. ‘ස්වාමීනි, මට එක් රෝගයක් ඇත. ඔබ වහන්සේ එයට පිළියම් කරන්නට හැකි වන්නහු නම් තැන්පත් කරන්නෙමි’යි කීවේය. ‘ඇවැත්නි, උපන්රෝගයට පිළියම් කිරීමට සමත් තැනැත්තාගේ සමීපයට ආවෙහි, තැන්පත් කරන්න’ ‘අපගේ ආචාර්‍ය්‍යයන් වහන්සේ සුවච භික්‍ෂුවකි. නොදැන මෙසේ නොකියති’යි පාසිවුරු තබා තෙරුන්ට වත් දක්වා වැඳ එකත්පසෙක හුන්නේය.
තෙරුන්වහන්සේ, ‘මෙතෙම රාගචරිතයෙකි’යි දැන අසුභ කර්‍මස්ථානය කීහ. හෙතෙම නැගිට පාසිවුරු අංශයෙහි එල්වාගෙන තෙරුනට නැවත නැවතත් වැන්දේය. ‘ඇවැත්නි මහාභූති, කුක් නිසා අතිරේක ගරුකිරීමක් දැක්වූයෙහිදැයි ඇසූහ. ‘ස්වාමීනි, ඉදින් තම කටයුත්ත කරන්නට හැකිවෙම්ද එසේනම් එය මැනවි. නැතහොත් මේ මාගේ අන්තිම දැක්මයි’ කීවේය. ‘ඇවැත්නි මහාභූති, යන්න. ඔබවැනි යෙදුනු යෝග ඇති කුලපුත්‍රයකුට ධ්‍යානයක් හෝ විදර්‍ශනාව හෝ මාර්‍ගයක් හෝ ඵලයක් හෝ දුර්‍ලභ නොවේ.’ හෙතෙම තෙරුන්ගේ කථාව අසා ගෞරව දක්වා, එන කල්හි නියම කරනලද සැඟවුණු ඇත්දෙමට පැලෑටිය මුලට ගොස් පර්‍ය්‍යංකයෙන් හුන්නේ අසුභකර්‍මස්ථානය පාදක කොට විදර්‍ශනාව පිහිටුවා රහත්බවෙහි පිහිටා උදෑසන කල්හි උදෙසීමට සැපැමිණියේය. මෙබඳුවූවන්ගේ ග්‍රන්‍ථවශයෙන් යටපත් කළ කෙලෙස් යටපත්වූ අයුරින්ම පවතියි.
කියනලද අයුරින්ම ධුතංග පරිහරණය කරන ඇතැම් කෙනෙකුගේ කෙලෙස් ඉඩක් නොලබයි. ධුතංගවශයෙන් යටපත්කරන ලද්දේම වෙයි. හෙතෙම එය එසේ යටපත් කරන ලද්දක්ම කොට හරවා රහත් බව ගනී. ගාමන්තපබ්භාරවාසී මහාසීවතෙරුන් මෙනි. තෙරුන්වහන්සේ වනාහි මාගම් තිස්ස මහවෙහෙරෙහි වසන්නෝ තුන් පිටකය අර්‍ත්‍ථවශයෙන්ද පෙළවශයෙන්ද අටළොස් මහ ගණයන්ට උගන්වති. තෙරුන්ගේ ඔවදනෙහි පිහිටා තිස්දහසක් භික්‍ෂූහු රහත්බවට පැමිණියාහුය. මොවුනතුරින් එක් භික්‍ෂුවක් තමා විසින් අවබෝධකළ ධර්‍මයක් අරභයා උපන් සොම්නස් ඇත්තේ, අපගේ ආචාර්‍ය්‍යයන්ට මේ සැපය ඇත්තේදැයි සිතුවේය. හෙතෙම සිහි කරන්නේ තෙරුන්ගේ පුහුදුන් බව දැන එක් උපායකින් තෙරුනට සංවේග උපදවන්නෙමියි තමා වසන තැනින් තෙරුන් සමීපයට ගොස් වත් දක්වා හුන්නේය. ඉක්බිති තෙරුන් වහන්සේ, ඇවැත්නි පිණිඩපාතිකය, කුමක් නිසා අවුදැයි ඔහුගෙන් ඇසූහ. ස්වාමීනි ඉදින් මට අවස්ථාව දෙන්නහු නම් එක් ධර්‍මපදයක් උගනිමියි ආවේ වෙමැයි කීවේය. ‘ඇවැත්නි, බොහෝ දෙනෙක් උගණිති. ඔබට ඉඩක් නොවන්නේයයි තෙරහු කීහ. හෙතෙම සියලු රෑදාවල් කාලයෙහි ඉඩක් නොලබන්නේ, ‘ස්වාමීනි, මෙසේ ඉඩක් නොමැති කල්හි කෙසේ නම් මරණයට ඉඩක් ලබන්නහුදැ’යි ඇසීය. එකල්හි තෙරුන්වහන්සේ, මෙතෙම උදෙසීම සඳහා නොපැමිණියේය. මට සංවේග ඉපදවීම සඳහා ආයේයැයි සිතූහ. හෙතෙමේද, ‘ස්වාමීනි, ස්ථවිර භික්‍ෂුවක් නම් මා වැන්නෙක් විය යුතුයි’ පවසා තෙරුන් වැඳ මිණිවන් අහසෙහි නැඟී ගියේය.
තෙරුන්වහන්සේ ඔහු ගිය කල්හි පටන් හටගත් සංවේග ඇත්තේ දවල් උදෙසීමද සවස උදෙසීමද උගන්වා පාසිවුරු අත් පසෙහ තබා උදෑසන කල්හි උදෙසීම ගෙන බැසයන භික්‍ෂුවක සමඟින් පාසිවුරු ගෙන බටුයේ පිරිපුන් තෙළෙස් ධුතගුණයන් ඉටා ගාමන්තපබ්හාර සෙනසුනට ගොස් පබ්භාරය පිළිදැඟුම්කොට ඇඳපුටු ඔසවා රහත්බවට නොපැමිණ ඇඳෙහි පිට දිග නොහරිමැයි සිත දැඩිකොටගෙන සක්මණට එළඹුණහ. ‘අද රහත්බව ගන්නෙමි, අද රහත් බව ගන්නෙමැ’යි ඔහු උත්සාහකරත්දීම පවාරණය පැමිණියේයි. හෙතෙම පවාරණය ළංවූ විට පුහුදුන්බව හැර විසුද්ධිපවාරණයෙන් පවරන්නෙමැයි සිතන්නේ බෙහෙවින් වෙහෙසට පත්වෙයි. හෙතෙම ඒ පවාරණයේදී මාර්‍ගයක් හෝ ඵලයක් හෝ උපදවන්නට නොහැක්කේ පටන්ගත් විදර්‍ශනා ඇති මා වැන්නෙකුත් නොලබන්නේ නම් මේ රහත්බව කෙතෙක් දුර්‍ලභදැයි කියා ඒ ක්‍රමයෙන්ම සිටීම සක්මණ (යන දෙකෙහි) යෙදී තිස්වසක් මහණදම් කොට මහාපවාරණයෙහි අහස් මැද සිටි පුන්සඳ දැක කිමෙක්ද මේ සඳමඬල පිරිසුදුද? නැතහොත් මගේ ශීලය පිරිසුදුදැයි සිතන්නේ සඳ මඬලෙහි සසලකුණ පැනේ. උපසම්පදාවෙහි සිට අද දවස දක්වා මගේ ශීලයෙහි කැලලක් හෝ ලපයක් හෝ නැතැයි සිතාබලා හටගත් ප්‍රීතිය හා සොම්නස ඇත්තේ පැසුණු ඥානය ඇතිබැවින් ප්‍රීතිය යටපත්කොට පිළිසිඹියාවන් සහිත රහත්බවට පැමිණියේය. ධුතංගවශයෙන් යටපත්කරන මෙවැන්නකුගේ කෙලෙස් යටපත් කරනලද්දේම වෙයි.
ඇතැමෙකුගේ කියනලද අයුරින්ම ප්‍රථමධ්‍යානාදියට සමවැදීමේ බහුලතාවෙන් කෙලෙස් ඉඩක් නොලබයි. සමාපත්තිවශයෙන් යටපත් වූයේමවෙයි. හෙතෙම එය එසේ යටපත්වූවක්මකොට හරවා රහත් බවගනී. මහා තිස්සතෙරුන් මෙනි. තෙරුන්වහන්සේ වනාහි වස්නැති කාලයෙහි සිටම අෂ්ටසමාපත්තිලාභියෙකි. හෙතෙම සමවතින් යටපත් කරනලද කෙලෙසුන්ගේ නොහැසිරීමෙන් ඉගෙනීම්, ප්‍රශ්න කිරීම් වශයෙන්ම ආර්‍ය්‍යමාර්‍ගයට සමීපවූවෙකු (වශයෙන්) කථාකරයි. සැටවස් කල්හිද තමාගේ පුහුදුන්බව නොදනී. ඉක්බිති එක්දිනක් මාගම තිස්සමහා විහාරයෙන් භික්‍ෂුසංඝයා තලඞ්ගරවාසි ධම්මදින්න තෙරුන්ට හසුනක් යැවීය. ‘තෙරුන් පැමිණ අපට ධර්‍මකථාවක් කියනුමැනව’ යනුවෙනි. තෙරුන්වහන්සේ (ඇරයුම) ඉවසා මා සමීපයෙහි වැඩිමහලු භික්‍ෂුවක් නැත. මහාතිස්ස තෙරුන්වහන්සේ මාගේ කර්‍මස්ථාන ආචාර්‍ය්‍යවරයායි. උන්වහන්සේ සංඝස්ථවිරයන් කොට යන්නෙමැයි භික්‍ෂුසංඝයා විසින් පිරිවරනලද්දාහු තෙරුන්ගේ විහාරයට ගොස් දහවල තෙරුන්ට වත් දක්වා එකත්පසෙක හුන්හ.
තෙරුන්වහන්සේ, ‘ධම්මදින්න, බොහෝ දිනකින් පැමිණියේ වෙහිද’යි පැවසූහ. ‘එසේය ස්වාමීනි, තිස්සමහාවිහාරයෙන් මට භික්‍ෂුසංඝයා හසුනක් එවීය. මම තනිව නොයන්නෙමි. නුඹවහන්සේ සමඟ යනු කැමැත්තේවී පැමිණියෙමි’යි සිහිකළයුතු කථා කියමින්ම කල්ගෙවා ‘ස්වාමීනි ඔබවහන්සේ විසින් කෙදිනක මේ ධර්‍මය අවබෝධකරන ලද්දේදැ’යි ඇසීය. ‘ඇවැත්නි, ධම්මදින්නය, අවුරුදු සැටක් පමණවේ’යි පැවසීය. ‘ස්වාමීනි, කිම සමවත් වළඳන්නහුදැ’යි ඇසීය. ‘එසේය, ඇවත,’ ‘ස්වාමීනි එක් පොකුණක් මවන්නට හැකි වන්නහුද?’ ‘ඇවැත්නි මෙය බැරෑරුම් දෙයක් නොවේ’යයි පවසා ඉදිරියෙහි පොකුණක් මැවීය. ‘මෙහි ස්වාමීනි එක් නෙළුම් පැලෑටියක් මවනු මැනවැ’යි කී කල්හි එයද මැවීය. ‘දැන් මෙහි මහත් මලක් දක්වනු මැනවැ’යි කීකල්හි එයද දැක්වීය. ‘මෙහි සොළොස්වස් ඇති ස්ත්‍රීරූපයක් දක්වනු මැනවැ’යි කියනලද්දේ එයද දැක්වීය. ඉක්බිති ඔහුට මෙසේ කීය: ‘ස්වාමීනි, මෙය නැවත නැවත සුභවශයෙන් මෙනෙහි කරනු මැනව’. තෙරුන්වහන්සේ තමා විසින්ම මවනලද ස්ත්‍රීරූපය, මට උපකාර වෙව’යි අතැවැස්සාගේ සමීපයෙහි උත්කුටුකයෙන් හුන්නේය. ‘ස්වාමිනි මම මේ කරුණ සඳහාම පැමිණියෙමි’යි තෙරුන්ට අසුභවශයෙන් සැහැල්ලුකොට කමටහන් කියා තෙරුන්ට ඉඩ දෙන්නට පිටට නික්මියේයි. මනාව මඬිනලද සංස්කාර ඇති තෙරුන්වහන්සේ එහි දිවාස්ථානයෙන් නික්මෙන කෙණෙහිම සිවුපිළිසිඹියාවන් සමඟ රහත්බවට පැමිණියහ. ඉක්බිති ධම්මදින්න තෙරුන්වහන්සේ උන්වහන්සේ සංඝස්ථවිරයන් කොට තිස්ස මහාවිහාරයට ගොස් සංඝයාට ධර්‍මකථාව කීහ. මෙවැන්නකුගේ සමාපත්තිවශයෙන් යටපත්කරනලද කෙලෙස් එසේ යටපත් කරනලද්දේම වෙයි.
කියනලද ක්‍රමයෙන්ම විදර්‍ශනාවට වැඩ කරන්නාවූ ඇතැමෙකුගේ කෙලෙස් ඉඩක් නොලබයි. විදර්‍ශනාවශයෙන් යටපත්කරන ලද්දේමවෙයි. හෙතෙම එය එසේ යටපත් කරනලද්දක්ම කොට හරවා රහත්බව ගනියි. බුදුන් සමයෙහි සැටක් පමණවූ, පටන්ගන්නාලද විදර්‍ශනා ඇති භික්‍ෂූන් මෙනි. ඔහුහු වනාහි ශාස්තෘන් සමීපයෙහි කමටහන් ගෙන ජනශුන්‍ය ආරණ්‍යයකට පිවිස විදර්‍ශනාවට කටයුතුකරන්නාහු කෙලෙස් නොහැසිරීමෙන්, ‘අපි අවබෝධ කරනලද මාර්‍ගඵල ඇත්තෙමු’යයි හැඟීමෙන් මාර්‍ගඵල සඳහා වෑයම් නොකොට අපවිසින් අවබෝධ කළ ධර්‍මය බුදුරජාණන්වහන්සේට දන්වන්නෙමුයි ශාස්තෘන් සමීපයට එති.
ශාස්තෘන්වහන්සේ ඔවුන්ගේ පැමිණීමට පෙරම ආනන්‍දස්ථවිරයන්ට, ‘ආනන්‍දය, කෙලෙස් තැවීමේ යෙදෙන භික්‍ෂූහු අද මා දැක්මට එන්නාහුය. ඔවුනට මා දැක්මට අවකාශ නොතබා ‘අමුසොහොනට ගොස් අමු අශුභ (ස්ථාන පිළිබඳ) භාවනාව කරවුයයි යවන්නැ’යි කීසේක. තෙරුන්වහන්සේ පැමිණි ඒ භික්‍ෂූන්ට ශාස්තෘන්වහන්සේ විසින් කියනලද පණිවිඩය සැලකළහ. ඔහුහු ‘තථාගතයන්වහන්සේ නොදැන නොකියනසේක. ඒකාන්තයෙන්ම මෙහි කරුණක් වන්නේ’යි අමුසොහොනට ගොස් අමු අසූභයන් බලන්නාහු ලෝභය උපදවා සම්මාසම්බුදුන් විසින් මෙය ඒකාන්තයෙන්ම දක්නාලද්දේ වනැයි හටගත් සංවේග ඇත්තෝ ලබනලද උතුම් කර්‍මස්ථානය මුලපටන්ම ඇරඹූහ. ශාස්තෘන්වහන්සේ ඔවුන් විදර්‍ශනාව සඳහා පටන්ගත්බව දැන ගඳකිළියෙහි හුන්නේම මේ ඔහාසගාථාව ප්‍රකාශ කළසේක:
‘සරත්කල්හි ඉවතලූ යම් මේ ලබු කබල් වැනි අලුපැහැති ඇට වේද ඒවා දැක කවර ඇල්මක්ද?{1}
ගාථාවසානයෙහි රහත්පෙලෙහි පිහිටියාහුය. මෙවැන්නවුන්ගේ විදර්‍ශනාවශයෙන් යටපත් කරනලද කෙලෙස් එසේ යටපත් කරනලද්දේම පවතියි.
නවකම් කරන්නාවූ ඇතැමෙකුගේ කියනලද පරිද්දෙන්ම කෙලෙස් ඉඩක් නොලබයි. නවකම්වශයෙන් යටපත් කරන ලද්දේම වෙයි. හෙතෙම එය එසේ යටපත්කරන ලද්දක්ම කොට හරවා අරහත්බව ගනියි. සිතුල්පව්වෙහි තිස්ස තෙරුන් මෙනි. ඔහුට වස්රහිත කල්හි ශාසනයෙහි නොඇල්මක් (අනභිරතියක්) උපන්නේය. හෙතෙම එය ඉවත්කරන්නට නොහැක්කේ තමාගේ සිවුර සෝදා පඬු පොවා පාත්‍ර පිස කෙස් බහා උපාධ්‍යායයන් වැඳ සිටියේය. ඉක්බිති ඔහුට තෙරුන්වහන්සේ, ‘කිමෙක්ද ඇවැත් මහාතිස්සය, ඔබගේ ආකාරය නොසතුටට පත්වූවකුගේ වැන්න’යි කීහ. ‘එසේය ස්වාමීනි, මට අනභිරතියක් උපන. එය ඉවත් කරන්නට නොහැක්කෙමි.’ තෙරුන්වහන්සේ ඔහුගේ යටිසිතේ පැවැත්ම බලන්නේ රහත්බවට උපනිශ්‍රය දැක අනුකම්පාවශයෙන් කීහ: ‘ඇවැත්නි තිස්ස, අපි මහල්ලෝ වෙමු. අපට එක් වාසස්ථානයක් කරව.’ දෙවැනි කථාවක් නොකියූ භික්‍ෂුව ‘මැනව ස්වාමීනි’යි පිළිගත්තේය.
ඉක්බිති තෙරුන්වහන්සේ ඔහුට මෙසේ කීහ: ඇවැත්නි, නවකම් කරමින් උදෙසීම් මගද ඉවත්නොකරව, කමටහන්ද මෙනෙහි කරව. කලින් කලට කසිණපරිකර්‍මයද කරව.’ ‘ස්වාමීනි, එසේ කරන්නෙමි’යි තෙරුන් වැඳ ඊට සුදුසු කඳුබෑවුමක් බලා මෙහි කිරීමට හැකියයි දැව පුරවා දවා සෝදා උළු ආදියෙන් වටකොට දොරවාකවුළු ආදිය යොදවා සක්මන්බිම බිත්ති පිරියම් කිරීම් ආදිය සමඟ ලෙනක් නිමවා ඇඳපුටු අතුරා තෙරුන් සමිපයට ගොස් වැඳ, ‘ස්වාමීනි ලෙනෙහි පිරියම් නිමියේයි. වාසය කරනුමැනවැ’යි කීය. ‘ඇවැත්නි, නුඹ විසින් මේ වැඩය දුකසේ කරන ලදි. අද එක්දිනක් නුඹම මෙහි වසන්න’ තෙරුන්වහන්සේ කීහ. හෙතෙම ‘මැනව, ස්වාමිනි’යි පවසා පා දොවා ලෙනට පිවිස පළක් බැඳ හුන්නේ තමා විසින් කළ කිස සිහි කළේය. උපාධ්‍යායයන්ට මනාපවූ කායික වතාවතක් කෙළෙමියි සිතන්නාවූ ඔහුගේ ඇතුළත ප්‍රීතිය උපන. හෙතෙම එය යටපත් කොටවිදර්‍ශනාව පිහිටුවා උතුම් ඵලයවූ රහත්බවට පැමිණියේය. මෙවැන්නෙකුගේ නවකම්වශයෙන් යටපත් කරනලද කෙලෙස් එසේ යටපත් කරනලද්දේම වෙයි.
ඇතැම් කෙනෙක් බඹලොවින් පැමිණි ශුද්ධ සත්වයෙක් වෙති. පුරුදු නොකිරීම නිසා ඔහුගේ කෙළෙස් නොහැසිරෙයි. භවවශයෙන් කෙලෙස් යටපත්වූයේ වෙයි. හෙතෙම එය එසේ යටපත්කරන ලද්දක්මකොට පෙරළාදමා රහත්බව ගනී. ආයුෂ්මත් මහා කාශ්‍යප ස්ථවිරයන් මෙනි. ඒ ආයුෂ්මතුන්වහන්සේ ගිහිගෙහිදීද කාමයන් නොවිඳ මහත් සැපතක් අත්හැර පැවිදිව නික්මුණේ අතර මගදී පසුගමන් සඳහා පැමිණි ශාස්තෘන්වහන්සේ දැක වැඳ තුන් ඔවායෙන් උපසම්පදාව ලැබ අටවැනි අරුණෙහිදී සිවුපිළිසිඹියාවන් සමඟ රහත්බවට පැමිණියහ. මෙවැන්නෙකුගේ භවවශයෙන් යටපත්කරනලද කෙලෙස් එසේ යටපත් වූයේමවෙයි.
යමෙක් වනාහි නොවිඳිවිරූ රූපාදී අරමුණක් ලැබ එහිම විදර්‍ශනාව පිහිටුවා රහත්බව ගනී. මෙවැන්නකුගේ නොවිඳිඅරමුණු වශයෙන් කාමච්ඡන්‍දය නූපන්නේම නොඋපදීනමි.
**‘උප්පන්නො වා කාමච්ඡන්‍දො පහීයති’** යන මෙහි **උප්පන්නො** යනු උපන්, පහළවූ, හටගත් යනුයි. **පහීයති** යනු තදඞ්ගප්පහාන වික්‍ඛම්භනප්පහාන සමුච්ඡෙදප්පහාන, පටිප්පස්සදධිප්පහාන, නිස්සරණප්පහාන යන මේ ප්‍රහාණ පසෙන් පහවෙයි. යළි නොඋපදියි යන අර්‍ත්‍ථයි. එහි විදර්‍ශනාවෙන් කෙලෙස් තදඞ්ගප්‍රහාණයැයි දතයුතුයි. සමාපත්ති කෙලෙසුන් යටපත් කරතැයි ඒ සමාපත්ති විස්කම්භන ප්‍රහාණයයි දතයුතුයි. මාර්‍ගය මුලිනුපුටමින් උපදියි. ඵලය සංසිඳුවනු ලබන්නේයි. නිර්‍වාණය සියලු කෙලෙසුන්ගෙන් හරනා ලද්දකි. මේතුන සමුච්ඡෙද පටිප්පස්සද්ධි, නිස්සරණ, ප්‍රහාණයයි කියනුලැබේ. මේ ලෞකික ලෝකෝත්තර ප්‍රහාණ පසින් පහවේයයි අර්‍ත්‍ථයි.
**අසුභනිමිත්තං** යනු දස අසුභයන් කෙරෙහි උපන් අරමුණ සහිත ප්‍රථමධ්‍යානයයි. එහෙයින් පෝරාණයෝ (මෙසේ) කීහ: ‘අසුභවුත් අසුභනිමිත්තවුත් අසූහාරම්මණයවුත් ධර්‍මය අසුභනිමිත්තයි.’ **‘යොනිසො මනසිකරොතො’** යනු ‘තත්‍ථකතමො යොනිසො මනසිකාරො අනිච්චෙ අනිච්චං’ යනාදී ක්‍රමයෙන්කියනලද උපායමනසිකාරයාගේ වශයෙන් මෙනෙහි කරනනහුටයි. **අනුප්පන්නො චෙව කාමච්ඡන්‍දො නුප්පජ්ජති** යනු නොහටගත්තේ නොහටගනියි. **‘උප්පන්නො ච කාමච්ඡන්‍දො පහීයති’** යනු හටගත්තාවූද කාමච්ඡන්‍දය පස් ආකාර ප්‍රහාණයෙන් පහවෙයි.
තවද ධර්‍මසයෙක් කාමච්ඡන්‍දයාගේ ප්‍රහාණය සඳහා පවතියි. අසුභනිමිත්ත පුරුදුකිරීම, අසුභ භාවනාවෙහි යෙදීම, ඉඳුරන්හි වැසූ දොරටු ඇතිබව, බොජුන්හි පමණ දැනීම, කලණමිතුරන් ඇතිබව, ගැලපෙන (යෝග්‍ය) කථාව යනුවෙනි. දශවිධවූ අසුභනිමිත්ත පුරුදුකරන්නාගේද කාමච්ඡන්‍දය පහවෙයි. වඩන්නහුගේද ඉඳුරන්හි වැසූදොරටු ඇත්තාගේද සතරක් පහක් පිඬුවලට ඉඩ ඇතිකල්හි දියබී යැපීමෙහි ස්වභාවයට බොජුනෙහි පමණ දන්නාගේද කාමච්ඡන්‍දය ප්‍රහීණවෙයි. එහෙයින්ම කියනලද.
පිඬුසතරක් පහක් නොවළදා දිය බොන්නේය. පධන් වීර්යයෙහි යෙදුනු භික්‍ෂුවගේ පහසු විහරණය සඳහා (එය) සෑහෙයි.{1}
අසුභකම්මිකතිස්ස තෙරුන් වැනි අසුභ භාවනාවෙහි ඇළුණු කලණ මිතුරන් සෙවුනහුගේද කාමච්ඡන්‍දය ප්‍රහීණ වෙයි. සිටීම, හිඳීම ආදියෙහි දසඅසුභ නිශ්‍රිත යෝග්‍යකථාවෙන්ද ප්‍රහීණවෙයි. ‘ධර්‍මසයක් කාමච්ඡන්‍දයාගේ ප්‍රහීණවීම සඳහා පවතීය’යි එහෙයින් කියනලදි.
සත්වැන්නෙහි, **මෙත්තා චෙතොවිමුත්ති** යනු සියලු සතුන්කෙරෙහි හිතවත්බව පැතිරවීම මෙත්තා නමි. යම්හෙයකින් එය යෙදුණු සිත නීවරණාදී විරුද්ධ ධර්‍මයන්ගෙන් මිදෙයිද එහෙයින් ඒ මෙත්තාව චෙතොවිමුත්තියයි කියනුලැබේ. වෙසෙසින් ව්‍යාපාදය මතුවී ඒමෙන් විදුණු හෙයින්ද මෙය චෙතොවිමුත්තියයි දතයුතුයි. එහි මෙත්තා යනු මෙපමණකින් පූර්‍වභාගයෙන්ද වටී. චෙතොවිමුත්තියයි කීබැවින් මෙහි ත්‍රිකචතුෂ්කධ්‍යාන වශයෙන් අර්‍පණාව (ධ්‍යානය)ම අදහස් කරනලදි. **‘යොනිසො මනසිකරොතො’** යනු ඒ චෙතොවිමුත්ති සංඛ්‍යාත මෛත්‍රිය කියනලද ලක්‍ෂණ ඇති උපායමනසිකාරයෙන් මෙනෙහි කරන්නහුටයි.
තවද ධර්‍මසයක් ව්‍යාපාදයාගේ ප්‍රහාණය සඳහා පවතියි. මෛත්‍රීනිමිත්ත පුහුණුව, මෛත්‍රීභාවනාවෙහි යෙදීම, කළකර්‍මයේ විපාක ඇත යන නුවණ, නුවණින් සැලකීමේ බහුල භාවය, කලණමිතුරන් ඇතිබව, යෝග්‍යකථාව යනුයි. නියමකළ නියමනොකළ දිසාවන්හි පැතිරවීම් අතුරෙන් යම්කිසිවක් වශයෙන් මෛත්‍රිය පුහුණුකරන්නහුගේද ව්‍යාපාදය ප්‍රහීණවෙයි. ප්‍රමාණවශයෙන් අප්‍රමාණවශයෙන් දිශාවන්හි පැතිරීම් වශයෙන් මෛත්‍රිය වඩන්නහුගේද (ව්‍යාපාදය ප්‍රහීණවෙයි) “නුඹ මොහුට කිපියේයි. කුමක් කරන්නෙහිද? මොහුගේ ශීලාදිය නසන්නට හැක්කෙහිද? ඔබ තම කර්‍මයෙන් අවුත් තම කර්‍මයෙන්ම යන්නේ නොවෙහිද? අනෙකාට කිපීම නම් පහවූ ගිනිදැල් ඇති අඟුරු, රත්වූ යකඩකූරු, අශූචි ආදිය ගෙන අනුන්ට පහරදීමේ කැමැත්තට සමානවූයේ වෙයි. මෙතෙමේද නුඹට කිපියේ කුමක් කෙරෙයිද? කිම ඔබේ ශීලාදිය නසන්නට හැකිවේද? මෙතෙම තම කර්‍මයෙන් අවුත් තම කර්‍මයෙන්ම යන්නේය. නොපිළිගත් පඬුරක් මෙන්ද පටිවාතයට දමාගැසූ දූවිලි මිටක් මෙන්ද මේ ක්‍රෝධය මොහුගේම හිසමත හෙන්නේය”යි මෙසේ තමාගේද අනුන්ගේද කර්‍මයෙන් කරනලද්ද මෙනෙහි කරන්නාගේද දෙදෙනාගේම කර්‍මයෙන් කරනලද දෙය ප්‍රත්‍යවේක්‍ෂාකොට නුවණින් සැළකීමෙහි යෙදෙන්නාගේද අස්සගුත්තතෙරුන් සමානවු මෛත්‍රීභාවනාවෙහි ඇළුණු කලණමිතුරන් ඇසුරු කරන්නාගේද ව්‍යාපාදය ප්‍රහීණවෙයි. ‘ධර්‍මසයෙක් ව්‍යාපාදයාගේ ප්‍රහාණය සඳහා පවතී’යයි එහෙයින් කියනලදි. මෙහි සෙස්සද මෙයින් මත්තෙහි කියනලද ක්‍රමයෙන්ම දතයුතුයි. වෙසෙස පමණක්ම කියමු.
අටවැන්නෙහි, **ආරම්භධාතු** යනාදියෙහි ආරම්භධාතු නම් පළමුව ඇරඹීමේ වීර්‍ය්‍යයයි. **නික්කමධාතු** නම් කුසීතබැවින් නික්මුණු හෙයින් එයට (ආරාම්භධාතුවට) වඩා බලවත්ය. **පරක්කමධාතු** නම් වෙනත් වෙනත් තැනක් මැඬලන හෙයින් ඊටත් වඩා බලවත්ය. අට්ඨකථාවෙහි වනාහි, ‘ආරම්භධාතුව සිතේ කාමයන් දුරුකරනු සඳහාය; නික්කමධාතුව සිතේ බාධා උගුළාදමනු සඳහාය; පරක්කමධාතුව සිතේ බාධා බැඳුම් සිඳිනු සඳහා’යි කියා මේ තුනින්ම අධිමාත්‍ර (දැඩි) වීර්‍ය්‍යයම ප්‍රකාශිතය’යි කියනලදි.
**ආරද්ධවිරියස්ස** යනු පිරිපුන් වීර්‍ය්‍යයේ මෙන්ම දැඩිව ගත් වීර්‍ය්‍යයේද යනුයි. එහි සතර දොෂයන් ඉවත්වූ වීර්‍ය්‍යය පටන්ගන්නා ලදැයි දතයුතුයි: බෙහෙවින් සැඟවුනේද නොවේ. අතිශයින් දැඩිව ගන්නාලද්දේද නොවේ. ඇතුළත හැකිළුනේද නොවේ. පිටට විසුරුණේද නොවේ. එය කායික හා චෙතසිකයයි දෙයාකාරවයි. එහි ‘ඉධ භික්‍ඛු දිවසං චංකමෙන නිසජ්ජාය ආවරණීයෙහි ධම්මෙහි චිත්තං පරිසොධෙති’යි මෙසේ රෑ දාවලේ කොටස් පසෙන් කයින් ගටන්නාගේ, වෑයම් කරන්නාගේ කායිකවීර්‍ය්‍යය දතයුතුයි. යම්තාක් දැඩිකොට නොගෙන මගේ සිත ආශ්‍රවයන්ගෙන් නොමදේද ඒතාක් මම මේ ලෙනින් නොනික්මෙමැයි මෙසේ අවකාශ පරිච්ඡෙදයෙන් හෝ ‘එතෙක් මේ පර්‍ය්‍යංකය නොබිඳින්නෙමැ’යි මෙසේ හිඳිම් ආදියෙන් පිරිසිඳීමෙන් හෝ මනස බැඳ උත්සාහ කරන්නාගේ, වෑයම් කරන්නාගේ චෛතසික වීර්‍ය්‍යය දතයුතුය. ඒ දෙකම මෙහි සුදුසුය. මේ දෙයාකාරවූද වීර්‍ය්‍යයෙන් පටන්ගත් වීර්‍ය්‍යය ඇත්තාගේ නූපන්නාවූද ථිනමිද්ධය නූපදියි. උපන්නාවූද ථිනමිද්ධය ප්‍රහීණවෙයි. මිලක්‍ඛතිස්ස තෙරුන්ගේ මෙනි: ගාමන්තපබ්භාරවාසී මහාසිව තෙරුන්ගේද මෙනි. පීතිමල්ලක තෙරුන්ගේද කුටුම්බියපුත්ත තෙරුන්ගේද මෙනි. මොවුන් අතුරින් පළමු තිදෙනද මෙබඳුවූ වෙනත් අයද කායික වීර්‍ය්‍යයෙන් පටන්ගන්නාලද වීර්‍ය්‍යය ඇත්තෝයි. කුටිම්බියපුත්ත තෙරුන්වහන්සේද එබඳුවූ වෙනත්අයද චෛතසික වීර්‍ය්‍යයෙන් පටන්ගන්නාලද වීර්‍ය්‍යය ඇත්තෝයි. උච්චවාලිකවාසී මහානාගතෙරුන් වහන්සේ වනාහි වීර්‍ය්‍යය දෙකින්ම පටන්ගන්නාලද වීර්‍ය්‍යය ඇත්තෝයි. තෙරුන් වහන්සේ වනාහි එක් සත්දිනක් සක්මන් කරති. එක් සත්දිනක් සිටිති. එක්සත් දිනක් හිඳිති. එක්සත් දිනක් හොවීති. මහතෙරුන්ගේ එක් ඉරියව්වකුදු නොගැලපෙන්නේ නම් නොවේ. සිවුවැනි සත්දිනෙහි විදර්‍ශනාව වඩා රහත්බවෙහි පිහිටියහ.
තවද, ධර්‍මසයෙක් ථිනමිද්ධයාගේ ප්‍රහාණය සඳහා පවතී: අතිභොජනයෙහි නිමිතිගැනීම, ඉරියම් වෙනස්කරනබව, අලොකසඤ්ඤාමනසිකාරය, ශූන්‍යස්ථානයන්හි වාසය, කලණමිතුරන් ඇතිබව, යෝග්‍යකථා යනුයි. ආහාරහත්‍ථක, අලංසාටක, තත්‍ථවට්ටක, කාකමාසක, භුත්තවමිතක යන මොවුන්ගේ භෝජණයට බඳුබොජුන් වළඳා රාත්‍රිස්ථාන දිවාස්ථානයන්හි හිඳ මහණදම් කරන්නහුට ථිනමිද්ධය මහ ඇතකු මෙන් මැඬගෙන එයි. සතරක් පහක් පිඬුවලට ඉඩ තබා පැන්බී යැපීම (පමණක්) ස්වභාවයකොට ඇති භික්‍ෂුවට එය නොවේයයි අධිකභොජනයෙහි නිමිතිගන්නහුගේද ථිනමිද්ධය ප්‍රහීණවෙයි. යම් ඉරියව්වකදී ථිනමිද්ධය ඇතුළ්වේද එයින් වෙනෙකකට වෙනස් කරන්නාගේද, රාත්‍රියෙහි සඳඑළිය පහන්එළිය හුළුඑළියද දහවල්හි හිරුඑළිය මෙනෙහි කරන්නාගේද; එළිමහන් තැනක වසනාගේද; මහකසුප්තෙරුන් සමානවූ පහවූ ථිනමිද්ධය ඇති කලණමිතුරන් ඇසුරුකරන්නාගේද ථිනමිද්ධය ප්‍රහීණවෙයි. සිටීම්, හිඳීම් ආදියෙහි ධුතංගනිශ්‍රිතවූ යෝග්‍යකථාවෙන්ද ප්‍රහීණවෙයි. ධර්‍මසයෙක් ථිනමිද්ධයේ ප්‍රහාණය සඳහා පවතීය’යි එහෙයින් කියනලදි.
නවවැන්නෙහි, **වුපසන්ත චිත්තස්ස** යනු ධ්‍යානයෙන් හෝ විදර්‍ශනාවෙන් හෝ සංසිඳවූ සිත් ඇත්හුගේයි.
තවද ධර්‍මසයෙක් උද්ධච්චකුක්කුච්චයේ ප්‍රහාණය සඳහා පවතී. බොහෝ අසූපිරූතැන් ඇතිබව, විමසනසුලුබව, විනයෙහි ස්වභාවය දන්නාබව, වැඩිමහල්ලන් ඇසුරුකිරීම, කලණ මිතුරන් ඇතිබව, සුදුසුකථා යනුයි. බහුශ්‍රැත බැවින්ද එකක් හෝ දෙකක් හෝ තුනක් හෝ සතරක් හෝ පහක් හෝ නිකායයන් පෙළවශයෙන්ද අර්‍ත්‍ථ වශයෙන්ද උගෙනගන්නාගේද උද්ධච්චකුක්කුච්චය ප්‍රහීණවෙයි. කැප අකැපදෙය විමසීම බහුලකොට ඇත්තාගේද, විනය ප්‍රඥප්තියෙහි බොහෝ කලක් ඉතා පුහුණුබවින් ස්වභාවය දන්නහුගේද; වැඩිමහල්තෙරුන්වෙත එළඹෙන්නහුගේද උපාලිතෙරුන් සමානවූ විනයධරවූ කලණමිතුරන් ඇසුරු කරන්නාගේද උද්ධච්චකුක්කුච්චය ප්‍රහීණවෙයි. සිටීම් හිඳීම් ආදියෙහි කැප අකැප දෙය ඇසුරුකොට ඇති සුදුසු කථාවෙන්ද ප්‍රහීණවෙයි. එහෙයින්, ධර්‍මසයෙක් උද්ධච්චකුක්කුච්චයාගේ ප්‍රහාණය සඳහා පවතීයයි කියන ලදි.
දසවැන්නෙහි **යොනිසො භික්‍ඛවෙ මනසිකරොතො** යනු කියනලද අයුරින්ම උපායයෙන් මෙනෙහි කරන්නාගේයි.
තවද ධර්‍මසයෙක් විචිකිච්ඡාවේ ප්‍රහාණය සඳහා පවතියි. බහුශ්‍රැතබව, විමසනසුලුබව, විනයෙහි ස්වභාවය දන්නාබව, අධිමොක්‍ෂ බහුලත්වය, කල්‍යාණමිත්‍රත්වය, යෝග්‍යකථාව යනුයි. බහුශ්‍රැතබවෙනුදු එකක් හෝ දෙකක් හෝ තුනක් හෝ සතරක් හෝ පහක් හෝ නිකායන් පෙළවශයෙන්ද අර්‍ත්‍ථවශයෙන්ද උගන්නහුගේද විචිකිච්ඡාව ප්‍රහීණවෙයි. රත්නත්‍රය අරභයා විමසීම් බහුලකොට ඇත්තාගේද විනයෙහි බොහෝකලක් පුහුණුකිරීම් ඇත්තාගේද විශ්වාසකටයුතු ශ්‍රද්ධා සංඛ්‍යාත සිතේ ස්ථිරත්වය (අධිමොක්‍ෂය) බහුලකොට ඇත්තාගේද ශ්‍රද්ධාවෙහි ඇලුණු වක්කලි තෙරුන්වැනි කලණමිතුරන් ඇසුරුකරන්නාගේද විචිකිච්ඡාව ප්‍රහීණවෙයි. සිටීම් හිඳීම් ආදියෙහි රත්නත්‍රයෙහි ගුණ ඇසුරුකොට ඇති සුදුසු කථාවෙන්ද (විචිකිච්ඡාව) ප්‍රහීණවෙයි. එහෙයින්, ‘ධර්‍මසයෙක් වචිකිච්ඡාවගේ ප්‍රහාණය සඳහා පවතීය’යි කියනලදි.
මේ නීවරණප්‍රහාණවර්‍ගයෙහි (වට්ටවිචට්ට) සංසාරගාමි වටය හා නිර්‍වාණගාමිවටය කියනලදි.
අකර්මණ්‍ය වර්ගය
තෙවෙනි වර්‍ගයෙහි පළමුවැන්නෙහි **අභාවිතං** යනු නොවඩනලද්දයි භාවනා වශයෙන් නොපවත්වන ලද්දයි. **අකම්මනියං හොති **යනු කර්‍මක්‍ෂම වූයේ, කර්‍මයට යෝග්‍යවූයේ නොවෙයි.
දෙවැන්නෙහි කියනලද දෙයට විපර්‍ය්‍යාස වශයෙන් අර්‍ත්‍ථය දතයුතුය. මෙහිද පළමුවැන්නෙහි **චිත්තං** යනු වර්‍ත (සාංසාරික) වශයෙන් උපන්සිතයි. එහි වට්ට, වට්ටපාද, විවට්ට, විවට්ටපාද යන මේ ප්‍රභේදය දතයුතුය. වට්ට නම් ත්‍රෛභූමක වර්‍තයයි. වට්ටපාද නම් වර්‍තප්‍රතිලාභය සඳහාවූ කර්‍මයයි. විවට්ට නම් නවලෝකෝත්තර ධර්‍මයයි. විවට්ටපාද නම් විවර්‍තප්‍රතිලාභය සඳහා වූ කර්‍මයයි. මෙසේ මේ සූත්‍රයන්හි වර්‍තවිවර්‍තයම කියනලදී.
තෙවැන්නෙහිද වර්‍තවශයෙන්ම උපන්සිත දතයුතුයි. **‘මහතො අනර්‍ත්‍ථය සංවත්තති’** යනු දිව්‍යමනුෂ්‍ය සම්පත්තිද මාරබ්‍රහ්ම ඓශ්වර්‍ය්‍යයද දෙනු ලබන්නේවුවත් නැවත නැවත ජාති ජරාව්‍යාධි මරණ සෝක පරිදේව දුක්‍ඛ දොමනස්ස උපායාසයන්ද ස්කන්‍ධධාතු ආයතන ප්‍රතීත්‍යසමුත්පාද වර්‍තයන්ද දෙමින් හුදෙක් දුඃඛ ස්කන්‍ධයම දෙතැයි මහත්වූ **අනර්‍ත්‍ථය** සඳහා පවතී නම්වේ.
සිවුවැන්නෙහි **චිත්තං** යනු විවර්‍තවශයෙන්ම උපන් සිතයි.
පස්වෙනි සවෙනි සූත්‍රයන්හි** අපාතුභූතං** යන මෙය විශේෂයයි. එහි අදහස මෙසේයි. වර්‍තවශයෙන් උපන්සිත නම් උපන්නේවුවද නොවඩනලද්දේ නොපහළ වූවක්මවෙයි. කුමක් හෙයින්ද? ලෝකෝත්තර පාදකවූ ධ්‍යාන විදර්‍ශනා මාර්‍ගඵල නිර්‍වාණ යන මේවාහි ඇතුළට වැදීමට අසමත් වන බැවිනි. විවර්ත වශයෙන් උපන් සිත වඩනලද්දේ පහළවූයේ නම් වෙයි. ඒ ධර්‍මයන්හි ඇතුළට වැදීමට සමත් වන බැවිනි. ‘ඇවැත්ති මාර්‍ගසිතම වඩනාලද්දේ පහළවූයේ නම් වේ’යයි කුරුන්දකවාසී ඵුස්සමිත්ත තෙරුන්වහන්සේ කීහ.
සත්වෙනි අටවෙනි සූත්‍රයන්හි **‘අබහුලීකතං’** යනු නැවත නැවත නොකළ යුතුයි. මේ දෙකද වර්‍තවිවර්‍තවශයෙන් උපන්සිත්මයි දතයුතුය.
නවවැන්නෙහි ජාතිපි දුක්‍ඛා යනාදී ක්‍රමයෙන් කියනලද දුක එළවයි, ගෙනඑයි යන අර්‍ත්‍ථයෙන් **දුක්‍ඛාවහං** නම් වෙයි. **දුක්‍ඛාධිවාහං** යනුද පාඨයෙකි. එහි අර්‍ත්‍ථය මෙසේයි: ලෝකෝත්තර පාදකවූ ධ්‍යානාදියෙහි ආර්‍ය්‍යධර්‍මාභිමුඛවූයේ දුකින් උසුලාගෙනයනු ලබයි, යවයි යන්නෙන් දුක්‍ඛාධිවාහං (දුක්උසුලන්නේ) නම් වෙයි. මෙයද වර්‍තවශයෙන් උපන් සිතමයි. එය ඒකාන්තයෙන්ම කියනලද ආකාර ඇති දෙවිමිනිස් සැපත් දෙන්නේවුවද ජාති ආදිය උසුළාගෙන එන බැවින් දුක් උසුලන්නේයි. ආර්‍ය්‍යධර්‍මාධිගමය සඳහා අපහසුවෙන් යවන හෙයින් දුක්‍ඛාධිවාහද නම් වෙයි.
දසවැන්නෙහි, විවර්‍තවශයෙන් උපන් සිතම කියනලදී. එය වනාහි මනුෂ්‍ය සුඛයෙන් දිව්‍යසුඛයද දිව්‍යසුඛයෙන් ධ්‍යානසුඛයද ධ්‍යානසුඛයෙන් විදර්‍ශනාසුඛයද විදර්‍ශනාසුඛයෙන් මාර්‍ගසුඛයද මාර්‍ගසුඛයෙන් ඵලසුඛයද ඵලසුඛයෙන් නිර්‍වාණ සුඛයද උසුලාගෙන එයි; රැගෙන ඒනුයි **සුඛාවහං** නම් වෙයි. **සුඛාධිවාහං** හෝ වෙයි. එයද ලෝකෝත්තර පාදකවූ ධ්‍යානාදී අර්‍ය්‍යධර්‍මාභිමුඛව මනාව යවන්නේ මුදාහළ ඉන්‍ද්‍ර (දෙවියන්ගේ) වජ්‍රායුධය සමාන වේයයි සුඛාධිවාහං යනුද කියනුලැබේ. මේ වර්‍ගයෙහිද වර්‍තවිවර්‍තයම කියනලදී.
අදන්ත වර්ගය
සිවුවෙනිවර්‍ගයෙහි පළමු සූත්‍රයෙහි, **අදන්තං** යනු නොදැමුණු ඇත්, අස් ආදීන්ගේ වැනි දඟකාරබවයි. **චිත්තං** යනු වර්‍තවශයෙන් උපන් සිතයි.
දෙවැන්නෙහි **දන්තං** යනු දැමුණු ඇත්අස් ආදීන්ගේ වැනි දඟකාරබවයි. මේ සූත්‍ර දෙකෙහිදීද වර්‍තවිවර්‍තවශයෙන් උපන් සිතම කියනලදී. මෙහි යම් සේද තන්හිද මෙසේමයි.
තෙවැන්නෙහි, **අගුත්තං** යනු නොරක්නාලද, සතිසංවරයෙන් විරහිතවූ නොරක්නාලද ඇත්, අස් ආදීන්ට සමානවූයි.
සතරවැන්නෙහි **ගුත්තං** යනු රක්නාලද; නොවිසුරුණු සතිසංවරය ඇති; රක්නාලද ඇත්අස් ආදීන්ට සමානවූයි.
පස්වෙනි සවෙනි සූත්‍ර **අරක්‍ඛිතං, රක්‍ඛිතං** යන පදවශයෙන් අවබෝධ කරන්නවුන්ගේ අදහස් වශයන් කියනලදී. මෙහි අර්‍ත්‍ථයවනාහි කලින් කියනලද්දට සමාන වේමැයි.
සත්වෙනි, අටවෙනි සූත්‍රයන්හිද එම ක්‍රමයමැයි. මෙහි උපමාව නොවසනලද ගෙදොර ආදි වශයෙන් දතයුතුය.
නවවෙනි, දසවෙනි සූත්‍ර සතර පදයන්ගෙන් යොදා කියනලදී. මේ වර්‍ගයෙහිද වර්‍තවිවර්‍තයම කියනලද්දේයි.
ශුක වර්ගය
පස්වෙනි වර්‍ගයේ පළමුවැන්නෙහි **සෙය්‍යථාපි** යනු උපමාර්‍ත්‍ථයෙහි නිපාතයකි. එහි භාග්‍යවතුන්වහන්සේගේ කිසිතැනක අර්‍ත්‍ථයෙන් උපමාව පිරිවරා දක්වති. වත්ථ සූත්‍රයෙහි මෙනි. පාරිච්ඡත්තකොපම අග්ගික්‍ඛවන්‍ඛාපම සූත්‍රයන්හිද මෙනි. කිසිතැනක උපමාවෙන් අර්‍ත්‍ථය පිරිවරා දක්වති. ලොණම්බිල සූත්‍රයෙහි මෙනි. සුවණ්ණාකාර සුරියොපමාදී සූත්‍රයන්හිද මෙනි. මේ සාලිකොපම සූත්‍රයෙහි වනාහි උපමාවෙන් අර්‍ත්‍ථය පිරිවරා දක්වන සේක් ‘සෙය්‍යථාපි භික්‍ඛවෙ’ ආදිය කීහ. එහි **සාලිසූකං** යනු හැල් ඵලයේ නණ්ඩුවයි.
**යවසූක** යන්නෙහිද මේ ක්‍රමයමැයි. වා ශබ්දය විකල්පාර්‍ත්‍ථ ඇත්තෙයි. **මිච්ඡාපණිහිතං** යනු වැරදිලෙස තබනලද්දයි. යම්සේ විදීමට හැකි වේද එසේ අගඋඩට හරවා නොතබන ලද්දෙයි අර්‍ත්‍ථයි. **භෙජ්ජති** යනු බිඳින්නෙයි. සිවිය සිඳින්නේයි අර්‍ත්‍ථයි. **මිච්ඡාපණිහිතෙන චිතේතන** යනු වැරදි ලෙස වට්ට ලෙස තබනලද සිතෙනුයි. වට්ටවශයෙන් උපන් සිත සඳහා මෙය කියනලදී. **අවිජ්ජං** යනු අටතැනෙක්හි නොදැනීමවූ ඝනබහුලවූ මහා අවිද්‍යාවයි**. විජ්ජං උප්පාදෙස්සති** යන මෙහි **විජ්ජා** යනු අර්‍භත්මාර්‍ගඥානයයි. **නිබ්බානං** යනු තෘෂ්ණා සංඛ්‍යාත වානයෙන් නික්මුණුබවින් මෙසේ කියනලද අමතපදයයි. **සච්ජිකරිස්සති** ප්‍රත්‍යක්‍ෂ කරන්නේය.
දෙවැන්නෙහි **සම්මාපණිහිතං** යනු යම්සේ බිඳීමට හැකිවේද එසේ අග උඩට තබා මනා කොට තබන ලද්දේයි. **අක්කන්තං** යනු මෙහි පයින්ම මඬනාලද්දේ නම් වෙයි. අතින් පෙළනාලද්දේයි. රූඪි ශබ්දවශයෙන් වනාහි **‘අක්කන්තං’** යන්නම කියනලදී. මෙය වනාහි මෙහි ආර්‍ය්‍යව්‍යවහාරයයි. කුමක්හෙයින්න් වෙනත් ඇත්දෙමට කටු මදනකටු ආදි මහත් දෙය නොගෙන සියුම් දුබල හැල්නණ්ඩු යවනණ්ඩුම ගන්නා ලද්දේද? අල්පමාත්‍රවූද කුශලකර්‍මයාගේ විවර්‍තය ලෝකෝත්තරත්වය) ට සමත්බව දැක්වීම සඳහායි. යම්සේ සියුම් දුබල හැල් නණ්ඩුව හෝ යවනණ්ඩුව හෝ වේවා! මහත්මහත් ඇත්දෙමට කටු කුකුරුමුවන් කටු ආදිය හෝ වේවා! මේවා අතුරෙහි වැරදි ලෙස තබනලද යමක් අත හෝ පය හෝ බිඳින්නට, ලේ හෝ සොලවන්නට නොහැකි වෙයිද මනාව තබන ලද්දට හැකිවේද ඉතාසුළු කොළමිටක් පමණදානමය කුශලයක් හෝ වේවා! මහත් වූ වෙලාමදානාදී කුශලයක් හෝ වේවා! ඉදින් වර්‍තසම්පත්තිය පතා වර්‍තසන්නිශ්‍රිත වශයෙන් වැරදිලෙස තබනලද්දේ වේද? වර්‍තයම ගෙනදීමට හැකිවෙයි. විවර්‍තය නොවේ. මේ මාගේ දානය ආශ්‍රවක්‍ෂය (අර්හත්වය) ගෙන දෙන්නේ වේවායි මෙසේ විවර්‍තය පතන්නහු විසින් විවර්‍තවශයෙන් තබන ලද්ද රහත් බවද පසේබුදු නුවණද සම්මා සම්බුදු නුවණද දීමට සමත් වන්නේමය. එහෙයින් කියනලදී:
‘ශ්‍රාවක පරමිතාව යම්තාක්ද එතෙක් පිළිසිඹියාවන්ද විමොක්‍ෂයන්ද (ලබා දෙනු පමණක් නොව) ප්‍රත්‍යෙකබෝධියද බුද්ධභූමියද යන සියල්ල මෙයින් ලැබේ.’{1}
මේ සූත්‍ර දෙක්හි වර්‍තවිවර්‍තය කියනලදී.
තෙවැන්නෙහි **පදුට්ඨචිත්තං** යනු දේවෂයෙන් පුදූෂ්‍යවූ සිතයි. **චෙතසා චෙතො පරිච්ච** යනු තමාගේ සිතින් ඔහුගේ සිත පිරිසිඳ යනුයි. **යථාභතං නිකඛිතේතා** යනු යම්සේ ගෙනවුත් තබන ලද්දේයි. එවං නිරයෙ යනු මෙසේ නිරයෙහි සිටියේමයයි දැක්විය යුතුය. **අපායං **යනාදී සියල්ල නිරයට නම්ම වේ.
නිරය වනාහි අය සංඛ්‍යාතවූ සැපතින් ඉවත් වූයේයි** අපායො** නමි. දුකට පිහිට පිළිසරණ යන්නෙන් **දුග්ගති** නම් වේ. පව්කරන්නෝ මෙහි වහා වැටෙති යන අර්‍ත්‍ථයෙන් **විනිපාතො** නමි. ආස්වාද රහිත බැවින් නි**රයො **නමි.
සිවුවැන්නෙහි **පසන්නං **යනු ශ්‍රද්ධා ප්‍රසාදයෙන් පැහැදුණේයි. **සුගතිං** යනු සැපයේ පැවැත්ම හෙවත් උත්පත්තිස්ථානයයි. **සග්ගං ලොකං** යනු රූපාදී සම්පත්තීන්ගෙන් මනාව අග්‍රවූ ලොවයි.
පසවැන්නෙහි **‘උදකරහදො’** යනු දියවිලයි. **ආවිලො** යනු නොපැහැදුණේයි. **ලුළිතො** යනු කැලඹුණේයි. **කල්ලීභූතො** යනු මඩවූයේයි. **සිප්පිසම්බුකං** යන ආදියෙහි සිප්පිබෙල්ලෝද හක්බෙල්ලෝද සිප්පිසම්බුකනම්වේ. ගල්ද කැබලිතිද **සක්‍ඛරකඨලං** නමි. මතස්‍යයන්ගේ රංචුව, ගොඩ යනු **මචඡගුම්බං** නම් වේ. චරන්තම්පි තිට්ඨන්තිපි යන මෙහි ගල් කැබැලිති සිටීමය. සෙසුදේ හැසිරෙන්නේද සිටින්නේද වේ. යම්සේ වනාහි අතරතුරෙහි සිටියාවූද හුන්නාවූද වැදහොත්තාවූද ගවයන් අතුරෙහි මේ ගවයෝ හැසිරෙතියි හැසිරෙන්නවුන් මුල්කොට ගෙන සෙස්සෝද හැසිරෙතියි කියත්ද මෙසේ සිටින්නාවූම ගල් කැබැලිති ඇසුරුකොට සෙසු දෙකද සිටිතැයිකියනලදී. හැසිරෙන සෙසු දෙක ඇසුරුකොට ගල් කැබලිතිද හැසිරෙතැයිකියනලදී.
**ආවිලෙන** යනු නීවරණ පසින් ගැවසීගත් යනුයි. අත්තත්‍ථං යනාදියෙහි තමාගේ ඉහාත්මයෙහිවූ ලෞකික ලෝකෝත්තර මිශ්‍රිතවූ අර්‍ත්‍ථය (හිතවැඩ) අත්තත්‍ථ නම්වෙයි. එයද අනෙකා කෙරෙහි වූ අර්‍ත්‍ථයයි පරත්‍ථ නම්වේ. ඒ දෙකම උභයාර්‍ත්‍ථය නමි. **උත්තරිං වා මනුස්සධම්මා** දශකුශලකර්‍මපථ සංඛ්‍යාත මනුෂ්‍යධර්‍මයන්ගෙන් මත්තෙහියි. මේ දශවිධ ධර්‍මය වනාහි පිළිගන්නාවූ අන් දෙයක් නැතිවද අවිඅතුරුකප අවසන්හි හටගත් සංවේග ඇත මිනිසුන් විසින් තමන් විසින්ම පිළිගන්නා ලද හෙයින් මනුෂ්‍යධර්‍මයයි කියනුලැබේ. එයින් මත්තෙහි ධ්‍යාන විදර්‍ශනා මාර්‍ගඵල දතයුතුය. **අලමරියඤණ්දස්සන විසෙසං** යනු ආර්‍ය්‍යයන්ට යෝග්‍ය වූ හෝ ආර්‍ය්‍යභාවය ඇති කරන්නට සමත් වූ හෝ ඥානදර්‍ශන සංඛ්‍යාත විශේෂයයි. ඥානයම දැනීම් අර්‍ත්‍ථයෙන් ඤණං යනුයි. දැකීම් අර්‍ත්‍ථයෙන් දස්සනයයි දතයුතුයි. දිබ්බචක්‍ඛුඤාණ, මග්ගඤාණ, ඵලඤාණ පච්චචෙක්‍ඛන ඤාණයන්ට මෙය නමකි.
සවැන්නෙහි, **අචේඡා** යනු ඝන නොවූයි. පැහැදුනේ යනුද වටී. **විප්පසනේනා** යනු මනාව පැහැදුණේයි. **අනාවිලො** යනු නොකැළඹුණේයි. පිරිසුදුවූ යන අර්‍ත්‍ථයි. පෙණ බුබුළු සක් සෙවල, කුඩාපැලෑටි (ආදිය) රහිත වූයේයි කියනලද්දේවෙයි. **අනාවිලෙන** යනු පංචනීවරණයන්ගෙන් යුක්ත නොවූ යනුයි. සෙස්ස සිවුවැන්නෙහි කියනලද ක්‍රමය ඇත්තේයි. මේ සූත්‍ර දෙකෙහිද වර්‍තවිවර්‍තයම කියනලදී.
සත්වැන්නෙහි, **රුක්‍ඛජාතානං** යනු ප්‍රථමා විභක්ති (කර්‍තෘ) අර්‍ත්‍ථයෙහි සම්බන්‍ධ විභක්තිවචනයි. වෘක්‍ෂ ජාතීහු යන අර්‍ත්‍ථයි. ගස්වලටම මෙය නමකි. **යදිදං** යනු නිපාතමාත්‍රයෙකි**. මුදුතා**ය යනු මෘදු බවිනි. කිසියම් ගසක් පැහැයෙන් අග්‍රවෙයි. ඇතැම්ගසක් සුවඳින්, ඇතැම් ගසක් රසයෙන්, ඇතැම් ගසක් තදබවින් අග්‍රවෙයි. චන්දන වෘක්‍ෂය වනාහි මෘදුබවින්ද කර්‍මයට යෝග්‍යබවින්ද අග්‍රය, ශ්‍රෙෂ්ඨයයි දක්වයි. **චිත්තං භික්‍ඛවෙ භාවිතං බහූලීකතං** යන මෙහි සමථවිදර්‍ශනාවශයෙන් වඩනලද්දාවූද යළියළිත් වඩනලද්දාවූද සිත අදහස් කරනලදී. කුරැන්‍දකවාසි ඵුස්සමිත්ත ස්ථවිරයන් වහන්සේ, ඇවැත්නි ඒකාන්ත මෘදුබව හා කර්‍මණ්‍යබව නම් අභිඥාපාදක චතුර්ථධ්‍යාන සිතමයයි කීහ.
අටවැන්නෙහි, **එවං ලහුපරිවත්තං** යනු මෙසේ ඉක්මණින් ඉපිද ඉක්මණින් නිරුද්ධවන්නාවූයි. **යාවඤ්ච** යනු විශාලාඅර්‍ත්‍ථයෙහි නිපතයෙකි. අතිශයින්ම පහසුනොවේ. යන අර්‍ත්‍ථයි. **ඉදං** යනු නිපාතමාත්‍රයෙකි. **චිත්තං** යනු ඇතැම් ආචාර්‍ය්‍ය කෙනෙක් වනාහි භවංගසිතයයි කියත්. එය ප්‍රතික්‍ෂෙප කොට මෙහි **චිත්තං** යනු යටත්පිරිසෙයින් යම්කිසි චක්‍ෂූර්විඥානයකුදු අදහස් කරනලද්දෙමයයි කියනලදී. මේ අර්‍ත්‍ථයෙහි වනාහි මිලිඳුරජතුමා, ‘ස්වාමිනි, නාගසේන, එක් අසුරුසණෙක පැවතුණු චිත්ත සංස්කාරයේ රූපවත් වෙත් නම් ඒවා කොපමණ මහ ගොඩක් වන්නේද’යි ධර්‍මකථික නාගසේන ස්ථවිරයන්ගෙන් විමසීය. තෙරණුවෝ මහරජ, යාල් සියයක් වීවල අඩසුළක් යාල් ද අමුණු සතක් හා ලාස් දෙකක් වී එක් අසුරුසණෙක පැවැතුණු සිතක සංඛ්‍යාවටද නොඑළඹෙයි. කලාවකට (සොළසින් කොටසකට) ද නොඑළඹේයයි (පිළිතුරු දුන්හ) ඉඳින් කුමක් නිසා බුදුරජාණන්වහන්සේ විසින් උපමාවක් පහසු නොවේයයි කියනලද්දේ? යම්සේ නම් උපමාව ප්‍රතික්‍ෂෙපකොටද කල්පයක දීර්‍ඝභාවයට යෝජනික පර්‍වතයෙන්ද යොදුනක් අබඇට පිරුණු නගරයෙන් නිරය දුක්‍ඛයාගේද අවිසියයක් ගැටෙන උපමාවෙන් ස්වර්‍ගසුඛයේද චක්‍රවර්ති රාජ්‍ය සම්පත්තියේද උපමාව කරනලද්දේ නම් එසේ මෙහිද කළයුත්තේය. එහි ‘ස්වාමීනි උපමාවක් කිරීමට හැකිදැ’යි මෙසේ ඇසීම්වශයෙන් උපමාව කරන ලදී. මේ සූත්‍රයෙහි විමසීමක් නොමැති බැවින් නොකරනලදී. මේ සූත්‍රය වනාහි ධර්‍මදේශනාවගේ කෙළවර ප්‍රකාශකරනලදී. මෙසේ මේ සූත්‍රයෙහි චිත්තරාසි කියනලද්දේවෙයි.
නවවැන්නෙහි **පභස්සරං** යනු සුදුවූ පිරිසුදුවූ යනුයි. **චිත්තං** යනු භවංග සිතයි. කිමෙක්ද, සිතට පැහැයක් නම් ඇත්ද? නැත. නිල් ආදිය අතුරෙන් කිසියම් වර්‍ණයක් හෝ අවර්‍ණයක් හෝ වේවා! (එය) පිරිසුදුබවින් ප්‍රභාස්වරයයි කියනු ලැබේ. මෙයද උපක්‍ලෙෂ රහිතබැවින් පිරිසුදු වූයේයි ප්‍රභාස්වරයි. **තඤ්ච ඛො** යනු ඒ භවඞ්ග සිතයි. **ආගන්තුකෙහි** යනු එකට නූපන්, පසුව ජවනක්‍ෂණයෙහි උපදින දෙයින් යනුයි. **උපක්කිලෙසෙහි** යනු රාගාදියෙනුයි. **උපක්කිලිට්ඨං** යනු කිළිටිවූ නමැයි කියනුලැබේ. කෙසේ යත්? සිල්වත් මනාහැසීරීම් ඇති මවුපියෝ හෝ ආචාර්‍ය්‍ය උපාධ්‍යායවරු දුසිල්වූ දුරාචාර ඇති මනා පැවැතුම් නැති පුතුන්ගේද ඇතැවැසියන්ගේද වශයෙන් තමන්ගේ පුතුන්ට හෝ අන්තවාසික සද්ධිවිහාරිකයන්ට හෝ තර්ජනය නොකරත්ද, නොහික්මවත්ද, අවවාද නොදෙත්ද අනුශාසනා නොකරත්ද, ඒ හේතුවෙන් නුගුණ අපකීර්තිය ලබත්. එසේ මෙය එම තත්වය ඇත්තෙයි දතයුතය. මනා හැසිරීම් ඇති මවුපියන් මෙන්ද ආචාර්‍ය්‍ය උපාධ්‍යායවරුන් මෙන්ද භවංගසිත දැක්විය යුතුයි. පුතුන් ආදීන්ගේ වශයෙන් ඔවුන්ගේ අපකීර්තිලාභය මෙන් ජවනක්‍ෂණයෙහි ඇලීම් දේවෂකිරීම් මුළාවීම් ස්වභාවය ඇති ලෝභසහගතාදි සිත්වශයෙන් උපන්නාවූ ආගන්තුක කිළිටිවලින් ප්‍රකෘතියෙන් පිරිසුදුවූද භවඞ්ගසිත කිළිටිවූයේ නම්වෙයි.
දසවැන්නෙහි භවඞ්ග සිතම සිතයි. **විප්පමුත්තං** යනු ජවන ක්‍ෂණයෙහි නෙඇලෙනු ලබන, දූෂ්‍ය නොවනු ලබන, මුළා නොවනු ලබන ත්‍රිහෙතුක ඥානසම්ප්‍රයුක්තාදී කුශලවශෙයෙන් උපදිනුලබන (භවංග සිත) ආගන්තුකවූ කෙලෙසුන්ගෙන් මිදුණේ නම්වෙයි. මෙහිද යම්සේ සිල්වත් මනාහැසීරීම් ඇති පුතුන් ආදීන්ගේ වශයෙන් මවු ආදීහු හොබනේ වෙත්ද ඔවුහුම තමන්ගේ පුතුන් ආදීන් හික්මවත්ද අවවාද කරත්ද අනුශාසනා කරත්ද ගුණවැනුම් ලබන්නෝ වෙත්ද මෙසේ ජවනක්‍ෂණයෙහි උපන් කුසල් සිත්වශයෙන් මේ භවංග සිත ආගන්තුක කෙලෙසුන්ගෙන් මිදුණෙයි කියනුලැබේ.
ප්‍රභාස්වර වර්ගය
සවෙනි වර්‍ගයේ පළමුවෙනි සූත්‍රයෙහි, **තං අස්සුතවා පුථුජ්ජනො **යනු ශ්‍රැතවත් භාවයෙන් තොරවූ පෘථග්ජන තෙමේ ඒ භවංගසිත යනුයි. එහි ආගම අධිගම අභාවයෙන් අස්සුතවායි දතයුතුයි. යමෙක් වනාහි මේ සූත්‍රය මුලපටන් අර්‍ත්‍ථවශයෙන් සලකන්නේ මේ භවඞ්ගසිත නම් ප්‍රකෘතියෙන් පිරිසුදුවූවත් ජවන ක්‍ෂණයෙහි ලෝභාදී උපකේලෂයන්ගෙන් කිළිටිවූයේයයි ආගමවශයෙන් අධිගම වශයෙන්ද නොදනියි ද යමකුට ස්කන්‍ධ ධාතු ආයතන ප්‍රතීත්‍යසමුත්පාද සතිපට්ඨානාදියෙහි උගෙනීම් විමසීම් නිශ්චයකිරීම් නොමැතිබැවින් යථාභූතඥාන ප්‍රතිවේධය (අවබෝධ) ඇතිකරන්නාවූ ආගමද නැත්තේද ප්‍රතිපත්තියෙන් අවබෝධ කළයුතුදෙය අවබෝධ නොකළබැවින් අධිගමයද නැත්තේද හෙතෙම ආගාමාධිගම අභාවයෙන් අශ්‍රැතවත්යයි දතයුතුය. ඒ මෙතෙම:-
‘බොහෝ (කෙලෙස්) ඇති කරවන්නාවූ කාරණයන්ගෙන් පුථුජ්ජන නම්වෙයි. බොහෝ දෙනා ඇතුළත් වනබැවින්ද පුථුජ්ජන හෝ නම්වෙයි’.{1}
හෙතෙම වනාහි බොහෝවූ නානා ආකාර ඇති කෙලෙසුන් ජනනය කිරීම් ආදී හේතූන්ගෙන් පුථුජ්ජනවෙයි. යම්සේ කියනලද්දේද,
බොහෝ කෙලසුන් උපදවත්නුයි පුථුජ්ජනානම්වෙත්, බොහෝවූ විනාශ නොකරන ලද සත්කායදෘෂ්ටිකයෝයි පුථුජ්ජනා නම් වෙත්. බොහෝ ශාස්තෘවරුන්ගේ මුහුණ දෙස බලන්නාහුයි පුථුජ්ජනායි. බොහෝවූ සියලු ගතීන්ගෙන් නොනැගිටියාහුයි පුථුජ්ජනායි. බොහෝවූ නානා ආකාර කුශලාකුශලයන් රැස්කරතියි පුථුජ්ජනායි. සන්තාපයන්ගෙන් තවතැයි පුථුජ්ජනායි. බොහෝවූ නොයෙක් පරිළාභයන්ගෙන් දවතැයි පුථුජ්ජනායි. බොහෝවූ පඤ්චකාම ගුණයන්හි ඇලුණාහු ගිජුවූවාහු බැඳුණාහු තදින් ගැළුණාහු ඇතුළුවූවාහු රැඳුණාහු ගිලුණාහු එරීගියාහුයි පුථුජ්ජනායි. බොහෝවූ (වෙන් වෙන් වූ) පංච නීවරණයන්ගෙන් වට වූවාහු වසනලද්දාහු, යටපත් කරන ලද්දාහු ආවරණය කරනලද්දාහු සඟවනුලද්දාහු යටිකුරු කරනලද්දාහුයි පුථුජ්ජනායි
බොහෝවූ සංඛ්‍යාපථය ඉක්මවන ලද්දාවූ, ආර්‍ය්‍යධම්යන්හි පරාංමුඛවූ ලාමක ධර්‍මයන්හි හැසිරෙන්නාවූ ජනයන් ඇතුළත් වනබැවින්ද පුථුජ්ජනායි. වෙන්වූ හෝ මෙතෙම වෙන් වෙන්වම පළටවූයේ සීලසුතාදි ගුණයන්ගෙන් යුක්තවූ ආර්‍ය්‍යයන්ගෙන් ඈත්වූ ජනතෙමේ යනුවෙන්ද පුථුජ්ජන නම්වෙයි. මෙසේ අස්සුතවා පුථුජ්ජනො යන මේ පද දෙකින් යම් ඒ පෘථග්ජනයෝ වෙත්ද?
“ආදිච්චබන්‍ධු වූ බුදුරජාණන් වහන්සේ විසින් පුථුජ්ජනයෝ දෙදෙනෙක් දෙසන ලද්දාහුය. එකෙක් අන්‍ධපෘථග්ජනයායි. අනෙකා කල්‍යාණ පෘථග්ජනයායි.{2} (යනුවෙන්)
පෘථග්ජනයෝ දෙදෙනෙක් කියනලදහ.” ඔවුනතුරෙන් අන්‍ධපෘථග්ජනයා (මෙහිදී) කියනලදැයි දතයුතිය.
**යථාභූතං නප්පජානාති** යනු මේ භවාංග සිත මෙසේ ආගන්තුකවූ කෙලෙසුන්ගෙන් කිළිටිවූයේ නම්වෙයි. මෙසේ මිඳුණේ නම්වේයයි ස්වභාවයට අනුව නොදනියි. තස්මා යනු යම්හෙයකින් නොදනියිද එහෙයිනියි. චිත්තභාවනා නත්‍ථි යනු සිත නවත්වා ගැනීමක්, සිතේ අයිතියක් නැත. නැති බැවින්ම නැතැයි කියමැයි දක්වනුලබයි.
දෙවැන්නෙහි **සුතවා** යනු ශ්‍රැතවත්බවින් යුක්තවූයේයි. විස්තර වශයෙන් මෙහි අස්සුතවා යන පදයට ප්‍රතිපක්‍ෂ වශයෙන් අර්‍ත්‍ථය දතයුතුයි. **අරියසාවකො** යනු බුදුවරුන් හා පසේබුදුවරුන් යම්සේද එසේ වූ ශ්‍රාවක නොවන ආර්‍ය්‍යයෙක් ඇත. නොලද (සෝවාන් ආදී) ඵල ඇති ගිහියා යම්සේද එසේවූ ආර්‍ය්‍ය නොවන ශ්‍රාවකයෙක් ඇත. අන්‍යතීර්ථකයෝ යම්සේද එසේවූ ආර්‍ය්‍යනොවූද ශ්‍රාවකනොවූද අයෙක් වෙත්. පැමිණි ඵල ඇති සසුන දන්නා ශ්‍රමණ ශාක්‍ය පුත්‍රයෝ යම්සේද එසේවූ ආර්‍ය්‍යවූද ශ්‍රාවකවූද අයෙක්වෙත්. මෙහි වනාහි ගිහියෙක් හෝ වේවා! පැවිද්දෙක් හෝ වේවා! යම් කිසි **සුතවා** යනුවෙන් මෙහි කියනලද පදයාගේ අර්‍ත්‍ථවශයෙන් ශ්‍රැතවත්වූ මේ ආර්‍ය්‍යශ්‍රාවකයායි දතයුතුයි. **යථාභූතං පජානාති** යනු මෙසේ මේ භවාංග සිත ආගන්තුකවූ කෙලෙසුන්ගෙන් මිදුණේ වෙයි. මෙසේ කිළිටිවූයේයි ස්වභාවය පරිද්දෙන් දනී. **චිත්තභාවනා** යනු සිත නවත්වා ගැනීමක්, සිතේ අයිතියක් ඇත. ඇති බැවින්ම ඇතැයි කියමැයි දක්වනු ලබයි. මෙම සූත්‍රයෙහි බලවත් විදර්‍ශනාව කියනලදී ඇතමෙක් තරුණවිදර්‍ශනාවයයි කියති.
තෙවැන්න අර්‍ත්‍ථොත්පත්තියෙහි කියනලදී. කවර අර්‍ත්‍ථොත්පත්තියකදීදයත්! අග්ගික්‍ඛවන්‍ධාපම සූත්‍රාන්ත අර්‍ත්‍ථොත්පත්තියෙහියි. භාග්‍යවතුන්වහන්සේ වනාහි එක් සමයෙක්හි සැවත්නුවර ඇසුරුකොට දෙව්රම් මහවෙහෙරෙහි වාසය කරනසේක. යම්කිසි තැනක වසන්නාවූ බුදුවරුන්ගේවනාහි පසු ආකාර කෘත්‍යයක් අත්නොහරින ලද්දේම පවතියි. පෙරබත්කිස, පෙරයම්කිස, මැදියම්කිස, පැසුලු යම්කිසයයි බුදුකිස පසෙකි.
එහි මේ පෙරබත් කිසයි: භාග්‍යවතුන්වහන්සේ වනාහි උදෑසනින්ම නැගිට, උපස්ථායකයන්ට අනුග්‍රහා සඳහාත් ශරීරපහසුව සඳහාත් මුව දෙවීම් ආදි සිරුර පිරිසුදු කිරීම්කොට පිඬුසිඟායන වේලාව දක්වා විවේකාසනයක කල් යවා පිඬු හැසිරෙන වේලෙහි හැඳ කාබහන (සිවුරැපටිය) බැඳ සිවුර පොරවා පාත්‍රය රැගෙන කිසිවිටෙක හුදෙකලාව කිසිවිටෙක බික්සඟන පිරිවරනලදුයේ ගමය හෝ නියම්ගමට පිඬුපිණිස පිවිසෙනසේක. ඇතැම්විටෙක ප්‍රකෘතියෙන්ද ඇතැම්විටෙක පවත්වනු ලබන්නාවූ නොයෙක් පෙළහරින්ද යුතුවයි. කෙසේදයත්? පිඬු පිණිස හැසිරෙන බුදුරජාණන්වහන්සේට පෙරටුව ගොස් මෙළෙක් ගති ඇති සුළඟ පොළොව පිරිසුදු කරයි. වලාකුළු දියබිඳු හෙළමින් මගෙහි දූවිලි සංසිඳුවා මත්තෙහි වියනක් වී සිටියි. අන් සුළඟක් මල් රැගෙනවුත් මඟෙහි විසුරුවයි. උස්වූ බිම්පෙදෙස් පහත්කරයි. පහත් බිම්පෙදෙස් උස්කරයි. පා තබන විට සමබිමක් වෙයි. සුවපහස් ඇති නෙළුම්මල් හෝ දෙපා පිළිගනියි. දකුණුපස ඉන්‍ද්‍රඛීලයෙන් (නුවරදොරටුව ඉදිරියේ ඇති ස්තම්භයෙන්) ඇතුළතට තැබූ කෙණෙහි සිරුරෙන් සවණක් රැස්නික්මී පහයකුළුගෙවල් ආදිය රන්රස කලබ් මෙන්ද සිතුවම්පටකින් වටකරනලද්දාක් මෙන්ද කරමින් ඔබිමොබ විසිරෙයි. ඇත්අස් කුරැළු ආදීහු තම තමන්ගේ තැන්වල සිටියාහුම මිහිරි අයුරින් හඬනංවත් බෙර වෙණ ආදී තූර්‍ය්‍යභාණ්ඩයෝද මිනිසුන්ගේ සිරුරුගත අබරණද එසේමය. ඒ දැනීමෙන් මිනිස්සු අද භාග්‍යවතුන්වහන්සේ පිඬු පිණිස පිවිසිසේක්යයි දනිති. ඔවුහු මනාව හැඳ මනාව පොරවා සුවද මල් ආදිය ගෙන ගෙවලින් නික්ම ඇතුල්වීදියට එළඹ භාග්‍යවතුන්වහන්සේ ගඳමල් ආදියෙන් මනාව පුදා වැඳ, ‘ස්වාමීනි, අපට භික්‍ෂූන් දසනමක්, අපට විසිනමක් අපට සියක් නමක් දෙනුමැනවැයි ඉල්වා භාග්‍යවතුන්වහන්සේගේද පාත්‍රය ගෙන අසුනක් පනවා සකසා පිණ්ඩපාතයෙන් ගෞරව දක්වති. භාග්‍යවතුන්වහන්සේ කරනලද බත්කිස ඇත්තාහු ඔවුන්ගේ සිත් බලා යම්සේ ඇතමෙක් සරණාගමනයෙහි පිහිටත්ද ඇතැමෙක් පන්සිල්හි පිහිටත් ද ඇතැමෙක් සෝවාන් සකෘදාගාමී, අනාගාමී ඵලයන්ගෙන් යමක පිහිටත්ද ඇතැමෙක් පැවිදිව අග්‍රඵලයවූ රහත්බවෙහි පිහිටත්ද එසේ දම් දෙසනසේක. මෙසේ මහජනයාට අනුග්‍රහකොට අසුනෙන් නැඟිට විහාරයට වඩිනසේක. එහි ගන්‍ධමණ්ඩලමාලයෙහි පනවනලද උතුම් බුද්ධාසනයෙහි භිකෂූන්ගේ බත්කිස නිමාව බලාපොරොත්තු වෙමින් වැඩහිඳනසේක. ඉක්බිති භික්‍ෂූන්ගේ බත්කිස අවසානයෙහි උපස්ථායකයෙක් භාග්‍යවතුන්වහන්සේට සැලකරයි. අනතුරුව භාග්‍යවතුන්වහන්සේ ගඳකිළියට පිවිසෙන සේක. මේ වනාහි පෙරබත් කිසයි.
ඉක්බිති මෙසේ කරනලද පෙරබත්කිස ඇති භාග්‍යවතුන්වහන්සේ ගඳකිළි රැස්වීම්හලෙහි හිඳ පා දොවා පාපුටුවෙහි සිට, මහණෙනි නොපමාව (විමුක්තිය) සම්පාදනය කරවු. ලොව බුදුකෙනෙකුගේ උපත දුලබය. මිනිසත්බව ලැබීම දුලබය. ක්‍ෂණසම්පත්තිය දුලබය. පැවිද්ද දුලබය. දහම් ඇසීම දුලබයයි. බික්සඟනට අවවාද කරනසේක. එහි ඇතමෙක් භාග්‍යවතුන්වහන්සේගෙන් කමටහන් විමසති. භාග්‍යවතුන්වහන්සේ ඔවුන්ගේ චරිතයට ගැලපෙන සේ කමටහන් දෙනසේක. ඉක්බිති සියලු දෙනම භාග්‍යවතුන් වැඳ තමතමන්ගේ රාත්‍රිස්ථාන දිවාස්ථානයන්ට යති. කිසිවෙක් වනයටද කිසිවෙක් ගස්මුලටද කිසිවෙක් පර්‍වතාදියෙන් යමකටද කිසිවෙක් චාතුම්මහාරාජික දෙව් විමනටද -පො- කිසිවෙක් වසවත්ති දෙව්විමනටද යති. ඉක්බිති භාග්‍යවතුන්වහන්සේ ගඳකිළියට පිවිස ඉදින් කැමතිසේක් නම් දකුණු ඇලයෙන් සිහි ඇතිසේක් මනා දැනීම් ඇතිසේක් මොහොතක් සීහ සෙය්‍යාවෙන් සැතපෙනසේක. ඉක්බිති අස්වසනලද සිරැර ඇත්තෙ නැගිට දෙවෙනි භාගයෙහි ලොව බලාවදාරණසේක. තෙවෙනි භාගයෙහි යම් ගමක් හෝ නියම්ගමක් හෝ ඇසුරුකොට වසනසේක්ද එහි ජනතාව පෙරබතෙහි දන්දී පසුබත් වේලෙහි මනාව හැඳ මනාව පොරවා සුවඳ මල් ආදිය ගෙන විහාරයට රැස්වේද ඉක්බිති භාග්‍යවතුන්වහන්සේ සැපත් පිරිසට සුදුසු පෙළහරින් ගොස් ධර්‍මසභාවෙහි පනවනලද උතුම් බුද්ධාසනයෙහි වැඩහිඳ කාලයට ගැලපෙන්නාවූද සමයයට සුසුදුවූද ධර්‍මයක් දෙසනසේක. ඉක්බිති කල් දැන පිරිස පිටත් කරවනසේක. මිනිස්සු භාග්‍යවතුන්වහන්සේ වැඳ පිටත්ව යති. මේ පසුබත්කිසයි.
මෙසේ නිමවන ලද පසුබත්කිස ඇති බුදුරජාණන්වහන්සේ ඉදින් සිරුර සිරුර දියසනහනු කැමැතිසේක් නම් බුද්ධාසනයෙන් නැඟිට නහන කොටුවට පිවිස උපස්ථායකයෙකු විසින් පිළියෙළ කරනලද දියෙන් සිරුර සෘතුගන්වන (සනහන) සේක. උපස්ථායකයාද බුද්ධාසනය ගෙනවුන් ගඳකිළි පිරිවෙණෙහි පනවයි. භාග්‍යයවතුන්වහන්සේ රත් දෙපට සිවුරක් හැඳ කාබහන (සිවුරපටිය) බැඳ උතුරුසළුව එකස්කොට එහි අවුත් හුදෙකලාව මොහොතක් විවේකයෙන් වැඩහිඳිනාසේක. ඉක්බිති භික්‍ෂූන්වහන්සේ ඒ ඒ තැනින් අවුත් භාග්‍යවතුන් සමීපයට යති. එහි ඇතැම්හු පැන පුළුවසති ඇතැම්හු කමටහන් විමසති. ඇතැම්හු දේශනයට ආරාධනා කරති. භාග්‍යවතුන්වහන්සේ ඔවුන්ගේ අරමුණු සපුරමින් පළමුයම ගතකරනසේක. මෙය පෙරයම්කිසයි.
පෙරයම්කිස අවසන්හි භික්‍ෂුන්වහන්සේ භාග්‍යවතුන්වහන්සේ වැඳ ඉක්ම ගිය පසු සියලු දසදහසක් ලෝකධාතූන්හි දෙවිවරැ අවස්ථාව ලබන්නාහු භාග්‍යවතුන්වහන්සේ වෙත එළඹ (තමන්) පිළියෙළ කරගන්නාලද පරිද්දෙන් යටත්පිරිසෙයින් අකුරුසතරක ප්‍රශ්නයකුදු අසති. භාග්‍යවතුන්වහන්සේ ඒ දෙවිවරුන්ගේ පැන විසඳනසේක් මැඳුම්යම ඉක්මවනසේක. මේ මැඳුම්යම්කිසයි.
පැසුලුයම වනාහි තුන්කොටසක්කොට පෙරබතෙහි පටන් හිඳීමෙන් පෙළුණු සිරුරේ වෙහෙසකරබව නැතිකරනු සඳහා එක් කාලපරිච්චේදයක් සක්මනින් ගෙවනසේක. දෙවෙනි කාලපරිච්චේදයෙහි ගඳකිළියට පිවිස දකුණු ඇලයෙන් මනාසිහියෙන් මනා දැනුමෙන් සීහසෙය්‍යාව කරනසේක. තෙවෙනි කාලපරිච්චේදයෙහි යළි නැගිට හිඳ මුල්බුදුවරැන්ගේ සමීපයෙහි දානසීලාදිවශයෙන් කරනලද ප්‍රාර්‍ත්‍ථනා ඇති පුද්ගලයන් දැකීම සඳහා බුදුඇසින් ලොව බලා වදාරණසේක. මේ පැසුලුයම් කිසයි.
ඒ දිනයෙහිද භාග්‍යවතුන්වහන්සේ මෙම කිසෙහිම සිටිසේක් ලොව බලාවදාරමින් මෙය දුටුසේක: කොසොල් රටෙහි චාරිකාවෙහි හැසිරෙන මා ගිනිගොඩක් හා උපමා කොට එක් දහමක් දෙසූ කල්හි භික්‍ෂූන් සැටනමක් රහත්බවට පැමිණෙති. සැටක් පමණ භික්‍ෂූහු ගිහිබවට හැරෙති. එහි යමෙක් රහත්බවට පැමිණෙන්නහුද ඔවුහු කිසියම් දම්දෙසුමක් අසා පැමිණෙන්නාහුමය. සෙසු භික්‍ෂූන්වහන්සේට සංග්‍රහකරනු සඳහා චාරිකාවෙහි හැසිරෙනු කැමැතිසේක්වී ‘ආනන්‍දය, භික්‍ෂූන්ට සැලකරන්නැ’යි පැවසූ සේක.
තෙරුන්වහන්සේ පිරිවෙනක් පාසාගොස් ‘ඇවැත්ති, ශාස්තෘන්වහන්සේ මහජනයාට සංග්‍රහ සඳහා චාරිකාවෙහි හැසිරෙනු කැමැතිසේක! යනු කැමැත්තෝ එනු මැනවැ’යි කීහ. භික්‍ෂූහු මහාලාභයක් ලැබ මෙන් සතුටු සිත් ඇත්තාහු මහජනයාට දම්දෙසන්නාවූ බුදුන්වහන්සේගේ රන්වන් සිරුර දැකීමටයද මිහිරි දම්දෙසුමක් අසන්නටද ලබන්නෙමුයයි වැඩුණුකෙස් ඇත්තෝ කෙස් බහා, මලගැනුණු පාත්‍ර ඇත්තෝ පාත්‍ර පුළුස්සා කිලිටි සිවුරැ ඇත්තෝ සිවුරැ සෝදා ගමනට සැරසුණෝවූහ. ශාස්තෘන්වහන්සේ නොපිරිසුන් බික්සඟනින් පිරිවරන ලද සේක් කොසොල් රටට චාරිකාවෙහි නික්මෙනසේක් ගම්නියම්ගම් පිළිවෙළින් දිනකට ගව්දෙගව්, තුන්ගව් යොදුනත් පරමකොට ඇති චාරිකාවෙහි හැසිරෙන්නාහු එක් පෙදෙසක මහත්වූ බෙණ ඇති රුකක් ගින්නෙන් දුදිලෙනු දැක මෙයම වස්තුකොට අංගතකින් යුක්තව දම්දෙසුමක් කරන්නෙමැයි ගමන නවත්වා එක්තරා රුක්මුලකට එළඹ වැඩහිඳිනා අයුරක් දැක්වූසේක. අනඳ තෙරුන්වහන්සේ හාස්තෘන්වහන්සේගේ අදහස දැන, ඒකාන්තයෙනම් කරුණක් වන්නේය. නිකරුණේහි තථාගතවරැ ගමන නවතා නොහිඳිතියි සිවුගුණයක්කොට සඟළ සිවුර පැනවූසේක. ශාස්තෘන්වහන්සේ හිඳ භික්‍ෂූන් අමතා මහණෙනි තොප මේ මහත්වූ ගිනි කඳ නොදුටුවහුදැ’යි අග්ගික්‍ඛන්‍ධාපම සූත්‍රාන්තය දෙසූසේක.
මේ විවරණය දෙසනුලබනකල්හි සැටක් පමණ භික්‍ෂූන්ගේ සිත් අශ්‍රවයන්ගෙන් දැඩිකොට නොගෙන මිදුණේය. ඒ විවිරණයම අසා සැටක් පමණ භික්‍ෂූන්ගේ නාමකායය තැති ගත්තේය. නාමකාය තැති ගත් කල්හි කරජකාය (භෞතික-රූපකාය) තැති ගත්තේය. කරජකාය තැතිගත් කල්හි (ශරීර) නිධාන ගතවූ උණුලේ මුවින් නික්මුණේය. සැටක් පමණ භික්‍ෂූහු ‘භාග්‍යවතුන්වහන්ස දුෂ්කරය. භාග්‍යවතුන්වහන්ස, බෙහෙවින් දුෂ්කරය, බුදුසසුනෙහි දිව ඇතිතෙක් පිරිපුන් පිරිසුදු බඹසර හැසිරීමට’යයි ශික්‍ෂාප්‍රත්‍යඛ්‍යානය කොට ගිහි බවට පත්වූහ. සැටක් පමණ භික්‍ෂූහු ශාස්තෘන්වහන්සේගේ ධර්‍ම දෙශනාවට අභිමුඛව ඥානය මෙහෙයවා සිවුපිළිසිඹියා සමඟ රහත්බවලැබූහ.
එහි යමෙකුගේ මුවින් උණුලේ නික්මුණේද ඔවුහු පරිජි ඇවතට පැමිණියාහු වූහ. යමෙක් ගිහිබවට පැමිණියාහුද ඔවුහු කුඩා අණුකුඩා සිත සික පද මඬිමින් හැසුරැණාහු වූහ. යමෙක් රහත් බවට පැමිණියාහුද ඔවුහු පිරිසුදු සිල් ඇත්තෝමවූහ. ශාස්තෘන්වහන්සේගේ ධර්‍මදේශනය මේ තුන් කොටසටම සඵලවූයේමවිය. රහත්බවට පැමිණියවුනට සඵලවූබව සැබවි. සෙසු අයට කෙසේ සඵලවූයේද? ඉදින් ඔවුහුද මේ ධර්‍ම දේශනය නොඇසුවාහු නම් පමා වූවන්ට ස්ථානය අත්හරින්නට නොහැකිවන්නාහුය. එහෙයින් ඔවුන්ගේ එම පාපාය වැඩෙමින් අපායයන්හිම ගිල්වන්නේය. මේ ධර්‍මදේශනය අසා හටගත් සංවේග ඇත්තෝ (පැවති තම තත්වය) ස්ථානය අතහැර සාමණේරභූමියේ සිටියාහු දසසිල් පුරා නුවණින් මෙනෙහිකිරීමෙහි නියුතුවූවාහු ඇතැම්හු සෝවාන්වූවාහු ඇතැම්හු සකෘදාගාමීවූවාහු ඇතැම්හු අනාගාමීවූවාහුය. ඇතැම්හු දෙව්ලොව උපන්හ. මෙසේ පරිජිවූවන්ටද සඵලවිය. සෙස්සෝ මේ ධර්‍මදේශනය නොඇසුවාහු නම් කල්යත්ම සඟවෙසෙසටද පරිජියටද එළඹෙන්නාහුය. මේ දෙසුම අසා ‘අහෝ බුදුසසුන බෙහෙවින් සියුම්ය. අපවිසින් මේ පිළිවෙත දිවි ඇතිතෙක් සපිරීමට නොහැකිය. ශික්‍ෂා ප්‍රත්‍යාඛ්‍යානයකොට උවසුදම් පුරා දුකින් මිදෙමුයයි ගිහීබවට එළඹුණාහුය. ඔවුහු තෙසරණෙහි පිහිටා පන්සිල් රැක උවසුදම් පුරන්නාහු ඇතැම්හු සෝවාන්වූවාහුය. ඇතැම්හු සකෘදාගාමීවූවාහුය. ඇතැම්හු අනාගාමීවූවාහුය. ඇතැම්හු දෙව්ලොව උපන්නාහුය. මෙසේ ඔවුනටද සඵලම වූයේය.
ශාස්තෘන්වහන්සේගේ මේ ධර්‍මදේශනය අසා දේවසමූහයා යමකුත් විසින් අසනලදද යමකුත් විසින් නොඅසනලදද සියල්ලන්ටම සැලකරමින්ම හැසිරුණාහුය. භක්‍ෂුහු අස අසා භවත්නි, බුදුසසුනෙහි දිවිඇති තෙක් පිරිපුන් පිරිසිදු බඹසර හැසිරීමට දුෂ්කරයයි එකෙණෙහිම භික්‍ෂූන් දසදෙනක් විසිදෙනෙක් සැටදෙනෙක් සිය දෙනෙක් දහස්දෙනෙක් ගිහිවෙත්, ශාස්තෘන්වහන්සේ කැමැති පරිද්දෙන් සැරිසරා යළි දෙව්රමටම අවුත් භික්‍ෂූන් අමතා ‘මහණෙනි, තථාගතතෙමේ චාරිකාවෙහි හැසිරෙමින් බොහෝ කලක් ගනසංගනිකායෙහි (බොහෝ දෙනාගෙන් ගැවසීගන්නා ලදුව) විසීය. මහණෙනි, මම අඩමසක් විවේක ගැනීමට කැමැත්තෙමි. පිණ්ඩපාතය ගෙන එන්නකු හැර අන් කිසිවකු විසිනුදු නොඑළඹිය යුත්තේ වෙමි’යි වදාළසේක. අඩමසක් හුදෙකලාවෙන් කල්යවා විවේකයෙන් නැගීසිටිසේක් අනඳ තෙරුන් සමඟ විහාරචාරිකාවෙහි හැසිරෙන්නේ බැලූ බැලූ තන්හි තුනීවූ (අඩුවූ) භික්‍ෂූ සංඝයා දැක (කරුණු) දන්නේම, ‘ආනන්‍දය, අන් කල්හි තථාගතයන් චාරිකාවෙහි හැසිර දෙව්රමට ආකල්හි සියලු විහාරය කසාවතින් බබළන්නේ බික්සඟන පැහැස හමන සුළඟින් පරිපුන්වූයේ වෙයි. දැන් වනාහි තුනීවීගිය බික්සඟන දක්නට ලැබේ. භික්‍ෂුහුද බෙහෙවින් සුදුමැලි වූවාහුය. මේ කිමෙක්දැයි තෙරුන් විමසූසේක. ‘භාග්‍යවතුන්වහන්වන්ස, ඔබවහන්සේ අග්ගික්‍ඛන්‍ධොපම ධර්‍මදේශනාව දෙසනලද කාලයේ සිට භික්‍ෂූහු සංවේගයට පැමිණියාහු වී ඇති මේ ධර්‍මය සර්‍වප්‍රකාරයෙන් පුරන්නට නොහැක්කෝවෙමු. නොමනාව පවතින්නවුන්ට ජනයාගේ සැදැහැයෙන් දෙන දේ පරිභෝග කරන්නට නොසුදුසුයයි ගිහිබවට හැරෙතැයි තෙරුන්වහන්සේ පැවසූසේක.
එකෙණෙහි භාග්‍යවතුන් වහන්සේට ධර්‍මසංවේගය පහළවිය. එහෙයින් තෙරුන්වහන්සේට, ‘මා විවේකයෙන් වසන කල්හි කිසිවක් මගේ පුතුන්ට එක් අස්වැසිලිහේතුවකුදු නොකීවේද? සයුරට බස්නා තොටුපලවල් මෙන් මේ සසුනෙහි අස්වැසීමට කරුණු බොහෝවෙයි. ආනන්‍දය, යන්න. ගඳකිළි පිරිවෙණෙහි බුද්ධාසනය පනවා භික්‍ෂුසංඝයා,රැස්කරවන්නැයි පැවසූසේක. තෙරහු එසේ කළහ. ශාස්තෘන්වහන්සේ උතුම් බුද්ධාසනගතවූ සේක් භික්‍ෂූන් අමතා, ‘මහණෙනි, මෛත්‍රියේ සියල්ලෙන් මුල් කොටස නම් අර්‍පණාව (ධ්‍යානය) ද නොව, උපචාරයද නොව සත්වයන්ට හිතවත්භාවය පැතිරීම පමණි’යි වදාරා මේ අර්‍ත්‍ථොත්පත්තියෙහි මේ චුල්ලච්ඡරාසංඝාත සූත්‍රය දෙසූසේක.
එහි **අච්ඡරාසංඝාතමත්තං** යනු අසුරුගසක පමණකි. ඇඟිලි දෙක ගටා හඬනඟන පමණකි. යන අර්‍ත්‍ථයි. **මෙත්තං චිත්තං** යනු සියලු සතුන්ට හිතවත්බව පතුරුවන සිතයි. **ආසෙවති** යනු කෙසේ ඇසුරුකරයිද යත්? මෙනෙහි කරමින් ඇසුරුකරයි. දනිමින් ඇසුරුකරයි. දකිමින් ඇසුරුකරයි. ප්‍රත්‍යවේක්‍ෂා කරමින් ඇසුරුකරයි. සැදැහැයෙන් තහවුරැ ලෙස පිහිටමින් ඇසුරුකරයි. වීර්‍ය්‍යය දැඩිකොට ගනිමින් ඇසුරුකරයි. සිහිය පිහිටුවමින් ඇසුරුකරයි. සිත එක්තැන් කරමින් ඇසුරුකරයි. නුවණින් දනිමින් ඇසුරුකරයි. මනාව දතයුතුදේ මනාව දනිමින් ඇසුරුකරයි. විශේෂයෙන් දතයුතුදෙය විශේෂයෙන් දනිමින් ඇසුරුකරයි. අත්හළයුතුදැය අත්හරිමින් ඇසුරුකරයි. වැඩියයුතුදැය වඩමින් ඇසුරුකරයි. මෙහි වනාහි මෛත්‍රියෙහි පෙර කොටසින් හිතවත්බව පැතිරීම පවත්වන පමණින්ම ඇසුරුකරතියි දතයුතුය.
**‘අරිත්තජක්‍ධානෙ’ **යනු නොසිස්ධ්‍යාන ඇත්තේ හෝ අත් නොහරිනලද ධ්‍යාන ඇත්තේහෝයි **විහරති** යනු ඉරියව් පවත්වයි. පවතියි. රකියි, යැපෙයි, ජීවත්වෙයි. හැසිරෙයි. වාසය කරයි. එහෙයින් වාසය කරයි (විහරති)යි කියනුලැබේ. මේ පදයෙන් මෛත්‍රිය ඇසුරු කරන භික්‍ෂුවගේ ඉරියව් පැවැත්වීම කියනලදී. **සත්‍ථුසාසනක**රො යනු ශාස්තෘන්වහන්සේගේ අනුශාසනාව කරන්නාවූයි, **ඔවාදපතිකරො** යනු අවවාදය පිළිගෙන කරන්නාවූ, මෙහිද වරක්කීම අවවාදයයි. නැවත නැවත කීම අනුශාසනයයි. ඉදිරියෙහි කීමද අවවාදයයි. යවා අනභිමුඛයේ කීම අනුශාසනයයි. බැසගත් (දැඩිවගත්) වස්තුවෙහි පෙළ (බුද්ධවචනය) තැබීම් වශයෙන් කීම අනුශාසනයයි. මෙසේ වෙසෙස දතයුතුයි. පරමාර්‍ත්‍ථ වශයෙන් වනාහි අවවාදය හෝ අනුශාසනය හෝ යනු මෙය එකෙක; එක් අර්‍ත්‍ථයක: සමානයෙහි සමභාගයෙහි එයින්ම හටගත්තෙහි එහිමවේ යනුයි. මෙහිද, ‘අච්ඡරාසංඝාතමත්තම්පි චෙ භික්‍ඛවෙ භික්‍ඛු මෙත්තං චිත්තං ආසෙවති’ (මහණෙනි, ඉදින් භික්‍ෂුව අසුරුසණක් ගසන පමණක් මෛත්‍රීසහගත සිත ඇසුරු කෙරේද) යන මෙයම ශාස්තෘන්වහන්සේගේ අනුශාසනය මෙන්ම අවවාදයදවේ. ඒ කාරණයෙන් මෙතෙම අනුශාසනය (අනුගමනය) කරන්නෙකි, අවවාදය පිළිපදින්නෙකියි දතයුතුයි.
**අමොඝං** යනු නොසිස්ය. **රට්ඨපිණ්ඩං** යනු නෑ පිරිස හැර රට (වැසියන්) නිසා පැවිදිවූවහු විසින් අනුන්ගේ ගෙවලින් ලබනලදබැවින් පිණ්ඩපාතය රටඨපිණ්ඩයයි කියනුලැබේ. **‘පරිභූඤජති’** යනු ථෙය්‍යපරිභොගය, ඉණපරිභෝගය, දායජ්ජපරිභෝගය, සාමිපරිභෝගය සතර පරිභෝගයකි. එහි දුසිල් තැනැත්තාගේ පරිභෝගය ථෙය්‍ය (සොර) පරිභෝගය නමි. සිල්වතාගේ ප්‍රත්‍යවේක්‍ෂා නොකොට කරන පරිභෝගය දායජ්ජපරිභෝගය නමි. ක්‍ෂිණාශ්‍රවයන්ගේ පරිභෝගය සාමිපරිභෝගය නමි. එහි මේ භික්‍ෂුවගේ මේ රට්ඨපිණ්ඩපරිභෝගය කරුණු දෙකකින් නොසිස් වෙයි. අසුරුසණක් ගසන කාලයක් මෙත්සිත ඇසුරුකරන භික්‍ෂුවට දෙනලද දානය බෙහෙවින් අර්‍ත්‍ථවත් වෙයි. මහත්ඵලවෙයි. මහානිසංස ඇත්තේවෙයි. බැබලීම ඇත්තේ වෙයි. මහත් ප්‍රචලිතවීමක් ඇත්තේ වේනුයිද මොහුගේ රට්ඨපිණ්ඩ පරිභොගය නොසිස්ය. **කො පන වාදො යෙ නං බහූලීකරොතති** යනු යමෙක් වනාහි මේ මෙත් සිත බහුලව ඇසුරැ කෙරෙත්ද වඩාත්ද යළියළිත් කරත්ද ඔවුහු නොසිස්වූ රට්ඨපිණ්ඩය පරිභෝග කරතියි කිම මෙහි කිවයුත්තක් ඇත්තේමද? මෙබඳුවූ භික්‍ෂුහු රට්ඨපිණ්ඩයට හිමිකරුවෝ ණයනැත්තෝ උරුම ඇත්තෝවී පරිභෝග කරති.
සිවුවැන්නෙහි **භාවෙති** යනු උපදවයි, වඩයි පස්වැන්නෙහි මනසිකරෙති යනු මෙනෙහි කරයි. මේ දෙකෙහිද සෙස්ස තෙවැන්නෙහි කියනලද ක්‍රමයෙන්ම දතයුතුයි. යමෙක් ඇසුරුකරයිද මෙතෙමේම වඩයි. මෙතෙමේ මෙනෙහි කරයි. යම්සිතකින් ඇසුරු කරයිද එයින්ම වඩයි. එයින් මෙනෙහි කරයි. සම්මා සම්බුදුරජාණන්වහන්සේ වනාහි යම් ධම්‍ර්‍ධාතුවක් මනාව වටහාගන්නාලද බැවින් දේශනාවිලාසයෙන් යුක්ත වූවෝ නම්වූසේක. ඒ ධර්‍මධාතුව මනාව අවබෝධකරන ලද බැවින් තමන්වහන්සේගේ දේශනා විලාසයත් ධර්‍මයේ අධිපතිභාවයත් ප්‍රතිසම්හිදා ප්‍රභේදයන්හි දක්‍ෂතාවත් නොවැළැක්විය හැකි සර්‍වඥතාඥානයත් නිසා එකෙණෙහි උපන් එකම සිත වුවද තෙකොටසකට බෙදා දක්වූසේක.
සවැන්නෙහි **යෙ කෙචි** යනු අනියත බව ප්‍රකාශ කෙරෙන වචනයයි. **අකුසලා** යනු ඔවුන්ගේ නියම වචනයයි. පමපමණකින් සියලු අකුසල් නොඉතිරිව හාත්පසින්ම ගන්නාලද්දේවෙයි. **අකුසලභාගියා අකුසලපක්‍ඛිකා** යනු අකුසලයන්ටම මේ නමකි. ඇතැම් අකුසලයෝ වනාහි අකුසලයක් එකට හටගැනීම් වශයෙන්ද ඇතමෙක් උපනිශ්‍රය වශයෙන්ද ඇසුරුකරත් එමෙන්ම අකුශලයන්ටම පක්‍ෂ වෙති. එහෙයින් අකුසලභාගිය අකුසලපක්‍ඛිකයයි කියනුලැබෙත්**. සබේබ තේ **යනු මොවුන්ට මනස පෙරටුව, පළමුවම යේනුයි මනෝපුබ්බඞ්ගම නමි. මොවුහු වැළිදු මනස සමඟ එකට උපදින්නාහු එකම වස්තුව ගන්නාහු එකට නිරුද්ධවන්නාහු එකම අරමුණ ගන්නාහුද වෙත්, යම් හෙයකින් වනාහි ඔවුන්ට මනස උපදවන්නා, කරන්නා, හටගන්වන්නා, මතුකරන්නා, උපතදෙන්නා වේද එහෙයින් මනොපුබ්බඞ්ගම නම්වෙයි.
**පඨමං උප්පජ්ජති** යනු යම්සේ නම් රජු නික්මුණේයයි කියනලද කල්හි සෙසු රාජසේනව නික්මුණේද නොනික්මුණේදැයි විමසියයුතු කරුණක් නොවේ. සියලු සේනාව නික්මුණේයයි පැනේ. එසේම මනස උපන්නේයයි කියනලද අවස්ථාවෙහි සිට ඉතිරි එකටහටගත් එකට මුසුවූ එකට එක්වූ දෙය උපන්නේද නූපන්නේදැයි විමසිය යුතු කරුණක් නැත. සියල්ල උපන්නේයයි පැනේ මේ කාරණාය නිසා ඔවුන් සමඟ මුසුව එක්ව එකට උපදින්නේ එකට නිරුද්ධවන්නේම මනස ඒ ධර්‍මයන්ට පළමුව උපදීයයි කියනු ලැබේ. **අන්‍වදෙව** යනු සහගතව සමගම එක්වම යන අර්‍ත්‍ථයි. බ්‍යංජනච්ඡායාව ගෙන පළමුව සිත උපදී. පසුව චෛතසිකයෝයි නොගතයුතුයි. අර්‍ත්‍ථයම පිළිසරණයි. බ්‍යංජනය නොවෙයි. ‘මනොපුබ්බඞ්ගමා ධම්මා මනොසෙට්ඨා මනොමයා’ යන ගාථාවෙහිද මේ ක්‍රමයමයි.
සත්වැන්නෙහි **කුසලා** යනු චතුභූමිකවූ කුශලධර්‍මයෝ කියනලද්දාහ. සෙස්ස සවැන්නෙහි කියනලද ක්‍රමයෙන්ම දතයුතුය.
අටවැන්නෙහි, **යථයිදං භික්‍ඛවෙ පමාදො** යන මෙහි **භික්‍ඛවෙ** යනු ඇමතීමයි. මේ ප්‍රමාදය යම්සේද යනාර්‍ත්‍ථයි. **පමාදො** යනු ප්‍රමාදවන ආකාරයයි. මෙය කියන ලද්දෙමය:
තත්‍ථ කතමො පමාදො කායදුච්චරිතෙ වා වචීදුච්චරිතෙ වා මනොදුච්චරිතෙ වා පඤ්චසු වා කාමගුණෙසු චිත්තස්ස වොස්සගේගා වොස්සග්ගානුප්පදානං කුසලානං වා ධම්මානං භාවනාය අසක්කච්චකිරියතා නිකඛිත්තඡන්‍දතා නික්‍ඛිත්තධුරතා අනධිට්ඨානං අනනූයොගා අනාසෙවනා අභාවනා අබහූලීකම්මං යො එවරූපො පමාදො පමජ්ජනා පමජ්ජිත්තතං අයං වුච්චති පමාදො’(එහි ප්‍රමාදය කවරේදයත්? කායයදුශ්චරිතයෙහි හෝ වාග් දුශ්චරිතයෙහි හෝ මනො දුශ්චරිතයෙහි හෝ පඤචකාමගුණයන්හි හෝ සිතේ අත්හැරීම අත්හැරීමට (ඉඩ) දීම, කුශලධර්‍මයන්ගේ හෝ වැඩීමට නොමනාව කටයුතුකරන බව, දැඩිවනොපිහිටීම, නොයෙදීම, ඇසුරැනොකිරීම නොවැඩීම, යළියළිත් නොකිරීම යම් මෙබඳුවූ ප්‍රමාදය ලතවීම, ලතවනබවක් වේද එය ප්‍රමාදයයි කියනුලැබේ)
**උප්පන්නාච කුසලාධම්මා පරිභායන්ති** යන මෙය ධ්‍යානවිදර්‍ශනා වශයෙන් කියනලදී. වරක් උපන්නාවූ මාර්‍ගඵලයන්ගේ නැවත පිරිහීමක් නම් නැත.
නවවැන්නෙහි **අප්පමාදො** යනු ප්‍රමාදයට ප්‍රතිපක්‍ෂ වශයෙන් විස්තර සහිත දතයුතුය.
දසවැන්නෙහි **කොසජ්ජං** යනු කුසීතභාවයය. ඉතිරිය කියනලද ක්‍රමය ඇත්තේමයි.
වීර්යාරම්හ වර්ගය
සත්වෙනි වර්‍ගයෙහි පළමු සූත්‍රයෙහි **විරියාරම්හො** යනු කෘත්‍යසතරක් ඇති සම්‍යක් ප්‍රධාන වීර්‍ය්‍යයෙහි ආරම්භයයි. දැඩිකොටගත් පිරිපුන් වීර්‍ය්‍ය ඇතිබවය යන අර්‍ත්‍ථයි.
දෙවැන්නෙහි **‘මභිච්ඡතා’** යනු මහාලෝභයයි.
‘තත්‍ථ කතමා මහිච්ඡතා? ඉතරීතරචීවර පිණ්ඩපාත සෙනාසන ගිලානප්පච්චය හෙසජ්ජ පරික්‍ඛාරෙහි පඤ්චහි වා කාමගුණෙහි අසන්තුට්ඨස්ස හීය්‍යොකම්‍යතායා එවරූපා ඉච්ඡං ඉචඡාගතං මහිච්ඡතා’ රාගො සාරාගො චිත්තස්ස සාරාගො අයං වුච්චති මහිච්ඡතා’ (එහි මහිච්ඡතාව කවරීදයත් යම් යම් සිවුරු ආහාර සෙනසුන් ගිලන්පස බෙහෙත් (යන) පිරිකරෙහි හෝ පස් ආකාර කාම ගුණයන්හි හෝ අසතුටු (අතෘප්තිකර) වූවහුගේ වැඩියෙන් කැමැති වීමක් වේද එබඳුවූ කැමැත්ත, කැමැත්තට වසඟවීම, වැඩිලෝභය, ඇල්ම, දැඩි ආශාව, සිතේ දැඩි ඇල්ම යන මෙය මහිච්ඡතායි කියනුලැබේ)යි යමක් සඳහා කියනලද්දේද, ඒ මහාලෝභයයි.
තෙවැන්නෙහි **අප්පිච්ඡතා** යනු ආලෝභයයි. **අප්පිච්ඡස්ස** යනු නොකැමැත්තහුගේයි. මෙහි බ්‍යංජනය (වචනාර්‍ත්‍ථය) ඉතිරිව තිබෙන්නක් මෙනි. (එහෙත්) අර්‍ත්‍ථය වනාහි (ඉච්ඡාව) නොඉතිරිවූවකි. ඉතා අඩු ආසාවක් ඇති බැවින් එය අප්පිච්ඡයයි නොකියනලදී. ඉච්ඡාවේ අභාවයෙන් නැවත නැවත ඇසුරුකරන ලද අලෝභයාගේම වශයෙන් අප්පිච්ඡයයි කියනලදී.
තවද මෙහි අත්‍රිච්ඡතා, පාපිච්ඡතා, මහිච්ඡතා, අප්පිච්ඡතා යන මේ භේදය දතයුතුයි. එහි ස්වකීය ලාභයෙහි අතෘප්තවූවහුගේ අන්‍යලාභයාගේ කැමැත්ත අත්‍රිවඡතායි. යමකින් යුක්තවූවහුගේ එකම භාජනයෙහි පිසූ කැවුමකුදු තමාගේ පාත්‍රයෙහි වැටුනු විට නොමනාව පිසනලද්දක්සේද කුඩාවූවක්සේද හැඟෙයිද එයම අනුන්ගේ පාත්‍රයෙහි හෙළන ලද්දේ මනාව පිසුවක් ලෙසද විශාලවූවක් ලෙසද හැඟෙයිද ඒ නොපවත්නා ගුණ හෙළි කෙරෙන බවද පිළිගැනීමෙහි පමණ නොදැනීමද පිපිච්ඡතා නමි. ‘මෙහි ඇතැමෙක් ශ්‍රද්ධානැත්තේම ශ්‍රධ්ධා ඇත්තකු ලෙස මා ජනයා දනීවා’යි ආදි ක්‍රමයෙන් අභිධර්‍මයෙහි ආ යමක් වේද එයින් යුක්තවූ පුද්ගලයා කුහකබවෙහි පිහිටයි. පවත්නා ගුණ හෙළිකෙරෙන බවද පිළිගැනීමෙහි පමණ නොදැනීමද මහිච්ඡාතා නමි. මෙහි ඇතමෙක් ශ්‍රද්ධා ඇත්තේම ජනයා මා ශ්‍රද්ධා ඇත්තකුකොට දනීවායි කැමතිවෙයි. සිල්වත්වූයේම ජනයා මා සිල්වතකු කොට දනීවායි කැමතිවෙයි යන මේ ක්‍රමයෙන් යමක් පැමිණියේද එයින් යුක්තවූ පුද්ගලයා සන්තර්පණයට දුෂ්කරවූයේ වෙයි. වැදූ මවද ඔහුගේ සිත ගැනීමට නොහැක්කේවෙයි. එහෙයින් මෙය කියනලදී.
ගිනිගොඩද මුහුදද මහාලෝභී පුද්ගලයාද යන මේ තිදෙනා ගැලෙන් (යාලෙන්) ප්‍රත්‍යය දෙනලද්දේවුවද ඔවුහු තෘප්ත කළ නොහැක්කෝයි.{1}
පවත්නා ගුණ සඟවනබවද පිළිගැනීමෙහි පමණ දැනීමද අප්පිච්ඡාතා නමි. එයින් යුක්තවූ පුද්ගලයා තමා කෙරෙහි පවත්නාවූද ගුණය සඟවනු කැමැත්තෙන් ශ්‍රද්ධා ඇත්තේම මා ශ්‍රද්ධා ඇත්තෙකුයයි ජනයා දනීවායි නොකැමතිවෙයි. සිල්වත්වූයේ විවේකීවූයේ බහුශ්‍රැතවූයේ, පටන්ගත් වීර්‍ය්‍යය ඇත්තේ සමාධියෙන් යුක්තවූයේ, ප්‍රඥා ඇත්තේ, ක්‍ෂය කළ ආශ්‍රවයන් ඇත්තේම ක්‍ෂයකළ ආශ්‍රවයන් ඇත්තෙකු කොට ජනයා මා දනීවායි නොකැමතිවෙයි. මජ්ක්‍ධනතික තෙරුන්වහන්සේ මෙනි.
මෙම තෙරුන්වහන්සේ වනාහි මහ ක්‍ෂීණාශ්‍රවයෙක් වූයේය. උන්වහන්සේට පාසිවුරු වනාහි පාදමාත්‍රයක් වටී. උන්වහන්සේ අශොකධර්‍මරාජයාගේ විහාර පූජා දිනයෙහි සංඝස්ථවිරයෝ වූහ. ඉක්බිති මිනිස්සු උන්වහන්සේගේ අතිශයින්ම රූක්‍ෂභාවය දැක ස්වාමීනි, ටිකක් ඉවත් වන්නැයි කීවාහුය. තෙරුන්වහන්සේ, මාවැනි ක්‍ෂිණාශ්‍රවයන් රජුට සංග්‍රහ නොකෙරෙත් නම් අන් කවරෙක් කරත්දැයි පොළොවෙහි ගැලී සංඝස්ථවිරයන්ගේ උඩට නැගූ අහරපිඬ ගන්නේම (යළි) මතුවූහ. මෙසේ ක්‍ෂීණාශ්‍රවවූයේම ක්‍ෂීණාශුවයෙකැයි මා ජනයා දනීවායි නොකැමති වූහ. මෙසේ අල්පේච්ඡවූ භික්‍ෂුව නූපන් ලාභය උපදවයි. උපන් ලාභය තහවුරු කරයි. දායකයන්ගේ සිත සතුටුකරයි. යම් යම්සේ හෙතෙම තමාගේ අල්පේච්ඡතාවෙන් ටිකක් ගනියිද ඒ ඒ අකාරයෙන් ඔහුගේ වතෙහි පැහැදුණු මිනිස්සු බොහෝ දෙත්.
අපිස්බව ඇත්තා අන්‍යවූද සතරාකාරයෙකි. පච්චයපපිචේඡා ධුතඞ්ගප්පිචෙඡා පරියත්තිඅප්පිචේඡා අධිගමප්පිචේඡා යනුවෙනි. එහි සිවුපසයෙහි අපිස්වූයේ පච්චයපපිච්ඡ නමි. හෙතෙම දායකයාගේ වයස (හැකියා) දනී. දානවස්තුවේ වසය දනී. තම ශක්තිය දනී. ඉදින් දානවස්තුව බොහෝ වේද දායකයා මඳක්දෙනු කැමැත්තේ වෙයිද දායකයාගේ වශයෙන් මඳක් ගනී. දානවස්තුව මඳ වේද දායකයා බොහෝ දෙනු කැමැත්තේ වෙයිද දානවස්තුවේ වශයෙන් මඳක් ගනී. දානවස්තුවක් බොහෝද දායකයාද බොහෝ දෙනු කැමැත්තේද තම ශක්තිය දැන පමණටම ගනී.
ධුතඞ්ග සමාදානය තමා කෙරෙහි ඇතිබව නොදන්වනු කැමැත්තේ ධුතඞ්ගප්පිච්ඡ නමි. ඔහු ප්‍රකට කරනු සඳහා මේ කථාවස්තු (ඉදිරිපත්කරනුලැබේ): සොසානික මහා කුමාර තෙරුන්වහන්සේ සැටවසක් සොහොනෙහි විසූහ. අන් එකද භික්‍ෂුවක්වුවද නොදත්තේය. එහෙයින්ම කීහ:
සැටවසක් සොහොනෙහි මම (අන්අය සමඟ) මුසුනොවී වසමි. දෙවැන්නෙක් මා නොදන්නේය. උතුම්වූ සොසානිකාංගය ආශ්ච්ර්‍ය්‍යයය.{1}
සෑපව්වෙහි දෙබෑ තෙරවරු විසූහ. කණිටු තෙරණුවෝ උපස්ථායකයෙකු විසින් එවනලද උක්මිටියක් ගෙන දෙටු තෙරුණුවන් වෙත ගියහ. ‘ස්වාමීනි පරිභෝග කරන්නැ’යි (දුන්හ.) තෙරුන්වහන්සේගේද බත්කිස කොට මුවසෝදන කාලය විය. හෙතෙම ‘ඇවැත්නි දැන් සෑහේය’යි පැවසීය. ‘කිම ස්වාමීනි? ඒකාසනිකාංගය පුරන්නේදැයි විමසීය. ‘ඇවැත්නි උක්මිටිය ගෙන එව’යි පණස්වසක් එකාසනිකාංධාරි වූයේ වුවද ධුතංගය සඟවනු ලබන්නේ පරිභෝග කොට මුව සෝදා නැවත ධුතඞ්ගය අදිටන් කොට වැඩියේය.
යමෙක් වනාහි සාකෙතතිස්ස තෙරුන් මෙන් බහුශ්‍රැත භාවය හඟවන්නට නොකැමති වේද මෙතෙම පරියත්ති අප්පිච්ඡ නම්වෙයි. තෙරන්වහන්සේ වනාහි ක්‍ෂණයක් නැතැයි උදෙසීම්විමසීම්හි ඉඩක් තොබන්නේ ‘ස්වාමීනි මරණමොහොත ලබන්නහුදැ’යි චෝදනා කරනු ලබන්නේ සමූහයා අතහැර කණිකාරවාලුක සමුද්ද විහාරයට වැඩියේ එහි ඇතුළුවස ස්ථවිර නවකමධ්‍යම භික්‍ෂූන්වහන්සේට උපකාරවත්ව මහාපවාරණය සඳහා පෙහෙවස් දිනයෙහි ධර්‍මකථාවෙන් දනව්ව කලඹා වැඩියහ.
යමෙක් වනාහි සෝවාන් ආදියෙන් කෙනෙකුට සෝවාන් ආදි බව හඟවන්නට නොකැමති වේද මෙතෙම අධිගමප්පිච්ඡනමි. කුලපුත්‍රයන් තුන්දෙනා මෙන්ද ඝටීකාර කුඹල්කරු මෙන්ද වේ. මේ අර්‍ත්‍ථය වනාහි ලබනලද ඇසුරැ කිරීමෙන්, තද අලෝභයෙන් යුක්තවූ ශෛක්‍ෂයාද පෘථග්ජනයාද අප්පිච්ඡයයි දතයුතුය.
සිවුවැන්නෙහි **අසන්තුට්ඨිතා** යනු නොසතුටුවූ පුද්ගලයකු ඇසුරැකරන්නාවූ, ආශ්‍රයකරන්නාවූ තැනැත්තාට උපන්නාවූ, අසනේතාෂ සංඛ්‍යාත ලෝභයයි.
පස්වැන්නෙහි **සන්තුට්ඨිතා** යනු සතුටුවූ පුද්ගලයකු ඇසුරුකරන්නාවූ, භජනයකරන්නාවූ, ආශ්‍රය කරන්නාවූ තැනැත්තාට උපන් අලෝභ සංඛ්‍යාත සන්තෝෂයයි. **සන්තුට්ඨස්ස** යනු යම් යම් ප්‍රත්‍යය පිළිබඳ සන්තෝෂයෙන් යුක්තවූවහුගේයි. ඒ මේ සතුට දොළොස් ආකාරවෙයි. කෙසේද යත්? සිවුරෙහි යථාලාභ සන්තෝෂය, යථාබලසන්තෝෂය යථාසාරුප්‍ය සන්තෝෂයයි ත්‍රිවිධය. මෙසේ පිණ්ඩපාතාදියෙහිද වේ.
මේ එහි ප්‍රබේද සංවර්‍ණනාවයි: මෙහි භික්‍ෂුව සොඳුරු හෝ නොසොඳුරු හෝ සිවුරක් ලබයි. හෙතෙම එයින් යැපෙයි. අනෙකක් නොපතයි. ලබන්නේද පිළිනොගනියි. මේ ඔහුට සිවුරෙහි යථාලාභ සන්තෝෂයයි. අන් භික්‍ෂුවක් වනාහි පියෙවි දුබලයෙක් වූයේ හෝ රෝගජරාවෙන් මඬනා ලද්දේ හෝ ගරු සිවුරක් පොරවන්නේ කලාන්ත වේද හෙතෙම සහාග භික්‍ෂුවක සමඟ එය මාරුකොට ලහුසිවුරකින් යැපෙන්නේවුවද සතුටු ඇත්තේමවෙයි. මෙය ඔහුගේ සිවුරෙහි යථාබලසනේතාෂයයි. අනෙකෙක් ප්‍රණීත ප්‍රත්‍යය ලාභියෙක් වෙයි. හෙතෙම පටසිවුරු ආදිය අතුරෙන් යම් මාහැඟි සිවුරක් හෝ බොහෝ සිවුරු හෝ ලැබ මෙය බොහෝ කලින් පැවිදිවූ තෙරුන්ට, මෙය බුහුශ්‍රැතයන්ට සුදුසුය, මෙය ගිලනුන්ට, මෙය අල්පලාභීන්ට වේවායිද ඔවුන්ගේ පරණ සිවුරු හෝ කුණුගොඩවල් ආදියෙන් රෙදිකඩමාලු හෝ රැස්කොට ඒවායින් සඟළසිවුරක් කොට දරන්නේ නමුදු සතුටු ඇත්තේම වෙයි. මෙය ඔහුගේ සිවුරෙහි යථාසරුප්‍ය සන්තෝෂය නමි.
මෙහි වනාහි භික්‍ෂුව නීරස හෝ රසවත් පිණ්ඩාහාරය ලබයි. හෙතෙම එයින්ම යැපෙයි. අනෙකක් නොපතයි. ලබන්නේවුවද නොගනියි. මෙය ඔහුගේ පිණ්ඩපාතයෙහි යථාලාභ සන්තෝෂයයි. යමෙක් වනාහි තමන්ගේ ප්‍රකෘතියට (ස්වභාවයට) විරුද්ධවූ හෝ රෝගයන්ට විරුද්ධවූ හෝ පිණ්ඩපාතයක් ලබයි. යම් අහරක් වැළඳීමෙන් ඔහුට අපහසුවක් වේද හෙතෙම සභාග (සමාන පැවතුම් ඇති) භික්‍ෂුවකට එය දී ඔහුගේ අතින් ගැලපෙන බොජුනක් වළඳා මහණදම් කරන්නේවුද සතුටුවූයේම වෙයි. මේ ඔහුගේ පිණ්ඬපාතයෙහි යථාබල සන්තෝෂයයි. අන් භික්‍ෂුවක් බොහෝ රසවත් වූ පිණ්ඩපාතයක් ලබයි. හෙතෙම එය සිවුර මෙන් කලින් පැවිදිවූ, බොහෝ ඇසූපිරූ තැන්ඇති, අඩුවෙන් ලබන, ගිලන්වූ අයට දී ඔවුන්ට අයත්වූ අහරක් හෝ පිඬුහැසිර මිශ්‍රහාරයක් හෝ වළඳන්නේද සතුටුවූයේම වෙයි. මෙය ඔහුගේ පිණ්ඩපාතයෙහි යථාසරුප්‍ය සන්තෝෂයයි.
මෙහි වනාහි භික්‍ෂුව කැමති හෝ නොකැමති සෙනසුනක් ලබයි. හෙතෙම එයින් සොම්නසක් හෝ දොම්නස (තරහ) ක් නොඋපදවයි. යටත් පිරිසෙයින් තණඇතිරියකිනුදු ලද අයුරින්ම (සතුටුවෙයි. මෙය ඔහුගේ සෙනසුනෙහි යථාලාභසන්තෝෂයයි. යමෙක් වනාහි තමන්ගේ ප්‍රකෘතියට විරුද්ධවූ හෝ ව්‍යාධීන්ට විරුද්ධවූ හෝ සෙනසුනක් ලබයි. යමක වීසීමෙන් ඔහුට අපහසුවක් වේද හෙතෙම එය සහාග භික්‍ෂුවකට දී ඔහුට අයත් ගැලපෙන සෙනසුනක වසන්නේද සතුටු වූයේම වෙයි. මෙය ඔහුගේ සෙනුනෙහි යථාබලසන්තෝෂයයි.
අනෙකෙක් මහ පිනැත්තේ ලෙන් මණ්ඩප කුළුගෙවල් ආදී බොහෝ මනා සෙනසුන් ලබයි. හෙතෙම ඒවාද සිවුරුආදිය මෙන් බොහෝ කලින් පැවිදිවූ, ඇසූපිරූතැන් ඇති, අඩුවෙන් ලබන, ගිලන්වූ භික්‍ෂූන්ටදී යම්කිසි තැනක වසන්නේද සතුටුවූයේම වෙයි. මෙය ඔහුගේ සෙනසුනෙහි යථාසාරුප්‍ය සන්තෝෂයයි. යමෙක් වනාහි, ‘උතුම් සෙනසුන නම් පමාවට කරුණකි. යමක හුන්නහුට ථිනමිද්ධය ඇතුල් වේද නින්දෙන් මැඬුනහුට යළි පිබිදෙන විට පාපවිතර්‍කයෝ පහළවෙති’යි නුවණින් සලකා එබඳුවූ සෙනස්නක් ලැබුනේ වුවද නොපිළගනියි. හෙතෙම එය පිළිකෙව් කොට හිස්තැන් ගස්මුල ආදියෙහි වසන්නේවුවද සතුටු වූයේම වෙයි. මෙය ඔහුගේ සෙනසුනෙහි යථාසාරැප්‍ය සන්තෝෂයයි.
මෙහි වනාහි භික්‍ෂුව රළුවූ හෝ රසවත්වූ හෝ බෙහෙතක් ලබයි. හෙතෙම යමක් ලබයිද එයින්ම සතුටුවෙයි. අනෙකක් නොපතයි. ලබන්නේද නොගනියි. මෙය ඔහුගේ සෙනසුනෙහි යථාසාරුප්‍ය සන්තෝෂයයි. මෙහි වනාහි භික්‍ෂුව රළුවූ හෝ රසවත්වූ හෝ බෙහෙතක් ලබයි. හෙතෙම යමක් ලබයිද එයින්ම සතුටුවෙයි. අනෙකක් නොපතයි. ලබන්නේද නොගනියි. මෙය ඔහුගේ ගිලන්පසෙහි යථාලාභසන්තෝෂයයි.
යමෙක් වනාහි තෙලෙන් වැඩක් ඇත්තේ පැණිලබයි. හෙතෙම එය සහාග භික්‍ෂුවකට දී ඔහු අතින් තෙල් ගෙන හෝ අන්දිනෙක හෝ සොයා බෙහෙත් කරන්නේද සතුටුවූයේම වෙයි. මෙය ඔහුගේ ගිලන්පසෙහි යථාබල සන්තෝෂයයි. අනෙකෙක් මහපිනැත්තේ බොහෝ තෙල්මීපැණි ආදී රසවත් බෙහෙත් ලබයි. හෙතෙම එය සිවුර මෙන් බොහෝ කලින් පැවිදිවූ බොහෝ ඇසූපිරුතැන් ඇති, අඩුවෙන් ලබන, ගිලන්වූ, භික්‍ෂූන්ටදී ඔවුන්ගේ ගෙනෙන ලද යම්කිසිවකින් යැපෙන්නේද සතුටුවූයේමවෙයි. යමෙක් වනාහි එක් බඳුනක මුත්තහරීටකය (සුලුදිය හා අරළුදැමූ බෙහෙත් පානය) දමා එක් බඳුනක චතුමධුරය දමා ස්වාමීනි, කැමැති දෙයක් ගනු මැනවැයි කියනු ලබන්නේද ඉදින් එයින් යමකින් ඔහුගේ රෝගය සංසිඳේද, ඉක්බිති මුත්තහරීටකය නම් බුද්ධාදීන් විසින් වර්‍ණනා කරන ලදැයි චතුමධුරය ප්‍රතික්‍ෂෙපකොට මුත්තහරීටකයෙන් බෙහෙත් කරන්නේද බෙහෙවින් සතුටුයේම වෙයි. මෙය ඔහුගේ ගිලන්පසෙහි යථාසරුප්‍ය සන්තෝෂයයි. මේ එක් එක් ප්‍රත්‍යයෙක්හි තුන් තුන් සතුටෙන් යතාසාරුප්‍ය සන්තෝෂයම අග්‍රයි.
සවෙනි සත්වෙනි සූත්‍රයන්හි **අයොනිසොමනසිකාරයොනිසො මනසිකාරයෝ** යට කියනලද ලක්‍ෂණ ඇත්තෝමවෙත්. මෙහි සෙස්සපළට අරුත් ඇත්තේමයි.
අටවැන්නෙහි **අසම්පජඤ්ඤං** යනු නොදන්නාබවයි. මෙය මෝහයට නමකි. අසම්පජානස්ස යනු නොදන්නහුගේ, මුළාවූවහුගේයි.
නවවැන්නෙහි **සම්පජඤ්ඤං** යන දන්නාබවයි. මෙය ප්‍රඥාවට නමකි. **සම්පජානස්ස** යනු දන්නහුගේයි.
දසවැන්නෙහි **පාපමිත්තතා** යනු යමෙකුට පවිටුවූ ලාමකවූ මිතුරෝ වෙත්ද හෙතෙම පාපිමිතෙතා නමි. පවිටු මිතුරන් ඇත්තාගේ ස්වභාවය පාපමිත්තතායි. ඒ අයුරින් පවත්නා වූ ස්කන්‍ධසතරටම මේ නමකි. මෙය කියන ලද්දේමය.
‘එහි පාපමිත්තතාව කෙසේදයත්? සැදැහැනැති, දුසිල්වූ ඇසූපිරූ තැන්නැති, මසුරුවූ මෝඩවූ යම් ඒ පුද්ගලයෝ වෙත්ද ඔවුන්ගේ යම් ඇසුරක් ආශ්‍රයක් එක්ව ඇසුරුකිරීමක් භජනයක් දැඩිභජනයක් භක්තියක් දැඩි ඇදහීමක් සබැඳියාවක් වේද එය පාපමිත්තතායි කියනුලැබේ.’
කල්‍යාණමිත්‍ර වර්ගය
අටවෙනි වර්‍ගයේ පළමු සූත්‍රයෙහි **කල්‍යාණමිත්ත**තා යනු කලණමිරෝ මොහුටනුයි කලණමිතුරන් ඇත්තෙයි. ඔහුගේ ස්වභාවය කල්‍යාණ මිත්තායි. සෙස්ස කියනලද්දේට ප්‍රතිපක්‍ෂ ක්‍රමයෙන්ම දතයුතයි.
දෙවැන්නෙහි **අනුයොගො** යනු යෙදීමයි. ප්‍රයෝගයයි. **අනනුයොගො** යනු නොයෙදීමයි, **අප්‍රයෝගයයි**. අනුයොගා යනු යෙදීමෙනි. අනනුයොගා යනු නොයෙදීමෙනි. **කුසලානං ධම්මානං** යනු චතුභූමකකුශලධර්‍මයන්ගේයි. තෙවැන්න පැහැදිලි අරුත් ඇත්තේමය.
සිවුවැන්නෙහි, **බොජ්ක්‍ධඞ්ගා **යනු අවබෝධකරන (බුදුවන) සත්වයාට අංගවූ ධර්‍මසතයි. යම්වූ හෝ ධර්‍මයන්ගේ එකතුවකින් හෙතෙම අවබෝධකරයිද සසරින් හෝ නැඟී සිටියිද සිවුසස්දම් හෝ පසක් කරයිද ඒ අවබෝධයට අංග වූයේනූයි බොජ්ක්‍ධඞ්ගයෝ වෙත්ද අවබෝධකෙරෙතියි බොජක්‍ධඞ්ගයෝයි. වටහාගනිතැයි බොජ්ක්‍ධඞ්ගයෝයි ප්‍රතිවේධ කෙරෙතැයි බොජ්ක්‍ධඞ්ගයෝයි. අවබෝධය සඳහා පවතිතැයි බොජ්ක්‍ධඞ්ගයෝයි. මෙසේ වනාහි මේ පදය බෙදා දක්වන ලද්දේමය.
පස්වැන්නෙහි **‘භාවනාපාරිපූරිං ගච්ඡනති”** යන මේ පදයෙන් බෝධ්‍යංගයන්ගේ හැසිරෙන ආකාරයෙන් භූමිය කියනලදී. ඒ භූමිය වනාහි සතරාකාරවෙයි. විදර්‍ශනාව හටගන්නා කල්හි බෝධ්‍යංගයෝ කාමාවචර වෙත්. විදර්‍ශනා පාදකධ්‍යානය උපදින කල්හි රූපාවචරඅරූපාවචරයෝ වෙත්. මාර්‍ගඵලයන් උපදිනා කල්හි ලෝකෝත්තරයෝයි. මේ සූත්‍රයෙහි චතුභූමික බෝධ්‍යංගයෝ කියනලදහ.
සවෙනි සූත්‍රයාගේ අර්‍ත්‍ථොත්පත්තික නික්‍ෂෙපයයි. මෙය අර්‍ත්‍ථොත්පත්තික දෙසනලදී. බොහෝ භික්‍ෂූහූ වනාහි ධර්‍මසභාවෙහි හුන්නාහුය. ඔවුනතුරෙහි බන්‍ධුලමල්ල සෙනෙවිහි අරභයා මේ කථාව හටගත්තේය. ‘ඇවැත්නි, අසුවල්නම් කුලය පෙර බොහෝ නෑයන් ඇත්තේ විය. බොහෝ (විහිදීගිය) පැති ඇත්තේ විය. දැන් අඩු නෑයන් අඩුපැති ඇත්තක්විය. ඉක්බිති භාග්‍යවතුන් වහන්සේ ඒ භික්‍ෂූන්ගේ සිත්හරසර දැන මා ගියවිට මහත් දෙසුමක් වන්නේයයි දැන ගඳකිළියෙන් නික්ම දම්සභාවෙහි පනවනලද උතුම් බුද්ධාසනයෙහි හිඳ, මහණෙනි දැන් කවරනම් කථාවකින් යුක්තව හුන්නහුදැයි ඇසූසේක. භාග්‍යවතුන් වහන්ස, අන් ගම්නියම්ගම් ආදිය පිළිබඳ කථාවක් නැත. අසුවල් නම් කුලය පෙර බොහෝ නෑයන් ඇත්තේවිය. බොහෝ පැති ඇත්තේවිය. දැන් අඩු නෑයන් ඇත්තේ අඩු පැති ඇත්තේ වීයයි කියමින් හුන්නහුම්හයි පැවසූහ. ශාස්තෘන්වහන්සේ මේ අර්‍ත්‍ථොත්පත්තියෙහි **අප්පමතතිකා එසා භික්‍ඛවෙ පරිහානි** යන මේ සූත්‍රය ආරම්භ කළසේක.
එහි** අප්පමත්තිකා** එසා භික්‍ඛවේ පරිහානි යන මේ සූත්‍රය ආරම්භ කළසේක. එහි අප්පමතතිකා යනු අඩුවැඩි පමණයි. මේ පිරිහීමෙන් නම් නැත. මේවනාහි ඉහාත්මයෙහි පිරීහීම් පමණක්මයයි. වදාළසේක. **එතං පතිකිට්ඨං** යන් මෙය පැසුළුය (අන්තිමය.) මෙය ලාමකය. යනුයි. **යදිදං පඤ්ඤපරිහානි** යනු මගේ සසුනෙහි යම් මේ කරනලද කර්‍මයාගේ විපාක ඇත යන නුවණින් විදසුන් නුවණින් මග නුවණින් පලනුවණින්ද පිරිහීමක් වේද එය අන්තිමය; එය ලාමකය; එය අත්හැරදමිය යුත්තකි යන අර්‍ත්‍ථයි .
සත්වැන්නද අර්‍ත්‍ථොත්පත්තියෙහි දෙසනලදී. දම් සභාවෙහි හුන්නාවූ භික්‍ෂූන් අතුරෙන් ඇතැම්හු අසුවල් නම් කුලය පෙර අඩු නෑයන් ඇති අඩු පැති ඇතිවූවක් විය. දැන් බොහෝ නෑයන් ඇති බොහෝ පැති ඇතිවූවක් වීය’යි මෙසේ කීවාහුය. කවරෙකු සඳහා මෙසේ කීවාහුදයත් විශාඛා උවැසියද විශාලාවෙහි ලිච්ඡාවීන්ද සඳහායි. ශාස්තෘන්වහන්සේ ඔවුන්ගේ සිත්හසර දැන පෙර කියනලද ක්‍රමයෙන්ම අවුත් ධර්‍මාසනයෙහි වැඩහුන්සේක, ‘මහණෙනි දැන් කවර නම් කථාවකින් යුක්තව හුන්නහුදැයි ඇසූසේක. ඔවුහු ඇති සැටියෙන් කීය. ශාස්තෘන්වහන්සේ මේ අර්‍ත්‍ථොත්පත්තියෙහි මේ සූත්‍රය ඇරඹුසේක. එහි **අප්පමතතිකා** යනු ඒ සැපත නිසා ස්වර්‍ගයට හෝ මාර්‍ගයට හෝ පැමිණියවුන් නොමැති බැවින් අඩුය යනුයි. **යදිදං පඤ්ඤචුද්ධි** යනු කම්මස්සකත ඤණාදීන්ගේ වැඩීමයි. **තස්මා** යනු යම් හෙයකින් ඥාතීන්ගේ වෘද්ධිය නම් ඉහාත්මයට පමණක්වූයේ අඩුවූයේ කුඩාවූයේ ස්වර්‍ගයට හෝ මාර්‍ගයට පමුණුවන්නට අසමත්වූයේවෙයි. එහෙයිනි., **පඤ්ඤාවුද්ධියා **යනු කම්මස්සකතාදී ප්‍රඥාවේ වර්‍ධනයෙනි.
අටවැන්නද අර්‍ත්‍ථොත්පත්තියෙහි දෙසනලදී. බොහෝ භික්‍ෂුහු ධම්සභාවෙහි හුන්නාහු මහාධන සිටුපුත්‍රයා අරභයා අසුවල් නම් කුලය පෙර මහා භෝග ඇත්තේ මහා රන්රුවන් ඇත්තේ විය. දැන් එය අල්පභෝගවූයේ වීයයි පැවසූහ. දැන් එය මහාභෝග ඇත්තේවීයයි පැවසූහ. ශාස්තෘන්වහන්සේ පෙර ක්‍රමයෙන්ම වැඩමවා ඔවුන්ගේ වචනය අසා මේ සූත්‍රය ඇරඹූසේක.
නවවැන්නද අර්‍ත්‍ථොත්පත්තියෙහි කියනලදී. දම්සභාවෙහි හුන්නාවූ භික්‍ෂුහු කාකවලිය සිටුද පුණ්ණක සිටුද අරභයා අසුවල් නම් කුලය පෙර අල්පභෝග වූයේය. දැන් එය මහාභෝග ඇත්තෙවීයයි පැවසූහ. ශාස්තෘන්වහන්සේ පෙර ක්‍රමයෙන්ම වැඩමවා ඔවුන්ගේ වචනය අසා මේ සූත්‍රය ඇරඹූසේක. සෙස්ස මේ සූත්‍රදෙක්හි යටකියනලද ක්‍රමයෙන්ම දතුයුතුය.
දසවැන්නද අර්‍ත්‍ථොත්පත්තියෙහි දෙසනලදී. ධර්‍මසභාවෙහි භික්‍ෂූහු කොසොල් මහරජු අරභයා අසුවල්නම් කුලය පෙර මහයසස් ඇත්තේ මහ පිරිවර ඇත්තේවිය. දැන් අඩුයසස් අඩුපිරිවර ඇත්තේවීයයි පැවසූහ. භාග්‍යවතුන්වහන්සේ පෙර ක්‍රමයෙන්ම වැඩමවට ඔවුන්ගේ වචනය අසා මේ දෙසුම ඇරඹුසේක. ඉතිරිය කියනලද ක්‍රමයෙන්ම දතයුතුයි.
ප්‍රමාද වර්ගය
නවවෙනි වර්‍ගයෙහි පළමු සූත්‍රය අර්‍ත්‍ථොත්පත්තියෙහි දෙසනලදී. බොහෝ භික්‍ෂුන්වහන්සේලා වනාහි ධර්‍මසභාවෙහි හුන්නාහු කුම්භඝොෂක අරභයා අසුවල් නම් කුලය පෙර අඩු යසස් ඇත්තේ අඩුපිරිවර ඇත්තේ විය. දැන් මහයසස් ඇත්තේ මහපිරිවර ඇත්තේ වීයයි කීවාහුය. ශාස්තෘන්වහන්සේ පෙර නයින්ම පැමිණ ඔවුන්ගේ වචනය අසා මේ සූත්‍රය දෙසීමට ඇරඹූසේක. එය අර්‍ත්‍ථය යටකියනලද ක්‍රමයෙන්ම දතයුතුයි.
දෙවෙනි සූත්‍රාදියෙහි **‘මහතො අනත්‍ථාය**’ යනු මහත්වූ අවැඩක් සඳහායි. මෙහි සෙස්ස පැහැදිලි අරුත් ඇත්තේය.
ආධ්‍යාත්මික වර්ගය
දසවෙනි වර්‍ගයෙහි **අජ්ක්‍ධත්තිකං** යනු ස්වකීය අධ්‍යාත්ම වශයෙන් ආධ්‍යාත්මික වූ යනුයි. **අඞ්ගං** යනු කාරණයයි. **‘ඉති කරිත්‍වා’** යනු මෙසේ කොට යනුයි. ‘මහණෙනි තමා අයත්වූ පුද්ගලයන්ට වෙන් වශයෙන් අයත්වූ, තමාගේ සිතෙහි හටගත් කාරණයකැයි කොට වෙනත් එක් කාරණයකුදු නොදකිම්’ යන මෙය කියනලද්දේවෙයි.
**බාහිරං** යනු තමා අයත් සන්තානයෙන් පිටත හටගත්තේයි. **‘සද්ධම්මස්ස’** යනු මනාදහම් ඇති ශාසනයාගේ යනාර්‍ත්‍ථයි. **‘සමේමාසාය’** යනු විනාශය සඳහායි. **අන්තරධානාය** යනු අප්‍රකටව වීමටයි.
**ධිතියා** යනු චිරස්ථිතිය සඳහායි. **‘අසමේමාසාය අනන්තරධානාය’** යනු කියනලද දෙයට විරුද්ධ නයින් දතයුතුයි. මෙහි සෙස්ස චතුකෝකයෙහි කියනලද ක්‍රමය ඇත්තෙමයි.
මින් මත්තෙහි වූ **‘අධම්මං ධමේමාති දීපෙනති’** යනාදියෙහි සූත්‍රාන්ත ක්‍රමයෙන් වනාහී දශකුශලකර්‍මපථ ධර්‍මයයි. දශ අකුශලකර්‍මපථ අධර්‍මයයි. එසේම සතර සතිපට්ඨන සතර සම්‍යක්ප්‍රධාන, සතර සෘද්ධිපාද, පංච ඉන්‍ද්‍රිය, පංචබල, සප්ත බෝධ්‍යංග ආර්‍ය්‍ය අෂ්ඨාංගික මාර්‍ගය යන සත්තිස් බෝධිපාක්‍ෂිකයෝ ධර්‍මයයි. සතිපට්ඨාන තුන, සම්‍යක් ප්‍රධාන තුන, සෘද්ධිපාද තුන, ඉන්‍ද්‍රියසය, බලසය, බෝධ්‍යංග අට, නවාංගික මාර්‍ගය යනු ද මේ අධර්‍මයයි. උපාදාන සතර, නීවරණ පස, අනුසය සත, මිථ්‍යා අටද යන මෙය ධර්‍මයයි. උපාදාන සතර, නීවරණ පස, අනුසය සත, මිත්‍යා අටද යන මෙය අධර්‍මයයි.
එහි යම්කිසි එක් අධර්‍ම කොටසක් ගෙන මේ අධර්‍මය ධර්‍මයයි කරමු. මෙසේ අපගේ ගුරැකුලය නෛර්‍ය්‍යානිකවෙයි. අපිද ලෝකයෙහි ප්‍රකට වන්නෙමුයයි ඒ අධර්‍මය මේ ධර්‍මයයි කියන්නාහු **අධම්මං ධමේමාති දීපෙන්ති** (අධර්‍මය ධර්‍මයයි දක්වත්) නම් වෙයි. එසේම ධර්‍ම කොට්ඨාසයන් අතුරින් එකක් ගෙන මේ අධර්‍මයයි කියන්නාහු **ධම්මාං අධමේමාති දීපෙන්ති** නම්වෙයි. විනය ක්‍රමයෙන් වනාහි, සිදුවූ (සත්‍යවූ) වස්තුවකින් (මූලාධාරයකින්) චෝදනාකොට සිහිගන්වා ප්‍රතිඥාව පරිදි කළයුතු කර්‍මය ධර්‍මය නමි. අතථ්‍යවූ වස්තුවකින් චෝදනා නොකොට සිහි නොගන්වා ප්‍රතිඥාවෙන් තොරව කළයුතු කර්‍මය අධර්‍මය නමි. අතථ්‍යවූ වස්තුවකින් චෝදනා නොකට සිහි නොගන්වා ප්‍රතිඥාවෙන් තොරව කළයුතු කර්‍මය අධර්‍මය නමි.
සූත්‍රාන්ත ක්‍රමයෙන් නුවණින් බලා රාගය දුරු කිරීම, දේවෂය දුරුකිරීම, මෝහය දුරුකිරීම, සංවරය, අත්හැරීම, යන මෙය **විනයෝ** නම්වෙයි. නුනුවණින් බලා රාගාදීන්ගේ දුරු නොකිරීම, අසංවරය, අත්නොහැරීම යන මෙය **අවිනයො** නම් වෙයි. විනයක්‍රමයෙන් වත්‍ථුසම්පත්ති, ඤත්තිසම්පතති, අනුසාවන සම්පත්ති, සීමා සම්පත්ති, පරිස්සම්පත්ති යන මෙය **විනයෝ** නම් වෙයි. වත්‍ථුවිපත්ති -පෙ- පරිසවිපත්ති යන මෙය **අවිනයො** නමි වෙයි.
සූත්‍රාන්ත ක්‍රමයෙන් සතරසතිපට්ඨානය, සතර සම්‍යක්ප්‍රධානය -පෙ- ආර්ය අෂ්ටාංගික මාර්‍ගය යන මෙය (භාසිතං ලපිතං තථාගතෙන) තථාගතයන්වහන්සේ විසින් දෙසනලදී. කියනලදී. සතිපට්ඨාන තුන, සම්‍යක් ප්‍රධාන තුන, සෘද්ධිපාද තුන, ඉනද්‍රියසය, බලසය බොධ්‍යංග අට, නවාංගික මාර්‍ගය යන මෙය (අභාසිතං අලපිතං තතාගතෙන) තථාගතයන්වහන්සේ විසින් නොදෙසෙනලදි නොකියනලදී. විනය ක්‍රමයෙන් පාරාජිත සතර, සඟවෙසෙස් කෙළෙස, අනියත දෙක නිසගි පචිති තිස යන මෙය **‘භාසිතං ලපිතං තථාගතෙන’** තථාගතයන්වහන්සේ විසින් දෙසන ලදී. කියනලදී පරිජිතුන, සඟවෙසෙස් තුදුස, අනියත තුන, නිසගිපචිති තිස් එක යන මෙය **අභාසිතං ලපිතං තථාගතෙන’** තථාගතයන්වහන්සේ විසින් නොපවසනලදී. නොකියනලදී.
සූත්‍රාන්ත ක්‍රමයෙන් දිනපතා ඵලසමාපත්තීන්ට සමවැදීම, මහාකරුණා සමාපත්තියට සමවැදීම, බුදු ඇසින් ලොවැබැලීම, අර්‍ත්‍ථත්පත්ති වශයෙන් සූත්‍රාන්තදේශනාව, ජතාකකථා යන මෙය **ආචිණ්ණං** පුරුදුකරනලදී. දිනපතා පලසමවතට සමනොවැදීම, -පෙ- ජාතක නොදෙසීම යන මෙය **අනාචිණ්ණං** පුරුදු නොකරණලදී. විනය ක්‍රමයෙන් ආරාධනා කරන ලදුව වස්වැස, විමසා බලා චාරිකාවෙහි හැසිරීම, වස් පවරා සැරි සැරීම, ආගන්තුකයන් සමඟ පළමුව පිළිසඳර පැවැත්වීම යන මෙය **ආචිණ්ණං** පුරුදු කරනලදී. ඒ පුරුදුකරනලද්දේම නොකිරීම **අනාචිණ්ණං** අනාචිණි නමි. (පුරුදු නොකරන ලද්දෙමි.)
සූත්‍රානත් ක්‍රමයෙන් සතර සතිපට්ඨාන -පො- අටගි මග යන මෙය ‘**පඤ්ඤත්තං**’ පනවන ලද්දේනම් වෙයි. සතිපට්ඨාන තුන -යන- නවාංගික මාර්‍ගය යන මෙය ‘අපඤ්ඤත්තං’ නොපනවනලද්දේනම්වෙයි. විනය ක්‍රමයෙන් පරිජි සතර -පෙ- නිසගි පචිති තිස යන මෙය **පඤ්ඤත්තං** පනවනලද්දේ නම්වෙයි. පරිජි තුන නිසඟි පචිති එක්තිස යන මෙය **අපඤ්ඤත්තං** නොපනවනලද්දේ නම් වෙයි.
සියලු සූත්‍රදේශනාවන්ගේ අවසානයෙහි යම් මේ **‘තෙචිමං සද්ධම්මං අන්තරධාපෙන්ති’යි** කියනලද්දක්වේද, එහි අධිගම අන්තරධානය, පටිපත්ති අන්තරධානය, පරියත්ති අන්තරධානය, ලිඞ්ගඅන්තරධානය ධාතු අන්තරධානයයි අතුරුදහන්වීම් පසක් නම්වෙයි. එහි අධිගමය යනු සතර මග සතරපල සිවුපිළිසිඹියා ත්‍රිවිද්‍යාව ජඅභිඤ්ඤායි. එය පිරිහෙනු ලබන්නේ පිළිසිඹියාවෙයි පටන් පිරිහෙයි. බුදුන්වහන්සේලාගේ පිරිනිවනින් අවුරුදු දහසක්ම පිළිසිඹියාවෝ ඉපදවීමට හැකිවෙත්. ඉන් මත්තෙහි අභිඥා සයයි. ඉන්පසු ඒවාද නොහැකි වන්නේ ත්‍රිවිද්‍යා උපදවයි. කල්යාමේදී ඒවාද ඉපදවීමට නොහැක්කාහු ශුෂ්කවිදර්‍ශකයෝ වෙත්. මේ ක්‍රමයෙන්ම අනුගාමීහු, සකෘදාගාමීහු සෝතාපන්නයෝ වෙත්, ඔවුන් ජීවමානකල්හි අධිගමය අතුරුදහන් නොවූයේ නම්වෙයි. අන්තිම සෝවාන් පුද්ගලයාගේ මියයාමෙන් අධිගමය අතුරුදහන්වූයේ නම්වෙයි. මේ අධිගම අන්තරධානයයි.
පටිපත්ති අන්තරධානය නම්: ධ්‍යාන විදර්‍ශනා මාර්‍ගඵල නිපදවන්නට නොහැක්කාහු පිවුපිරිසුදු සිල් පමණක්ම රකිති. කල් යන විට ශීලය සම්පූර්‍ණකොට රකිමු. කෙලෙසුන් තැවීමේ වීර්‍ය්‍යයෙහි යෙදෙමු. මාර්‍ගයක් හෝ ඵලයක් හෝ පසක්කරන්නට නොහැකිවෙමු. දැන් ආර්‍ය්‍යධර්‍මප්‍රතිවේධයක් නැතැයි නිශ්චයකට එළඹ මැලිකම් බහුලවූවාහු ඔවුනොවුනට චෝදනා නොකරත්, සිහි නොගන්වත්, කුකුස් නැත්තෝ වෙත්. එතැන්පටන් කුඩා අණුකුඩාසිකපද යටපත් කරත්. කල්යන විට පචිති තුලැසිවලට එළඹෙත්, එයින් ගරුකාපත්තීන්ටද එළැඹෙත්. පාරාජික පමණක්ම පවතියි. සිවු පරිජි රක්නා භික්‍ෂූන්වහන්සේලා සියයක් හෝ දහසක් හෝ ජීවමාන කල්හි පටිපත්ති අතුරුදහන් නොවූයේ නම්වෙයි. අන්තිම භික්‍ෂුවගේ සිල්බිඳීයාමෙන් හෝ දිවිගෙවී යාමෙන් හෝ අතුරුදහන් වේය යන මෙය පටිපත්ති අන්තරධානය නමි.
පරියත්ති යනු අට්ඨකථා පාළි සහිත ත්‍රිපිටකයට අයත් බුද්ධවචනයයි. යම්තාක් එය පවතීද ඒ පර්‍ය්‍යාප්තියද පිරිපුන්වූයේ නම්වෙයි. කල්ගතවන කලහ් කලියුගයෙහි රජවරු අධාර්මිකයෝ වෙත්. ඉන්පසු රටවැසියෝද දනවුවැසියෝද අධාර්මික වෙත්. මොවුන්ගේ නොදැහැමිබවින් වැසි මනාව නොවසී. එයින් ශශ්‍යයෝ නොසැපයෙත්. ඒවා නොසැපයෙනකල්හි ප්‍රත්‍යයදායකයෝ භික්‍ෂු සංඝයාට ප්‍රත්‍යය දීමට නොහැකි වෙත්. භික්‍ෂූහු ප්‍රත්‍යයන්ගෙන් ක්ලාන්ත වන්නාහු අතැවැසියන් ගැනීමට නොහැකිවෙත්. කල්ගත වනවිට පර්‍ය්‍යාප්තිය පිරිහෙයි. අර්‍ත්‍ථ වශයෙන් දැරීමට නොහැකි වෙත්. පෙළවශයෙන්ම දරත්, එයින් කල්ගතවනවිට සියලු පෙළද දැරිමට නොහැකි වෙත්. පළමුව අභිධර්‍මපිටකය පිරිහෙයි. පිරිහෙනු ලබන්නේ මත්තෙහි පටන් පිරිහෙයි. පළමුවම වනාහි මහාප්‍රකරණය පිරිහෙයි. එය පිරිහුණුවිට යමකය, කථාවස්තුව, පුද්ගල ප්‍රඥප්තිය, විහඞ්ගය, ධර්‍ම සංග්‍රහය (යනු විසින් පිරිහෙයි)
මෙසේ අභිධර්‍ම පිටකය පිරිහුණුකල්හි මත්තෙහි සිට සූත්‍රාන්ත පිටකය පිරිහෙයි. පළමුව වනාහි අඞ්ගුත්තරනිකාය පිරිහෙයි. එහිද පළමුව ඒකාදස නිපාතයයි -පෙ- එයින් එකක නිපාතයයි. මෙසේ අංගුත්තරය පිරිහුණුකල්හි මත්තෙහි පටන් සංයුත්තනිකාය පිරිහෙයි. පළමුව මහාවග්ගය පිරිහෙයි. ඉක්බිති සළායතන වග්ගය, බන්‍ධකවග්ගය, නිදානවග්ගය සගාථවග්ගයයි. සංයුත්තනිකාය පිරිහුණුකල්හි මත්තෙහි පටන් මජ්ක්‍ධිමනිකාය පිරිහෙයි. පළමුව උපරිපණ්ණාසකය පිරිහෙයි. ඉක්බිති මජ්ක්‍ධිමපණ්ණාසකයයි. අනතුරුව මූලපණ්ණාසකයයි. මෙසේ මජ්ක්‍ධිමනිකාය පිරිහුනුකල්හි මත්තෙහි පටන් දීඝනිකාය පිරිහෙයි. පළමුව පාටියවග්ගය පිරිහෙයි. එයින් මහාවග්ගයයි. අනතුරුව සීලක්‍ඛන්‍ධ වග්ගයයි. දීඝනිකාය පිරිහුණු කල්හි සූත්‍රාන්ත පිටකය පිරිහුනේ නම්වෙයි. විනය පිටකය සමඟ ජාතක පමණක්ම දරති. විනය පිටකය ලජ්ජීහුම දරති. ලාභකැමැත්තෝ වනාහි සූත්‍රාන්තය කියනලදකල්හිද සලකන්නෝ නැතැයි ජාතකයම දරත්. කල්ගතවනවිට ජාතකයද දැරීමට නොහැකි වෙත්, ඉක්බිති ඔවුනට පළමුව වෙස්සන්තර ජාතකය පිරිහෙයි, අනතුරුව ප්‍රතිලෝම ක්‍රමයෙන් පුණ්ණක ජාතකයද මහා නාරද කස්සප ජාතකයද පිරිහෙයි. අවසානයෙහි අපණ්ණක ජාතකය පිරිහෙයි. මෙසේ ජාතකය පිරිහුණුකල්හි විනය පිටකය පමණක්ම දරති.
කල්ගතවනවිට එයද මත්තෙහි පටන් පිරිහෙයි. පළමුව වනාහි පරිවාරය පිරිහෙයි. අනතුරුව බන්‍ධකයද භික්‍ඛුනී විභංගයද මහාවිභංගයද පිරිහෙයි. අනුපිළිවෙළින් උපොසථකණ්ඩය පමණක්ම දරති. එකල්හිද පරියත්තිය අතුරුදහන් නොවූයේම වෙයි. යම්තාක් මිනිසුන් අතුරෙහි සිවුපද ඇති ගාථාවකුදු පවතීද ඒතාක් පරියත්තිය අතුරුදහන් නොවූයේ වෙයි. යම්කලෙක ශ්‍රද්ධා ඇති පැහැදුණු රජෙක් ඇතකු මත්තෙහි රන්කරඬුවක දහසින් බැඳි පසුම්බියක් තබ්බවා බුදුවරුන් විසින් දෙසනලද සිවුපදැති ගාථාවක් දන්නා තැනැත්තේ මේ දහස ගනීවායි නුවර බෙර හසුරුවයි. ගන්නෙකු නොලැබ එක්වරක් හැසිරවුණුකල්හි අසන්නෝද නොඅසන්නෝද වෙතැයි තුන්වරක් දක්වා බෙර හසුරුවා ගන්නෙකු නොලැබ, රාජ පුරුෂයෝ දහසින් බැඳි පසුම්බිය නැවත රජ ගෙටම පිවිසුවත්. එකල්හි පරියත්තිය අතුරුදහන්වූයේ නම්වෙයි. මෙය පරියත්ති අන්තරධානය නමි.
කල්ගතවනකල්හි සිවුරුගැනීම පාත්‍ර ගැනීම (අත්පා) හැකිළීම දිගහැරීම ඉදිරිබැලීම වටපිට බැලීම පහදවන්නේ නොවෙයි. නිගණ්ඨ මෙහෙණන් ලබුකැටයෙන් කළ පාත්‍රයක් මෙන් භික්‍ෂූහු පාත්‍රය අග්බාහුවෙහි බහා රැගෙන හැසිරෙති. මෙපමණකිනුද (ශ්‍රමණ) ලිංගය අතුරුදහන් නොවූයේ වෙයි. කල්ගතවන විට අග්බාහුවෙන් බස්වා අතින් හෝ කත්කොණෙහි හෝ එල්වා ගෙන හැසිරෙත්. සිවුරද පඬු පෙවීමෙන් යෝග්‍යබව ඇති නොකොට ඔටුඇටවන්කොට හැසිරෙත්, කල් යනවිට පඬුපෙවීමද නොවෙයි. දහවලුසිඳීමද බඳපටිය විදීමද නොවෙයි. කප් බින්‍දුව පමණක් කොට පරිහරණය කරත්, නැවත බඳපටිය විද කප නොකරත්, ඉක්බිති දෙකම නොකොට දහවල්ල සිඳ පිරිවැජියන් මෙන් හැසිරෙත්. කල් යනවිට, මෙයින් අපට කවර වැඩක්දැයි කුඩා කසාවත් කඩක් අතෙහි හෝ ගෙලෙහි හෝ බඳිත්. කෙස්හි හෝ අලවත්, අඹුදරුවන් පෝෂණය කරන්නාහු සී සා වපුරා දිවිගෙවමින් හැසිරෙත්, එකල්හි දක්‍ෂිණාව දෙන්නාවූ ජනයා සංඝයා උදෙසා ඔවුනට දෙයි. මේ සඳහා භාග්‍යවතුන්වහන්සේ විසින් ‘ආනන්‍දය, අනාගත කාලයෙහි දුසිල්වත්වූ පවිටුදහම් ඇති ගොත්‍රය වනසන්නාවූ කාසාවකණ්ඨකයෝ වන්නාහුය. ඒ දුසිල් ඇත්තන් කෙරෙහි සංඝයා උදෙසා දන් දෙන්නාහුය. ආනන්‍දය, මම සංඝගත දක්‍ෂිණාව එකල්හිවුවද ගිණිය නොහැකි පමණ කළනොහැකි එකකැයි පවසමි’යි දෙසනලදි. අනතුරුව කල් ඉක්මෙනවිට නොයෙක් ආකාර කටයුතු කරන්නාහූ ‘මෙය බාධාවකි. මෙයින් අපට කවර වැඩක්දැ’යි කසාවත්කඩ සිඳ වනයෙහි හෙළති. මෙකල්හි ලිංගය (සලකුණ) අතුරදහන්වූයේ නම් වෙයි. කාශ්‍යප බුදුරජුන්ගේ කාලයෙහි සිට සුදුවත් පෙරවා යෝනකයින්ගේ හැසිරීම චාරිත්‍රයක් වීය. මේ කාලයෙහි වනාහි ලිංගය අතුරුදන් වූයේනමි. මෙය ලිංගඅන්තරධානය නමි.
[missing trans]
ඉක්බිති ඒ ඒ තන්හි සත්කාරසම්මාන නොලබන්නාවූ ධාතූන්වහන්සේලා බුදුන්වහන්සේලාගේ අධිෂ්ඨාන බලයෙන් සත්කාරසම්මාන ලබන තැනකට යති. කල්යනවිට සියලු තන්හි සත්කාර සම්මාන නොවෙයි. සියලු ධාතූහු බෝමැඬෙහි රැස්වී බුදුරුවක් ගෙන බෝමැඬෙහි පළඟකින් හුන් බුදු සිරුරක අසිරිය දක්වත්. දෙතිස් මහපුරිස්ලකුණු, අසූඅනුලකුණු බඹයක් පමණවූ රැස් දහර යන සියල්ල සපිරුණේම වෙයි. ඉක්බිති යමාමහපෙළහර දිනයෙහි මෙන් පෙළහර කොට දක්වත්. එතැනට යන්නාවූ මනුෂ්‍යභූතවූ සත්‍වයෙක් නම් එහි නැත. දසදහසක් සක්වළෙහි වනාහි දේවතාවෝ සියල්ලෝම රැස්වී ‘අද දශබලයන්වහන්සේ පිරිනිවන්පාති. දැන් මෙතැන් සිට අඳුර වන්නේයයි වැළපෙත්. ඉක්බිති ධාතුශරීරයෙන් තේජසක් හටගෙන ඒ සිරුර නොපෙනෙනබවට යෙයි. එකල්හි දේවසමූහයා බුදුවරුන්ගේ පිරිනිවන් පෑ දිනයෙහි මෙන් දිව ගඳමල් වැයීම් ආදියෙන් සත්කාරකොට තෙවරක් පැදකුණුකොට වැඳ ‘භාග්‍යවතුන්වහන්ස, අනාගතයෙහි පහළවන බුදුන් දැක්මට ලබන්නෙමුයයි කියා තමතමන්ගේ තැන්වලටම යති. මේ ධාතුඅන්තරධානය නමි.
මේ පස් ආකාරවූ අන්තරධානයන්ගේ මූලය පරියත්ති අන්තරධානයමය. පර්‍ය්‍යාප්තිය අතුරුදහන් වූ කල්හි ප්‍රතිපත්තිය අතුරුදහන් වෙයි. පර්‍ය්‍යාප්තිය පවත්නා විට (ප්‍රතිපත්තිය) පවතියි. එහෙයින්ම මේ දිවයිනෙහි චණ්ඩාලතිස්ස මහා භයෙහිදී සක්දෙව් රජතෙමේ මහ පහුරක් මවා, ‘මහබියක් වන්නේය. මනාව වැසි නොවසින්නෝය. භික්‍ෂූන්වහන්සේලා ප්‍රත්‍යයන්ගෙන් ක්ලාන්ත වන්නාහු පර්‍ය්‍යාප්තිය දරන්නට නොහැකි වන්නාහුය. පරතෙරට (විදේශයකට) ගොස් ආර්‍ය්‍යයන්වහන්සේලා විසින් දිවිරැකීමට වටී. ස්වාමීනි, මේ පහපහුරට නැඟ වඩිනු මැනව. යමෙකුට මෙහි වැඩහිඳීමට තැනක් නොපොහෝනේද උන්වහන්සේලා දරකඬක හෝ උර තබා වඩින සේක්වා සියලු දෙනාටම බියක් නොවන්නේය’යි භික්‍ෂූන්වහන්සේට සැළකරවීය. එකල්හි මුහුදු තෙරට පැමිණ භික්‍ෂූන්වහන්සෙලා සැට නමක් කතිකාකොට අපට මෙහි යාමක් නොමැත. අපි මෙහිම සිට ත්‍රිපිටකය ආරක්‍ෂා කරන්නෙමුයයි එයින් පෙරළා පැමිණ දකුණු මලය දනව්වට ගොස් අලමුල් කොලවලින් දිවි රකින්නාහු විසුවාහුය. කය උසුලනකල්හි හිඳ සජ්ක්‍ධායනය කරත්. නොඋසුලන කල්හි වැළි ඔසවා පිරිවරා හිස් එක් තැනකට පර්‍ය්‍යාප්තිය විමසා බලත්. මේ ක්‍රමයෙන් අවුරුදු දොළසක් අර්‍ත්‍ථකථා සහිත ත්‍රිපිටකය සම්පූර්‍ණකොට දැරුවාහුය.
බිය සන්හුන් කල්හි සත්සියයක් භික්‍ෂූන්වහන්සේලා තමන් ගිය තැන්හි අර්‍ත්‍ථකථා සහිත ත්‍රිපිටකයෙහි එක අකුරකුදු එක ව්‍යංජනයකුදු නොනසා මේ දිවයිනටම පැමිණ කල්ලගාම දනව්වෙහි මණ්ඩලාරාම විහාරයට පිවිසියාහුය. තොරුන්වහන්සේලා පැමිණි පුවත අසා මේ දිවයිනෙහි නොගොස් නැවතුණු භික්‍ෂූන්වහන්සේලා සැට නම තෙරුන්වහන්සේලා දක්නෙමුයි වැඩමවා (ඒ) තෙරවරුන් සමඟ ත්‍රිපිටකය පිරිසුදු කරන්නාහු එක් අකුරකුදු එක් ව්‍යංජනයකුදු නොගැලපෙන්නක් නම් නොදුටුවාහුය. ඒ ස්ථානයෙහි තෙරවරුන් අතර ‘සසුනේ මුල පර්‍ය්‍යප්තියද නැතහොත් ප්‍රතිපත්තියද’ යන මේ කථාව හටගත්තේය. පාංශුකූලික ස්ථවිරයන්වහන්සේලා ප්‍රතිපත්තිය මුලයයි කීවාහුය. ධර්‍මකථික භික්‍ෂූහු පර්‍ය්‍යාප්තියයයි කීවාහුය. ඉක්බිති ඔවුනට තෙරුන්වහන්සේලා ඔබවහන්සේලා දෙපිරසේම වචන පමණකින්ම නොපිළිගනිමු. බුද්ධභාෂිතවූ සූත්‍රයක් ගෙන හැර දක්වන්නැයි කීවාහුය. සූත්‍රයක් ගෙනහැර දැක්වීම උගහට නොවේයයි ‘ඉමෙ ච සුභද්ද භික්‍ඛු සම්මාවිහරෙය්‍යුං අසුඤෙඤා ලොකො අරහන්තෙහි අස්ස’ යනුවෙන්ද, ‘පටිපත්ති මූලකං මහාරාජ සත්‍ථුසාසනං පටිපත්තිසාරකං පටිපත්තියං ධරන්තං තිට්ඨති’ යනුවෙන්ද සූත්‍රයක් ගෙන හැර දැක්වූවාහුය. මෙම සූත්‍රය අසා ධර්‍මකථික ස්ථවිරයන්වහන්සේලා තමන්ගේ වාදය තැබීම පිණිස මේ සූත්‍රය ගෙනහැර දැක්වූවාහුය.
මේ සූත්‍රය ගෙනහැර දැක්වූකල්හි පාංශුකූලික ස්ථවිරයන්වහන්සේලා නිශ්ශබ්ද වූවාහුය. ධර්‍මකථිකස්ථවිරයන්ගේම වචනය පෙරටුවිය. යම් සේ ගවයන් සියයක හෝ ගවයන් දහසක හෝ අතරෙහි ප්‍රවෙණිය පාලනය කරන්නාවූ දෙනක නොමැති කල්හි ඒ වංශය ඒ පරපුර නොගැලපෙයිද එසේම අරඹන ලද විදර්‍ශනා ඇති භික්‍ෂූන්වහන්සේලා සියයක් හෝ දහසක් විද්‍යාමාන කල්හිවුවද පර්‍ය්‍යාප්තිය නොමැතිකල්හි ආර්‍ය්‍යමාර්‍ග ප්‍රතිවේධයක් නම් නොවෙයි. තවද යම්සේ නිදන්කළය (ධනය පුරවා නිධන්ගත කරනලද කළය) ක් දැන ගැනීම (හඳුනා ගැනීම) සඳහා ගලක් මත්තෙහි අකුරු පිහිටවූ කල්හි යම්තාක් අකුරු පවතීද ඒතාක් නිදන් කළය නැසුනේ නම් නොවේ. එසේම පර්‍ය්‍යාප්තිය පවත්නාකල්හි සසුන අතුරුදහන් වූයේනම් නොවේ.
අධම්ම වර්ගය
එකොළොස්වෙනි වර්‍ගයෙහි **‘අධම්මං ධම්මො’** යනාදිය කියනලද ක්‍රමයෙන්ම දතයුතුයි. මෙහි සෙස්ස පැහැදිලිමය.
අනාපත්ති වර්ගය
දොළොස්වෙනි වර්‍ගයෙහි **‘අනාපත්තිං ආපත්ති** යනාදියෙහි, ‘අනාපත්ති අජානන්තස්ස අථෙය්‍යචිත්තස්ස නමරණාධිප්පායස්ස අනුල්ලපනාධිප්පායස්ස න මොචනාධිප්පායස්ස’ යන තන්හි තන්හි කියනලද නිවැරැද්ද අනාපත්ති නම්වෙයි. ‘ජානන්තස්ස ථෙය්‍යචිත්තස්ස’ ආදි ක්‍රමයෙන් කියනලද වැරැද්ද ආපත්ති නමි. ආපත්තිස්කන්‍ධ පසක් ලහුකාපත්ති නමි. ආපත්තිස්කන්‍ධ දෙකක් ගරුකාපත්ති නමි. ආපත්තිස්කන්‍ධ දෙකක් දුට්ඨුල්ලාපත්ති නමි. ආපත්තිස්කන්‍ධ පසක් අදුට්ඨුල්ලාපත්ති නමි. ආපත්තිස්කන්‍ධ හයක් සාවසෙසාපත්ති නමි. පාරාජිකාපත්තිස්කන්‍ධ එක අනවසෙසාපත්ති නමි. සප්පටිකම්මාපත්ති (පිළියම් සහිත ඇවැත්) නම් සාවසෙසාපත්තිමයි. අප්පටිකම්මාපත්ති (පිළියම් නැති ඇවැත්) නම් අනවසෙසාපත්තිමය. සෙස්ස සියලුතන්හි පැහැදිලිමය.
ඒකපුග්ගල වර්ගය
එකපුද්ගලවර්‍ගයෙහි පළමුවෙනි සූත්‍රයෙහි **‘එකපුග්ගලො’** යනු එක් පුද්ගයෙකියි. මෙහි **‘එකො’** යනු දෙවැනි ආදිය ප්‍රතික්‍ෂෙප කිරීම් අර්‍ත්‍ථයෙහි සංඛ්‍යා පරිච්ඡේදයයි. **‘පුග්ගලො’** යනු ව්‍යවහාර කථාවකි. පරමාර්‍ත්‍ථ කථාවක් නොවේ. භාග්‍යවත් බුදුරජානන්වහන්සේගේ වනාහි සම්මුති දෙසනා පරමත්‍ථදෙසනායි ද්විවිධ දේශනාවක් වෙයි. එහි පුද්ගලයා, සත්‍වයා, ස්ත්‍රිය, පුරුෂයා, ක්‍ෂත්‍රියයා, බ්‍රාහ්මණයා, දෙවියා, මාරයා යනුවෙන් මෙබඳු වූයේ සම්මුති (ව්‍යවහාර) දෙසනානමි. අනිත්‍ය, දුක්‍ඛ, අනාත්ම, ස්කන්‍ධ, ධාතු, ආයතන, සතිපට්ඨාන යනුවෙන් මෙබඳුවූයේ පරමත්‍ථ (පරමාර්‍ත්‍ථ) දෙසනා නමි. එහි භාග්‍යවතුන්වහන්සේ යමෙක් සම්මුති වශයෙන් දේශනාවක් අසා අර්‍ත්‍ථය වටහාගෙන මෝහය අතහැර විශේෂ (මාර්‍ගඵලාදි) යක් ලැබීමට හැකිවෙත්ද ඔවුනට සම්මුති දෙසනාව දෙසනසේක. යමෙක් වනාහි පරමාර්‍ත්‍ථවශයෙන් දේශනාවක් අසා අර්‍ත්‍ථය වටහාගෙන මෝහය අතහැර විශේෂයක් ලැබීමට සමත්වෙත්ද ඔවුනට පරමාර්‍ත්‍ථදේශනාව දෙසනසේක.
එහි මේ උපමායි. යම්සේ වනාහි දේශභාෂාවන්හි දක්‍ෂවූ ත්‍රිවිධ වේදයන්ගේ අර්‍ත්‍ථසංවර්‍ණනා’ ක්‍රමයන් දන්නාවූ ආචාර්‍ය්‍යවරයෙක්, යමෙක් දමිළ භාෂාවෙන් කීකල්හි අර්‍ත්‍ථය දනිත්ද ඔවුනට දමිළ භාෂාවෙන් ප්‍රකාශකරයි. යමෙක් අන්‍ධභාෂාදිය අතුරෙන් යම් භාෂාවකින් (කී කල්හි අර්‍ත්‍ථය දනිත්ද) ඔවුනට ඒ ඒ භාෂාවෙන් (ප්‍රකාශකරයි.) මෙසේ ඒ මානවකයෝ භාෂා ප්‍රයෝගයෙන් දක්‍ෂවූ ව්‍යක්තවූ ආචාර්‍ය්‍යවරයෙකු වෙත එළඹ ඉක්මණින්ම ශිල්පය උගණිත්. එහි භාග්‍යවත් බුදුරජාණන්වහන්සේ ආචාර්‍ය්‍යවරයා මෙනි. කිවයුතුබවෙහි පිහිටි තුන් පිටකය ත්‍රිවේදය මෙනි. පරමාර්‍ත්‍ථසම්මුති දේශනාවන්හි දක්‍ෂතාව දෙශභාෂාවන්හි දක්‍ෂතාව මෙනි. සම්මුති පරමත්‍ථ වශයෙන් වටහාගැනීමට සමත් විනෙයජනයෝ නොයෙක් දේශභාෂාවන්ට අයත් මානවකයන් මෙනි. භාග්‍යවතුන්වහන්සේගේ සම්මුති පරමාත්‍ථවශයෙන්වූ දේශනාව ආචාර්‍ය්‍යවරයා දමිළ භාෂාදියෙන් ප්‍රකාශකිරීම මෙනැයි දතයුතුය. මෙහි කියනලද්දේදවෙයි.
‘දේශකයන් අතුරෙන් ශ්‍රෙෂ්ඨවූ බුදුරජාණන්වහන්සේ සම්මුතියද පරමාර්‍ත්‍ථයදැයි සත්‍යදෙකක් ප්‍රකාශකළසේක. තෙවැනි සත්‍යයක් නොලැබෙයි.{1}
ලෝකයෙහි පිළිගැනීම හේතුවෙන් සංකේත වචනය සත්‍යය. ධර්‍මයන් හටගත් ආකාරය හේතුවෙන් පරමාර්‍ත්‍ථ වචනය සත්‍යය.{2}
එහෙයින් ව්‍යවහාරයෙහි දක්‍ෂවූ ලෝකයාට ස්වාමීවූ සම්මුතිය ව්‍යවහාර කරන ශාස්තෘන්වහන්සේට මුසාවාදයක් හටනොගනී.{3}
තවද: භාග්‍යවතුන්වහන්සේ කරැණු අටකින් පුද්ගල කථාව කරනසේක. විලිබිය පළටකරනු සඳහා, කර්‍මය අයත් කොට ඇතිබව පළට කිරීම සඳහා, එක්එක් පුද්ගලයා අයත් ක්‍රියා පළටකරනු සඳහා, පෙරවිසූ කඳපිළිවෙළ පළටකරනු සඳහා, දානයේ පිරිසුදුකම පළටකරනු සඳහා, ලෝකසම්මතය අත්නොහැරීම සඳහාත් යනුවෙනි. ස්කන්‍ධ ධාතු ආයතනයෝ ලජ්ජාවෙති බිය වෙතියි කීකල්හි මහජනයා නොදනියි. මුළාවට පැමිණෙයි. ස්කන්‍ධධාතු ආයතනයෝ ලජ්ජාවෙති බියවෙති. යනු මේ කිමෙක්දැයි විරුද්ධ වෙයි. ස්ත්‍රිය, පුරුෂයා, ක්‍ෂත්‍රියයා, බ්‍රාහ්මණයා, දෙවියා, මාරයා ලජ්ජාවෙයි බියවේයයි කීවිට දනියි. මුළාවට නොපැමිණෙයි. විදරුද්ධ නොවෙයි. එබැවින් භාග්‍යවතුන්වහන්සේ ලජ්ජා බිය ප්‍රකටකිරීම සඳහා පුද්ගලකථාව කරනසේක.
ස්කන්‍ධයෝ ධාතූහු ආයතනයෝ කර්‍මය අයත්කොට ඇත්තෝයයි කීවිටද මේ ක්‍රමයමැයි. එබැවින් භාග්‍යවතුන්වහන්සේ කර්‍මය ස්වකීයකොට ඇතිබව ප්‍රකට කරනු සඳහා පුද්ගලකථාව කරනසේක.
වෙළුවනාදී මහාවිහාරයෝ ස්කන්‍ධයන් විසින් ධාතූන් විසින් ආයතනයන් විසින් කරවනලද්දෝයි කීකල්හිද මේ ක්‍රමයමයි. මේ නිසා භාග්‍යවතුන්වහන්සේ එක් එක් පුද්ගලයාට අයත් ක්‍රියා ප්‍රකටකරනු සඳහාද පුද්ගල කථාව කරනසේක.
ස්කන්‍ධයෝ ධාතූහු, ආයතනයෝ මව, පියා රහතුන්වහන්සේ ජීවිතයෙන් තොර කිරති, ලෝහිතුප්පාදකර්‍මය කරති, සංඝභේද කර්‍මය කරතියි කීවිටද මේ ක්‍රමයමයි. එහෙයින් භාග්‍යවතුන්වහන්සේ ආනන්තර්‍ය්‍යකර්‍ම ප්‍රකට කරනු සඳහා පුද්ගලකථාව කරනසේක.
ස්කන්‍ධයෝ ධාතූහු ආයතනයෝ මෛත්‍රී කරතියි කීවිටද මේ ක්‍රමයමයි. එබැවින් භාග්‍යවතුන්වහන්සේ බ්‍රහ්මවිහාර ප්‍රකටකරනු සඳහා පුද්ගලකථාව කරනසේක.
ස්කන්‍ධයෝ ධාතූහු ආයතනයෝ පෙරවිසූ කඳ පිළිවෙළ සිහිකරතියි කීවිටද මේ ක්‍රමයමයි. එබැවින් භාග්‍යවතුන්වහන්සේ පෙරවිසූ කඳපිළිවෙළ ප්‍රකටකරනු සඳහා ද පුද්ගලකථාව කරනසේක.
ස්කන්‍ධයෝ ධාතූහු ආයතනයෝ දානය පිළිගනිති. කීකල්හිද ස්කන්‍ධයෝ ධාතූහු ආයතනයෝ පිළිගනිති යනු මේ කිමෙක්දැයි මහජනයා නොදනියි. මුළාවට පැමිණෙයි, විරුද්ධවෙයි. පුද්ගලයෝ සිල්වත්තු යහදම් ඇත්තෝ පිළිගනිතියි කීකල්හි මහජනයා දනියි. මුළාවට නොපැමිණෙයි. විරුද්ධ නොවෙයි. එබැවින් භාග්‍යවතුන් වහන්සේ දානයෙහි පිරිසුදු බව දැක්වීමට පුද්ගලකථාව කරනසේක.
භාග්‍යවත් බුදුරජානන්වහන්සේලා ලෝකසම්මතය අත් නොහරිති. ලෝකව්‍යවහාරයෙහි ලෝකනිරුක්තියෙහි ලෝකසංවාදයෙහි පිහිටියෝම දහම් දෙසති. එබැවින් භාග්‍යවතුන්වහන්සේ ලෝකසම්මුතිය අත්නොහැරීම සඳහාද පුද්ගලකථාව කරනසේක.
මෙසේ එකෙක්වූයේද එම පුද්ගලවූයේද ඒමැයි එකපුග්ගල නම්වේ. කවර අර්‍ත්‍ථයෙන් ඒක පුද්ගල වේද යත්? අසමානාර්‍ත්‍ථයෙන්, ගුණවිශිෂ්ටාර්‍ත්‍ථයෙන් හා අසමසමාර්‍ත්‍ථයෙනි. හෙතෙමේ වනාහි දශපාරමිතාවන්ගේ පිළිවෙළින් ආවර්‍ජනාදිය කොට බෝධිසම්භාර ගුණයන් හා බුද්ධගුණයන් මගින්ද සෙසු මහජනයාගෙන් අසමානයයි අසමානාර්‍ත්‍ථයෙන්ද ඒකපුද්ගලවෙයි. මොහුගේ යම් ඒ ගුණයෝ වෙත්ද එම ගුණයෝ සෙසු සත්‍වයන්ගේ ගුණයන්ගෙන් විශිෂ්ට වෙතැයි ගුණ විශිෂ්ටාන්‍ථර්‍යෙන්ද ඒකපුද්ගල වෙයි. පෙරවිසූ සම්මාසම්බුදුවරු සියලු සත්‍වයන්ගෙන් අසමාන වෙති. ඒ අසමයන් සමඟ මේ එක් පුද්ගලයා රූපකාය ගුණයන්ගෙන් මෙන්ම නාමකාය ගුණයන්ගෙන් ද සමවේයයි අසමසමානාර්‍ත්‍ථයෙන් ඒකපුද්ගල නම් වෙයි.
**‘ලොකෙ’** යනු අවකාශ ලෝකය, සත්‍වලෝකය, සංසකාර ලෝකයයි ලෝක තුනකි. ඒවායේ විස්තර කථාව විශුද්ධිමාර්‍ගයෙහි කියනලදි. ඒවා අතරින් මෙහි සත්‍වලෝකය අදහස් කරනලදි. සත්වලෝකයෙහි උපදිනුලබන්නාවූද මෙතෙම දිව්‍යලෝකයෙහි නොඋපදියි. බ්‍රහ්මලෝකයෙහිද නොඋපදියි. මිනිස් ලොවෙහිම උපදියි. මිනිස් ලොවෙහිද අන් සක්වළක නොව මේ සක්වළම උපදියි. එහිද හැම තන්හිම නොවේ,
පෙරදිගින් කජංගල නම් නියම්ගමෙකි. එයට අන්‍යව මහාසාලයෝයි. ඉන් මත්තෙහි මෙපිටින් මැද ප්‍රත්‍යන්ත ජනපදයෝයි. ගිනිකොන දිගින් සලලවතී නම් නදියයි. ඉන් මත්තෙහි මෙපිටින් මැද ප්‍රත්‍යන්ත ජනපදයෝයි. දකුණු දිගින් සෙතකණ්ණික නම් නියම්ගමයි. ඉන් මත්තෙන් මෙපිටින් මැද ප්‍රත්‍යන්තජනපදයෝයි. පැසුළුදිගින් ථුනනම්වූ බමුණුගමයි. ඉන් මත්තෙහි මෙපිටින් මැද ප්‍රත්‍යන්ත ජනපදෙයෝයි. උතුරැ දෙසින් උසීරද්ධජ නම්වූ පර්‍වතයයි. ඉන්මත්තෙහි මෙපිටින් මැද ප්‍රත්‍යන්ත ජනපදයෝයයි මෙසේ පිරිසිඳුණු, දිගින් යොදුන් තුන්සියයක් ඇති, පළලින් යොදුන් දෙසියපණසක් ඇති, වටින් යොදුන් නවසියයක් ඇති මධ්‍යම දේශයෙහි උපදියි. හුදෙක් තථාගතයන්වහන්සේ පමණක් නොවෙත්. පසේබුදුවරු, අගසව්වරු, අසූමහ තෙරවරු බුදුබව, බුදුපියා, සක්විති රජ හා වෙනත් හරවත් (ධනවත්) වූ බමුණු ගැහැවියෝ ද මෙහිම උපදිත්,
**‘උප්පජ්ජමානො උපපජ්ජති’** යන මෙය වනාහි දෙකම නිමනොකළ වචනයි. පහළ වන්නේ බොහෝ දෙනාගේ හිතවැඩ සඳහා පහළවෙයි. වෙනත් කරුණකින් නොවේයයි මෙසේ මෙහි අර්‍ත්‍ථය දතයුතුයි. මෙහි ලක්‍ෂණය මෙබඳුමය. මෙය වෙනත් ශබ්දලක්‍ෂණයකින් මැඩලන්නට නොහැකිය.
තවද උපදිනුලබන්නේනම් උපදියිනම් උපන්නේ නම්යි මෙහි මේ භේදය දතයුතුයි. මෙතෙම වනාහි දීපඞ්කර පාදමූලයෙහි ලබනලද විවරණ ඇත්තේ බුද්ධකාරක ධර්‍මයන් සොයන්නේ දසපාරමිතාවන් දැක මේ ධර්‍මයෝ මාවිසින් පිරියයුත්තාහයි කරනලද සනිටුහන් ඇත්තේ දානපාරමිතාව පුරන්නේද උපදිනුලබන්නේ නමි. ශීලපාරමිතාව -පෙ- උපෙක්‍ෂා පාරමිතාවය යන මේ දශපාරමිතාවන් පුරන්නේද දශඋපපාරමිතාවන් පුරන්නේද, උපදිනුලබන්නේනමි. පංචමහා පරිත්‍යාගයන් පරිත්‍යාගකරන්නේද, උපදිනුලබන්නේ ඥාති අර්‍ත්‍ථචර්‍ය්‍යාව, ලෝකාර්‍ත්‍ථචර්‍ය්‍යාව හා බුද්ධචර්‍ය්‍යාව සම්පූර්‍ණ කරන්නේද උපදිනුලබන්නේ නමි. කල්පලක්‍ෂයක් අධිකකොට ඇති අසංඛ්‍යසතරක් බුද්ධකාරකධර්‍මයන් මුදුන්පමුණුවන්නේද, උපදිනුලබන්නේ නමි. වෙසතුරු අත්බව හැර තුසිත දෙව්පුරයෙහි පිළිසිඳ ගෙන අවුරුදු සැටලක්‍ෂයක් අධිකකොට ඇති අවුරුදු පණස්හත්කෝටියක් සිටින්නේද උපදිනුලබන්නේ නමි. දෙවියන් විසින් අයදිනලද්දේ පස්මහ බැලුම් බලා මායා දේවියගේ කුසෙහි පිළිසිඳ ගන්නේද නොඅඩු නොවැඩි දසමසක් ගැබහි වසන්නේද උපදිනු ලබන්නේ නමි. එකුන්තිස් වසක් ගිහිගෙහි සිටින්නේද උපදිනුලබන්නේ නමි. කාමයෙහි ආදීනවද නෛෂ්ක්‍රම්‍යයෙහි ආනිසංශද දැක රාහුලභද්‍රයන් උපන්දිනයෙහි ඡන්නසහායකොට ඇත්තේ කත්‍ථක නම් උතුම් අසුපිට නැඟ නික්මෙන්නේද උපදිනුලබන්නේ නමි. රාජ්‍යතුනක් ඉක්මවන්නේද අනෝමා නදීතීරයෙහි පැවිදි වන්නේද උපදිනුලබන්නේ නමි. අවුරුදුසයක් මහා ප්‍රධන් වීර්‍ය්‍ය කරන්නේද උපදිනුලබන්නේම නමි. නුවණ මුහුකුරා ගිය කල්හි ඕලාරික ආහාර වළඳන්නේද උපදිනුලබන්නේනමි. සවස්කල්හි වෙසක් පුන් පොහොයෙහි බෝමැඬට නැඟ මාරබලය පරදා පළමු යාමයෙහි පුබ්බෙනිවාසානුස්සති ඤාණය සිහිකොට මැදුම්යමෙහි දිබ්බචක්‍ඛුඤාණය පිරිසුදුකොට පශ්චිමයාමයට සමනන්තරව අංගදොළසක් සහිත ප්‍රතීත්‍යසමුප්පාදය අනුලොම් පිළිලොම් වශයෙන් සම්මර්‍ශනයකොට සෝතාපත්ති මාර්‍ගය අවබෝධ කරන්නේද උපදිනුලබන්නේම නමි. සොතාපත්ති ඵලක්‍ෂණයෙහිද සකෘදාගාමි මාර්‍ගක්‍ෂණයෙහිද අනාගාමිඵලක්‍ණණයෙහිද උපදිනුලබන්නේම නමි. අර්‍හත්මාර්‍ගක්‍ෂණයෙහිවනාහි උපදියි නමි. අර්‍හත් ඵලක්‍ෂණයෙහි උපන්නේ නමි. බුදුවරුන්ගේ වනාහි ශ්‍රාවකයන්ගේ මෙන් ඉද්ධිවිධඤාණාදිය පිළිවෙළින් නූපදියි. අර්‍හත්මාර්‍ගය සමගම සියලුම සර්‍වඥතාඥානාදී ගුණ සමූහය ආයේමනම් වෙයි. එබැවින් ඔහුහු උපන් සියලු කෘත්‍ය ඇතිබැවින් අර්‍හත්ඵලක්‍ෂණයෙහි උපන්නෝනම් වෙත්. මේසූත්‍රයෙහිද අර්‍හත්ඵල ක්‍ෂණයම උදෙසා උපදීයයි දතයුතුයි. උපන්නේ වේය යන මෙය මෙහි අර්‍ත්‍ථයයි.
**බහුජනහිතාය** යනු මහජනයාගේ හිතවැඩ සඳහා උපදියි. **බහුජනසුඛාය** යනු මහජනයාගේ සුවය සඳහා උපදියි. **‘ලොකානුකම්පකාය’** යනු සත්‍වලෝකයාට අනුකම්පාව සඳහා උපදියි. කවර සත්‍වලෝකයාටද යත්? යමෙක් තථාගතයන්වහන්සේගේ ධර්‍මදේශනය අසා අමාපැන් බීවේද, ධර්‍මය අවබෝධ කළේද ඔහුටයි. භාග්‍යවතුන්වහන්සේ විසින් බෝමැඬෙහි සත්සතියක් ගෙවා බෝමැඬින් ඉසිපතනයට වැඩමවා, ‘දේව මෙ භික්‍ඛවෙ අන්තා පබ්බජිතෙන න සෙවිතබ්බා’ යනුවෙන් ධර්‍මචක්‍රප්‍රවර්‍තනසූත්‍රාන්තය දෙසනලද කල්හි ආයුෂ්මත් අඤ්ඤාකොණ්ඩඤ්ඤ ස්ථවිරයන් සමඟ ගණනින් අටළොස් කෙළක්වූ බ්‍රහ්මයෝ අමාපැන් බීවාහුය. මේ සත්‍වලෝකයට අනුකම්පාවෙන් උපන්නේය. පස්වැනි දිනයෙහි අනත්තලක්‍ඛණ සූත්‍රාන්තය අවසානයෙහි පස්වග තෙරහු රහත්බවෙහි පිහිටියාහුය. මේ සත්‍වලෝකයාටද අනුකම්පාවෙන් උපන්නේය. ඉන්පසුව යසදරුමුල්කොටඇති පස්පනස් දෙනෙකු රහත්බවෙහි පිහිටවූසේක. ඉන්පසු කප්පාසිය වනයෙහිදී භද්දවග්ගියයන් තිස්දෙනා තුන්මඟටද තුන්පලයටද පැමිණවූසේක. මේ සත්‍වලෝකයටද අනුකම්පාවෙන් උපන්නේය. ගයා ශීර්ෂයෙහි ආදිත්තපරියාය සූත්‍රවසානයෙහි ජටිලන් දහසක් රහත්බවෙහි පිහිටවූසේක. එසේම ලට්ඨි වනයෙහිදී බිම්බිසාර ප්‍රමුඛවූ එකොළොස්නහුතයක් බමුණුගැහැවියෝ ශාස්තෘන්වහන්සේගේ ධර්‍මදේශනය අසා සෝවාන් පෙලෙහි පිහිටියාහුය. එක් නහුතයක් තිසරණයෙහි පිහිටියේය. තිරොකුඩ්ඪසූත්‍ර අනුමෝදනාවසානයෙහි අසූසාරදහසක් ප්‍රාණීන් විසින් අමාපැන් බොනලදි. සුමනමාලාකාරසමාගමෙහි අසූසාරදහසක් දෙනාවිසින්ද ධනපාලක සමාගමෙහි දසදහසක් ප්‍රාණීන් විසින්ද ඛදිරඞ්ගාරජාතක සමාගමෙහිදී අසූසාරදහසක් ප්‍රාණීන් විසින්ද ජම්බුකාජීවක සමාගමෙහි අසූසාරදහසක් දෙනාවිසින්ද ආනන්‍ද සෙට්ඨිසමාගමෙහිදී අසූසාරදහසක් ප්‍රාණීන් විසින්ද අමාපැන් බොනලදි. පාෂාණක චෛත්‍යයෙහි පාරායණ සූත්‍රකථා දිනයෙහි තුදුස් කෙළක් අමාපැන් පානය කළහ. යමා මහපෙළහර දිනයෙහි විසි කෙළෙක් ප්‍රාණීහුද තාවතිංස භවනයෙහි පඬුපුල් සලස්නෙහි හිඳ මව කායසාක්‍ෂි කොට සප්තප්‍රකරණවූ අභිධර්‍මය දෙසන විට අසූකෙළක් ප්‍රණීහුද සක්කපඤ්හසූත්‍රාන්තයෙහිදී අසූදහසක් දෙවියෝද අමාපැන් බීවාහුය. මහාසමය සූත්‍රාන්තය, මංගලසූතය, චූලරාහුලොවාද සූත්‍රය, සමචිත්තපටිපදා යන සතර තන්හි ධර්‍මාභිසමයට පත් සත්‍වයන්ගේ සීමාවක් නැත. මේ සත්‍වලෝකයාටද අනුකම්පාව සඳහා උපන්නේයි. අදපටන් අනාගතයෙහිද සසුන නිසා සගමොක් මගෙහි පිහිටන්නන්ගේ වශයෙන්ද මේ අර්‍ත්‍ථය දතයුතුයි.
**දෙවමනුස්සානං** යනු හුදෙක් දෙවිමිනිසුන්ගේ පමණක් නොව සෙසු නාගගුරුළු ආදීන්ගේද හිතවැඩසුව සඳහාම උපන්නේය. සහෙතුක ප්‍රතිසන්‍ධියක් ඇති මාර්‍ගඵලයන් පසක්කිරීමට හැකියාව ඇති පුද්ගලයන් දැක්වීමට මෙය කියනලදි. එබැවින් මොවුන්ගේද හිතවැඩසුව සඳහාම උපන්නේයයි දතයුතුයි.
**කතමො එකපුග්ගලො** යන මෙය පුච්ඡාවයි. (ප්‍රශ්නයයි). මේ පුච්ඡාව නම් පස් ආකාරවෙයි. අදිට්ඨජොතනා (නොදුටුදෙය ප්‍රකටකරන) පුච්ඡාව, දිට්ඨසංසන්‍දනා (දුටුදෙය සසඳාදැක්වීමේ) පුච්ඡාව, විමතිච්ඡෙදනා (සැකදුරුකිරීමේ) පුච්ඡාව, අනුමති (එකඟවීමේ) පුච්ඡාව, කථෙතුකම්‍යතා (කියනුකැමැත්ත දැක්වීමේ) පුච්ඡාව යනුවෙනි.
මේ ඔවුන්ගේ විවිධත්‍වයයි. අදිට්ඨජොතනා පුච්ඡාව කවරේදයත්? ප්‍රකෘතියෙන් (ස්වභාවයෙන්) ලක්‍ෂණය නොදන්නේවෙයිද නොදක්නාලද්දේද තුලනය නොකරනලද්දේද නිශ්චය නොකරනලද්දේද ප්‍රකට නොවේද? නොපැහැදිලි වූයේද එහි දැනුම සඳහා දැකීම සඳහා, සමානකිරීම සඳහා, නිශ්චය කිරීම සඳහා, ප්‍රකටවීම සඳහා පැහැදිලිවීම සඳහා, ප්‍රශ්නයක් අසයි. මේ අදිට්ඨජොතනා පුච්ඡාවයි.
දිට්ඨසංසන්‍දනා පුච්ඡාව කවරේදයත්? ප්‍රකෘතියෙන් ලක්‍ෂණය දන්නේ වෙයිද දක්නාලද්දේද, තුලනය කරනලද්දේද, නිශ්චය කරනලද්දේද, ප්‍රකටවූයේද පැහැදිලිවූයේද, හෙතෙම අනෙක් පඬිවරුන් සමඟ සැසඳීම සඳහා ප්‍රශ්න අසයි. මේ දිට්ඨසංසන්‍දනා පුච්ඡාවයි.
විමතිච්ඡෙදනා පුච්ඡාව කවරේද යත්? ප්‍රකෘතියෙන් සැකයෙන් පැකුළුනේ වෙයිද විමතියෙන් පැකුළුනේ වෙයිද මෙසේ වේද මෙසේ නොවේද කුමක්ද කෙසේදැයි සැකසහිත වූයේ වෙයිද හෙතෙම සැකදුරුකිරීම සඳහා ප්‍රශ්න අසයි. මෙය විමතිච්ඡෙදනා පුච්ඡානමි.
අනුමතිපුච්ඡා කවරේදයත්? භාග්‍යවතුන්වහන්සේ භික්‍ෂූන්ගේ එකඟතාව සඳහා ප්‍රශ්න අසනසේක. තං කිං මඤ්ඤථ භික්‍ඛවෙ රූපං නිච්චං වා අනිච්චංවාති. අනිච්චං භනතෙ යං පනානිච්චං දුක්‍ඛං විපරිණාමධම්මං කල්ලං නු තං සමනුපස්සිතුං එතං මම එසොහමස්මි එසො මෙ අත්තාති. නොහෙතං භන්තෙ’ යනුවෙනි. මේ අනුමති පුච්ඡාවයි.
කථෙතුකම්‍යතා පුච්ඡාව කවරේදයත්? භාග්‍යවතුන්වහන්සේ භික්‍ෂූන්ට කථාකරනු කැමැත්තෙන් ප්‍රශ්න අසනසේක. ‘චත්තාරො මෙ භික්‍ඛවෙ සතිපට්ඨානා කතමෙ චත්තාරො’ යනුවෙනි. මෙ කථෙතුකම්‍යතාපුච්ඡානමි.
එහි බුදුවරුන්ගේ පළමු පුච්ඡාතුන නොමැත. කුමක් නිසාදයත්? බුදුරජාණන්වහන්සේලාට වනාහි තුන්කල්හි අවබෝධ නොකළ කිසි සංඛතයක් හෝ නොදුටු නොදත් තුලනය නොකළ නිශ්චය නොකළ, නොපැහැදිලි, ප්‍රකටනොවූ අසංඛතයයක් හෝ නොමැත. එබැවින් ඔවුනට අදිට්ඨජොතනා පුච්ඡාව නැත. භාග්‍යවතුන්වහන්සේ විසින් තම නුවණින් යමක් අවබෝධකරනලද්දේද උන්වහන්සේට අන්‍ය ශ්‍රමණයෙකු හෝ බ්‍රාහ්මණයෙකු හෝ දෙවියෙකු හෝ මාරයෙකු හෝ බ්‍රහ්මයෙකුහෝ සමඟ සැසදීමේ කිසක් නැත. එහෙයින් උන්වහන්සේට දිට්ඨසංසන්‍දනා පුච්ඡාවක් නැත. යම්හෙයකින් වනාහි උන්වහන්සේ සැකනොමැත්තේද පහකළ විචිකිච්ඡා ඇත්තේද සියලුධර්‍මයන්හි නැසූ සැක ඇත්තේද එහෙයින් උන්වහන්සේට විමතිච්ඡෙදනා පුච්ඡාවක් නැත. සෙසු පුච්ඡාදෙක භාග්‍යවතුන්වහන්සේට ඇත. ඒ අතුරෙන් මෙය කථෙතුකම්‍යතා පුච්ඡාවයයි දතයුතුය.
දැන් ඒ පුච්ඡාවෙන් විමසන ලද්දේ එක් පුද්ගලයකු ප්‍රකට කරනසේක් **තථාගතො අරහං සම්මාසම්බුද්ධො**යි ප්‍රකාශකළසේක. එහි **තථාගතො** යනු භාග්‍යවතුන්වහන්සේ කරුණු අටකින් තථාගතනම් වනසේක. එසේ ආයේයි තථාගතනමි. එසේ ගියේයි තථාගතනමි. තථලක්‍ෂණයට පැමිණියේයි තථාගතනමි. තථධර්‍මයන් තත්වූ පරිද්දෙන් අවබෝධ කළේයි තථාගතනමි. තථය දක්වූ බැවින් තථාගතනමි. තථාවාදී ගුණයෙන් තථාගතනමි. තථාකාරීගුණයෙන් තථාගතනමි. මැඬපැවැත්වීම් අර්‍ත්‍ථයෙන් තථාගත නමි.
කෙසේනම් භාග්‍යවතුන්වහන්සේ එසේ ආයේයි තථාගතනම්වේද? යම්සේ සියලු ලෝකයට හිත සඳහා උද්‍යොගයට පැමිණියාහු පෙර සම්මාසම්බුදුවරු පැමිණියාහුද යම්සේ විපස්සි භාග්‍යවතුන්වහන්සේ පැමිණිසේක්ද සිඛීභාක්‍යවතුන්වහන්සේ යම් සේද වෙස්සභුභාග්‍යවතුන්වහන්සේ යම්සේද කකුසන්‍ධ භාග්‍යවතුන්වහන්සේ යම්සේද කෝණාගමන භාග්‍යවතුන්වහන්සේ යම්සේද කස්සප භාග්‍යවතුන්වහන්සේ යම්සේද, එසේ ආයේදැයි කුමක් කියනලද්දේද? යම් ප්‍රාර්‍ත්‍ථනාවකින් මේ භාග්‍යවතුන්වහන්සේලා පැමිණියාහුද එසේම අපගේ භාග්‍යවතුන් වහන්සේද ආයේයි. තවද යම්සේ විපස්සි භාග්‍යවතුන්වහන්සේ -පෙ- යම්සේ කාශ්‍යප භාග්‍යවතුන්වහන්සේ දානපාරමිතාව පුරා ශීල නෛෂ්ක්‍රම්‍ය ප්‍රඥා වීර්‍ය්‍ය ක්‍ෂාන්ති සත්‍ය අධිෂ්ඨාන මෛත්‍රී උපෙක්‍ෂා පාරමිතාවන් පුරා මේ දශපාරමිතාවන් දශ උපපාරමිතාවන් හා දශ පාරමාර්‍ත්‍ථපාරමිතාවන්ද යන සමතිසක් පාරමිතාවන් පුරා අවයව, ඇස්, ධනය, රාජ්‍යය, පුත්‍රදාර පරිත්‍යාගය යන පංචමහා පරිත්‍යාගයන් පරිත්‍යාග කොට පූර්‍වයොග පූර්‍වචර්‍ය්‍යා ඥාත්‍යර්‍ත්‍ථචාර්‍ය්‍යා ආදිය සම්පූර්‍ණකොට බුද්ධිචර්‍ය්‍යාවෙහි කෙළවරට පැමිණිසේක්ද එසේ අපගේ භාග්‍යවතුන්වහන්සේද පැමිණිසේක. යම්සේ විපස්සී භාග්‍යවතුන්වහන්සේ -පෙ- කාශ්‍යප භාග්‍යවතුන්වහන්සේ සතිපට්ඨාන සතර, සම්මප්පධාන සතර, ඉද්ධිපාද සතර, ඉන්‍ද්‍රිය පස, බලපස, බොජ්ක්‍ධංග සත, අරිඅටගි මග වඩා වර්‍ධනයකොට පැමිණිසේත්ද එසේ අපගේ භාග්‍යවතුන්වහන්සේද පැමිණිසේක. මෙපරිද්දෙන් එසේ පැමිණියේයි තථාගත නමි.
මේ ලෝකයෙහි විපස්සි ආදීවූ මුනිවරු යම්සේ සර්‍වවඥභාවයට පැමිණියෝද එසේ මේ ශාක්‍යමුනිවරයාද පැමිණියේයි. එහෙයින් නුවණැස ඇති භාග්‍යවතුන්වහන්සේ තථාගතයයි කියනුලැබේ.{1}
මෙසේ එසේ පැමිණියේයි, තථාගත වෙයි.
කෙසේනම් එසේ ගියේයි. තථාගත වේද යත්? යම්සේ එකෙණෙහි උපන් විපස්සි භාග්‍යවතුන්වහන්සේ -පෙ- කාශ්‍යප භාග්‍යවතුන්වහන්සේ යම් සේ ගිය සේක්ද එසේ ඒ භාග්‍යවතුන්වහන්සේද එකෙණෙහි උපන්නේම සම පාදයන්ගෙන් පොළොවෙහි පිහිටා උතුරුදෙසට අභිමුඛව සත් පියවරක් තැබීමෙන් ගියසේක. ‘සම්පති ජාතො ආනන්‍ද බොධිසත්තො සමෙහි පාදෙහි පඨවියං පතිට්ඨහිත්‍වා උත්තරාභිමුඛො සත්තපදවීතිහාරෙන ගච්ඡති සෙතම්හි ඡත්නෙ අනූහීරමානෙ සබ්බා ච දිසා අනුවිලොකෙති ආසහිං ච වාචං භාසති අග්ගොහමස්මි ලොකස්ස ජෙට්ඨොහමස්මි ලොකස්ස සෙට්ඨොහමස්මි ලොකස්ස අයමත්තිමා ජාති නත්‍ථිදානි පුනබ්භවො’ යනුවෙන් කියනලද පරිද්දෙනි. උන්වහන්සේගේ ඒ ගමනද අනෙකවිධවූ විශේෂාධිගමයන්ට පෙරනිමිතිබවින් තථද අවිතථද වූයේය. උන්වහන්සේ එකෙණෙහි උපන්නේම සමපාදයන්ගෙන් (පොළොවෙහි) පිහිටිසේක යන යමක්වේද එය සතර සෘද්ධිපාද පටිලාභයාගේ පෙර නිමිත්තයි. උතුරුදෙසට අභිමුඛවීම වනාහි සියලු ලෝකෝත්තර භාවයාගේ පෙරනිමිත්තයි. සත්පියවර තැබීම සප්තබෝධ්‍යංග රත්න ප්‍රතිලාභයාගේ (පෙරනිමිත්තයි), සුවණ්ණදණ්ඩා වීතිපතන්තිචාමරා (රන්දඬු ඇති සෙමර සෙලවේ) යන මෙහි කයනලද සෙමර (විජනි) සෙලවීම වනාහී සියලු තීර්ථකයන් මථනය කිරීමේ පෙර නිමිත්තයි. සේසත් දැරීම අර්‍භත්ඵල විමුක්ති නමැති උතුම් පිරිසුදු සේසත ලැබීමේ පෙරනිමිත්තයි. සියලු දිශාවන් දෙස බැලීම සර්‍වඥතාඅනාවරණඥාන ප්‍රතිලාභයාගේ පෙරනිමිත්තයි. ශේෂ්ඨවූ වචන පැවසීම වනාහි අප්‍රතිවර්‍තනීයවූ උතුම් ධර්‍මචක්‍රය පැවැත්වීමේ පෙර නිමිත්තයි. එසේ මේ භාග්‍යවතුන් වහන්සේද ගියසේක. උන්වහන්සේගේ ඒ ගමන ඒඒ විශේෂාධිගමයන්ට පෙරනිමිති වීමෙන් තථද අවිතථද වූයේය. එහෙයින් පෝරාණයෝ (මෙසේ) කීහ:
ඒමොහොතෙහි උපන්නේම ශ්‍රේෂ්ඨ ගවයකු මෙන් සමපාදයන්ගෙන් පොළොව පැහැසීය. ඒ ගෞතම තෙමේ සත්පියවරක් ගමන් කළේය. දෙවිවරු සේසතද දැරුවාහුය.{1}
ඒ ගෞතමයෝ සත්පියවරක් ගොස් හාත්පසින් සමානව දිශාවන් බැලූහ. පර්‍වතමුදුනක සිටි සිංහයකුමෙන් අංග අටකින් යුක්තවූ ප්‍රකාශයක් කළහ.{2}
මෙසේ එසේ ගියේයි තථාගත නමි.
නැතහොත් විපස්සි භාග්‍යවතුන්වහන්සේ -පෙ- කාශ්‍යප භාග්‍යවතුන්වහන්සේ යම්සේද එසේම අපගේ භාග්‍යවතුන්වහන්සේද නෛෂ්ක්‍රය්‍යයෙන් කාමාච්ඡන්‍දය අතහැර ගියසේක. අව්‍යාපාදයෙන් ව්‍යාපාදයද ආලොකසංඥාවෙන් ථිනමිද්ධයද අවික්‍ෂේපයෙන් උද්ධච්චකුක්කුච්චයද ධර්‍මය නිශ්චයකිරීමෙන් විචිකිච්ඡාවද අතහැර ගියසේක. ඥානයෙන් අවිද්‍යාව බිඳහැර ගියසේක. ප්‍රමුදිත බවින් අරතිය දුරුකොට, ප්‍රථමද්ධ්‍යානයෙන් නීවරණ කවුළුව හැර ද්විතීය ධ්‍යානයෙන් විතක්ක විචාර ධූමය ව්‍යපසමනයකොට, තෘතීයධ්‍යානයෙන් ප්‍රීතිය බබුළුවා, චතුර්ථධ්‍යානයෙන් සුඛදුක්‍ඛයන් අතහැර ආකාසානඤ්චායතන සමාපත්තියෙන් රූපසංඥා ප්‍රතිඝසංඥා නානත්තසංඥාවන් ඉක්මවා, විඤ්ඤාණඤ්චායතන සමාපත්තියෙන් ආකාසානඤ්චායතන සංඥාවද ආකිඤ්චාඤ්ඤායතන සමාපත්තියෙන් විඤ්ඤාණඤ්චායතන සංඥාවද නෙවසඤ්ඤානාසඤ්ඤායතන සමාපත්තියෙන් ආකිඤ්චඤ්ඤායතන සංඥාවද ඉක්මවා ගියසේක.
අනිච්චානුපස්සනාවෙන් නිත්‍යසංඥාව දුරුකොට දුක්‍ඛානුපස්සනාවෙන් සුඛසංඥාවද අනත්තානුපස්සනාවෙන් ආත්මසංඥාවද නිබ්බිදානුපස්සනාවෙන් නන්‍දිය ද විරාගානුපස්සනාවෙන් රාගයද නිරෝධානුපස්සනාවෙන් සමුදයද උපසමානුපස්සනාවෙන් ආදානය (අල්වාගැන්ම)ද ඛයානුපස්සනාවෙන් ඝනසංඥාවද වයානුපස්සනාවෙන් ආයූහනය (ඒකරාශීවීම)ද විපරිනාමානුපස්සනාවෙන් ධුව (ස්ථිර) සංඥාවද අනිමිත්තානුපස්සනාවෙන් නිමිත්ත සංඥාවද අප්පණිහිතානුපස්සනාවෙන් ප්‍රණිධිය (ප්‍රාර්‍ත්‍ථනාව)ද සුඤ්ඤතානුපස්සනාවෙන් අභිනිවෙශය (ඇලීම)ද අධිප්‍රඥ ධර්‍මවිදර්‍ශනාවෙන් සාරාදානාභිනිවෙශය (හරයයිගැනීමේඇලීම)ද යථාභූතඥානදශර්‍නයෙන් සම්මොහාභිනිවෙශය (මුළාවෙන්ඇලීම)ද ආදීනවානුපස්සනාවෙන් ආලයාභිනිවෙශයද පටිසංඛ්‍යානුපස්සනාවෙන් අප්‍රතිසංඛ්‍යාද විවට්ටානුපස්සනාවෙන් සංයොගාභිනිවේශයද ශ්‍රොතාපත්තිමාර්‍ගයෙන් දක්නාලද ඇතැම් කෙලශයන්ද සකෘදාගාමී මාර්‍ගයෙන් ඔළාරික කෙලශයන්ද අනාගාමි මාර්‍ගයෙන් අනුශයගත කෙලශයන්ද විනාශකොට අහර්‍ත්මාර්‍ගයෙන් සියලු කෙලෙසුන් මුල්සුන්කොට ගියසේක. මෙසේද එසේ ගියේනුයි තථාගත නම්වේ.
කෙසේ තථලක්‍ෂණයට පැමිණියේයි තථාගත නම් වේද යත්? පෘථිවිධාතුවේ කර්‍කශ ලක්‍ෂණය නොවෙනස්ය. ස්ථිරය. ආපොධාතුවේ වැගිරෙන ලක්‍ෂණය, තෙජොධාතුවේ උණුසුම් ලක්‍ෂණය, වායෝධාතුවේ පැතිරෙන ලක්‍ෂණය, ආකාශධාතුවේ නොපැහැසෙන ලක්‍ෂණය, විඥානධාතුවේ විජානන ලක්‍ෂණය,
රෑපයේ වෙනස්වන ලක්‍ෂණය, වේදනාවේ විඳීමේ ලක්‍ෂණය, සංඥාවේ සඤ්ජානන ලක්‍ෂණය, සංස්කාරයන්ගේ සකස්කිරීමේ ලක්‍ෂණය, විඥානයොගේ විජානන ලක්‍ෂණය,
විතර්‍කයේ අභිනිරොපන (නැංවීමේ) ලක්‍ෂණය, විචාරයේ පිරිමැදීමේ ලක්‍ෂණය, ප්‍රීතියෙහි පැතිරෙන ලක්‍ෂණය, සුඛයේ සිසිල් ලක්‍ෂණය, චිත්තෙකාග්‍රතාවෙහි අවික්‍ෂෙප (නොවිසිරීමේ) ලක්‍ෂණය, ස්පර්‍ශයේ පැහැසෙන ලක්‍ෂණය,
සද්ධින්‍ද්‍රියෙහි අධිමොක්‍ෂය ලක්‍ෂණය, විරියින්‍ද්‍රියෙහි එසවීමේ ලක්‍ෂණය, සතින්‍ද්‍රියෙහි එළඹසිටීමේ ලක්‍ෂණය, සමාධින්‍ද්‍රියෙහි නොවිසිරීමේ ලක්‍ෂණය, ප්‍රඥෙන්‍ද්‍රියෙහි ප්‍රජානන ලක්‍ෂණය,
ශ්‍රද්ධා බලයාගේ ශ්‍රද්ධානැතිබවෙහි කම්පානොවන ලක්‍ෂණය, වීර්‍ය්‍යබලයාගේ කුසීතබවෙහි, සතිබලයාගේ සිහිමුලාවෙහි, සමාධිබලයාගේ නොසන්සුන් බවෙහි ප්‍රඥාබලයාගේ විද්‍යාවෙහි කම්පානොවන ලක්‍ෂණය
සමෘති සම්බොධ්‍යංගයාගේ එළඹසිටීමේ ලක්‍ෂණය, ධර්‍මවිචය සම්බොධ්‍යංගයාගේ පිරික්සීමේ ලක්‍ෂණය, වීර්‍ය්‍යසම්බොධ්‍යංගයාගේ එසවීමේ ලක්‍ෂණය, ප්‍රීතිසම්බොධ්‍යංගයාගේ පැතිර සිටීමේ ලක්‍ෂණය, ප්‍රශ්‍රබ්ධිසම්බොධ්‍යංගයාගේ සන්සිඳීමේ ලක්‍ෂණය, සමාධසම්බොධ්‍යංගයාගේ නොවිසිරීමේ ලක්‍ෂණය, උපෙක්‍ෂා සම්බොධ්‍යංගයාගේ නුවණින් සලකා බැලීමේ ලක්‍ෂණය,
සම්‍යක්දෘෂ්ටියෙහි දර්‍ශනලක්‍ෂණය, සම්‍යක්සංකල්පයාගේ අභිනිරෝපන ලක්‍ෂණය, සම්‍යක්වචනයෙහි පිළිගැනීමේ ලක්‍ෂණය, සම්‍යක් කර්‍මාන්තයාගේ හටගැනීමේ ලක්‍ෂණය, සම්‍යක් ආජීවයාගේ පිරිසුදුවීමේ ලක්‍ෂණය, සම්‍යක්ව්‍යායාමයාගේ උත්සාහවත්වීමේ ලක්‍ෂණය, සම්‍යක් සමෘතියෙහි එළඹ සිටීමේ ලක්‍ෂණය, සම්‍යක් සමාධියෙහි නොවිසිරීමේ ලක්‍ෂණය,
අවිද්‍යාවෙහි නොදැනීමේ ලක්‍ෂණය, සංස්කාරයන්ගේ සිතීමේ ලක්‍ෂණය, විඥානයාගේ විජානන ලක්‍ෂණය, නාමයාගේ නැමෙන ලක්‍ෂණය, රූපයාගේ වෙනස්වන ලක්‍ෂණය, සළායතනයන්ගේ ආයතන (රැස්වීම) ලක්‍ෂණය, ස්පර්‍ශයාගෙ පැහැසෙන ලක්‍ෂණය, වේදනාවේ විඳීමේ ලක්‍ෂණය, තෘෂ්ණාවේ හේතු ලක්‍ෂණය, උපාදානයාගේ ගැනීමේ ලක්‍ෂණය, භවයාගේ රැස්කිරීමේ ලක්‍ෂණය, ජාතියේ උත්පත්ති ලක්‍ෂණය, ජරාවෙහි දිරීමේ ලක්‍ෂණය, මරණයාගේ චුතවීමේ ලක්‍ෂණය,
ධාතූන්ගේ ශුන්‍ය ලක්‍ෂණය, ආයතනයන්ගේ ආයතන ලක්‍ෂණය, සතිපට්ඨානයන්ගේ එළඹිටීමේ ලක්‍ෂණය, සම්‍යක්ප්‍රධානයන්ගේ බලවත්සේ උත්සාහ කිරීමේ ලක්‍ෂණය, සෘද්ධිපාදයන්ගේ ස්මෘද්ධවීමේ ලක්‍ෂණය, ඉන්‍ද්‍රියයන්ගේ අධිපති ලක්‍ෂණය, බලයන්ගේ අකමප්‍ය ලක්‍ෂණය, බොධ්‍යංගයන්ගේ නික්මයාමේ ලක්‍ෂණය මාර්‍ගයාගේ හේතු ලක්‍ෂණය,
සත්‍යයන්ගේ නොවෙනස්වීමේ ලක්‍ෂණය, සමථයාගේ අවික්‍ෂෙප ලක්‍ෂණය, විදර්‍ශනාවන්ගේ නුවණින් බැලීමේ ලක්‍ෂණය, සමථ විදර්‍ශනාවගේ එකරස ලක්‍ෂණය, යුගනද්ධයන්ගේ (එකට වෙළී පවත්නා ධර්‍මයන්ගේ) නොයික්මවීමේ ලක්‍ෂණය,
ශීලවිශුද්ධියෙහි සංවර ලක්‍ෂණය, චිත්තවිශුද්ධියෙහි නොවිසිරීමේ ලක්‍ෂණය, දෘෂ්ටි විශුද්ධියෙහි දර්‍ශන ලක්‍ෂණය,
ක්‍ෂයඥානයාගේ මුල්සුන්වීමේ ලක්‍ෂණය, අනුත්පාදඥානයාගේ සංසිඳීමේ ලක්‍ෂණය,
ඡන්‍දයේ මුල්වීමේ ලක්‍ෂණය, මනසිකාරයාගේ හටගැනීමේ ලක්‍ෂණය, ස්පර්‍ශයාගේ සමොධාන (එක්තැන් වීමේ) ලක්‍ෂණය, වේදනාවේ රැස්වීමේ ලක්‍ෂණය සමාධියේ ප්‍රමුඛ ලක්‍ෂණය, ස්මෘතියෙහි අධිපති ලක්‍ෂණය, ප්‍රඥාවේ ප්‍රකටවීමේ ලක්‍ෂණය, විමුක්තියේ සාරලක්‍ෂණය, අමෘතය බැසගත් නිර්‍වාණයාගේ අවසාන ලක්‍ෂණය තථය. අවිතථය -පෙ- මෙසේ ඥානාවබෝධයෙන් තථලක්‍ෂණයට පැමිණියේයි තථාගතවේ.
කෙසේ නම් තථධර්‍මයෙහි පවත්නා ආකාරයෙන් අවබෝධ කල සේකැයි තථාගත වේදයත්? තථධර්‍මයෝ නම් සතර ආර්‍ය්‍යසත්‍යයෝයි. ‘චත්තරිමානි භික්‍ඛවෙ තථානි අවිතථානි අනඤ්ඤථානි කතමානි චත්තාරි ඉදං දුක්‍ඛන්ති භික්‍ඛවෙ තථමෙතං අවිතථමෙතං අනඤ්ඤථමෙතං’ විස්තරය කියනලදබැවිනි. එම සතර ආර්‍ය්‍ය සත්‍යයන්ද භාග්‍යවතුන්වහන්සේ අවබෝධ කළසේක. එබැවින් තථයන් අවබෝධ කළ බැනින් තථාගතයයි කියනුලැබේ. මෙහි ගත ශබ්දය අභිසම්බොධාර්‍ත්‍ථය ඇත්තේයි.
තවද ජරාමරණයාගේ ජාති ප්‍රත්‍යයෙන් හටගත් උදාවූ අර්‍ත්‍ථ ඇත්තේ තථය; අවිතථය; වෙනස් ආකාරයකට නොවන්නේය -පෙ- සංස්කාරයන්ගේ අවිද්‍යාප්‍රත්‍යයෙන් හටගත් උදාවූ අර්‍ත්‍ථ ඇත්තේ තථය, අවිතථය, වෙනස් ආකාරයකට නොවන්නේය. එසේම අවිද්‍යාවට සංස්කාරයන්ගේ ප්‍රත්‍යයාර්‍ත්‍ථය, සංස්කාරයන්ට විඥානයේ ප්‍රත්‍යයාර්‍ත්‍ථය -පෙ- ජාතියට ජරාමරණයන්ගේ ප්‍රත්‍යයාර්‍ත්‍ථය තථය, අවිතථය, අනඤ්ඤථය. ඒ සියල්ල භාග්‍යවතුන්වහන්සේ අවබෝධ කළසේක. එබැවිනුදු තථයන් අවබෝධ කළබැවින් තථාගතයයි කියනුලැබේ. මෙසේ තථධර්‍මයන්හි පවත්නා සැටියෙන් අවබෝධ කළසේකැයි තථාගතනම් වෙයි.
කෙසේ නම් තථය දක්වනලදබැවින් තථාගත වේද යත්? භාග්‍යවතුන්වහන්සේ දෙවියන් සහිත ලෝකයෙහි -පෙ- දෙවියන් සහිත මිනිසුන්ට අප්‍රමාණවූ ලෝකධාතූන්හි අප්‍රමාණවූ සත්වයන්ගේ චක්‍ෂුද්වාරයෙහි ආපාථයට එන්නාවූ රූපාරම්මණයක් නම් ඇතැයි යමක් වේද එය සියලු ආකාරයෙන් දන්නාසේක. මෙසේ දන්නාවූ දකින්නාවූ උන්වහන්සේ විසින් එය ඉෂ්ට අනිෂ්ට වශයෙන් හෝ දිට්ඨසුත මුත විඤ්ඤාතයන්හි ලැබෙන පද වශයෙන් හෝ කතමං තං රූපං රූපායතනං යං රූපං චතුන්නං මහාභූතානං උපාදාය වණ්ණනිහං සනිදස්සනං සප්පටිඝං නීලං පීතකං’ යනාදී ක්‍රමයෙන් විවිධනාමයන්ගෙන් තෙළෙස් වරකින් දෙපනස්නයෙන් බෙදනුලබන්නේ තථයමවෙයි. වෙනස් ආකාරයකට පත් වීමක් නැත. ශ්‍රොතද්වාරාදීන්හි ආපාථයට පැමිණෙන්නාවූ ශබ්දාදීන්හිද මේ ක්‍රමයයි. මෙයද භාග්‍යවතුන්වහන්සේ විසින් ප්‍රකාශ කරනලදි: ‘යං භික්‍ඛවේ සදෙවකස්ස ලොකස්ස -පෙ- සදෙවමනුස්සාය දිට්ඨං සුතං මුතං විඤ්ඤාතං පත්තං පරියෙසිතං අනුවිචරිතං මනසා තමහං ජානාමි තමහං අබ්භඤ්ඤාසිං තං තථාගතස්ස විදිතං තං තථාගතො නඋපට්ඨාසි’ යනුවෙනි. මෙසේ තථය දක්වන ලද බැවින් තථාගතයි. එහි තථය දිටීය යන අර්‍ත්‍ථයෙහි තථාගතයයි පද නිෂ්පත්තිය දතයුතුය.
කෙසේනම් තථාවාදීබැවින් තථාගතවේද යත්? භාග්‍යවතුන්වහන්සේ යම් රාත්‍රියක බෝධිමණ්ඩපයෙහි අපරාජිත පර්‍ය්‍යංකයෙහි වැඩහුන්සේක් තුන්මරුන් මුදුන් මැඬ අනුත්තරවූ සම්මා සම්බෝධිය අවබෝධ කළ සේක්ද යම් රාත්‍රියක සල්ගස් දෙකක් අතරෙහි අනුපාදිශේෂ පරිනිර්‍වාණධාතුවෙන් පිරිනිවිසේක්ද මේ අතරතුර පන්සාළිස්වසකට සීමාවූ කාලයෙහි ප්‍රථමබෝධියෙහිද මධ්‍යමබෝධියෙහිද පශ්චිම බෝධියෙහිද භාග්‍යවතුන් වහන්සේ විසින් දෙසනලද සුත්ත ගෙය්‍ය -පෙ- වෙදල්ල යන යමක් වේද ඒ සියල්ල අර්‍ත්‍ථවශයෙන්ද බ්‍යංජනවශයෙන්ද උපවාද රහිතය. නොඩු නොවැඩිය. සියලු අයුරින් පිරිපුන්ය. රාගමදය මඬණේය. දොසමොහමද මඬනේය. එහි කෙස් අගක් පමණකුදු පලුද්දක් නැත්තේය. ඒ සියල්ල එක් මුද්‍රාවකින් සලකුණු කරනලද්දාක් මෙන්ද එක් නැළියකින් මනිනලද්දාක් මෙන්ද එක් තුලාවකින් කිරනලද්දාක් මෙන්ද තථයම අවිතථයම විය. එහෙයින් ‘යඤ්ච චුන්‍ද රත්තිං ගථාගතො අනුත්තරං සම්මාසම්බොධිං අභිසම්බුජක්‍ධති යඤ්ච රත්තිං අනුපාදිස්සොය නිබ්බාණධාතුයා පරිනිබ්බායති. යං එතස්මිං අන්තරෙ භාසති ලපති නිද්දිසති සබ්බං තං තථෙව හොත නො අඤ්ඤථා තස්මා තථාගතොති වුච්චති’යි කියනලදි. මෙහි ගත ශබ්දය පැවසීම් අරුත් ඇත්තේයි. මෙසේ තථාවාදීබැවින් තථාගතවෙයි.
තවද කීම ආගද නමි. වචන යන අර්‍ත්‍ථයි. එයින් නොවෙනස්වූ වචන ඇත්තේ මොහුටයි දකාරයට තකාරය කොට තථාගතයයි මෙසේ මේ අර්‍ත්‍ථයෙහිද පදසිද්ධිද දතයුතුයි.
කෙසේ නම් තථාකාරීබැවින් තථාගතවේදයත්? භග්‍යවතුන්වහන්සේගේ වනාහි කය වචනයට අනුලොම් වෙයි. වචනය කයට අනුලොම් වෙයි. එහෙයින් යම්සේ කියන්නේ එසේ කරන්නේද යම් සේ කරන්නේ එසේ කියන්නේද වෙයි. එබඳුවූ උන්වහන්සේගේ වචනය යම්සේ කයද එසේ ගියේය පැවතියේයි අර්‍ත්‍ථයි. කය යම්සේද වචනයද එසේ ගියේයි තථාගත වේ. එහෙයින්ම යථාවාදී භික්‍ඛවෙ තථාගතො තථාකාරී යථාකාරී තථාවාදී ඉති යථාවාදී තථාකාරී යථාකාරී තථාවාදී තස්මා තථාගතොති වුච්චතියි කියනලදි. මෙසේ කියන සේ කරනබැවින් තථාගතවෙයි.
කෙසේනම් මැඬපැවැත්වීමේ අර්‍ත්‍ථයෙන් තථාගත වේදයත්? මත්තෙහි භවාග්‍රයද යටින් අවීචියද සීමාකොට සරසින් අප්‍රමාණවූ ලෝකධාතූන්හි සියලු සත්වයන් ශීලයෙන්ද සමාධියෙන්ද ප්‍රඥාවෙන්ද විමුක්තියෙන්ද යටපත් කරයි. උන්වහන්සේට තුලාවක් හෝ ප්‍රමාණයක් හෝ නැත. පමණකළ නොහැක්කෙකි. ශේෂ්ඨවූවෙකි. රාජරාජය. දේවදේවය. ශක්‍රයන්ට ශ්‍රෙෂ්ඨ ශක්‍රයාය. බ්‍රහ්මයන්ට ශ්‍රේෂ්ඨ බ්‍රහ්මයාය. එහෙයින්, ‘සදෙවකෙ භික්‍ඛවෙ ලොකෙ -පෙ- සදෙවමනුස්සාය තථාගතො අභිභූ අනධිභූතො අඤ්ඤාදත්‍ථු දසො වසවත්තී තස්මා තථාගතොති වුච්චතියි කියනලදි.
එහි මෙසේ පදසිද්ධිය දතයුතුයි. බෙහෙත මෙන්වූ වචන ඇත්තේයි. මේ කවරෙක්ද යත්? දේශනවිලාසය හා පුණ්‍යමහත්වයයි. එයින් මේ මහානුභාව ඇති භාග්‍යවතුන්වහන්සේ වෛද්‍යවරයෙක් දිව බෙහෙදින් සර්‍පයන් මෙන් සියලු විරුද්ධමතවාදීන්ද දෙවියන් සහිත ලෝකයාද යටපත් කරනසේක. මෙසේ සියලු ලොව යටපත් කිරීමෙහිලා තථවූ නොවෙනස්වූ දේශනා විලාසය මෙන්ම පුණ්‍යමහත්වයද යන අගදය (වචනය හා බෙහෙත) මොහුටයයි දකාරයට තකාරයකොට තථාගතයයි දතයුතුයි. මෙසේ අභිභවනාර්‍ත්‍ථයෙන් තථාගත වේ.
තවද ඒ ආකාරයෙන් ගියේ (අවබෝධ කළේ) යයිද තථාගතවේ. තථයට ගියේයයිද තථාගතවේ. අවබෝධ කළේය, ඉක්මීය, පැමිණියේය. පිළිපන්නේය යන අර්‍ත්‍ථයි. එහි සියලුලොව තීරණ ප්‍රඥාවෙන් අවබෝධයට ගියේය. වටහාගත්තේයි තථාගත වේ. ලෝකසමුදය ප්‍රහාණය පිළිබඳ මනාදැනීමෙන් තථයට ගියේය ඉක්මවීයයි තථාගතවේ. ලෝකනිරෝධය පසක් කිරීමෙන් තථයට ගියේය. පැමිණියේයි තථාගතවේ. ලොකනිරොධ ගාමිනී පටිපදාවට එළඹියේය, පිළිපන්නේයි තථාගතවේ. එහෙයින් භාග්‍යවතුන්වහන්සේ විසින් යමක් ප්‍රකාශ කරනලද්දේද (එය මෙසේයි):
ලොකො භික්‍ඛවෙ තථාගතෙන අභිසම්බුද්ධො. ලොකස්මා තථාගතො විසංයුත්තො. ලොකසමුදයො භික්‍ඛවෙ තථාගතෙන අභිසම්බුද්ධො. ලොකසමුදයො භික්‍ඛවෙ තථාගතෙන අභිසම්බුද්ධො. ලොකසමදයො තථාගතස්ස පහීණො. ලොකනිරොධො භික්‍ඛවෙ තථාගතෙන අභිසම්බුද්ධො. ලොකනිරොධො තථාගතස්ස සච්ඡිකතො ලොකනිරොධගාමිනීපටිපදා භික්‍ඛවෙ තථාගතෙන අභිසම්බුද්ධා. ලොකනිරොධගාමිනී පටිපදා තථාගතස්ස භාවිතා. යං භික්‍ඛවෙ සදෙවකස්ස ලොකස්ස -පෙ- සබ්බන්තං තථාගතෙන අභිසම්බුද්ධං තස්මා තථාගතොති වුච්චති.’
එහි අර්‍ත්‍ථය මෙසේද දතයුතුය: මෙයද තථාගතයන්වහන්සේගේ තථාගතභාවය දැක්වීමෙහි මුඛමාත්‍රයම පමණි. තථාගතයන්වහන්සේම සර්‍වප්‍රකාරයෙන් තථාගතයන්වහන්සේගේ තථාගතභාවය වර්‍ණනාකරනනාහුය.
**‘අරහං සම්මාසම්බුද්ධො’** යන පද දෙකෙහි වනාහි සතුරන්ගෙන් දුරුබව, භව අරයන් විනාශ කළ බව, ප්‍රත්‍යයාදියට සුදුසුබව, පවුකිරීමෙහි රහසක් නොමැති බව, යන මේ කරුණින් අරහංයි දතයුතුය. මානව තෙමේම සියලු ධර්‍මයන් අවබෝධකළ බැවින් ‘සම්මාසම්බුද්ධය’ යන මෙය මෙහි සංක්‍ෂෙපාර්‍ත්‍ථයයි. මේ පදද්වය විස්තර වශයෙන් විසුද්ධි මග්ගයෙහි බුද්ධානුස්සති වර්‍ණනාවෙහිදී ප්‍රකාශ කරනලදි.
දෙවෙනි සූත්‍රයෙහි **‘පාතුභාවො’** යනු උත්පත්තියයි, නිෂ්පත්තියයි. **‘දුල්ලභො ලොකස්මිං’** යනු මේ සත්‍වලෝකයෙහි දුර්‍ලභය; සුදුර්‍ලභය, අතිශයින්ම දුර්‍ලභය යනුය. කවරහෙයින් දුර්‍ලභද යත්? එක්වරක් දානපාරමිතාව පුරා බුදුවීමට නොහැකිය, දෙවරක් දසවරක් විසිවරක් පනස්වරක් සියවරක් දහස්වරක් වාර ලක්‍ෂයක් හෝ කෝටිලක්‍ෂවාරයකුදු දානපාරමිතාව පුරා බුදුවීමට නොහැකිය; එසේම එක් දවසක්, දෙදවසක්, දසදිනක් විසි දිනක්, පනස්දිනක්, සියදිනක්, දහස්දිනක්, දිනලක්‍ෂයක්, දිනකෝටිලක්‍ෂයක්, එක් මසක්, දෙමසක් -පෙ- මාසකෝටි ලක්‍ෂයක් එක් අවුරුද්දක්, අවුරුදු දෙකක්, අවුරුදු කෝටිලක්‍ෂයක්, එක් කල්පයක් කල්පදෙකක්, කල්පකෝටි ලක්‍ෂයක් කල්ප අසංඛ්‍යයක්, කල්ප අසංඛ්‍යදෙකක්, කල්ප අසංඛ්‍ය තුනක් දානපාරමිතාව පුරා බුදුවීමට නොහැකිය. ශීලපාරමිතාව, නෛෂ්ක්‍රම්‍ය පාරමිතාව -පෙ- උපෙක්‍ෂා පාරමිතාව යන පාරමිතාවන්හිද මේ ක්‍රමයමැයි. පැසුළු කෙළවරින් (අඩුමතරමින්) කල්ප ලක්‍ෂයක් අධිකකොට ඇති අසංඛ්‍ය සතරක් දසපාරමිතාවන් පුරා බුදුවීමට හැකිය යන මේ කරුණින් දුර්‍ලභය.
තෙවැනි සූත්‍රයෙහි **අච්ඡාරියමනුස්සො** යනු ආශ්චර්‍ය්‍ය මනුෂ්‍යයෙකි. අච්ඡරියො යනු අන්‍ධයකු පර්‍වතයකට නැගීමක් මෙන් නිරතුරු නොවේය යන අර්‍ත්‍ථයි. මේ වනාහි ශබ්දනයයි. අර්‍ත්‍ථකථානයවූකලි මෙසේය: අසුරුසණට යෝග්‍යවූයේයි අච්ඡරිය නමි. අසුරුසණක් ගසා බැලියයුතුයයි අර්‍ත්‍ථයි. තවද, ‘තථාගතස්ස භික්‍ඛවෙ අරහතෝ සම්මාසම්බුද්ධස්ස පාතුභාවා චත්තාරො අච්ඡරියා අබ්භූතාධම්මා පාතුභවන්ති’ යන මේ ආදීවූ නොයෙක් ආශ්චර්‍ය්‍ය අද්භූත ධර්‍මයන්ගෙන් යුක්තවූ බැවින්ද ආශ්චර්‍ය්‍යමනුෂ්‍යවෙයි. පුරුදුකළ මිනිසෙකි යන්නෙන් හෝ අච්ඡරියමනුස්ස නම්වෙයි.
අභිනීහාරය (බුදුබවපැතීම) ඉටුකර දෙන්නාවූ අෂ්ටධර්‍මයන් ගලපා එක් බුදුවරයකු හමුවෙහි මහබෝමැඩ පිළිබඳව මනස බැඳ (අදිටන් කොට) වැදහෙවීම නම් අන් කිසිවකු විසින් පුරුදු කරන ලද්දක් නොවේ. සර්‍වඥ බෝධිසත්වයන් වහන්සේ විසින්ම පුරුදු කරන ලද්දකි. එසේ බුදුන්වහන්සේලා සමීපයෙහි විවරණ ලැබ නොනැවතෙන්නකු වී වීර්‍ය්‍යාධිස්ඨානය අධිෂ්ඨාන කොට බුද්ධකාරක ධර්‍මයන් පිරීමද අන් කිසිවකුට පුරුදුවූවක් නොවේ. සර්‍වඥබෝධිසත්වයන්වහන්සේටම පුරුදුවූවකි. එසේ පාරමීන් ගැබ් ගන්වා වෙසතුරුඅත්බව සමාන අත්බැව්හි සිට සර්‍වාලංකාරයෙන් ප්‍රතිමණ්ඩිතවූ ඇතුන් සත් සියයක් අසුන් සත්සියයක්දැයි මෙසේ සත්තසතක මහදන් දී ජාලිය කුමරු සමාන පුතෙකු කෘෂණාජින සමානවූ දුවක මද්‍රිදේවිය සමානවූ බිරිදක දානමුකයෙහි පාවාදී දිවි ඇති තෙක් සිට දෙවැනි අත්බැව්හි තුසීපුරෙහි පිළිසිඳ ගැනීමද අන්කිසිවකුට පුරුදු නැත. සර්‍වඥබෝධිසත්වයන්ටම පුරුදුවූවකි. තුසී පුරෙහි දිවිඇතිතෙක් සිට දෙවියන්ගේ අයැදුම පිළිගෙන පස්මහ බැලුම් බලා සිහිනුවණින් යෙදී තුසී පුරෙන් සැව මහත්භෝග ඇති කුලයක පිළිසිඳ ගැනීමද අන් කිසිවෙකුට පුරුදුවූවක් නොවේ. සර්‍වඥ බෝධිසත්වයන්ටම පුරුදුවූවකි. එසේම පිළිසඳගන්නා දිනයෙහි දසදහසක් ලෝකධාතූන් කම්පාවීමද සිහිනුවණින් යෙදුනහුගේ මවු කුසෙහි විසීමද සිහිනුවණින් යෙදුනහුගේ මවුකුසින් නික්මෙන දිනයෙහි දසදහසක් ලෝකධාතූන්ගේ කම්පාවීමද එකෙණෙහි උපන්නහුගේ සත්පියවරක් යාමද දෙව්සේසත් දැරීමද දෙව්වල්විදුනා එසවීමද සියලු දිශාවන්හි සිංහාවලෝකනයෙන් බලා තමාට සමානවූ කිසිදු සත්වයෙකු නොදැක මම ලොවට අග්‍රවෙමැයි මෙසේ සිංහනාද නැඟීමද නුවණ මුහුකුරා ගියකල්හි මහසැපත් අත්හැර බහබිනික්මණෙහි යෙදීමද මහබෝමැඩ පළඟින් හුන්නහුගේ මරුන් පැරදීම ආදිකොටඇති පුබ්බෙනිවාසානුස්සති දිබ්බචක්‍ඛු පිරිසුදුකොට උදෑසන සමයෙහි සර්‍වඥතාඥාන සමූහය අවබෝධ කළ කෙණෙහි දසදහසක් ලෝකධාතුන් කම්පාවීමද ප්‍රථමධර්‍මදේශනාවේදී අනුත්තරවූ ත්‍රිපරිවෘත්තවූ ධර්‍මචක්‍රප්‍රවර්‍තනයද යන මේ ආදී සියල්ල අන්කිසිවකුට පුරුදු නොවේ. සර්‍වඥ බුදුරජාණන්වහන්සේටම පුරුදුවූවකි. මෙසේ පුරුදු කළ මනුෂ්‍යයෙකැයිද අච්ඡරියමනුස්ස නම්වේ.
සතරවෙනි සූත්‍රයෙහි කාලකිරියා යනු එක් කලෙක ප්‍රකට ක්‍රියාව යන්නෙන් කාලකිරියා නමි. තථාගතයන්වහන්සේ වනාහි පන්සාළිස් වසක් සිට තුන්පිටකය, නිකාය පස, නවාංගශාස්තෘශාසනය, යන අසූසාරදහසක් ධර්‍මස්කන්‍ධයන් ප්‍රකාශකොට මහජනයා නිවනට යොමුකොට නිවනට නැඹුරුකොට සල්ගස් දෙකක් අතුරෙහි වැදහුන්සේක් භික්‍ෂුසංඝයා අමතා අප්‍රමාදයෙන් අවවාද කොට සිහිනුවණ ඇත්තේ අනුපාදිශේෂ පරිනිර්‍වාණධාතුවෙන් පිරිනිවන්පෑසේක. මේ උන්වහන්සේගේ ක්‍රියාව අද දක්වා ප්‍රකටය යනුවෙන් එක් කලෙක ප්‍රකටවන ක්‍රියායි කාලකිරියා නමි. **‘ආනුතප්පා හොති’** යනු පසුතැවිලි ඇති කරන්නේවෙයි. එහි සක්විති රජුගේ කාලක්‍රියාව එක් සක්වළක දෙවිමිනිසුන්ට පසුතැවිලි ඇතිකරවන්නේවෙයි. බුදුවරුන්ගේ කාලක්‍රියාව දසදහසක් සක්වළෙහි දෙවිමිනිසුන්ට පසුතැවිලි ඇතිකරවන්නේවෙයි. එහෙයින් **‘බහුනො ජනස්ස ආනතප්පා හොති’** (බොහෝ දෙනාට පසුතැවිලි ඇතිකරවන්නේ වේය) යි කියනලදි.
පස්වෙනි සූත්‍රයෙහි අදුතියො යනු දෙවැනි බුදුකෙනකු නොමැති බැවින් අද්විතීයයි. සුතබුද්ධ චතුසච්චබුද්ධ පච්චෙකබුද්ධ සබ්බඤ්ඤූබුද්ධයයි බුදුවරයෝ සිවු දෙනෙකි. එහි බොහෝ ඇසූපිරූ තැන් ඇති භික්‍ෂුව සුතබුද්ධනමි. ක්‍ෂීණාශ්‍රවයන්වහන්සේ චතුසච්චබුද්ධ නමි. කල්ප ලක්‍ෂයක් අධිකකොට ඇති අසංඛ්‍ය දෙකක් පාරමිතාවන් සපුරා තමා විසින්ම අවබෝධකරනලද ප්‍රත්‍යෙකබෝධිඥානය ඇත්තේ පච්චෙකබුද්ධනමි. කල්පලක්‍ෂයක් අධිකකොට ඇති අසංඛ්‍ය සතරක් හෝ අටක් හෝ සොළසක් හෝ පාරමිතාවන් සපුරා තුන්මරුන්ගේ මුදුන මැඩ අවබෝධකරනලද සර්‍වඥතාදඥානය ඇත්තේ සබ්බඤ්ඤූබුද්ධනමි. මේ සතර බුදුවරුන් අතුරෙන් සර්‍වඥබුදුරජාණන්හන්සේම අද්විතීයනම් වෙයි. උන්වහන්සේ සමඟ අනෙක් සර්‍වඥ බුදුවරයෙක් නොඋපදියි.
**‘අසහායො’** යනු ආත්මභාවයෙන් හෝ අවබෝධය කළ ධර්‍මයන්ගෙන් හෝ සමාන සහායයෙක්නම් මොහුට නැත්තේනුයි අසහායවෙයි. ඒ භාග්‍යවතුන් වහන්සේ වනාහි ශෛක්‍ෂාශෛක්‍ෂයන්ගේද ප්‍රතිපදාවන්ගේද ලබනලද සහාය ඇත්තේ යන මේ ක්‍රමයෙන් ශෛක්‍ෂ අශෛක්‍ෂයෝ බුදුවරුන්ගේ සහායයෝනම් වෙති.** ‘අප්පටිමො’** යනු ආත්මභාවය පටිමා (ප්‍රතිමා)යි කියනු ලැබේ. උන්වහන්සේගේ ආත්මභාවය සමානවූ අන්‍යවූ ප්‍රතිමාවක් නැතැයි අප්පටිම නමි. මිනිස්සු යම්බඳුවූ රන්රිදීමුවා ප්‍රතිමාකරත්ද ඒවා අතුරෙහි කෙසඟක් පමණවූද තැනක් තථාගතයන්වහන්සේගේ ආත්මභාවයට සමානව තැනීමට සමතෙක්නම් නැතැයි සර්‍වප්‍රකාරයෙන්ම අප්පටිමවෙයි.
**‘අප්පටිසමො’** යනු උන්වහන්සේගේ ආත්මභාවය සමඟ ප්‍රතිසමවූ කිසිවෙක් නම් නැතැයි අප්පටිසමවෙයි. **‘අප්පටිභාගො’** යනු තථාගතයන්වහන්සේ විසින් සතර සතිපට්ඨාන ආදී ක්‍රමයෙන් යම් ධර්‍මයෝ දෙසනලද්දාහුද ඒවා අතුරෙහි සතරසතිපට්ඨානයෝ නොවෙති, තුනක් හෝ පහක් හෝ වෙතියි ආදී ක්‍රමයෙන් (එම ධර්‍මයෝ දෙසනලද්දාහුද ඒවා අතුරෙහි සතරසතිපට්ඨානයෝ නොවෙති, තුනක් හෝ පහක් හෝ වෙතියි ආදී ක්‍රමයෙන් (එම ධර්‍මයට) සමානවූවක් දීමට (ඉදිරිපත් කිරීමට) සමතෙක් නම්නැතැයි අප්පටිභාගවෙයි. **අප්පටිපුග්ගලො** යනු මම බුදුවෙමැයි පිළින දීමට සමත්වූ අන් කිසිවෙක් උන්වහන්සේට නැතැයි අප්පටිපුග්ගලනමි. **අසමො** යනු අප්පටිපුග්ගල බැවින්ම සියලුසත්වයන්ගෙන් අසමානවෙයි. **අසමසමො** යනු අතීත අනාගත බුදුවරු අසමයයි කියනුලැබෙති. ඒ අසමයන් සමඟ සමානයයි අසමසම වේ.
**‘දිපදානං අග්ගො’** යනු සම්මාසම්බුදුන්වහන්සේ පානැති, දෙපාඇති, සිවුපා ඇති, බහුපා ඇති, රූපීවූ, අරූපීවූ, සංඥා ඇති, සංඥා නැති, නෙවසඤ්ඤානාසඤ්ඤීවු සත්වයන් අතුරෙන් අග්‍රමය. මෙහි කුමක් හෙයින් දෙපා ඇත්තන්ට අග්‍රයයි කියන ලද්දේදයත්? ශ්‍රේෂ්ඨතර වශයෙනි. මේ ලෝකයෙහි ශ්‍රේෂ්ඨයෙක් උපදිනු ලබන්නේ අපද චතුප්පද බහුප්පද සත්වයන් අතුරෙහි නූපදියි. දෙපා ඇත්තවුන් අතුරෙහිම උපදියි. කවරනම් දෙපා ඇත්තවුන් අතුරෙහිද යත්? මිනිසුන් අතුරෙහි මෙන්ම දෙවියන් අතුරෙහිදවේ. මිනිසුන් අතුරෙහි උපදිනු ලබන්නේ ත්‍රිසහස්‍රීමහා ලොකධාතුව වශඟයෙහි පවත්වන්නට සමත්වූ බුදුව උපදියි. දෙවියන් අතුරෙහි උපදිනු ලබන්නේ දශසහස්‍රී ලොකධාතුව වශඟයෙහි පවත්වන මහාබ්‍රහ්මවී උපදියි. හෙතෙම උන්වහන්සේට කැප කරුවෙකු හෝ ආරාමිකයෙකුබවට පත්වෙයි. මෙසේ එයින්ද ශ්‍රෙෂ්ඨතරවශයෙන් මෙතෙම දෙපා ඇත්වුන්ට අග්‍රයයිකියනලදි.
සවෙනි සූත්‍රාදියෙහි **‘ඒකපුග්ගලස්ස භික්‍ඛවෙ පාතුභාවා මහතො චක්‍ඛුස්ස පාතුභාවො හොති’** යනු මහණෙනි, ඒක පුද්ගලවූ තථාගතවූ අර්හත්වූ සම්මාසම්බුදු රජාණන්වහන්සේගේ පහළවීමෙන් මහත්වූ ඇසක පහළවීම වෙයි. එම පුද්ගලයා පහළවූ කල්හි එය පහළවූයේමවෙයි. ඔහුගේ පහළ වීමෙන් තොරව පහළනොවෙයි. **පාතුභාවො** යනු උපතයි. නිෂ්පත්තියයි. කවර ඇසකද යත්! පැණැසේයි. කෙබඳු වූවකදයත්? සැරියුත් තෙරුන්ගේ විදර්‍ශනා ප්‍රඥාවට සමානවූ, මුගලන් තෙරුන්ගේ සමාධි ප්‍රඥාවට සමානවූයි. ආලෝකාදියෙහිද මේ ක්‍රමයමයි. මෙහි ආලෝකය අග සව්වන් දෙදෙනාගේ ප්‍රඥාආලෝකයට සමාන වූයේමයි. ප්‍රඥා ආලෝකයට සමානත්වයෙන්ම අවහාසය (ආලෝකය-බැබළීම) දතයුතුයි. මහත් ඇසක, මහත් ආලෝකයක, මහත් බැබළීමකයයි ලෞකික ලෝකෝත්තර භාවයෙන් මිශ්‍රවූ මේ තුනම කියන ලදැයි දතයුතුයි.
**‘ඡන්නං අනුත්තරීයානං’** යනු (මීටවඩා) උත්තරීතරත්වයක් නොමැති උත්තම ධර්‍මයන් සහදෙනාගේයි. එහි දස්සනානුත්තරිය, සවනානුත්තරිය, ලාභානුත්තරිය, සික්‍ඛානුත්තරිය, පාරිචරියානුත්තරිය, අනුස්සතානුත්තරිය යන මේ අනුත්තරීය (ශ්‍රේෂ්ඨත්ව) සයයි. මේවායේ පහළවීම වේයයි අර්‍ත්‍ථයි. ආයුෂ්මත් ආනන්‍දස්ථවිරයන්වහන්සේ සවසද උදෑසනද තථාගතයන්වහන්සේ චක්‍ෂුර්විඥානයෙන් දකිති. මෙය දස්සනානුත්තරීයයි. (දර්‍ශනශ්‍රෙෂ්ඨත්වයයි). අන්‍යවූද සෝවාන්වූවෙක් හෝ සකෘදාගාමීවූවෙක් හෝ අනාගාමී වූවෙක් හෝ අනඳ තෙරුන් මෙන් තථාගතයන් වහන්සේගේ දැකීම ලබයිද මෙයද දස්සනානුත්තරියයි. වෙනත් කල්‍යාණ පෘථග්ජන වූවෙක් අනඳතෙරුන් මෙන් තථාගතයන්වහන්සේ දැකීමට ලැබ දර්‍ශනය වඩා සෝවාන් මගට පැමිණෙයිද මෙය දර්‍ශනයම නමි. මූල දර්‍ශනය (මුලින් සඳහන් කළ දර්‍ශනය)ම දස්සනානුත්තරීය නමි.
ආනන්‍දස්ථවිරයන්වහන්සේම තථාගත වචනය නිතර ශ්‍රොතවිඥානයෙන් ඇසීමටලබති. මෙය සවනානුත්තරීයයි. අන්‍යවුද සෝවාන්බවට පත්වූවන් ආදීහුද අනඳතෙරුන් මෙන් තථාගතයන්වහන්සෙගේ වචනය ඇසීමටලබත්ද මෙයද සවනානුත්තරීයයි. අන්‍යවූ කල්‍යාණ පෘථග්ජනයෙක් අනඳතෙරුන් මෙන් තථාගත වචනය ඇසීමටලැබ ඒ ඇසීම වඩා සෝවාන් මගට පැමිණෙයිද මෙය ශ්‍රවණයම නමි. මුලින් කී ශ්‍රවණයම සවනානුත්තරීය නමි.
අනඳතෙරුන් වහන්සේම දශබලවූ තථාගතයන්වහන්සේ කෙරෙහි ශ්‍රද්ධාවලබති. මෙය ලාභානුත්තරීයයි. අන්‍යවූද ශ්‍රොතාපන්නාදීහු අනඳතෙරුන්මෙන් දශබලයන්වහන්සේ කෙරෙහි ශ්‍රස්ධාප්‍රතිලාභයලබත්ද මෙයද ලාභානුත්තරීයයි. වෙනත් කල්‍යාන පෘථග්ජනයෙක් අනඳතෙරුන් මෙන් දශබලයන් කෙරෙහි ශ්‍රද්ධාප්‍රතිලාභය ලැබ එය වර්‍ධනය කොට සෝවාන් මගට පැමිණෙයිද මෙය ලාභයම නමි. මුලින් කීලාභයම ලාභානුත්තරීය නමි.
ආනන්‍ද ස්ථවිරයන්වහන්සේම දශබලවූ තථාගතශාසනයෙහි ත්‍රිශික්‍ෂාවෙහි හැසිරෙති. මෙය සික්‍ඛානුත්තරියයි. අන්‍යවූද සොතාපන්නාදීහුද අනඳතෙරුන් මෙන් දශබලයන්වහන්සේගේ සසුනෙහි ත්‍රිවිධශික්‍ෂාවෙහි හැසිරෙත්ද මෙයද සික්‍ඛානුත්තරියයි. අන්‍යවූ කල්‍යාණ පෘථග්ජනයෙක් දශබලයන්වහන්සේගේ සසුනෙහි ත්‍රිශික්‍ෂාවෙහි හැසිර ඒ ශික්‍ෂාවන් වඩා සෝවාන් මගට පැමිණෙයිද මෙය ශික්‍ෂාවම නමි. මුලින් කී ශික්‍ෂාවම සික්‍ඛානුත්තරියනමි.
අනඳ තෙරුන්වහන්සේම නිතර දශබලයන්වහන්සේට සේවය කරති. මෙය පාරිචරියානුත්තරියයි. අන්‍යවූද සොතාපන්නාදීහු අනඳතෙරුන් මෙන් නිබඳ දශබලයන්වහන්සේට සේවය කරත්ද, මෙයද පාරිචරියානුත්තරියයි. අන්‍යවූ කල්‍යාණ පෘථග්ජනයෙක් අනඳ තෙරුන් මෙන් දශබලයන්වහන්සේට සේවයකොට ඒ සේවය වඩා සෝවාන් මගට පැමිණෙයිද මෙය පාරිචර්‍ය්‍යාවමනමි. මුලින් සඳහන් කළ පාරිචර්‍ය්‍යාවම පාරචරියානුත්තරිය නමි.
අනඳ තෙරුන් වහන්සේම දශබලයන්වහන්සේගේ ලෞකික ලෝකෝත්තර ගුනයන් සිහිකරති. මෙය අනුස්සතානුත්තරියයි. අන්‍යවූ සෝතාපන්නාදීහුද අනඳ තෙරුන්මෙන් දශබලයන්වහන්සේගේ ලෞකික ලෝකෝත්තර ගුණයන් සිහිකරත්ද මෙයද අනුස්සතානුත්තරියයි. වෙනත් කල්‍යාණ පෘථග්ජනයෙක් අනඳතෙරුන් මෙන් දශබලයන් වහන්සේගේ ලෞකික ලෝකෝත්තර ගුණ සිහිකොට ඒ සිහිකිරීම වඩා සෝවාන් මගට පැමිණෙයිද මෙය අනුස්සතිය (සිහිකිරීම)ම නමි. මුලින් කී අනුස්සතිය වනාහි අනුස්සතානුත්තරියනමි. මේ අනුත්තරිය සයයි. මේවායේ පහළවීමවෙයි. ලෞකිකලෝකෝත්තරත්වයෙන් මිශ්‍රවූ මෙම අනුත්තරියසය ප්‍රකාශකරනලදැයි දතයුතුයි.
**‘චතුන්නං පටිසම්භිදානං සච්ඡිකිරියා හොති’** යනු පටිසම්භිදා සතරෙකි. අත්‍ථපටිසම්භාදා, ධම්මපටිසම්භිදා, නිරුත්තිපටිසම්භිදා, පටිහානපටිසම්භිදා යනුවෙනි. එහි අර්‍ත්‍ථයන්හි ඥානය අත්‍ථපටිසම්භිදායි. ධර්‍මයන්හි ඥානය ධම්මපටිසම්භිදායි. අර්‍ත්‍ථධර්‍මයන්හි නිරුක්තිකථනයෙහි ඥානය නිරුත්ති පටිසම්භිදායි. ඥානයන්හි ඥානය පටිභාන පටිසම්භිදායි. මේ මෙහි සංක්‍ෂෙපයයි. මොවුන්ගේ විස්තරය අභිධර්‍මයෙහි ආයේමය. මේ සතර පටිසම්භිදාවන්ගේ පසක්කිරීම බුද්ධොත්පාදයෙහි ඇතිවෙයි. බුද්ධොත්පාදයකින් තොරව මේවා පසක්කරනු නොලැබේයයි අර්‍ත්‍ථයි. ලෞකිකලෝකෝත්තරවූම මේවා කියනලදැයි දතයුතුය.
**‘අනෙකධාතුපටිවෙධො’ **යනු චක්‍ඛුධාතු රූපධාතු ආදීවූ අටළොස්ධාතුන්ගේ අවබෝධය බුද්ධොත්පාදයෙහිමවෙයි. බුද්ධොත්පාදයකින් තොරව සිදු නොවේය යන අර්‍ත්‍ථයි. **‘නානාධාතුපටිවෙධො’** යනු මෙහි මේ අටළොස් ධාතූහු නොයෙක් ස්වභාව වශයෙන් නානාධාතූහුයයි දතයුතුය. නොයෙක් ස්වභාවයෝ මේවායි මෙසේ වෙන්කිරීම් වශයෙන් මේ ධාතූන්ගේ යම් අවබෝධයක් වේද මෙය නානාධාතූපටිවෙධය නමි. **‘විජ්ජාවිමුත්තිඵලසච්ඡිකිරියා’** යන මෙහි **විජ්ජා** යනු ඵලයෙහි ඥානයයි. **විමුත්ති** යනු එයින් අවශිෂ්ටවූ ඵලසම්ප්‍රයුක්තක ධර්‍මයෝයි. **‘සොතාපත්තිඵලසච්ඡිකිරියා’** යනු සොත නම් ප්‍රථමමාර්‍ගයයි. ඒ ශ්‍රොතසින් පැවතුණු ඵලය යනුවෙන් සොතාපත්තිඵල යනුවෙනි. සකෘදාගාමිඵලාදිය ප්‍රකටමය.
**අනුත්තරං** යනු නිරුත්තරවූයි. **ධම්මචක්කං** යනු ශ්‍රෙෂ්ඨචක්‍රයයි. මේ චක්‍රශබ්දය වනාහි,
යන මෙහි උරචක්‍රයෙහි ආයේය. ‘චක්කසමාරූල්හා ජානපදා පරියායන්ති’ යන මෙහි ඉරියාපථ (ඉරියව්) චක්‍රයෙහිය. ‘අථ ඛො සො භික්‍ඛවෙ රථකාරො යන්තං චක්කං ඡහි මාසෙහි නිට්ඨිතං තං පවත්තෙසී’ යන මෙහි දැව සකෙහිය. ‘අද්දසා ඛො දොණො බ්‍රාහ්මණො භාගවතො පාදෙසු චක්කානි සහස්සාරානි’ යන මෙහි ලක්‍ෂණ චක්‍රයෙහිය. ‘චත්තාරිමානි භික්‍ඛවෙ චක්කානි යෙහි සමන්නාගතානං දේවමනුස්සානං චතුචක්කං වත්තති’ යන මෙහි සම්පත්තිචක්‍රයෙහිය. ‘දිබ්බං චක්කරතනං පාතුභවති’ යන මෙහි රත්නචක්‍රයෙහිය. මෙහි වනාහි ධර්‍මචක්‍රයෙහි ආයේයි.
**‘පවත්තිතං’** යන මෙහිද ධර්‍මචක්‍රය ප්‍රාර්‍ත්‍ථනා කරයි නම්ද ප්‍රාර්‍ත්‍ථනා කළේය නම්ද උපදවයි නම්ද උපදවනලදි නම්ද, පවත්වයි නම්ද පවත්වනලදනම්ද යනමේප්‍රභේදය දතයුතුය. කෙදිනක සිට ධර්‍මචක්‍රය ප්‍රාර්‍ත්‍ථනාකරයිද නම් යත්? යම් දිනෙක සුමෙධ බමුණාවී කාමයන්හි ආදීනවද නෛෂ්ක්‍රම්‍යයෙහි අනුසස්ද දැක සත්දිනක් මහදන්දී සෘෂිප්‍රව්‍රජ්‍යාවෙන් පැවිදිවී පංච අභිඥා අෂ්ටසමාපත්ති ඉපදවීද එතැන් පටන් ධර්‍මචක්‍රය ප්‍රාර්‍ත්‍ථනා කරයි නමි.
කෙදිනක සිට ප්‍රාර්‍ත්‍ථනා කරනලදදයත්? යම් දිනෙක අෂ්ටධර්‍මයන් කුළුගන්වා දීපඞ්කර පාදමූලයෙහි මහබෝමැඩ සඳහා මනස බැඳ විවරණ නොලැබ නොනැගිටිමැයි වීර්‍ය්‍යාධිෂ්ඨානයෙන් ඉටා වැදහොත්තේ බුදුරජාණන්වහන්සේ සමීපයෙන් විවරණ ලැබීද එතැන් පටන් ධර්‍මචක්‍රය ප්‍රාර්‍ත්‍ථනා කරනලද්දේනම්වෙයි.
කෙදිනකපටන් උපදවයිනම්දයත්? එතැන් පටන්ම දානපාරමිතාව පුරමින්ද ධර්‍මචක්‍රය උපදවයිනමි. ශීලපාරමිතාව -පෙ- උපෙක්‍ෂා පාරමිතාව පුරන්නේද ධර්‍මචක්‍රය උපදවයිනමි. දශපාරමිතාවන් දශඋපපාරමිතාවන් දශපරමාර්‍ත්‍ථ පාරමිතාවන් පුරන්නේද පංචමහා පරිත්‍යාගයන් පරිත්‍යාග කරන්නේද ඥාතීන් කෙරෙහි අර්‍ත්‍ථචර්‍ය්‍යාව පුරන්නේද ධර්‍මචක්‍රය උපදවයි නමි. වෙසතුරු අත්බැව්හි සිට සප්තසතක මහා දානයන්දී අඹුදරුවන් දානමුඛයෙහි පවරා පාරමීන් කුළුගැන්වී, තුසීපුරෙහි ඉපිද, එහි දිවිඇතිතෙක් සිට දෙවියන් විසින් අයදිනලද්දේ පිළිණ දී පස්මහ බැලුම් බලන්නේද ධර්‍මචක්‍රය උපදවයි නමි. මවුකුසෙහි පිළිසඳ ගන්නේද පිළිසිඳ ගන්නා කෙණෙහි අදසදහසක් සක්වළ කම්පාකරවන්නේද මවුකුසින් නික්මෙන දිනෙහි එසේම ලෝකය කම්පාකරවන්නේද උපන්කෙණෙහි සත්පියවරක් ගොස් මම අග්‍රවෙමැයි සිංහනාද දෙන්නේද එකුන්තිස් වසරක් ගිහිගෙහි වසන්නේද මහබිනික්මණ නික්මෙන්නේද අනෝමා නදී තෙර පැවිදිවන්නේද මහා ප්‍රධානයෙන් (දුෂ්කරක්‍රියාවෙහි) සවසරක් වීර්‍ය්‍යකරන්නේද සුජාතාව විසින් දෙනලද මධු පායාසය වළදා ස්වර්‍ණ පාත්‍රය නදියෙහි පාකොටයවා සවස් කාලයෙහි උතුම් බෝමැඩට සැපත්වූයේ පෙරදිග ලෝකධාතුව බලන්නේ වැඩහිඳ, හිරු බැස නොයා සිටියදීම මාරබලය සොලවා පෙරයමෙහි පෙරවිසූ කඳපිළිවෙළ සිහිකරන්නේද මැඳුම් යමෙහි දිවැස පිරිසුදුකරන්නේද උදෑසන කාලය අතරෙහිම ප්‍රත්‍යායාකාරයන් සම්මර්‍ශනය කොට සෝවාන් මග අවබෝධ කරන්නේද සෝවාන්පල පසක්කරන්නේද ... රහත්මග අවබෝධකරන්නේද ධර්‍මචක්‍රය උපදවයිම නමි.
රහත්පලයට පත් කෙණෙහි ඔහු විසින් ධර්‍මචක්‍රය උපදවනලදි නමි. බුදුවරුන්ගේ සියලු ගුණ සමූහය රහත්පලය සමඟම සමෘද්ධවෙයි. එහෙයින් උන්වහන්සේ විසින් එකෙණෙහි ධර්‍මචක්‍රය උපදවනලද්දේ නම් වෙයි.
කෙදිනක පවත්වයි නම්දයත්? බෝමැඩ සත්සතියක් ගෙවා මුවන්ට අභයභූමියක්වූ ඉසිපතනාරාමයෙහි අඤ්ඤාකොණ්ඩඤ්ඤ ස්ථවිරයන්වහන්සේ කාය සාක්‍ෂ්‍යකොට ධම්මචක්කප්පවත්තන සූත්‍රාන්තය දේශනාකරන්නේ ධර්‍මචක්‍රය පවත්වයිනමි.
යම් දිනක අඤ්ඤාකොණ්ඩඤ්ඤස්ථවිරයන් විසින් ධහබලයන්වහන්සේගේ දේශනා ඥානානුභාවයෙන් හටගත් ශ්‍රවණය ලැබ සියල්ලන්ට පළමුව ධර්‍මය අවබෝධ කරනලද්දේද එතැන්පටන් ධර්‍මචක්‍රය පවත්වනලද්දේනම් වේයයි දතයුතුයි. මේ ධර්‍මචක්‍රය යනු දේශනාඥානයටද ප්‍රතිවේධඥානයටද නමකි. ඒවා අතුරෙන් දේශනාඥානය ලෞකිකය. ප්‍රතිවෙධඥානය ලෝකෝත්තරය. කවරකුගේ දේශනාප්‍රතිවේධ ඥානයදයත්? අන් කිසිවකුගේ නොව සම්මාසම්බුදුන්වහන්සේගේම දේශනා ඥානය හා ප්‍රතිවේධඥානයයි දතයුතුයි.
**‘සම්මදෙව’** යනු හේතුවෙන්, පිළිවෙළින් කාරණයෙන්ම යනුයි. **‘අනුප්පවත්තෙති’** යනු යම්සේ පෙරටුව යන්නහුට පසුව යන්නා ඔහු අනුගමනය කරයිද එසේ පළමුව ශාස්තෘන්වහන්සේ විසින් පවත්වනලද්ද තෙරුන්වහන්සේ අනුව පවත්වයි නම්වේ. කෙසේදයත්? ශාස්තෘන්වහන්සේ වනාහි, ‘චත්තාරොමෙ භික්‍ඛවෙ සතිපට්ඨෘනා කතමෙ චත්තාරො’යි කියනසේක් ධර්‍මචක්‍රය පවත්වයි නමි. දම් සෙනෙවි සැරියුත් තෙරුන්වහන්සේද ඒ සතර සතිපට්ඨානයන්හිම ‘චත්තාරොමෙ ආවුසො සතිපට්ඨානා’යි කියන්නේ ධර්‍මචක්‍රය අනුපවත්වයි නමි. සම්‍යක් ප්‍රධානාදියෙහිද මේ ක්‍රමයමයි. හුදෙක් බෝධිපාක්‍ෂික ධර්‍මයන්හි පමණක් නොවේ. ‘චත්තාරිමානි භික්‍ඛවෙ අරියසච්චානි,’ ‘චත්තාරොමෙ භික්‍ඛවෙ අරියවංසො’ යනාදියෙහිද මේ ක්‍රමයම එළඹිය යුත්තේමය. මෙසේ සම්බුදුන්වහන්සේ ධර්‍මචක්‍රය පවත්වති නමි. තෙරුන්වහන්සේ බුදුන්වහන්සේ විසින් පවත්වනලද ධර්‍මචක්‍රය අනුපවත්වති නමි.
මෙසේ ධර්‍මචක්‍රය අනුපවත්වන්නාවූ තෙරුන්වහන්සේ විසින් ධර්‍මය දෙසනලද්දේද පවසනලද්දේද ශාස්තෘන්වහන්සේ විසින්ම දෙසනලද්දේ පවසනලද්දේවෙයි. යම්කිසි භික්‍ෂුවක් හෝ භික්‍ෂුනියක් හෝ උපාසකයෙක් හෝ උපාසිකාවක් හෝ දෙවියෙක් හෝ ශක්‍රයෙක් හෝ මාරයෙක් හෝ බ්‍රහ්මයෙක් හෝ කවරෙක් හෝ ධර්‍මය දෙසාවා, පවසාවා, ඒ සියල්ල ශෘස්තෘන්වහන්සේ විසින් දෙසනලද්දේ පවසනලද්දේම වෙයි. සෙසු ජනයා ලේඛහාරක පක්‍ෂයෙහි නයමුඛ දීමෙහි සිටියේම නම්වෙයි. කෙසේද යත්? රජුවිසින් දෙනලද ප්‍රමාණ පත්‍රිකාව කියවකියවා කර්‍මයද කරවත්ද ඒ කර්‍මය යම්කිසිවෙකු විසින් එසේ කරවනලද්දේවුවත් රජුවිසින් කරන ලද්දක්මයයි කියනුලැබේද එසේය. සම්මාසම්බුදුන්වහන්සේ රජුමෙනි. ත්‍රිපිටක බුද්ධවචනය රාජපත්‍රිකාව මෙනි. ත්‍රිපිටකයෙහි නයමුඛදානය පත්‍රිකාව දීමමෙනි. තම ශක්තියෙන් බුද්ධවචනය උගෙන සිව්පිරිසට අයත්වූවන්ගේ අනුන්ට දෙසීම පැවසීම පත්‍රිකාව කියවකියවා කර්‍මය කිරීම මෙනි. එහි යම්සේ පත්‍රිකාව කියවා යම් කිසිවකු විසින් කරනලද හෝ කරවනලද කර්‍මය රජු විසින් කරනලද්දක්ම වේද එසේම යම් කිසිවකු විසින් දෙසනලද හෝ පවසනලද ධර්‍මය ශාස්තෘන්වහන්සේ විසින්ම දෙසනලද්දේ පවසනලද්දේ නම් වේයයි දතයුතුය. සෙස්ස සියලු තන්හි පැහැදිලිමය.
එතදග්ග පාළිය
පළමුවෙනි වර්‍ගය
එතදග්ගසූත්‍රයන්හි ප්‍රථම වර්‍ගයෙහි පළමුවැන්නෙහි **‘එතදග්ගං’** යනු මේ ශ්‍රේෂ්ඨය යනුයි. මෙහිද මේ අග්ගශබ්දය ආදිය (ආරම්භය) කෙළවර, කොසට, ශ්‍රේෂ්ඨ යන අර්‍ත්‍ථයන්හි දක්නාලැබේ. ‘අජ්ජතග්ගෙ සම්ම දොවාරික ආවරාමි ද්වාරං නිගණ්ඨානං නිගණ්ඨිනං’ යනාදියෙහි ආදියෙහි (ආරම්භයෙහි) දක්නාලැබෙයි. ‘තෙනෙව අඞ්ගුලග්ගෙන තං අඞ්ගුලග්ගං පරාමසෙය්‍ය,’ ‘උච්ඡග්ගං වෙළග්ගං’ යනාදියෙහි කොළවරෙහිය. ‘අනුජානාමි භික්‍ඛවෙ අම්භිලග්ගං වා මධුරග්ගං වා තිත්තකග්ගං වා විහාරග්ගෙන වා පරිවෙණග්ගෙන වා භාජෙතු’ යනාදියෙහි කොටසෙහිය. යාවතා භික්‍ඛවේ සත්තං අපදා වා -පෙ- තථාගතො තෙසං අග්ගමක්‍ඛායති’ යනාදියෙහි ශ්‍රේෂ්ඨාර්‍ත්‍ථයෙහිය. ඒ මේ අග්ග ශබ්දය මෙහි කෙළවරෙහිද ශ්‍රේෂ්ඨත්‍වයෙහිද වටී. ඒ තෙරවරු තමතමන්ගේ තැනෙහි කෙළවරට පත්වූවෝද ශ්‍රෙෂ්ඨවූවෝදැයි අග්‍රවෙති. එබැවින් එතදග්ගං යනු මේ කෙළවරය, මේ ශ්‍රේෂ්ඨය යන මෙය මෙහි අර්‍ත්‍ථයයි. සියලු සූත්‍රයන්හි මේ ක්‍රමයයි.
මේ එතදග්ග සන්නික්‍ඛෙපය (එතදග්ගය දෙශනාකිරීම) නම් කරුනු සතරකින් ලබයි. අර්‍ත්‍ථොත්පත්ති වශයෙන්, පැමිණීම් වශයෙන්, පුරුදුකිරීමේ බලවත් බැවින් හා ගුණමහත්වයෙන්ද යනුයි. එහි කිසියම් තෙරුන්වහන්සේ නමක් එක් කරුණකින් එතදග්‍රස්ථානය ලබති. කිසිවෙක් දෙකකින් කිසිවෙක් තුනකින් කිසිවෙක් ආයුෂ්මත් සැරියුත් තෙරුන්වහන්සේ මෙන් සියලු සතරින්ම අග්‍රස්ථානය ලබති. උන්වහන්සේ අර්‍ත්‍ථොත්පත්ති වශයෙන්ද මහ පැනවත් බැවින් එතදග්‍රස්ථානය ලැබූහ. ආගමනාදියෙන්ද ලැබූහ. කෙසේදයත්? එක් සමයෙක්හි ශාස්තෘන්වහන්සේ දෙව්රම් මහ වෙහෙරෙහි වසන සේක් ගණ්ඩම්බ වෘක්‍ෂ මූලයෙහි තීර්ථකමථනය කෙරෙන යමක ප්‍රාතිහාර්‍ය්‍යය දක්වා පෙරබුදුවරු යමාපෙළහරකොට කොහි වස්එළඹෙත්දැයි සිහිකරන්නේ තාවතිංසභවනයෙහියයි දැන පියවර දෙකක් දක්වා තෙවැනි පියවරින් තාවතිංසභවනයෙහි පෙනීසිටිසේක. සක්දෙවිරජතෙමේ භාග්‍යවතුන්වහන්සේ දැක පඬුපුල් සලස්නෙන් නැගිට දේව සමූහයා සමඟ පෙරගමන් කළේය. ‘සක් දෙවිරජතෙමේ දෙවිසමූහයා විසින් පිරිවරණලදුයේ සැට යොදුනක්වූ පඬුපුල්සලස්නෙහි හිඳ සැපවිදියි. බුදුන්වහන්සේ හුන්කල්හි පටන් අනෙකෙකු විසින් එහි අත තැබීමටවත් නොහැකි’යි දෙවිවරු සිතූහ. ශාස්තෘන්වහන්සේද එහි හිඳින්නේම ඔවුන්ගේ සිත්හසර දැන කුඩාපුටුවක මහාපංසුකූලිකයෙකු සේ සියලු පඬුපුල් සලස්නම වසාසිට වැඩහුන්සේක. මෙසේ වැඩහිඳිනසේක් තම සිරුර මහත්කොට මැවූසේකැයි හෝ පඬුපුල්සලස්න කුඩාකළසේකැයි හෝ නොසැලකියයුතුය. බුද්ධවිෂය අචින්ත්‍යය. මෙසේ වැඩහුන්නාහුවනාහි මව කායසාක්‍ෂ්‍යකොට දසදහසක් සක්වළ දෙවියන්ට ‘කුසලා ධම්මා අකුසලා ධම්මා අඛ්‍යාකතා ධම්මා’ යනුවෙන් අභිධර්‍ම පිටකය දේශනාකළසේක.
පෙළහැර පෑ තන්හිද දොළොස් යොදුනකවූ සියලු පිරිස අනුරුද්ධ තෙරුන්වෙත එළඹ ‘ස්වාමීනි, දශබලයන්වහන්සේ කොහි වැඩිසේක්දැ’යි පිළිවිසීය. ‘තව්තිසා භාවනයෙහි පඬුපුල්සලස්නෙහි වස් එළඹ අභිධර්‍මපිටකය දෙසීමට පටන්ගත්සේකැ’යි (තෙරුන්වහන්සේ පිළිතුරු දුන්හ.) ‘ස්වාමීනි, අපි ශාස්තෘන්වහන්සේ නොදැක නොයන්නෙමු. ශාස්තෘන්වහන්සේ කවදා ආපසු පැමිණෙත්දැයි බුදුන්වහන්සේ පැමිණෙන කාලය දන්නහුදැ’යි ඇසීය. ‘මහමුගලන්තෙරුනට භාර කරන්න. උන්වහන්සේ බුදුන් සමීපයට ගොස් හසුනක් (පණිවිඩයක්) ගෙන එන්නාහුය’යි කීහ. ‘කිමෙක්ද තෙරුන් වහන්සේට එහි යාමට බලයක් නැද්දැ’යි ඇසීය. ‘ඇත. (එහෙත්) වෙසෙස් හැකියාවක් ඇත්තවුන්ගේ වෙසෙස බලත්වා’යි කීහ. මහජනයා මුගලන්තෙරුන්වෙත එළඹ ශාස්තෘන්වහන්සේගේ හසුනක් ගෙන එනු පිණිස ඇයැදීය. තෙරුන්වහන්සේ මහජනයා බලා සිටියදීම මහපොළොවෙහි කිමිදී මහමෙර තුළින් ගොස් ශාස්තෘන්වහන්සේ වැඳ, ස්වාමීනි, මහජනයා නුඹවහන්සේ දකිනු කැමැත්තේ නුඹ වහන්සේ පැමිණෙන දිනය දැන ගැනීමට කැමැත්තේය’යි කීහ. එසේනම් මෙයින් තෙමසක අවෑමෙන් සංකස්ස නුවර දොරටුවෙහි බලවුයයි උන්වහන්සේට පැවසූසේක. තෙරුන්වහන්සේ භාග්‍යවතුන්වහන්සේගේ හසුන ගෙනවුත් මහජනයාට පැවසූහ. මහජනයා එහිම තෙමසක් කඳවුරු බැඳ විසීය. සුළු අනෙපිඬු තෙමේ දොළොස් යොදුනෙක්හිවූ පිරිසට තෙමසක් කැඳබත් දුන්නේය.
ශාස්තෘන්වහන්සේද සප්තප්‍රකරණයන් දෙසා මිනිස් ලොවට එනු පිණිස අදහස දැක්වූසේක. සක්දෙවිරජතෙමේ විස්කම් දෙවි අමතා තථාගතයන්වහන්සේට බැසීම සඳහා හිණිමඟක් මැවීමට ඇණවීය. හෙතෙම එක්පසෙකින් රන්මුවාවූද අනෙක් පසින් රිදීමුවාවූද හිණිමඟක් මවා මැදින් මිණිමුවා හිණිමඟක් මැවීය. ශාස්තෘන්වහන්සේ මිණිමුවා හිණෙහි සිට මහජනයා මා දකීවායි ඉටූසේක. තමාගේ ආනුභාවයෙන්ම මහජනයා අවීචිමහනිරය දකීවායිද ඉටුසේක. නිරය දැකීමෙන් මහජනයාට උපන්සංවේගය දැන දෙව්ලොව දැක්වූසේක. ඉක්බිති බසින්නාවූ උන්වහන්සේට මහබඹු සත දැරීය. සක්දෙවි රජතෙමේ පාසිවුරු ගත්තේය. සුයාම දෙව්රජතෙමේ දිව වල්විදුනා සෙලවීය. පන්සිළු ගදැඔ පුත්තෙමේ බෙලුවපණ්ඩුවෙණ සමපනස් තත්වලින් ගටා වයමින් ඉදිරියෙන් ඉදිරියෙන් බැස්සේය. බුදුරජානන්වහන්සේ පොළොවෙහි පිහිටි කල්හි ‘මම පළමුව වඳිමි, මම පළමුව වඳිමි’යි මහජනයා සිටියේය. මහපොළොව ඇක්මීමත් සමඟ භාග්‍යවතුන්වහන්සේට පළමුව වැඳීම මහජනයා හෝ අසූමහසව්වෝ අත්කරනොගත්හ. දම්සෙනෙවි සැරියුත් තෙරණුවෝම අත්කරගත්හ.
ඉක්බිති ශාස්තෘන්වහන්සේ දොළොස් යොදුනක්හිවූ පිරිස අතුරෙහි තෙරුන්වහන්සේගේ ප්‍රඥානුභාවය දැනගනිත්වායි පෘථග්ජන පංචක ප්‍රශ්න ඇසීම ඇරඹූසේක. පළමුව ලෞකික මහජනයා සලකාබලනු ඇතැයි පෘථග්ජන ප්‍රශ්නයක් ඇසූසේක. යමෙක් යමෙක් සලකා බැලුවාහුද ඔවුහු පිළිතුරු දුන්හ. දෙවනුව පෘථග්ජනවිෂය ඉක්මවා සෝවාන් මාර්‍ගයෙහි ප්‍රශ්නයක් විමසූසේක. පෘථග්ජනයෝ නිහඬවූහ. සෝවාන්වූවෝම පිළිතුරු දුන්හ. ඉක්බිති සෝවාන්වූවන්ගේ විෂයය ඉක්මවා සකෘදාගාමී මාර්‍ගයෙහි ප්‍රශ්නයක් ඇසූසේක. සෝවාන්වූවෝ නිහඬවූහ. සකෘදාගාමීවූවෝම පිළිතුරු දුන්හ. ඔවුන්ගේද විෂයය ඉක්මවා අනාගාමිමාර්‍ගයෙහි ප්‍රශ්නයක් ඇසූසේක. සකෘදාගාමිවූවෝ නිහඬවූහ. අනාගාමි වූවෝම පිළිතුරුදුන්හ. ඔවුන්ගේද විෂය ඉක්මවා අර්‍හත්මාර්‍ගයෙහි ප්‍රශ්නයක් ඇසූසේක. අනාගාමිවූවෝ නිහඬවූහ. රහත්වූවෝම පිළිතුරුදුන්හ. එයින් අවම කෙළවරේ සිට ප්‍රකට ප්‍රකට ශ්‍රාවකයන්ගෙන් ප්‍රශ්නවිමසූ සේක. ඔවුහු තමතමන්ගේ ප්‍රතිසම්භිදා විෂයෙහි සිට පිළිතුරු දුන්හ. ඉක්බිති මහමුගලන් තෙරුන් විමසූසේක. (එම) තෙරුන්වහන්සේම පිළිතුරු දුන්හ. උන්වහන්සේගේද ගෝචරය ඉක්මවා සැරියුත් තෙරුන්වහන්සේගේ විෂයයෙහි විමසූසේක. මහමුගලන් තෙරණුවෝ නිහඬවූහ. සැරියුත් තෙරණුවෝම පිළිතුරු දුන්හ. තෙරුන්වහන්සේගේද විෂය ඉක්මවා බුද්ධවිෂයයෙහි ප්‍රශ්නයක් ඇසූසේක. දම්සෙනෙවි සැරියුත්තෙරණුවෝ සිහි කරන්නාහුද (පිළිතුරු) දැකීමට අපොහොසත් වූහ. පෙරදිග, පෑළදිග, උතුරුදිග හා දකුණුදිග යන සතර දිසා සහ සතර අනුදිසාද යන ඔබිමොබ සලකා බලන්නාහු ප්‍රශ්නය උපන්තැන සලකා ගන්නට නොහැකිවූහ.
ශාස්තෘන්වහන්සේ තෙරුන් වෙහෙසෙන බැව් දැන, ‘ශාරිපුත්‍රයෝ වෙහෙසෙති, මොහුට නයමුඛය දක්වන්නෙමැ’යි ‘ශාරිපුත්‍රය,මෙහි එන්නැයි පවසා මෙය ඔබට විෂය වන්නක් නොවේ. සියල්ලදත් යශස් ඇති බුදුවරුන්ටම මෙය විෂයය වේය’යි බුද්ධවිෂයක භාවය සැලකොට ‘ශාරිපුත්‍රය, මෙය වීයයි දකිහියි වදාළසේක. තෙරණුවෝ, භාග්‍යවතුන්වහන්සේ මට සතර මහාභූතයන්ගෙන් හටගත්ශරීරයට අයත් දෙයක් සැලකරන සේකැයි දැන, ‘භාග්‍යවතුන්වහන්ස, වැටහුණි, සුගතයන් වහන්ස, වැටහුණියි පැවසූහ. මේ කරුණ අරභයා, මේ කථාව හටගත්තේය: සැරියුත්තෙරුන්වහන්සේ නම් මහ පැනවතෙකි. සියල්ලන් විසින් නොදත් ප්‍රශ්නයකට පිළිතුරු දුන්හ. බුදුන්වහන්සේ විසින් දෙනලද නයෙහි සිට බුද්ධවිෂයෙහි ප්‍රශ්නයක් විසඳූහ. මෙසේ තෙරුන්වහන්සේගේ ප්‍රඥානුභාවය, බුදුන්වහන්සේගේ කීර්ති ශබ්දයෙන් යම්තැනක පැතිරගියේද ඒ සියල්ල වසා පැතිරගියේයයි මෙසේ තෙරුන්වහන්සේ අර්‍ත්‍ථොත්පත්තිවශයෙන් මහාප්‍රඥාවත්භාවයෙන් එතදග්‍රස්ථානය ලැබූහ.
පැමිණීම්වශයෙන් කෙසේදයත්? සැරියුත්තෙරණුවෝ පැනවත්වූවෝ දැන් පසණක් නොවෙති. අතීතයෙහි ජාතිපන්සියයක් තවුස් පැවිද්දෙන් පැවිදිවද මහපැනවත්වූවෝමයයි පැවසූසේක.
‘යමෙක් ජාති පන්සියයකදී මියුරු කාමයන් අත්හැර පැවිදිවූයේද ඒ පහකළ රාග ඇති මනාව දැමුණු ඉඳුරන් ඇති පිරිනිවන් පෑ සැරියුත් තෙරුන් වඳිවු’{1}
මෙසේ පැවිද්ද වඩමින් එක් කලෙක බරණැස බමුණුකුලයෙක්හි උපන්නේ ත්‍රිවේදය උගෙන, එහි හරයක් නොදකින්නේ පැවිදිව එක් මොක්‍ෂ ධර්‍මයක් සෙවීමට වටනේයයි සිතක් පහළ කළේය. එකල්හි බෝසත් තමේද කසීරටෙහි උසස් බ්‍රාහ්මණමහාසාර කුලයෙක උපන්නේ වැඩිවියට පැමිණ උගත්සිල්ප ඇත්තේ, කාමයන්හි ආදීනවද නෛෂ්ක්‍රම්‍යයෙහි අනුසස්ද දැක ගිහිගෙයිවාසය අත්හැර හිමවතට පිවිස කසිණ පරිකර්‍මය කොට පංචාභිඥා අෂ්ටසමාපත්තීන් උපදවා වනමුල්පල ආහාරකොට ඇත්තේ හිමවත පසෙක විසීය. ඒ මාණවකයාද නික්ම ඒ බෝසතුන්ගේම සමීපයෙහි පැවිදිවිය. පිරිවර මහත්විය. පන්සියයක් පමණවූ සෘෂීහුවුහ.
ඉක්බිති ඒ බෝසතුන්ගේ දෙටුඅතවැසිවූ හෙතෙම පිරිසෙන් කොටසක් ගෙන ලුණුඇඹුල් සෙවුනා පිණිස මිනිස් පියසට ගියේය. එකල්හි බෝසත් තෙමේ ඒ හිමවූ පෙදෙසෙහිම කළුරිය කළේය. කළුරිය කරන වේලාවෙහි අතවැස්සෝ ඔහු වෙත එළඹ නුඹවහන්සේ විසින් කිසියම් විශේෂාධිගමක් කරනලද්දේදැයි ඇසූහ. බෝසත් තෙමේ නත්‍ථිකිඤ්චි (කිසිවක් නැත) යි කියා නොපිරිහුන් ධ්‍යාන ඇත්තේ ආභස්සර බ්‍රහ්ම ලෝකයෙහි උපන්නේය. හෙතෙම කිසියම් ආකිඤ්චඤ්ඤයතන ලාභියෙකි. බෝසතුන්ට වනාහි අරූපවචරයෙහි පිළිසිඳ ගැනීමක් නම් නැත. කුමක් හෙයින්දයත්, අභව්‍යස්ථාන බැවිනි. මෙසේ හෙතෙම අරූපසමාපත්ති ලාභියෙකුවුවද රූපාවචරයෙහි උපන්නේය. මොහුගේ අතවැසියෝද ‘ඇදුරුතුමා කිසිවක් නැතැයි කීවේය. ඔහුගේ කළුරිය කිරීම නිසරුය’යි කිසිදු ගරුබුහුමනක් නෙකළාහුය. ඉක්බිති ඒ දෙටු අතවැසිතෙමේ වස්විසීම ගෙවීගියකල්හි අවුත්, ‘ඇදුරුතුමා කොහිදැ’යි පිළිවිසීය. කළුරිය කළේයයි කීහ. ‘ඇදුරුතුමන් විසින් ලදගුණයන් විමසූහුදැ’යි ඇසීය. ‘එසේය විමසුවෙමු’යි කීහ. ‘කුමක් කීවේදැ’යි ඇසීය. ‘කිසිවක් නැතැයි කිවේය. අපිදු ඇදුරුතුමන් විසින් ලද ගුණයක්නම් නැතැයි ඔහුට ගරුබුහුමන් නොකෙළෙම්හ’යි කීහ. ‘ඔබලා කියනලද්දෙහි අරුත නොදන්නහුය. ඇදුරුතුමා ආකිඤ්චඤ්ඤායතන ලාභියෙකි’යි කීවේය.
සෙස්සෝ දෙටු අතවැස්සාගේ කීම නොපිළිගත්හ. හෙතෙම යලියළිත් කියන්නේද පිළිගැන්වීමට නොහැකි විය. ඉක්බිති බෝසත් තෙමේ සිහිකරන්නේ අඳබොළඳ මහජනයා මගේ දෙටු ඇතවැසියාගේ කීම නොපිළිගනියි. මේ කරුණ පළටකරමැයි බඹලොවින් බැස අසපුපියස මත්තෙහි සිටියේ අහසෙහි වූයේම දෙටු අතවැසියාගේ ප්‍රඥාබලය වර්‍ණනාකොට මේ ගාථාව කීවේය:-
‘රැස්වුවන් අතුරෙන් නුවණ නැත්තෝ දහසකට අධිකවූවත් ඔවුහු අවුරුදුසියයක් හඬන්නාහුය. යමෙක් කියනලද්දෙහි අර්‍ත්‍ථය දනීද ප්‍රඥාවත්වූ ඒ එකම පුරුෂයාම වටනේය.{1}
මෙසේ සෘෂි සමූහයාට හඟවා බෝසත් තෙමේ බඹලොවටම ගියේය. සෙසු සෘෂිසමූහයාද නොපිරිහුන් ධ්‍යාන ඇත්තාහු කළුරියකොට බඹලොව පිහිටකොට ඇත්තෝම වූහ. එහි බෝසත් තෙමේ සර්‍වඥබවට පත්වූයේය. දෙටු අතවැසිතෙමේ සැරියුත් තෙරණුවෝ වූහ. සෙසු සෘෂිහු බුදුපිරිස වූවාහුය. මෙසේ අතීතයෙහිද සැරියුත් තෙරණුවෝ මහ පැණවත්වූවෝම සැකෙවින් කීදෙයෙහි විස්තරවශයෙන් අර්‍ත්‍ථය දැනීමට සමත්වූවාහුයයි දතයුතුයි.
මේ පෘථග්ජන පංචකයම අර්‍ත්‍ථොත්පත්තිකොට:-
‘රැස්වූවන් අතුරෙන් සියයකට අධිකවූද නුවණ නැත්තෝ අවුරුදු සියයක් ධ්‍යාන වඩන්නාහුවූවත් යමෙක් කියන ලද දෙයෙහි අර්‍ත්‍ථය දනීද ඒ ප්‍රඥාවත්වූ එක් පුද්ගලයාම වටනේයි.{2}
මේ ජාතකයද පැවසීය, එහි අර්‍ත්‍ථය මුල්ජාතකයෙහි කියනලද ක්‍රමයෙන්ම දතයුතුය.
අන්‍යවූද මේ පෘථග්ජන පංචකය අර්‍ත්‍ථොත්පත්තිකොට:-
‘මෙක් සංඥා ඇත්තෝ වෙත්ද ඔවුහුද දුගතියට ගියාහුය. යමෙක් සංඥා නැත්තෝ වෙත්ද ඔවුහුද දුගතියට ගියාහුය. මේ දෙකම අතහැර ඒ සමවත් සුවය කෙලෙස් රහිතයි.{3}
මේ අනඞ්ගන ජාතකය පැවසීය. මෙහිද ආචාර්‍ය්‍යවරයා කළුරියකරන්නේ අතවැස්සන් විසින් විමසනලද්දේ නෙවසඤ්ඤානාසඤ්ඤායයි කීවේය. සෙස්ස කියනලද ක්‍රමයෙන්ම දතයුතුය.
අන්‍යවූවක්ද මේ පෘථග්ජන පංචකය අර්‍ත්‍ථොත්පත්තිකොට:-
මෙලොව යමෙක් ඕදාතකසිණයද පීත කසිණයද නුවණින් වඩයිද මේ (දෙයාකාරවූ) විතර්ක රහිත ධ්‍යානයෙන් ආභස්සර බඹලොවට යන්නේවෙයි.{4}
යන මේ චන්‍දාභාජාතකය දෙසූසේක. මෙහිද ආචාර්‍ය්‍ය තෙමේ කළුරියකරන්නේ අතවැස්සන් විසින් විමසනලද්දේ ‘ඕදාතකසිණය චන්‍දාභ නමුදු පීතකසීණය සූරියාහ නමුදු වේය’යි මේ දෙකටම යමෙක් නුවණින් බැසගනීද, පිවිසේද ගැලේද හෙතෙම විතර්‍කරහිතවූ දූතීයධ්‍යානයෙන් ආභස්සර බඹලොව පැමිණියේ වෙයි. මමද එසේ වෙමැයි දක්වනු සඳහා ‘චන්‍දාභං සුරියාහං’ යනුවෙන් කීය. සෙස්ස පෙර ක්‍රමයෙන්ම දත යුතුය.
මේ පෘථග්ජන පංචකයම අර්‍ත්‍ථොත්පත්තිකොට,
නැණවත් පුරුෂයා බලාපොරොත්තු (ඇත්තෙක්) වන්නේමය. නොකළකිරෙන්නේය. යම්සේ කැමැති වීම්ද එසේවිය. මම (එහිලා) තමා (නිදසුන් කොට) දකිමි.{1}
නැණවත් පුරුෂයා බලාපොරොත්තු වන්නේමය. නොකළකිරෙන්නේය. දියෙන් ගොඩට පැමිණි මම තමා දකිමි.{2}
‘නැණවත් පුරුෂයා වෑයම් කරන්නේමය. නොකළකිරෙන්නේය. මම යම්සේ කැමැති වීම්ද එසේ සිදුවිය. මම තමා දකිමි’{3}
‘නැණවත් පුරුෂයා වෑයම් කරන්නේමය. නොකළකිරෙන්නේය. දියෙන් ගොඩට පැමිණි මම තමා දකිමි’{4}
නැණවත් පුරුෂයා දුකට පැමිණියේ නමුදු සැපතට පැමිණීමේ කැමැත්ත නොසිඳින්නේය. නොසිතූ හිතාහිතවූ බොහෝ ස්පර්‍ශයෝ සත්ත්වයා වෙත පැමිණෙත්’{5}
‘නොසිතූ දෙයම සිදුවෙයි. සිතූදෙය නොසිදුවෙයි. ස්ත්‍රියට හෝ පුරුෂයාට සිතන පරිදිවූ වස්තුව නොලැබේ.’{6}
‘පෙර ඔබ ගිරිදුර්‍ගයක යම් රසහ මුවකු ලුහුබැඳ ගියෙහිද කරුණා සිතැති උගේ වෑයම නිසා ඔබ ජීවත්වෙහි.’{7}
‘යම් සරහමුවෙක් ගලෙන් වෑයම් කොට එතෙරවිය නොහැකි නරාවලෙන් තොප ගොඩ ගත්තේද දුකටපත්වූ තොප මරුමුවෙන් මිදුවේද? නොපසුබට සිතැති ඒ මුවාගේ (ගුණ) කීහුය.’{8}
‘බමුණ, තෙපි එදා එහි සිටියහුද? නැතහොත් කිසිවෙක් එය ඔබට කීවේද? (නැතහොත්) දුරුකළ කෙලෙස් ඇති සියල්ල දක්නා කෙනෙක්වූහුද? තොපගේ නුවණ බලවත් පැවතුම් ඇත්තේය.’{9}
‘ජනනායකය, මම එදින එහි නොවීමි. කිසිවෙකුත් එය මට නොකීය. (එහෙත්) නුවණැත්තෝ මනාකොට කියනලද ගාථා පදයන්ගේ අර්‍ත්‍ථය පමුණුවා ගනිත් (සොයාගනිත්)’{10}
තෙළෙස් නිපාතයෙහි මේ සරභජාතකය පැවසීය. අතීතයෙහිද සැකෙවින් කියනලද්දෙහි අර්‍ත්‍ථය මගේ පුත්තෙමේ දනීයයි ශාස්තෘන්වහන්සේ විසින් ධම්සෙනෙවි සැරියුත් තෙරුන්ගේ ප්‍රඥානුභාවය පැවසීම සඳහාම මේ ජාතක පසම දෙසන ලදි. මෙසේ වැටහීමෙන්ද තෙරුන්වහන්සේ මහපැනවත් බවින් එතදග්‍රස්ථානය ලැබූහ.
පුරුදුකරනලද දක්‍ෂභාවයෙන් කෙසේදයත්? සිව්පිරිස් මැද ධර්‍මය ප්‍රකාශකරන්නේ සිව්සස් නොමුදා පවසයි යන මෙය තෙරුන්වහන්සේ විසින් පුරුදුකරනලදි. මෙසේ පුරුදුකරනලද දක්‍ෂ බැවින්ද තෙරුන්වහන්සේ එතදග්‍රස්ථානය ලැබූහ.
ගුණවිශිෂ්ටත්වයෙන් කෙසේද යත්? බුදුන්වහන්සේ හැර මහපැනවත් බැවින් ධම්සෙනෙවි සැරියුත්තෙරුන් සමානවූ අන් එකද සව්වෙක් හෝ නැතැයි මෙසේ ගුණ විශිෂ්ටත්වයෙන්ද තෙරුන්වහන්සේ මහපැනවත් බැවින් එතදග්‍රස්ථානය ලැබූහ.
සැරියුත් තෙරුන්වහන්සේ යම්සේද එසේ මහ මුගලන් තෙරුන්වහන්සේද සියලුම මේ සිවු කරුණින් එතදග්‍රස්ථානය ලැබූහ. කෙසේදයත්? තෙරුන්වහන්සේද මහත්සෘද්ධි ඇත්තෙකි. මහත් ආනුභාව ඇත්තෙකි. නන්‍දොපනන්‍ද සමානවූ නාරජුන්ද දමනය කළහයි මෙසේ වනාහි අර්‍ත්‍ථොත්පත්ති වශයෙන් ලැබූහ. මේ තෙරුන්වහන්සේ දැන් පමණක් මහත් සෘද්ධි මහත් ආනුභාව ඇත්තෝ නොවූහ. අතීතයෙහි ජාති පන්සියයක තවුස් පැවිද්දෙන් පැවිදිවූවෝ මහත්සෘද්ධි මහත් ආනුභාව ඇත්තෝම වූහ.
‘යමෙක් මනරම්වූ කම්සැප අතැර ජාති පන්සියයක් පැවිදිවූයේද වීතරාගවූ මානව දැමුණු ඉඳුරන් ඇති පිරිනිවුණු ඒ මුගලන් තෙරුන් වදිවු.’{1}
මෙසේ පැමිණීමෙන්ද (අවබොධ කිරීමෙන්) ලැබූහ. නිරයට ගොස් තමාගේ සෘද්ධිබලයෙන් නිරාසතුන්ට සැනසිලිදනවනු සඳහා සිසිල ඉටා රියක් පමණවු නෙළුමක් මවා නෙළුම් කෙමියෙහි වැඩහිඳ ධර්‍මකථා කරයි යන මෙය තෙරුන්වහන්සේට පුරුදුය. මෙසේ පුරුදුකරනලද දක්‍ෂතායෙන්ද ලැබූහ. සම්මාසම්බුදුන්වහන්සේ හැර මහ මුගලන් තෙරුන්මෙන් මහත් සෘද්ධි ඇති මහත් ආනුභාව ඇති අන් සව්වෙක් නැතැයි මෙසේ ගුණවිශිෂ්ටත්වයෙන්ද ලැබූහ.
මුන්වහන්සේ යම්සේද එසේ මහකසුප් තෙරුන්වහන්සේද මේ සියලුම කරුණින් එතදග්‍රස්ථානය ලැබූහ. කෙසේදයත්? සම්මාසම්බුදුන්වහන්සේ වනාහි තෙරුන්වහන්සේට තුන්ගව්වක් පමණ පෙර ගමන් කොට අවවාද තුනකින් උපසපන්කරවා සිවුර මාරුකොට දුන්සේක. එසමයෙහි මහපොළව දිය කෙළවර දක්වා කම්පාවූයේය. මහජනයාගේ සිත්තුළ තෙරුන්වහන්සේගේ කිත්ගොස වසා පැතිරගියේය. මෙසේ අර්‍ත්‍ථොත්පත්ති වශයෙන්ලැබූහ. මුන්වහන්සේ දැන් පමණක් ධුතවාදී නොවූහ. අතීතයෙහි ජාති පන්සියයක තවුස් පැවිද්දෙන් පැවිදිවද ධුතවාදීම වූවාහුය:
‘මනරම්වූ කාමයන් අතහැර යමෙක් ජාති පන්සියයක් පැවිදිවීද පහකළරාග ඇති මනාව දැමුණු ඉදුරන් ඇති පිරිනුවුණු ඒ මහකසුප් තෙරුන් වදිවු’යි{2}
මෙසේ පැමිණීම් වශයෙන් ලැබූහ. සිවුපිරිස මැදට ගියේ ධර්‍මය ප්‍රකාශකරන්නේ දසකථාවස්තූන් නොහැරම ප්‍රකාශකරන්නේය යන මෙය තෙරුන්වහන්සේ විසින් පුරුදුකරනලදී. මෙසේ පුරුදුකරනලද දක්‍ෂභාවයෙන් ලැබුහ. සම්මාසම්බුදුන්වහන්සේ හැර තෙළෙස් ධුතගුණයන්ගෙන් මහ කසුප් සමානවූ අන් සව්වෙක් නැතැයි මෙසේ ගුණ විශිෂ්ටත්වයෙන් ලැබූහ. මේ ක්‍රමයෙන්ම ඒ ඒ තෙරවරුන්ගේ ලැබීම් අනුව ගුණයන් ප්‍රකාශකිරීමට වටනේයි.
යම්සේ නම් සක්විති රජතෙමේ චක්‍රරත්නයේ ආනුභාවයෙන් සක්වළගැබෙහි සක්විති සිරියට පැමිණ, ‘පැමිණියයුත්තටම පැමිණිණ. දැන් මට බලන්නාවූ මහජනයාගෙන් කවරවැඩක්දැ’යි අල්පොත්සාහීවී රාජ්‍යශ්‍රීයම අනුභව නොකරයිද කලින්කලට විනිශචයස්ථානයෙහි සිට නිග්‍රහකළයුත්තන්ට නිග්‍රහකරයිද උපකාර කළයුත්තන්ට උපකාරකරයිද, තනතුරුවල තැබියයුත්තන් තනතුරුවල තබයිද මෙසේම ගුණවශයෙන්ම බුදුරජාණන්වහන්සේ මහබෝමැඬහි අවබෝධකල සර්‍වඥතාඥානයේ ආනුභාවයෙන් සපැමිණි ධර්‍මරාජ්‍යය ඇත්තේ, ධර්‍මරාජ වූයේද බලන්නාවූ ලෝකයාගෙන් දැන් මට කවර වැඩෙක්දැයි අනුත්තරවූ ඵලසමාපත්ති සුඛය අනුභව කරන්නෙමැයි අල්පොත්සුක භාවයට නොපැමිණ සිවුපිරිස් මැද පනවනලද උතුම් බුද්ධාසනයෙහි වැඩහුන්සේක. අටඟකින් යුත් බඹසර විහිදුවා දහම් දෙසනසේක් නිග්‍රහකළයුතු පාපස්වභාවය ඇති පුද්ගලයන් මහමෙර හෙලෙහි හෙලන්නාක් මෙන් අපාබිය පිළිබඳ තැතිගැන්වීමෙන් නිග්‍රහකොට උපකාර කළයුතු කළණබව ඇති පුද්ගලයන් ඔසවා භවාග්‍රයෙහි හිඳුවන්නාක් මෙන් උපකාරකොට තනතුරෙහි තැබියයුතු අඤ්ඤකොණ්ඩඤ්ඤ ආදී සව්වන් ස්වභාවයට අනුකූල කෘත්‍යය හා ගුණවශයෙන්ම තනතුරුවල තබනසේක්, එතදග්ගං භික්‍ඛවෙ මම සාවකානං භික්‍ඛුනං රත්තඤ්ඤූනං යදිදං අඤ්ඤකොණ්ඩඤ්ඤ’’ යනාදිය පැවූසේක.
එහි ‘එතදග්ග’ පදය කියනලද අර්‍ත්‍ථ ඇත්තේමය. **‘රත්තඤ්ඤුනං’** යනු රාත්‍රීන් දනනවුන් අතුරෙන් යනුයි. සම්බුදුන්වහන්සේ හැර අඤ්ඤකොණ්ඩඤ්ඤ තෙරුන පළමුව පැවිදිවූ අන් සව්වෙක් නම් නැතැයි පැවිදිවූ කාලයෙහි පටන් තෙරුන්වහන්සේ බොහෝ කලක් රාත්‍රීන් දනිතැයි රත්තඤ්ඤූ වෙති. සියල්ලන්ට පළමුව ධර්‍මය අවබෝධකළ බැවින්, යම් විටෙක ඒ තෙරුන්වහන්සේ විසින් ධර්‍මය අවබෝධ කරනලද්දේද බොහෝ කලකසිට එම රාත්‍රි දනිතියි රත්තඤ්ඤු නමි. තවද ක්‍ෂීණාශ්‍රවයන් වහන්සේලාගේ රෑදාවල් පිරිසිඳීම ප්‍රකටවෙයිද මේ තෙරුන්වහන්සේද පළමුවැනි ක්‍ෂීණාශ්‍රවයායි. මෙසේද රාත්‍රීන් දන්නා ශ්‍රාවකයන් අතුරෙන් මේ තෙරුන්වහන්සේම අග්‍රය, පූර්ව කෙළවරෙහි වූයේය: ශේෂ්ඨය. එහෙයින්, රත්ත්ඤ්ඤූනං යදිදං අඤ්ඤාකොණ්ඩඤඤෙ’යි කියනලදී.
මෙහිද **‘යදිදං**’ යනු නිපාතයකිය. ඊට තෙරුන් බලා ‘යෙ එසො’යි ද අග්ගශබ්දය බලා ‘යං එතං”යිද අර්‍ත්‍ථයි. **‘අඤ්ඤාකොණ්ඩඤඤො’** යනු දැනගත් කොණඩඤ්ඤයි, අවබෝද කළ කොණ්ඩඤ්ඤයි. එහෙයින්ම, අඤ්ඤසි වත භො කොණ්ඩඤ්ඤො අඤ්ඤසි වත හො කොණ්ඩඤ්ඤො ඉතිහිදං ආයසමතො කොණ්ඩඤ්ඤද්ද අඤ්ඤාකොණඩඤ්ඤොත්‍වෙව නාමං අහොසි’ (භවත් කොණ්ඩඤ්ඤ තෙමේ දත්තේය: භවත් කොණ්ඩඤ්ඤතෙමේ දත්තේයයි මෙසේ ආයුෂ්මත් කොණ්ඩඤ්ඤයන්ට අඤ්ඤාකොණඩඤ්ඤයයි මේ නම වූයේය’යි කියනලදී.
මේ තෙරුන්වහන්සේ වනාහි කවරබුද්ධකාලයක පූර්‍වප්‍රාර්‍ත්‍ථනයවූ අභිනීහාරය කළේද? කෙදිනක පැවිදිවූයේද? කෙදිනක මොහු විසින් ධර්‍මය අවබෝධ කළේද? කෙදිනක තනතුරෙහි තබන ලද්දේදැයි මේ ක්‍රමයෙන් සියලුම එතදග්‍රස්ථානයන්හි ප්‍රශ්නඇසීම දත යුතුය.
ඒ මේ තෙරුන්වහන්සේ පිළිබඳ ප්‍රශ්න කර්‍මයෙහි මේ පිළිවෙළ කථාවයි. මෙයින් කල්ප ලක්‍ෂයකට මත්තෙහි පියුමුතුරා නම් බුදුකෙනෙක් පහළවූහ. අවබෝධකළ සර්‍වඥතාඥාන ඇති මහ බෝ පළඟින් නැගීසිටින්නාවූ උන්වහන්සේට මහපොළොවෙහි තැබීමට පා එසවූ කෙණෙහි පාපිළිගැනීම සඳහා මහත් නෙළුම් මලක් පැන නැංගේය. ඒමලේ පෙති රියන් අනූවක් වෙයි. මල් කෙසරැ තිස්රියනකි. කෙමිය දොළොස්රියනකි. පා පිහිටි තැන එකොළොස්රියනකි. ඒ භාග්‍යවතුන්වහන්සේගේ ශරීරය අටපනස් රියනක් උස්වූයේය. ඒ මල් කෙමියෙහි දකුණුපස පිහිටන කල්හි මහත් තිඹපමණවූ රේණු නැඟී සිරුරෙහි විසිරෙමින් බටුයේය. වම්පය තබන කල්හිද එබඳුමවූ පියුමක් මතුවී පය පිළිගත්තේය. එයිනුදු මතුවූ කියනලද පමණ ඇති රේණු සිරුරෙහි විසිරෙමින් බටුයේය. වම්පය තබන කල්හිද එබඳුමවූ පියුමක් මතුවී පය පිළිගත්තේය. එයිනුදු මතුවූ කියනලද පමණ ඇති රේණු සිරුරෙහි විසුරුණේය. එයිනුදු මතුවූ කියනලද පමණ ඇති රේණු සිරුරෙහි විසුරුණේය. ඒ රේණු අභිභවනය කරමින් ඒ භාග්‍යවතුන්වහන්සේගේ සිරුරු පැහැ නික්මී යන්ත්‍ර නාලිකාවකින් විසුරුණු රන්රසදහරක් මෙන් හාත්පසින් දොළොස් යොදුනක් තැන් ඒකාලෝක කළේය. තෙවැනි පය ඔසවන කල්හි පළමුව නැඟුණු පියුම අතුරුදහන් විය. පා පිළිගැනීම සඳහා වෙනත් අලුත් පියුමක් පැන නැංඟේය. මේ ක්‍රමයෙන්ම යම්යම් තැනකට යනු කැමැත්තේද පියෙන් පියට මහ පියුමක් නැඟෙයි. එහෙයින්ම උන්වහන්සේට පියුමුතුරා (පදුමුත්තර) සම්මාසම්බුදුන්වහන්සේයයි නමක්වූයේය.
මෙසේ ඒ භාග්‍යවතුන්වහන්සේ සම්මාසම්බුදුන්වහන්සේයයි නමක්වූයේය. මෙසේ ඒ භාග්‍යවතුන්වහන්සේ ලොව ඉපිද භික්‍ෂූන් ලක්‍ෂයක් පිරිවර කොටඇතිසේක් මහජනයාට සංග්‍රහ පිණිස ගම්නියම් රජදහන්හි පිඬු පිණිස හැසිරෙන්නාහු හංසවතී නගරයට සැපැමිණිසේක. ඉක්බිති උන්වහන්සේ පැමිණිබව අසා පියමහරජතෙමේ පෙරගමන්කළේය. ශාසතෘන්වහන්සේ ඔහුට ධර්‍මය ප්‍රකාශකළසේක. දේශනාවසානයෙහි ඇතැම්හු සෝවාන්වූවාහුය. ඇතැම්හු සකෘදාගාමී අනාගාමී භූමීන්ට පැමිණියාහුය. ඇතැම්හු රහත්බවට පත්වූවාහුය. රජතෙමේ හෙට දිනයට බුදුරදුන්ට ආරාධනාකොට දෙවන දිනයෙහි කල් දන්වා භික්‍ෂූන් ලක්‍ෂයක් පිරිවර කොට ඇති භාග්‍යවතුන්වහන්සේට සියනිවසෙහි මහදන් දුන්නේය. ශාස්තෘන්වහන්සේ භුත්තානුමොදනාවකොට විහාරයටම වැඩිසේක. එ ක්‍රමයෙන්ම දෙවන දිනයෙහි නුවරුද ඊලඟ දිනයෙහි රජ ද වශයෙන් දිගුකලක් මහදන් දුන්නාහුය.
එකල්හි මේ තෙරුන්වහන්සේ හංසවතී නගරයෙහි ගෘහපති මහාසාර කුලයෙහි උපන්නේ එක්දිනක් බුදුරදුන් දහම් දෙසනකල්හි, ගඳමල් ආදිය අතැතිව බුදුන්වහන්සේ යම්තැනකද ධර්‍මය යම්තැනකද සංඝයා යම් තැනකද ඒ දෙසට යොමුව ඒ දෙසට නැඹුරුව යන්නාවූ, හංසවතී නුවරවැසියන් දැක ඒ මහජනයා සමඟම දම්දෙසනතැනට ගියේය. එකල්හි පදුමුත්තර භාග්‍යවතුන් වහන්සේ තම සසුනෙහි පළමුව ප්‍රතිවේධ කළ ධර්‍මය ඇති එක් භික්‍ෂුවක එතදග්‍රස්ථානයෙහි තැබූසේක. ඒ කුලපුත්‍රයා එකරුණ අසා, මේ භික්‍ෂුව වනාහි ආශ්චර්‍ය්‍යයකි. බුදුන්වහන්සේ හැර මොහුවිසින් පළමුව අවබෝධ කළ ධර්‍මය ඇති අන් භික්‍ෂුවක් නැත. මමද අනාගතයෙහි එක් බුදු සසුනක පළමුව ධර්‍මය අවබෝධකිරීමෙහි සමර්‍ත්‍ථයෙක් වන්නෙනම් අහෝ යෙහෙකැයි සිතා දෙසුම අවසන භාග්‍යවතුන්වහන්සේ වෙත එළැඹ හෙට මගේ භික්‍ෂාව ගනුමැනවැයි ආරාධනා කළේය. ශාස්තෘන්වහන්සේ ඉවසූසේක.
හෙතෙම භාග්‍යවතුන් වැඳ පැදකුණුකොට සිය නිවසට ගොස් සියලු රැය බුදුන් හිඳින තැන ගඳමල්දම් ආදියෙන් සරසා මිහිරි කෑයුතු බිදියයුතු දෙය පිළියෙළ කරවා ඒ රාත්‍රියෙහි අවෑමෙන් සිය නිවසෙහි භික්‍ෂූන් ලක්‍ෂයක් පිරිවරනලද භාග්‍යවතුන්වහන්සේට විසිතුරු කැඳ කැවිලි පිරිවරකොට ඇති නොයෙක් රසැති හොදිවැංජන සහිත සුවඳැහැල් බොජුනක්දී බත්කිස අවසන්හි තුන්සිවුරකට පොහෝනා වංගරෙදි තථාගයන්වහන්සේගේ පාමුල තබා සිතුවේය: ‘මම සුළු තනතුරක් සඳහා නොහැසිරෙමි. මහත් තැනක් පතමින් හැසිරෙමි. එක්දිනක් පමණක් දනක්දී ඒ තනතුර පැතීමට නොහැකිය’යි අනුපිළිවෙළික් සත්දිනක් මහදන්දී බත්කිස අවසන්හි රෙදි ගබඩාව විවර කරවා උතුම් සියුම්වතක් බුදුපාමුල තබා භික්‍ෂූන් ලක්‍ෂය තුන් සිවුරෙන් හඳවා තථාගතයන්වහන්සේ වෙත එළඹ, ‘ස්වාමීනි, ඔබවහන්සේ විසින් මෙයින් දිනහතකට මතුයෙහි යම් ඒ භික්‍ෂුවක් එතදග්‍රස්ථානයෙහි තබනලද්දේද මමත් ඒ භික්‍ෂුව මෙන් අනාගතයෙහි උපදින බුදුවරයකුගේ සසුන්හි පැවිදිව පළමුව ධර්‍මය අවබෝධ කිරීමෙහි සමත් වෙම්වා’යි කියා බුදු පාමුල හිස තබා වැද හොත්තේය.
ශාස්තෘන් වහන්සේ ඔහුගේ වචනය අසා මේ කුලපුත්‍රයා විසින් මහත් ප්‍රාර්‍ත්‍ථනයක් කරනලදී. මොහුගේ මේ ප්‍රාර්‍ත්‍ථනාව ඉටුවන්නේද නැද්දැයි අනාගතංසඥානය යොමා ආවර්ජනයකරනසේක් ඉටුවන බව දුටුසේක. අතීතය හෝ අනාගතය හෝ වර්‍තමානය අරභයා ආවර්ජනයකරන්නාවූ බුදුන්වහන්සේලාට වනාහි කඩතුරාවක් නම් නැත. නොයෙක් කල්ප කෝටිලක්‍ෂයක් අතුරෙහිවූද අතීතය හෝ අනාගතය හෝ දහසක් සක්වළ අතුරෙහිවුවද වර්‍තමානය හෝ ආවර්ජනයට පිළිබැඳීයේම මෙනෙහි කිරීමට පිළිබඳීයේම වෙයි. මෙසේ ආපසු නොහැරෙන්නාවූ නුවණින් ඒ භාග්‍යවතුන්වහන්සේ, ‘අනාගතයෙහි කල්පලක්‍ෂයක් අවසන්හි ගෞතම නම් බුදු කෙනෙක් ලොව උපදිති. එකල්හි මොහුගේ පැතුම ඉටුවේය’ යන මෙය දුටුසේක. ඉක්බිති ඔහුට ‘පින්වත් කුලපුත්‍රය, අනාගතයෙහි කල්පලක්‍ෂයක් අවසන්හි ගෞතම නම් බුදුකෙනෙක් උපදිත්, නුඹ ඒ බුදුන්ගේ පළමු දෙසුම වන පිරිවැටුම් තුනක් ඇති දම්සක් පැවතුම් සුතුර කෙළවර අටළොස් බඹ කෙළක් සමඟ දහසක් නයින් යුතු උතුම් සෝවාන් පෙලෙහි පිහිටන්නේය’යි මෙසේ වදාළසේක.
මෙසේ ශාස්තෘන්වහන්සේ කුලපුතුට විවරණදී අසූසාර දහසක් දම්කඳ දෙසා අනුපාදිශේෂ නීර්‍වාණ ධාතුවෙන් පිරිනිවන් පෑසේක. පිරිනිවන් පෑ උන්වහන්සේගේ ශරීරය ස්වර්‍ණස්කන්‍ධයක් මෙන් ඒකඝනවිය. උන්වහන්සේගේ ශරීරය තැන්පත් කළ චෛත්‍යය සත් යොදුන් උසැතිව තැනූහ. ගඩොල් රනින් කරනලද්දේවිය. හිරියල් මනෝසිලාවලින් මැටිකිසද තෙලෙන් දියකිසද කළාහුය. බුදුන්වහන්සේ ජීවමාන කාලයෙහි ශරීරප්‍රභාව දොළොස් යොදුනක් පැතුරුනේය. පිරිනිවන්පෑ උන්වහන්සේගේ (සිරුරෙන්) රශ්මිය නික්මී හාත්පසින් යොදුන් සියයක් පැතුරුණේය.
මේ සිටුතෙමේ බුදුන්වහන්සේගේ ශරීර චෛත්‍යය වටකොට දහසක් රන් ඇගෑ කරවූයේය. චෛත්‍යය පිහිටුවන දිනයෙහි චෛත්‍යය තුළ රන් ගෙයක් කරවූයේය. හෙතෙම අවුරුදු ලක්‍ෂයක් මහත් දානාදිමයවූ යහපත් කටයුතුකොට එයින් සැව දෙව්ලොව උපන්නේයි. දෙවියන් හා මිනිසුන් අතර සැරිසරන්නාවූ ඔහුට කල්ප අනූනවදහස් නවසිය නවයක් ඉක්මිණි. මෙපමණ කලක් ඇවෑමෙන් මෙයින් අනූඑක් කල්පයකට මත්තෙහි මේ කුලපුත් තෙමේ බන්‍ධුමතී නගර ද්වාරයෙහිවූ ගමක කෙළෙඹි ගෙයක උපන්නේය. ඔහුට මහාකාළයයි නම්විය. ඔහුගේ කනිටු සොහොයුරා චූලකාළ නම්විය.
එකල්හි විපස්සී බෝසතුන්වහන්සේ තුසීපුරෙන් සැව බන්‍ධුමතී නගරයෙහි බන්‍ධුම රජුගේ අගමෙහෙසියගේ කුසෙහි උපන්නේ අනුක්‍රමයෙන් සර්‍වඥබවට පත්ව දම්දෙසුම සඳහා මහබඹුවිසින් අයදින ලද්දාහු කවරකුට නම් පළමුව දහම් දෙසන්නේමිදැයි සිතා තමාගේ කනිටු ඛණ්ඩ නම් කුමරුද තිස්ස නම්වූ පුරෝහිත පුතුද පළමුව ධර්‍මය අවබෝධ කිරීමට සම ර්‍ත්‍ථයයි. දැක ඔවුන්ටද දම් දෙසන්නෙමි පියාටද සංග්‍රහ කරන්නෙමියි බෝමැඩ සිටම අහසින්ම අවුත් ඛෙමනම්වූ මිගදායෙහි (අභයභූමියෙහි) බටවාහු ඔවුන් කැඳවා ධර්‍මදේශනා කළසේක. දෙසුම් කෙළවර ඒ දෙදෙනාද අසූසාරදහසක් ප්‍රාණීන් සමඟ රහත්පෙළෙහි පිහිටියාහුය.
බෝසත්කල්හි අනුව පැවිදිවූ වෙනත් අසූසාරදහසක් කුලපුත්‍රයෝ එපුවත අසා ශාස්තෘන් සමීපයට ආවාහු ධර්‍මදේශනය අසා රහත් බවෙහි පිහිටියාහුය. ශාස්තෘන්වහන්සේ එහිදීම ඒ ඛණ්ඩස්ථවිරයන් අගසව් තන්හිද තිස්සස්ථවිරයන් දෙවැනිසව්තන්හිද තැබූසේක. රජතෙමේද එපුවත අසා පුතු දකින්නෙමැයි උයනට ගොස් දම්දෙසුම අසා තිසරණයෙහි පිහිටා බුදුන්වහන්සේ හෙට දිනයට ඇරයුම්කොට වැඳ පැදකුණුකොට පිටත්ව ගියේය.
හෙතෙම ප්‍රාසාදගත වූයේ, හිඳ මෙසේ සිතීය. ‘මගේ දෙටුපුත් (ගිහිගෙන්) නික්ම ගොස් බුදුවූයේය. මගේ දෙවැනි පුත් අගසව් වූයේය. පෙරෙවිපුත් දෙවැනි සව්වූයේය. මේ සෙසු භික්‍ෂූහුද ගිහිකල්හිද මගේ පුතුම පිරිවරා හැසුරුණාහුය. පෙරද දැනුදු මොවුහු මටම භාරයහ. මමම සිවුපසයෙන් උවටැන් කරන්නෙමි. අනුනට ඉඩක් නොදෙන්නෙමි’ යනුයි. වෙහෙර දොර කොටුවෙහි සිට රජගෙහි දොරටුව තෙක් දෙපසින් කිහිරි පවුරක් කරවා වස්ත්‍රයෙන් වස්වා මත්තෙහි රන්තරුවලින් විසිතුරුවූ එල්ඹෙන තල්කඳක් පමණවූ නොයෙක් මල්දම් විතානයන් කරවා යට පොළොව විසිතුරු ඇතිරිලිවලින් අතුරුවා කෙළවර මල්පැලෑටි ඇති දෙපසෙහි පුන් කලසද සියලු මඟ සුවඳ කරනු සඳහා සුවඳ අතුරෙහි මල්ද මල් අතුරෙහි සුවඳද තබවා භාග්‍යවතුන්වහන්සේට කල් දැනුවූයේය. භාග්‍යවතුන්වහන්සේ බික්සඟන පිරිවරණලදසේක කඩතුරා තුලින්ම රජගෙට පිවිස බත්කිසකොට වෙහෙරට පෙරළා වඩිනසේක. අනකිසිවෙක් (බුදුන්) දැකීමටවත් නොලබති. හික්‍ෂාවක් දීමට හෝ පූජාවක් කිරීමට හෝ කෙසේනම් ලැබේද?
‘අදට ශාස්තෘන්වහන්සේ ලොව පහළ වී සත් අවුරුදු සත්මසක් විය. අපිදු (උන්වහන්සේ) දක්නට නොලබම්හ. හික්‍ෂාවක් දීමට හෝ පූජාවක් කිරීමට හෝ දහමක් ඇසීමට හෝ (ලැබීම ගැන) කියනුම කිම? රජතුමා බුදුන්වහන්සේ මගේමය, ධර්‍මය මගේය, සංඝයා මගේයයි මමායනය කොට තෙමේම උවටැන් කරයි. ශාස්තෘන්වහන්සේ පහළවනසේක් දෙවියන් සහිත ලෝකයට වැඩ සඳහා පහළවූසේක. රජුට පමණක්ම නිරය උණුසුමු වූයේත් අනෙකුන්ට නිලුපුල්වනයක් සමානවූයේත් නොවේ. එබැවින් රජුට කියමු. ඉදින් අපට ශාස්තෘන්වහන්සේ දෙයිනම් යෙනෙක. නොදේනම් රජුසමඟ යුදකොට හෝ සංඝයා ගෙන දානදී පින් කරමු. හුදු නගරවැසියන්ගෙන් පමණක්ම මෙසේ කිරීමට නොහැක්කෙමු. එක් දෙටු නගරවැසියන්ගෙන් පමණක්ම මෙසේ කිරීමට නොහැක්කෙමු. එක් දෙටු පුරුෂයකුද ගනිමි’යි නුවර වැසියෝ සිතූහ. (මෙසේ සිතා) සෙන්පති වෙත එළඹ ඔහුට එම අදහස දන්වා ‘ස්වාමීනි අපට පක්‍ෂවූවෙක් වෙමි. එතකුදුවූවත් පළමුදිනය මට දිය යුතුය”යි හෙතෙම කීවේය. ඔවුහු පිළිගත්හ.
හෙතෙම රජුවෙත එළඹ ‘දේවයන්වහන්ස, නුවරු ඔබට කිපුණාහැයි කීවේය. දරුව කුමක් නිසාදැයි රජ ඇසීය. නුඹවහන්සේම ශාස්තෘන්වහන්සේට උවටැන්කරන්නහුය. අපි නොලබම්හ’ කියායි සෙන්පති කීවේය. ඉදින් දැන්වත් ලබත්නම් නොකිපෙත්, නොලබන්නාහු නුඹ සමඟ යුදකරනු කැමැත්තෝ’යිද පැවසීය. ‘දරුව යුදකරමි, භික්‍ෂුසංඝයා නොදෙමි’යි කීය. දේවයිනි, නුඹගේ දාසයෝ නුඹ සමඟ යුද කරමැයි කියත් නුඹවහන්සේ කවරකු ගෙන යුද කරන්නහුදැ’යි සෙනෙවි ඇසීය. සෙන්පත් නුඹ නේදැයි රජ ඇසීය. නුවරුන්ගෙන් තොරව මම සමත් නොවෙමි, දේවයිනි’යි හෙතෙම පැවසීය. ඉක්බිති රජතෙමේ නුවරැ බලවත්, සෙන්පතිද ඔවුනටම පක්‍ෂවූවෙකැයි දැන අන්‍යවූ සත් අවුරුදු සත්මසක් මට භික්‍ෂූසංඝයා දෙත්වායි කීවේය. නුවරු නොපිළිගත්හ. රජතෙමේ හයවසක් පස්වසක්යයි මෙසේ අඩු කරන්නේ අනෙක් සත් දිනක් අයැදීය. නුවරු දැන් රජු සමඟ ඉතා රළු දෙයක් කිරීම නොසුදුසුයයි සිතා අනුදත්හ. රජතුමා සත්අවුරුදු සත්මසකට පිළියෙළ කළ දානමුඛය දින සතකටම පිළියෙළ කොට සදිනක් කිසිවකු නොදකිත්ම දන් දී සත්වැනි දිනයෙහි නුවරුන් කැඳවා, ‘දරුවනි, මෙසේ දන්දීමට හැකි වන්නාහුදැ’යි ඇසීය. ඔවුහුද අප නිසාම මෙය දේවයන්වහන්සේට උපන්නේ නොවේදැයි කියා හැකියයි කීවාහුය. රජතෙමේ පිටිඅතින් කඳුළු පිසිමින් භාග්‍යවතුන් වහන්සේ වැඳ, ‘ස්වාමීනි සැට අටලකෂයක් භික්‍ෂූන් වහන්සේ අනෙකකුට නොපවරා දිවි ඇති තෙක් සිවුපසයෙන් උවටැන් කරමැයි සිතීමි. දැන් මවින් නුවරුන්ට අනුදනිමි. භාග්‍යවතුන්වහන්ස, නුවරු, අපි දන්දීමට නොලම්භයි කිපෙත්. හෙට පටන් ඔවුන්ට අනුග්‍රහ කරනු මැනවැ’යි කීවේය.
ඉක්බිති දෙවැනි දිනයෙහි සෙන්පති තෙමේ මහදන් දුන්නේය. අනතුරුව නුවරු රජුවිසින් කළ සත්කාරයන්ට වඩා උසස්වූ සත්කාරසම්මාන කොට දන්දුන්නාහු. මේ ක්‍රමයෙන්ම සියලු නගරයට පිළිවෙළින් ආවිට දොරගම්වැසියෝ සත්කාරසම්මාන පිළියෙළකළහ. මහාකාළ කෙළෙඹි තෙමේ, ‘බුදුන්වහන්සේට සත්කාර කිරීම හෙට අපට පැමිණෙයි. කිම සත්කාර කරමුදැ’යි චූලකාළට කීවේය. ‘සොයුර. ඔබම දන්නෙහිය’යි හෙතෙම කීවේය. ‘එසේ නම් මා කැමැත්තක් කරව, අපගේ සොළොස්කිරියක් පමණ වූ කෙතෙහි ගැබ්ගත් හැල් ඇත. හැල් ගැබ් පලවා ගෙන බුදුන්වහන්සේට සුදුසු පරිදි පිසවමු’යි (මහාකාළ කීවේය). මෙසේ කරනු ලබන කල්හි කිසිවකුට උපකාරයක් නොවේ. එහෙයින් එය මට රුචි නොවේය’යි (චූලකාළ) කීවේය. ‘ඉදින් ඔබ එසේ කියහිනම් මම මට අයත් දෙය මට අයත් කොට ලබමි’යි කියා සොළොස් කිරියක් පමණවූ කෙත මැදින් වෙන්කොට අටකිරියක් තන්හි සීමා තබවා හැල් ගැබ් පලවා ගෙන නොමුසු කිරෙහි පිසවා චතුමධුර බහා බුදුපාමොක් සඟනට දුන්නේය. ගැබ් පලවා ගත් ගත් තැන යළි පිරෙයි. ළපටි කල පුථුකග්ග නම් දානයක් දුන්නේය. ගම්වැසියන් සමඟ අග්ගසස්ස නම් දානයක් දුන්නේය. ගොයම් කැපීමෙහිදී දායග්ගදානයද වෙළු කිරීමේහිදී වෙණග්ගදානයද කලාපාදියෙහිදී කලාපග්ග, ඛලග්ග, ඛලභණ්ඩග්ග කොට්ඨග්ග යනුවෙන් මෙසේ එක් ශශ්‍යයෙක්හි නවවරෙක අග්‍රදාන දුන්නේය. ඒ ශශ්‍යයද වැඩියක් අභිවෘද්ධියෙන් යුක්ත වූයේවිය.
යම්තාක් බුදුන්වහන්සේ ජීවත්වෙත්ද යම්තාක් __තෙමේ ජීවත් වේද__ ඒතාක් ඒ ක්‍රමයෙන්ම පින්කම් කොට එයින් සැව දෙව්ලොව ඉපිද දෙවි මිනිසුන් අතර සැරි සරන්නේ කල්ප අනූ එකක සැපත්විඳ අපගේ ශාස්තෘන්වහන්සේ ලොව උපන්කල්හි කිඹුල්වත් නුවරට නුදුරෙහි දොණවත්‍ථු නම් බමුණු ගමෙහි දොනවත්‍ථු බ්‍රාහ්මණ නම් වූ බ්‍රාහ්මණමහාසාර කුලයෙහි උපන්නේය. නම් තබන දිනයෙහි කොණ්ඩඤ්ඤ මානවකයයි නමක් කළාහුය. හෙතම වැඩිවිය පැමිණ ත්‍රවේදයන් උගෙන ලකුණුකීමේ මන්ත්‍රයන්හි තෙරට පැමිණියේය.
එකල්හි අපගේ බෝසත්තෙමේ තුසී පුරෙන් සැව කිඹුල්වත් පුරයෙහි උපන්නේය. ඔහුට නම් තබන දිනයෙහි එකසිය අටක් බමුණන් අලුත් වස්ත්‍රයන්ගෙන් හඳවා දියරහිත මධුපායාස පොවා ඔවුන් අතුරෙන් තෝරා අට දෙනකු මහ මහලෙහි හිඳුවා අබරණින් සරසන ලද බෝසතුන් දුහුල් වතින් තැනූ ආධාරකයක හොවා ලකුණු විමසීම සඳහා ඔවුන් සමීපයට පැමිණවූවාහුය. ප්‍රධාන ආසනයෙහි හුන්නාවූ බ්‍රාහ්මණතෙමේ මහාපුරැෂයාගේ ශරීරසම්පත්තිය බලා ඇඟිලි දෙකක් එසවීය. මෙසේ පිළිවෙළින් සත්දෙනෙක් (ඇඟිලි දෙක බැගින්) එසවූවාහුය. ඔවුන්ගෙන් වනාහි සියල්ලන්ටම වඩා ළාබාලවූයේ කොණ්ඩඤ්ඤ මානවකයායි. හෙතෙම බෝසතුන්ගෙන් උතුම් ලක්‍ෂණයන්ගේ නිෂ්පත්තිය බලා ‘ගිහිගෙහි සිටීමේ කරුණක් නැත. ඒකාන්තයෙන්ම මෙතෙම දුරුකළ මෝහාදිය ඇතිව බුදුකෙනෙක් වෙතැ’යි එකම ඇඟිල්ලක් එසවීය. සෙසු සත්දෙනා වනාහි, ඉදින් ගිහිගෙහි වසයිනම් සක්විති රජ වන්නේය, ඉදින් පැවිදිවන්නේ නම් බුදුවන්නේයයිද ගති දෙකක් දැක ඇඟිලි දෙකක් එසවූහ. මේ කොණ්ඩඤ්ඤ තෙමේ වනාහි කරනලද ප්‍රාර්‍ත්‍ථනා ඇත්තේ අන්තිමභවයට අයත් පුද්ගලයෙකුවූයේ නුවණින් සෙසු සත්දෙනා යටපත් කොට, ‘මෙබඳු ලක්‍ෂණයන්ගෙන් යුක්තවූවහුට ගිහිගෙහි සිටීමක්නම් නැත. නිසැකවම බුදු වන්නේයයි එකම ගතියක් දුටුවේය. එබැවින් එක් ඇඟිල්ලක් එසවීය. ඉක්බිති ඒ බමුණෝ තම ගෙවලට ගොස් පුතුන් ඇමතූහ. දරුවනි, අපි මහළු වම්හ. අපි බුදුබවට පත් සුදෝධාධන රජුපුත් දැකීමට හැකිවන්නමෝ හෝ නොවන්නමෝ වෙමු. තෙපි එකුමරැ බුදුබවට පත් කල්හි ඔහුගේ සසුන්හි පැවිදිවන්නහු නම් යෙහෙක’ යනුවෙනි.
සුදොවුන් මහරජුද බෝසතුන්ට කිරිමවුන් ආදිකොට ආරක්‍ෂක විධාන යොදමින් බෝසතුන් වැඩිවියට පැමිණවීය. මහසත් තෙමේද වැඩිවියට පැමිණියේ දෙවියකු මෙන් සැපත් අනුභව කොට නුවණ මුහුකුරාගි විට කාමයන්හි ආදීනවයද නෛෂ්ක්‍රම්‍යයෙහි අනුසස්ද දැන රහල් කුමරුන් උපන්දිනයෙහි ඡන්න සහාය කොටගත්තේ කන්‍ථක අසුපිට නැඟ දෙවියන් විසින් හරනාලද දොරින් මහාභිනිෂ්ක්‍රමණය නික්ම ඒ රාත්‍රිකාලයෙහිම රාජ්‍යතුනක් ඉක්මවා අනොමා නදී තෙරෙහි පැවිදිව ඝටීකාර මහාබ්‍රහ්මයා විසින් ගෙනෙන ලදසිවුර ගත් කෙණෙහිම සියක්වසක් ඉක්මුණු තෙර කෙනෙකුමෙන් පහදවනසුලු ඉරියව්වෙන් රජගහ නුවරට පැමිණ එහි පිඬු පිණිස හැසිර පණ්ඩව පව් සෙවණැල්ලෙහි පිණ්ඩපාතය වළඳා මගධරජු විසින් රජසැපතින් ඇරයුම්කරනලද්දේවුවද එය පිළිකෙව්කොට අනු පිළිවෙළින් උරුවෙල් දනව්වට ගොස් ‘මේ බිම්පෙදෙස සිත්කළුය, භාවනා කැමති කුලපුත්‍රයකුට භාවනාව සඳහා සුදුසුයයි සිත් උපදවා එහි විසීමට එළඹියේය.
එසමයෙහි සෙසු බමුණන් සත්දෙන කම්වූ පරිදි මියපරලොව ගියාහුය. සියල්ලන්ගෙන් ළාබාලවූ ලක්‍ෂණවිධියෙහි දක්‍ෂවූ කොණ්ඩඤ්ඤ මානවක තෙමේ නීරෝගීවූවෙකි. හෙතෙම මහසත් පැවිදිවූයේයයි අසා ඒ බමුණන්ගේ පුතුන් වෙත එළඹ, ‘සිද්ධාර්‍ත්‍ථ කුමාරයා වනාහි පැවිදි වූයේය. හෙතෙම නිසැකවම බුදුවන්නේය. ඉදින් නුඹලාගේ පියවරු නීරෝගීවූවහු නම් අද නික්ම පැවිදිවන්නහුය. ඉදින් ඔබලාද කැමති වන්නහු නම් එවු. මම ඒ පුරුෂයා, අනුව (වෙනුවෙනු) පැවිදි වන්නෙමි’යි මෙසේ කීවේය. ඒ සියල්ලෝ ඒකමතික වීමට නොහැකිවූවාහුය. තිදෙනෙක් පැවිදි නොවූවාහුය. කොණ්ඩඤ්ඤ බමුණා දෙටුකොට ඉතිරි සතර දෙනා පැවිදිවූහ. මේ පැවිද්දෝ පස් දෙන ගම්නියම් රජ දහන්හි පිඬු පිණිස හැසිරෙන්නාහු බෝසතුන් වෙත ගියාහුය. ඔවුහු සවසක් බෝසතුන් කෙළෙස් තැවීමේ වීර්‍ය්‍යයෙහි නිරතවන විට දැන් බුදු වන්නේය: දැන් බුදු වන්නේයයි මහසතුනට උවටැන් කරමින් ඔහු සමීපයෙහි හැසිරෙන්නෝ වූහ. යම් විටෙක වනාහි බෝසත් තෙමේ එක් තලැටක් සහල් ඇටක් ආදියෙන් කල් ගෙවන්නේද දුෂ්කර ක්‍රියාවෙන් ආර්‍ය්‍යධර්‍මය අවබෝදකිරීමක් නොවනබව දැන රළු ආහාර ගත්තේය. එකල්හි ඔවුහු (බෝසතුන් අත්හැර) ගොස් ඉසිපතනයට ගියාහුය.
ඉක්බිති බෝසත්තෙමේ රළු ආහාර පරිභෝගයෙන් සම් මස් ලේ සපුරා ගෙන වෙසක් පුන්පොහොයෙහි සුජාතාව විසින් දෙනලද උතුම් බොජුන වළඳා රන් පාත්‍රය නදියෙන් උඩුගං යවා අද බුදු වෙමැයි කරන ලද සනිටුහන් ඇත්තේ සැදෑ සමයෙහි කාල නාරජු විසින් නොයෙක් තුතිගී සිය ගණනින් ආශිංසනය කරනුලබන්නේ මහබෝමැඬට නැඟ නොසෙල්වෙන තැනක පෙරදිග ලෝකධාතුවට අභිමුඛව පළඟින් හිඳ අංග සතරකින් යුක්ත වීර්‍ය්‍යය ඉටා හිරු පවතිත්දීම මාරබලය සොල්වා පෙරයමෙහි පෙරවිසූ කඳපිළිවෙළ සිහකොට මැඳුම්යමෙහි දිවැස පිරිසුදුකොට උදෑසන කාලයතුළ සිහිකොට මැඳුම්යමෙහි දිවැස පිරිසුදුකොට උදෑසන කාලයතුළ ප්‍රතීත්‍යසමුත්පාදයෙහි නුවණ යොමා අනුලොම් පිළිලොම්ව ප්‍රත්‍යයචක්‍රය විමසා බලන්නේ සියලු බුදුවරුන් විසින් අවබෝධ කරනලද අසාධාරණ සර්‍වඥතාඥානය අවබෝධකොට නිවන අරමුණු කරනලද ඵලසමාපත්තියෙන් එහිම සත් දිනක් කල් ගෙවීය.
මේ ක්‍රමයෙන්ම සත් සතියක් බෝමැඩ වාසයකොට රාජායතන මූලයෙහි මීපිඬු බොජුන වළදා යළි අජපල් නුගරුක මුලට අවුත් එහි හුන්නේ ධර්‍මයෙහි ගැඹුරුබව ප්‍රත්‍යවේක්‍ෂා කොට අල්පෝත්සුකබවට සිත යොමුවන කල්හි මහබඹු විසින් අයදිනලද්දේ බුදු ඇසින් ලොව බලා බලවත් ඉඳුරන් ඇති ආදි ප්‍රභේද සහිත සත්වයන් දැක මහබඹුට දම් දෙසුම සඳහා පිළිණ කොට කවරකුට නම් මම අද දහම් දෙසන්නෙමිදැයි අළාර සහ උද්දක යන දෙදෙන කළුරිය කළබව දැන යලි සිතන්නේ පස්වග මහණහු මට බොහෝ උපකාර ඇත්තෝය. ඔවුහු ප්‍රධන් වීර්‍ය්‍යයෙහි යෙදුනාවූ මට උවටැන් කළාහුය. පස්වග මහණුනට පළමුව දම් දෙසන්නෙම් නම් යෙහෙකැයි සිතක් උපද්දවීය. මෙය වනාහි සියලු බුදුවරුන්ගේ සිතිවිල්ලක් පමණක්ම නමි. අඤ්ඤාකොණ්ඩඤ්ඤ බමුණා හැර පළමුව ධර්‍මය අවබෝධ කිරීමට අන්කිසි සමතෙක් නම් නැත. මේ සඳහාම කල්ප ලක්‍ෂයක් ප්‍රාර්‍ත්‍ථනා කළේය. බුදු පාමොක් බික්සඟනට නවවරක් අගසස් දන් දුන්නේය.
ඉක්බිති ශාස්තෘන්වහන්සේ පසිවුරු ගෙන පිළිවෙළින් ඉසිපතනයට වැඩමවා පස්වග මහණුන් සිටි තැනට එළඹිසේක. ඔවුහු වඩින්නාවූ තථාගතයන්වහන්සේ දැක්ම තමන්ගේ කතිකාවෙහි සිටින්නට නොහැකිවූහ. එකෙක් පාසිවුරු පිළිගත්තෝය. එකෙක් අසුන පැනවූහ. එකෙක් පාදොවුනාදිය එළවූහ. එකෙක් පා දෙවූහ. එකෙක් තල්වැටක් ගෙන පවන්සලමින් සිටියහ. මෙසේ ඔවුන් වත් දක්වා සමීපයෙහි හුන් කල්හි කොණ්ඩඤ්ඤ තෙරුන් කායසාක්‍ෂකොට ශාස්තෘන්වහන්සේ අනුත්තරවූ ත්‍රිපරිවෘත්තවූ ධර්‍මචක්‍රප්‍රවර්‍තන සූත්‍රාන්තය ආරම්භකළසේක. මිනිස් පිරිස පස් දෙනෙක්ම වූහ. දෙවිපිරිස සීමාරහිතය. දෙශනාවගේ කෙළවර කොණ්ඩඤ්ඤ තෙරුන්වහන්සේ අටළොස් කෙළක් මහබඹුන් සමඟ සෝවාන් ඵලයෙහි පිහිටියහ. ඉක්බිති ශාස්තෘන් වහන්සේ මවිසින් දුෂ්කරතා රාශියකින් ගෙනඑන ලද ධර්‍මය පළමුවම දත්තේයයි මෙතෙම අඤ්ඤාකොණ්ඩඤ්ඤ නම්යයි තෙරුන් අමතමින්, ‘භවත් කොණ්ඩඤ්ඤතෙමේ ඒකාන්තයෙන්ම දත්තේය, භවත් කොණ්ඩඤ්ඤ තෙමේ ඒකාන්තයෙන්ම දත්තතේය’යි වදාළසේක. ඔහුට එම නමම විය. එහෙයින්, ‘ආයුෂ්මත් කොණ්ඩඤ්ඤයන්ට අඤ්ඤාකොණ්ඩඤ්ඤයයි මෙසේ මේ නමවීය’යි කියනලදී.
මෙසේ තෙරුන්වහන්සේ ඇසළ පුන්පොහො දිනයෙහි සෝවාන් පෙලෙහි පිහිටියහ. පෑළවිය දිනයෙහි භද්දිය තෙරුන්වහන්සේද දියවක් දිනයෙහි වප්පතෙරුන්වහන්සේද තියවක් දිනයෙහි මහානාමතෙරුන්වහන්සේද සිව්වක් දිනයෙහි අස්සජි තෙරුන්වහන්සේද සෝවාන් පෙලෙහි පිහිටියහ. පක්‍ෂයෙහි පස්වැනි දිනයෙහි අනත්තලක්‍ඛණ සූත්‍ර දේශනාවසානයෙහි සියලු දෙනාම රහත් බවෙහි පිහිටියහ.
එකල්හි වනාහි ලෝකයෙහි රහත්වූ සදෙනෙක් වෙත්. එතැන් පටන් ශාස්තාන්වහන්සේ යසදාරක ප්‍රමුඛවූ පස්පනස් පුරුෂයන්ද කප්පාසිය වන ලැහැබ්හි තිසි දෙනකු පමණවූ පස්පනස් පුරුෂයන්ද කප්පාසිය වන ලැහැබ්හි තිස් දෙනෙකු පමණවූ භද්දවග්ගිකයන්ද ගයා ශීර්ෂයේහි ගල්තලයෙහි දහසක් පමණ පුරාණජටිලයන්දැයි මෙසේ මහජනයා ආර්‍ය්‍යභූමියට බස්වා බිම්බිසාර ප්‍රමුඛවූ එකොළොස් නහුතයක් සෝවාන් පෙලෙහිද එක් නහුතයක් රත්නත්‍රයෙහිද පිහිටුවා දඹදිව් තෙලෙහි සසුන මල්පල ගන්වා සියලු දඹදිව කසාවතින් බබළන්නක්, සෘෂීන්ගෙන් හමන සුළඟින් ගහණවූවක් කරමින් එක් කලෙක දෙව්රම් මහවෙහෙරට පැමින එහි වසනසේක් බික්සඟන මැද පනවන ලද උතුම් බුද්ධාසනගතවූ සේක් දහම් දෙසමින් පළමුව දහම් අවබෝධ කළ භික්‍ෂූන් අතුරෙහි මගේ පුත් කොණ්ඩඤ්ඤ තෙමේ අග්‍රයයි දැක්වීමට එතදග්‍රස්ථානයෙහි තැබුසේක.
තෙරුන් වහන්සේද තමන්ට ගරුසරු කම් දක්වන්නාවූ අගසව් දෙනම දැක බුදුන් සමීපයෙන් ඉවත්වනු කැමැත්තෝව, ‘පුණ්ණමානවක තෙමේ පැවිදිව සසුනෙහි අග්‍රධර්‍මකථිකයා වන්නේය’යි දැක දොණවත්‍ථු බමුණුගමට ගොස් තමන්ගේ බෑණණුවන් වන පුණ්ණමානවකයා පැවිදිකොට ‘මෙතෙම බුදුන්වහන්සේ සමීපයෙහි වසන්නේය’යි ඔහු බුදුන් සමීපයෙහි වසන්නෙකුබවට පත්කොට තෙමේ බුදුන්වහන්සේ වෙත එළඹ ‘ස්වාමීනි, භාග්‍යවතුන්වහන්ස, මට ග්‍රාමාන්තසේනාසනය නොගැලපෙයි. පිරිස සමඟ එක්ව විසීමට නොහැක්කෙමි. ඡද්දන්ත විලට ගොස් වසන්නෙමි’යි භාග්‍යවතුන්වහන්සේ ලවා අනුදන්වා ගෙන අසුනෙන් නැඟිට ශාස්තෘන්වහන්සේ වැඳ ඡද්දන්ත විලට ගොස් ඡද්දන්ත ඇත්කුලය ඇසුරුකොට දොළොස්වසරක් ගෙවා එහිම අනුපාදිශේෂ නිර්‍වාණධාතුවෙන් පිරිනිවන්පෑහ.
දෙවෙනි තෙවෙනි සූත්‍රයන්හි **‘මහාපඤ්ඤානං’** යනු මහත් ප්‍රඥාවෙන් යුක්තවූවන් අතුරෙන්ය. **ඉද්ධිමන්තානං** යනු සෘද්ධියෙන් යුක්තවූවන් අතුරෙන්ය. **‘සාරිපුත්තො මොග්ගල්ලානොං** යනු ඒ තෙරවරරුන්ගේ නම්ය.
මොවුන්ගේද ප්‍රශ්නකර්‍මයෙහි මේ පිළිවෙළ කථාවයි. මෙයින් අසංඛ්‍ය කල්ප ලක්‍ෂයකට මත්තෙහි සැරියුත් තෙමේ බ්‍රාහ්මණ මහාසාර කුලයෙහි උපන්නේය. නමින් සරද මානවනම් වූයේය. මුගලන් තෙමේ ගෘහපතිමහාසාර කුලයෙහි උපන්නේය. නමින් සිරිවඞ්ඪ කෙළෙඹි නම්වූයේය. ඒ දෙදෙනාම වැළිකෙළියෙහි පටන් යහළුවෝ වූහ. සරද මානව තෙමේ පියාගේ ඇවෑමෙන් කුලයට අයත් මහාධනය පිළිපැද එක් දිනක් රහසිගතවූයේ, ‘මම ඉහාත්මභාවය ගැන පමණක්ම දනිමි. පරලොව ආත්මභාවය ගැන නොදනිමි. උපන්සත්‍වයන්ට මරණයනම් ඒකාන්තය, මවිසින් එක් පැවිද්දකින් පැවිදිව මොක්‍ෂධර්‍මගවේෂණයක් කිරීම වටනේය’යි සිතීය. හෙතෙම යහළුවා වෙත එළඹ ‘යහළු’ සිරිවඩ්ඪ, මම පැවැදිව මොක්‍ෂධර්‍මය සොයමි. ඔබ මා සමඟ පැවිදි වීමට හැක්කෙහිද නොහැක්කෙහිදැයි ඇසීය. නොහැක්කෙමි, යහළුව, ඔබම පැවිදි වන්නෙහි’යි කීය. හෙතෙම, පරලොව යන්නාහු යහළුවකු හෝ නෑමිතුරන් හෝ ගෙනගියෝ නම්නැත. තමා කළදෙය තමාටම වෙයි’යි සිතීය. ඉක්බිති රුවන්ගබඩාව අරවා දුගීමාගීයාචකයන්ට මහදන්දී පර්‍වතපාදයට පිවිස සෘෂිපැවිද්දෙන් පැවිදිවිය. ඔහුට එකෙක් දෙදෙනෙක් තිදෙනෙක්යයි මෙසේ අනුපැවිද්දෙන් පැවිදිවූ සිවුසැත්තෑදහසක් පමණවූ ජටිලයෝවූහ. හෙතෙම පංචාභිඥා අෂ්ටසමාපත්තීන් උපදවා ඒ ජටිලයන්ටද කසිණපරිකර්‍මය කියාදුන්නේය. ඔහු සියල්ලෝද පංචාභිඥාද අෂ්ටසමාපත්තීන්ද ඉපදෙව්වාහුය.
එකල්හි අනොමදස්සී නම් බුදුරජාණන්වහන්සේ ලොව පහළවූසේක. නුවර චන්‍දවතී නම් වූයේය. පියා යසවන්ත නම්වූ ක්‍ෂත්‍රියයායි. මව යශෝධරා නම් වූ දේවියයි. බෝධිය කුඹුක් ගසයි. නිසභ තෙරුන්ද අනෝම තෙරුන්ද යන දෙදෙනා දැගසව්වෝයි. උපස්ථායකයා වරුණ තෙරනම්වූයේයි. සුන්‍දරාද සුමනාද යනු අග්‍රශ්‍රාවිකා දෙදෙනායි. උන්වහන්සේට ආයුෂ (අවුරුදු) ලක්‍ෂයක් වූයේය. සිරුර අටපනස් රියන් උස් වූයේයි. සිරුරු පැහැය දොළොස් යොදුනක් පැතිරිණි. භික්‍ෂූන් ලක්‍ෂයක් පිරිවර ඇත්තෝවුසේක.
ඉක්බිති එක්දිනක් උදෑසන කල්හි මහාකරැණා සමවතින් නැඟිට ලොව බලනසේක් සරද තවුසා දැක ‘අද මා සරද තවුසා වෙත යාමේ හේතුවෙන් මහත් ධර්‍මදේශනාවක්ද වන්නේය. හෙතෙමේද අගසවු තනතුර පතන්නේය. ඔහුගේ යහළු සිරිඩ්ඪ කෙළෙඹියා දෙවැනි ශ්‍රාවක තනතුර (පතන්නේය) දෙසුම කෙළවර ඔහුගේ පිරිවර සිවුසැත්තෑ දහසක් ජටිලයෝ රහත්බවට පැමිණෙන්නාහුය. මා එහි යාමට වටනේය’යි තමාගේ පාසිවුරු ගෙන අන් කිසිවකු නොඅමතා සිංහයකු මෙන් ඒකචාරීවී සරද තවුසාගේ අතවැස්සන් පලාපල සඳහා ගිය කල්හි මාගේ බුදුබව දනීවායි සරද තවුසා බලාසිටියදීම අහසින් බැස පොළොවෙහි පිහිටි සේක. සරද තවුසා බුද්ධානුභාවයද උන්වහන්සේගේ ශරීරනිෂ්පත්තියද දැක ලක්‍ෂණ ශාස්ත්‍රය විමසා මේ ලක්‍ෂණයන්ගෙන් යුක්ත වූ තැනැත්තේ නම් ගිහිගෙහි වසන්නේ සක්විති රජ වෙයි. පැවිදිවන්නේ ලෝකයෙහි දුරුකළ මෝහාදිය ඇති බුදුකෙනෙක් වෙති. මේ පුරුෂයා නිසැකවම බුදුකෙනෙකැයි දැන පෙරගමන් කොට පසඟ පිහිටුවා වැඳ අසුනක් පනවා දුන්නේය. භාග්‍යවතුන්වහන්සේ පනවනලද අසුනෙහි වැඩහුන්සේක. සරද තවුසාද තමන්ට සුදුසු අසුනක් ගෙන එකත්පසෙක හුන්නේය.
එකල්හි සිවුසැත්තෑදහසක් ජටිලයෝ මිහිරිමිහිරිවූ ඔදවන් පලාපල ගෙන ඇදුරුවරයාගේ සමීපයට පැමිණියාහු බුදුන්වහන්සේද ඇදුරුවරයාද හුන්නාවූ අසුන් බලා, ‘ආචාරීනි, අපි මේ ලෝකයෙහි ඔබවහන්සේට වඩා උසස් වූවෙක් නැතැයි (සිතා) හැසිරෙමු. මේ පුරුෂයා ඔබවහන්සේට වඩා උසස්යයි හැඟේය’යි කීවාහුය. ‘දරුවනි, කුමක් කියහුද? අබැටක් සමඟ සැට අට ලක්‍ෂයක් යොදුන් උසැති මහමෙර සම කිරීමට කැමැත්තහුද? දරුවනි, සර්‍වඥවූ බුදුරදුන් සමඟ මා උවම් නොකරහු’යි තවුසා කීය. ඉක්බිති ඒ තවුසෝ ‘ඉදින් මෙතෙම ශ්‍රෙෂ්ඨ පුරුෂයෙක්නොවීනම් අපගේ ඇදුරුවරයා මෙබඳු උපමා නොඑළවන්නේය. මෙතෙම ඒකාන්තයෙන් මහාපුරුෂයකැ’යි (සිතා) සියල්ලෝම වැදහෙව හිසින් නැමඳූහ.
ඉක්බිති ඔවුන්ට ඇදුරුවරයා ‘දරුවනි, බුදුරජාණන්වහන්සේට සුදුසුවූ දියයුතු දෙයක් අපවෙත නැත. ශාස්තෘන්වහන්සේද පිඬුපිණිස හැසිරෙන වේලෙහි මෙහි පැමිණිසේක. අපිදු හැකි පරිද්දන් දානයක් දෙන්නෙමු. නුඹලා යම් යම් මිහිරිතමවූ පලවැලක් වේද ඒ ඒ දෙය ගෙනඑවයි ගෙන්වාගෙන අත්දොවා තෙමේ ශාස්තෘන්වහන්සේගේ පාත්‍රයෙහි පිහිටෙවව්වේය. ශාස්තෘන්වහන්සේ විසින් පලවැල පිළිගත් කෙනෙහි දෙවියෝ දිව්‍යඔජස් හෙළුවාහුය. තවුසා දියද තෙමේම පෙරා දුන්නේය. ඉක්බිති ශාස්තෘන්වහන්සේ බත්කිස නිමවා හුන්කල්හි සියලු අත්වැසියන් කැඳවා ශාස්තෘන්වහන්සේ බත්කිස නිමවා හුන්කල්හි සියලු අතවැසියන් කැඳවා ශාස්තෘන්වහන්සේ අගසව්දෙනම බික්සඟන සමඟ පැමිණෙත්වායි සිතූසේක. උන්වහන්සේලා ශාස්තාන්වහන්සේගේ සිත දැන රහතුන්වහන්සේලා ලක්‍ෂයක් පිරිවරකොට ඇත්තෝ අවුත් ශාස්තෘන්වහන්සේ වැඳ එකත්පසෙක සිටියාහුය.
ඉක්බිති සරදතවුසා, ‘දරුවනි, බුදුරදුන් වැඩහුන් අසුනද පහත්ය. ශ්‍රමණයන්වහන්සේලා ලක්‍ෂයටද අසුන් නැත නුඹලාවිසින් අද උදාරවූ බුද්ධසත්කාරයක් කිරීමට වටනේය. පර්‍වතපාදයෙන් පැහැයෙන් සහ සුවඳින් යුත් මල්ගෙනෙවු’යි අතවැසියන් ඇමතීය. කියනකාලයම පමාවක්මෙන් වෙයි. සෘද්ධි ඇත්තවුන්ගේ වනාහි ගෝචරය අචින්ත්‍යයි. මොහොතකින් පමණ ඒ තවුසෝ පැහැයෙන් හා සුවඳින්යුත් මල් රැගෙන බුදුන්වහන්සේට යොදුනක් පමණවූ මලසුනක් පැනවූහ. අගසව් දෙනමට තුන්ගව්ද සෙසු භික්‍ෂූන්ට අඩයොදුන් ආදී භේද ඇත්තේද සංඝනවකයන්ට ඉස්බක් පමණදවිය. මෙසේ අසුන් පැනවුණු කල්හි සරද තවුසා තථාගතයන්වහන්සේගේ ඉදිරියෙහි ඇඳිළිබැඳ සිටියේ ‘ස්වාමීනි අපට බොහෝ කලක් හිතසුව සඳහා මේ මලසුනට නඟිනුමැනවයි කීවේය.
නොයෙක් මල්ද සුවඳද එකට රැස්කොට මලසුනක් පනවා මේ වචනය කීවේය.{1}
(මහා) වීරය, ඔබට සුදුසුසේ මේ අසුන පනවනලදී. මගේ සිත පහදමින් මලසුනෙහි හිඳිනු මැනවි.{2}
බුදුරජාණන්වහන්සේ සත් රෑදහවලක් දෙවියන් සහිත (ලොව) බබුළුවමින් මගේ සිත පහදවා මලසුනෙහි වැඩහුන්සේක.{3}
ශාස්තෘන් වහන්සේ මෙසේ හුන් කල්හි අගසව් දෙනමද සෙසු භික්‍ෂූහුද තමතමන්ට ලැබුණු අසුන්හි හුන්නාහුය. සරද තවුසා මහත්වූ මල් කුඩයක් ගෙන තථාගතයන් මත්තෙහි දරමින් සිටියේය. ශාස්තෘන්වහන්සේ ජටිලයන්ට මෙම සත්කාරය මහත්ඵල වේවායි නිරෝධසමාපත්තියට සමවන්සේක. ශාස්තෘන්වහන්සේ සමවත් බව දැන දෑගසව්වෝද සෙසු භික්‍ෂුහුද සමවතට සමවන්නාහුය. තථාගතයන්වහන්සේ සත්දිනක් නිරෝධ සමාපත්තියට සමවැද හුන්කල්හි අතවැස්සෝ පිඬුසිඟා හැසිරෙන වේලාව පැමිණිකල්හි වනමුල්පල වළඳා සෙසු කල්හි බුදුන්ට ඇඳිලි බැඳ සිටිති. සරද තවුසා පිඬුහැසිරීමටද නොගොස් මල් කුඩය අල්වාගත් ක්‍රමයෙන්ම දිනසතක් ප්‍රීතිසුවයෙන්ම කල්ගෙවීය.
ශාස්තෘන්වහන්සේ නිරෝධයෙන් නැඟිට දකුණුපස්හි හුන් අගසව් නිසඟ තෙරුන් ඇමතූසේක. ‘නිසහය, සත්කාර කරන්නාවූ තවුසන්ට පුෂ්පාසනානුමෝදනාව කරව’ යනුවෙනි. තෙරුන්වහන්සේ සක්විති රජෙකුවෙතින් ලැබූ මහාලාභයක් ඇති යෝදයෙකු මෙන් සතුටු සිත්ඇත්තෝ ශ්‍රාවකපාරමීඥානයෙහි සිට මලසුන් අනුමෙවෙනි බණ ඇරඹූහ. උන්වහන්සේගේ දෙසුම අවසන්හි දෙවැනි සව් ඇමතූසේක. ‘මහණ, ඔබද ධර්‍මදේශනා කරන්න’ යනුවෙනි. අනෝමතෙරුන්වහන්සේ ත්‍රිපිටක බුද්ධවචනය විමසමින් ධර්‍මදේශනා කළහ. දෙසව්වන්ගේම දෙසුමෙන් එකෙකුටද අභසමය නොවූයේය. ඉක්බිති ශාස්තෘන්වහන්සේ අප්‍රමාණවූ බුද්ධවිෂයෙහි සිට දම්දෙසුම ඇරඹූසේක. දෙසුම කෙළවර සරද තවුසා හැර සියලුම සිව්සැත්තෑදහසක් ජටිලයෝ රහත්බවට පැමිණියාහුය. ශාස්තෘන්වහන්සේ ‘මහණෙනි, එවයි අත දිගහළසේක. එකෙණෙහිම ඔවුන්ගේ කෙස්රවුළු අතුරුදහන්විය. අටපිරිකර සිරුරෙහි පැළඳගත්තෝම වූහ.
සරදතවුසා කුමක්හෙයින් රහත්බවට නොපත්වූයේදයත්? විසිරුණු සිත් ඇතිබැවිනි. ඔහුට වනාහි බුදුන්වහන්සේගේ දෙවැනි අසුනෙහි හිඳ ශ්‍රාවකපාරමීඥානයෙහි සිට දම් දෙසුම කරන්නාවූ අගසව්වන්වහන්සේගේ දෙසුම ඇසීමට පටන්ගත් අවස්ථාවෙහි සිට මම ද ඒකාන්තයෙන්ම අනාගතයෙහි පහළවන බුදුකෙනෙකුන්ගේ සසුනෙහි මේ ශ්‍රාවකයන්වහන්සේ විසින් ලබනලද තනතුර ලබන්නේනම් යෙහෙකැයි සිතක් උපන්නේය. හෙතෙම ඒ පරිවිතර්‍කනයෙන් මගපල අවබෝධකිරීමට අසමත්වූයේය. තථාගතයන්වහන්සේ වැඳ හමුවෙහි සිට, ‘ස්වාමීනි, නුඹවහන්සේට අනතුරු අසුනෙහි හුන්නාවූ භික්ෂුව නුඹවහන්සේගේ සසුනෙහි කවරෙක්නම් වේදැ’යි ඇසීය. ‘මාවිසින් පවත්වනලද ධර්‍මචක්‍රය අනුපවත්වන්නාවූ ශ්‍රාවකපාරමීඥානයෙහි කෙළවරට පැමිණි සොළොස්ඥානයන් අවබෝද කොට සිටියාවූ මෙතෙම මගේ සසුනෙහි අගසව් නම් වෙයි’යි පැවසූසේක. ‘ස්වාමීනි සත්දිනක් මල්කුඩයක් දරන්නාවූ මවිසින් යම් සත්කාරයක් කනරලද්දේද මම මෙහි ප්‍රතිඵලයෙන් අන්‍යවූ ශක්‍රආත්මයක් හෝ බ්‍රහ්මාත්මයක් නොපතමි. අනාගතයෙහිවනාහි මේ නිසඟ තෙරුන් මෙන් එක් බුදුකෙනෙකුන්ගේ අගසව් වන්නෙමියයි පැතුමක් කෙළෙමියි පැවසීය.
ශාස්තෘන්වහන්සේ මේ පුරුෂයාගේ ප්‍රාර්‍ත්‍ථනය සඵල වන්නේදැයි අනාගතංසඥානය යොමා බලනසේක් කල්පලක්‍ෂයක් අධිකකොට ඇති අසංඛ්‍යයයක් ඉක්මවා සමෘද්ධවනබව දුටුසේක. දැක සරද තවුසාට, ‘ඔබගේ මේ පැතුම හිස්නොවෙයි. අනාගතයෙහිවනාහි කල්පලක්‍ෂයක් අධිකකොට ඇති අසංඛ්‍යයක් ඉක්මවා ගෞතමනම් බුදුකෙනෙක් උපදිති. ඔහුගේ මව මහමායා දේවිය නමු. පියා සුද්ධෝන මහරජ නමි. පුතා රාහුලනමි. උපස්ථායකයා ආනන්‍ද නමි. දෙවැනි සව්වා මුගලන් නමි. ඔබ වනාහි උන්වහන්සේගේ අගසව් වන දම්සෙනෙවි සැරියුත් වන්නෙහි’යි පැවසූසේක. මෙසේ තවුසාට විවරණදී දම්දෙසා බික්සඟන පිරිවරකොට ඇත්තාහු අහසට පැනනැගුණුසේක.
සරද තවුසාද අතවැසි තෙරුන් සමීපයට ගොස් ‘ස්වාමීනි, මගේ යහළුවාට, ඔබේ යහළු සරද තවුසා විසින් අනෝමදස්සී බුදුරදුන්ගේ පාමුලෙහි අනාගතයෙහි පහළවන ගෞතම බුදුරදුන්ගේ සසුනෙහි අගසව්තනතුර පතනලදී. ඔබ දෙවෙනි සව්තනතුර පතන්නැයි කියනු මැනවැ’යි යහළු සිරිවඩ්ඪ කෙළෙඹියාට හසුනක් යැවීය. මෙසේද කියා තෙරුන්වහන්සේලාට කලින්ම එක් පසෙකින් ගොස් සිරිවඩ්ඪගේ නිවෙසදොරටුවෙහි සිටියේය.
සිරිවඩ්ඪ තෙමේද බොහො‍්කලකින් මගේ ආර්‍ය්‍යයා ආයෝයැයි අසුනෙහි හිඳුවා තමා පහත් අසුනෙක හුන්නේ ‘ස්වාමීනී, ඔබවහන්සේගේ අතවැසි පිරිස නොපැනේයයි විමසීය. ‘එසේය, යහළුව, අපගේ අසපුවට අනෝමදස්සි බුදුරජාණන්වහන්සේ වැඩියහ. අපි උන්වහන්සේට අපගේ ශක්තියෙන් සත්කාර කෙළෙමු. ශාස්තෘන්වහන්සේ සැමට දහම්දෙසූසේක. දෙසුම කෙළවර මා හැර සෙස්සෝ රහත්බවට පත්වූවාහු පැවිදිවූහ’යි කීය. ‘ඔබ වහන්සේ කුමක් නිසා පැවිදි නොවූයේද? ‘මම ශාස්තෘන්වහන්සේගේ අගසව් නිසඟ තෙරුන් දැක අනාගතයෙහි පහළවන්නාවූ ගෞතම නම් බුදුන්ගේ සසුනෙහි අගසව් තනතුර පැතුවෙමි. නුඹද උන්වහන්සේගේ සසුනෙහි දෙවැනිසව්තනතුර පතන්නැ’යි කීවේය. ‘බුදුවරුන් සමඟ මගේ (ඇසුරෙන්) පරිචයක් නැත. ස්වාමීනි’. ‘බුදුන්සමඟ කථාකිරීමට මට භාර වේවා. ඔබ මහත්වූ අධිකාරයක් (සත්කාරයක්) පිළියෙළ කරන්න.’
සිරිවඩ්ඪතෙමේ ඔහුගේ වචනය අසා තම නිවෙස දොරටුවෙහි රජමිම්මෙන් කිරියඅටක් පමණවූ තැන සමතලාකරවා වැලිවිසුරුවා විළඳ පස්වැනි කොට ඇති මල් විසුරුවා නිලුපුල් පියැසි ඇති මණ්ඩපයක් කරවා බුද්ධාසනය පනවා සෙසු භික්‍ෂූන්ටද අසුන් පිළියෙළකොටදී මහත්වූ සත්කාර සම්මාන සාදවා බුදුරදුන්ට ඇරයුම්කිරීම සඳහා සරද තවුසාට සංඥාවක් දුන්නේනය. තවුසා ඔහුගේ වචනය අසා බුදුපාමොක් බික්සඟන ගෙන ඔහුයේ නිවෙසට ගියේය. සිරිවඩ්ඪතෙමේ පෙරගමන්කොට තථාගතයන්වහන්සේගේ අතින් පාත්‍රය රැගෙන මණ්ඩපයට පිවිසුවා පනවනලද අසුන්හි හුන්නාවූ බුදුපාමොක් බික්සඟනට දක්‍ෂිණොදකයදී මිහිරි බොජුනෙන් වළඳවා බත්කිස අවසන්හි බුදුපාමොක් බික්සඟන මාහැඟි වස්ත්‍රයන්ගෙන් හඳවා, ‘ස්වාමීනි මේ පටන්ගැන්ම සුළුතැනක් සඳහා නොවේ. මේ නයින්ම දිනසතක් අනුකම්පා කරනු මැනවැ’යි කීවේය. ශාස්තෘන්වහන්සේගේ ඉවසූසේක. හෙතෙම ඒ නයින්ම සත්දිනක් මහදන් පවත්වා භාග්‍යවතුන්වහන්සේ වැඳ ඇඳිලිබැඳ සිටියේ, ‘ස්වාමීනි, මගේ යහළු සරද තවුසා යම් ශාස්තෘන්වහන්සේ කෙනෙකුට අගසව් වෙමැයි ප්‍රාර්ථනා කලේද? මම උන්වහන්සේටම දෙවැනි සව්වා වෙමැ’යිකීවේය.
ශාස්තෘන්වහන්සේ අනාගතය බලා ඔහුගේ පැතුම ඉටුවනබව දැක විවරණ දුන්සේක. ‘ඔබ මෙයින් කල්පලක්‍ෂයක් අධිකකොට ඇති අසංඛ්‍යයක් ඉක්මවා ගෞතම බුදුන්වහන්සේගේ දෙවැනි සව්වා වන්නෙහිය’ යනුවෙනි. බුදුරදුන්ගේ විවරණය අසා සිරිවඩ්ඪතෙමේ තුටුපහටුවූයේය. ශාස්තෘන්වහන්සේද භුත්තානුමෝදනය කොට පිරිවරසහිතවූසේක් විහාරයටම වැඩිසේක. සිරිවඩ්ඪතෙමේ එතැන්පටන් දිවිඇතිතෙක් පින්කම්කොට දෙවැනි අත්බැව්හි කාමාවචර දෙව්ලොව උපන්නේය. සරද තවුසා සිවුබඹවිහරණ වඩා බඹලොව උපන්නේය.
එතැන්සිට මේ දෙදෙනාගේම අතුරැකර්‍මයක් නොකියනලදී. අපගේ බුදුරදුන්ගේ උපතට පෙරම සරද තවුසා රජගහනුවරට නුදුරෙි උපතිස්ස ගමෙහි සාරි නම්වූ බැමිණියගේ කුසෙහි පිළිසිඳගත්තේය. ඒදිනයෙහිදීම යහළුවාද රජගහනුවරටම නුදුරෙහි කොලතගමෙහි මොග්ගලී බැමිණියගේ කුසෙහි පිළිසිඳගත්තේය. ඒ කුලදෙකම සත්වැනි කුලපරපුරතෙක් එකට බැඳුණු යහළුකුලමය. ඒ දෙදෙනාටම එකම දිනෙක ගැබ් රැකවරණ දුන්නාහුය. දසමසක් ඇවෑමෙන් උපන්නාවූ ඔවුනට සසැටක් කිරිමවුවරුන් එළවූහ. නම්තබන දිනයෙහි සාරිබැමිණියගේ පුතුට උපතිස්සයයි නම් කළාහුය. අනෙකාට කෝලිත ගමේ දෙටු කුලයේ පුතු බැවින් කෝලයයි නම්කළාහුය. ඒ දෙදෙනාම වියට පැමින සියලු ශිල්පයන්ගේ පරතෙරට ගිහය.
උපතිස්ස මානවකයාට කෙළිපිණිස නදියට හෝ උයනට හෝ යනකල්හි රන්සිවි පන්සියයක් පිරිවරවිය. කෝලිත මානවකයාට පන්සියයක් ආජානෙයරථවිය. දෙදෙනාම පන්සියය බැගින්වූ මානවකයන් පිරිවර කොට ඇත්තෝවෙත්. රජගහනුවරෙහිද අවුරුදු පතා ගිරග්ග නමැති නාට්‍යඋත්සවයක්වෙයි. ඒ දෙදෙනාටම එකම තැනක හැඳ (අසුනක්) බදිත්. දෙදෙනාම එක්ව හිඳ නාට්‍යඋත්සවය නරඹන්නාහු සිනාසිය යුතු තන්හි සිනාසෙත්, සංවේග වියයුතු තන්හි සංවේගයට පත්වෙත්. තෑගි දියයුතු තන්හි තෑගි දෙත්. මේ ක්‍රමයෙන් එක් දිනක් නාට්‍යඋත්සවය නරඹන්නාවූ මේ දෙදෙනාගේ නුවණ මුහුකුරා ගිය හෙයින් මුල්දිනයෙහි මෙන් සිනාසිය යුතුතැන සිනහවක් හෝ සංවේග විය යුතු තැන සංවේගයක් හෝ තෑගිදියයුතු තැන තෑගි දීමක් නොවූයේය. දෙදෙනාම මෙසේ සිතූහ: ‘මෙහි බැලියයුත්තක් ඇත්ද? මේ සියල්ලම වසර සියයක් නොපැමිනිකල්හි (වසර සියයක් ගත වීමට පෙර) නොමැතිබවට යයි. අප විසින් වනාහි එක් විමුක්තිධර්‍මයක් සෙවීමට වටනේය’යි අරමුනක් ගෙන හුන්නාහුය.
ඉක්බිති කෝලත ‘යහළු උපතිස්ස, ඔබ අන් දිනක මෙන් තුටුපහටුවූයේ නොවෙහි, නොසතුටුස්වභාවය ඇත්තහි, නුඹ විසින් කුමක් සලකන ලදදැ’යි උපතිස්සට කීවේය. ‘යහළු කෝලිතය, මේවා බැලීමේ හරයක් නැත. මෙය නිසරුය. තමන්ගේ මොක්‍ෂධර්‍මයක් සෙවීමට වටනේයයි සිතමිනු හුන්නෙමි’යි උපතිස්ස කීවේය. ‘නුඹ වනාහි කුමක් නිසා නොසතුටු සිතැත්තහිදැ’යිද ඇසීය. හෙතෙමේද එයම කීවේය. ඉක්බිති ඔහුගේ තමා සමඟ එක් අදහස් ඇතිබව දැන උපතිස්සතෙමේ මෙසේ කීවේය. අප දෙදෙනා විසින්ම මනාව සිතනලදී. මෝක්‍ෂ ධර්‍මයක් සොයන්නවුන් විසින් ඒක පැවිද්දක් ලැබීමට වටී. කවරකු සමීපයෙහි පැවිදි වෙමුද’ යනුවෙනි.
එකල්හි සංජය පරිබ්බාජකතෙමේ මහත් පිරිවැජි පිරිසක් සමඟ රජගහනුවර වාසය කරයි. ඔවුහු ඔහුගේ සමීපයෙහි පැවිදිවෙමුයි මානවකයන් පන්සියයක් සමඟ සංජයගේ සමීපයෙහි පැවිදිවූහ. ඔවුන් පැවිදිවූ කාලයෙහි සිට සංජය තෙමේ අතිරේක ලාභයෙන් හා කීර්තියෙන් අග බවට පත්වූයේවිය. ඔවුහු කිහිපදිනකින්ම සංජයගේ සියලු සමය (දහම) පිරිමැඳ ‘අඳුරනි, ඔබ දන්නා දහම මෙපමණෙක්මද නැතහොත් මත්තෙහිත් ඇද්දැ’යි ඇසූහ. සංජය තෙමේ, මෙපමණෙක්මය. ඔබව විසින් සියල්ල දන්නාලදැ’යි කීය. ඔවුහු ඔහුගේ කථාව අසා’ මෙසේ ඇති කල්හි මොහුගේ සමීපයෙහි බඹසර විසුම නිසරුය. අපි මොක්‍ෂධර්‍මයක් සෙවීමට නික්මුණෙමු. එය මොහුගේ සමීපයෙහි ඉපදවීමට නොහැකිය. දඹදිව වනාහි ඉමහත්ය. ගම්නියම් රජදහන්හි හැසිරෙන්නාහු අවශ්‍යයෙන්ම මෝක්‍ෂධර්‍මදේශක එක් ආචාර්‍ය්‍යවරයකු ලබන්නෙමු’යි සිතූහ. ඔවුහු එතැන්පටන් යම්යම් තන්හි පණ්ඩිත වූ මහණ බමුණන් ඇතැයි අසත්ද ඒ ඒ තන්හි ගොස් ප්‍රශ්න සාකච්ඡා කරත්. ඔවුන් විසින් අසනලද ප්‍රශ්නවලට පිළිතුරු දීමට සමත් අනෙකෙක් නැත. ඔවුන් දෙදෙනා වනාහි ඔවුන්ගේ ප්‍රශ්න විසඳත් මෙසේ සියලු දඹදිව පරීක්ෂා කොට පෙරළා සිය තැනටම අවුත් ‘යහළු කෝලිත යමෙක් පළමුව අමාව (විමුක්තිය) ලබා ගනියිද හෙතෙම සැළකරාවා’යි කතිකා කළාහුය.
එකල්හි අපගේ ශාස්තෘන්වහන්සේ උතුම් අභිසම්බෝධියට පත්ව පවත්වනලද උතුම් දම්සක් ඇත්තෝ පිළිවෙළින් රජගහනුවරට සැපත්වූවෝවෙත්. ඉක්බිති සැටඑක්නමක් රහතන්වහන්සේලා ලොව පහළවූවාහුවෙතැයි කියනලදකල්හි ‘මහණෙනි, බොහෝ දෙනාගේ හිත සඳහා සැරිසරවුයි තෙරුවනෙහි ගුණ පැවසීම සඳහා මෙහෙයවන ලද භික්‍ෂූන් අතුරෙහි පස්වග මහණුන්ට අයත්වන අස්සජි තෙරුන්වහන්සේ පෙරළා රජගහනුවරටම පැමිණියේ දෙවන දිනයෙහි උදැසනම පාසිවුරු ගෙන රජගහ නුවර පිඬු පිණිස හැසුරුණහ.
එකල්හි උපතිස්ස පිරිවැජිතෙමේ උදෑසනම බත්කිසකොට පිරිවැජි අරමට යන්නේ තෙරුන් දැක, මාවිසින් මෙබඳුවූ පැවිද්දෙක් නොදුටුවිරූය. ඒකාන්තයෙන් ලෝකයෙහි රහත් වූහෝ රහත් මඟට පිළිපන්වූ යමෙක් වෙත්ද මෙතෙම ඒ භික්‍ෂූන් අතුරෙන් කෙනෙකි. මම මේ භික්‍ෂුව වෙත එළඹ ඇවැත්නි, නුඹ කවරකු උදෙසාපැවිදි වූයෙහිද? ඔබගේ ශාස්තෘවරයා හෝ කවරෙක්ද? නුඹ කවරෙකුගේ ධර්‍මයට රුචි වෙහිදැ’යි අසන්නෙම්නම් යෙහෙකැයි සිතීය. ඉක්බිති ඔහුට මෙබඳු අදහසක් විය. මේ භික්‍ෂුවගෙන් ප්‍රශ්න විචාරීමට මේ නොකල්ය. ඇතුළු ගමට පිවිසියේ පිඬුපිණිස හැසිරෙයි. මේ භික්‍ෂුව පිටුපසින් පිටුපසින් ළුහුබඳින්නේ නම් යෙහෙයක. අවශ්‍යතාව ඇත්තවුන් විසින් මඟ අනුදන්නාලදැ’යි යනුවෙනි. ලැබූ පිණ්ඩපාතය ඇති, කිසියම් තැනකට යන්නාවූ තෙරුන්වහන්සේ දැක, උන්වහන්සේගේ හිඳිනු කැමැත්ත දැන තමන්ගේ පිරිවැජි පුටුව පනවා දුන්නේය. කරනලද බත් කිස අවසන්හිද උප්වහන්සෙට තමාගේ කෙණ්ඩියෙන් දිය දුන්නේය.
මෙසේ ඇදුරුවත්කොට කරනලද බත්කිසඇති තෙරුන් සමඟ මිහිරි පිළිසඳරකොට ‘ඇවැත්නි, ඔබවහන්සේගේ ඉඳුරෝ ප්‍රසන්නයහ. සමේපැහැය පිරිසුදුය. පැහැපත්ය. ඇවැත්නි, ඔබවහන්සේ කවරෙකු උදෙසා පැවිදිවූවහුද? ඔබවහන්සේගේ ශාස්තෘන්වහන්සේ හෝ කවරෙක්ද? නුඹවහන්සේ කවරකුගේ දහම රුචි කරන්නහුදැ’යි ඇසීය. තෙරුන්වහන්සේ, ‘ඇවැත්නි, ශාක්‍යකුලයෙන් පැවිදිවූ ශාක්‍යපුත්‍රවූ මහාශ්‍රමණයෙක් ඇත. ඒ භාග්‍යවතුන් උදෙසා මම පැවිදි වූයෙමි. හෙතෙමේ මගේ භාග්‍යවත් වූ ශාස්තෘන්වන්සේය. ඒ භාග්‍යවතුන්වහන්සේගේම ධර්‍මය මම කැමති වෙමි’යි කීහ. ඉක්බිති උන්වහන්සේගෙන්, ආයුෂ්මතුන්ගේ ශාස්තෘවරයා කුමක් ප්‍රකාශ කරන්නේද, කුමක් කියන්නේදැයි ඇසීය. ‘මේ පිරිවැජියෝ නම් සසුනට ප්‍රතිපක්‍ෂවූවෝය. මොහුට සසුනේ ගැඹුරුබව දක්වනනෙමි’යි තෙරුන්වහන්සේ සිතූහ. තමන්ගේ (සසුනට) අලුත්බව දක්වමින් මෙසේ කීහ. ‘ඇවැත්නි, මම වනාහි නවකයෙක්මි, ළඟදී පැවිදිවූයෙක්මි. මේ ධර්‍මවිනයට අලුත පැමිණියෙක්මි. මම තවමත් විස්තර වශයෙන් ධර්‍මය ප්‍රකාශකිරීමට අපොහොසත් වන්නෙමි’ යනුවෙනි. පිරිවැජිතෙමේ, ‘මම උපතිස්ස නමි. ඔබවහන්සේ හැකිපමණින් මඳක් හෝ බොහෝවක් හෝ කියනු මැනවි. මෙය නයසියයෙන් නයදහසින් වටහා ගැනීම මට භාරයයි සිතා (මෙසේ) කීවේය:
‘ම‍්‍ඳක් හෝ බොහෝවක් හෝ කියනු මැනවි, මට අර්‍ත්‍ථය පමණක්ම කියන්න. අර්‍ත්‍ථයෙන් පමණක්ම මට වැඩ ඇත. බොහෝවූ බ්‍යංජනය කුමක් කරන්නේද{1}
මෙසේ කීකල්හි තෙරුන්වහන්සේ ‘යෙ ධම්මා හෙතුප්පභවා’ යන ගාථාව කීහ. පරිබ්බජකතෙමේ පළමු පාද දෙක අසාම දහසක් නයින් යුතු සොවාන් පෙලෙහි පිහිටියේය. ඉතිරි පාදදෙක සෝවාන්වූ කල්හි නිමවීය.
සෝවාන් වූවෙක්වී මතුවිශේෂතාවන් නොපවත්නා කල්හි මෙහි කරුණක් වන්නේයයි සලකා. ස්වාමීනි, මත්තෙහි ධර්‍මදේශනාව නොවඩනු මැනව. මෙපමණක්ම වේවා! අපගේ ශාස්තෘන්වහන්සේ කොහි වසනසේක්දැයි තෙරුන්වහන්සේගෙන් ඇසුවේය. ‘පිරිවැජිය. වෙළුවනයෙහිය’. ‘ස්වාමීනි, අපට පෙරටුව වැඩමවන්න. මගේ එක් යහළුවෙක් ඇත. අප විසින්, ‘යමෙක් පළමුව විමුක්තිය අවබෝද කරයිද හේ සැලකරාවා’යි ඔවුනොවුන්ට කතිකාවක් කෙළෙමු. මම ඒ පොරොන්දුව මුදා යහළුවා රැගෙන නුඹවහන්සේ ගිය මගින්ම ශාස්තෘන් සමීපයට එන්නෙමි’යි පසඟ පිහිටුවීමෙන් තෙරුන්ගේ පාළඟ හෙව තෙවරක් පැදකුණුකොට තෙරුන්වහන්සේ පිටත් කොට යවා පිරිවැජි අරම දෙසට ගියේය.
කෝලිත පිරිවැජිතෙමේ එන්නාවූ ඔහු දුරදීම දැක, අද මගේ යහළුවාගේ මුවපැහැය අන් දිනයන්හි මෙන් නොවේ. ඒකාන්තයෙන්ම මොහු විසින් නිවණ අවබෝද කරන්ලද්දේවන්නේයයි (සිතා) නිර්‍වාණාධිගමය ගැන විමසීය. හෙතෙමේද මොහුට, ‘එසේය ඇවැත, නිවන අවබෝධකරනලදැ’යි හඟවා ඒ ගාථාවම කීවේය. ගාථාවගේ කෙළවර කොලිත තෙමේ සෝවාන් පෙලෙහි පිහිටා, යහළුව, ශාස්තෘන්වහන්සේ කොහි වෙසේදැයි ඇසීය. ‘යහළුව, වෙළුවනයෙහිය, මෙසේ අපගේ ආචාර්‍ය්‍යවූ අස්සජිතෙරුන් විසින් කියනලදැයි පැවසීය. ‘එසේනම් යහළුව, යමු ශාස්තෘන්වහන්සේ බලන්නෙමු’යි කීය. සැරියුත්තෙරුන් නම්වූ මෙතෙම හැමකල්හිදු ගුරුපුද කරන්නෙක්මය, එබැවින් යහළු කෝලිත මානවකයාට, ‘යහළුව, අපවිසින් ලබාගත් විමුක්තිය ගැන අපගේ ඇදුරුවූ සංජය පිරිවැජියාටද කියමු. අවබෝධ කරන්නේ ප්‍රතිවෙධ කරන්නේය. ප්‍රතිවෙධ නොකරන්නේ අප අදහා ශාස්තෘන් සමීපයට යන්නේය. බුදුන්වහන්සේගේ දෙසුම අසා මාර්‍ගඵලප්‍රතිවේධකරන්නේ’ යයි පැවසීය.
ඉක්බිති දෙදෙනාම සංජය සමීපයට ගොස්, ‘ඇදුරනි, නුඹ කුමක් කරන්නෙහිද? ලොව බුදුකෙනෙක් පහළවූහ. ධර්‍මය මනාව දෙසනලදී. සංඝයා මනාව පිළිපන්නේය. යමු දශබලයන්වහන්සේ දකින්නෙමු’යි කීය. හෙතෙම, ‘දරුවනි කුමක් කියහුදැ’යි ඔවුන්ද වළක්වා මහත්ලාභකීර්තීන්ට පැමිණීම ගැනම ඔවුන්ට කීවේය. ඔවුහු, ‘අපගේ අතවැසිබව නිබඳවම වේවා, නුඹවහන්සේගේ යාම හෝ නොයාම දනුමැනව’යි කීවාහුය. සංජය තෙමේ මෙපමණක් දන්නාවූ මොවුන් මගේ කීම නොකරතැ’යි දැන ‘දරුවනි, නුඹලා යන්න. මම මහළු කල්හි අතවැසිව විසීමට නොහැක්කෙමි’යි කීවේය. ඔවුහු නොයෙක් කරුණුවලින් ඔහු අවබෝධකරවීමට නොහැක්කාහු තම අවවාදයෙහි පිහිටන ජනයා රැගෙන වෙළුවනයට ගියාහුය. ඉක්බිති ඔවුන්ගේ අතවැසි පන්සියයෙන් දෙසියපනසක් දෙනා නැවැත්තාහුය. දෙසියපනසක් දෙනා ඔවුන් සමඟ ගියාහුය.
ශාස්තෘන්වහන්සේ සිවු පිරිස මැද දහම් දෙසනසේක් ඔවුන් දුරදීම දැක, ‘මහණෙනි, කෝලිත සහ උපතිස්ස යන මේ දෙයහළුවෝ පැමිණෙති. මේ මාගේ යහපත්වූ අගසව් යුවළ වන්නේය’යි භික්‍ෂූන් අමතාවදාළසේක. ඉක්බිති ඒ පිරිසට හැසිරීම්වශයෙන් දහම් එළවූසේක. දෙඅගසව්වන් හැර ඒ සියලු දෙසිය පණසක් පිරිවැජියෝ රහත්බවට පැමිණියාහුය. ශාස්තෘන්වහන්සේ ‘එව් මහණෙනි’යි අත විදහු සේක. සියල්ලන්ගේ කෙස්රැවුළු අතුරුදහන් විය. සෘද්ධිමයවූ පාසිවුරු පැමිණියේය. මතුමග තුන පිළිබඳ කිස නොනිමියේය. කුමක් හෙයින්ද යත්? ශ්‍රාවක පාරමීඥානයේ මහත්බව නිසාය.
ඉක්බිති ආයුෂ්මත් මුගලන් තෙමේ පැවිදිවූ දිනෙන් සත්වැනි දිනයෙහි මගධ රට කල්ලවාල ගම ඇසුරුකොට මහණදම්කරන්නේ ථිණමිද්ධය බැස ගන්නා කල්හි ශාස්තෘන්වහන්සේ විසින් උත්සාහවත් කරනලද්දේ ථිනමිද්ධය දුරුකොට තථාගතයන්වහන්සේ විසින් දෙන ලද ධාතු කර්‍මස්ථානය අසමින්ම මතුමගතුනෙහි කිස නිමවා ශ්‍රාවකපාරමීඥානයේ මුදුන්පත් වූයේය. සැරියුත් තෙරණුවෝද පැවිදිවූ දිනෙන් අඩමසක් ඉක්මවා ශාස්තෘන්වහන්සේ සමඟ එම රජගහනුවර ඇසුරුකොට සූකරඛත ලෙණෙහි වසන්නාහු තමන්ගේ බෑණණුවන්වූ දීඝනඛ පිරිවැජියාට වෙදනාපරිග්ගහ සූත්‍රාන්තය දෙසනුලබන කල්හි සූත්‍රානුසාරයෙන් ඥානය යොමු කොට අනුනට වඩනා ලද බතක් වළඳන්නකු මෙන් ශ්‍රාවක පාරමී ඥානයේ මුදුන් පත්වූහ. උන්වහන්සේගේ බෑණා දෙසුම අවසන්හි සෝවාන් පෙලෙහි පිහිටියේය. මෙසේ මහසව්වන් දෙදෙනාගේම තථාගතයන්වහන්සේ රජගහනුවර වෙසෙත්දීම ශ්‍රාවකපාරමීඥාන කෘත්‍යය මුදුන් පැමිණියේය. පසුකලෙකවනාහි ශාස්තෘන්වහන්සේ දෙව්රම වැඩවසනසේක් මහපැනවතුන් අතුරෙන්. යම් මේ සැරියුත් තෙරණුවෝද සෘද්ධිමතුන් අතුරෙන් යම් මේ මුගලන් තෙරණුවෝදැයි දෙඅගසව් තනතුරෙහි තැබූසේක.
සිවුවැන්නෙහි **‘ධුතවාදානං’** යන මෙහි ධුතය දතයුතුය; ධුතවාදය දතයුතුය; ධුතධර්‍මයන් දතයුතුය; ධුතඞ්ග දතයුතුය එහි ධුත යනු සොලවනලද කෙලෙස් ඇති පුද්ගලයා හෝ කෙලෙස් සොලවන්නාවූ ධර්‍මය හෝ වේ.
ධුතවාදො යන මෙහි වනාහි ධුතවාදී නොවන ධුතයෙක් ඇත. ධුතයෙක් නොවන ධුතවාදියෙක් ඇත. ධුතයෙක්ද නොවන ධුතවාදියෙක් නොවන්නක්ද ඇත. ධුතයෙක් මෙන්ම ධුතවාදියෙක්ද ඇත. ධුතයෙක්ද නොවන ධුතවාදියෙක් නොවන්නෙක්ද ඇත. ධුතයෙක් මෙන්ම ධුතවාදියෙක්ද ඇත. එහි යමෙක් ධුතඞ්ගයෙන් තමාගේ කෙලෙස් සෙලවූකල්හි අනිකෙකුට ධුතාංගයෙන් අවවාද නොකරයිද අනුශාසනා නොකරයිද බක්කුල තෙරුන්මෙන්වූ මෙතෙම ධුතයෙකි. ධුතවාදියෙක් නොවේය’යි යම්සේ කියනලද්දදෙද එහෙයිනි. යමෙක් වනාහි දුතතඞ්ගයෙන් අවවාද කරයිද අනුසාසනා කරයිද, උපනන්ද තෙරු මෙන්වූ මෙතෙම ධුතයෙක් නොවේ. ධුතවාදියෙකි. ‘ඒ මේ ආයුෂ්මත් උපනන්‍ද ශාක්‍යපුත්‍රතෙමේ ධුතයෙක් නොව ධුතවාදියෙකි. ‘ඒ මේ ආයුෂ්මත් උපනන්‍ද ශාක්‍යපුත්‍රතෙමේ ධුතයෙක් නොව ධුතවාදියෙකැ’යි යම්සේ කියනලද්දේද එහෙයිනි. යමෙක් දෙකින්ම වියුක්තවූයේ ලාළුදායී මෙන්වූ මෙතෙම ධුතයෙක් නොවන්නේ ධුතවාදියෙක්ද නොවන්නේවෙයි. ‘ඒ සේ ආයුෂ්මත් ලාළුදායී තෙමේ ධුතයෙක් නොවන්නේද ධුතවාදියෙක් නොවන්නේදවේය’යි යම්සේ කියන ලද්දේද එහෙයිනි. යමෙක් වනාහි දෙකින්ම යුක්තවූයේ ආයුෂ්මත කාශ්‍යප තෙරුන් මෙන් වූ මෙතෙම ධුතයෙක්ද ධුතවාදියෙක්දවෙයි. ‘යම් මේ ආයුෂ්මත් මහා කාශ්‍යප තෙමේ ධුතයෙක්ද ධුතවාදියෙක්ද වේය’යි කියමි. එසේ කියනලද්දේද එහෙයිනි.
‘ධුතධර්‍ම දතයුතුය’ යනු අප්පිච්ඡතා, (අපිස්බව), සන්තුට්ඨිතා (සතුටුබව), සල්ලෙඛතා (සැහැල්ලුබව), පවිවෙකා (විවේකීබව), ඉදමට්ඨිකතා (පමණදැනීම) යන මේ ධුතංග චේතනාවට පිරිවරවූ ධර්‍මපස අපිස්බවම ඇසුරුකොට ඇත යනාදී වචනයෙන් ධුතධර්‍මනමි. එහි අපිස්බවද සතුටුබවද අලෝභයයි. සැහැල්ලුබවද පවිවේකී බවද අලෝභයෙහි හා අමෝහයෙහි යන ධර්‍ම දෙකෙහි ඇතළත් වෙයි. ඉදිමට්ඨිකතා (පමණ දැනීමේ) ඥානයමයි. එහි ආලෝභයට විරුද්ධ වස්තුන්හි ලෝභයද අමෝහයට ප්‍රතිපක්‍ෂවස්තූන්හි ආදීනවයන් සඟවන්නාවූ මෝහයද සොලවයි. අලෝභයෙන් අනුදත් දෙය සෙවීම්වශයෙන් පවත්නා කාමසුඛානුයෝගයද අමෝහයෙන් ධුතංගයන්ගේ ඉතා රූක්‍ෂවශයෙන් පවත්නා අත්තකිලමථානුයෝගයද සොලවයි. එබැවින් මේ ධර්‍මයෝ ධුතධර්‍මයෝයයි දත යුත්තතාහ.
**‘ධුතංගානි වේදිතබ්බානි’** යනු පංසුකූලිකාංගය -පෙ- නෙසජ්ජිකාංගය යන තෙළෙස් ධුතංගයෝ දතයුත්තාහ යනුයි.
**‘ධුතවාදානං යදිදං මහාකස්සපො’** යනු යම්තාක් අය ධුතවාදය කියත්ද ඒ සියල්ලන් අතුරෙන් මහාකාශ්‍යප ස්ථවිරයන්වහන්සේ අග්‍රයහයි අග්‍රස්ථානයෙහි තැබූසේක **‘මහාකස්සපො’** යනු උරුවෙලකස්සප, නදීකස්සප, ගයාකස්සප කුමාරකස්සප යන මේ කුඩා අනුකුඩා තෙරුන් ගෙන මෙතෙම මහත්ය. එබැවින් මහාකාශ්‍යපය’යි කියනලදී.
මෙම මහාකාශ්‍යප තෙරුන්වහන්සේගේද ප්‍රශ්නකර්‍මයෙහි මේ පිළිවෙළ කථාවයි. අතීතයෙහි වනාහි කල්පලක්‍ෂයකට මත්තෙහි පියුමුතුරා යන ශාස්තෘන්වහන්සේ පහළවූසේක. උන්වහන්සේ හංසවතී නගරය ඇසුරුකොට ඛෙම නම් මිගදායෙහි වාසයකරනකල්හි වේදෙහ නම් කෙළෙඹියා අසූ කෙළක් ධනයෙන් ආඪ්‍යවූයේ උදෑසනින්ම මනා බොජුන් වළදා පෙහෙවස් අංග ඉටා සුවඳමල් ආදිය ගෙන විහාරයට ගොස් ශාස්තෘන්වහන්සේ වැඳපුදා එකත්පසෙක හුන්නේය. එකෙණෙහි ශාස්තෘන්වහන්සේ මහානිසඟතෙරුන් නම් වූ තෙවැනි සව්වා ‘මහණෙනි, ධුතවාදී මගේ ශ්‍රාවක භික්‍ෂූන් අතුරෙන් යම් මේ නිසඟ තෙරුන්වහන්සේ අග්‍රය’යි අග්‍රස්ථානයෙහි තැබූසේක. උවසුතෙමේ එය අසා පැහැදුනේ ධර්‍මකථාව අවසන්හි මහජනයා නැගිට ගිය කල්හි ශාස්තෘන්වහන්සේ වැඳ, ‘ස්වාමීනි, හෙට මගේ හික්‍ෂාව පිළිගනුමැනවැයි කීවේය. භික්‍ෂුසංඝයායි’ ‘ස්වාමීනි, එක් හෙරණකුදු විහාරයෙහි ඉතිරි නොකොට හික්‍ෂාව පිළිගනු මැනවැයි’ කීවේය. ශාස්තෘන්වහන්සේ ඉවසූ (පිළිගත්)සේක. උවසුතෙමේ ශාස්තෘන්වහන්සේගේ ඉවසීම දැන ගෙට ගොස් මහදනක් පිළියෙළකරවා දෙවෙනි දිනයෙහි ශාස්තෘන්වහන්සේට දැන්වූයේය. ශාස්තෘන්වහන්සේ පාසිවුරුගෙන බික්සඟන පිරිවරනලද්දාහු උවසුවහුගේ ගෙට ගොස් පනවනලද අසුන්හි හුන්සේක් දක්‍ෂිණෝදකය අවසන්හි කැඳආදිය පිළිගන්නාහු බත් වැළඳුසේක. උවසුතෙමේද ශාස්තෘන්වහන්සේ සමීපයෙහි හුන්නේය.
මේ අතුරෙහි මහා නිසභස්ථවිරයන්වහන්සේ පිඬු පිණිස හැසිරෙන්නාහු ඒ වීදියටම පිළිපන්හ. උවසු තෙමේ දැක නැඟිට ගොස් තෙරුන් වැඳ ස්වාමීනි. පාත්‍රය දෙනුමැනවැ’යි කීවේය. තෙරහු පාත්‍රය දුන්හ. ‘ස්වාමීනි, මෙහිම පිවිසෙන්න. ශාස්තෘන්වහන්සේද ගෙහි වැඩ හුන්සේකැයි කීවේය. ‘උවසුව නොවටනේය’යි තෙරහු පැවසූහ උවසුතෙමේ තෙරුන්ගේ පාත්‍රය ගෙන පිණ්ඩපාතය පුරවා ගෙනගොස් දුන්නේය. ඉක්බිති තෙරුන්ට පසුගමන් කොට නැවැත්තේ ශාස්තෘන් සමීපයෙහි හිඳ මෙසේ කීවේය: ‘ස්වාමීනි, මහා නිසභස්ථවිරයන්වහන්සේ ශාස්තෘන්වහන්සේ ගෙහි හුන්සේකැයි කියනලද කල්හිද ඇතුළු වීමට නොකැමැති වූහ. උන්වහන්සේට ඔබවහන්සේගේ ගුණයන්ට වඩා අතිරේකවූ ගුණයක් ඇත්තේ වේද?’ බුදුවරුන්ට වනාහි ගුණ වැණීමෙහි මසුරුබවෙක් නම් නැත. ඉක්බිති ශාස්තාන්වහන්සේ මෙසේ වදාළසේක. ‘උවසුව, අපි පිඬු සඳහා පැමිණෙමින් ගෙහි හිඳින්නෙමු. ඒ භික්‍ෂුව මෙසේ හිඳ හික්‍ෂාව බලාපොරොත්තු නොවෙයි. අපි ග්‍රාමාන්ත සෙනසුන්හි වසමු, හෙතෙම අරණෙහිම වසයි. අපි සැඟවුණු තැන්හි වසමු. හෙතෙම අභ්‍යවකාශයෙහිම වසයි. මෙසේ ඒ තෙරුන්වහන්සේගේ මේමේ ගුණයයයි මහසමුදුර පුරවන්නාක් මෙන් වදාළසේක. උවසුතෙමේ ප්‍රකෘතියෙන්ම දැල්වෙන පහනෙක්හි තෙල් වත්කළ කල්හි මෙන් බෙහෙවින්ම පැහැදී (මෙසේ) සීතිය: ‘අනෙක් සැපතකින් මට කවර වැඩක්ද? අනාගතයෙහි එක් බුදුවරයෙකු සමීපයෙහි ධුතවාදීන් අතුරෙහි අග්‍රභාවය සඳහා ප්‍රර්‍ත්‍ථනා කරන්නෙමි’ යනුවෙනි.
හෙතෙම නැවතද ශාස්තෘන්වහන්සේට නිමන්ත්‍රණය කොට ඒ ක්‍රමයෙන්ම සත් දිනක් දන්දී සත්වැනි දිනයෙහි බුදුපාමොක් මහසඟනට තුන්සිවුරුදී ශාස්තෘන්වහන්සේගේ පාමුල හෙව මෙසේ කීවේය: ‘ස්වාමීනි සත්දිනක් දන් දෙන්නාවූ මට යම් මෛත්‍රීසහගත කායකර්‍මයක් මෛත්‍රීසහගත වචීකර්‍මයක් මෛත්‍රි සහගත මනොකර්‍මයක් වීද. මෙයින් මම වෙනත් දෙවසම්පත්තියක් හෝ ශක්‍රමාරබ්‍රහ්මසම්පත්තියක් හෝ නොපතමි. මේ මාගේ (පුණ්‍ය) කර්‍මය වනාහි අනාගතයෙහි එක් බුදුවරයෙකුගේ සමීපයෙහි. මහානිසඟ තෙරුන්වහන්සේ විසින් පත්වූ තනතුර ලබාගැනීම සඳහා මේ තෙළෙස් ධුතංගධාරීන් අතුරෙන් අග්‍රභාවයට ඇපයක් වේවා. යනුවෙනි. ශාස්තෘන්වහන්සේ මොහුවිසින් මහත්වූ තනතුරක් පතනලදී. (එය) සමෘද්ධවන්නේදැයි බලනසේක් ඉටුවන බව දැන ‘ඔබ විසින් ප්‍රියවූ තනතුරක් පතනලදී. අනාගතයෙහි කල්පලක්‍ෂයක් අවසන්හි ගෞතම නම් බුදුවරයෙක් උපදින්නාහුය. ඔබ උන්වහන්සේගේ තෙවැනි සව්වන මහකසුප් තෙරනම් වනනෙහිය’යි වදාළ සේක. උවසුතෙමේ එය අසා බුදුවරුන්ගේ කථා දෙකක් නම් නැතැයි ඒ සම්පත්තිය දෙවෙනි දිනයෙහි ලැබිය යුත්තක් මෙන් (කොට) හැඟීය. හෙතෙම දිවි ඇති තෙක් දන්දී සිල් රැක නන් අයුරුවූ කලණකම් කොට එහි කළුරිය කළේ ස්වර්‍ගයෙහි උපන්නේය.
එතැන්පටන් දෙවි මිනිසුන් අතුරෙහි සැප විඳින්නේ මෙයින් අනූඑක් කල්පයෙක්හි විපස්සී සම්මාසම්බුදුන්වහන්සේ බන්‍ධුමතී නගරය ඇසුරුකොට ඛෙම නම්වූ මිගාදායෙහි වසනකල්හි දෙව්ලොවින් සැව එක්තරා පිරිහීගිය බමුණු කුලයෙක්හි උපන්නේය. එකල්හි විපස්සි භාගයවතුන්වහන්සේ සත්වෙනි සත්වෙනි අවුරුද්දෙහි ධර්‍මය දෙසනසේක. මහත් කෝලාහලයක් (කැළඹීමක්) වෙයි. දෙවිවරැ ‘ශාස්තෘන්වහන්සේ ධර්‍මය දෙසනසේකැයි’ සියලු දඹදිව්හි සැළකරති. බමුණා ඒ පුවත ඇසීය. ඔහුට එකම හඳනාසළුවක් වෙයි. බැමිණියටද එසේමය. දෙදෙනාටම එකම පොරෝනාවකි. සියලු නුවරෙහි එකසාටක බමුණායයි පළටවිය. කිසියම් කටයුත්තකට බමුණන්ගේ රැස්වීමක් ඇතිකල්හි තෙමේ ගෙහි සිටී. බැමිණිය ඒ වස්ත්‍රය පොරවා (එහි) යයි. එදවසෙහි බැමිණියට, ‘පින්වතිය, කිම රෑ දහම් අසන්නෙහිද දහවල් දහම් අසන්නෙහිදැ’යි කීය. ‘ස්ත්‍රීජාතිකවූ අපි රෑ දහම් ඇසීමට නොහැක්කම්හ. දහවල් දහම් අසන්නෙමි’යි බමුණා ගෙහි තබා වස්ත්‍රය පොරවා උවැසියන් සමඟ දහවල් ගොස් ශාස්තෘන් වැඳ එකත්පසෙක හුන්නී දහම් අසා උවැසියන් සමඟ ගියේය. ඉක්බිති බමුණා බැමිණිය ගෙහි තබා වස්ත්‍රය පොරවා විහාරයට ගියේය.
එකල්හි ශාස්තෘන්වහන්සේ පිරිස මැඳ සරසනලද ධර්‍මාසනයෙහි වැඩහුන්සේක් විසිතුරු අවන්පත ගෙන අහස් ගඟට බසින්නාක් මෙන් මහමෙර මථනදණ්ඩකොට සයුර කළඹන්නාක් මෙන් ධර්‍මය දෙසූසේක. පිරිස් කෙළවර හිඳිමින් ධර්‍මය අසන්නාවූ බමුණාගේ සියලු සිරුර පුරවමින් පළමු යාමෙහිදීම පස්වණක් ප්‍රීතිය උපන්නේය. හෙතෙම පෙරවූ වස්ත්‍රය හකුළා බුදුන්වහන්සේට දෙන්නෙමැයි සිතීය. ඉක්බිති ඔහුට ආදීනව දහසක් දක්වන්නාවූ මසුරුබව උපන්නේය. බැමිණියටද මටද එකම වස්ත්‍රයකි. අන් කිසි පොරෝණයක් නැත. නොපොරොවා නම් පිටත හැසිරීමට නොහැකියයි සර්‍වප්‍රකාරයෙන්ම නොදෙනු කැමැත්තේවිය. ඉක්බිති ඔහුට පළමුයාමය ඉක්මුණු කල්හි මැඳුම් යමෙහිද එසේම ප්‍රීතිය උපන්නේය. හෙතෙම එතෙරවීම හෝ මරණයවේවා පසුව දනිමියි වස්ත්‍රය හකුළා ශාස්තෘන්වහන්සේගේ පාමුලෙහි තැබීය. ඉක්බිති වම් අත හකුළා දකුණු අතින් තෙවරක් අපොළා මවිසින් දිනනලදී. මවිසින් දිනන ලදියි හඬතුනක් නැඟීය.
එකල්හි බන්‍ධුමා රජතෙමෙ ධර්‍මාසනයට පිටු පසින් තිරය තුළ හුන්නේ ධර්‍මය අසයි. රජුට නම් ‘මවිසින් දිනනලද’යි යන ශබ්දය ප්‍රිය නොවෙයි. හෙතෙම, යව කුමක් කියන්නෙහිදැයි මේ පුරුෂයා විමසුවයි මිනිසෙකු යැවීය. ගොස් ඒ පුරුෂයා විසින් විමසනලද හෙතෙම මෙසේ කීවේය. ‘සෙස්සෝ ඇත්යහන් ආදියට නැඟ කඩු සම් ආදිය ගෙන සතුරු සෙන් දිනති. එය අසිරියක් නොවේ. මම වනාහි පිටුපසින් එන්නාවූ කුළුගෝණාගේ හිස මුගුරෙන් බිඳ ඔහු පළවා හරින්නාක් මෙන් මසුරුසිත මැඩ පෙරවූ වස්ත්‍රයි දසබලයන්වහන්සේට දුනිමි. මවිසින් ඒ මසුරුබව දිනන ලදී’. ඒ පුරුෂයා අවුත් රජුට එපුවත සැළ කළේය. රජ තෙමේ මෙසේ කීවේය: පින්වත්ති, ‘අපි දසබලයන්වහන්සේට සුදුසු දෙය නොදනුම්හ. බමුණා දන්නේය.’ (මෙසේ කියා) වස්ත්‍රයුගලයක් යැවීය. එදැන බමුණා සිතුවේය: මෙතෙම නිහඬව සිටි මට පළමුව කිසිවක් නොදී ශාස්තෘන්වහන්සේගේ ගුණ කියනවිට දුන්නේය. ශාස්තෘන් වහන්සේගේ ගුණයන් නිසා උපන් දෙයින් මට කවර වැඩෙක්දැයි ඒ වස්ත්‍රයුගලයද දසබලයන් වහන්සේටෙම දුන්නේය. රජතෙමේ බමුණාවිසින් කුමක් කරන ලද්දැයි විමසා ඔහු විසින් ඒ වස්ත්‍රයුගලයත් තථාගතයන් වහන්සේටම දෙන ලදැයි අසා වෙනත් වස්ත්‍ර යුගල දෙකක් යැවීය. හෙතෙම ඒවාද දුන්නේය. රජතෙම් වෙනත් සතරක්දැයි මෙසේ වස්ත්‍රයුගල දෙතිසක් දක්වා යැවීය. ඉක්බිති බමුණා මෙය වඩා ගැනීමක් මෙන් වේයයි තමා සඳහා එකක්ද බැමිනිය සඳහා එකක්දැයි වස්ත්‍රයුගල දෙකක් ගෙන යුගලතිහක් තථාගතයන් වහන්සේටම දුන්නේය. එතැන් පටන් ඔහුට ශාස්තෘන්වහන්සේ විශ්වාස ඇත්තෙක් වූසේක.
ඉක්බිති රජතෙමේ ශීත කාලයෙහි එක්දිනක් ශාස්තෘන්වහන්සේ සමීපයෙහි ධර්‍මය අසන්නාවූ ඔහු දැක ලක්‍ෂයක් වටිනා තමාගේ පෙරවූ රත් කම්බිලිය දී ‘මෙතැන්පටන් මෙය පොරවා ධර්‍මය අසව’යි කීවේය. හෙතෙම ‘මේ කුණු කයෙහි එළවූ මේ කම්බිලියෙන් මට කවර වැඩෙක්දැයි සිතා ඇතුල් ගඳකිළියෙහි තථාගතයන්වහන්සේගේ ඇඳ මත්තෙහි වියනක් කොට ගියේය. ඉක්බිති එක් දිනක් රජතෙමේ උදෑසනම විහාරයට ගොස් ඇතුල් ගඳ කිළියෙහි ශාස්තෘන්වහන්සේ සමීපයෙහි හුන්නේය. එකල්හි සවණක් බුදුරැස් කම්බිලියෙහි හැනී සිටියි. කම්බිලිය බෙහෙවින්ම බබළයි. රජතෙමේ බලන්නේ හැඳින, ස්වාමීනි, අපගේ මේ කම්බිලිය අපිවිසින් එකසාටක බමුණාට දෙන ලදියි කීවේය. ‘මහරජ, ඔබ විසින් බමුණා පුදන ලදී. බමුණා විසින් අපි පුදනු ලදුම්හ’යි පැවසූසේක. රජතෙමේ ‘බමුණා සුදුස්සක් දත්තේය. අපි නොදත්තෙමු’යි පැහැද මිනිසුන්ට උපකාරවන යමක් වේද ඒ සියල්ල අට අට කොට සබ්බට්ඨක නම්වූ දානයක් දුන්නේය. ඔහුට දී පුරෝහිත තනතුරෙහි තැබීය. හෙතෙමේද අටක් අටක් නම් සිවුසැටක් වේයයි සිවුසැටක් ලහබත් පිහිටුවා දිවි ඇතිතෙක් දන්දී සිල්රැක එයින් සැව දෙව් ලොව උපන්නේය.
යළි එයින් සැව මෙකපෙහි කොණාගමන භාග්‍යවතුන් වහන්සේගේද කාශ්‍යප දශබලයන් වහන්සේගේද යන බුදුවරුන් දෙනොගේ අතර කාලයෙහි බරණැස කෙළෙඹි ගෙයක උපන්නේය. හෙතෙම වියට පැමිණ ගිහිගෙහි වසන්නේ එක් දිනයක වනයෙහි සක්මනෙහි හැසිරෙයි. එකල්හි පසේබුදුවරු නදීතෙරෙහි සිවුරුකම් කරන්නාහු නුවාපටිය නොපොහෝනා කල්හි අකුළා තැබීමට පටන්ගත්තාහුය. හෙතෙම දැක’ ‘ස්වාමීනි කුමක් නිසා හකුළා තබන්නහුද’යි ඇසීය. නුවා පටිය නොපොහෝනේයයි සැළකළාහුය. ස්වාමීනි මෙයින් කරන්නැ’යි සළුවදී උපනුපන්තන්හි මට කිසිදු පරිහානියක් නොවේවායි ප්‍රාර්‍ත්‍ථනයක් තැබීය.
ගෙහිද මොහුගේ නැගණිය සමඟ බිරිය කලහ කරත්දී පසේබුදුන්වහන්සේ පිඬු පිණිස වැඩිසේක. ඉක්බිති ඔහුගේ නැඟණිය පසේබුදුන් වහන්සේට පිණ්ඩපාතය දී ඔහුගේ බිරිය සඳහා මෙබඳු වූ ලාමක තැනැත්තියක යොදුන් සියයකින් දුරුකරන්නෙමැයි පවසා ප්‍රාර්‍ත්‍ථනයක් තැබුවාය. ගෙමිදුලෙහි සිටි ඕ එය අසා මැය විසින් දෙනලද බත මෙතෙමේ නොබුදීවා’යි පාත්‍රය ගෙන පිණ්ඩපාතය ඉවතදමා මඩපුරවා දුන්නීය. අනෙක් තැනැත්තිය දැක, ‘මෝඩතැනැත්තිය, මට බණුව හෝ පහරදෙව මෙබඳුවූ අසංඛ්‍ය දෙකක් පිරූ පාරමිතා ඇත්තහුගේ පාත්‍රයෙන් බත් ඉවත දමා මඩ දැමීම නොසුදුසුයයි කීවාය. ඉක්බිති ඔහුගේ බිරියට නුවණින් සලකා බැලීමක් උපන. ඕ තොමෝ ‘ස්වාමීනි, වැඩසිටිනු මැනවැ’යි මඩ ඉවත් කොට පාත්‍රය දොවා සුවඳසුණෙන් උළා චතුමධුර පුරවා මත්තෙහි ඉසිනලද, පියුම් ගැබෙහි පැහැයෙන් යුත් ගිතෙලින් බබලන්නාවු පාත්‍රය පසේබුදුන් වහන්සේගේ අතෙහි තබා, ‘මේ පිණ්ඩපාතය යම්සේ බැබලීමට පත්වූයේද එසේ මට බැබලීමට පත් සිරුරක් වේවා’යි ප්‍රාර්‍ත්‍ථනයක් තැබුවාය. පසේබුදුන් වහන්සේ අනුමෙවෙනි බණ දෙසා අහසට පැනනැඟුණුසේක. ඒ අඹුසැමි යුවළද දිවි ඇතිතෙක් කුසල් කොට දෙව්ලොව ඉපිද නැවත ඉන් සැව උවසුතෙමේ කාශ්‍යප සම්මාසම්බුදුන් වහන්සේගේ කාලයෙහි බරණැස අසූකෙළක් ධනය ඇති සිටිවරයකුගේ පුතෙක් වීද අනෙක් තැනැත්තිය එබඳුවූම සිටුවරයකුගේ දියණියක් වීද උපන්හ.
වැඩිවිටය පත් ඔහුට ඒ සිටු දුවම කැඳවාගෙන ආහා. පෙර නොදුන් විපාක ඇති ඒ කර්‍මයාගේ ආනුභාවයෙන් පතිකුලයට පිවිසි කෙණෙහි එළිපත්ත තුළදීම ඇයගේ සියල්සිරුර විවර කළ වැසිකිලියක් මෙන් දුගඳ විය. සිටු කුමරා මේ කාගේ ගඳක්දැයි විමසා සිටු කුමරියන්ගේයයි අසා ‘ගෙන ගොස් හැරලව’යි පැමිණි රියෙන්ම කුලගෙයට යැවීය. ඕ මේ පලවා හැරීමෙන් සත් තැනෙක්හි ආපසු හරවනු ලැබුවාය.
මෙකල්හි කාශ්‍යප දශබලයන් වහන්සේ පිරිනිවන් පෑ සේක. උන්වහන්සේට ඝන පාෂණ සුණෙන් කළ බිමින් යුතුව රත්රන් උළෙන් (ගඩොලින්) යොදුනක් උස චෛත්‍යයක් (ගොඩනැඟීමට) අරඹුහ. ඒ චෛත්‍යය කරවන කල්හි ඒ සිටුදූ තොමෝ, මම සත් තැනෙක්හි ආපසු හරවා එවනු ලැබූවාය. මට ජීවිතයෙන් කවර වැඩක්දැයි සිතුවාය. තමාගේ ආභරණභාණ්ඩ බිඳුවා රියනක් දිග වියනක් පළල අඟල් සතරක් උස රන් ගඩොලක් කරවූවාය. ඉක්බිති හිරියල් මනෝසිලා පිඬක් ගෙන උපුල් බඳුන් අටක් රැගෙන චෛත්‍යය කරන තැනට ගියාය. එකෙණෙහි එක් ගඩොල් පෙළක් පිරිකෙව් කොට එන්නා වූ සම්බන්‍ධක ගඩොලක අඩුවක් වෙයි. සිටුදුව ‘මේ ගඩොල මෙහි තබව’යි වඩුවාට කීවාය. ‘මෑණියනි, සොඳුරු වේලාවෙහි පැමිණියා වෙහි. තමාම තබන්නැ’යි වඩුවා කීය. ඕ තොමෝ නැඟී හිරියල් මනෝසිලා තෙලෙන යොදා ඒ බදාමෙන් ගඩොල පිහිටුවා මත්තෙහි උපුල්බඳුන් අටින් පුදා වැඳ උපනුපන් තැන කයින් සඳුන්සුවඳ හැමේවා මුවින් උපුල් සුවඳ හැමේවායි ප්‍රාර්‍ත්‍ථනා කොට චෛත්‍යය වැඳ පැදකුණු කොට ගියාය.
ඉක්බිති එකෙණෙහිම යම් සිටු පුතකුගේ ගෙට පළමුව පමුණුවන ලද්දීද ඒ සිටුපුත්‍රයාට ඇය අරභයා සිහිය උපන්නේය. නගරයෙහිද නැකත් කෙළියක් ප්‍රකාශවිණි. හෙතෙම, එකල්හි මෙහි කැඳවාගෙන එන ලද සිටුදුව කොහි ඇද්දැ’යි උපස්ථායකයන්ගෙන් ඇසීය. ‘ස්වාමීනි, කුලගෙහිය’යි ඔවුහු කීහ. ‘ඇය කැඳවාගෙන එන්න. නැකත් කෙළි කෙළිමි’යි පැවසීය. ඔවුහු ගොස් ඇය වඳ සිටියාහු ‘දරුවනි, කුමක් නිසා පැමිණියහුදැයි’ඇය විසින් විමසන ලද්දාහු එපුවත පැවසුවාහුය. ‘දරුවනි, මවිසින් අබරණ බඩුවලින් චෛත්‍යය පුදනලදී. මට අබරණ නැතැ’යි කීකල්හි ඔවුහු ගොස් සිටුපුත්‍රයාට සැළ කළාහුය. ‘ඇය කැඳවාගෙන එවු, පළඳනා ලබන්නෙමු’යි හෙතෙම පැවසීය. ඔවුහු ඇය කැඳවාගෙන ආවාහුය. ඇයගේ ගෙට පිවිසීමත් සමඟ සියලු ගෙහි සඳුන් සුවඳද නිලුපුල් සුවඳද හැමුවේය.
සිටුපුත්‍රයා, පළමුව නුඹේ සිරුරෙන් දුගඳ හැමීය. දැන් නුඹගේ සිරුරෙක් සඳුන් සුවඳ හමයි. මුවින් උපුල්සුවඳ හමයි. මේ කිමෙක්දැ’යි ඇය විමසීය. ඕතොමෝ මුල පටන් තමා විසින් කළ දෙය සැළ කළාය. සිටුපුත් තෙමේ ‘බුදුසසුන ඒකාන්තයෙන්ම සැපතට පමුණුවනසුලුය’යි පැහැදි යොදුනක් උසවූ රන්සෑය කම්බිලි සැට්ටයකින් වසා ඒ ඒ තන්හි රියසක් පමණවූ රන්පියුමින් අලංකාර කළේය. ඒ රන්පියුම්වල දොළොස් රියනක් එල්ඹෙන්නේ වෙයි. හෙමතම එහි ආයුෂ ඇති තෙක් සිට ස්වර්‍ගයෙහි ඉපිද එයින් චුතව බරණැසින් යොදුනක් පමණවූ තැනක එක්තරා ඇමතිකුලයක උපන්නේය. සිටු කන්‍යාව දෙව්ලොවින් සැව රජකුලයෙහි දෙටු දියණියව උපන්නාය.
ඔවුන් වියපත් කල්හි කුමරා වසන ගමෙහි නැකැත් කෙලියක් ප්‍රකාශවිණි. හෙතෙම මවට, ‘මෑණියනි, මට සළුවක් දෙන්න. නැකත් කෙළියෙහි යෙදෙන්නෙමැ’යි කීවේය. ඇය සේදූ වස්ත්‍රයක් ගෙනවුත් දුන්නාය. ‘මෑණියනි, මෙය රළුය’යි කීය. වෙනෙකක් ගෙනවුත් දුන්නාය. එයද ප්‍රතික්‍ෂ්ප කළේය. ඉක්බිති මව ඔහුට, ‘දරුව යම්බදු ගෙයක අපි උපන්නාහු වෙම්ද (එහි) මීට වඩා මුදුමොළොක්වූ වස්ත්‍රයක් ලැබීමට අපට පිණක් නැතැ’යි කීවාය. ‘මෑණියන් ලබන තැනකට යමියි හෝ කීය. පුත මම අද ඔබට බරණැස් නුවරෙහි රාජ්‍යප්‍රතිලාභය කැමති වෙමි’යි කීවාය. හෙතෙම මව වැඳ ‘මෑණියනි, යමි’යි කීවේය. ‘දරුව යව’යි කීවාය. ‘කොහි යන්නේද මෙහි හෝ එහි හෝ ගෙහි හිඳින්නේ’යි ඇය සිතුවාය. හෙතෙම වනාහි පිණෙහි මෙහෙයවීමෙන් නික්ම බරණැසට ගොස් උයනෙහි මඟුල්ගල් තලාවෙහි හිසසිට පොරවා වැදහොත්තේය. එය බරණැස රජුගේ කළුරිය කිරීමෙන් සත්වැනි දිනය වෙයි.
ඇමැතිවරු රජුගේ සිරුරුකිස කරවා රාජංගනයෙහි හිඳ, ‘රජුට එක් දියනියක් පමණක්ම ඇත. පුතෙක් නැත. රජකුනැති රාජයය නොමනායි. කවරෙක් රජ වන්නේද ඔබ වේවා! ඔබ වේවායි සාකච්ඡා කළාහුය. බොහෝ බලාසිටීමට නොවටීයි. රාජරථය පිටත් හරින්නෙමු’යි පුරෝහිත තෙමේ පැවසීය. ඔවුහු කුමුදු පැහැති අසුන් සිවු දෙනකු යොදවා පඤ්චවිධරාජකකුධභාණ්ඩද සේසතද රථයෙහිම තබා රථය පිටත් කොට පිටුපසින් තුර්‍ය්‍යභාණ්ඩ වාදනය කළාහුය. රථය නැගෙනහිර දොරින් නික්ම උයනට අභිමුඛ වූයේය. ‘පුරුද්දෙන් උයනට අභිමුඛව යයි. නවත්වමු’යි ඇතමෙක් කීහ. පුරෝහිත තෙමේ ‘නොනවත්වමු’යි කීවේය. රථය කුමරුවා පැදකුණු කොට නංවාගැනීමට සුදාණමින් සිටියේය. පුරෝහිත තෙමේ පොරෝණයෙහි කොණ මෑත් කොට පාදතලයන් බලන්නේ මේ දිවයින තිබියේවා! දෙදහසක් දිවයින් පිරිවර කොට ඇති සතර දිවයින්හි ඒකරාජ්‍යය කිරීමට සුදුස්සෙකැයි කියා යළිදු තූර්‍ය්‍ය භාණ්ඩ වාදනය කරවුයයි තෙවරක් තූර්‍ය්‍යභාණ්ඩ වාදනය කරවූයේය.
ඉක්බිති කුමරුවා මුහුණ විවෘත කොට බලා දරුවනි කුමන කටයුත්තකින් පැමිණියහුදැයි ඇසුවේය. ‘දේවයන් වහන්ස, නුඹට රාජ්‍යය පැමිණෙයි’ කීහ. රජු කොහිදැයි ඇසීය. ‘දේවත්වයට ගියේයෙ’යි කීහ. ‘දින කීයක් ඉක්මුණේද?’ ‘අද සත්වැනි දිනයයි.’ ‘පුතෙක් හෝ දුවක් හෝ නැද්ද?’ ‘දේවයිනි, දියණියක් ඇත. පුතෙක් නැත.’ ‘රජ්‍යය කරමි’යි කීවේය. ඔවුහු එකෙණෙහිම අභිෂේක මණ්ඩපයක් කරවා රජ දුව සියලු අලංකාරණයන්ගෙන් සරසවා උයනට පමුණුවා කුමරුවාට අභිෂේක කළායුහ.
ඉක්බිති අබිසෙස් කරනලද ඔහුට දහසක් වටින් වස්ත්‍රයක් එළවූය. හෙතෙ, දරුවනි, මේ කිමෙක්දැයි ඇසූහ. ‘දෙවයන් වහන්ස, හඳිනා වස්ත්‍රයකැ’යි කීහ. ‘දරුවනි, රළු නොවේද? වෙනත් වඩා සියම් වූවක් නැද්ද’යි ඇසීය. මිනිසුන් පරිභෝගකරන වස්ත්‍ර අතුරෙහි මීට වඩා සියුම් වූවක් නැතැයි කීහ. ‘නුඹලාගේ රජතුමා මෙබඳුවූ වස්ත්‍රයක් හැන්දේද?’ ‘එසේය, දේවයිනි’, ‘නුඹලාගේ රජතුමා පින් ඇත්තෙකැයි නොහඟිමි’යි රන් කෙණ්ඩිය ගෙනෙවු, වස්ත්‍රයක් ලබමු’යි කීවේය. රන් කෙණ්ඩිය ගෙන ආහ. හෙතෙම නැඟිට අත් දොවා මුවසෝදා අතින් දිය ගෙන පෙරදිගෙහි විසිරීය. ඝනපොළොව බිඳී කප්රුක් අටක් පැන නැංඟේය. යළි දිය ගෙන දකුණය, අපරදිගය, උතුරය යනමෙසේ සතර දිගෙහි දිය විසිරීය. සියලු දිශාවන්හි අට අට බැගින් කප්රුක් දෙතිසක් නැංඟේය. හෙතෙම එක් දිව්‍ය වස්ත්‍රයක් හැඳ එකක් පොරවා ‘නන්‍ද රජුගේ රාජ්‍යයෙහි නූල් කටින ස්ත්‍රීහු නූල් නොකටිත්වායි මෙසේ බෙර හසුරුවයි කියා ඡත්‍රය ඔසවා අලංකාරයෙන් සරසන ලද්දේ ඇතුපිට නැගුනේ නුවරට පිවිස, පහයට නැඟී මහසැපත් වින්දේය.
මෙසේ කල් යන කල්හි එක් දින් දේවිය රජුගේ මහ සැපත් දැක, ‘අහෝ තවුස්තුමනි’යි කුළුණුබර බවක් දැක්වූවාය. දේවිය, කිමෙක්දැ’යි අසනලද්දී දේවයන්වහන්ස, සැපත් ඉමහත්ය. අතීතයෙහි බුදුවරුන් අදහා යහපත් දේ කෙළෙහුය. දැන් අනාගතයට හේතුවන්නාවූ කුසල් නොකරන්නහුදැයි කීවාය. කවරකුට දෙන්නෙම්ද? සිල්වත්හු නැතැයි කීය. දේවයන්වහන්ස, දඹදිව රහතුන්ගෙන් නොසිස්ය. නුඹවහන්සෙ දානය පමණක් පිළියෙළ කළ මැනවි. මම රහතුන්වහන්සේලා ලබමැයි කීවාය. රජතුමා දෙවැනි දිනයෙහි පෑළදිග දෙරටුවෙහි දානය පිළියෙළ කරවීය. දේවිය උදැසනින්ම පෙහෙවස් අංග ඉටා මතු මහල්තලයෙහි පෙරදිගට මුහුණලා උරයෙන් හෙව. ඉදින් මේ දිශාවෙහි රහත්වරු නොවූහ. ඒ සත්කාරය දුගී වාචකයන්ට දුන්නාහුය.
දෙවැනි දිනයෙහි දකුණු දොරටුවෙහි දානය පිළියෙළ කොට එසේම කළේය. අනතුරු දිනයෙහි පැසුළු දිග දොරටුවෙහිය. උතුරු දොරටුවෙහි පිළියෙළ කළ දිනයෙහි දේවිය එසේම ඇරයුම් කළ කල්හි හිමවතෙහි වසන්නාවූ පදුමවතියගේ පුතුන්වූ පන්සියයක් පසේබුදුවරුන් අතුරෙන් දෙටුවූ මහාපදුමවතියගේ පුතුන්වූ පන්සියයක් පසේබුදුවරුන් අතුරෙන් දෙටුවූ මහාපදුම පසේබුදුන්වහන්සේ සොහොයුරන් ඇමතූසේක. ‘ඇවැත්නි, නන්‍දරජතෙමේ නුඹවහන්සේලා ඇරයුම් කරයි. ඔහුගේ අරයුම පිළිගනුමැනවැයි කීසේක. උන්වහන්සේලා පිළිගෙන දෙවැනි දිනයෙහි අනෝතත් විලෙහි මුවසෝදා අහසින් අවුත් උතුරු දොරටුවෙහි බැස්සාහුය. මිනිස්සු ගොස්, දේවයනවහන්ස, පසේ බුදුවරු පන්සියයක් ආවාහුය’යි රජුට සැළකළාහුය. රජතෙමේ දේවිය සමඟ ගොස් වැඳ පාත්‍රය ගෙන පසේබුදුවරුන් පහයට නංවා එහි උන්වහන්සේලාට දානයදී බත්කිස අවසන්හි රජතෙමේ සංඝස්ථවිරයන් වහන්සේගේ ද දේවිය සංඝනවකයන්වහන්සේගේද පාමුලෙහි හෙව, ‘ආර්‍ය්‍යයන්වහන්සේලා ප්‍රත්‍යයන්ගෙන් ක්ලාන්ත නොවන්නාහුය. අපි පිනෙන් නහමු. අපට දිවි ඇති තෙක් මෙහි විසීමට පිළිණ දෙනුමැනවැයි පිළිණ කරවා උයනෙහි පනසල් පන්සියයක් සක්මන්මළු පන්සසියක් දැයි සියලු අයුරින් වසන තැන් සපයා එහි වැස්වූවාහුය.
මෙසේ කල් යන කල්හි රජුගේ පසල් දනව්වක් කිපියේය. හෙතෙම ‘මම පසල් දනව්ව සංසිඳවීමට යමි. නුඹ පසේබුදුන්වහන්සේලා කෙරෙහි නොපමාවූව’යි දේවියට අවවාද කොට ගියේය. ඔහු නොපත් කල්හිම පසේබුදුන් වහන්සේලාගේ ආයුසංස්කාරය ගෙවුණේය. මහාපදුම පසේබුදුන්වහන්සේ තුන්යම් රැය ධ්‍යානක්‍රීඩා කොට අරුණැඟීමෙහිදී අරමුණු පුවරුව අරමුණු කොට සිටිසේක්ම අනුපාදිශේෂ පරිනිර්‍වාණ ධාතුවෙන් පිරිනිවන් පෑසේක. මේ ක්‍රමයෙන්ම සෙස්සෝදැයි සියල්ලෝම පිරිනිවන් පෑහ. දෙවැනි දිනයෙහි දේවිය පසේබුදුන්වහන්සේලා වැඩ සිටින තැන බිම පිරිසුදු කරවා මල් විසුරුවා දුම් අල්ලා උන්වහන්සේලාගේ වැඩමවීම බලාපොරොත්තු වෙමින් හුන්නී වැඩමවීම නොදක්නී ‘යව දරුව, කිම ආර්‍ය්‍යයන්වහන්සේලාට කිසි අපහසුවක් දැයි දනුව’යි පුරුෂයකු යැවීය. හෙතෙම ගොස් මහාපදුම පසේබුදුන්වහන්ගේ පන්සලෙහි දොර විවිර කොට එහි නොදක්නේ සක්මනට ගොස්. අරමුණු පුවරුව ඇසුරු කොට සිටි උන්වන්සේ දැක වැඳ ‘ස්වාමීනි සුදුසු කාලය’යි සැළකළේය. පිරිනිවන් පෑ සිරුරක් කුමක් කියන්නේද? හෙතෙම නිදන්නේයයි හඟිමින් ගොස් පිටිපතුල අතින් පිරිමැඳ පාවල සිසිල් බවින්ද තද බවින්ද පිරිනිවන් පෑ බව දැන දෙවැන්නා වෙතට ගියේය. මෙසේ තැන්වැන්නා වෙතදැයි සියල්ලන් පිරිනිවන් පෑබව දැන රජගෙට ගියේ, ‘දරුව පසේබුදුවරු කොහිදැ’යි විමසන ලදුයේ ‘දේවිය, පිරිනිවන් පෑවාහ’යි කීවේය. දේවිය හඬන්නී වැලපෙන්නී නික්ම නුවරුන් සමඟ එහි ගොස් ආගමික උත්සව පවත්වා පසේබුදුවරුන්ගේ ශරීරකෘත්‍යය (ආදාහනය) කොට ධාතුන් ගෙන චෛත්‍යයක් පිහිටෙව්වාය.
රජතෙමේ ප්‍රත්‍යන්තය සෙමෙහි පිහිටුවා පැමිනියේ පෙරගමන් පැමිණි දේවියගේන, ‘සොඳුර, කිම පසේබුදුරුන් කෙරෙහි පමා නොවූහුද? ආර්‍ය්‍යවරු සුවයෙන්දැ’යි ඇසීය. ‘දේවයිනි, පිරිනවන් පෑහ’යි කීවාය. මෙබඳුවූ පඬිවරුනට මරණය එළඹෙයි. අපට කොයින් නිදහසෙක්දැයි රජතෙමේ සිතීය. හෙතෙම නගරයට ගොස් උයනටම පිවිස දෙටුපුතු කැඳවා ඔහුට රාජ්‍යය පවරා තෙමේ ශ්‍රමණප්‍රව්‍රජ්‍යාවෙන් පැවිදිවිය. දේවියද, ‘මොහු පැවිදිවූ කල්හි මම කුමක් කරන්නෙම්දැ’යි ඒ උයනෙහිම පැවිදි වූවාය. දෙදෙනාම ධ්‍යාන වඩා ඉන් සැව බඹලොව උපන්හ.
ඔවුන් එහි වසන කල්හි අපගේ ශාස්තෘන්වහන්සේ ලොව ඉපිද පවත්වන ලද උතුම් දම්සක් ඇත්තෝ, පිළිවෙළින් රජගහනුවරට පැමිණිසේක. ශාස්තෘන් වහන්සේ එහි වසන කල්හි [missing trans] මේ පිප්ඵලී මාණවකයාගේ විසිවැනිවියද භද්දාවගේ සොළොස්වෙනි වියද පැමිණිකල්හි මවුපියෝ පුතු බලා ‘දරුව එබ වයසට පැමිණියෙහිය. කුලවශය නම් පිහිටුවිය යුතුය’යි බෙහෙවින්ම බලකළාහුය. ‘මගේ කනට මෙබඳු කථාවක් නොකියවු. මම නුඹලා යම්තාක් ජීවත්වන්හුද ඒතාක් පිළිදැඟුම් කරන්නෙමි. නුඹලාගෙන් පසුව නික්ම පැවිදි වන්නෙමි’යි මාණවක තෙමේ පැවසීය. ඔවුහු කිහිප දිනක් ගෙවා යලි කීවාහුය. හෙතෙම එසේම පිළකෙව් කළේය. යළිත් කීවාහුය. යළිදු පිළිකෙව් කළේය. එතැන්පටන් මව නිරතුරුවම කියන්නීය.
මාණවක තෙමේ, ‘මගේ මවට හඟවන්නෙමි’යි රත්රන් නිෂ්ක දහසක්දී රන්කරුවෙකු ලවා එක් ස්ත්‍රීරූපයක් කරවා එහි මැදීම් ගැටීම් ආදී කටයුතු අවසානයෙහි එයට රත්වතක් හඳහා පැහැයෙනුත් මල්වලින් මෙන්ම නොයෙක් අලංකාරයන්ගෙන් සරසවා මව කැඳවා ‘මෑණියනි, මෙබඳුවූ අරමුණක් ලබන්නේ ගෙහි සිටිමි. නොලබන්නේ නොසිටිමි’යි කීවේය. පණ්ඩිතවූ බැමිණිය (මෙසේ) සිතුවාය: ‘මගේ පුතා පිණත්තෙකි, දෙනලද දන් ඇත්තෙකි, කරනලද පැතුම් ඇත්තෙකි. පින් කරන්නේ තනිවම නොකළේය. ඒකානත්යෙන්ම මොහු සමඟ කරනලද පින්ඇති රන්රුවට සමානවූ තැනැත්තියක් වන්නීය’යි සිතා බමුණන් අටදෙනෙකු කැඳවා සියලු කැමැතිදෙයින් සතපවා රන්රුව රියක නංවා ‘දරුවනි, යම් යම් තැනක අපගේ ජාති ගෝත්‍ර භෝගයන්ගෙන් සමානවූ මෙබඳුවූ දැරියක දකින්නහුද මෙම රන්රුවම අපයකොට දෙවුය’යි පිටත් කළාය.
ඔවුහු මෙය අපට වැඩක්දැයි නික්ම කොහි යන්නෙමුදැයි සිතා මුදුරට නම් මෙබඳුය. මදුරටට යමුයි මදුරටෙහි සාගල නුවරට ගියාහුය. එහි එම රන්රුව නහන තොටහි තබා එකත්පසෙක හුන්නාහුය. ඉක්බිති භද්‍රාවගේ කිරිමව භද්‍රාව නහවා සරසා සිරියහන් ගැබ හිඳුවා නෑමට ආපසු එන්නී ඒ රුව දැක ‘මගේ ස්වාමි දියණිය මෙහි ආවාය’යි හැඟීමෙන් ‘නොහික්මුණු තැනැත්තිය, නුඹ මෙහි කුමට පැමිණියාදැ’යි තර්ජනය කොට අතුල්පහරක් ගසා ඉක්මණට යව’යි කොපුල පැත්තට පහර දුන්නීය. අත ගලක හැපුනාක්මෙන් පුපුරුගැසීය. ඕ ඉවත්වෙමින්ම, ‘මහගෙලක් දැක ස්වාමිදියනියයි හැඟීමක් උපදවා ගතිමි. මෙසේ හැඩිවූවක් මගේ ස්වාමිදියණියගේ ඇඳුම් පිළිගන්නියටද නොහොබී’යි කීවාය. ඉක්බිති ඒ මිනිස්සු ඇය පිරිවරා ඔබගේ ස්වාමිදියණිය මෙබඳුදැයි ඇසූහ. ‘මෝ කවරෙක්? මැයට සියගුණයකින් දහස් ගුණයකින් මගේ ස්වාමිදියනිය රුවින් වැඩිය. දොළොස් රියන් ගැබක හුන්විට පහන් කිසක් නැත. ශරීරාලෝකයෙන්ම අදුර ඵවයි’යයි කීවාය. ‘එසේ නම් එව’යි පුදපඬුරැ ගෙන රන්රුව රියෙහි නංවා කොසියගෝත්‍ර බමුණාගේ ගෙදොර සිට පැමිණීම සැළකළාහුය.
බමුණා පිළිසඳර කොට කොහි සිට ආවාහුදැයි විමසීය. මගධ රට මහාතිත්‍ථගමෙහි කපිල බමුණාගේ ගෙහි සිටය’යි කීහ. ‘කුමක් නිසා පැමිණියහුද?’ මෙනම් කරුණෙනියි කීහ. ‘යහපත්ය දරුවනි, අපගේ බමුණා සමානජාතිගෝත්‍රධනය ඇතතෙකි. දැරිය දෙන්නෙමැයි පඬුරු පිළිගත්තේය. ඔවුහු කපිල බමුණාට ‘දැරියක් බලන ලද්දීය. කළ යුත්තක් කරහු’යයි හසුනක් යැවූහ. මානවක තෙමේ ‘ඔවුහු නොලබන්නෝයි මම සිතුවෙමි. මොවුහු ලබන ලද්දීය’යි කියත්, බලාපොරෝත්තු රහිතවූවෙක්වී, ‘හසුනක් යවන්නෙමැ’යි රහසිගතව ‘භද්‍රාවනි, තමාට ජාගෝත්‍රධනයට අනුකූලවූ ගෙහිවිසීමක් ලබාවා! මම (ගිහිගෙන්) නික්ම පැවිදි වන්නෙමි. පසුව විපිළිසර නොවව’යි හසුනක් ලිවීය. භද්‍රවෝද අසුවල් නමැත්තාට මා දෙනු කැමැත්තේයයි අසා රහසිගතවූවා, ‘ආර්‍ය්‍යපුත්‍රයනි, තමන්ට ජාතිගෝත්‍රධනයට අනුරූපවූ ගෙහි විසීමක් ලබාවා! මම නික්ම පැවිදි වන්නෙමි. පසුව විපිළිසර නොවන්නැයි හසුනක් ලීවාය. හසුන්දෙකම අතර මගදී එක්විය. ‘මේ කවරකුගේ හසුනක්’ද? පිප්ඵලීමානවකයා, විසින් භද්‍රාවට යවන ලද්දකි.’ මෙය කවරකුගේ ලිපියක්ද? භද්‍රාව විසින් පිප්ඵලීමානවකයාට යවන ලද්දකි’යි කීකල්හි හසුන් දෙකම කියවා, දරුවන්ගේ වැඩක් බලව’යි ඉරා වනයෙහි විසිකොට සමාන හසුනක් ලියා එයින්ද මෙයින්ද ඔවුනට යැවූහ. මෙසේ නොකැමැති වන්නාවූ ඔවුන්ගේ එක්වීම විය.
එදවසෙහිදීම මානවක තෙමේ එක් මල්දමක් ගෙන තැබීය. භද්‍රාද එසේම තැබුවාය. ඒවා වමින් මැද තබා බුදිනලද රාත්‍රි ආහාර ඇත්තෝ යහනට නැගෙමුයයි අවුත් මානවකයා දකුණු පසින් යහනට නැංගේය. භද්‍රා වම්පසින් යහනට නැඟී, ‘යමකුගේ පැත්තෙන් මල් මැලවෙයිද ඔහුට රාගසිතක් උපනැයි දැනගන්නෙමු’යි මේ මල්දම නොඇලිය යුතු’යි කීවාය. ඔවුහු ඔවුනොවුන්ගේ සිරුර පැහැසීමේ බියෙන් තුනයම් රැය නින්දට නොඑළෙඹන්නෝම කල් ගෙවත් දහවල්හි වනාහි සිනාපමණකුදු නොවීය. ඔවුහු ලෝකාමිෂයෙන් නොඇලී මවුපියන් ජීවත්වන තෙක් පවුල් කටයුතු නොවිමසා ඔවුන් කළුරිය කළ කල්හි විමසා බැලූහ. පිප්ඵලීමානවකායගේ සම්පත්තිය අසූසත් කෙළක් ධනයකි. එක් දිනක සිරුරෙහි ගල්වා ඉවතදැමිය යුතු රන් සුණුම මගධ නැලියෙන් දොළොස් නැලියක් ලැබීමට වටී. යන්ත්‍රවලින් ක්‍රියාත්මකවන සැටක් පමණ ජලතටාකයෝයි. දොළොස් යොදුනකවූ කර්‍මාන්තයෝයි. අනුරාධපුරය පමණවූ තුදුස් ගමකි. තුදුස් ඇත් හමුදාවකි. තුදුස් අස්හමුදාවකි. තුදුස් රථ හමුදාවකි.
හෙතෙම එක් දිනක් සරසන ලද රියට නැඟ මහජනයා විසින් පිරිවරන ලද්දේ කර්‍මාන්ත භූමියට ගොස් කෙත් කෙළවරෙහි සිටියේ නඟුලෙන් බිදුණු තැන්වලින් ගැඩවිල් ආදී පණුවන් උඩට ගෙන කන කවුඩු ආදී ලිහිණින් ‘දැක් දරුවනි, මොවුන් කුමක් කත්දැ’යි විමසීය. ‘ස්වාමීනි, ගැඩවිලුන්යයි කීහ. ‘මොවුන් විසින් කරනලද පාපය කවරකුට වන්නේද? ‘ස්වාමීනි, නුඹ වහන්සේටය.’ ‘ඉදින් මොවුන් විසින් කරනලද පාපය මට වේනම් අසූසත් කෙළත් ධනය කුමක් කරයිද? දොළොස් යොදුනක්වූ කර්‍මාන්තය කුමක් කරයිද? යන්ත්‍ර බඳනාලද සැටක්වූ තටාක කුමක් කරයිද? තුදුස්ගම් කුමක් කරයිද? මේ සියල්ල භද්‍ර කාපිලානියට පවරා නික්ම පැවිදිවෙමි’යි හෙතෙම සිතුවේය.
භද්‍ර කාපිලානියද එකෙණෙහිම ඇතුල් බිමෙහි තලකළ තුන්ක්විසුරුවා කිරිමව්වරුන් විසින් පිරිවරණ ලද්දී හුන්නා කවුඩන් විසින් කනුලබන ගලපණුවන් දැක, ‘මව්වරුනි මොවුන් කුමක් කතිදැ’යි විමසුවාය. ‘ආර්‍ය්‍යාවනි, පණුවන්ය’යි කීහ. ‘අකුසලය කාට වේද?’ ‘ආර්‍ය්‍යාවනි, නුඹටය’ ‘මට සිවුරියන් වස්ත්‍රයක්ද නැළියක් පමණ බත්ද ලැබීමට වටී. ඉදින් වනාහි මෙපමණ දෙනා විසින් කරනලද මේ අකුසලය මට වේනම් දහසක් භවයන්ගෙනුද සසරින් හිස ඔසවන්නට නොහැක්කේවෙමි. ස්වාමිපුත්‍රයන් ආ කෙණෙහිම සියල්ල ඔහුට පවරා නික්ම පැවිදි වන්නෙමි’යි ඕ සිතුවාය.
මානවකයා පැමිණ නා පහයට නැඟ මාහැඟි පළඟක හුන්නේය. ඉක්බිති ඔහුට සක්විති රජකුට සුදුසු බොජුන් පිළියෙළ කළාහුය. දෙදෙනාම වළඳා පිරිවර ජනයා නික්මගිය කල්හි හුදෙකළාව පහසුතැනක හුන්නාහුය. ඉක්බිති මානවක තෙමේ ‘භද්‍රාවනි, මේ ගෙට එන්නී කොපමණ ධනය ගෙනාවවේදැයි භද්‍රාව විමසුවේය. ‘ස්වාමීනි, ගැල් පණස්පන්දහසකි.’ මේ සියල්ලද මේ ගෙහි අසූසත් කෙළක් වූ යන්ත්‍ර බඳනා ලද තටාක සැටක් ආදී භේද ඇති යම් සම්පත්තියක් වේද එයද යන සියල්ල ඔබටම පැවරුවෙමි’යි කීවේය. ‘ආර්‍ය්‍යයෙනි, නුඹවහන්සේ කොහි යන්නහුද?’ ‘මම පැවිදිවන්නෙමි’ ‘මමද නුඹවහන්සේගේ පැමිණීම බලමින් හුන්නෙමි. මමද පැවිදිවන්නෙමි’ කීවාය. ඔවුනට ගිනිගත් අතුපැලක් මෙන් භවත්‍රය එළඹ සිටියේය. ඔවුහු සල්පිලෙන් කසාවත්ද මැටිපාත්‍රයන්ද ගෙන්වා ගෙන ඔවුනොවුන් කෙස් බහවා, ‘ලෝකයෙහි රහතුන්වහන්සේලා යමෙක් වෙත්ද? අපගේ පැවිද්ද ඔවුන් උදෙසා’යි කියා පසුබියෙහි පාත්‍රය හෙලා අංශයෙහි එල්වා පහයෙන් බැස්සාහුය. ගෙහි දාසයන් අතුරෙහි හෝ කම්කරුවන් අතුරෙහි හෝ කිසිවෙක් නොදත්තාහුය.
ඉක්බිති ඔවුන් බමුණු ගමින් නික්ම දස්කම් කරුවන්ගේ ගම් දොරටුවෙන් යද්දී හැසිරීම් සලකුණුවලින් තුදුස්ගම් වැසියෝ දැන ගත්හ. ඔවුහු හඬමින් පාදයන්හි හෙව, ‘ආර්‍ය්‍යවරු අප අනාථයන් කරහුදැ’යි කීවාහුය. ‘පින්වත්නි, අපි භවත්‍රය ගිනිගත් අතුපැලක් මෙනැයි පැවිදිවන්නෙමු. ඉදින් නුඹලා අතුරෙහි එකෙකා නිදහස් කරමුද (ඒ සඳහා) අවුරුදු සියයක්ද නොපොහෝනේයි. තොපිම තොපගේ හිස් සෝදා නිදහස්වී ජීවත් වහුයයි කියා ඔවුන් හඬත්දීම ගියාහුය. තෙරුන් වහන්සේ ඉදිරියෙන් යන්නේ මෙසේ සිතීය: සියලු දඹදිව අගය ඇති ස්ත්‍රියකවූ භද්දාකාපිලානී මගේ පසුපසින් එයි. (මෙසේ ඇති කල්හි) ‘යමෙක් මොවුහු පැවිදීවීත් වෙන්ව යාමට නොහැක්කෝය. නුසුදුස්සක්ම කරති’යි මෙසේ සිතන්නේ නම් එය සිදුවිය හැක්කකි. මෙසේ කිසිවෙක් හෝ සිත කිළිටිකොටගෙන අපාය පුරවන්නෙක් වන්නේය. (එබැවින්) මැය හැරදමා මා මා (තනිව) යායුතුයි සිතක් පහළ කළේය.
හෙතෙම ඉදිරියෙන් යන්නේ දෙකට බෙදිගිය මාවතක් දැක ඒ මත්තෙහි සිටියේය. භද්දාවද අවුත් වැඳ සිටියාය. ඉක්බිති ඇයට, ‘බද්දාවනි, ඔබව වැනි ස්ති්‍රයක මා පසුපසින් එනු දැක මොවුහු පැවිදිවීමත් වෙන්වීමට නොහැක්කෝයයි සිතා අපකෙරෙහි දූෂ්‍ය සිත් අැති මහජනයා අපාය පුරවන්නෝ වෙත්. මේ දෙමගෙහි ඔබ එකක් ගනුව මම එක් මඟකින් යන්නෙමි’යි කීවේය. ‘එසේය ස්වාමීනි, පැවිද්දන්ට මාගම නම් කිළුටකි. පැවිදිවීත් වෙන් නොවෙතියි අපගේ දොස් දක්වත්, නුඹවහන්සේ එක් මඟක් ගනුමැනව. වෙන් වන්නෙමු’යි තෙවරක් පැදකුණු කොට සිවුතන්හි පසඟ පිහිටුවා වැඳ නියදසය එක් කිරීමෙන් බබලන ඇඳිළිබැඳ කල්ප ලක්‍ෂයක් ප්‍රමාණවූ කාලය මුළුල්ලෙහි කරනලද මිත්‍රසන්‍ථවය අද බිඳේයයි පවසා නුඹවහන්සේලා දක්‍ෂණජාතිකයෝ නම් වෙති. නුඹවහන්සේට දකුණුමග සුදුසුවෙයි. අපි මාගම්හු නම් වාමජාතිකයෝයි. අපට වම් මඟ සුදුසුයයි වැඳ මඟට පිළිපන්නාහ. ඔවුන් වෙන්වූ කල්හි මේ මහපොළොව, ‘සක්වළගල හා මේරුපව්ව දැරීමට හැකි වන්නේවුවද නුඹවහන්සේගේ ගුණයන් දැරීමට නොහැකි වෙමි’යි කියන්නාක් මෙන් හඬ නඟමින් කම්පා විය. අහසෙහි අකුණු හඬ මෙන් පැවතිණ. සක්වළ පව්ව උඩට නැමී ගියේය.
සම්මා සම්බුදුන්වහන්සේ වේළුවන මහවෙහෙරෙහි ගඳ කිළියෙහි වැඩහුන් සේක් පොළොව කම්පා වන ශබ්දය අසා කවරකුට නම් පොළොව කම්පා වේදැයි සිහිකරන සේක් පිප්ඵලී මානවකයාද භද්දාකාපිලානිද මා උදෙසා අපමණ සැපත් හැරපියා පැවිදිවූවාහුය. ඔවුන් වෙන්වන තන්හි දෙදෙනාගේම ගුණබලයෙන් මේ පොළොව කම්පාව හටගත්තේය. මාවිසිනුදු මොවුනට සංග්‍රහ කළ යුතුයයි ගඳකිළියෙන් නික්ම තමන් වහන්සේම පාසුවුරු ගෙන අසූමහ සව්වන් අතුරෙන් කිසිවෙකුටද නොඅමනා තුන්ගව් මග පෙරගමන් කොට රජගහ නුවරටද නාලන්දාවටද අතුරෙහි බහුපුත්තක නම්වූ නුගරුක්මුල්හි පළක් බැඳ වැඩහුන් සේක. වැඩහුනේ වනාහි එක්තරා පාංශුකූලිකයෙකු මෙන් නොහිඳ බුදුවෙස් ගෙන අසූරියන් ඝන බුදුරැස් විහිඳුවමින් වැඩහුන්සේක. මෙසේ එකෙණෙහි පර්‍ණජත්‍ර ශකටචක්‍ර කූටාගාරාදිප්‍රමාණවූ බුද්ධරස්මීහු ඔබමොබ සැළෙමින් දුරට විහිදෙමින් සඳදහසක්, හිරුදහසක් නැගෙනකල්හි මෙන් කරමින් ඒ වනකෙළවර එකළු කළහ. බබළන තරුගණයා ඇති අහස මෙන්ද පිපුණු නෙලුම් මහනෙල් ඇති දිය මෙන්ද දෙතිස් මහාපුරුෂලක්ෂණ ශ්‍රියෙන් වන කෙළවර දිලුනේය. නුගරුකේ කඳනම් සුදුවෙයි. කොල නිල්ය. ගෙඩි රතුය, එදවසෙහි වනාහි සියක් අතු ඇති නුගස රන්වන් වූයේම වෙයි.
මහා කාශ්‍යප තෙරුන්වහන්සේ ‘මෙතෙම මගේ ශාස්තෘවරයා වන්නේය. මෙතුමා උදෙසා මම පැවිදි වූයේ වෙමි’යි දුටුතැන් පටන් නැමී නැමී ගොස් තුන් තන්හි වැඳ, ස්වාමීනි, භාග්‍යවතුන්වහන්සේ මගේ ශාස්තෘවරයාය. මම ශ්‍රාවකයා වෙමි. ස්වාමීනි, භාග්‍යවතුන්වහන්සේ මගේ ශාස්තෘවරයාය. මම ශ්‍රාවකයා වෙමි’යි කීය. ඉක්බිති භාග්‍යවතුන්වහන්සේ ඔහුට ‘කාශ්‍යපය, මේ ගරුකිරීම පොළවට කරන්නෙහි නම් එයද දැරීමට නොහැකි වන්නේය. තථාගතයන්වහන්සේගේ මෙබඳු ගුණමහත්වය දන්නාවූ ඔබවිසින් කරලද ගරුකිරීම මගේ ලොමකුදු සැලීමට නොහැකි වෙයි. කාශ්‍යපය, හිඳගන්න, ඔබට උරුමය දෙන්නෙමි’යි පැවසූසේක. ඉක්බිති බුදුන්වහන්සේ ඔහුට අවවාද තුනින් උපසම්පදාව දුන්සේක. දී බහුපුත්තක නුගරුක් මුලින් නික්ම තෙරුන් පිටුපසින් එන ශ්‍රමණයා කොට මගට පිළිපන්සේක. ශාස්තෘන්වහන්සේගේ සිරුර දෙතිස් මහා පුරුෂලක්‍ෂයෙන් විචතුය. මහකසුප් තෙරුන්ගේ (සිරුර) සත් මහා පුරුෂලක්‍ෂණයෙන් යුක්තය. හෙතෙම රන්මුවා මහ නැවක පස්සෙන් බඳනා ලද්දක් මෙන් ශාස්තෘන්වහන්සේගේ පියෙන් පිය ළුහු බැන්දේය. ශාස්තෘන්වහන්සේ මඳක් මඟ ගොස් මගින් බැස එක්තරා ගසක් මුල හිඳීමට කැමති බවක් දැක්වූසේක. තෙරුන්වහන්සේ, ‘ශාස්තෘන්වහන්සේ හිදිනු කැමැතිසේකැ’යි දැන තමා විසින් පොරවන ලද පටසළුවෙන් තැනූ දෙපට සිවුර සතරට නමා (අසුන) පැනවූහ.
ශාස්තෘන්වහන්සේ එහි හිඳ අතින් සිවුර පිරිමදිමින් කාශ්‍යපය, ඔබගේ මේ පට පිළියෙන් කළ සඟළසිවුර මෙලෙක්ය’යි කීසේක. තෙරුන්වහන්සේ, ශාස්තෘන්වහන්සේ මගේ සඟළසිවුරේ මෙළෙක් බව කියන සේක පොරවනු කැමැති වනසේකැ’යි දැන, ස්වාමීනි, භාගයවතුන් වහන්සේ සඟළ සිවුර පොරවන සේක්වායි පැවසූහ. ‘කාශ්‍යපට, නුඹ කුමක් පොරවන්නෙහිද? කිමෙක්ද කාශ්‍යපය, ඔබ මේ පරිභෝගයෙන් දිරුණු පාංශුකූලය දැරීමට හැකි වන්නෙහිද? මාවිසින් මේ පාංශුකූලය ගන්නාලද දිනයෙහි දිය හිමිකොට මාහොළොව කම්පාවිය. බුදුවරුන්ගේ පරිභෝගයෙන් දිරුණු මේ සිවුර නම් අල්පගුණ ඇත්තෙකු විසින් දැරීමට නොහැක්කේය. ප්‍රතිබලසම්පන්න ප්‍රතිපත්ති ඇත්තෙකු විසින් දැරීමට නොහැක්කේය. ප්‍රතිබලසම්පන්න ප්‍රතිපත්ති පිරීමෙහි සමත්වන්නාවූ ජාතිපංශුකූලිකයෙකු විසින් දැරීමට වටීය’යි වදාරා තෙරුන් සමඟ සිවුර මාරුකරගත්සේක.
මෙසේ වනාහි සිවුරු මාරුව කොටම තෙරුන්විසින් පොරවන ලද සිවුර භාගයවතුන්වහන්සේ පෙරවූසේක. තෙරුන්වහන්සේ ශාස්තෘන්වහන්සේගේ සිවුර පෙරවූහ. එකල්හි අචෙතනිකවුද මේ පොළොව, ‘ස්වාමීනි, දුෂ්කර ක්‍රියාවක් කළසේක. තමන් පෙරවූ සිවුර ශ්‍රාවකයාට දුන් විරූවක් නම් නැත. මම නුඹවහන්සේගේ ගුණය දැරීමට නොහැකි වෙමියි කියන්නාක් මෙන් දිය කෙළවරකොට කම්පා විය. තෙරුන්වහන්සේද, මාවිසින් බුදුන්වහන්සේගේ පරිභෝග චීවරය ලබනලදී. කිම මාවිසින් දැන් කළයුතු මින් වැඩි දෙයක් ඇද්දැයි උඩඟුබවක් නොකොට බුදුන් සමීපයෙහිම තෙළෙස් ධුත ගුණයන් සමාදන්වී සත්දිනක් පමණක් පුහුදුන්ව අටවැනි දින උදෑසන සිවුපිලිසිඹියා සමඟ රහත්බවට පැමිණියහි. ශාස්තාන්වහන්සේද **‘කස්සපො භික්‍ඛවෙ චන්‍දූපමො කුලානි උපසංකමති අපකස්සෙව කායං අපකස්ස චිත්තං නිච්චං නවො කුලෙසු අප්පගබේභා’** යන මේ ආදී සූත්‍රයන්ගෙන් තෙරුන් පසසා පසු කල්හි මේ කාශ්‍යප සංයුත්තරය අර්‍ත්‍ථ ාත්පත්ති කොට මගේ සසුනෙහි ධුතවාදී භික්‍ෂූන් අතුරෙන් මහාකාශ්‍යප තෙමේ අග්‍රයයි තෙරුන්වහන්සේ තනතුරෙහි තැබූසේක.
පස්වෙනි සූත්‍රයෙහි,, **‘දිබ්බචක්‍ඛුකානං යදිදං අනුරුද්දධො’** යනු දිවැස් ඇති භික්‍ෂූන් අතුරෙන් අනුරුද්ධ තෙරුන්වහන්සේ අග්‍රයයි කියයි. ඔහුගේ පුරුදු කරනලද දක්‍ෂතාවේ අග්‍රභාවය දතයුතුයි. තෙරුන්වහන්සේ වනාහි බොජුන් සඳහා පමාවීම පමණක් හැර ඉතිරි කාලය ආලෝකය වඩා දිවැසින් සත්වයන් බලමින්ම වාසය කරති. මෙසේ දිවාරාත්‍රියෙහි පුරුදුකරනලද දක්‍ෂතාව හේතුකොටගෙන උන්වහන්සේ දිවැස් අත්තවුන් අතුරෙන් අග්‍රතමවූහ. තවද කල්පල්‍ෂයක් අර්‍ත්‍ථනා කරලද බැවින්ද උන්වහන්සේ දිවැස් ඇත්තවුන් අතුරෙන් අග්‍රවූවෝම වෙත්. එහි උන්වහන්සේ දිවැස් ඇත්තවුන් අතුරෙන් අග්‍රවූවෝම වෙත්.
එහි උන්වහන්සේගේ ප්‍රශ්නකර්මයෙහි මේ පිළිවෙළ කථාවයි. මේ කුලපුත්‍රයාද පදුමුත්තර භාග්‍යවතුන්වහන්සේගේ කාලයෙහි පසුබත්කල්හි දහම් ඇසීම සඳා වෙහෙරට යන මහජනයා සමඟ විහාරයට ගියේය. එකල්හි මෙතෙමේ එක්තරා අප්‍රසිද්ධ නම් ඇති ධනවත් කෙළෙඹියෙක් වූයේය. හෙතෙම භාග්‍යවතුන්වහන්සේ වැඳ පිරිස් කෙළවරෙහි සිටියේ දහම් අසයි. ශාස්තෘන්වහන්සේ දේශනාව අනුසන්‍ධි ගන්වා එක් දිවැස් ඇති භික්‍ෂුවක ඒතදග්‍රස්ථානයෙහි තැබූසේක.
ඉක්බිති කෙළෙඹියාට මෙසේ සිත්විය. ශාස්තෘන්වහන්සේ යමෙකු මෙසේ දිවැස් ඇත්තවුන් අතුරෙන් අග්‍රභාවයෙහි තැබූසේකද ඒකාන්තයෙන්ම මේ භික්‍ෂුව ශ්‍රේෂඨයෙකි. ‘අහෝ! මමද අනාගතයෙහි පහළවන බුදුවරයකුගේ සසුනෙහි දිවැස් ඇත්තවුන් අතුරෙහි අග්‍රවන්නෙමි නම් යෙහෙකැ’යි සිත් උපදවා පිරිස අතුරෙන් ගොස් හෙට දිනය සඳහා භික්‍ෂු සංඝයා සමඟ භාග්‍යවතුන්වහන්සේට ඇරයුම් කොට දෙවැනි දිනයෙහි බුදුපාමොක් බික් සඟනට මහදන්දී මාවිසින් මහත්වූ තනතුරක් පතනලදැයි ඒ ක්‍රමයෙන්ම අද සඳහා හෙට සඳහායි ආරාධනා කොට දින සතක් මහදන් පවත්වා පිරිවර සහිත භාග්‍යවතුන්වහන්සේට උතුම් වස්ත්‍රදී, ‘භාග්‍යවතුන්වහන්ස, මේ සත්කාරය මම දිවසැපත් සඳහා මිනිස් සැපත් සඳහා නොකරමි. නුඹවහන්සේ මෙයින් දින සතකට මත්තෙහි යම් භික්‍ෂුවක දිවැස් ඇත්තවුන් අතුරෙන් අග්‍රස්ථානයෙහි තැබූසේක්ද මමද අනාගතයෙහි එක් බුදුවරයකුගේ සසුනෙහි ඒ භික්‍ෂුව මෙන් අග්‍ර වෙම්වායි ප්‍රාර්‍ත්‍ථනා කොට වැද හොත්තේය. ශාස්තෘන්වහන්සේ අනාගතය බලා ඔහුගේ පැතුම ඉටුවන බව දැන මෙසේ වදාළසේක. ‘පින්වත් පුරුෂය, ආනාගතයෙහි කල්ප ලක්‍ෂයක් අවසන්හි ගෞතම නම් බුදුරජාණන්වන්සේ උපදිනසේක. උන්වහන්සේගේ සසුනෙහි නුඹ දිවැස් ඇත්තවුන් අතුරෙන් අග්‍රවූ අනුරුද්ධ නම් වන්නෙහිය.’ මෙසේද පවසා භූත්තානුමෝදනාවකොට විහාරයටම වැඩිසේක.
කෙළෙඹි තෙමේද බුදුරජාණනන්වහන්සේ වෙසෙන තෙක් අත් නොහැම යහපත් කටයුතු කොට ශාස්තෘන්වහන්සේ පිරිනිවන පෑ කල්හි සත් යොදුන්වූ ස්වර්‍ණ චෛත්‍යය තනා නිමවූ කල භික්‍ෂුසංඝයා වෙත එළඹ, ස්වාමීනි දිවැසට උපකාරක දේ කුමක්දැයි විමසීය. ‘උවසුව, පහන්දානය දීම නම් වටනේය’යි කීය. ‘මැනව, ස්වාමීනි කරන්නෙමි’යි දහසක් පත් ඇති පහන්ගස් දහසක් කරවූයේය. ඉන් අනතුරුව ඊටතරමක් අඩු, තරමක් අඩු නොයෙක් දහස් ගණන් පහන්ගස් කරවීය. ඉතිරි පහන් වනාහි අප්‍රමාණ විය.
මෙසේ දිවි ඇති තෙක් පින්කම්කොට දෙවියන් අතුරෙහිද මිනිසුන් අතුරෙහිද සැරිසරන්නේ කල්පලක්‍ෂයක් ඉක්මවා කාශ්‍යප බුදුන්වහන්සේගේ කාලයෙහි බරණැස කෙළෙඹි ගෙයක ඉපිද ශාස්තෘන් පිරිනිවන් පෑකල යොදනක්වූ චෛත්‍යය නිමවූ කල්හි බොහෝ රන් පාත්‍ර කරවා ඉතා පිරිසුදු ගිතෙල් පුරවා මැද එකෙනක උක්සකුරු පිඬක් තබා මුවවිටිනි් මුවවිට ගටවමින් චෙත්‍යය වටකොට තමාට සියල්ලෙන් මහත්වූ රන් බඳුනක් රකවා පිරිසුදු ගිතෙල් පුරවා එහි මුවවිටෙහි හාත්පසින් වැටිදහසක් දල්වා මැද කොත රෙදිවලින් වෙලා ඒ බදුන හිසෙහි තබා සියලුරැය යොදුනක්වූ සෑය වටේ ගියේය. මෙසේ ඒ අත්බැවින්ද දිවි ඇතිතෙක් පින්කම් කොට දෙව්ලොව උපන්නේ.
යළි බුදුකෙනෙකුන් නොපහළවූකල්හි එනුවරම දිළිඳු කුලයක ගෙහි පිළිසිඳ ගෙන සුමන නම් සිටුවරයකු ඇසුරුකොට විසීය. ඔහුට අන්නභාරයයි නමක් විය. ඒ සුවන සිටුතෙමේ දුගීමගී යාචකයන්ට ගෙදොරෙහි මහදන් දෙයි. ඉක්බිති එක්දිනක් උපරිට්ඨ නම් වූ පසේබුදුන්වහන්සේ ගන්‍ධමාදන පව්වෙහි නිරෝධ සමාපත්තියට සමවන්සේක් එයින් නැගිට අද කවරකුට අනුග්‍රහ කිරීමට වටනේදැයි විමසූසේක. පසේබුදුවරු නම් දිළින්දන්ට අනුකම්පා කරන්නාහු වෙති. උන්වහන්සේ අද මා විසින් අන්නභාරට අනුග්‍රහ කිරීමට වටනේයයි සිතා දැන් අන්නභාරතෙමේ වනයෙන් තමන්ගේ ගෙට එන්නේයයි දැන පාසිවුරු ගෙන ගන්‍ධමාදන පව්වෙන් අහසට නැගී ගම්දොරෙහිදීම අන්නභාරගේ ගෙමිදුලෙහි බටසේක.
අන්නභාර තෙමේ හිස් පාත්‍රය අතැති පසේබුදුන්වහන්සේ දැක දැක පසේබුදුන් වැඳ, ස්වාමීනි හික්‍ෂාව ලබන්නහුදැයි විමසීය. ‘මහ පිනැත්ත, ලබනනෙමුය’යි පැවසූසේක. ‘ස්වාමීනි, මඳක් මෙහිම වැඩසිටුනා මැනවැ’යි පවසා වේගයෙන් ගොස් තමන්ගේ ගෙහි මාගමගෙන්, සොදුර මට තැබු බත්පංගුව ඇද්ද නැද්දැයි ඇසීය. ‘ඇත, ස්වාමීනි’, කීවාය. හෙතෙම එයින්ම ගොස් පසේබුදුන්වහන්සේගේ පාත්‍රය ගෙන අවුත් ‘සොදුර, අපි පෙර පින් නොකළ බැවින් බොජුන් සොයමින් හැසිරෙමු. අපට දෙනු කැමැත්ත ඇති කල්හි දානවස්තුවක් නොවෙයි. දානවස්තුව ඇතිකල්හි පිළිගන්නෙකු නොලබමු. අද උපරිට්ඨ පසේ බුදුන්වහන්සේ දක්නාලද සේක බත්පංගුවද ඇත. මගේ පංගුව මේ පාත්‍රයෙහි හෙලන්නැයි කීවේය.
වියත් ස්ත්‍රිය. ‘යම් හෙයකින් මගේ සැමියා බත්පංගුව දෙයිද මා විසිනුදු මේ දානයෙහි කොටස්කාරියක විය යුතුය’යි තමාගේ බත් කොටසද උපරිට්ඨ පසේබුදුන්වහන්සේගේ පාත්‍රයෙහි පිහිටුවා දුන්නීය. අන්නභාරතෙමේ පාත්‍රය ගෙන පසේබුදුන් වහන්සේ අතෙහි තබා ‘ස්වාමීනි, බෙමඳුවූ දුක් ජීවිතයෙන් මිදෙමු’යි කීවේය. ‘මහපිනැත්ත, එසේ වේවා’යි වදාළසේක. හෙතෙම තමන්ගේ උතුරු සළුව පොළොවෙහි එක් තැනක එළා ‘ස්වාමීනි, මෙහි හිඳ වළඳනසේක්වා’යි පැවසීය. පසේ බුදුන්වහන්සේ හිඳ නව ආකාර පිළිකුල් බව ප්‍රත්‍යවේක්‍ෂා කරමින් වැළඳූකල්හි අන්නභාරතෙමේ පා දෙවුනා දිය දුන්නේය. පසේබුදුන්වහන්සේ නිමවූ බත් කිස ඇතිසේක්,
‘ඔබේ ඉටු පැතූ සියල්ලම ඉටුවේවා! පසළොස්වක් සඳමෙන් සියලු සංකල්පයෝ සපිරෙත්වා’යි!{1}
අනුමෙවෙහි කොට මගට පිළිපන්සේක. සුවන සිටුවරයාගේ ඡත්‍රයට අධිගෘහිතවූ දේවතාවා, ආශ්චර්‍ය්‍යයකි, දානයක්, උත්තමදානයක් උපරිට්ඨ පසේ බුදුන් කෙරෙහි පිහිටුවනලද’යි තෙවරක් කියා සාධුකාර දුන්නේය. සුමනසිටු තෙමේ, කිම, ඔබ මෙපමණ කලක් දන් දෙන්නාවූ මා නොදක්නෙහිඳ’යි ඇසීය. ‘මම ඔබේ දානයෙහ් සාධුකාර නොදෙමි. අන්නභාර විසින් උපරිට්ඨ පසේබුදුන් වහන්සේට දුන් පිණ්ඩපාතයෙහි පැහැදී සාධුකාර දෙමි’යි කීවේය.
සුමන සිටුතෙමේ සිතීය: ‘මෙය පුදුමයකි, මම මෙතෙක් කල් දන් දෙන්නේ දෙවියන් ලවා සාධුකාර දෙවීමට නොහැකි වූයෙමි. මේ අන්නභාර තෙමේ මා නිසා වසන්නේ මනාවූ ප්‍රතිග්‍රාහක පුද්ගලයකු ලදබැවින් එක් පිණ්ඩපාත දැනයකින්ම සාධුකාර දෙවීය. මොහුට සුදුසු දෙයක් කොට මේ පිණ්ඩපාතය මා සතු. කර ගැනීමට වටීය’යි අන්නභාර කැඳවා අද ඔබවිසින් කිසිවකුට කිසියම් දානයක් දෙනලදදැයි විමසීය. ‘ආර්‍ය්‍යයෙහි, එසේය. උපරිට්ඨ පසේබුද්න් වහන්සේට මා මාවිසින් තමන්ගේ බත් පංගුව දෙන ලද’යි කීවේය. එම්බා පින්වත, කහවණු ගෙන ඒ පින්ඩපාතය මට දෙව’යි කීය. ස්වාමීනි නොදෙමි’යි කීය. හෙතෙම දහස දක්වා (කහවණු ගණන) නැංවීය. අන්තභාර තෙමේ දහසකිනුදු නොමෙි’යි කීවේය. පින්වත එසේ වේවා, ඉදින් ඔබ පිණ්ඩපාතය නෙදෙහි නම් දහසක් ගෙන පින මට දෙව’යි කීවේය. ‘එයද දීමට සුදුසුද නොසුදුසුදැයි නොදනිමි. ආර්‍ය්‍යවූ උපරිට්ඨ පසේබුදුන්වහන්සේ විමසා ඉදින් දීමට සුදුසුවන්නේ නම් දෙන්නෙමැ’යි ගොස් පසේබුදුන්වහන්සේ වෙත පැමිණ, ස්වාමීනි, සුමන සිටුතුමා මට දහසක් දී නුඹවහන්සේට දුන් පිණ්ඩපාතයෙහි පින් ඉල්වයි දෙම්දැයි නොදම්දැයි ඇසීය. ‘පණ්ඩිතය, ඔබට උපමාවක් (ඉදිරිපත්) කරමි. යම්සේ කුලසියයක් ඇති ගමක එකම ගෙයක පහනක් දල්වන්නේද? සෙස්සෝ තමන්ගේ තෙලින් වැටී තෙමා දල්වා ගන්නාහුද පළමු පහනෙහි ආලෝකය ඇතැයි කිවයුතුද නැතැයි කිවයුතුදැයි ඇසූසේක. ‘ස්වාමීනි, වැඩිවූ ආලෝකයක් වේයයි පැවසීය. පණ්ඩිතය එසේම හැන්දකන කැඳ වේවා! හැන්දක හික්‍ෂාව වේවා! තමන්ගේ පින්ඩපාතයෙහි අනුන්ට පින් දෙන්නහුට සියයකට හෝ දහසකට හෝ දේවා! යම් පමණක් දෙයිද එපමණට වැඩෙයි. ඔබ දෙන්නේ එකම පිණ්ඩපාතයක් දුන්නෙහිය. සුමන සිටුව දුන් පිනෙන් පිණ්ඩපාත දෙකක් වෙයි. එකක් නුඹටය, එකක් ඔහුටය යනුවෙනියි වදාළ සේක.
හෙතෙම පසේබුදුන්ට වැද සුමන සිටුහුගේ සමීපයට ගොස්, ස්වාමීනි, පිණ්ඩපාතයෙහි පින ගනුමැනවැයි කීවේය. ‘එසේනම්, කහවණු දහසක් ගනුවයි සිටුතෙමේ කීවේය. ‘මම පිණ්ඩපාතය නොවිකුණමි. සැදැහැයෙන් නුඹවහන්සේට පින දෙමි’යි කීවේය. “දරුව නුඹ මට සැදැහැයෙන් පින දෙවහි, මම වනාහි නුඹගේ ගුණය පුදමින් දහසක් දෙමි. ගන්න දරුව’යි කීවේය. එසේ වේවායි දහස ගත්තේය. ‘දරුව නුඹට දහස ලැබුණු කාලයෙහි සිට සියතින් වැඩ කීරීමක් නැත. වීථියෙහි ගෙයක් තනවා වසන්න. යමකින් ඔබට වැඩක් ඇත්නම් එය මට පමුණුවා ගනුවයි කීවේය. නිරෝධ සමාපත්තියෙන් නැඟී සිටි පසේබුදුන්වහන්සේට දුන් පිණ්ඩපාතය නම් එදවසෙහිම විපාක දෙයි. එබැවින් සුමන සිටු තෙමේ අන් දිනෙක අන්නභාර රැගෙන රජගෙට නොයන්නේ වුවද එදවස (ඔහු) ගෙන ගියේය.
අන්නභාරයග් පිනෙහි විපාකයෙන් රජ තෙමේ සිටුවරයා නොබලා අන්භාරවම බැලීය. දේවයන්වහන්සේ කුමක් නිසා මේ මිනිසා දෙස බෙහෙවින් බලන්නේදැ’යි (සුමන සිටු රජු විමසීය) ‘අන් දිනෙක නොදුටුවිරූ හෙයින් බලමි’යි කීවේය. ‘දේවයන් වහන්ස, මෙතෙම බැලිය යුත්තෙකි’ ‘බැලියයුතු බවට මොහුගේ කවර ගුණයක්ද?’ ‘අද තමාගේ බත්කොටස තෙමේ අනුභව නොකොට උපරිට්ට පසේබුදුන්ට දුන්හෙයින් මගේ අතින් දහසක් ලැබීය, දේවයිනි.’ ‘මෙතෙමේ කිනම් වේද?’ ‘දේවයිනි, අන්නභාර නම්වෙයි’ ඔබගේ අතින් ලද හෙයින් මගේ අතින්ද ලැබීමට සුදුසු වෙයි. මමද ඔහුට පූජා කරන්නෙමැ’යි පවසා දහසක් දුන්නේය. ‘දරුවනි, මොහුට විසීමට ගෙයක් දනුව’යි (සේවකයිනට පැවසීය)’ මැනවි දේවයිනැයි එක් ගෙයකට තැනක් පිරිසුදු කරන්නාහු උදැල්ලෙන් ගැසූ ගැසූ තන්හිද නිදන් කළ ගෙලෙන් ගෙල එකට ගැටී සිටිනු දැක රජුට සැළ කළාහුය. රජතෙමේ ‘එසේ නම් ගොස් සාරවු’යි කීවේය. සාරන සාරන විට (නිදන්කළ) යටට යයි. එබැවින් යළිගොස් රජුට දැනවූහ. රජතෙමේ ‘අන්නභාරගේ වචනයෙන් සාරවු’යයි කීවේය. ඔවුහු ගොස් අන්නභාරගේම වචනයයි (කියා) සෑරූහ. උදැල්ලෙන් ගැසූ ගැසූ තන්හි හතු පොහොට්ටු මෙන් කළ මතුවිය. ඒ ධනය ගෙනවුත් රජු සමීපයෙහි ගොඩ ගැසූහ. රජතෙමේ ඇමතියන් කැඳවා මේ නගරයෙහි අන් කවරකුට මෙපමණ ධනයක් ඇත්දැයි විමසීය. දේවයන්වහන්ස, කිසිවකුට නැතැයි (ඇමතිවරු) කීහ. එසේ නම් මේ අන්නභාර තෙමේ මෙනුවර ධනසෙට්ඨ නම් වේවා!’යි පැවසීය. ඒ දිනයෙහිම සිටුසතද ලැබීය.
හෙතෙම එතැන් පටන් දිවි ඇතිතෙක් පින්කම් කොට දෙව්ලොව උපන්නේය. දිගුකලක් දෙවිමිනුසුන් අතුරෙන් හැසිර අපගේ ශාස්තෘන්වහන්සේ පහළ වන කල්හි කිඹුල්වත් නුවරෙහි අමිතෝදන ශාක්‍යයාගේ ගෙහි පිළිසිඳ ගත්තේය. නම්ගන්වන දිනයෙහි ඔහුට අනුරුද්ධ’යයි නමක් කළාහුය. මහානාම ශාකය්‍යාගේ කනිටු සොයුරුවූද ශාස්තෘන්වහන්සේගේ සුළුපියාගේ පුතුවූද මෙතෙම අතිශයින් සියුමැළිවූයේ මහපිනැත්තෙක් විය. [missing trans] සෘතු තුනට සුදුසුවූ තුන් පහයක සරසනලද නළුවන් පිරිවරනලද දෙවියකු මෙන් සැපත් වින්දේය.
අපගේ බෝසතුන්වහන්සේද එසමයෙහි තුසීපුරෙන් සැව සුද්ධෝදන මහරජුගේ අග මෙහෙසියගේ කුසෙහි පිළිසිඳ ගෙන අනුකුමයෙන් වැඩිවියට පැමිණියාහු එකුන්තිස් වසක් ගිහිගෙහි වැස මහබිනික්මන් නික්ම පිළිවෙළින් අවබෝධ කරනලද සර්‍වඥතා ඥාන ඇතිසේක් බො‍්මැඩ සත්සතියක් ගෙවා ඉසිපතනෙහි දම්සක් පවත්වා ලෝකානුග්‍රහය කරනසේක් රජගහනුවරට පැමිණ මගේ පුතා රජගහනුවරට පැමිණියේයි අසා ‘යව්” මගේ පුතු රැගෙන එව්’යයි පියා විසින් යවනලද දහසක් පිරිවර ඇති දස ඇමතියන් ඒහභික්‍ෂුපැවිද්දෙන් පැවිදිකරවා කාළුදායී තෙරුන් විසින් චාරිකා ගමන අයදනා ලදසේක්: රජගහ නුවරින් විසිදහසක් භික්‍ෂූන් පිරිවරනලද්දාහු කිඹුල්වතට ගොස් ඥාතිසමාගමෙහි නොයෙක් සෘද්ධි ප්‍රාතිහාර්‍ය්‍යයන්ගෙන් ප්‍රාතිහාර්‍ය්‍ය සහිතවූ විසිතුරු දම්දෙසුම්කොට මහජනයාට අමාපැන් පොවා දෙවැනි දවස්හි පාසිවුරු රැගෙන නුවර දොරටුවෙහි සිට කුල නගරයට පැමිණියාවූ බුදුන්වහන්සේලාගේ කවර පුරුද්දක්දැයි සලකා බලමින් ගෙපිළිවෙළින් පිඬුහැසිරීම පුරුද්දකැයි දැන ගෙපිළිවෙළින් පිඬු පිණිස හැසිරෙනසේක්, ‘ඔබගේ පුතා පිඬු හැසිරෙති’යි අසා පැමිණියාවූ රජුට ධර්‍මකථා කියා ඔහු විසින් සිය නිවෙස්නට පමුණුවා කරනලද සත්කාර සම්මාන ඇතිසේක් එහිදී කළයුතු ඥාති ජනයාට අනුග්‍රහයකොට රහල් කුමරුවා පැවිදි කරවා නොබෝ දිනකින්ම කිඹුල්වත් පුරෙන් මල්ල රටෙහි සැරිසරන සේක් අනුපිය අඹවනයට වැඩිසේක.
එකල්හි සුද්ධෝදන මහරජතෙමේ ශාක්‍ය සමූහයා රැස් කරවා, ‘ඉදින් මගේ පුත්‍රයා ගිහිගෙහි විසුවේ නම් සත් රුවනින් යුක්තවූ සක්විති රජ වන්නේය. මගේ මුණුබුරුවූ රාහුල කුමරුවාද ක්‍ෂත්‍රිය සමූහයා සමඟ ඔහු පිරිවරා හැසිරෙන්නේය. නුඹලාද මෙකරුණ දන්නාහුය. දැන් වනාහි මාගේ පුත්‍රයා බුදුවූයේය. උන්වහන්සේට යම්තාක් පිරිවර වේද එපරිද්දෙන් නුඹලා එක් එක් කුලයෙන් එක් එක් දරුවා බැගින් දෙව්’යයි පැවසීය. මෙසේකී කල්හි එකපහරින්ම දහසක් ක්‍ෂත්‍රිය කුමාරවරු පැවිදිවූහ. එකල්හි මහානාම තෙමේ ගෘහප්‍රධාන වෙයි. හෙතෙම අනුරුද්ධ ශාක්‍යයා කැඳවා, දරුව අනුරුද්ධ, දැන් ප්‍රසිද්ධ ශාක්‍ය කුමාරවරු පැවිදිවූ භාග්‍යවතුන් අනුව පැවිදිවෙති. අපගේ කුලයෙහි ගිහිගෙන් නික්ම අනගාර්ය පැවිද්දට පත් කිසිවෙක් නැත. එහෙයින් ඔබ හෝ පැවිදිවෙව. මම හෝ පැවිදි වන්නෙමි’යි කීවේය. හෙතෙම ඔහුගේ වචනය අසා ගිහිගෙහි රුචි නොකොට තමා සත්වැනි කොට ඇත්තේ ගිහිගෙහි නික්ම අනගාර්යයෙහි පැවිදිවිය. ඔහුගේ පැවිද්දෙහි අනුපිළිවෙළ සංඝභේදක්‍ඛන්‍ධකයෙහි පැමිණියේමය.
මෙසේ අනුපිය අඹවනයට ගොස් එසේ පැවිදිවූවන් අතුරෙන් භද්දිය ස්ථවිරයන්වහන්සේ ඒ ඇතුළ් වසෙහිදීම රහත්බවට පැමිණියේය. අනුරුද්ධ තෙරුන්වහන්සේ දිබ්බචක්‍ඛුඤාණය ඉපදෙවේව්ය. දෙව්දත් තෙමේ අටසමවත් ඉපදෙව්වේය. අනඳ තෙරුන්වහන්සේ සෝවාන් පෙලෙහි පිහිටියහ. භගු තෙරද කිම්බිල තෙරද පසුව රහත්බවට පැමිණියාහුය. ඒ සියලු තෙරවරුන්ගේම තම තමන්ට එළඹුනාවූ තන්හි පෙර ප්‍රර්‍ත්‍ථනාභිනීහාරය ප්‍රකට වෙයි. මේ අනුරුද්ධ තෙරුන් වහන්සේ වනාහි දම් සෙනෙවි සැරියුත් තෙරුන් සමීපයෙහි කමටහන් ගෙන චෙතිය රටෙහි පාචීනවංසමිගදායට ගොස් මහණදම් කරන්නේ සප්ත මහා පුරුෂවිතර්‍කයන් විතර්‍කනය කළහ. අට වැන්නෙහි වෙහෙසට පත් වෙත්. ශාස්තෘන්වහන්සේ අනුරුද්ධ තෙමේ අටවැන්නෙහි වෙහෙසට පත් වේයයි දැන ඔහුගේ අදහස සපුරන්නෙමියි එහි ගොස් පනවන ලද උතුම් බුද්ධාසනයෙහි වැඩහුන්සේක් අටවැනි මහාපුරුෂ විතර්‍කය සම්පූර්‍ණ කරවා සිවුපසෙහි සතුටුවීම භාවනාවෙහි ඇලීම යන මේවායින් සමන්විතවූ මහා ආර්‍ය්‍යවංශ ප්‍රතිපදාව වදාරා අහසට පැන නැඟී හේසකලා වනයටම වැඩිසේක.
තෙරුන්වහන්සේ තථාගතයන් වැඩි කෙණෙහිම ත්‍රිවිද්‍යාප්‍රාප්ත මහා ක්‍ෂීණාශ්‍රවයෙක් වී ශස්තෘන්වහන්සේ මගේ සිත දැන අවුත් අටවැනි මහා පුරුෂ වතර්‍කය සම්පූර්‍ණ කරවා දුන්සේක. මගේ සිත මස්තකප්‍රාප්ත වූයේය’යි බුදුන්වහන්සේගේ ධර්‍ම දේශනාවද තමන් අවබෝධ කළ ධර්‍මයද අරභයා මේ උදාන ගාථාව පැවසූහ.
‘ලෝකයෙහි අනුත්තරවූ ශාස්තෘන්වහන්සේ මගේ අදහස දැන සෘද්ධියෙන් මනෝමය කයින් එළඹිසේක.{1}
නිෂ්ප්‍රපංචයෙහි ඇළුණු බුදුරජාණන්වහන්සේ මගේ අදහස යම්සේ වීද ඊට වැඩියෙන් දෙසූ සේක. නිෂ්ප්‍රපංචය දේශනා කළ සේක.{2}
මම උන්වහන්සේගේ ධර්‍මය දැන සසුනෙහි ඇල්ම ඇතිව විසීමි. ත්‍රිවිධ විද්‍යාව ලබනලදී. බුදුරදුන්ගේ අනුශාසනාව ඉටු කරනලදී.{3}
ඉක්බිති මෑත කාලයෙහි ශාස්තෘන්වහන්සේ ජේතවන මහවෙහෙරෙහි වසනසේක ‘මගේ සසුනෙහි දිවැස් ඇත්තවුන් අතුරෙන් අනුරුද්ධ තෙරණුවෝ අග්‍රයහ’යි උන්වහන්සේ අග්‍රස්ථානයෙහි තැබූසේක.
සවැන්නෙහි, **‘උච්චාකුලිකානං’** යනු උසස් කුලයෙහි උපන්නවුන් අතුරෙන්ය. භද්දියො යනු අනුරුද්ධ තෙරුන් සමඟ ගිහිගෙන් නික්මුණු ශාකය රජෙකි. **‘කාලිගොධාය පුත්තො’** යනු ඒ දේවිය කලුවන්ය. ගොධා යනු ඇයගේ නමයි. එබැවින් කාලිගොධායයි කියනු ලබන්නීය. ඇයගේ පුතාය යනු අර්‍ත්‍ථයි. කුමක් හෙයින් වනාහි මෙතෙම උසස් කුලයෙහි උපන්නවුන් අතුරින් අග්‍රයයි කියන ලද්දේද? කිම ඊට වඩා උසස් කුලයෙහි උපන්නාහු නැද්ද? එසේය නැත. ඔහුගේ මව ශාක්‍ය කුලකාන්තාවන් අතුරෙන් වයසින් සියල්ලන්ටම වඩා දෙටුවූවාය. හෙතෙමේද ශාක්‍යකුලයෙහි සපැමිණි රජසැපත් අතහැර පැවිදිවූයේය. එහෙයින් උසස්කුලයෙහි උපන්නවුන් අතුරෙන් අග්‍රයයි කියනලදී.
තවද පෙර පැතුම් බලයෙන් හෙතෙම අනුපිළිවෙළින් ජාති පන්සියයක් රජ කුලයෙහි ඉපිද රාජ්‍යය කරවූයේමය. මෙකරුණියන්ද උසස් කුලවතුන් අතුරෙන් අග්‍රයයි කියනලදී. මොහුගේ ප්‍රශ්න කර්‍මයෙහි මේ පිළිවෙළ කථාවයි: මෙතෙමේද අතීතයෙහි පියුමතුරා බුදුන්වහන්සේගේ කාලයෙහි මහධනවත් කුලයක උපන්නේ කියනලද ක්‍රමයෙන්ම දහම් ඇසීම සඳහා ගියේ එදවස එක් භික්‍ෂුවක උසස් කුලිකයන් අතුරෙන් අග්‍රස්ථානයෙහි තබන ශාස්තෘන්වහන්සේ දැක මාවිසින්ද අනාගතයෙහි එක් බුදුකෙනෙකුන්ගේ සසුනෙහි උසස් කුලික භික්‍ෂූන් අතුරෙන් අග තැන්පත්වීම සුදුසුයයි තථාගතයන් ආරාධනාකොට සත් දින බුදුපාමොක් බික් සඟනට මහ දන්දී ‘ස්වාමීනි, මම මේ දානයාගේ විපාකයෙන් වෙනත් සැපතක් බලාපොරෝතු නොවෙමි. අනාගතයෙහි එක් බුදුවරයකුගේ සසුනෙහි උසස් කුලයෙහි වූ භික්ෂූන් අතුරෙන් අග්‍ර වන්නෙමි’යයි ප්‍රර්‍ත්‍ථනා කොට පාමුල වැදහොත්තේය.
ශාස්තෘන්වහන්සේ අනාගතය බලන සේක් (පැතුම) ඉටුවන බව දැන, ‘ඔබගේ මේ කර්‍මය ඉටුවන්නේය. මෙයින් කල්ප ලක්‍ෂයක් අවසන්හි ගෞතම නම් බුදු කෙනෙක් උපදිති. නුඹ උන්වහන්සේගේ සසුන්හි උසස් කුලයෙහිවූ භික්‍ෂූන් අතුරෙන් අග්‍ර වන්නෙහියි විවරණදී භූත්තානුමෝදනාවකොට විහාරයට වැඩිසේක. හෙතෙමේද ඒ විවිරණය ලැබ උසස් කුලලාභයට හේතුවන කර්‍මයන් විමසා ධර්‍මාසනයන් කරවා ඒවායේපසු තුරුණු අතුරුවා දහම්විජනිපත්, ධර්‍මකථිකව්‍රත්ත, පෙහෙවස් ගෙහි පහන්තෙල් දීම් යන මෙසේ දිවි ඇති තෙක් බොහෝ ආකාරවූ යහපත් කටයුතු කොට එයින් කළුරිය කළේ දෙවියන් හා මිනිසුන් අතර සැරිසරන්නේ කාශ්‍යප දශබලයන් වහන්සේගේද අපගේ බුදුන්වහන්සේගේද කාල අතුරෙහි කෙළෙඹිගෙයක උපන්නේය.
එකල්හි බොහෝ පසේබුදුවරු ගනධමාදන පර්‍වතයෙන් අවුත් බැරණැෂ ගංගා තෙරෙහි පහසුතැනක හිඳ පින්ඩපාතය වළඳිති. ඒ කෙළෙඹි තෙමේ උන්වහන්සේලාගේ නිරතුරුවම එතැන්හි දන් වැළදීම දැන පාෂාණ ඵලක අටක් අතුරා දිවි ඇතිතෙක් පසේබුදුවරුන්ට උපස්ථාන කළේය. ඉක්බිති එක් බුද්ධාන්තරයක් දෙවියන් අතරද මිනිසුන් අතරද සැරිසරා මේ බුද්ධෝත්පාද කාලයෙහි කිඹුල්වත් නුවරෙහි ක්‍ෂත්‍රිය කුලයෙක උපන්නේය. නම් ගන්වන දිනයෙහි ඔහුට භද්දිය කුමරුයයි නම් කළහ. හෙතෙම වියට පැමින යට අනුරුද්ධ සූත්‍රයෙහි කියනලද පරිද්දෙන්ම ක්‍ෂත්‍රියයන් සදෙනාට ඇතුළත්ව ශාස්තෘන්වහන්සේ අනුපිය අඹ වෙනෙහි වසන කල්හි ශාස්තෘන් සමීපයෙහි පැවිදිව රහත්බවට පැමිණියේය. ඉක්බිති ශාස්තෘන්වහන්සේ මෑත කාලයෙහි දෙව්රමෙහි වැඩවසනසේක් මගේ සසුනෙහි උසස් කුලයෙහි උපන්නවුන් අතුරෙන් කාලි ගොධාවගේ පුත් වූ භද්දිය තෙරුන්වහන්සේ අග්‍ර වෙතියි අග්‍රස්ථානයෙහි තැබූසේක.
සත්වැන්නෙහි **‘මඤ්ජුස්සරානං’** යනු මිහිරි හඬ ඇත්තවුන් අතුරෙන් යනුයි. **ලකුණ්ටක බද්දියො** යනු උසින් මිටිය. නමින් භද්දිය නම් වෙයි. උන්වහන්සේගේද ප්‍රශ්න කර්‍මයෙහි මේ පිළිවෙළ කථාවයි. මෙතෙමේද පියුමුතුරා බුදුන් සමයෙහි හංසවතී නුවරෙහි මහත් ධනවත් කුලයක උපන්නේ කියනලද ක්‍රමයෙන්ම දහම් ඇසීම සඳහා විහාරයට ගියේය. එකල්හි එක් මිහිරි හඬ ඇති භික්‍ෂුවක එතදග්‍රස්ථානයෙහි තබන්නාවූ තථාගතයන් දැක, ආශ්චර්‍ය්‍යයකි, ඒකානත්යෙන්ම මමද අනාගතයෙහි මේ භික්‍ෂූන් මෙන් එක් බුදුකෙනෙකුන්ගේ සසුනෙහි මිහිරි හඬ ඇති භික්‍ෂූන් අතුරෙන් අග්‍රවන්නෙම් නම් යෙහෙකැයි සිත් උපදවා ශාස්තෘන්වහන්සේට ආරාධනා කොට සත් දිනක් බුදු පාමොක් බික්සඟනට මහදන්දී ‘ස්වාමීනි, මම මේ දානයාගේ විපාකයෙන් අනෙක් සැපතක් නොතමි. අනාගතයෙහි එක් බුදුකෙනෙකුන්ගේ සසුනෙහි මිහිරි හඬ ඇති භික්ෂූන් අතුරෙන් අග්‍ර වෙම්’වායි ප්‍රර්‍ත්‍ථනා කොට පාමුල වැදහොත්තේය. ශාස්තෘන්වහන්සේ අනාගතය බලන සේක් ඉටුවන බව දැන, ‘ඔබගේ මේ කර්‍මය සමෘද්ධ වන්නේය. මෙයින් කල්පලක්‍ෂයක් අවසන්හි ගෞතම නම් බුදු කෙනෙක් ලොව පහළ වන්නාහ. ඔබ උන් වහන්සේගේ සසුනෙහි මිහිරි හඬ ඇති භික්‍ෂූන්ට අග්‍ර වන්නෙහිය'යි විවරණදී විහාරයට වැඩිසේක.
හෙතෙමේත් ඒ විවරණය ලබා දිවි ඇති තෙක් යහපත් කටයුතු කොට එහි කළුරිය කළේ දෙවිමිනිසුන් අතුරෙහි සැරිසරන්නේ විපස්සී සම්බුදුන්වහන්සේගේ කාලයෙහි චිත්තපත්තකොකිල නම්වී නිර්‍භයවූ මිගදායෙහි වසන්නේ එක් දිනක් හිමවතට ගොස් මිහිරි අඹගෙඩියක් තුඩින් ගෙන එන්නේ බික්සඟන පිරිවර කොට ඇති ශාස්තෘන්වහන්සේ දැක, ‘මම අන් දිනයන්හි හිස්ව තථාගතයන්වහන්සේ දකිමි. අද වනාහි මවිසින් මේ අඹගෙඩිය පුතුන් සඳහා ගෙන එන ලදී. ඔවුන්ට වෙනෙකක් ගෙනවුත් දෙමි. මෙය වනාහි දශබලයන් වහන්සේට දීමට වටනේය’යි සිතුවේය. එසේ සිතා බැස අහසෙහි ඔබිමොබ සැරිසරයි. ශාස්තෘන්වහන්සේ ඔහුගේ සිත දැන අශෝක තෙරුන් නම් වූ උපස්ථායකයා දෙස බැලූ සේක. (උන්වහන්සේ) පාත්‍රය ගෙනවුත් ශාස්තෘන්වහන්සේගේ අතෙහි තැබූහ. කොවුළා දශබලයන් වහන්සේගේ පාත්‍රයෙහි අඹගෙඩිය පිහිටවීය. ශාස්තෘන්වහන්සේ එහිම හිඳ අඹගෙඩිය වැළඳූසේක. කොවුළා පහන් සිත් ඇත්තේ නැවත නැවත් දශබලයන් වහන්සේගේ ගුණයන් සිහි කරන්නේ දශබලයන් වහන්සේ වැඳ සත්දිනක් සතුටු සුවයෙන් කල් හැරීයේය. ඒ ආත්මභාවයෙහි යහපත් කර්‍මය එපමණෙකි. මේ පින්කමින් ස්වරය මිහිරි විය.
කාශ්‍යප සම්බුදුන්වහන්සේගේ කාලයෙහි චෛතය කර්‍මාන්තය පටන්ගත් කල්හි කවර පමණකින් කරමුද? සත්යොදුන් ප්‍රමාණය ඉතා මහත්ය. මෙය සයොදුනක් කොට තනමු. මෙයද ඉතා මහත්ය. පස් යොදනක් කරමු. සිවුයොදනක්. තුනයොදුනක්, දෙයොදුනක්යයි කීකල්හි, මෙතෙම එදවස්හි දෙටුවඩුවාවී ‘පින්වත්නි, එවු, අනාගතයෙහි පහසුවෙන් පිළිදැගුම් කිරීමට වටීයයි කියා රැහැනක් ගෙන වට කරන්නේ ගව්වක් මත්තෙහි සිට එක් එක් දොරටුවක් ගව්වක් ගව්වක් වේවා! චෛත්‍යය යොදනක් වට ඇත්තේද යොදනක් උස ඇත්තේකද වන්නේයයි කීවේය. ඔවුහු ඔහුගේ වචනයෙහි සිටියාහුය. මෙසේ අප්‍රමාණවූ බුදුන්ගේ ප්‍රමාණය කළේයයි ඒ කර්‍මයෙන් උපනුපන් තන්හි අන්‍යයන්ගෙන් හීන ප්‍රමාණ වූයේය. හෙතෙම අපගේ ශාස්තෘන්වහන්සේගේ කාලයෙහි සැවතෙහි මහධනවත් කුලයක උපන්නේය. භද්දියයයි ඔහුට නම් කළාහුය. හෙතෙම වියපත්ව ශාස්තෘන්වහන්සේ දෙව්රමෙහි වැඩවසන කල්හි වෙහෙරට ගොස් දම් දෙසුම අසා ශ්‍රද්ධා ප්‍රතිලාභය ඇත්තේ පැවිදිව ශාස්තෘන් සමීපයෙහි කමටහන් ගෙන විදර්‍ශනාවට කටයුතු කරන්නේ රහත් බවට පැමිණියේය. ඉක්බිති ශාස්තෘන්වහන්සේ මෑත කාලයෙහි ආර්ය සංඝ සමූහයා මැද වැඩහුන්සේක් මෙම තෙරුන්වහන්සේ මිහිරි හඬ ඇති භික්‍ෂූන්ගෙන් අග්‍රස්ථානයෙහි තැබූසේක.
අටවැන්නේහි **‘සීහනාදිකානං’** යනු සිංහහඬ නඟන්නවුන් අතුරෙන්ය. **පිණ්ඩොලභාරද්වාජො අග්ගෝ** යනු හෙතෙම වනාහි රහත්බවට පත් දිනයෙහි යතුරක් රැගෙන විහාරයෙන් විහාරයට පිරිවෙණන් පිරිවෙණට ගොස්, ‘යමකුට මාර්‍ගයෙහි හෝ ඵලයෙහි හෝ සැකයක් ඇතිද හෙතෙම මා විමසාවා’යි සිංහ හඬ නගමින් හැසුරුනේය. බුදුන්වහන්සේගේද ඉදිරියෙහි සිට ‘ස්වාමීනි, මේ සසුනෙහි කළයුතු කිස මාගේ මුදුන් පැමිණියේය’යි සිංහනාදය නැඟුවේය. එහෙයින් සිංහනාදය ඇත්තවුන් අතුරෙන් අග්‍ර නම් වූයේය.
උන්වහන්සේගේ ප්‍රශ්න කර්‍මයෙහි මේ පිළිවෙළ කථාවයි. මෙතෙමේ වනාහි පියුමුතුරා බුදුන්වහන්සේගේ කාලයෙහි පර්‍වතපාදයක සිංහයෝනියෙක උපන්නේය. ශාස්තෘන්වහන්සේ කාලයෙහි පර්‍වතපාදයක සිංහයෝනියෙක උපන්නේය. ශාස්තෘන්වහන්සේ උදෑසන කාලයෙහි ලොව බලන සේක් ඔහුගේ හේතු සම්පත් දැක හංසවතියෙහි පිඬු පිණි හැසිර පසුබතෙහි සිංහයා ගොදුරු සඳහා පිටත්ව ගිය කල්හි ඔහුගේ වසන ගුහාවට පිවිස අහසෙහි පළක් බැඳ නිරෝධ සමාපත්තියට සමවැද වැඩහුන් සේක. සිංහයා ගොදුරු ලැබ ආපසු හැරී ආයේ ගුහා දොරකඩෙහි සිටියේ ඇතුළු ගුහාවෙහි වැඩහුන් බුදුන්වහන්සේ දැක, ‘මගේ වසන තැනට අවුත් හිඳීමට සමත් අන්සතෙක් නම් නැත. ඒකාන්තයෙන් මේ පුරුෂයා ශ්‍රේෂ්ඨයෙකි. ඇතුළු ගුහාවෙහි පළක් බැඳ හුන්නේයි. මොහුගේ ශරීර ප්‍රභාවද හාත්පස පැතිරී ගියේය. මවිසින් මෙබඳුවූ අසිරියක් නොදුටුවිරූය. මේ පුරුෂයා මේ ලෝකයෙහි පිදීමට සුදුස්සන් අතුරෙන් ශ්‍රේෂ්ඨයා වන්නේය. මා විසින්ද මොහුට හැකි පරිද්දෙන් සත්කාර කිරීමට වටනේයයි දියෙහි හටගන්නාවුද ගොඩ භටගන්නාවූද නොයෙක් මල් එක් කොට බිමසිට හුන් පළඟෙහි තැනට මලසුනක් අතුරා සියලු රැය අබිමුවෙහි තථාගතයන්වහන්සේ නමඳිමින් සිටියේය. දෙවැනි දිනයෙහි පරණ මල් ඉවත් කොට අලුත් මලින් ආසනය ඇතිරීය.
මේ ක්‍රමයෙන්ම දිනසතක් මල් අසුන් පනවා බලවත් ප්‍රීතිය හා සොම්නස උපදවා ගුහාදොරටුවෙහි රැකවල් ගත්තේය. සත්වැනි දිනයෙහි භාග්‍යවතුන්වහන්සේ නිරෝධ සමාපත්තියෙන් නැඟිට ගුහා දොරටුවෙහි වැඩ සිටි සේක. මෘගරාජවූ සිංහයාද තථාගතයන් වහන්සේ තෙවරක් පැදකුණු කොට සිවු තැන්හි වැඳ ඉවත්වී සිටියේය. ශාස්ථාන් වහන්සේ මොහුගේ උපනිශ්‍රය මෙපමණක් වටීයයි අහසට පැන නැඟී විහාරයටම ගියසේක.
ඒ සිංහයාද බුද්ධ වියෝගයෙන් දුකට පත් වූයේය. කළුරිය කොට හංසවතී නුවරෙහි මහධනවත් කුලයක පිළිසිඳ ගෙන වියට පැමිණියේ එක් දිනක නුවරුන් සමඟ වෙහෙරට ගොස් දම් දෙසුම අසන්නේ එක් භික්‍ෂුවක සිංහනාද ඇත්තවුන් අතුරෙහි අගතන්හි තබන්නාවූ ශාස්තෘන් වහන්සේ දැක කියනලද ක්‍රමයෙන්ම සත්දිනක් මහදන් පවත්වා ඒ තනතුර පතා ශාස්තෘන්වහන්සේ විසින් (පැතුමට) අනතුරක් නොදැක විවරන දෙන ලද්දේ දිවි ඇතිතෙක් කුසල් කොට එහි කළුරිය කළේ දෙවියන් හා මිනිසුන් අතර සැරිසරන්නේ මේ බුද්ධෝත්පාද කාලයෙහි රජගහ නුවර බ්‍රාහ්මණ මහාසාර කුලයෙක්හි උපන්නේය. නමින් භාරද්වාජ නම් වූයේය. හෙතෙම වියට පත්වූයේ ත්‍රිවේදයන් උගෙන මානවකයන් පන්සියයකට මන්ත්‍ර උගන්වමින් හැසිරෙයි. හෙතෙම තමන්ගේ ජ්‍යෙෂ්ඨ භාවයෙන් ආරාදනා ලද තන්හි සියල්ලන්ගේ හික්‍ෂාව තෙමේම පිළිගනී. මෙතෙම වනාහි මඳක් ලොල් ස්වභාවය ඇත්තේ විය. හෙතෙම ඒ මානවකයන් සමඟ කැඳ කොහිද බත් කොහිදැයි කැඳබත් කනදෑම සොයමින් හැසිරෙයි. හෙතෙම ගියගිය තන්හි පිණ්ඩය (අහර)ම ගරු කරමින් හැසිරේයයි පිණ්ඩොලභාරද්වාජ යන නමින් ප්‍රකටවිය.
හෙතෙම එක් දිනක් ශාස්තෘන්වහනසේ රජගහ නුවරට පැමිනි කල්හි ධර්‍මකථාව අසා ලැබූ ශ්‍රද්ධා ඇත්තේ පැවිදි වී විදර්‍ශනාවට කටයුතු කරන්නේ රහත් බවට පැමිණියේය. රහත් බවට පත් වේලෙහිම යතුරක් ගෙන වෙහෙරින් වෙහෙරට පිරිවෙණින් පිරිවෙණට ගොස් යමෙකුට මාර්‍ගයෙහි හෝ ඵලයෙහි හෝ සැකයක් ඇත්නම් හෙතෙම මා විමසාවායි සිංහනාද නඟමින් හැසුරුනේය. හෙතෙම එක් දිනක් රජගහ සිටු විසින් උණ දඬුවලින් ඔසවා අහසෙයි එල්වන ලද බඳු වදමල් පැහැය ඇති සඳුන් හරෙන් කරනලද පාත්‍රයක් සෘද්ධියෙන් ගෙන සාධුකාර දෙන්නාවූ මහජනයා විසින් පිරිවරන ලද්දේ විහාරයට අවුත් තථාගතයන්වහන්සේගේ අතෙහි තැබුවේය. ශාස්තෘන්වහන්සේ (කරුණ) දන්නාසේක්ම, ‘භාරද්වාජ, ඔබ විසින් කොයින් මේ පාත්‍රය ලබන ලද්දැ’යි ඇසූසේක. හෙතෙම ලැබූ කාරණය පැවසීය. ශාස්තෘන්වහන්සේ, ‘ඔබ මෙබඳුවූ උත්තමසාරධර්‍මයක් මහාජනයාට දැකුවූයෙහිය. ඔබ විසින් නොකළයුත්තක් කරන ලදැයි නොයෙක් අයුරින් නින්දා කොට, ‘මහණෙනි, ගිහියන්ට උතුරුමිනිස්දමින් සෘද්ධිප්‍රාතිහාර්‍ය්‍ය නොදැක්විය යුතුයි. යමෙක් දක්වන්නේ නම් ඔහුට දුකුළා ඇවැත්වේ'යයි ශික්‍ෂාපදයක් පැනවූසේක.
ඉක්බිති බික්සඟන මැද කථාවක් උපන්නේය: ‘සිංහනාද ඇති තෙරුන්වහන්සේ රහත් බවට පත් දිනයෙහි බික්සඟන මැද යමෙකුට මාර්‍ගයෙහි හෝ ඵලයෙහි හෝ සැකයක් ඇත්ද හෙතෙම මා විමසාවායි කීය. බුදුන්වහන්්සේගේ අබිමුවෙහිද තමන්ගේ රහත්බවට පැමිණීම කීහ. සෙසු සව්වෝ නිහඬවූහ. තමාගේ සිංහනාද ඇති බැවින්ම මහජනයාගේ පැහැදීම උපදවා අහසට පැනනැඟී සඳුන්හරෙන් කළ පාත්‍රයද ගත්හ’ යනුවෙනි. ඒභික්‍ෂූහු මේ ගුණ තුනම එක් කොට ශාස්තෘන්වහන්සේට පැවසූහ. බුදුවරු නම් ගැරහියයුතු දෙය ගරහති. පැසසිය යුතු දෙය පසසතියි මෙතන්හි පැසසිය යුතුවූ අංගම ගෙන, මහණෙනි, ඉන්‍ද්‍රියන් තුනක් වැඩූබැවින්, බොහෝකොට වැඩු බැවින් භාරද්වාජ භික්‍ෂුව ‘ජාතිය ක්‍ෂය විය. බඹසර වසනලදී. කළයුතු දෙය කරනලදී. මින්පසු අන්දෙයක් නැතැයි දනිමි’යි දන්නේ ප්‍රකාශ කළේය. කවර නම් තුන් දෙනෙකුගේද යත්? සති ඉන්‍ද්‍රියයාගේ, සමාධි ඉන්‍ද්‍රියයාගේ හා පඤ්ඤ ඉන්‍ද්‍රියයාගේයි. මහණෙනි, මේ ඉන්‍ද්‍රියයන් තිදෙනා වැඩූ බැවින්, බොහෝකොට වැඩූ බැවින් භාරද්වාජ භික්‍ෂුතෙම ‘ජාතිය ක්‍ෂයවිය. බඹසර වසන ලදී. කළයුතු දෙය කරනලදී. මින්පසු අන් දෙයක් නැතැ’යි දනිමියි දන්නේ ප්‍රකාශ කළේය’යි තෙරුන්වහන්සේ පසසා සිංහනාද ඇති භික්‍ෂූන්ගෙන් අග්‍රස්ථානයෙහි තැබූසේක.
නව වැන්නෙහි **පුණ්ණො මන්තානිපුත්තො** යනු නමින් පුණ්ණය. හෙතෙමේ මන්තානි බැමිණියගේ පුතාවේයයි මන්තානි පුත්ත නමි. ඔහුගේ ප්‍රශ්නකර්‍මයෙහි මේ පිළිවෙළ කථාවයි. මෙතෙම වනාහි පියුමුතුරා භාග්‍යවතුන්වහන්සේ පහළවීමට කලින්ම හංසවතී නුවරෙහි බමුණුමහසල් කුලයක උපන්නේය. ඔහුට නම් ගන්වන දිනයෙහි ගොතමයි නම් කළාහුය. හෙතෙම වියට පැමිණියේ තුන්වේදයන් උගෙන සියලු ශිල්පයන්හි දක්‍ෂවී මානවකයන් පන්සියයක් පිරිවරකොට ඇත්තේ හැසිරෙමින් ත්‍රිවේදයන්ද විමසමින් මොක්‍ෂධර්‍මයක් සොයන්නේ නොදැක මේ ත්‍රිවේදය නම් කෙසෙල් කඳන් මෙන් පිටින් මටය. ඇතුළතින් හරනැත්තේය. මෙය ගෙන හැසිරීම දහයියා කෙටීමක් බඳුවෙයි. මෙයින් මට කවර වැඩෙක්දැයි සෘෂි පැවිද්දෙන් පැවිදව බඹවිහරණයන් උපදවා නොපිරිහුණුධ්‍යාන ඇතිව බඹලොව සෙලවමින් යන්නේමැයි මානවකයන් පන්සියය සමඟ පර්‍වතපාදයට ගොස් සාෂි පැවිද්දෙන් පැවිදි විය. ඔහුට අටළොස් දහසක් ජටිලයෝ පිරිවරවූහ. හෙතෙම පංචාහිඥ අෂ්ට සමාපත්තීන් උපදවා ඔවුනටද කසිණ පරිකර්‍ම කියා දුන්නේය. ඔවුහු ඔහුගේ අවවාදයෙහි සිට සියල්ලෝම පංචාභිඥාඅෂ්ට සමාපත්ති ඉපදවූහ.
කල් ඉක්මුණු කල්හි ඒ ගොතම තාපසයාගේ මහළු කල්හි පදුමුත්තර දශබලයන්වහන්සේ උතුම් අභිසම්බෝධියට පැමිණ පවත්වන ලද උතුම් දම්සක් ඇතිසේක් භික්‍ෂූන් ලක්‍ෂයක් පිරිවර කොට ඇත්තාහු හංසවතී නුවර ඇසුරු කර වාසය කළසේක. උන්වහන්සේ එක් දිනක උදෑසන කාලයෙහි ලොව බලා වදාරණසේක් ගෝතම තවුසාගේ පිරිසගේ රහත් බවට උපනිශ්‍රයද ගෝතම තවුසා ‘මම අනාගතයෙහි උපදින බුදුකෙනෙකුන්ගේ සසුනෙහි ධර්‍මකථිකභක්‍ෂූන් අතුරෙන් අග්‍ර වන්නෙමි’යයි පතනබවද දැක උදයෙන්ම සිරුර පිළිදැගුම්කොට තමන්ගේ පාසිවුරු තෙමේම ගෙන අප්‍රකට වේශයකින් ගෝතම තවුසාගේ අතවැස්සන් වනමුල් පලවැල සඳහා ගියකල්හි වැඩම කොට ගෝතමගේ පන්සල් දොරටුවෙහි සිටිසේක. ගෝතම තෙමේ බුදුන්වහන්සේ උපන් බව නොදන්නේවුවද දුරදීම දශබලයන් වහන්සේ දැක මේ පුරුෂයා ලොවින් මිදුනෙක්වී පැනෙයි. මොහුගේ ශරීර නිෂ්පත්තිය යම්සේ වේද යම්වූ ලක්‍ෂණයන්ගෙන් සමන්විත වූයේද (එබඳු පුද්ගලයා) ගිහිගෙහි සිටින්නේ හෝ සක්විති රජවෙයි. පැවිදිවන්නේ හෝ ඉවත්කරන ලද සසර පියසි ඇති සර්‍වඥවූ බුදු වේයයි දැන පළමු දැකීමෙන්ම දශබලයන් වහන්සේ වැඳ ‘භාග්‍යවතුන්වහන්ස, මෙහි වඩිනු මැනවැ’යි බුද්ධාසනයක් පනවා දුන්නේය. තථාගතයන්වහන්සේ තවුසාට දම් දෙසමින් වැඩහුන්සේක.
එකල්හි ඒ ජටිලයෝ මිහිරි මිහිරි වනමුල් පලවැල ආචාර්‍ය්‍යවරයාට දී ඉතිරිය වළඳමුයි එන්නාහු උසසුන්හි හිඳිනා දශබලයන්වහන්සේසේද මිටි අසුනෙහි හිඳිනා ඇදුරුවරයාද දැක අපි මෙලොව අපගේ ඇදුරුවරයාගෙන් ශ්‍රේෂ්ඨවූවෙක් නැතැයි හැසුරුණෙමු. දැන් වනාහි අපගේ ඇදුරුතුමන් මිටි අසුනෙහි හිඳුවා උසසුන්හි හුන්නෙක් පැනෙයි. ඒකාන්තයෙන්ම මේ පුරුෂයා ශ්‍රේෂ්ඨයෙක් වන්නේයයි (පලවැල) කුඩා රැගෙන ආවාහුය. (ගෝතම තවුසා) මොවුහු දශබලයන්වහන්සේ ඉදිරියෙහි මට වඳින්නාහුයයි බියපත් වුයේ, ‘දරුවනි, මට නොවඳින්න. දෙවියන් සහිත ලෝකයෙහි අග්‍ර පුද්ගලයා වූ සියල්ලන්ගේ වැඳුමට සුදුසු වූ පුරුෂයා මෙහි හුන්නේය. උන්වහන්සේ වඳුව’යි කීවේය. තවුසෝ නොදැන ඇදුරුතුමා නොකියතියි සියල්ලෝම තථාගතයන්වහන්සේගේ පාදයන් වැන්දාහුය. දරුවනි, දශබලයන්වහන්සේට දිය යුතු අන් බොජුනක් අපට නැත. මේ වන මුල්පලාපල දෙන්නෙමුයි කියා මිහිරි මිහිරි දෙය බුදුන්වහන්සේගේ පාත්‍රයෙහි පිහිටවීය. ශාස්තෘන්වහන්සේ වනමුල්පලාපල වැළදූසේක. ඉන් අනතුරුව තවුසාද අතවැසියන් සමඟ වැළදුවේය. ශාස්තෘන්වහන්සේ බත්කිස කොට, ‘දෙඅගසව්වෝ භික්‍ෂූන් ලක්‍ෂයක් ගෙන එත්වායි සිතූසේක. එසමයෙහි අගසව් මහාදේව තෙරුන්වහන්සේ ‘ශාස්තාන්වහන්සේ කොහි වැඩිසේක්දැයි විමසා බලන්නේ ශාස්තෘන්වහන්සේ අපගේ ගමන බලාපොරොත්තු වන සේකැයි භික්‍ෂූන් ලක්‍ෂයක් ගෙන ශාස්තෘන් සමීපයට ගොස් වැඳ නමඳිමින් සිටියහ.
ගෝතම තවුසා අතවැසියන්ට, දරුවනි, අපට වෙනත් සත්කාරයක් නැත. භික්‍ෂු සංඝයා දුකසේ සිටියේයි. බුදුපාමොක් බික් සඟනට මල් අසුනක් පනවන්නෙමු. දිය ගොඩමල් ගෙන එව්යයි කීවේය. ඔවුහු එකෙණෙහිම පර්‍වතපාදයෙන් පැහැයෙන් හා සුවඳින් යුත් මල් සෘද්ධියෙන් ගෙනවුත් සැරියුත්තෙරුන්ගේ කථාවස්තුවෙහි කියනලද අයුරින් අසුන් පැනවූහ. නිරෝධ සමාපත්තියට සමවැදීමද සත් දැරීමද සියල්ල කී ක්‍රමයෙන්ම දතයුතුය.
ශාස්තෘන්වහන්සේ සත්වෙනි දිනයෙහි නිරෝධයෙන් නැඟිට පිරිවරා සිටි තවුසන් දැක ධර්‍මකථිකභාවයෙහි අග්‍රස්ථානයට පත් සව්වකුට ‘භක්‍ෂුව, මේ තවුස්ගණයා, විසින් මහත් බුද්ධසත්කාරයක් කරනලදී. මොවුනට මල් අසුන් අනුමෝදනාව කරන්නැ’යි පැවසූසේක. හෙතෙම ශාස්තෘන්වහන්සේගේ වචනය පිළිගෙන තුන්පිටකයන් සම්මර්‍ශනය කරමින් අනුමෝදනය කළේය. උන්වහන්සේගේ දෙසුම කෙළවර ශාස්තෘන්වහන්සේ තෙමේ බ්‍රහ්මස්වර විහිදුවා දම්දෙසූසේක. දෙසුමඅවසන්හි ගෝතමයන් හැර සෙසු අටළොස් දහසක් ජටිලයෝ රහත්බවට පැමිණියාහුය.
ගෝතම වනාහි ඒ අත්බැවින් ප්‍රතිවේධ කිරීමට නොහැක්කේ භාග්‍යවතුන්වහන්සේට ‘භාග්‍යවතුන්වහන්ස, යම් භික්‍ෂුවක විසින් පළමුව ධර්‍මය දෙසන ලද්දේ? මෙතෙම නුඹවහන්සේගේ සසුනෙහි කවරෙක් නම් වේදැයි ඇසුවේය. ‘ගෝතමය, මෙතෙම මගේ සසුනෙහි ධර්‍මකථිකයන් අතුරෙන් අග්‍රයාය.’ ‘ස්වාමීනි, මමද සත්දිනක් කරනලද මේ ප්‍රාර්ථනාවගේ බලයෙලන් මේ භික්‍ෂුව මෙන් අනාගතයෙහි එක් බුදු කෙනෙකුන්ගේ සසුනෙහි ධර්‍මකථිකයන් අතුරෙන් අග්‍රවන්නෙමැ’යි ප්‍රාර්‍ත්‍ථනා කොට පාමුල්හි වැදහොත්තේය.
ශාස්තෘන්වහන්සේ අනාගතය බලා අනතුරකින් තොරව මොහුගේ පැතුම ඉටුවන බව දැන, ‘අනාගතයෙහි කල්ප ලක්‍ෂයක අවෑමෙවන් ගෞතම නම් බුදුකෙනෙක් උපදින්නාහ. නුඹ උන්වහන්සේගේ සසුනෙහි ධර්‍මකථිකයන් අතුරෙන් අග්‍ර වන්නෙිය’යි විවරණදී ඒ රහත්වූ තවුසන්ට ‘එව්, මහණෙනි’යි වදාළසේක. සියල්ලෝ අතුරුදහන්වූ කෙස් රැවුල් ඇත්තාහු සෘද්ධිමයවූ පාසිවුරු දරන්නාහු වස් සියයක් ඇති තෙරුන් මෙන් වූහ. ශාස්තෘන්වහන්සේ බික්සඟන සමඟ විහාරයට වැඩිසේක.
ගෝතමද දිවිඇති තෙක් තථාගතයන් වහන්සේ ඇසුරු කොට ශක්ති පරිද්දෙන් පින්කම්කොට කල්ප ලක්‍ෂයක් දෙව් මිනිසුන් අතර සැරිසරමින් අපගේ බුදුන්වහන්සේගේ කාලයෙහි කිඹුල්වත් නුවරට නුදුරෙහි දොණවත්‍ථු බමුණුගමෙහි බමුණු මහසල් කුලයක උපන්නේය. ඔහුට නම් ගන්වන දිනයෙහි පුණ්ණ මානවයායි නමක් කළාහුය. ශාස්තෘන්වහන්සේ අභිසම්බෝධියට පැමිණ පවත්වනලද උතුම් දම්සක් ඇතිව පිළිවෙළින් අවුත් රජගහ නුවර ඇසුරු කොට වාසය කරනකල්හි අඤ්ඤාකොණ්ඩඤ්ඤ තෙරුන්වහන්සේ කිඹුල්වතට ගොස් තමාගේ බෑණණුවන් වන පුණ්ණ මානවකයා පැවිදි කරවා යලි බුදුන්වහන්සේ වෙත අවුත් උන්වහන්සේ වැඳ සැල කොට විසීම සඳහා ඡද්දන්ත විලට වැඩියහ. පුණ්ණ මන්තානිපුත්ත තෙමේද මයිලණුවන් වන අඤ්ඤාකොණ්ඩඤ්ඤ තෙරුන් සමඟ බුදුන්වහන්සේ සමීපයට නොගොස් මගේ පැවිදිකිස මුදුන් පමුණුවාම බුදුන් සමීපයට යන්නේමැයි කිඹුල්වතෙහිම නැවතුනේ නුවණින් මෙනෙහි කිරීමෙහි කටයුතු කරන්නේ නොබෝ කලකින්ම රහත්බවට පැමිණියේය. උන්වහන්සේ සමීපයෙහි පැවිදිවූ කුලපුත්‍රයෝද පන්සියයක් වූහ. තෙරුන්වහන්සේ තෙමේ දසවත්‍ථුකථා ලැබීම් ඇති හෙයින් ඔවුන්ටද දසවත්‍ථු කථාවන්ගෙන් අවවාද කරති. ඔවුහු උන්වහන්සේගේ අවවාදයෙහි සිට සියල්ලෝම රහත්බවට පත්වූහ.
ඔවුහු තමන්ගේ පැවිදි කිස මුදුන් පත්බව දැන උපාධ්‍යයයන් වෙත එළඹ, ‘ස්වාමීනි, අපගේ කිස මුදුන් පැමිණියේයි. දසකථාවත්‍ථුලාභිහුද වෙමු. අපට බුදුන් දැකීමට කාලයයි’ කීහ. තෙරුන්වහන්සේ ඔවුන්ගේ කථාව අසා, ‘මගේ දසකථාවත්‍ථුලාභිතාව බුදුන්වහන්සේ දන්නා සේක. මම දම් දෙසසන්නෙම් දසකථාවස්තූන් නොහැරම දෙසමි මා යනකල්හි මේ සියල්ලෝම මා පිරිවරා යන්නාහ. මෙසේ ගණසංඝනිකාවෙන් ගොස් බුදුන් දැකීමට මට නොසුදුසුය. මොවුහු පළමුව ගොස් බුදුන් දකිත්වා’යි (සිතා) ඇවැත්නි, නුඹලා කලින් ගොස් තථාගතයනවහන්සේ දකිවු. මගේ වචනයෙන් උන්වහන්සේගේ දෙපාද නමදිවු. මමද නුඹලා ගිය මගින්මයන්නෙමි’යි ඒ භික්‍ෂූන්ට කීහ.
බුදුන්වහන්සේගේ උපන් රටෙහි වසන්නාවූ ඒ සියලු තෙරවරුම සියල්ලෝ ක්‍ෂීණාශ්‍රව වූවාහු සියල්ලෝ දසකථාවත්‍ථුලාභිවූවාහු තමන්ගේ උපාධ්‍යායයන්ගේ අවවාදය කඩනොකොට තෙරුන් වැඳ පිළිවෙළින් චාරිකාවෙහි හැසිරෙමින් සැටයොදුන් මඟ ඉක්මවා රජගහනුවරෙහි වෙළුවන විහාරයට ගොස් බුදුන්වහ්නසේගේ පා වැඳ එකත්පසෙක හුන්නාහුය. ‘ආගන්තුක භික්‍ෂුන් සමඟ පිළිසඳරෙහි යෙදීම භාග්‍යවත්වූ බුදුවරුන්ගේ පුරුද්දකි’යි භාග්‍යවතුන්වහන්සේ ඒ භික්‍ෂුන් සමඟ ‘මහණෙනි, සුවදුක් කෙසේද’ ආදීවශයෙන් මිහිරි පිළිසඳර කොට ‘මහණෙනි, තෙපි කොහි සිට ආවුහුදැ’යි විමසූසේක. ඔවුන් විසින් ‘ජාතිභූමියෙන්’ යයි කී කල්හි, ‘මහණෙනි ජාතිභූමියෙහි ජාතිභූමකවූ භික්‍ෂූන්ට සබ්‍රම්සරුන් ලවා මෙසේ සම්භාවනා කරනලද්දේ තමාද අපිස්වූයේ භික්‍ෂූන්ට අපිස්කතා කළ තැනැත්තේ කවුරුදැ’යි දසකථාවත්‍ථුලාභීවූ භික්‍ෂුව ගරන විමසූසේක. ඔවුහුද ‘ස්වාමීනි, පුණ්ණ නම්වූ ආයුෂ්මත් මන්තානි පුත්‍රයයි සැළකළාහුය. ආයුෂ්මත් සැරියුත් තෙරුන්වහන්සේ ඒ කථාව අසා තෙරුන් දකිනු කැමැත්තෝ වූහ.
ඉක්බිති ශාස්තෘන්වහන්සේ රජගහනුවරින් සැවතට වැඩිසේක. පුණ්ණ තෙරණුවෝ එහි දශබලයන්වහන්සේගේ පැමිණීම අසා, ‘ශාස්තෘන්වහන්සේ දකින්නෙමි’යයි ගොස් ඇතුළු ගඳ කිළියෙහිදීම තථාගතයන්වහන්සේ වෙත එළඹුණහ. ශාස්තෘන්වහන්සේ ඔහුට දම් දෙසූසේක. තෙරණුවෝ දහම් අසා බුදුන් වැඳ විවේකය සඳහා අන්‍ධවනයට ගොස් එක්තරා රුක්මුලක දිවාවිහාරණයෙහි හුන්සේක. සැරියුත් තෙරණුවෝද උන්වහන්සේගේ පැමිණීම අසා හිස් අනුව බලමින් ගොස් අවස්ථාව සලකා ඒ රුක්මුලට ගොස තෙරුන් සමඟ සතුටු වී සප්ත විශුද්ධි පිළිවෙළ විමසූහ. තෙරුන්වහන්සේද සැරියුත් තෙරුන් විමසූ විමසූදෙය පැහැදිලි කළහ. ඔවුහු ඔවුනොවුන්ගේ යහපත් කථා පිළිබඳව සතුටුවූහ. ඉක්බිති ශාස්තෘන්වහන්සේ මෑතභාගයෙහි බික්සඟන මැද වැඩසිටිසේක් තෙරුන් ධර්‍මකථිකයන් අතුරෙන් අග්‍රස්ථානයෙහි තැබූසේක.
දසවැන්නෙහි **සංඛිත්තෙන භාසිතස්ස** යනු සැකෙවින් කියනලද ධර්‍මයාගේයිය. **විත්‍ථාරෙන අත්‍ථං විභජන්තානං** යනු ඒ දෙසුම විස්තර කොට අර්‍ත්‍ථය බෙදාදක්වන්නවුන් අතුරිනි. අන් අය වනාහි තථාගතයන්වහන්සේගේ සංක්‍ෂිප්ත වචනය අර්‍ත්‍ථවශයෙන් හෝ ව්‍යංජන වශයෙන් හෝ සපුරන්නට හැකිවෙත්. මේ තෙරුන්වහන්සේ, වනාහි දෙපරිද්දෙන්ම හැකිවන්නාහ. එබැවින් අග්‍රයයි කියනු ලැබෙත්. උන්වහන්සේගේ පෙර පැතුමද එබඳුමයි.
මේවනාහි උන්වහන්සේගේ ප්‍රශ්නකර්‍මයෙහි පිලිවෙළ කථාවයි. මෙතෙම පියුමුතුරා සම්බුදුන්වහන්සේගේ කාලයෙහි ගැහැවි මහසල් කුලයෙක ඉපිද වියට පැමිණියේ කියනලද ක්‍රමයෙන්ම එක් දිනක් වෙහෙරට ගොස් පිරිස් කෙළවර සිටියේ දහම් අසමින් තමන් සැකෙවින් කියනලද ධර්‍මයාගේ අර්‍ත්‍ථය විස්තර වශයෙන් බෙදා දක්වන්නාවූ භික්‍ෂූන් අතුරෙන් එක් භික්‍ෂුවක අග්‍රස්ථානයෙහි තබන්නාවූ ශාසතෘන්වහන්සේ දැක, ශාස්තෘන්වහන්සේ යමකු මෙසේ වර්‍ණණා කරනසේකද මේ භික්‍ෂුව ඒකාන්තයෙන්ම ශ්‍රේෂ්ඨයෙකි මා විසින්ද අනාගතයෙහි එක් බුදු කෙනකුන්ගේ සසුනෙහි මෙබන්දකු වීමට වටීයයි ශාස්තෘන්වහන්සේට ආරාධනා කොට (පෙර) කියනලද ක්‍රමයෙන්ම සත්දිනක් මහදන්දී, ස්වාමීනි, මම මෙම සත්කාරයාගේ බෙලෙන් අන් සැපතක් නොපතමි.’ අනාගතයෙහි එක් බුදුකෙනෙකුන්ගේ සසුනෙහි මෙයින් සත්දිනකට මත්තෙහි නුඹවහන්සේ විසින් තනතුරෙහි තැබූ භික්ෂුව මෙන් මමද ඒ තනතුර ලබම්වා’යි ප්‍රාර්‍ත්‍ථනාකොට පාමුල්හි වැද හොත්තේය. ශාස්තෘන්වහන්සේ අනාගතය බලා ‘මෙම කුලපුත්‍රයාගේ පැතුම ඉටුවන්නේය’යි දැක, පින්වත් කුලපුත්‍රය, අනාගතයෙහි කල්ප ලක්‍ෂයක් අවසන්හි ගෞතම නම් බුදුකෙනෙක් පහළ වන්නාහ. ඔබ උන්වහන්සේගේ සසුනෙහි සැකෙවින් කියනලද ධර්‍මයාගේ අර්‍ත්‍ථය විස්තර වශයෙන් බෙදා දක්වන්නාවූ භික්‍ෂුන් අතුරෙන් අග්‍ර වන්නෙහියයි විවරණදී අනුමෙවෙනි කොට වැඩිසේක.
ඒ කුලපුතුද දිවි ඇති තෙක් කුසල්කොට කල්ප ලක්‍ෂයක් දෙවිමිනිසුන් අතරෙහි සැරිසරා කාශ්‍යප බුදුන්වහන්සේගේ කාලයෙහි බරණැස කුලගෙයක පිළිසිඳගෙන ශාස්තෘන් පිරිනිවන් පෑකල්හි ස්වර්‍ණ චෛත්‍යය කරන තැනට එය ලක්‍ෂයක් වටිනා රන් උළුයෙන් පුදු කොට ‘භාගයවතුන්වහන්ස, උපනුපන් තන්හි මගේ සිරුර රන්වන් වේවා’යි ප්‍රාර්‍ත්‍ථනා කළේය. ඉන් දිවි ඇති තෙක් කුසල් කොට එක් බුද්ධාන්තරයක් දෙවිමිනිසුන් අතර සැරිසරා අපගේ බුදුන්වහන්සේගේ උප්පත්ති කාලයෙහි උජ්ජයිනි නගරයෙහි පුරෝහිතයාගේ ගෙහි උපන්නේය. ඔහුට නම් ගන්වන දිනයෙහි, මගේ පුතා රන්වන් සිරුර ඇත්තෙකි. තමා විසින්ම තමාගේ නමගෙන ආවෙකිසි ඔහුට කඤ්චනමානටකයායි නමක් කළාහුය. හෙතෙම වියට පැමිණ තුන් වේදයන් උගෙන පියාගේ ඇවෑමෙන් පුරෝහිත තනතුර ලැබුවේය. හෙතෙම ගෝත්‍ර වශයෙන් කච්චාන නම් වූයේය.
චණ්ඩප්පජ්ජොත රජතෙමේ ඇමතියන් රැස්කරවා, ‘බුදුරජාණන්වහන්සේ ලොව පහළවූසේක. දරුවනි, උන්වහන්සේ වැඩමවා ගෙන ඒමට හැකි අය ගොස් වැඩමවාගෙන එවු’යයි කීවේය. ‘දේවයන්වහන්ස, දශබලයන් වහන්සේ වැඩමවාගෙන ඒමට අන් සමතෙක් නැත. ආචාර්‍ය්‍ය කච්චාන බ්‍රාහ්මණයාටම සමත්වෙයි. ඔහු යවනු මැනවැ’යි කීහ. රජතෙමේ ඔමු කැඳවා, දරුව බුදුන් සමීපයට යව’යි කීවේය. ‘මහරජ, ගොස් පැවිදිවීමට ලබන්නේ යන්නෙමි’යි බමුණා කිවේය. ‘දරුව, යම්කිසිවක් කොට තථාගතයන්වහන්සේ ගෙනෙව.’ හෙතෙම බුදුන් සමීපයට යන්නහුට මහපිරිසකගෙන් වැඩක් නැතැයි තමන් තමන් අටවැන්නා කොට ඇත්තේ ගියේය. ඉක්බිති බුදුරජාණන්වහන්සේ ඔහුට ධර්‍මදේශනා කළ සේක. දෙසුම අවසන්හි සත්දෙනා සමඟ පිළිසිඹියා සහිත රහත් බවට පත්විය. ශාස්තෘන්වහන්සේ, ‘මහණෙනි, එවු’යයි අත දිගුකළ සේක. එකෙණෙහිම සියල්ලෝ අතුරුදන්වූ කෙස් රැවුල් ඇත්තෝ සෘද්ධිමය පාසිවුරු දරන්නාහු වස්සියයක්වූ තෙරවරුන් මෙන් වූවාහුය.
තෙරුන්වහන්සේ තමාගේ කිස මුදුන්පත් වූ කල්හි නිහඬව නොහිඳ කාළුදායී තෙරුන් මෙන් ශාස්තෘන්වහන්සේට උජ්ජෙනිපුරට යාම සඳහා ගමන් වැණුම කළේය. ශාස්තෘන්වහන්සේ ඔහුගේ වචනය අසා කච්චාන තෙමේ තමන් උපන් රටට යාම බලාපොරොත්තු වේයයි දැනගත්සේක. බුදුවරුනම් එක්කරුණක් නිසා යාමට නුසුදුසු තැනට නොයති. එහෙයින් තෙරුන්ට, ‘භික්‍ෂුව, නුඹම යන්න. නුඹ ගිය කල්හිද රජතෙමේ පැහැදෙයි’යි කීසේක. තෙරුන්වහන්සේ බුදුන්වහන්සේලාගේ කථා දෙකක් නම් නැතැයි තථාගතයන් වැද තමන් සමඟ ආවාවූම භික්‍ෂූන් සත්දෙනා සමඟ උජ්ජියිනියට යන්නාහු අතරමග තෙලප්පනාලි නම් නියම්ගමක් වේ, එහි පිඬුපිණිස හැසිරුණහ. ඒ නියම්ගමෙහි සිටුදියණියන් දෙදෙනෙක්වූහ. එකියක් පිරිහුණු කුලයක උපන්නී දිළිඳුවූවා මව්පියන්ගේ ඇවෑමෙන් කිරිමව නිසා ජීවත්වෙයි. ඇයගේ ආත්මභාවය වනාහි සමෘද්ධිමත්ය. කෙස් අන්‍යයන්ට වඩා බෙහෙවින් දිගුය. ඒ නියම් ගමෙහිම අනෙක් ඉසුරුමත් සිටු කුලයෙහි දියණිය කෙස් නැත්තීය. ඕ එයින් පෙර ඇයගේ සමීපයට යවා සියයක් හෝ දහසක් හෝ දෙන්නෙමියි කියාද කෙස් ගෙන්වා ගැනීමට නොහැකිවූවාය.
එදිනයෙහි ඒ සිටුදියණිය භික්‍ෂූන් සත්දෙනකු පිරිවර කොට ඇති මහාකච්චාන තෙරුන්වහන්සේ හිස් පාත්‍රය ඇතිව යනු දැක, ‘මේ රන්වනුවූ එක් බ්‍රාහ්මණභික්‍ෂුවක් සේදූ ලෙසින්මවු පාත්‍රයෙන් වඩියි. මටද වෙන ධනයක් නැත. අසුවල් සිටු දියණිය මේ කෙස් සඳහා (පණිවිඩ) එවයි. දැන් මෙයින් ලැබූ ඉපැයීමෙන් තෙරුන්ට දාන වස්තුවක් දීමට හැකිය’යි කිරීමව යවා තෙරවරුන් ආරාධනා කොට ඇතුළු ගෙහි වැඩහිඳෙව්වාය. තෙරවරුන් වැඩසිටි කල්හි ගැබට පිවිස කිරිමව ලවා තමන්ගේ කෙස් කප්පවා, ‘මෑණියනි මේ කෙස් අසුවල් නම් සිටුදියණියටදී ඕ යමක්දෙයිද එය ගෙනෙන්න. ආර්‍ය්‍යයන්ට පිණ්ඩපාතය දෙන්නෙමු’යි කීවාය. කිරිමව පිටිඅතින් කඳුළු පිස එක් අතකින් හෘදයමාංශය වළක්වා තෙරුන් සමීපයෙහි සඟවාගෙන ඒකෙස් ගෙන ඒ සිටුදියණිය සමීපයට ගියාය.
වෙළඳ බඩුව නම් හරවත්වූවත් තෙමේ යවන ලද්දේ ගෞරවය නොඋපදවයි. එහෙයින් ඒ සිටුදුව, ‘මම පෙර බොහෝ ධනයෙනුදු මේ කෙස් ගෙන්වා ගන්නට නොහැකි වූයෙමි. දැන්වනාහි සිඳින ලද කාලයෙහි පටන් මිල පරිද්දෙන් ලබන්නේය’යි කිරීමවට කීවාය: මම පෙර ඔබගේ ස්වාමිදියණියට බොහෝ ධනයෙන්ද මේ කෙස්ගෙන්වා ගන්නට නොහැකි වූයෙමි. යම් තැනකට යවන ලද ජීවකේශයෝ කහවණු අටක්ම අගය වෙතියි කහවණු අටක්ම දුන්නාය. කිරිමව කහවණු ගෙනගොස් සිටුදියණියට දුන්නාය. සිටු දුව එක් එක් පිණ්ඩපාතය එක් එක් කහවණුවක් කොට තෙරවරුන්ට දෙවෙව්වාය. තෙරුන්වහන්සේ නුවණින් සලකා බලා සිටුදියණියගේ උපනිශ්‍රය දැක සිටුදුව කොහිදැයි ඇසූහ. ‘ආර්‍ය්‍යයන්වහන්ස, ගර්‍හයෙහිය.’ ‘ඇය කැඳවන්න.’ ඕතොමෝ තෙරුන් කෙරෙහිවූ ගෞරවයෙන් එක් වචනයකින්ම අවුත් තෙරුන් වැඳ මහත් ශ්‍රද්ධාවක් ඉපදෙව්වාය. ‘යහපත් කෙතෙහි පිහිටුවනලද පිණ්ඩපාතය ඉහාත්මයෙහිම විපාකදේය’යි තෙරුන්ට වැඳීමත් සමඟ කෙස් පියෙවි බැව්හිම සිටියේය. තෙරවරු ඒ පිණ්ඩපාතය ගෙන සිටු දියනියබලා සිටියදීම අහසට නැඟී කංචනවනොද්‍යානයෙහි බටහ.
උයන්පල්ලා තෙරවරුන් දැක රජු සමීපයට ගොස් දේවයන්වහන්ස, පුරෝහිත කච්චාන උතුමා පැවිදිවී උයනට ආවේයයි කීවේය. හටගත් කැමැත්ත ඇති චණ්ඩප්පජ්ජොත රජතෙමේ උයනට ගොස් කරනලද බත්කිස ඇති තෙරුන් පසඟ පිහිටුවා වැඳ එකත් පසෙක හුන්නේ ‘ස්වාමීනි, භාග්‍යවතුන්වහන්සේ කොහිදැයි ඇසීය. ‘මහරජ, ශාස්තෘන්වහන්සේ තමන් නොපැමිණ මා එවූසේක’යි කීහ. ස්වාමිනි, අද කොයින් හික්‍ෂාව ලැබූසේකද? තෙරුන්වහන්සේ, රජුට සිටුදුව විසින් කරනලද සියලු දුෂ්කරක්‍රියාව සැලකළහ. රජතෙම් තෙරුන්ට විසීමට තැනක් පවරාදී තෙරුන් ආරාධනාකොට නිවෙස්නට ගොස් සිටුදියණිය ගෙන්වා අගමෙහෙසි තනතුරෙහි තැබීය. මේ ස්ත්‍රියගේ කීර්තිලාභයද මේ අත්බවටම අයත්විය.
එතැන්පටන් රජතෙමේ තෙරුන්ට මහත් සත්කාර කළේය. තෙරුන්ගේ ධර්‍මකථාවට පැහැදී මහජනයා තෙරුන් සමීපයෙහි පැවිදි වූවේය. එතැන්පටන් සියලු නුවර එකම කසාවතින් බැබළුනේ සෘෂිගණයාගෙන් ගැවසුණු උඩු සුළං ඇත්තේ විය. ඒ දේවියද දරුගැබක් ලැබ දසමසක් අවෑමෙන් පුතකු වැදුවාය. ඔහුට නම්තබන දිනයෙහි ‘ගොපාල කුමාරයා’යි මවගේ පිය සිටාණන්ගේ නම කළාහුය. ඕ පුතාගේ නම වශයෙන් ගොපාලමාතාදේවී නම් වූවාය. ඕතොමෝ තෙරුන්කෙරෙහි බෙහෙවින් පැහැදී රජු කැමැති කරවාගෙන කංචන වන උයනෙහි තෙරුන්ට විහාරයක් කරවූවාය. තෙරුන්වහන්සේ උජ්ජෙනි නගරය පහදවා යළි ශාස්තෘන් සමීපයට ගියහ. ඉක්බිති ශාස්තාන්වහන්සේ මෑතකාලයෙහි ජේතවනයෙහි වැඩවසනසේක් මධුපිණ්ඩික සූත්‍රාන්තය කච්චනපෙය්‍යාල සූත්‍රාන්තය පාරායන සූත්‍රාන්තය යන මේ සූත්‍රාන්ත තුන අර්‍ත්‍ථොත්පත්ති කොට තෙරුන්වහන්සේ සැකෙවින් කියනලද ධර්‍මයාගේ අර්‍ත්‍ථය විස්තර වශයෙන් බෙදා දක්වන්නවුන් අතුරෙන් අග්‍රස්ථානයෙහි තැබූසේක.
දෙවෙනි වර්‍ගය
දෙවෙනි වර්‍ගයෙහි පළමුසූත්‍රයෙහි, **මනොමයං** යනු මනසින් උපදවනලද යනුයි. **‘මනොමයෙන කායෙන ඉදධියා උපසඞ්කමි**’ යි කියනලද තන්හි වනාහි මනසින් කරනලද කය (ශරීරය) මනොමයකාය නම් වුයේයි**. ‘අඤ්ඤතරං මනොමයං කායං උප්පජ්ජති’යි** කියනලද තන්හි මනසින් උපදවන කය මනොමයකාය නම්වූයේයි. මෙය මෙහි අදහස් කරනලදී. එහි අන්‍ය භික්‍ෂූහු මනොමයකාය උපදවන්නාහු තුනක් හෝ සතරක් හෝ උපදවත්. එකාකාරවූම කර්‍මයක් කරනු ලබන්නාවූ බොහෝ කායයන් එක සමාන කොටම නූපදවති. චුල්ලපන්‍ථක තෙරුන්වහන්සේ වනාහි එක් ආවර්ජනයකින් දහසක් මහණුන් මැවූහ. ඒකාකාර කර්‍මයක් කරනුලබන්නාවූද එකසමානවූද දෙදෙනකු නොකළහ. එහෙයින් මනෝමයකාය නිර්‍මාණය කරන්නවුන් අතුරෙන් අග්‍රනම් වූහ.
චෙතො විවර්‍තදක්‍ෂතාවෙන් යුක්තවූවන් අතුරෙන්ද චුල්ලපන්‍ථක තෙරණුවෝම අග්‍රවෙති. සංඥාවිවර්‍ත දක්‍ෂතාවෙන් යුක්තවූවන් අතුරෙන් මහාපන්‍ථක තෙරණුවෝ අග්‍රයයි කියනලද්දාහුය. එහි චුල්ලපන්‍ථක තෙරුන්වහන්සේ සතර රූපාවචරධ්‍යානයන් ලබා ඇති බැවින් චෙතොවිවට්ටකුසලයයි කියනලද්දාහුය. මහාපන්‍ථකතෙරුන්වහන්සේ සතර අරූපාවචරධ්‍යානයන් ලබා ඇති බැවින් සඤ්ඤාවිවට්ට කුසලයයි කියනලද්දාහුය. චුල්ලපන්‍ථක තෙරණුවෝම සමාධි දක්‍ෂතාවෙන් චෙතොවිවට්ටකුසල නම් වෙත්. මහාපන්‍ථක තෙරණුවෝ විදර්‍ශනාදක්‍ෂාවෙන් සඤ්ඤාවිවට්ටකුසල නම්වෙත්. මෙහි එක් කෙනෙක් සමාධිලක්‍ෂණයෙහි දක්‍ෂයෙකි. එක්කෙනෙක් විදර්‍ශනා ලක්‍ෂණයෙහි සර්‍ත්‍ථයෙකි. එක්කෙනෙක් අරමුණු හකුළුවා දැක්වීමෙහි දක්‍ෂයෙකි. එක්කෙනෙක් අංග විශ්ලේෂණය කිරීමෙහි දක්‍ෂයෙකි. එක්කෙනෙක් ආරම්මණ විශ්ලේෂණයෙහි දක්‍ෂයෙකියි මෙසේ මෙහි යෝජනා කටයුතු.
තවද චුලපන්‍ථක තෙරණුවෝ රූපාවචරධ්‍යානලාභීවී ධ්‍යානාංගයන්ගෙන් නැඟිට රහත්බවට පැමිණියහයි චෙතොවිවට්ටකුසලයහ. මහාපන්‍ථක තෙරණුවෝ අරූපාවචරධ්‍යානලාභීවී ධ්‍යානාංගයන්ගෙන් නැඟිට රහත්බවට පැමිණියහයි සඤ්ඤාවිවට්ටකුසලයහ. දෙදෙනාම මාර්‍ගයෙහි උපන් බැවින් පන්‍ථක නම් වූවාහුය. ඔවුන් අතුරෙන් පළමුව උපන්නේ මහාපන්‍ථක නමි. පසුව උපන්නේ චූලපන්‍ථක නමි.
මේ දෙදෙනාගේම ප්‍රශ්න කර්‍මයෙහි මේ පිළිවෙළ කථාවයි: අතීතයෙහි පදුමුත්තර බුදුරජාණන්වහන්සේගේ කාලයෙහි හංසවතී නගරවැසිවූ දෙබෑ කෙළෙඹිකෙනෙක් ශ්‍රද්ධාවෙන් පැහැදුනෝ නිබඳ ශාස්තෘන් හමුවට ගොස් ධර්‍මය අසත්. එක්දිනක් ඒ දෙදෙනා අතුරෙන් කනිටුබෑයා අංගදෙකකින් යුත් එක් භික්‍ෂුවක ‘මගේ සසුනෙහි මනොමයකාය නිර්‍මාණය කරන්නවුන් අතුරෙන්ද චෙතො විවර්‍තනයෙහි දක්‍ෂයන් අතුරෙන්ද මේ භික්‍ෂුව අග්‍රයයි එතදග්‍රස්ථානයෙහි තබන්නාවූ ශාස්තෘන්වහන්සේ දැක මෙසේ සිතීය. ‘ඒකාන්තයෙන්ම මේ භික්‍ෂුව ශ්‍රේෂ්ඨයෙකි. එක්කෙනෙක්ම අංග දෙකක් සම්පූර්‍ණකොට හැසිරෙයි. මාවිසින්ද අනාගතයෙහි එක්බුදුකෙනෙකුන්ගේ සසුනෙහි අංගදෙකක් පුරන්නකු වී හැසිරීමට වටීය.’ යනුවෙනි. හෙතෙම පළමු ක්‍රමයෙන්ම ශාස්තාන් ආරාධනාකොට සත්දිනක් මහදන්දී මෙසේ කීවේය: ‘ස්වාමීනි, මෙයින් සත්දිනකයට මත්තෙහි නුඹවහන්සේ යම් භික්‍ෂුවක, මනොමය අංගයෙන්ද චෙතොවිවට්ට කුසලඅංගයෙන්ද මෙතෙම මගේ සසුනෙහි අග්‍රයයි ඒකදග්‍රස්ථානයෙහි තැබුවාහුද මමද මේ පුණ්‍යකර්‍මයාගේ විපාකයෙන් ඒ භික්‍ෂුව මෙන් අංග දෙක සපුරන්නෙක් වෙම්වායි ප්‍රාර්‍ත්‍ථනා කළේය.
ශාස්තෘන්වහන්සේ අනාගතය බලා අනතුරකින් තොරව ඔහුගේ ප්‍රාර්ථනාව ඉටුවනබව දැන ‘අනාගතයෙහි කල්පලක්‍ෂයක අවසානයෙහි ගොතමනම් බුදුකෙනෙක් උපදින්නාහ. උන්වහන්සේ මොහු මේ තනතරු දෙකෙහි තබන්නාහ’යි ව්‍යාකරණය කොට අනුමෙවෙනිකොට වැඩමකළසේක. ඔහුගේ සහෝදරයාද එක්දිනක් සංඥාවිවර්‍තනයෙහි දක්‍ෂවූ භික්‍ෂුවක ඒතදග්‍රස්ථානයෙහි තබන්නාවූ ශාස්තෘන්වහන්සේ දැක එසේම පුණ්‍යකර්‍මකෙට ප්‍රාර්‍ත්‍ථනා කළේය. ශාස්තෘන්වහන්සේද ඔහුට විවරණ දුන්සේක.
ඒ දෙදෙනාම ශාස්තෘන්වහන්සේගේ ජීවමාන කාලයෙහි කුසල් කොට ශාස්තෘන් පිරිනිවන් පෑ කල්හි ශරීරචෛත්‍යයෙහි රන් පූජාව කොට එයින් සැවවූවාහු දෙව්ලොව උපන්නාහුය. මොවුන් දෙව්මිනිසුන් අතර සැරිසරද්දීම කල්ප ලක්‍ෂයක් ඉක්මුණේය. එහි මහාපන්‍ථකයන්ගේ අතරතුර කළ පින්කම් නොකියනු ලැබේ. චුල්ලපන්‍ථක වනාහි කාශ්‍යප භාග්‍යවතුන්වහන්සේගේ සසුනෙහි පැවිදිවී අවුරුදු විසිදහසක් ඔදාතකසිණකර්‍මයකොට දෙව්ලොව උපන්නේය. ඉක්බිති අපගේ ශාස්තෘන් වහන්සේ අභිසම්බෝධියට පැමිණ පවත්වනලද උතුම් දම්සක් ඇතිසේක් රජගහනුවර ඇසුරු කොට වෙළුවන මහාවිහාරයෙහි වාසයකරනසේක.
මෙතැන් සිට මේ දෙදෙනොගේම උපත කීමට වටී. රජගහනුවරෙහි ධනවත් සිටුකුලයක දියනියන් තමාගේ දාසයා සමඟ ඇසුරු කොට අන්‍යයෝද මගේ මේ ක්‍රියාව දැනගන්නාහුයයි බියවූවා මෙසේ කීවාය: ‘අපට මෙතැන්හි විසීමට නොහැකිය. ඉදින් මගේ මාපියෝ මේ වරද දැනගන්නාහු නම් මා කඩකඩ කරති. විදේශයකට ගොස් වසන්නෙමු’යි වටිනා ධනය ගෙන ප්‍රධාන දොරටුවෙන් නික්ම අන්‍යයන් විසින් නොදන්නා යම්කිසි තැනකට ගොස් වසන්නෙමු’යි දෙදෙනාම ගියාහුය.
ඒක තැනක වසන්නාවූ ඔවුන්ගේ සංවාසය නිසා ඇයගේ කුසෙහි ගැබක් පිහිටියේය. ඕ ගැබ මුහුකිරීමට පැමිණ ස්වාමියා සමඟ, ‘මගේ ගැබ මුහුකුරා ගියේය. නෑමිතුරන් නැති තැනක දරුප්‍රශූතිය නම් අප දෙදෙනාටම කරදයක්ම වේ. කුලගෙයටම යමු’යි කතා කළාය. හෙතෙම් අද යමු හෙටයමුයි දින ඉක්මෙව්වේය. ඕතොමෝ ‘මේ බාලතෙමේ තමාගේ වරද බලවත් බැවින් යාමට උත්සාහ නොකරයි. මවුපියෝ නම් ඒකානත්යෙන් හිතවත්ය. මෙතෙමේ ගියා හෝ නොගියා හෝ වේවා. මා යාමට වටීයයි සිතුවාය. ඔහු ගෙයින් පිටත්ව ගිය කල්හි ඕතොමෝ ගෙහි බඩු එකලස් කොට තමාගේ කුලගෙයට ගියබව ඊලඟ ගෙහි වැසියන්ට සැළකොට මගට පිළිපන්නීය.
ඉක්බිති ඒ පුරුෂයා ගෙට අවුත් ඇය නොදැක ඇසුරු කරන්නවුන්ගෙන් අසා කුලගෙයට ගියායයි දැන වේගයෙන් ළුහුබැඳ ගොස් අතරමගදී මුණගැසුනේය. ඇයටද එහිදීම දරුප්‍රශූතිය වීය. හෙතෙම, ‘සොදුර, මේ කුමක්දැයි ඇසීය. ‘ස්වාමීනි, එක් පුතෙක් උපන්නේය’යි කීවාය. ‘දැන් කුමක් කරන්නෙමුද? යමක් සඳහා අපි කුලගෙයට යමුද ඒකාර්‍ය්‍යය අතරමගදීම සපිරිණි. එහි ගොස් කුමක් කරන්නෙමුද? නවතිමුයයි දෙදෙනාම එක් සිත්ව නැවැත්තාහුය. ඒ දරුවාටද මගෙහි උපන් බැවින් පන්‍ථකයයි නම් කළහුය. ඇයට නොබෝකලකින්ම වෙනත් ගැබක් ද පිහිටියේය. සියල්ල පෙර පරිද්දෙන්ම විස්තර කළයුතුය. ඒ දරුවාටද මගෙහි උපන් බැවින් පළමු උපන්නාට මහාපන්‍ථකයයි නම් කොට අනෙකාට චුල්ලපන්‍ථකයයි නම් කළාහුය.
ඔවුහු ඒ දරු දෙදෙනාම ගෙන තමන් වසන තැනටම ගියාහුය. එහි වසන්නාවූ මේ දෙදෙනාගෙන් මේ මහාපන්‍ථක දරුවා අනෙක් දරුවන් සුළුපියාය. මහපියාය, මුත්තාය, මිත්තණියයි කියනු අසා මවගෙන් ‘මෑණියනි, අනික් ලමයි මුත්තායයි කියත්, මිත්තණියන්ද කියත් කිම අපට නෑයෝ නැද්දැයි ඇසීය. ‘එසේය, දරුව නුඹලාට මෙහි නෑයෝ නැත. රජගහනුවර නුඹලාගේ මුත්තා ධනසෙට්ඨි නම්වේ. එහි නුඹලාගේ බොහෝ නෑයෝයි කීවාය. ‘මෑණියනි, කුමක් හෙයින් එහි නොයමුද?’ ඕතමන් පැමිණි කාරණය නොකියා ඔවුන් යළියළිත් කියන කල්හි සැමියාට, මේ දරුවෝ බෙහෙවින් කරදරවෙත්, කිම මව්පියෝ අපදැක (අපගේ) මස් කත්ද? එව, දරුවන්ට මුත්තණුගෙය දක්වන්නෙමුයි කීවාය. මට මුහුණ දේනට නොහැක්කෙමි. ඔබ යවන්නෙමි’යි හෙතෙම කීය. ‘මැනව, ස්වාමීනි, යම්කිසි ක්‍රමයකින් දරුවන්ට මුත්තණුගෙය දැක්වීමට වටීය’යි ඕ කීවාය. දෙදෙනාම දරුවන් රැගෙන පිළිවෙළින් රජගහ නුවරට පැමිණ නගර දොරටුවෙහි එක් ශාලාවක නැවතී දරුවන්ගේ මව දෙදරුවන් ගෙන ආබව මාපියන්ට සැළකෙරෙව්වාය.
ඔවුහු එපුවත අසා, ‘සසර සැරිසරන්වුන්ට පුතෙක් නොවන්නෙක් දුවක් නොවනනෙක් නම් නැත. ඔවුහු අපට මහාපාරාධයක් කළ අයයි. ඔවුන්ට අපගේ ඇස් හමුවෙහි සිටීමට නොහැකිය. මෙපමණ නම් ධනයක් ගෙන දෙදෙනාමපහසු තැනකට ගොස් ජීවත් වෙත්වා! දරුවන් මෙහි එවත්වා’යි දැනවූහ. සිටුදියණිය මව්පියන් එවූ ධනය ගෙන දරුවන් ආවාවූ දූතයන්ගේම අතටදී යැවුවාය. දරුවෝ මුත්තණුගෙහි වැඩෙති. ඔවුනතුරින් චුල්ලපන්‍ථක තෙමේ ඉතා ළදරුය. මහා පන්‍ථක වනාහි මුත්තණුවන් සමඟ බුදුන්වහන්සේගේ ධර්‍මකථා ඇසීමට යයි. නිබඳවම ශාස්තෘන් හමුවෙහි ධර්‍මකථා අසන්නාවූ ඔහුගේ සිත පැවිද්ද දෙසට නැමුණේය. හෙතෙම මුත්තාට, ඉදින් ඔබතුමා පිළිගන්නහු නම් මම පැවිදි වන්නේමි’යි කීවේය. දරුව නුඹ කුමක් කියහිද? මට සියලු ලෝකයාගේම පැවිද්දට වඩා නුඹගේම පැවිද්ද මැනවි. ඉදින් හැකිනම් පැවිදි වන්න දරුව’යි පිළිගෙන ශාස්තෘන් සමීපයට ගියේය. ශාස්තෘන්වහන්සේ කිමෙක්ද මහසිටු, ඔබ විසින් දරුවෙක් ලබන ලද්දේයි ඇසූසේක. ‘එසේය, ස්වාමීනි, මේ දරුව මගේ මුණුබුරාය. නුඹවහන්සේ සමීපයෙහි පැවිදිවෙමැයි කියයියී කීවේය.
ශාස්තෘන්වහන්සේ පිඬුහැසිරෙන එක්තරා භික්‍ෂුවකට මේ ද්රුවා පැවිදිකරවයි අණකළසේක. තෙරුන්වහන්සේ ඔහුට තචපඤ්චක කර්‍මස්ථානය දැනුම්දී පැවිදි කරවූහ. හෙතෙම බොහෝ බුදුවදන් උගෙන පිරිපුන් වස් ඇත්තේ උපසම්පදාව ලැබුවේය. උපසපන් වූයේ යොනිසෝ මනසිකාරයෙහි කටයුතු කරන්නේ සතර අරූපාවචරධ්‍යානලාභීවී ධ්‍යානාංගයන්ගෙන් නැඟිට රහත්බවට පත්වූයේය. මෙසේ හෙතෙම සංඥාවිවර්‍තදක්‍ෂතා ඇත්තවුන් අතුරෙන් අග්‍රවූයේය. හෙතෙම ධ්‍යානසුඛයෙන්ද මාර්‍ගසුඛයෙන්ද ඵලසුඛයෙන්ද නිර්‍වාණසුඛයෙන්ද කල්ගෙවන්නේ මෙසේ සිතුවේය: ‘මේ සැපය චුල්ලපන්‍ථකට දීමට හැකිවේද’ යනුවෙනි. ඉක්බිති මුත්තණුසිටුවරයා ලඟට ගොස් මහ සිටුතුමනි, ඔබතුමා පිළිගන්නහු නම් මම චුල්ලපන්‍ථක පැවිදි කරවන්නෙමි’යි කීවේය. ‘ස්වාමීනි පැවිදි කරන්නැයි සිටුවරයා කීය. තෙරුන්වහන්සේ චුල්ලපන්‍ථක දරුවා පැවිදිකරවා දසසිල්හි පිහිටුවූහ. චුල්ලපන්‍ථක හෙරණ තෙමේ සොහොයුරාගේ සමීපයෙහි,
(සුවදැති, පිපුණු, පහනොවූ සුවද ඇති රත් පියුමක් උදෑසන යම්සේ වේද (එසේ) බබළන්නාවූ අඞ්ගීරසයන් (බුදුන්වහන්සේ) අහසෙහි බබළන හිරුමෙන් බලව)
මේ ගාථාව උගණියි. මතු පද උගන්නාවූ උන්වහන්සේගේ උගත් උගත් පදය නැසෙයි (අමතකවෙයි) මේ ගාථාවම උගෙනීමට වෑයම් කරන්නාවූ උන්වහන්සේට සිවුමසක් ඉක්මුණේය. ඉක්බිති මහාපන්‍ථක තෙමේ ඔහුට, ‘පන්‍ථකය, නුඹ මේ සසුනෙහි අභව්‍යයෙකි. සිවු මසකින් එකගාථාවකුදු උගෙනීමට නොහැකි වූවෙහි. නුඹ කෙසේ නම් පැවිදිකිස මුදුන්පත් කරන්නෙහිද? මෙයෙනි නික්ම යන්නැයි පැවසීය. හෙතෙම තෙරුන් විසින් නෙරපන ලද්දේ විහාර ප්‍රත්‍යන්තයෙහි අඬමින් සිටියේය.
එසමයෙහි භාග්‍යවතුන්වහන්සේ රජගහනුවර ඇසුර කොට ජීවකම්බවනයෙහි වාසයකරනසේක. එකල්හි ජීවක තෙමේ ‘භික්‍ෂූන් පන්සියයක් සමඟ ශාස්තාන්වහන්සේ නිමන්ත්‍රණය කරව’යි පුරුෂයකු යැවීය. එකල්හි මහාපන්‍ථක තෙරණුවෝ භත්තුදේදසක වෙති. උන්වහන්සේ ‘ස්වාමීනි භික්‍ෂූන් පන්සියයකට හික්‍ෂාව පිළිගනුමැනවැ’යි කීකල්හි, ‘බාලපන්‍ථකයන් හැර සෙස්සන්ට පිළිගනිමි’යි කීහ. චුල්ලපන්‍ථක තෙමේ ඒ කථාව අසා බොහෝ සෙයින් දොම්නසට පත් වූයේය. ශාස්තෘන්වහන්සේ චුල්ලපන්‍ථකගේ ඛේදය දැක ‘චුල්ලපන්‍ථක තෙමේ මා ගිය කල්හි අවබෝධකරන්නේය’යි ගොස් නුදුරුතැනෙක තමන් දක්වා, ‘පන්‍ථකය, නුඹ හඬහිදැ’යි විමසූසේක. ස්වාමීනි, සොහොයුරා මා පිටමං කරයි’ යයි කීවේය. ‘පන්‍ථකය, නුඹේ සොහොයුරාට වෙනත් පුද්ගලයන්ගේ ආසයානුසය පිළිබඳ දැනීමක් නැත. නුඹ බුදුන් විසින් හික්මවිය යුත පුද්ගලයෙක් නම් වේයයි සෘද්ධියෙන් මවා පිරිසුදු රෙදි කඩක්දී, පන්‍ථකය, මෙය **ගෙන රජෝහරණං රජොහරණංයි **කියමින් භාවනා කරන්නැ’යි වදාළසේක.
හෙතෙම ශාස්තෘන් විසින් දෙනලද රෙදිකඩ **රජොහරණං රජොහරණං** (කිළිටි හැරීම) යි (කියමින්) අතින් පිරිමදිමින් සිටියේය. (එසේ) පිරිමදිමින් සිටියදී ලොම් කිළිටි ස්වභාවය ඇත්තේවිය. නැවත පිරිමදිනවිට ඇතිලි පිස්නාවක් සමානවිය. හෙතෙම නුවණමුහුකුරා යාමට පැමිණ එහි රළුබව හා ගෙවීයාම සලකා මේ රෙදිකඩ ප්‍රකාතියෙන් සුදුසුය. පිරිසුදුය. තෘෂ්ණාදිය විසින් ගන්නාලද ශරීරය ඇසුරුකොට කිළිටිවිය. සිතද මෙබඳු ස්වභාවය ඇත්තේමයයි සමාධිය වඩා සතර රූපාවචර ධ්‍යානයන් පාදකකොට පිළිසිඹියා සමඟ රහත්බවට පැමිණියේය. හෙතෙම මනොමය ඤාණලාභියෙක්වී එක්කෙනකු වී බොහෝ දෙනෙකුවීමටත් බොහෝ දෙනකුවී එක් කෙනකුවීමටත් සමත් වූයේය. අර්හත්මාර්‍ගය සමඟම ඔහුට ත්‍රිපිටකයත් අභිඥා යසත් (පිළිබඳ දැනුම) පැමිණියේය.
දෙවැනි දිනයෙහි ශාස්තෘන් වහන්සේ සාරසිය අනූනවයක් භික්‍ෂූන් මඟ ගොස් ජීවකගේ නිවසෙහි හුන්සේක. චූලපන්‍ථක තෙමේ වනාහි තමාට හික්‍ෂාව නොපිළිගත් බැවින් නොගියේය. ජීවක තෙමේ කැඳ දීමට පටන් ගත්තේය. ශාස්තෘන්වහන්සේ පාත්‍රය අතින් වැසූසේක. ස්වාමීනි, කුමක්නිසා නොගන්නා සේක්දැයි ඇසීය. ‘ජීවකය, විහාරයෙහි එක් භික්‍ෂුවක් ඇතැයි වදාළ සේක. හෙතෙම, ‘පින්වත, විහාරයෙහි හිඳිනා ආර්‍ය්‍යයන්වහන්සේ රැගෙන එව’යි සැළකොට පුරුෂයකු යැවීය. චුල්ලපන්‍ථක තෙරුන්වහන්සේද ඒ පුරුෂයාගේ පැමිණීමට පෙරම භික්‍ෂූන් දහසක් මවා එක්කෙනෙකු අන්කෙනකුගේ අසමානද එක්කෙනකුගේ සිවුරු පෙරවීම් හැසිරීම් ආදී ශ්‍රමණ කටයුතු අන්කෙනකුගේ සිවුරු පෙරවීම් හැසිරීම් ආදී ශ්‍රමණ කටයුතු අන්කෙනකුගෙන් අසමානද කළහ. ඒ පුරුෂයා විහාරයෙහි භික්‍ෂූන් බොහෝබව දැක ගොස්, ස්වාමීනි, විහාරයෙහි භික්‍ෂූසංඝයා මේ භික්‍ෂුසංඝයාට වඩා වැඩිය. කැඳවිය යුතු භික්‍ෂූන් වහන්සේ නොදනිමි’යි ජීවකට කීවේය. ජීවක තෙමේ, ස්වාමීනි විහාරයෙහි හිඳිනා භික්‍ෂූන් වහන්සේ කවරෙකු නම් වේද’යි භාග්‍යවතුන්වහන්සේගෙන් අසූවේය. ‘ජීවකය, චුල්ලපන්‍ථක නම් වෙය’යි පැවසූසේක. ‘පින්වත, යන්න චුල්ලපන්‍ථක නම් කවරෙක්දැයි විමසා කැඳවා ගෙන එන්නැ’යි (පුරුෂයා නැවත යැවීය) හෙතෙම විහාරයට ගොස් ‘ස්වාමීනි, චුල්ලපන්‍ථක නම් කවරෙක්දැයි විමසීය. මම චුල්ලපන්‍ථකය, මම චුල්ලපන්‍ථකයයි භික්‍ෂූන් දහසක් දෙනාම ප්‍රකාශ කළහ. යළි ගොස් දහසක් පමණ භික්‍ෂුහු සියලුදෙනාම මම චුල්ලපන්‍ථක වෙමැයි පවසති. මම කැඟවිය යුත්තා අසුවලායි නොදනිමි’යි ජීවකට පැවසීය. ජීවක තෙමේ අවබෝධකළ සත්‍යය ඇති බැවින් සෘද්ධිමත් භික්‍ෂුවකැයි නයවශයෙන් දැන පළමුව (නම) කියන භික්‍ෂුවම ශාස්තෘන්වහන්සේ නුඹවහන්සේ කැඳවන සේකැයි කියා සිවුරුකොණින් අල්ලාගෙන දරුව’යි කීවේය. හෙතෙම විහාරයට ගොස් එසේ කළේය. එකෙණෙහිම දහසක් පමණවූ භක්‍ෂූහු අතුරුදහන් වූහ. ඒ පුරැෂයා තෙරුන්වහන්සේ ගෙන විහාරයට ගියේය. ශාස්තෘන්වහන්සේ එකෙණෙහි කැඳ පිළිගත් සේක.
බුදුන්වහන්සේ බත්කිසකොට විහාරයට ගියකල්හි ධර්‍මසභාවෙහි බුදුවරුනම් ඒකාන්තයෙන්ම ශ්‍රේෂ්ඨයෝය. සිවුමසකදී එක් ගාථාවක් උගෙනීමට නොහැකිවූ භික්‍ෂුවක මෙසේ මහත් සෘද්ධි ඇත්තකු කළහ’යි කථාවක් උපන්නේය. ශාස්තෘන්වහන්සේ ඒ භික්‍ෂූන්ගේ සිත් හසර දැන බුද්ධාසනයෙහි හිඳ මහණෙනි, කුමක් කියහුදැයි ඇසූසේක. ‘ස්වාමීනි, අන්කිසිවක් නොකියමු. චුල්ලපන්‍ථක විසින් නුඹවහන්සේ සමීපයෙන් මහත් ලාභයක් ලබන්ලදැයි නුඹවහන්සේගේම ගුණය කථාකරමු’යි පැවසූහ. මහණෙනි, දැන් මාගේ අවවාදය (අනුව කටයුතු) කොට ලෝකෝත්තර දායාදය ලැබීම පුදුමයක් නොවේ. පෙරද මෙතෙම නොමුහුකුරාගිය නුවණ ඇතිව මගේ අවවාදය පිළිගෙන ලෞකිකදායාදය ලැබීය’යි වදාළසේක. භික්‍ෂූහු, ‘ස්වාමීනි, කවදාද’යි ආයාචනය කළහ. ශාස්තෘන්වහන්සේ ඒ භික්‍ෂූන්ට අතීතය ගෙනහැර දැකවූ සේක.
මහණෙනි, අතීතයෙහි බරණැස් නුවර බ්‍රහ්මදත්ත නම් රජෙක් රජකම් කරවීය. එසමයෙහි චුල්ලසෙට්ඨි නම් පණ්ඩිතයෙක් ව්‍යක්ත වූයේ සියලු නිමිති දනියි. හෙතෙම එක් දිනක රාජඋපස්ථානය සඳහා යන්නේ ඇතුල් වීදියෙහි මළමීයකු දැක එකෙණෙහි නැකත් එක්කොට බලා මෙසේ කීවේය. ‘නුවණැති කුලපුතකු විසින් මේ (මළ) මීයා ගෙන අඹුදරුවන් රැකීමටත් කර්‍මාන්තයෙහි යෙදීමටත් හැකිවන්නේය’යි යනුවෙනි. එක්තරා දිළිඳු කුලපුත්‍රයෙක් සිටුවරයාගේ ඒ වචනය අසා ’මෙතෙම නොදැන නොකියන්නේ’යි මීයා ගෙන එක් අවන්හලක බළලුන් සඳහා දී කාකණික මිළක් ලැබීය. ඒ කාකණිකයෙන් සකුරු ගෙන එක් බඳුනකින් පැන් ගත්තේය. හෙතෙම වනයෙන් පැමිණෙන මල් කරුවන් දැක ටික ටික සකුරු කැබලිදි හැන්දෙන් පැන් දුන්නේය. ඔවුහු ඔහුට එක් එක් මල්මිටක් දුන්හ. හෙතෙම ඒ මල්මිලෙන් දෙවන දිනයේද සකුරුද පැන් කළයද ගෙන මල් උයනටම ගියේය. එදවස මල් කරුවෝ ඔහුට අඩක් නෙළුෑ මල්පැලෑටිදී ගියාහුය. හෙතෙම නොබෝදිනකින්ම මේ ක්‍රමයෙන් කහවණු අටක් ලැබීය.
නැවත එක් සුළංසහිත වැසි දිනෙක විසරුණු උයනට ගොස් වැටුණුදර එකතු කොට හුන්නේ රජුගේ කුඹුල්කරුගේ සමීපයෙන් කහවණු සොළසක් ලැබුවේය. හෙතෙම කහවණු විසිහතරක්වූ විට මේ උපාය මට ඇතැයි සිතා නුවර දොරටුවෙන් නුදුරු තැනක එක් පැන්සැළියක් තබා තණගෙනයන්නන් පන්සියයකට පැනින් උවටැන් කළේය. ඔවුහු, යහළුව, නුඹ අපට උපකාරකයෙකි. නුඹට අපි කුමක් කරමුදැයි ඇසූහ. හෙතෙම මට වැඩක් ඇති කල්හි කරන්නැයි කියා ඔබිමොබ හැසිරෙන්නේ ගොඩබිම් මාර්‍ග කාර්මිකයා හා ජගමාර්‍ග කාර්මිකයා සමඟ මිතුදම් පැවැත්වීය. ඔහුට ගොඩබිම්මාර්‍ග කාර්මිකයා හෙට මේ නගරයට අස්වෙළෙන්දෙක් අසුන් පන්සියයක් ගෙන එන්නේයයි සැළ කලේය. හෙතෙම ඔහුගේ වචනය අසා තණගෙනෙන්නවුන්ට සංඥාවක්දී එක් ඒක් තණමිටියක් දෙගුණ කොට ගෙන්වාගත්තේය. ඉක්බිති අසුන් නගරයට පිවිසි වේලාවෙහි තණමිටි දහස ඇතුල්දොරෙහි ගොනු කොට හුන්නේය. අස් වෙළෙන්දා සියලු නුවරෙහි අසුන්ට ගොදුරු නොලැබ ඔහුට දහසක්දී ඒ තණ ගත්තේය.
එයින් කිහිපදිනකට පසු ඔහුගේ මුහුදෙහි වැඩකරන යහළුවෙක් පටුනට (වරායට) මහනැවක් ආවේයයි සැළ කළේය. හෙතෙම මේ උපාය ඇතැයි කහවණු අටකින් සියලු පිරිවරින් යුත් තාවකාලිකරථයක් ගෙන නැව්තොටට ගොස් එක් ඇඟිලිමුද්‍රාවක් නැවට අත්තිකාරම් වශයෙන්දී නොදුරුතන්හි තිරයෙන් වටකරවා එහි හුන්නේ, පිටින් වෙළෙන්දන් පැමිණි කල්හි තෙවන හස්නෙන් සැළකරවුයයි පුරුෂයන්ට අණකරවීය. නැව පැමිණියේයයි අසා බැරණැසින් සියයක් පමණ වෙළෙන්දෝ බඩු ගන්නෙමුයි ආවාහුය. නුඹලා බඩු නොලබන්නහුය. අසුවල් තැන සිටිනා මහා වෙළෙන්දා විසින් අත්තිකාරම් දෙන ලදී. ඔවුහු ඔවුන්ගේ කථාව අසා ඔහුගේ සමීපයට ගියාහුය. සේවකයෝ පෙර සංඥාවශයෙන් තෙවැනි හස්නෙන් ඔවුන් ආබව සැළකළාහුය. ඒ සියයක් පමණ වෙළෙන්දෝ එක් එක් දහස බැගින්දී ඔහු සමඟ හවුල්කරුවන්වී යළි එක් එක් දහස බැගින්දී මිළදීගෙන බඩු තමන් අයත් කරගත්හ. ඒ පුරුෂයා දෙලක්‍ෂය ගෙන බරණැසට අවුත් කෙළෙහිගුණ සලක්නෙකු වියයුතුයයි එක් ලක්‍ෂයක් ගෙන්වා ගෙන චුල්ලසෙට්ඨි වෙත ගියේය.
ඉක්බිති ඔහුට ඒ සිටුතුමා ‘දරුව නුඹ විසින් කුමක් කොට මේ ධනය ලබන ලද්දේදැයි ඇසීය. හෙතෙම, ‘ඔබතුමන් විසින් කියලද උපායෙහි සිට සිටුමසක් තුළම ලබන ලදැ’යි කීවේය. සිටුතෙමේ ඔහුගේ වචනය අසා දැන් මෙබඳු දරුවකු අන්සතු කිරීමට නොවටීයයි සිතා වියපත් දියණිය දී මුළු පවුලටම හිමියා කළේය. ඒ කුලපුත්‍රයාද සිටාණන්ගේ ඇවෑමෙවන් ඒ නගරයෙහි සිටු තනතුර ගෙන දිවි ඇතිතෙක් සිට කම්වූ පරිද්දෙන් මිය ගියේය. ශාස්තෘන්වහන්සේ කථාවස්තු දෙක වදාරා අනුසන්‍ධි ගලපා බුදුවූ කල්හි මේ ගාථාව වදාළ සේක.
(විචක්‍ෂණ බුද්ධිමත් තැනැතේ ස්වල්පවූද පඬුරකින් කුඩා ගින්නක් පිඹ අවුලුවන්නාක් මෙන් තමා නංවයි.)
මෙසේ ශාස්තෘන්වහන්සේ ධර්‍මසභාවෙහි හුන්නවුන්ට මේ කාරණය දැක්වූ සේක. මේ මහාශ්‍රාවකයන් දෙදෙනාගේම පූර්‍ව ප්‍රාර්‍ත්‍ථනාවේ නාවේ සිට අනුපිළිවෙළ කථාවයි. මෑතකාලයෙහි ශාස්තෘන්වහන්සේ අර්‍ය්‍යසමූහයා විසින් පිරිවරණ ලද්දාහු ධර්‍මාසනයෙහි වැඩහුන් සේක. මනොමය ශරීරයන් නිර්‍මාණය කරන්නවුන් හා චෙතොවිවට්ට කුසල් ඇත්තවුන් අතුරෙන් චුල්ලපන්‍ථක තෙරුන් අග්‍රස්ථානයෙහි තැබූසේක. සඤ්ඤා විවට්ට කුසලයනල් අතුරෙන් අග්‍රවූවෝ මහාපන්‍ථක තෙරණුවෝයි.
තෙවෙනි සූත්‍රයෙහි ‘අරණවිහාරීනං” යනු නිකෙලෙස් පැවතුම් ඇත්තවුන්ගෙන්ය. රාගාදීවූ කෙලෙස් රණයි කියනුලැබෙයි. ඒවා නැතිවීමෙන් නිකෙලෙස් පැවැත්ම අරණවිහාර නමි. එය යම් අයට තිබේද ඔවුහු අරණවිහාරීහුයි. ඒ අරණවිහාරීන් අතුරෙන් සුභූති තෙරහු අග්‍රයෝයි. එතෙකුදුවුවත් අනෙක් ක්‍ෂීණාශ්‍රවයෝද අරණවිහාරීහුමය. (මෙම) තෙරුන්වහන්සේ විසින් ධර්‍මදේශනාවෙන් මෙම නම ලබනලදී. සෙසු භික්‍ෂූහු දම්දෙසන්නාහු වෙන්කොට ගුණ හෝ අගුණ හෝ කියත්. මෙම තෙරණුවෝ වනාහි දහම් දෙසන්නාහු ශාස්තෘන් විසින් දෙසනලද ක්‍රමයෙන් නොයික්ම දෙසති. එබැවින් අරණවිහාරීන් අතුරෙන් අග්‍ර නම්වූහ.
**‘දක්‍ඛිණෙය්‍යානං’** යනු දක්‍ෂිණාවට සුදුස්සන් අතුරෙනි. එහි වැළිදු සෙසු ක්‍ෂීණාශ්‍රවයෝද අග්‍රදක්‍ෂිණාර්හයෝයි. තෙරණුවෝ වනාහි පිඬු හැසිරෙන්නාහු ගෙයක් පාසා මෛත්‍රීධ්‍යානයට සමවැද සමවතින් නැගිට මෙසේ දායකයන්ට මහත්ඵල වන්නේයයි හික්‍ෂාව පිළිගනිති. එබැවින් දක්‍ෂිණාර්භයන් අතුරෙන් අග්‍රයයි කියනලදහ. උන්වහන්සේගේ ආත්මභාවය මනාලෙස සැදුම්ලද්දේ හෝ සමෘද්ධවූයේ වෙයි. සැරසූ තොරණක් මෙන්ද චිත්‍රපටයක් මෙන්ද බෙහෙවින් බබළයි. එබැවින් සුභූතියයි කියනු ලැබේ.
උන්වහන්සේගේ ප්‍රශ්න කර්‍මයෙහි මේ පිළිවෙළ කථාවයි. මෙතෙම පදුමුත්තර භාග්‍යවතුන්වහන්සේ පහළවීමට පෙර හංසවතී නගරයෙහි බ්‍රාහ්මණ මහාසාල කුලයෙක්හි උපන්නේය. ඔහුට නන්‍දමානවකයයි නම් කළහ. හෙතම වියපත්ව ත්‍රිවේදයන උගනෙ එහි රහයක් නොදක්නේ තමන්ගේ පිරිවරවූ සිවු සතළිස්දහසක් මානවකයන් සමඟ පර්‍වතපාදයෙක්හි සෘෂි පැවිද්දට පත්ව පංචාභිඥා අෂ්ටසමාපත්ති ඉපදවීය. අතවැස්සන්ද ධ්‍යාන ලභීන් කළේය.
එසමයෙහි පියුමුතුරා බුදුන්වහන්සේ ලොව ඉපිද හංසවතී නගරය ඇසුරුකොට වැඩවසනසේක් ඒක දිනෙක උදෑසන ලොව බලනසේක් නන්‍දතවුසාගේ අතවැසි ජටිලයන්ගේ රහත්බවට උපනිශ්‍රයද නන්‍දතවුසාගේ අංගදෙකකින් සමන්විතවූ ශ්‍රාවක තනතුරක් පැතීමද දැක උදෑසනම සිරුරු පිළිදැඟුම් කොට පෙරවරුයෙහි පාසිවුරු ගෙන සැරියුත් තෙරුන්ගේ කථාවස්තුවෙහි කියනලද ක්‍රමයෙන්ම නන්‍ද තවුසාගේ අසපුවට වැඩිසේක. එහි පලවැල දන්දීමද මලසුන් පැනවීමද නිරොධසමාපත්තියට සමවැදීමද කියනලද ක්‍රමයෙන්ම දතයුතුය.
ශාස්තෘන්වහන්සේ වනාහි නිරෝධ සමාපත්තියෙන් නැඟීසිටිසේක් අරණවිහාරීය අංගයෙන්ද දක්‍ඛිණෙය්‍ය අංගයෙන්ද යන අංග දෙකින් සමන්විතවූ එක් ශ්‍රාවකයෙකුට සෘෂිසමූහයා සඳහා පුෂ්පාසන අනුමෝදනාව කරන්නැයි ඇණවූ සේක. හෙතෙම තමන්ගේ විෂයෙහි සිට ත්‍රිපිටකය සම්මර්‍ශණය කරමින් අනුමෝදනාව කළේය. ඔහුගේ දෙසුම අවසන්හි භාග්‍යවතුන්වහන්සේ තමන්වහන්සේම දම් දෙසූසේක. දෙසුම අවසන්හි සියලු සිවු සාළිස් දහසක් තවුසෝද රහත්බවට පැමිණියාහුය. නන්‍දතාපස තෙමේ අනුමෝදක භික්‍ෂුවගේ නිමිත්ත ගෙන ශාස්තෘන්වහන්සේගේ දෙසුම අනුසාරයෙන් ඥානය මෙහෙයවීමට නොහැකිවිය. ශාස්තෘන්වහන්සේ ‘එවූ මහණ’යැයි සෙසු භික්‍ෂූන්ට අත දිගු කළසේක. සියල්ලෝ අතුරුදහන්වූ කෙස්රැවුල් ඇත්තෝ සෘද්ධිමය පිරිකර ඇතිව වස්සියයක් ඇති තෙරුන් මෙන්වූහ.
නන්‍දතාපස තෙමේ තථාගතයන් වහන්සේ වැඳ ඉදිරියෙහි සිටියේ මෙසේ කීය. ‘ස්වාමීනි, යම් භික්‍ෂුවක විසින් තවුස් ගණයාට මලසුන් අනුමෙවෙනි බණ දෙසන ලද්දේද එතෙම නුමවහන්සේගේ සසුනෙහි කවරනම් ඇත්තේද?’ ‘හෙතෙම අරණවිහාරාංගයෙහිද දක්‍ඛිණෙය්‍යංගයෙහිද එතදග්‍රස්ථානයට පැමිණියේයි. වදාළසේක. ‘ස්වාමීනි මමද මේ දිනසතක් කරනලද අධිකාර කර්‍මයෙන් අන් සැපතක් නොපතමි. අනාගතයෙහි එක් බුදුකෙනෙකුන්ගේ සසුනෙහි මේ තෙරුන් මෙන් අංග දෙකකින් සමන්විතවූයේ වන්නෙමැ’යි ප්‍රාර්‍ත්‍ථනා කළේය. ශාස්තෘන්වහන්සේ අනතුරක් නොදැක විවරණදී වැඩිසේක. නන්‍දතවුස් තෙමේද කලින් කලට බුදුන් සමීපයෙහි දහම් අසා නොපිරිහුණු ධ්‍යාන ඇත්තේ බඹලොව උපන්නේය. මෙය ඔහුගේ පුණ්‍යකර්‍මයයි. අතුරුකර්‍මයක් නොකියනුලැබේ.
හෙතෙම කල්ප ලක්‍ෂයක් ඉක්මවා සැවතෙහි සුමනසිටුගේ ගෙහි උපන්නේය. ඔහුට සුභූතියයි නම් කළාහුය. මෑතකාලයෙහි අපගේ ශාස්තාන්වහන්සේ ලොව පහළවූ සේක් රජගහනුවර ඇසුරු කොට වැඩවසනසේක. එකල්හි අනේපිඬු සිටුතෙමේ සැවතෙහි නිපදවූ බඩු රැගෙන තමන්ගේ යහලු රජගහ සිටුගේ ගෙට ගියේය ශාස්තෘන්වහන්සේ පහළවූ බව දැන සීතවනයෙහි වෙසෙන ශාස්තෘන්වෙත එළඹ පළමු දැකීමෙන්ම සෝවාන් පෙලෙහි පිහිටා ශාස්තෘන්වහන්සේට සැවැත්නුවරට වඩින ලෙස අයැද පස්සාළිස් යොදුන් මගෙහි යොදුනෙන් යොදුනට ලක්‍ෂයක් වියදමින් විහාරයක් කරවා සැවතෙහි රජමිනුමින් අටකිරියක් පමණවූ ජෙතරාජ කුමරුන්ගේ උයන් බිම කෙළගණන් ඇතුරූ මිලෙන් මිලදීගෙන එහි භාග්‍යවතුන්වහන්සේට විහාරයක් කරවා පිළිගැන්වූයේය. විහාරපූජාදිනයෙහි මේ සුභූති කෙළෙඹි තෙමේ අනේපිඬු සිටු සමඟ ගොස් දහම් අසන්නෙ සැදැහැලැබ පැවිදිවූයේය. හෙතෙම උපසපන්වූයේ මාතෘකා දෙකක් ප්‍රගුණකොට කමටහන් කියවා අරණෙහි මහණදම් කරන්නේ විදසුන් වඩා මෛත්‍රීධ්‍යානය පාදකකොට රහත්බවට පැමිණියේය. දහම් දෙසන්නේ කියනලද ක්‍රමයෙන්ම දහම් දෙසීය. පිඬු හැසිරෙන්නේ කියන ලද ක්‍රමයෙන්ම මෛත්‍රී ධ්‍යානයෙන් නැගිට හික්‍ෂාව පිළිගනියි. ඉක්බිති භාග්‍යවතුන්වහන්සේ මේ කරුණු දෙක ඇසුරුකොට මුන්වහන්සේ අරණවිහාරීවූද දක්‍ඛිණෙය්‍යවූද භික්‍ෂූන්ගේ අග්‍රස්ථානයෙහි තැබූසේක.
පස්වැන්නෙහි **ආරඤ්ඤකානං** යනු ආරණ්‍යවාසීන්ගෙන් යනුයි. **රෙවතො බදිරවනියො** යනු දම්සෙනෙවි සැරියුත් තෙරුන්ගේ කනිටු බෑයායි. අරණෙහි වසන අනෙක් තෙරවරු යම්සේ වනයෙහි ගැලපෙන තැන දිය (සඳහා) ගැලපෙන තැන හා පිඬු පිණිස ගැලපෙන තැනද සලකා අරණෙහි වසත්ද මෙතෙම එසේ නොවිසිය. මේ ගැලපෙන තැන් නොසලකා කාන්තාර. ගල් කැබළිති, ගල් පර්‍වත ආදියෙන් විසමවූ බදිරවනයෙහි වෙසෙයි. එහෙයින් ආරණ්‍යකයන් අතුරෙන් අග්‍රයයි කියනලදී.
උන්වහන්සේගේ ප්‍රශ්නකර්‍මයෙහි මේ පිළිවෙළ කථාවයි. මෙතෙම වනාහි අතීතයෙහි පියුමුතුරා භාග්‍යවතුන්වහන්සේගේ සමයෙහි හංසවතී නගරයෙහි උපන්නේ මහා ගංගාවේ ප්‍රයාග ප්‍රතිෂ්ඨාන තොටුපලෙහි නැව්කම් කරමින් වසයි. එසමයෙහි ශාස්තෘන්වහන්සේ ලක්‍ෂයක් භික්‍ෂූන් පිරිවර ඇතිව චාරිකාවෙහි හැසිරෙනසේක් ප්‍රයාගප්‍රතිෂ්ඨාන තොටුපලට සපැමිණිසේක. හෙතෙම දසබලයන්වහන්සේ දැක මෙසේ සිතුවේය. මට කලින් කලට බුදුන් දැකීමක් නම් නැත. මේ මාගේ පින්කම් රැස්වන මොහොතයයි නැව් එක්කොට තබා බැඳ මත්තෙහි රෙදි වියනක් කරවා සුවඳමල්දම් රැස්කොට එල්වා නියඳවස්ත්‍රයෙන් කරනලද විසිතුරු ඇතිරිලි අතුරුවා පිරිවර සහිත ශාස්තෘන්වහන්සේ එතෙරට පැමිණවීය.
එසමයෙහි ශාස්තෘන්වහන්සේ එක් ආරණ්‍යක භික්‍ෂුවක එතදග්‍රස්ථානයෙහි තැබූසේක. ඒ නැවියා එය දැක මාවිසින්ද මෙසේම අනාගතයෙහි එක් බුදුවරයකුගේ සසුනෙහි ආරණ්‍යක භික්‍ෂූන්ට අග්‍රවීමට වටීයයි සිතා ශාස්තෘන්වහන්සේට නිමන්ත්‍රණය කොට සත්දිනක් මහදන්දී ශාස්තෘ පාදමූලයෙහි වැදහෙව ‘ස්වාමීනි, නුඹවහන්සේ විසින් එතදග්‍රස්ථානයෙහි තැබූ එම භික්‍ෂුව මෙන් මමද අනාගතයෙහි එක් බුදුකෙනෙකුන්ගේ සසුනෙහි ආරණ්‍යක භික්‍ෂූන් අතුරෙන් අග්‍ර වන්නෙමි යයි ප්‍රාර්‍ත්‍ථනා කළේය. ශාස්තෘන්වහන්සේ අනතුරක් නොදැක අනාගතයෙහි ගෞතම බුදුන්ගේ සසුනෙහි නුඹ ආරණයකයන්ට අග්‍ර වන්නෙහියයි විවරණදී වැඩිසේක. අනතුරු වෙනත් කර්‍මයක් නොකියනුලැබේ.
හෙතෙම දිවි ඇතිතෙක් පින්කම්කොට දෙවිමිනිසුන් අතුරෙහි සරිසරන්නේ මේ බුද්ධෝත්පාදයෙහි මගධක්‍ෂේත්‍රයෙහි නාලක බ්‍රාහ්මණග්‍රාමයෙහි සාරී බැමිණියගේ කුසෙහි පිළිසිඳගෙන සොහොයුරන් තිදෙනෙකුගේද සොයුරියන් තිදෙනෙකුගේද යන සියල්ලන්ගේ බාලයාවී උපන්නේය. ඔහුට රේවතයයි නමක් ළාහුය. ඉක්බිති ඔහුගේ මවුපියෝ මෙසේ සිතූහ. අපගේ වැඩුණු වැඩුණු දරුවන් ශ්‍රමණ ශාක්‍යපුත්‍රයෝ රැගෙන ගොස් පැවිදි කරවත්, අපගේ පුත් රේවත කුඩාවියේදීම සරණබන්‍ධනයෙන් බන්දවන්නෙමුයි සමාන කුලයකින් දැරියක ගෙන්වා රේවතගේ මිත්තණියට වන්දවා දරුව ඔබගේ මිත්තණියට වඩා වැඩිමහල්ලක වෙවයි කීවාහුය. රේවත තෙමේ ඔවුන්ගේ කථාව අසා මෙසේ සිතීය: මේ දැරිය කුඩාවකවූවා ප්‍රථමවයසෙහි පිහිටියාය. මැයගේ මෙබඳුවූ රූපය මගේ මිත්තණියගේ රූපය මෙන් වන්නේය. ඔවුන්ගේ අදහස විමසන්නෙමැයි සිතා නුඹලා කුමක් කියන්නහුදැයි ඇසීය. දරුව, ‘මේ දැරිය නුඹේ මිත්තණිය මෙන් ජරාවට පැමිණේවායි කීවෙමු’යි කීහ. හෙතෙම මැයගේ රූපය එබඳු වන්නේදැයි ඇසීය. දරුව කුමක් කියහිද? මහපින් ඇත්තෝ මෙබඳු වෙත්යයි කීහ.
‘මේ රූපය’ මේ ආකාරයෙන් රැලි නැඟුණු සම් ඇත්තේ පැසුණු හිස ඇත්තේ කැඩුණු දත් ඇත්තේ වන්නේය. මම මෙබඳුවූ රූපයක ඇලීකුමක් කරම්ද? මගේ සොහොයුරන් ගිය මඟම ගන්නෙමි’යි සිතීය. (එසේ සිතා) ගිහිගෙයි සිටින්නේ මෙන්වී සමවියෙහි සිටි තරුණයන්ට ‘යහළුවනි, එන්න. දිවීමේ ක්‍රීඩාව කරන්නෙමු’යි කියා නික්මියේය. ‘දරුව මඟුල් දිනයෙහි පිටත නොයව’යි (මාපියෝ කීහ) හෙතෙම තරුණයින් සමඟ සෙල්ලම් කරන්නෙකු මෙන් තමන් දුවන වාරය පැමිණිවිට ටිකක් ගොස් ප්‍රමාදවී ආපසු එයි. අනතුරුවාරය පැමිණිවිට ඊටවඩා දුරටමෙන් ගොස් ආපසු ආයේ තෙවෙනිවර මේ මාගේ කාලයයි දැන හමුවන තැනින්ම පළාගොස් පාංශුකූලික භික්‍ෂූන්ගේ නිවාසස්ථානයවූ අරණ්‍යයට ගොස් තෙරුන්වැඳ පැවිද්ද ඉල්වීය. ‘සත්පුරුෂය, අපි ඔබ කවරෙකුගේ පුතෙක්දැයි නොදනිමු. ඔබද අබරනින් සැරසුණු අයුරින්ම පැමිණියෙහිය. කවරෙක් නම් ඔබ පැවිදි කිරීමට උත්සාහ කෙරේදැ’යි ඒ තෙරවරු පැවසූහ. හෙතෙම දෙඅත් දැඩිව ගෙන මා පැහැරගනී මා පැහැරගනීයයි මහහ හඬින් හැඬීය. ඔබිනොබින් බික්‍ෂූහු රැස්ව, ‘සත්පුරුෂය, මෙතැන්හි ඔබේ වස්ත්‍රය හෝ අබරණ හෝ ගන්නාවූ කිසිවෙක්නම් නැත. ඔබද නටුවෙමැයි කියහි කුමක් නිසා කියහිදැයි ඇසූහ. ‘ස්වාමීනි, මම වස්ත්‍රාභරණ සඳහා නොකියමි. මාගේ ත්‍රිවිධ සම්පත්තීන්ගේ විනාශයක් වෙයි. එය නිසා කියමි. නුඹවහන්සේලා මාගේ සහෝදරයා දන්නහු නම් මා පැවිදිකරන්නහුයයි දනිමි’යි කීවේය. ඔබගේ සහෝදරයා කිනම් වූවෙදැයි ඇසූහ. ගිහිකල්හි උපතිස්ස නම් විය. දැන් සාරිපුත්ත නම් වූයේයි කියත්. ‘ඇවැත්නි, එසේ ඇතිකල්හි මේ කුලපුත් තෙමේ අපගේ කනිටු බෑයා නම් වෙයි. අපගේ වැඩිමහල් සොයුරු දම්සෙනෙවි කලින්මමෙසේ කියා ඇත: අපේ නෑදෑයෝ සියලු දෙනා මිත්‍ථ්‍යාදෘෂ්ටිකයෝය. යම් කිසිවෙක් අපගේ ඥාතියෙකැයි එයිද ඔහුව යම් කිසි උපායකින් පැවිදිකරවු’ යනුවෙනි. මෙතෙම වනාහි තෙරුන්වහන්සේගේ ආධයාත්මික සහෝදරයාය. මොහු පැදිකරවු’යි කියා තචපංචක කර්‍මස්ථානය දැනුම්දී පැවිදි කරවූහ. ඉක්බිති පිරිපුන් විසිවස් ඇති මොහු උපසම්පදා කරවා කමටහන්හි යෙදවූහ.
තෙරුන්වහන්සේ කමටහන් ගෙන ආචාර්‍ය්‍ය උපාධ්‍යායයන්ට නුදුරුව පිහිටි කියනලද ආකාර ඇති බදිරවනයට පිවිස මහණදම් කරයි. රහත්බවට නොපැමිණ ශාස්තෘන්වහන්සේ හෝ සොයුරු තෙරුන් නොබලමැයි උත්සාහ කරන උන්වහන්සේට තෙමසක් ඉක්ම ගියේය. රළුබොජුන් බුදින සියුමැලි සත්වයකුගේ සිත ප්‍රණීත නම් නොවෙයි. කමටහන විමෝක්‍ෂයට නොගියේය. හෙතෙම වස් තෙමස අවෑමෙන් පවරා වසන ලද වස් ඇත්තේවී එතැන්හිම මහණදම් කරයි. පුරුදු කරන්නාවූ පුරුදු කරන්නාවූ ඔහුගේ සිත එකඟවිය. හෙතම විදසුන් වඩා රහත්බවට පැමිණියේය.
ඉක්බිති ආයුෂ්මත් සැරියුත් මහතෙරුන්වහන්සේ, ‘ස්වාමීනි, මගේ කනිටු සොයුරු රේවත පැවිදි වූයේය. හෙතෙම (පැවිද්දෙහි) ඇලුනේ හෝ නොවේදැයි ගොස් ඔහු බලන්නෙමියි භාගයවතුන්වහන්සේට දැන්වූහ. භාග්‍යවතුන්වහන්සේ රේවතගේ පටන්ගන්නාලද විදර්‍ශකභාවය දැක දෙවරක් ප්‍රතික්‍ධෂප කොට තෙවෙනිවර අයදිනලද්දේ රහත්බවට පත්බව දැන ‘සාරිපුත්තය, මමද යන්නෙමි. භික්‍ෂූන්ට සැළකරවයි වදාළසේක. තෙරුන්වහන්සේ භික්‍ෂුසංඝයා රැස් කරවා ශාස්තෘන්වහන්සේ චාරිකාවෙහි හැසිරෙනු කැමැතිසේක. යනු කැමැත්තෝ පැමිණෙත්වා’යි සියල්ලන්ටම දැන්වූහ. භාග්‍යවතුන් වහන්සේ චාරිකා සඳහා වඩිනකල්හි නොගොස් නවතින භික්‍ෂූහු නම් අල්පවෙති. ශාස්තෘන්වහන්සේගේ රන්වන් සිරුර බලන්නෙමු. මිහිරි දහම්කතා අසන්නෙමුයි යනු කැමැත්තෝම බෙහෙවින් අධික වෙති. මෙසේ ශාස්තෘන්වහන්සේ මහ බික්සඟන පිරිවරනලද්දෝ රෙවත බලන්නෙමුයයි නික්මුණුසේක.
ඉක්බිති එක් පෙදෙසක අනඳ තෙරුන්වහන්සේ දෙමංසන්‍ධියකට පැමිණ, ‘ස්වාමීනි, මෙතැන්හි මාර්‍ග දෙකෙකි. කවර මාර්‍ගයකින් භික්‍ෂුසංඝයා යෙත්දැයි භාග්‍යවතුන්වහන්සේ පිළිවිසිසේක. ‘ආනන්‍දය, කවරමඟක් සෘජුදැයි ඇසූසේක. ‘ස්වාමීනි, සෘජු මාර්‍ගය තිස් යොදුනක් ඇත්තෙයි. (එය) අමනුෂ්‍ය පථයකි. වටින්යාමට ඇතිමාර්‍ගය සැටයොදුනක් ඇත්තේයි. බියරහිතය. සුලබ ආහාර ඇත්තේය’ ‘ආනන්‍දය, සීවලී අප සමඟ පැමිණියේදඝ’ එසේය, ස්වාමීනි පැමිණියේය’ එසේ වීනම් සංඝයා සෘජු මාර්‍ගයම ගනීවා! සීවලීගේ පින විමසන්නෙමු. ශාස්තෘන්වහන්සේ බික්සඟන පිරිවරණ ලදසේක් සීවලී තෙරුන්ගේ පින විමසනු සඳහා වනමඟට පිවිසිසේක. මගට බට තැනසිටම දිව්‍යසමූහයා යොදුනෙන් යොදුනට නුවරක් මවා බුදුපාමොක් සඟනට විසීම සඳහා විහාරයන් පිළියෙළ කළේය. දිව්‍යපුත්‍රයෝ රජුන් විසින් යවනලද කම්කරුවන් මෙන්වී කැඳ කැවිලි ආදිය ගෙ ආර්‍ය්‍ය සීවලී කොහිද ආර්‍ය්‍ය සීවලී කොහිදැයි අසමින් යති. තෙරුන්වහන්සේ ඔවුන්ලවා සත්කාරසම්මාන ගන්වාගෙන ශාස්තෘන් සමීපයට යති. ශාස්තෘන්වහන්සේ භික්‍ෂු සංඝයා සමඟ වළඳන සේක.
මේ ක්‍රමයෙන් ශාස්තෘන්වහන්සේ සත්කාරසම්මාන විදින්නාහු දිනපා යොදුනක් පරම කොට ගොස් තිස් යොදුන් කාන්තාරය ඉක්මවා බදිරවනීය තෙරුන්ගේ සහායස්ථානයට පැමිණිසේක. තෙරුන්වහන්සේ ශාස්තෘන්වහන්සේගේ පැමිණිම දැන තමන් වසන තැන බුදුපාමොක් මහ සඟනට පොහෝනා විහාරයෙහි දශබලයන්වහන්සේට ගඳකිළියද රාත්‍රිස්ථාන දිවාස්ථානද සෘද්ධියෙන් මවා ශාස්තෘන්වහන්සේට පෙරගමන් කිරීම සඳහා ගිහය. ශාස්තෘන්වහන්සේ අලංකාර ලෙස පිළියෙළ කරනලද මගින් විහාරයට පිවිසිසේක. ඉක්බිති තථාගතයන්වහන්සේ ගඳකිළියට පිවිසිකල්හි භික්‍ෂූන්වහන්සේ වැඩිමහලු පිළිවෙළින් පැමුණුණු සෙනසුන්වලට පිවිසියාහුය. දෙවිවරු ආහාරයට අකාලයැයි අෂ්ටවිධපානයන් ගෙනාවාහුය. ශාස්තෘන්වහන්සේ භික්‍ෂූන් සමඟ පැන් වැළඳූසේක. මේ ක්‍රමයෙන්ම සත්කාර සම්මාන විඳින්නාවූ බුදුන්වහන්සේට අඩමසක් ඉක්මගියේය.
ඉක්බිති ඇතැම් උඩඟු භික්‍ෂූහූ එක්තැනක හිඳ කථා ඉපදවූහ. තථාගතයන්වහන්සේ ‘මගේ අග්‍රශ්‍රාවකයාගේ කනිටු සොහොයුරුයි කියා මෙබඳුවූ විහාරගොඩනැගිලි සාදන්නාවූ භික්‍ෂුවක දැකීමට පැමිණිසේක. මොහුගේ විහාරය ඉදිරියේ දෙව්රම් වෙහෙර හෝ වෙළුවනවිහාරාදි හෝ කුමක් කෙරේද මේ භික්‍ෂුවද මෙබඳු විහාරගොඩනැගිලි සාදන්නේ කෙසේනම් මහණදම් කෙරේද’ (යනුවෙනි). ඉක්බිති ශාස්තෘන්වහන්සේ, ‘මා බොහෝකල් වසනකල්හි මෙතැන ආකීර්ණ වෙයි. ආරණ්‍යක භික්‍ෂූහු නම් විවේක කැමැත්තෝය. රේවතට පහසු පැවැත්මක් නොවන්නේය’යි සිතූසේක. ඉක්බිති උන්වහන්සේ රේවත තෙරුන්ගේ දිවාවිහාරයට වැඩිසේක. තෙරුන්වහන්සේ හුදෙකලාව සක්මන කෙළවර ආලම්බනබාහය (අත්වල) ඇසුරු කොට ගල්පුවරුවෙහි හුන්නේ දුරදීම ශාස්තෘන්වහන්සේ එනු දැක පෙරගමන් කොට වැන්දාහුය.
ඉක්බිති බුදුන්වහන්සේ ‘රේවත, මෙය රුදුරු සතුන්ගේ වාසයකි. සැඩ ඇත් අස් ආදීන්ගේ ශබ්ද අසා කුමක් කරන්නෙහිදැයි උන්වහන්සේගෙන් ඇසූසේක. ‘ස්වාමීනි, ඔවුන්ගේ ශබ්ද අසන්නාවූ මට අරණ්‍යප්‍රීතිය උපදියි.’ ශාස්තෘන්වහන්සේ එතැන්හි රේවත තෙරුන්ට ගාථා පන්සියයකින් අරණ්‍යානිසංශයෙන් කියා දෙවෙනි දිනෙහි නොදුරු තන්හි පිඬු හැසිර රේවත තෙරුන් නවත්වා යම් භික්‍ෂූන් විසින් තෙරුන්ගේ නුගුණ කියනලද්දේද ඔවුනට සැරයටි පාවහන් තෙල්නැලි කුඩ ආදියේ මුළාවනබව (අමතකවීම) ඇතිකළසේක. ඔවුහු තමන්ගේ පිරිකර සඳහා ආපසු හැරුණාහු ආ මගින් යන්නෝ නමුදු එම ස්ථානය සලකා ගන්නට අසමත් වෙති. පළමුව ඔවුහු අලංකාර ලෙස පිළියෙළ කළ මගින් ගියහ. එදවස වනාහි විෂමමාර්‍ගයෙන් යන්නාහු ඒ ඒ තැන උක්කුටිකයෙන් හිඳිති. දනින් යති. ඔවුහු පඳුරුද ලැහැබ්ද කටුද මඬිමින් තමන් විසූ සභාගස්ථානයට ගොස් ඒ ඒ කිහිරි කණුවෙහි තමන්ගේ කුඩය හඳුනා ගනිත්, පාවහන සැරයටිය, තෙල් නැලිය හඳුනා ගනිත්, ඔවුහු එකල්හි මේභක්‍ෂුව සෘද්ධිමත්යයි දැන තමන්ගේ පිරිකර රැගෙන තථාගතයන්වහන්සේට පිළියෙළ කරනලද සත්කාරය නම් මෙබඳුයයි කියමින් ගියහ.
විශාඛා උපාසිකාව කලින් ගිය භික්‍ෂූන් තමන්ගේ ගෙහි හුන්කල්හි, ‘ස්වාමීනි, රේවත තෙරුන් වසන තැන සිත්ගන්නාසුලුදැ’යි අසයි. ‘මහාඋපාසිකාව, සිත්ගන්නාසුලුය. සෙනසුන නන්‍දනවනචිත්‍රලතාවනාදියට සමානයය’යි කීහ. ඉක්බිති ඔවුන්ගෙන් සියල්ලන්ට පසුව ආ භික්‍ෂූන්ගේන්, ස්වාමීනි, රේවත තෙරුන් වසන තැන සිත්ගන්නාසුලුදැයි ඇසුවාය. ‘උපාසිකාව, නොවිමසන්න, මෙය කීමට නොසුදුසු තැනකි. ඒ බදිරවනය නිසරුය, ගල්කැට පර්‍වත ආදියෙන් විෂමය. එහි ඒ භික්‍ෂු වෙසෙයි’ කීහ. විශාඛා උවැසිය මුලින් ආ භික්‍ෂූන්ගේද පසුව ආ භික්‍ෂූන්ගේද කථාව අසා මේ කවරෙකුගේ නම් කථාව සත්‍යදැයි පසුබතෙහි ගදමල් රැගෙන තථාගතයන්වහන්සේගේ උවටනට ගොස් වැඳ එකත්පසෙක හුන්නා ‘ස්වාමීනි, ඇතැම් භික්‍ෂූන්වහන්සේ රේවතතෙරුන්වහන්සේ වසන තැනට පසසති. ඇතැම් භික්‍ෂූන්වහන්සේ නිගාකරති. මේ කිමෙක්ද ස්වාමීනි’යි බුදුන්වහන්සේගෙන් ඇසුවාය. ‘විශාඛාවනි, සිත්කලු වේවා හෝ නොවේවා! යම් තැනක ආර්‍ය්‍යයන්ගේ සිත ඇලෙයිද එතැනම සිත්කලු නම් වේය’යි පවසා මේ ගාථාව දෙසූ සේක.
‘ගමෙහි හෝ අරණෙහි හෝ පහත්බිමෙහි හෝ සමබිමෙහි හෝ යම් තැනක රහතන්වහන්සේ වෙසෙත්ද ඒ බිම සිත්ගන්නාසුලුය.’{1}
ඉක්බිති භාග්‍යවතුන්වහන්සේ ජේතවන මහා විහාරයෙහි ආර්‍ය්‍යගණයා මධ්‍යයෙහිහුන්සේක් තෙරුන් ආරණ්‍යක භික්‍ෂූන්ගේ අග්‍රස්ථානයෙහි තැබූසේක.
සයවැන්නෙහි **ක්‍ධායිනං** යනු ධ්‍යාන ශීලින්, ධයානයෙහි සිත්ඇල්වූවන් අතුරෙන්ය. ඒ තෙරුන් වහන්සේ වනාහි, තථාගතයන් වහන්සේ යම් සමාපත්තීන්ට සමවදින සේක්ද එයින් කිහිපයක් හැරෙන්නට බොහෝ සමාපත්තීන්ට සමවදිති. එහෙයින් ධ්‍යානීන්ගෙන් අග්‍ර නම් විය. සැකකරන බැවින් කංඛාරෙවතයයි කියනු ලැබේ. කංඛා යනු කුකුසයි. කුකුස් කරන්නේය යන අර්‍ත්‍ථයි. කිමෙක්ද වෙනත් කුකුස් කරන්නෝ නැත්ද! ඇති මේ තෙරුන් වහන්සේ වනාහි කැප වස්තුවෙහිද කුකුස් උපදවති. එබැවින් උන්වහන්සේගේ කුකුස් කිරීම බෙහෙවින් ප්‍රකට වූයේයයි කංඛා රෙවතයැයි ප්‍රසිද්ධියට ගියේය.
උන්වහන්සේගේ ප්‍රශ්නකර්‍මයෙහි මේ පිළිවෙළ කථාවයි. මෙතෙම වනාහි පියුමුතුරා බුදුන් වහන්සේගේ කාලයෙහි පෙර පරිද්දෙන්ම මහජනයා සමඟ විහාරයට ගොස් පිරිස් කෙළවර සිටියේ දහම් අසමින් ශාස්තෘන්වහන්සේ එක්භික්‍ෂුව ධ්‍යානයෙහි සිත් ඇලුණවුන් අතුරෙන් අග තනතුරෙහි තබනු දැක මාද අනාගතයෙහි මෙවැන්නකු වීමට වටීයයි දෙසුම් අවසන්හි ශාස්තෘන්වහන්සේට අරයුම් කොට පෙර පරිද්දෙන්ම සත් දිනක් මහ් සත්කාර කොට භාග්‍යවතුන් වහන්සේට, ‘ස්වාමීනි, මම මේ පුණ්‍යකර්‍මයෙන් වෙනත් සැපතක් නොපතමි. යම්සේ නුඹවහන්සේ විසින් මෙයින් සත්දිනකට මත්තෙහි ඒ භික්‍ෂුව ධ්‍යානීන් අතුරෙන් අග්‍රස්ථානයෙහි තබන ලද්දේද එසේම මම ද අනාගතයෙහි එක් බුදුකෙනෙකුන්ගේ සසුනෙහි ධ්‍යානීන්ට අග්‍රවන්නෙම්වායි ප්‍රාර්‍ත්‍ථනා කළේය. ශාස්තෘන්වහන්සේ අනාගාතය බලා පැතුම ඉටුවන බව දැන අනාගතයෙහි කල්ප ලක්‍ෂයක ඇවෑමෙන් ගොතම නම් බුදුන්වහන්සේ උපදින සේක. උන්වහන්සේගේ සසුනෙහි නුඹ ධ්‍යානීන්ට අග්‍ර වන්නෙහියයි විවරණදී වැඩි සේක.
හෙතෙම දිවි ඇති තෙක් පින්කම් කොට කල්ප ලක්‍ෂයක් දෙවිමිනුසුන් අතුරෙහි සැරිසරා අපගේ භාග්‍යවතුන් වහන්සේගේ කාලයෙහි සැවැත් නුවර මහධනකුලයක උපන්නේ පසුබතෙහි දහම් ඇසීම සඳහා යන්නාවූ මහජනයා සමඟ විහාරයට ගොස් පිරිස් කෙළවර සිටියේ දශබලයන් වහන්සේගේ ධර්‍මකථාව අසා සැදැහැ ඉපිදී පැවිදිවූයේය. පැවිදි වුයේ උපසම්පදාව ලැබ කමටහන් කියවාගෙන ධ්‍යාන පරිකර්‍ම කරන්නේ ධයානලාභියෙක් වී ධ්‍යානයම පාදක කොට ගෙන රහත්පලයට පැමිණියේය. හෙතෙම බුදුන්වහන්සේ විසින් සමවැදියහැකි සමාපත්තීන්ගෙන් අඩුප්‍රමාණයක් අත්හැර බොහේ සමාපත්තීනට සමවදින්නේ දිවාරැයෙහි ධ්‍යානයන්හි පුරුදු කරලද වසඟ බව ඇත්තේවිය. මෑතකාලයක භාග්‍යවතුන් වහන්සේ මේ ගුණ සලකා මොහු ධ්‍යානීන් අතුරෙන් අග තැන්හි තැබූසේක. ඇවැත්නි, සකුරු අකැපය. මුං අකැපයයි මෙසේ කැප වස්තූන්හිද කුකුස් උපදවන ලද බැවින් ඒ කුකුස් සංඛ්‍යාතවූ සැකබව නිසා කංඛාරෙවතයයි ප්‍රසිද්ධියට පත් වූයේය.
සත්වෙනි වර්ගයෙහි **ආරද්ධවිරියානං** යනු දැඩිවගත් වීර්‍ය්‍ය ඇත්තවුන්, පිරිපුන් විර්‍ය්‍ය ඇත්තවුන් අතුරෙන්ය**. සොණො කොළිවිසො** යන්නෙහි සොණො යන ඔහුගේ නමයි. කොළිවිසො යනු ගොත්‍රයයි. (ධනයෙන්) කෙළ පැමිණි වෛශ්‍යයෙකි යනු හෝ අර්‍ත්‍ථයි. ඓශ්වර්‍යයෙන් කෙළ පැමිණි වෛශ්‍ය කුලයෙහි දරුවෙක් යන අදහසයි. යම්හෙයකින් වනාහි අනෙක් භික්‍ෂූන්ගේ වීර්ය නම් වැඩිය යුත්තේ වෙයි. තෙරුන්ගේ නම් අඩුකළ යුත්තේ විය. එහෙයින් මෙතෙම පටන්ගත් වීර්‍ය්‍ය ඇත්තවුන් අතුරෙන් අග්‍ර නම්විය.
ඔහුගේ ප්‍රශ්නකර්‍මයෙහි මේ පිළිවෙළ කථාවයි. මෙතෙම වනාහි අතීතයෙහි පියුමුතුරා බුදුන් කල සිටු කුලයෙක්හි උපන්නේය. ඔහුට සිරිවඩ්ඨ කුමරුයයි නම් කළහ. හෙතෙම වියපත්වූයේ පෙර පරිද්දෙන්ම විහිරයට ගොස් පිරිස් කෙළවර සිටියේ දහම් අසමින් එක් භික්‍ෂුවක පටන්ගත් වීර්‍ය්‍ය ඇත්තවුන් අතුරෙන් අග්‍රස්ථානයෙහි තබන්නාවූ බුදුන්වහන්සේ දැක මාද අනාගතයෙහි මෙබන්දෙකු වීම වටීයයි දෙසුම අවසන්හි බුදුන්වහන්සේට අරයුම් කොට සත් දිනක් මහදන් දී කියනලද ක්‍රමයෙන්ම ප්‍රාර්‍ත්‍ථනා කළේය. ශාස්තෘන්වහන්සේ ඔහුගේ පැතුම ඉටුවනබව දැන පෙර අයුරින්ම විවරණදී විහාරයට වැඩිසේක.
ඒ සිරිවඩ්ඪ සිටුතෙමේද දිවි ඇති තෙක් කුසල්කොට දෙවිමිනිසුන් අතුරෙහි සැරිසරන්නේ කල්පලක්‍ෂයක් ගෙවා මෙකප කාශ්‍යප බුදුන්වහන්සේ පිරිනිවන් පෑකල්හි අපගේ භාගයවතුන්වහන්සේ නුපන්කල්හි බරණැස කුලගෙයක පිළිසිඳ ගත්තේය. හෙතෙම තමන්ගේ යහළුවන් සමඟ ගඟෙහි සෙල්ලම් කරයි. ඉක්බිති එකල්හි එක් දිරුණු සිවුරු ඇති පසේබුදු කෙනෙක් බරණැස ඇසුරු කොට ගංතෙරෙහි පන්සලක්කොට වස් එළඹෙන්නෙමැයි දියෙන් ගසාගෙන යන දඬු ද වැල්ද අදිති. මේ කුමර තෙමේ යහළුවන් සමඟ ගොස් නමැද සිටියේ ‘ස්වාමීනි, කුමක් කරන්නහුදැයි විමසීය. ‘කුමාරය, සමීපයෙහි ඇතුළුවස පැවිදිවූවන්ට වස්විසීමට තැනක් ලැබීමට වටීයයි පැවසූහ.’ ‘ස්වාමීනි. අද එක් දිනක් ආර්‍ය්‍යයන්වහන්සේ යම් යම් පරිද්දෙකින් පැමිණෙත්වා, මම හෙට ආර්‍ය්‍යයන් වහන්සේට විසීමට තැනක් කරන්නෙමි’යි කීය. පසේබුදුන් වහන්සේ ඒ කුමරුටම සංග්‍රහයක් කරන්නෙමියි පැමිනි බැවින් (ඔහුගේ ඉල්ලීම) ඉවසූසේක. හෙතෙම උන්වහන්සේගේ පිළිගැනීම දැන ඉවත්ව ගියේ දෙවෙනි දිනයෙහි සත්කාර සම්මාන පිළියෙළ කොට පසේබුදුන්වහන්සේගේ පැමිණීම බලපොරොත්තවෙමින් සිටියේය. පසේ බුදුන්වහන්සේද අද කවර තැනකින් හික්‍ෂාචාරයක් ලබන්නේදැයි සිහිකොට දැන ඔහුගේම ගෙදොරට වැඩිසේක.
කුමරුවා පසේබුදුන් දැක සතුටින් පිළිගනිමින් පාත්‍රය රැගෙන හික්‍ෂාවාදී ‘මේ ඇතුළුමස මගේ ගෙදොරටම වඩිනු මැනවි ස්වාමීනි’යි පිළිණ ගෙන පසේ බුදුන් වහන්සේ බත් කිස කොට වැඩිකල්හි තමන්ගේ යහළුවන් සමඟ එක් දිනකින්ම පසේබුදුන්වහන්සේට විසීමට පන්ලක්ද සක්මන් දිවාස්ථාන රාත්‍රිස්ථානයන්ද කරවා දුන්නේය. උන්වහන්සේ පන්සලට පිවිසෙන වේලාවෙහි තණපැතුරුණු බිමෙහි පාදයන්හි මඩ නොගැලේවායි තමන්ගේ ලක්‍ෂයක් වටනා පොරෝණයවූ රත් කම්බිලිය බුමුතුරණක් කොට අතුරා කම්බිලියෙහි පැහැය සමඟ පසේබුදුන් වහන්සේගේ සිරුරුපැහැය එක් සමානබව දැක අතිශයින් පැහැදුනේවි, ‘යම්සේ නුඹවහන්සේ විසින් පෑගූ කාලයෙහි පටන් මේ කම්බිලියේ පැහැය බෙහෙවින් බබළයිද එසේම මගේද උපනුපන් තන්හි අත්පාවල පැහැය බෙහෙවින් බබළයිද එසේම මගේද උපනුපන් තන්හි අත්පාවල පැහැය බදුවදමල් පැහැය වේවා? සියවරක් පෙළුෑ කපුපුළුනක ස්පර්‍ශය බඳු ස්පර්‍ශය වේවායි කීය. හෙතෙම තෙමසක් පසේබුදුන් වහන්සේට උපස්ථාන කොට (වස්) පැවරූ කල්හි තුන්සිවුරු දුන්නේය. පසේබුදුන්වහන්සේ පිරිපුන් පාසිවුරු ඇත්තේ ගන්‍ධමාදනයටම වැඩිසේක.
ඒ කුලපුත් තෙමේද දෙවිමිනිසුන් අතර සැරිසරන්නේ අපගේ භාග්‍යවතුන්වහන්සේගේ කාලයෙහි කාලචම්පා නුවර උසභසිටුගේ කුලයෙහි පිළිසිඳ ගත්තේය. ඔහු පිළිසිඳගත් කෙණෙහි සිට සිටු කුලයට නොයෙක් දහස් ගණන් පඬුරු පැමිණෙයි. උපන්දිනෙහි සියලු නුවර එකම සත්කාර සම්මානයක් වූයේය. ඉක්බිති ඔහුට නම් ගන්වන දිනයෙහි මවුපියෝ අපගේ පුතා තමන්ගේ නම රැගෙනම ආයේ රත්රන්රසයෙන් ඉසින ලද්දාක් මෙන් මොහුගේ සිරුරුසිවියයි සලකා සොණ කුමරුයයි නම් කළාහුය.
ඉක්බිති ඔහුට කිරිමව්වරුන් සැටක් එළවා දෙවිකුමරකු මෙන් සුවෙන් වැඩුවාහුය. ඔහුට මෙබඳුවූ ආහාරවිධානයක් විය. කිරිය (කරිස) සැටක් පමණවූ තැනක් වපුරා ත්‍රිවිධවූ ජලයකින් පොෂණය කරත්. කෙතෙහි පිවිසෙන්නාවූ ජලමාර්‍ගයන්හි කිරිදියද සුවඳද සුවඳදියද සැලිදහස් ගණන් හෙලත්. ඇල්වී කිරිවදින කල්හි ගිරා ආදී ප්‍රාණීන්ගේ ඉඳුල් කිරීම වැලැක්වීම සඳහාත් වී ගැබේ සියුමැලි බව සඳහාත් කෙළවර සීමාවැටෙහිද අතරතුරද කණු සිටුවා මත්තෙහි දඬුතබා කලාලවලින් වසා හාත්පසින් තිර වටකොට සියල්ලට පසුව රැකවල් ගනිත්. ශශ්‍ය නිපන් කල්හි ගබඩාවෙහි සිවුදෑ සුවඳින් පිරිඬ ගන්වා මත්තෙහි උතුම් සුවඳ මුසු කරත්. නොයෙක් දහස් ගණන් මිනිස්සු කෙතට බැස ඇල්හිස් නටුවෙන් සිඳ මිටි මටි කොට රැහැනින් බැඳ වියලවත් ඉක්බිති ගබඩාවෙහි යටම මහලෙහි සුවඳ අතුරුවා මත්තෙහි ඇල්වී කරල් අතුරුවත්. මෙසේ එකක් හැර එකක් කොට අතුරන්නාහු ගබඩාව පුරවා දොර වසත්. තෙවසක් පැමිණිකල්හි ගබඩාව හරත්. ඇරුණුකල්හි සියලු නුවර සුවඳින් සුවඳවත් වෙයි. ඇල් කෙටුවිට ධූර්තයෝ දහයියා විකුණා ගනිත්. සහල් ඇගිටි සුළුසේවකයෝ ලබා ගනිත්. සහල් කොටන කල්හි ඇල් සහල් තෝරා බේරා ගනිත්. ඒවා රන්තීරු ඇති පසුම්බියක බහා සියවරක් පෙරා ගත් කල්හි කකාරවන ලද ද පිඬු රසෙහි එක්වරක් බහා උඩට ගනිත්, රසයෙන් හැලුණු හැලුණු තැන සමන් මල් මෙන් වෙයි. ඒ භෝජනය රන් තලියෙහි බහා පැසවූ දිය අඩු මී පායාසයෙන් පිරවූ රිදී තලියට මත්තෙහි තබා ගෙන ගොස් සිටු පුත්‍රයාගේ ඉදිරියෙහි තබත්.
හෙතෙම තමාට පොහෝනා පමණක් වළඳා සුවඳ කැවූ දියෙන් මුව සෝදා අතපය සෝදයි. ඉක්බිති සෝදනලද අත්පා ඇති ඔහුට නොයෙක් ආකාර මුව සුවඳ ගල්වන ද එළවත්. ඔහු ඇක්මෙන (පිය තබන) තැන්හි උතුම් නියඳ වස්ත්‍රයෙන් කරනලද විචිත්‍ර ආස්තරණ අතුරත් ඔහුගේ අත්පාතලයෝ බදුවදමල් පැහැය වෙති. සියවරක් පෙළුෑ කපුපුළුනක මෙන් ස්පර්‍ශය වෙයි. පාදතලයන්හි මැණික් කුණ්ඩලාභරණයක් මෙන් කැරකුණු වර්‍ණ ඇති රෝමයෝ හටගත්හ. හෙතෙම කිසියම් දෙයකට කිපී දනුව මම බිම පාගන්නෙමැයි කියයි. වියපත් ඔහුට තුන් සෘතූන්ට ගැලපෙන ප්‍රාසාද තුනක් කරවා නාට්‍ය යෙදවූහ. හෙතෙම මහසැපත් විඳින්නේ දෙවියෙකු මෙන් වසයි.
අපගේ ශාස්තෘන්වහන්සේ සර්‍වඥබවට පැමිණ පවත්වනලද උතුම් දම්සක් ඇතිව රජගහ නුවර ඇසුරු කොට වාසය කරන කල්හි පාදලෝම දැකීම සඳහා මගධ රජු විසින් කැඳවා අසූදහසක් ගැමියන් සමඟ ශාස්තෘන් සමීපයට යවන ලද්දේ ධර්‍මදේශනය අසා ලබන ලද සැදැහැ ඇත්තේ ශාස්තෘන්වහන්සේගෙන් පැවිද්ද ඉල්ලීය. ඉක්බිති භාග්‍යවතුන්වහන්සේ මවුපියන් විසින් අනුදන්නා ලද්දෙහිදැයි ඔහුගෙන් විමසා නොඅනුදත් බව අසා ‘සෝණය, තථාගතවරු මවුපියන් විසින් නොඅනුදත් පුතකු පැවිදි නොකරතියි ප්‍රතික්‍ෂෙප කළසේක. හෙතෙම ‘මැනවි, භාගවතුන් වහන්සැ’යි තථාගතයන්වහන්සේගේ වචනය මුදුනින් පිළිගෙන මවුපියන් ළඟට ගොස් අනුදන්වා ගෙන ශාස්තෘන්වහන්සේ සමීපයට පැමිණ එක්තරා භික්‍ෂුවක් සමීපයෙහි පැවිදිවිය. මෙය මෙහි සංක්‍ෂෙපයයි. මොහුගේ ප්‍රව්‍රජ්‍යාවිධානය පෙළෙහි විස්තර වශයෙන් ආයේයි.
පැවිද්දද උපසම්පදාවද ලැබ රජගහනුවර වසන ඔහුට නෑදෑයෝද දැකපුරුදු මිතුරෝද භක්තිය ඇත්තෝද සත්කාර සම්මාන ගෙනෙති. රූප නිෂ්පත්තියෙන්වූ වර්‍ණය ගැන කථා කරත්. වෙනත් ජනයෝද දැකීමට පැමිණෙති. තෙරුන්වහන්සේ, ‘මාසමීපයට බොහෝ දෙනෙක් එති. කෙසේනම් කර්‍මස්ථානයෙහි හෝ විදර්‍ශනාවෙහි කටයුතු කරන්නට හැකි වන්නේම්ද, යම්හෙයකින් මම ශාස්තෘන්වහන්සේ සමීපයෙන් කර්‍මස්ථාන කියවා ගෙන සීතවන සුසානයට ගොස් මහණදම් කරන්නේ නම් මැනවි. එහි වනාහි සොහොනකැයි පිළිකුල් කොට බොහෝ දෙනෙක් නො එන්නාහ. එසේ ඇති කල්හි මගේ කටයුත්ත මුදුන් පත්වන්නේය’යි සිතූහ. (එසේ සිතා) ශාස්තෘන් සමීපයෙහි කර්‍මස්ථාන කියවාගෙන සීතවනයට ගොස් මහණදම් කිරීමට පටන් ගත්හ. ‘මගේ සිරුර අතිශයින් සියුමැලිය. සුවයෙන්ම සුවයට පැමිණීමට නොහැකිය. කය වෙහෙසවාද මහණදම් කිරීමට වටීය’යි උන්වහන්සේ සිතූහ. ඉක්බිති ස්ථානචඞක්‍රමණයම අදිටන් කොට කෙළෙස් තැවීමේ වීර්‍ය්‍යය කළහ. උන්වහන්සේගේ සියුමැලි පාදතලයන්ගේ කෙළවරවලින් ගඩු නැගී බිඳීගියේය. සක්මන එකම ලෙහෙ ඇති තැනක් විය. පා නොඋසුලනවිට දනවලින්ද අත්වලින්ද වෑයම් කොට සක්මන් කරති. මෙසේ දැඩි වෙර දරමින්ද අවහාසමාත්‍රයක් පමණකුදු උපදවන්නට නොහැක්කෝ මෙසේ සිතූහ. ‘ඉදින් අන්‍යවූද පටන්ගත් වීර්‍ය්‍ය ඇත්තෙක් වන්නේනම් මා වැන්නෙක්ම වන්නේය. මම මෙසේ උත්සාහ කරන්නේද මාර්‍ගයක් හෝ ඵලයක් හෝ උපදවන්නට නොහැක්කෙමි. ඒකාන්තයෙන්ම මම උගඝටිතඤ්ඤු කෙනෙක්ද නොවෙමි. විපචිතඤඤු කෙනෙක්ද නොවෙමි. නෙය්‍යයෙක්ද නොවෙමි. මා පදපරමයකු විය යුතුය. මේ පැවිද්දෙන් මට කවර වැඩක්ද? ගිහිව සැපත්ද විඳිමි පින්දකරමි’ යනුවෙනි.
එසමයෙහි ශාස්තෘන්වහන්සේ තෙරුන්ගේ විතර්‍කය දැන සවස්කාලයෙහි බික්සඟන පිරිවරන ලදසේක් එහි ගොස් ලෙයින් පැහැසුණු සක්මන දැක තෙරුන්ට වීණොවාදයෙන් ඔවදන් කොට ඔහුට විරියසමථය යෙදීම සඳහා කමටහන් කියවා ගිජුකුළු පව්වටම වැඩිසේක. සොණ තෙරුන්වහන්සේද දශබලයන්වහන්සේගේ සම්මුඛයෙන් අවවාද ලැබ නොබෝදිනකින්ම රහත්බවෙහි පිහිටියහ. ඉක්බිති ශාස්තෘන්වහන්සේ පසුකලක දෙව්රමෙහි බික්සඟන පිරිවරන ලදසේක් දහම් දෙසමින් තෙරුන් පටන්ගත් වීර්‍ය්‍ය ඇත්තවුන් අතුරෙන් අග්‍රස්ථානයෙහි තැබූසේක.
අටවැනිවර්‍ගයෙහි **කල්‍යාණවාක්කරණානං** යන්නෙහි වචනක්‍රියාව ‘වාකකරණං’යි කියනු ලැබේ. මිහිරිවදන් ඇත්තවුන් අතුරෙන්ය යන අරුත්ය. මේ තෙරුන්වහන්සේ දහබලයන්වහන්සේ සමඟ එක් ගඳකිළියෙහි තථාගතයන්වහන්සේගේ මධුරස්වරයෙන් දහම් දෙසූහ. ශාස්තෘන්වහන්සේ ඔහුට සාධුකාර දුන්සේක. එහෙයින් හෙතෙම මිහිරිවදන් ඇත්තවුන් අතුරෙන් අග්‍ර නම්විය. ඔහුට සෝණයයි නම් කළාහුය. කෙළක් අගනා කන් පළඳනාවක් දැරීය. එහෙයින් ‘කුටිකණ්ණ’යි කියනුලැබේ. කෙළක් අගනා කන් ඇත්තේ යනු අර්‍ත්‍ථයි.
ඔහුගේ ප්‍රශ්න කර්‍මයෙහි මේ පිළිවෙළ කථාවයි. මෙතෙමේත් පියුමුතුරා බුදුන්වහන්සේගේ කාලයෙහි පෙර කියනලද ක්‍රමයෙන්ම මහජනයාසමඟ විහාරයට ගොස්පිරිස් කෙළවර සිටියේ දහම් අසමින් එක් භික්‍ෂුවක කලණ වදන් ඇත්තවුන් අතුරෙන් අගතනතුරෙහි තබන බුදුන්වහන්සේ දැක මාද අනාගතයෙහි එක් බුදු කෙනෙකුන්ගේ සසුනෙහි කලණවදන් ඇත්තවුන් අතුරෙන් අග්‍රවීමට වටීයයි සිතා දශබලයන්වහන්සේට නිමන්ත්‍රණය කොට සත් දිනක් මහදන්දී, ස්වාමීනි, නුඹවහන්සේ විසින් යම්භික්‍ෂුවක මෙයින් දින සතකට පෙර කලණවදන් ඇත්තවුන් අතුරෙන් අගතන්හි තැබූ සේක්ද මමද මේ පුණ්‍යකර්‍මයාගේ විපාකයෙන් අනාගතයෙහි එක් බුදු කෙනෙකුන්ගේ සසුනෙහි එවැන්නෙක් වෙම්වා’යි අර්‍ත්‍ථනා කළේය. ශාස්තෘන්වහන්සේ එයට අනතුරක් නොමැති බව දැන අනාගතයෙහි ගෞතම බුදුන්ගේ සසුනෙහි කලණවදන් ඇත්තවුනට අග්‍ර වන්නේහිය’යි විවරණදී වැඩිසේක.
හෙතෙමේත් දිවි ඇති තෙක් කුසල් කම් කොට කල්ප ලක්‍ෂයක් දෙවියන්ද මිනිසුන්ද අතුරෙහි සැරිසරන්නේ අපගේ බුදුන්වහන්සේගේ පහළවීමට කලින්ම දෙව්ලොවින් සැව කාලි නම් ඇති කුරරඝරිකවූ උපාසිකාවකගේ කුසෙහි පිළිසිඳ ගත්තේය. ඕ ගැබ මුහුකුරා ගිය කල්හි රජගහනුවරෙහි තමන්ගේ කුලනිවසට ආවාය.
එසමයෙහි අපගේ ශාස්තාන්වහන්සේ සර්‍වඥතාවට පත්ව ඉසිපතනයෙහි දම්සක් පැවත්වූසේක. දම්සක් පැවැත්මෙහිදී දසදහසක් සක්වළ දෙවියෝ රැස්වූහ. එහි අටවිස්සක්වූ යක්‍ෂසේනාපතීන් අතුරෙන් එක් සාතාගිර නම්වූ යක්‍ෂයෙක් තාථාගතයන්වහන්සේගේ ධර්‍මකථාව අසා සෝවාන් පෙලෙහි පිහිටා මෙසේ සිතීය. ‘කිම මෙම මිහිරි ධර්‍මකථාව මගේ යහළු හෙමවත විසින් අසන ලද්දේද නැද්ද’ යනුවෙනි. හෙතෙම දේවසමූහයා අතරත බලන්නේ ඔහු නොදැක, ‘ඒකාන්තයෙන්ම මගේ යහලුවා තුනුරුවන් පහළවූ බව නොදනියි යමි. ඔහුට දශබලයන්වහන්සේගේ වර්‍ණණාවද කියමි. අවබෝධ කළ ධර්‍මයද සැලකරමි’යි තමන්ගේ පිරිස සමඟ රජගහනුවරට උඩ අහසින් ඔහුගේ සමීපයට ගියේය.
හේමවත තෙමේද යොදුන් තුන්දහසක් ඇති හිමවත අකල්මල් පිපී තිබෙනු දැක මගේ යහළු සාතාගිර සමඟ හිමව්කෙළි කෙළින්නෙමැයි තමන්ගේ පිරිස සමඟ රජගහ නුවර මත්තෙන්ම ගියේය. ඒ දෙදෙනාගේම අග්‍රබලකායෝ කුරරඝරිකවු කාලි උවැසියගේ නිවෙස මත්තෙහි ඒක රැස්ව ‘නුඹලා කාගේ පුරුෂයෝද? අපි සාතාගාරිගේය, නුඹලා කාගේ පුරුෂයෝද? අපි හේමවතගේයයි කිවාහුය. ඔවුහු තුටුපහටුව ගොස් යක්සෙන්පතියන්ට දැන්වූහ. ඔවුහු එකෙණෙහිම උපාසිකාවගේ ගෙය මත්තෙහි එකට මුණගැසුණාහ. සාතාගිර, ‘යහළුව ඔබ කොහි යන්නෙහිදැයි හේමවතගෙන් ඇසීය. ‘යහළුව ඔබගේ සමීපයටයි.’ ‘කුමක් නිසාද?’ ‘මල්පිපුණු හිමවත දැක ඔබ සමග එහි කෙළින්නෙමැයි යන අදහසිනි.’ ‘යහළුව ඔබ කොහි යන්නෙහිද?’ ‘යහළුව සමීපයටය.’ ‘නුඹ කවර කරුණක නිසා හිමවත මල් පිපුණු බව දන්නෙහිද?’ ‘නොදනිමි යහළුව,’ ‘සුදොවුන් මහ රජුගේ පුත් සිදුහත් කුමර තෙමේ දසසහස්සී ලොකධාතුව කම්පා කරවා අවබෝධ කළ සර්‍වඥතාඥාන ඇත්තේ දසදහසක් සක්වළ දේවතාවුන් මැද උතුම් ධර්‍මචක්‍රය පැවැත්වීය. එය පැවති බව නොදන්නෙහිද?’ ‘යහළුව නොදනිමි’ ‘නුඹ මෙපමණක්වූ කරුණින්ම මල් පිපිණැයි දනුව. ඒ පුරුෂයාට සත්කාර සඳහා අද සියලු දසදහසක් සක්වළ එකම මල් ගුලාවක් විය.’ ‘මල් පිපේවා! නුඹවිසින් ඒ ශාස්තෘන්වරයා ඇස් පුරා දන්නා ලද්දේද?’ ‘යහළු හේමවතය, එසේය, මවිසින් දක්නා ලද්දේය. ධර්‍මයද අසන ලද්දේය. අමෘතයද බොනලදී. මම මේ අමාදහම ඔබටද දන්වන්නෙමැයි යහළුව ඔබ සමීපයට එළැමියේ වෙමි’ ඔවුන් දෙදෙනා ඔවුනොවුන්ට කථා කරත්දීම උවැසිය සිරියහනින් නැඟිට ඒ කථා සල්ලාපය අසා ශබ්දයෙහි නිමිති ගත්තාය. මේ ශබ්දය උඩය, යට නොවේ. අමනුෂ්‍යභාෂිතයෙකි. මනුෂ්‍යභාෂිතයක් නොවේ’යි සලකා යොමු කළ කන් ඇතිව දැඩි කරගත් සිතින් යුතුව හුන්නීය. ඉනික්බිති -
“අද පසළොස්වක් පෙහෙවසයි (මෙසේ සාතාගිර යක්‍ෂ තෙමේ කීය) දිව්‍යමය රාත්‍රිය එළඹුණේය. ඒකාන්තයෙන්ම ලාමක නොවූ නමක් ඇති ගෞතම ශාස්තෘන්වහන්සේ දකිමු”{1}
මෙසේ සාතාගිර විසින් කීකල්හි,
කිමෙක්ද? සිත මනාව පිහිටුවන ලද්දේද? (මෙසේ හේමවත යක්‍ෂ තෙමේ ඇසීය)
සියලු භූතයන් කෙරෙහි නොසැලෙන ගුණයෙන් යුක්තවීද?
කිමෙක්ද ඉෂ්ටානිෂ්ට දෙය පිළිබඳ සංකල්පයන් වසඟ කළ සේක්ද?{2}
මෙසේ හෙමවත යක්‍ෂතෙමේ ශාස්තෘන්වහන්සේගේ කායසමාචාරයද ආජීවයද මනොසමාචාරයද විමසුවේය. ඇසූ ඇසූ දෙය සාතාගිර තෙමේ විසඳුවේය. මෙසේ ශාස්තාන්වහන්සේගේ ශරීරවර්‍ණනගුණවර්‍ණන කථන වශයෙන් හේමවත සූත්‍රය නිමි කල්හි හේමවත තෙමේ යහළුවාගේ ධර්‍මදේශනානුසාරයෙන් ඥානය මෙහෙයවා සෝවාන් පෙලෙහි පිහිටියේය.
මේ කාලී උපාසිකාවද අන්‍යයකුට ධර්‍මය දෙසන කල්හි තථාගතයන් වහන්සේ නොදුටු විරූවූවාවී තොරතුරු ඇසීමෙන් ප්‍රසාදය උපදවා අනුන්ට එළවූ බොජුනක් බුදින්නියක මෙන් සෝවාන් පෙලෙහි පිහිටියාය. ඕ සියලු මාගමුන් අතුරෙහි පළමුව සෝවාන්වූවා සියල්ලට දෙටු තැනැත්තිය වූවාය. ඇයට සෝවාන් බවට පත්වීමත් සමඟ එම රැයෙහිම ගැබක් හටගැනීමක් විය. ලැබූ දරුවාට නම් තබන දිනයෙහි සෝණයයි නම් කළාහුය. ඕ කැමැති පරිදි කුලගෙහි වැස කුරරඝරයටම ගියාය.
එසමයෙහි මහාකච්චාන තෙරුන්වහන්සේ ඒ නුවර ඇසුරෙහි පැවැති පර්‍වතයෙහි වාසය කරති. උවැසිය තෙරුන්ට උවටැන් කරන්නීය. තෙරුන්වහන්සේ නිබඳව ඇයගේ නිවසට වඩිති. සෝණ දරුවාද නිබඳව තෙරුන් සමීපයෙහි හැසිරෙන්නේ විශ්වාස ඇත්තේ වූයේය. හෙතෙම පසු කලෙක තෙරුන් සමීපයෙහි පැවිදිවිය. තෙරුන්වහන්සේ ඔහු උපසම්පදා කරනු කැමැත්තෝ තුන්වසක් ගණයා සොයාබලා උපසපන් කරවූහ. උපසපන්වූ හෙතෙම කමටහන් කියවා ගෙන විදසුන් වඩා රහත් බවට පැමින තෙරුන් සමීපයෙහි සුත්තනිපාතය උගෙන විසූ වස් ඇත්තේ වස් පවරා ශාස්තෘන්වහන්සේ දකිනු කැමැත්තෙවී උපාධ්‍යායයන් වහන්සේගෙන් ඇසීය. තෙරුන්වහන්සේ, ‘සෝණ, ඔබ ගිය කල්හි ශාස්තෘන්වහන්සේ නුඹව එකම ගඳකිළියෙහි වස්වා ධර්‍මය දෙසීමට ඉල්ලා සිටිනසේක. නුඹ ධර්‍මය දෙසන්නෙහි ශාස්තෘන්වහන්සේ නුඹගේ ධර්‍මකථාවෙන් පැහැදී නුඹට වර දෙන සේක. නුඹ වර ගන්නේ මේ මේ වර ද ගනුව. මගේ වචනයෙන් දශබලයන්වහන්සේගේ පාවඳුව’යි පැවසූහ. හෙතෙ උපාධ්‍යායයන් විසින් අනුදන්නා ලද්දේ මවුඋවැසියගේ නිවෙසට ගොස් සැල කළේය. ඕද ‘යහපති දරුව, නුඹ තථාගතයන්වහන්සේ දැකීමට යන්නේ මේ කම්බිලිය ගෙන ගොස් ශාස්තෘන්වහන්සේ වෙසෙන ගඳකිළියෙහි බුමුතුරණක් කොට අතුරුවයි මහත් කම්බිලියක් දුන්නාය. සෝණ තෙරුන්වහන්සේ එය රැගෙන සෙනසුන අත්හැර අනුකුමයෙන් ශාස්තෘන් වසන තැනට පැමිණ ශාස්තෘන්වහන්සේ බුද්ධාසනයෙහි හුන් වේලාවේදීම එළඹ වැඳ එකත් පසෙක සිටියහ. ශාස්තෘන්වහන්සේ උන්වහන්සේ සමඟ පිළිසඳර කොට අනඳ තෙරුන්වහන්සේ ඇමතූසේක. ‘ආනන්‍දය, මේ භික්‍ෂුවට සෙනසුනක් දනුව’ යනුවෙනි. තෙරුන්වහන්සේ ශාස්තෘන්වහන්සේගේ අභිප්‍රාය දැන ඇතුළු ගඳකිළියෙහිම බුමුතුරුණ ඔසවන්නාක්හු මෙන් ඇතුරූහ.
ඉක්බිති භාග්‍යවතුන්වහන්සේ රාත්‍රිය බොහෝකලක් එළිමහනෙහි කල්යවා වෙහෙරට පිවිසිසේක. ආයුෂ්මත් සෝණ තෙරුණුවෝද රාත්‍රියෙහි බොහෝ කලක් එළිමහනෙහි ගතකොට විහාරයට පිවිසියහ. ශාස්තෘන්වහන්සේ මධ්‍යම යාමයෙහි සිංහශය්‍යාව කොට උදෑසන නැගිට හිඳ මෙපමණ වේලාවකින් සෝණගේ කයෙහි වෙහෙස නිමියේ වන්නෙයයි දැන ආයුෂ්මත් සෝණ තෙරුන්ට ‘භික්‍ෂුව ඔබට දහම් දෙසීමට වැටහේවා’යි වදාළසේක. සෝණ තෙරණුවෝ මිහිරිසරින් එක් ව්‍යංජනයකුදු නොනසමින් අෂ්ටක වර්‍ගයන් දෙසූහ. කථාව අවසානයෙහි භාග්‍යවතුන්වහන්සේ සාධුකාරදී ‘මහණ, ඔබ විසින් ධර්‍මය මනාව ගන්නාලදී. මා දෙසන වේලාවෙහිද අදද එක් සමානවම දෙසුම කිසි අඩුවක් හෝ වැඩියක් නැතැ’යි පැහැදුණුබව පැවසූසේක. සෝණ තෙරණුවෝද මේ සුදුසු වේලාවයයි සලකා උපාධ්‍යයයන්ගේ වචනයෙන් භාග්‍යවතුන්වහන්සේ වැඳ විනයධරයන් පස්දෙනකු පරම කොට ඇති ගණයා විසින් දෙන උපසම්පදාව ආදි කොට ඇති සියලු වරයන් ඉල්ලූහ. ශාස්තෘන්වහන්සේ (එමවර) දුන් සේක. යළි තෙරණුවෝ මවුඋවැසියගේ වචනයෙන් බුදුන් වැඳ ‘ස්වාමීනි, උවැසිය විසින් නුඹවහන්සේ වසන ගඳකිළියෙහි බිම ඇතිරීම සඳහා මෙම කම්බිලිය එවනලදැයි කම්බිලියදී අසුනින් නැගිට ශාස්තෘන්වහන්සේ නමැඳ පැදකුණුකොට පිටත්වූහ. මේ මෙහි සංක්‍ෂෙපයයි. විස්තර වශයෙන් වනාහි තෙරුන්ගේ පැවිද්ද ආදි කොට සියල්ල සූත්‍රයෙහි ආයේමය.
මෙසේ තෙරුන්වහන්සේ ශාස්තෘන් සමීපයෙන් වරඅටක් ලැබ උපාධ්‍යායයන්ගේ සමීපයට ගොස් ඒ සියලු පුවත් සැළකළහ. දෙවන දිනයෙහි මවුඋවැසිගේ ගෙදොරට ගොස් පිඬුපිණිස වැඩසිටියහ. උවැසිය, ‘මගේ පුතා දොරටුවෙහි සිටියේයි අසා වේගයෙන් අවුත් නමැඳ අතින් පාත්‍රය ගෙන ඇතුළු නිවස්නෙහි හිඳුවා බොජුන් දුන්නීය. ඉක්බිති බත්කිස අවසන්හි, උන්වහන්සේගෙන්, ‘දරුව ඔබ භාග්‍යවතුන්වහන්සේ දක්නාලද සේක්දැ’යි ඇසුවාය. ‘එසේ, උපාසිකාවනි’, ‘ඔබ විසින් මගේ වචනයෙන් වඳනා ලද සේක්ද? ‘එසේය, වඳනාලද සේක. මා විසින් ඒ කම්බිලියද තතාගතයන්වහන්සේ වසන තැන බුමුතුරුණක්කොට ඇතුරන ලදී.’ ‘දරුව, ඔබ විසින් ශාස්තෘන්වහන්සේට ධර්‍මකථාව කියනලද්දේද? ශාස්තෘන්වහන්සේ විසින්ද ඔබට සාදුකාර දෙනලද්දේද?’ ‘උසිකාවනි, ඔබ විසින් එය කෙසේ දැනගන්නාලද්දේද?’ ‘දරුව මගේ ගෙහිඅධිගෘහීත දෙවියා දශබලයන්වහන්සේ විසින් ඔබට සාධුකාර දුන් දිනයෙහි ‘සියලු දසදහසක් සක්වළ දෙවියෝ සාධුකාර දුන්හ’යි කීවේය, දරුව ඔබ විසින් කියනලද ධර්‍මකථාව බුදුන්වහන්සේට කියනලද අයුරින්ම මටද කීම කැමැති වන්නෙමි’. තෙරණුවෝ මවගේ කථාව පිළිගත්හ. ඕ ඔහුගේ පිළිගැනීම දැන දොරටුවෙහි මණ්ඩපයක් කරවා දශබලයන් වහන්සේට දෙසූ අයුරින්ම තමන්ට ධර්‍මකථාව කියවා ගත්තාය යනුවෙන් මෙහි කථාවස්තුව මතුව සිටියේයි. ශාස්තෘන්වහන්සේ මෑතකාලයෙහි ආර්‍ය්‍යගණ මධ්‍යයෙහි වැඩසිටිසේක් තෙරුන්වහන්සේ මිහිරිවදන් ඇත්තවුන් අතුරෙන් අගතන්හි තැබූසේක.
නවවෙනිවර්‍ගයෙහි**, ලාභීනං යදිදං සීවලී** යනු තථාගතයන්වහන්සේ හැර ලාභී භික්‍ෂූන්වහන්සේ අතුරින් සීවලී තෙරුන්වහන්සේ අග්‍රයහයි දක්වයි. උන්වහන්සේගේ ප්‍රශ්න කර්‍මයෙහි මේ පිළිවෙළ කථාවයි.මෙතෙමේත් පියුමුතුරා බුදුන්වහන්සේගේ කාලයෙහි පෙර කියනලද ක්‍රමයෙන්ම විහාරයට ගොස් පිරිස් කෙළවරෙහි සිටියේ දහම් අසමින් එක් භික්‍ෂුවක ලාභීන් අතුරින් අගතනතුරෙහි තබන්නාවූ බුදුන්වහන්සේ දැක මාද අනාගතයෙහි මෙවැන්නෙකුවීම සුදුසුයයි බුදුන්වහන්සේට නිමන්ත්‍රණය කොට පෙර අයුරින්ම සත් දිනක් මහදන් දී ‘භාග්‍යවතුන්වහන්ස. මම මේ පින්කමින් අන්සැපතක් නොපතමි. අනාගතයෙහි එක් බුදුකෙනෙකුන්ගේ සසුනෙහි මමද නුඹවහන්සේ විසින් ඒතදග්‍රස්ථානයෙහි තබනලද ඒ භික්‍ෂුව මෙන් ලාභීන් අතුරින් අග්‍ර වන්නෙමියි ප්‍රාර්‍ත්‍ථනා කළේය. ශාස්තෘන්වහන්සේ අනතුරක් නොදැක නුඹගේ මේ ප්‍රාර්‍ත්‍ථනා අනාගතයෙහි ගෞතම බුදුන්ගේ සසුනෙහි ඉටුවන්නේය’යි විවරණදී වැඩිසේක.
ඒ කුලපුත් තෙමේත් දිවිහිමියෙන් කුසල්කොට දෙවිමිනිසුන් අතුරෙහි සැරිසරන්නේ විපස්සී බුදුන්වහන්සේගේ කාලයෙහි බන්ධුමතී නගරයෙන් නුදුරෙහි එක් ගමක පිළිසිඳ ගත්තේය. එසමයෙහි බන්‍ධුමතී නුවර වැස්සෝ රජු සමඟ සාකච්ඡාකොට බුදුන්වහන්සේට දන්දෙකි. ඔවුහු එක්දිනක් සියල්ලන්ම එක්ව බුදුන්වහන්සේට දන්දෙන්නෝ කුමක් නම් අපගේ දානමුඛයෙහි නැද්දැයි (විමසන්නාහු) මීද මිදවූ දීද නොදුටූහ. ඔවුහු කොයි දෙසකින් හෝ ගෙනෙන්නෙමුයි ජනපදයෙන් නුවරට පිවිසෙන මාර්‍ගයෙහි පුරුෂයෙකු තැබුවාහුය. එකල්හි මේ කුලපුතුත් තෙමේ තමන්ගේ ගමෙන් මිදවූ දී භාජනයක් ගෙන යම්කිසිවක් ගෙනෙන්නෙමැයි නුවරට යන්නේ මුව දොවා දොවන ලද අත්පා ඇත්තේ පිවිසෙන්නෙමැයි පහසු තැනක් බලන්නේන නඟුල් හිසක් පමණවූ මැස්සන් නැති දඬු මීයක් දැක මගේ පිනෙන් මෙය උපනැයි එය ගෙන නුවරට පිවිසෙයි. නුවරුන් විසින් තබලනලද පුරුෂයා එයි දැ, ‘පින්වත් පුරුෂය, කවරකුට මෙය ගෙන යන්නෙහිදැ’යි ඇසීය. ‘ස්වාමීනි, කිසිවකුට නොවේ. විකිණීමට මෙය මවිසින් ගෙනඑනලදැ’යි කීය. ‘එසේ වීනම් පින්වත මේ කහවණුව ගෙන මේ මීත් මිදුවුදීත් දෙව’යි කීය.
මෙය බොහෝ වටිනා එකක් නොවේ. මෙතෙමේත් එක් විටම බොහෝ මිලක් දෙයි. (එබැවින්) විමසීමට වටීය’යි හෙතෙම සිතීය. ඉක්බිති ‘මම මෙය එක් කහවණුවකට නොදෙමි’යි කීවේය. ‘එසේ නම් කහවණු දෙකක් ගෙනදෙව.’ ‘දෙකකටද නොදෙමි.’ මේ නයින් මිළ වැඩි කරමින් කහවණු දහසකට පැමිණියේය. හෙතෙම, ‘වඩා (මිළක් දක්වා) ඇදගෙන යාම නොසුදුසුය. මෙයින් කළ යුතු කාර්‍ය්‍යය විමසන්නෙමැ’යි සීතිය. ඉක්බිති ඔහුට කීය: ‘මෙය බොහෝ අගනා එකක් නොවේ. නුඹද බොහෝ දෙන්නෙහිය. කුමන වැඩක් සඳහා මෙය ගන්නෙහිද?’ ‘පින්වත මෙහි නගරවැසියෝ රජු සමඟ පිළිමල්ව විපස්සි බුදුරජාණන්වහන්සේට දන් දෙන්නාහු මේ දෙක දානමුඛයෙහි නොදක්නාහු සොයත්, ඉදින් මේ දෙක නොලබත් නම් නුවරුන්ට පරාජය වෙයි. එබැවින් දහසක්දී ගනිමි’ ‘කිමෙක්ද මෙය නුවරුන්ට පමණක්ම වටීද? අනෙකෙකුට දීමට නොවටීද? යම් කිසිවකුට දීමට වළහන ලද්දේ නොවෙයි (සිතා) ‘නුවරුන්ගේ දන්දීමෙහි එක් දිනක දහසක් දෙන්නෙක් ඇත්දැයි විමසීය. ‘නැත යහළුව.’ ‘මේ දෙක දහසක් වටින බව දන්නෙහිද?’ ‘එසේය දනිමි.’ එසේනම් යව, එක් පුරුෂයෙක් මේ දෙක මිලට නොදෙයි. සියතින්මදෙනු කැමැත්තේය. මේ දෙක ගැන නිසැක වෙව’යි නුවරුන්ට කියව. නුඹ වනාහි මාගේ මේ දානමුඛයෙහි දෙටු බවට කාය සාක්‍ෂ්‍ය වෙව’යි කීවේය.
ඒ ගම්වැසි තෙමේ වියදම සඳහා ගන්නාලද මාසකයෙන් පංචකටුකයගෙන සුණු කොට දීවලින් කැඳපෙරා එහි මීපටලය මිරිකා පංචකටුක සුණෙන් යොදා එක් නෙලුම් පතෙක බහා පිළියෙළ කොට ගෙන දශබලයන්වහන්සේට නුදුරු තැනෙක්හි මහජනයා විසින් ගෙනෙනු ලබන සත්කාරයන් අතුරෙහි තමන්ගේ අත්වර බලමින් හුන්නේය. හෙතෙම අවකාශය දැන ශාස්තෘන් සමීපයට ගොස්. ‘භාග්‍යවතුන්වහන්ස, මේ මාගේ දුප්පත් පඬුරය. මෙය මට අනුකම්පාවෙන් පිළිගනු මැනව’යි පැවසීය. ශාස්තෘන්වහන්සේ ඔහුට අනුකම්පා උපදවා චාතම්මහාරාජික දෙවිවරුන් විසින් දෙනලද ශෛලමය පාත්‍රයෙන් එය පිළිගෙන අටසැට ලක්ෂයක් භික්‍ෂූන්ට දෙන ලද්ද යම්සේ නොනිමෙයිද එසේ අදිටන් කළසේක. ඒ කුලපුත් තෙමේත් බත්කිස නිමවූ භාග්‍යවතුන්වහන්සේ වැඳ එකත් පසෙක සිටියේ මෙසේකීය. ‘භාග්‍යවතුන්වහන්ස, අද බන්‍ධුමතී නගරවැසියන් විසින් නුඹවහන්සේට ගෙන එන ලබන සත්කාරය දක්නාලදී. මමද මේ කර්‍මයාගේ විපාකයෙන් උපනුපන් භවයෙක්හි ලාභයෙන් හා යසසින් අග්‍රප්‍රාප්ත වන්නෙමි’. ශාස්තෘන්වහන්සේ ‘කුලප්‍රත්‍රය, එසේ වේවා’යි පවසා ඔහුටද නුවර වැස්සන්ටද භූත්තානුමෝදනාවකොට පිටත්ව ගියසේක.
ඒ කුලපුත් තෙමේත් දිවි ඇති තෙක් පින්කම්කොට දෙව් මිනිසුන් අතුරෙහි සැරිසරන්නේ මේ බුද්ධෝතපාදයෙහි සුප්පවාසා රජදියණියගේ කුසෙහි පිළිසිඳ ගත්තේය. පිළිසිඳ ගැනීමේ පටන් සවසද උදෑසනද පඬුරු පන්සියය බැගින් සුප්පවාසාව පිළිගනියි. ඉක්බිති ඇයගේ එම පින විමසනු සඳහා අතින් බිජුපැස ස්පර්‍ශකරවති. එක් එක් බිජුවටින් සලකා සියයක්ද සලාක දහසක්ද මතුවළුයි. එක් කිරියක්වූ කෙතකින් ගැල් පණහක්ද සැටක්ද උපදියි. (වී) කොටුව පුරවන කල්හි කොටු දොරටුව අතින් ස්පර්‍ශ කරවති. රජදුවණියගේපිනෙන් ගන්නන් විසින් ගත් ගත් තැන නැවත පිරෙයි. පිරුණු බත් සැලියෙන්ද රජදියණියගේ පිනැයි කියා යම්කිසිවකුට දෙන කල්හි යම්තාක් උඩට ඇද නොගනිත්ද එතෙක් බත් ක්‍ෂය නොවෙයි. දරුවා කුසෙහි සිටියදීම අවුරුදු සතක් ගෙවී ගියේය.
ගැබ මෝරා ගිය විට සත්දිනක් මහදුක් වින්දාය. ඕතොමෝ මරණයට පෙර දිවි ඇත්තීම දන් දෙන්නෙමැයි සැමියා සමඟ සාකච්ඡාකොට, ‘යව, මෙපුවත ශාස්තෘන්වහන්සේට සැළකොට ශාස්තෘන්වහන්සේට ආරාධනා කරව. ශාස්තෘන්වහන්සේ යමක් කියන සේක්ද එය මනාව සලකාගෙන අවුත් මට කියව’යි සැමියා ශාස්තෘන්වහන්සේ වෙත පිටත් කර යැව්වාය. හෙතෙම ගොස් ඇයගේ පනිවිඩය භාග්‍යවතුන්වහන්සේට සැළකළේය. ශාස්තෘන්වහන්සේ, ‘සුප්පවාසා කොලිය දියණිය සුවපත්වේවා! සුව ඇත්තී නිරෝගවූවා නීරෝගී පුතකු බිහි කරාවායි පැවසූසේක. රජතෙමේ එය අසා භාග්‍යවතුන් වැඳ ඇතුළු ගමට අභිමුඛව ගමන් කළේය. ඔහුගේ පැමිණීමට පෙරම සුප්පවාසාවගෙන් කුසින් පැන්පෙරහනින් ජලය මෙන් ගැබ නික්මියේය. පිරිවරා සිටි ජනයා කඳුළු සහිත මුහුණු ඇත්තේම සිනහසෙන්නට පටන් ගත්හ. තුටුපහටුවූ මහජනයා රජුට සතුටුදායක පණිවිඩය සැළකිරීමට ගියහ.
රජතෙමේ ඔවුන්ගේ ඉඟිය දැකම බුදුන්වහන්සේ විසින් කියනලද කථාව පලගැනුනේ වනැයි සිතීය. හෙතෙම පැමිණ ශාස්තෘන්වහන්සේගේ පණිවිඩය රජ දියණියට දැන්වීය. රජ දියණිය, ‘ඔබ විසින් නිමන්ත්‍රණය කරනලද දිවිබතම මඟුල්බතක් වන්නේය. යන්න, සත්දිනකට දශබලයන්වහන්සේට ආරාධනා කරන්නැ’යි කීවාය. රජතෙමේ එසේ කළේය. සත්දිනක් බුදුපාමොක් මහසඟනට මහදන් පැවැත්වූහ. දරුතෙමේ සියලු නෑයන්ගේ තැවුණු සිත නිවන්නෙක් වූයේයැයි ඔහුට සීවලීයයි නම් කළාහුය. හෙතෙම සත්වසක් ගැබෙහි විසූ බැවින් උපන්කාලයෙහි පටන්ම සියලු ක්‍රියාවන්හි දක්‍ෂයෙක් වූයේය. දම්සෙනෙවි සැරියුත් තෙරුන්වහන්සේ සත්වෙනි දිනයෙහි ඔහු සමඟ කථාසල්ලාප පැවැත්වූහ. ශාස්තෘන්වහන්සේද ධම්මපදයෙහි ගාථාවක් පැවසූසේක:
‘යමෙක් මේ යාමට දුෂ්කරවූ මුළාවක්වූ දුර්‍ගමාර්‍ගයක්වූ සසර ඉක්මවූයේද එතෙර වූයේ පරතෙරට ගියේ ලාමක නොවූයේ සැකනැත්තේ දැඩිසේ නොගෙන නිවුනේ වේද? මම ඔහු බ්‍රාහ්මණයකැයි කියමි.’{1}
ඉක්බිති ඔහුට තෙරුන්වහන්සේ මෙසේ කීය: ‘කිමෙක්ද? ඔබ විසින් මෙබඳුවූ දුක් රැසක් විඳ පැවිදි වීමට නොවටීද?’ ‘ලබන්නේ (නම්) පැවිදි වන්නෙමි ස්වාමීනි,’ සුප්පවාසා රජ දියණිය තෙරුන් සමඟ කථාකරන්නාවූ ඔහු දැක ‘කිමෙක්ද මගේ පුතා දම්සෙනෙවි සැරියුත් හිමියන් සමඟ කථා කරේදැ’යි තෙරුන් වෙත එළඹ, ස්වාමීනි, මගේ පුතා ඔබවහන්සේ සමග කුමක් කතා කෙරේදැයි විමසුවාය. ‘තමන් විසින් විඳින ලද ගැබෙහි විසීමේ දුක කියා ඔබ විසින් අනුමත කරනලද්දේ පැවිදිවන්නෙමැයි කියති’යි තෙරහු පැවසූහ. ‘මැනවි ස්වාමීනි, ඔහු පැවිදි කරවනු මැනව.’ තෙරුන්වහන්සේ ඔහු විහාරයට පමුණුවා තචපංචක කමටහනදී පැවිදි කරවන්නාහු ‘සීවලී, ඔබට අන්‍යයන්ගේ අවවාදයෙන් වැඩක් නැත. ඔබ විසින් සත් වසක් විඳින ලද දුකම ප්‍රත්‍යවේක්‍ෂා කරවයි පැවසූහ. ‘ස්වාමීනි, පැවිදිකරවීමම ඔබවහන්සේගේ වගකීමය. යමක් මාවිසින් කළ හැක්කේද එය මම දනිමි. හෙතෙම පළමු කෙස්වැටිය ඉවත්කරන කෙණෙහිම සෝවාන් පෙලෙහි පිහිටියේය. දෙවැන්න ඉවත් කරන කෙණෙහි සකෘදාගාමී පෙලෙහි පිහිටියේය. තෙවැන්න ඉවත් කරන කෙණෙහි අනාගාමි පෙලෙහිද සියලු කෙස් බහා තැබීමද රහත්බව පසක් කිරීමද නොපසුව නොපෙරටුව සිදුවිය. ඔහු පැවිදිවු දින පටන් බික් සඟනට සිවුපසය කැමති පරිද්දෙන් උපදියි. මෙසේ මෙහි කථාවස්තුව නිමියේයි.
මෑත කාලයක ශාස්තෘන්වහන්සේ සැවතට වැඩිසේක. තෙරණුවෝ ශාස්තෘන් වැඳ ‘ස්වාමීනි, මගේ පින විමසන්නෙමි. මට භික්‍ෂූන් පන්සියයක් දුනමැනවැ’යි කීහ. ‘සීවලී ගන්නැ’යි පැවසූසේක. උන්වහන්සේට නිග්‍රොධයෙහි අධිගෘහීත දේවතාවා සත්දිනක් දන්දුන්නේය. මෙසේ හෙතෙම:
නිග්‍රොධය පළමුව දුටුවේය. දෙවැනි පණ්ඩව පර්‍වතයද තෙවැනිව අචිරිවතියද සිවුවැනිව උතුම් සාගරයද පස්වැනිව හිමවතද දුටුවේය. හෙතෙම සවෙනිව ඡද්දන්තයට ආයේය. ගන්‍ධමාදනයට සත්වෙනිවද ඉක්බිති රේවතතෙරුන් සමීපයට අටවෙනිවද පැමිණියේය.’{2}
සියලු තන්හි සත් සත් දිනයන්හි දන් දුන්නාහුය. ගන්‍ධමාදන පව්වෙහි නාගදත්ත නම් දේවරජයා සත් දිනයන්හි එක් දිනෙක කිරි පිණ්ඩපාතයද, එක්දිනෙක ගිතෙල් පින්ඩපාතයද දුන්නේය. භික්‍ෂුසංඝයා මෙසේ ඇසීය: මේ දෙව්රජුගේ දොවනු ලබන දෙන්නු නොපැනෙත්. දීකැලතීමද නොපැනෙයි. දෙවිරජතුමනි, ඔබට මෙය කොයින් උපදීද?’ ‘ස්වාමීනි, කාශ්‍යප බුදුන්කල කිරිසලාකබත් දීමෙහි මේ ඵලයයැ’යි දෙව්රජතෙමේ පැවසීය. මෑතකාලයෙහි ශාස්තෘන්වහන‍්සේ ඛදීරවනීය රේවතතෙරුන්ගේ පෙරගමන අර්‍ත්‍ථොත්පත්ති කොට තෙරුන්වහන්සේ තමන්ගේ සසුනෙහි ලාභ සහ යසස් ලබන්නවුන් අතුරෙන් අග්‍රස්ථානයෙහි තැබූසේක.
දසවැන්නෙහි **සද්ධාධිමුත්තානං** යනු ශ්‍රද්ධාවෙන් අධිකතරවූවන් අතුරෙන්ය. බලවත් ශ්‍රද්ධා ඇති භික්‍ෂූන් අතුරෙන් වක්කලී තෙරණුවෝ අග්‍රවූහයි දක්වයි. අනෙක් අයගේ ශ්‍රද්ධාව වැඩිය යුතුවෙයි. තෙරුන්වහන්සේගේ වනාහි අඩුකළ යුතු වීය. එබවින් හෙතෙම දැඩිශ්‍රද්ධා ඇත්තවුන් අතුරෙන් අග්‍රයයි කියනලදී. වක්කලී යනු ඔහුගේ නමයි.
ඔහුගේ ප්‍රශ්න කර්‍මයෙහිමේපිළිවෙළ කථාවයි. මෙතෙමේත් අතීතයෙහි පියුමුතුරා බුදුන්වහන්සේගේ කාලයෙහි කියනලද අයුරින්ම විහාරයට ගොස් පිරිස් කෙළවර සිටියේ දහම් අසමින් එක්භික්‍ෂුවක බලවත් ශ්‍රද්ධා ඇත්තවුන් අතුරෙන් අග්‍රස්ථානයෙහි තබන්නාවූ ශාස්තෘන්වහන්සේ දැක මාද අනාගතයෙහි මෙබන්දකුවීම වටනේයයි කියනලද ක්‍රමයෙන්ම ශාස්තෘන්වහන්සේට නිමන්ත්‍රණය කොට සත්දිනක් මහදන්දී තථාගතයන් වැද ‘ස්වාමීනි, මමද මේ පින්කමින් නුඹවහන්සේ විසින් දැඩි ශ්‍රද්ධා ඇත්තවුන් අතුරෙන් අගතනතුරෙහි තැබූ භික්‍ෂුව මෙන් අනාගතයෙහි එක් බුදුකෙනෙකුන්ගේ සසුනෙහි දැඩි ශ්‍රද්ධා ඇත්තවුන් අතුරෙන් අග්‍රවන්නෙම්යයි ප්‍රාර්‍ත්‍ථනා කළේය. ශාස්තෘන්වහන්සේගේ ඔහුට අනතුරක් නොදැක විවරණදී වැඩිසේක.
හෙතෙමේත් දිවිඇති තෙක් පින්කම් කොට දෙවිමිනිසුන් අතුරෙහි සැරිසරන්නේ අපගේ ශාස්තෘන්වහන්සේගේ කාලයෙහි සැවැත්නුවර බමණු කුලයෙක්හි පිළිසඳ ගත්තේය. වක්කලී යනුවෙන් ඔහුට නම් කළාහුය. හෙතෙම වැඩිවියට පැමිණියේ ත්‍රිවේදයන උගෙන බික්සඟන පිරිවරා සැවතෙහි සැරිසරන්නාවූ බුදුන්වහන්සේ දැක බුදුන්වහන්සේගේ ශරීරසම්පත්තිය බලා ශරීරසම්පත්තය දැකීමෙන් තෘප්තිමත් නොවූයේ තථාගතයන්වහනසේ සමඟම හැසිරෙයි. වෙහෙරට යන්නාවූ තථාගතයන්වහන්සේ සමඟම විහාරයට ගොස් ශරීරසම්පත්තිය බලමින්ම සිටී. ධර්‍මසභාවෙහි හිඳ ධර්‍මය දෙසන්නාවූ බුදුරජාණන්වහන්සේගේ හමුවෙහි සිටියේ ධර්‍මය අසයි. හෙතෙම ශ්‍රද්ධාව ලැබ ගිහිගෙයි වසන්නේ නිබඳව බුදුන්වහන්සේගේ දර්‍ශනය නොලබන්නේමැයි පැවිද්ද ඉල්වා ශාස්තෘන්වහන්සේ සමීපයෙහි පැවිදිවූයේය.
එතැන්පටන් ආහාරගැනීමේ වේලාව හැර සෙසු කල්හි යම් තැනක සිටියහු විසින් බුදුන්වහ්සේ දැකීමට හැකිවේද එහි සිටියේ නුවණින් මෙනෙහි කිරීම අත්හැර බුදුන්වහන්සේ දෙස බලමින්ම වාසය කරයි. ශාස්තෘන්වහන්සේ ඔහුගේ නුවණ මුහුකුරා යාම බලාපොරොත්තු වනසේක් දිගුකලක්ම ඔහු රූප දැකීම්වශයෙන්ම සැරිසරද්දී කිසිවක් නොකියා දැන් මොහුගේ ඥානය මුහුකුරා ගියේය. මෙතෙම අවබෝධකරවීමට හැකිවන්නේයයි දැන මෙසේ පැවසූසේක. ‘වක්කලී දකිනු ලැබූ මේ කුණු කයින් කවර වැඩක්ද? වක්කලී යමෙක් ධර්‍මය දකීද? හෙතෙම මා දකියි. වක්කලී, ධර්‍මය දකින්නාම මාදකියි. මා දකින්නා ධර්‍මය දකී.’
ශාස්තෘන්වහන්සේ මෙසේ ඔවදන් දෙනකල්හිද තෙරුන්වහන්සේ බුදුන්වහන්සේගේ දර්‍ශනය අතහැර අන්තැනකට යාමට නොහැක්කේවෙයි. ඉක්බිති ශාස්තෘන්වහන්සේ, ‘මේ භික්‍ෂුව සංවේගය නොලැබ අවබෝධ නොකරන්නේය’යි වස් එළඹීම ළංවූකල්හි රජගහනුවරට ගොස් වස් එළඹෙන දිනයෙහි ‘වක්කලී, ඉවත්වන්නැ’යි තෙරුන් ඉවතට යැවූසේක. බුදුවරුනම් පිලිගතයුතු වචන ඇත්තෝ වෙති. එහෙයින් තෙරණුවෝ බුදුන්වහන්සේට විරුද්ධව සිටීමට නොහැකි වන්නාහු තෙමසක් බුදුන්වහන්සේ හමුවට නොයා සිටීම නොයිවසමින්, දැන් කිරීමට හැකි කුමක්ද? තථාගතයන්වහන්සේ විසින් මම නෙරපා දමනුලද්දෙමි. හමුවීම නොලබමි. මගේ ජීවිතයෙන් කවර වැඩක්දැයි සිතා ගිජුකුළු පව්වෙහි ප්‍රපාතස්ථානයකට නැංගාහ. ශාස්තෘන්වහන්සේ ඔහු ක්ලාන්ත වනබව දැන, ‘මේ භික්‍ෂුව, මා සමීපයෙන් අස්වැසිල්ලක් නොලබන්නේ උතුම්ඵලයන්ට ඇති උපනිශ්‍රය නසාගන්නේයයි (සිතා) තමන්වහන්සේ දැක්වීමට ආලෝකයක් විහිදවූසේක. එකල්හි දිගුලක පටන්ම පැවති ඔහුගේ මහත්වූ කණස්සල්ල පහවිය. ශාස්තෘන්වහන්සේ වියළි තලයක වැසි හෙළන්නාක් මෙන් වක්කලී තෙරුන්ට බලවත් ප්‍රීතිය ඉපදවීමට ධර්‍මපදයෙහි මේ ගාථාව දෙසූසේක:
‘බුදුසසුනෙහි පහත් වූ ප්‍රමුදිතබව බහුල භික්‍ෂුව සංස්කාරයන් සංසිඳුවන්නාවූ සුඛසහගත ශාන්ත පදය අවබෝධ කරන්නේය.’{1}
වක්කලී තෙරුන්ටද එව වක්කලීයි අතදිගු කළසේක. තෙරණුවෝ මවිසින් දශබලයන්වහන්සේ දක්නා ලදහ. ‘එව’යි කැඳවීමද ලබනලදැයි බලවත් සතුට උපදවා කොතනින් යම්දැයි තමා වැටෙන බව නොදැනම බුදුන්වහන්සේ හමුවෙහි අහසට පැන පළමු පයින් පව්වෙහි සිටියේම බුදුන්වහන්සේ විසින් දෙසූ ගාථාව සිහිකරමින් අහසෙහිදීම ප්‍රීතිය යටපත් කොට පිළිසිඹියා සමඟ රහත්බවට පැමිණ තථාගතයන් වඳිමින්ම බටහ. මෑත කාලයෙහි ශාස්තෘන්වහන්සේ ආර්‍ය්‍යගණයා මධ්‍යයෙහි වැඩහුන්සේක් තෙරුන් අධිකශ්‍රද්ධා ඇත්තවුන් අතුරින් අගතැන්හි තැබූසේක.
