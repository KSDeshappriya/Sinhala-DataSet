5. ඛණ්ඩහාල ජාතකය (542)
**රජාසි ලුද්ද කම්මාති** යන මේ ගාථා කොටසින් ඇරඹෙන ජාතක කථාව බුදුරජාණන් වහන්සේ ගිජුකුළු පව්වෙහි වැඩවසද්දී දෙව්දත් තෙරුන් අරබයා දේශනා කළ සේක. එහි නිදාන කතාව සංඝභේද කන්දකයෙහි ආ පිළිවෙලමය. එය ඔහුගේ (දෙව්දත්හුගේ) පැවිදි වීමේ සිට බිම්බිසාර රජතුමාගේ මරණය දක්වා වූ පරිදි දතයුතුය. බිම්සර රජු මරණයට පමුණුවා දෙව්දත් අජාසත් කරා එළඹ මෙසේ කීය. මහරජ, ඔබගේ මනෝරථය ඉටු විය. මගේ මනෝරථය තවම ඉටු නොවීය. ‘ස්වාමීනි, ඔබගේ මනෝරථය කිමෙක්දැ’යි විමසූ කල්හි බුදුන් මරා බුදුවීම යැ’යි කී. ‘මා විසින් එයට කුමක් කළ යුතුදැ’යි ඇසූ කල්හි දුනුවායන් රැස්කර දෙනු’වැයි කීවිට, අකුණුසරින් (අක්‍ෂවේදී) විදීමට සමත් පන්සියයක් දුනුවායන් රැස්කරවා ඔවුනතුරෙන් වඩා දස්කම් ඇති එක් තිස්දෙනෙකු තෝරා, තෙරුන් කී දෙයක් කරන්නැයි දෙව්දත් වෙත යැවීය. හෙතෙම දෙටු දුනුවායා අමතා ‘සගය, සමණ ගොයුම්හි ගිජුකුළු පව්වෙහි වෙසෙති. අසවල් වේලෙහි දිවාකල සක්මනෙහි යෙදෙති. තෝ එහි ගොස් විසපෙවූ හීයකින් විද දිවි තොරකොට අසවල් මගින් එන්නැයි නියමකොට යවා එමඟ දුනුවායන් දෙදෙනෙකු සිටුවා තොප සිටින මගින් එක් පුරුෂයෙක් පැමිණෙනු ඇත. තොප ඔහුගේ දිවි තොරතොට අසවල් මගින් පැමිණෙව් යැයි කියා නියම කළේය. එමග දුනුවායන් දෙදෙනෙකු සිටුවා, තොප සිටින මඟ කිසියම් මිනිසුන් දෙදෙනෙකු පැමිණෙන්නේය. තොප ඔවුන්ගේ දිවි තොරකොට අසවල් මගින් එවුයැයි නියමකොට තැබීය. එම (සතරදෙනා) එන මග දුනුවායන් අටදෙනෙකු සිටුවා, තොප සිටින මගින් පුරුෂයෝ සිව්දෙනෙක් පැමිණෙති. තොප ඔවුන්ගේ දිවි තොරකොට අසවල් මගින් එවුයැයි නියමකොට කීය. ඔවුන් එන මග දුනුවායන් සොළොස් දෙනෙකු සිටුවා තොප සිටින මගෙහි පුරුෂයෝ අටදෙනෙක් පැමිණෙති. තෙපි ඔවුන්ගේ දිවි තොරකොට අසවල් මගින් එවුයැයි නියමකොට යෙදවීය.
කුමක් නිසා මෙසේ කළේද? තමන් කළ දේ සඟවාගැනීම පිණිසය. ඉක්බිති ඒ දෙටු දුනුවායා වමතින් කඩුවක් දරා හියවුර පිටෙහි එල්වාගෙන මැඩහඟු දුන්න (මෙණ්ඩක සිංග) අතින් ගෙන සර්වඥයන් වහන්සේ නුදුරට ගොස් බුදුන් විදිමියි සිතා දුන්නෙහි දුනුදිය නගා ඊය ඉඳුවා ගෙන ඊය අසුර ගල්වන්නට අසමත් විය. මුළු සිරුර යතක ලා (යන්ත්‍රයක දමා) පෙළන්නා සේ තදව ගියේය. හෙතෙම මරණ බියෙන් තැතිගෙන සිටියේය. ඉක්බිති ශාස්තෲන් වහන්සේ ඔහු දැක මධුරස්වර විහිදුවා බිය නොවන්න මෙහි එන්න යැයි වදාළ සේක. එවේලෙහි ඔහු ආයුධ විසිකර දමා අඥාන බැවින් මුලාවට පැමිණ අකුසල් හේතුවෙන් මා විසින් වරද ඉක්මවා යන ලදී. ඔබවහන්සේගේ ගුණය නොදැන අඥාන වූ දෙව්දත්ගේ වචන අසා ඔබවහන්ගේ දිවි තොරකිරිම පිණිස ආවෙමි. ස්වාමීනි, මට සමාවන්නැයි කියා සමාව ගෙන එකත්පසෙක සිටියේය. ඉක්බිති බුදුරජාණන් වහන්සේ ඔහු හට චතුරාර්ය සත්‍යය දේශනා කොට දෙව්දත් කී මග නොයා අනෙක් මගෙකින් යන්නැයි කියා යැවූ සේක. ඔහු පිටත්කර යවා සක්මනින් බැස එක් ගසක් මුල වැඩහුන් සේක.
ඉක්බිති එම දුනුවායා නොඑන බව දුටු අනෙක් දෙදෙනා මොහුගේ ප්‍රමාදය කිමෙක්දැයි විමසමින් ඉදිරියට යන්නාහු පෙරමගට යන්නාහු බුදුන් දැක එළඹ වැඳ එකත්පසෙක සිටියාහුය. ශාස්තෲන් වහන්සේ ඔවුන්ට ද චතුරාර්ය සත්‍යය දේශනා කළ සේක. ඔවුහු ද සෝවාන් ඵලයෙහි පිහිටියාහුය. ඔවුන් ද දෙව්දත් කී මගින් නොයවා මේ මගින් යන්නයැයි වෙනත් මගකින් පිටත්කර යැවූ සේක. මේ ආකාරයෙන් අනෙක් සියළු දුනුවායන් ද ශාස්තෲන් වහන්සේ කරා පැමිණි කල්හි දහම් දෙසා සෝවාන් ඵලයෙහි පිහිටුවා වෙනත් මංවලින් පිටත්කර යැවූ සේක. ඉක්බිති ඒ පළමු දුනුවායා දෙව්දත් කරා එළඹ ස්වාමීනි, දේවදත්තයනි, සම්මා සම්බුදුන්ගේ ජීවිතය නැසීමට නොහැකියැයි දන්වා සිටියේය. ඒ භාග්‍යවතුන් වහන්සේ මහානුභාව ඇත්තෝයැයි දන්වා සිටියේය. පසුව ඒ සියලු දෙනා සම්මා සම්බුදුරජාණන් වහන්සේ නිසා අපි දිවි ලැබුවෙමුයි ශාස්තෲන් වහන්සේ වෙත පැවිදිව අර්හත් භාවයට පැමිණියාහුය. මෙපුවත භික්‍ෂූන් අතර ප්‍රකට විය. භික්‍ෂූන් දම්සභා මණ්ඩපයෙහි රැස්ව හිඳ ‘ඇවැත්නි, දේවදත්ත ස්ථවිරයෝ එකම සර්වඥයන් වහන්සේ කෙරෙහි වෛරයෙන් බොහෝදෙනා මැරවීමට උත්සාහ කළේය. ඒ සියලු දෙනා ශාස්තෲන් වහන්සේ නිසා දිවි ලදැයි යනාදී වශයෙන් කතා කරමින් සිටියාහුය. ශාස්තෲන් වහන්සේ එහි වැඩමකොට, මහණෙනි, මා එන්නට පෙර කිනම් කතාවකින් යුක්තව සිටියාහුදැයි අසා, මෙනම් කතාවකින්යැයි කී කල්හි, මහණෙනි, දැන් පමණක් නොව පෙරද දෙව්දත් වෛරයෙන් බැඳී, එක් අයෙක් වූ මා නිසා බොහෝ දෙනෙකුගේ ජීවිත නැසීමට උත්සාහ ගත්තේ යැයි කියා, අතීත කතාව ගෙනහැර දක්වා වදාළ සේක.
යටගිය දවස බරණැස් නුවර පුෂ්පවතී නම් විය. එනුවර වසවර්ති නම් රජුගේ පුත් වූ ඒකරාජ නම් රජු රාජ්‍ය විචාරන්නේය. ඔහු පුත් චන්‍ද කුමාරයා උපරජ තනතුර දැරීය. ඛණ්ඩහාල නම් බමුණා පුරෝහිත විය. හෙතෙම රජුට අර්ථයෙන් ධර්මයෙන් අනුශාසනා කරන්ය. රජතුමා ඔහු පණ්ඩිතයෙකැයි සිතා අධිකරණ කටයුතු සඳහා යෙදවීය. ඒ ඛණ්ඩහාල නම් පුරෝහිතයා අත්ලස් ධනය කොට සලකා අත්ලස් ගෙන හිමියන් අහිමියන් කෙරෙයි. අහිමියන් හිමියන් කෙරෙයි. එක් දවසක් යුක්තියෙන් පැරැදී පුරුෂයෙකු අධිකරණ ශාලාවෙන් මුරගාගෙන නික්මෙන්නේ රාජසේවයට යන්නා වූ චන්‍ද කුමාරයන්ගේ පාමුල වැඳ වැටුනේය. එකල්හි ඒ කුමාරයෝ පින්වත් වූ පුරුෂය, මේ කිමෙක්දැයි කිවූය. ස්වාමීනි, ඛණ්ඩහාල බමුණා විනිශ්චය මණ්ඩලයෙහි කොල්ලකන්නේ ය. මම ඔහු විසින් අල්ලස් ගෙන පරාජයට පමුණුවන ලද්දෙමියි කීය. එකල්හි කුමාරයෝ තෝ නොබවයි ඔහු අස්වසා විනිශ්චය මණ්ඩලයට කැඳවාගෙන ගොස් යුක්ති විචාරා හිමි තැනැත්තහු හිමි කළහ. මහජනයා මහත්කොට සාධුකාර දුන්නාහුය. රජතුමා එය අසා ඒ කිනම් ශබ්දයක්දැයි ඇසීය. චන්‍ද කුමාරයන් විසින් ඛණ්ඩහාල බ්‍රාහ්මණයා නපුරුකොට විචාරණ ලද්දා වූ යුක්තිය මනාකොට විචාළ හෙයින් එතැන්හි පැවැත්වූ සාධුකාර ශබ්දය යැයි කීහ. ඉක්බිති රජ්ජුරුවෝ එපවත් අසා කුමාරයා පැමිණ වැඳ සිටි කල්හි, දරුව, තොප විසින් එක් යුක්තියක් විචාරා පසිඳනා ලද්දේදැයි විචාළහ. එසේය ස්වාමීනියි කී කල්හි ‘එසේ නම් මෙතැන් පටන් තෙපිම යුක්ති විචාරවයි’ විනිශ්චය මණ්ඩල නායක කොට තැබීය.
එතැන් පටන් ඛණ්ඩහාල බමුණාගේ අය නැතිව ගියේය. හෙතෙම එතැන් පටන් කුමාරයා කෙරෙහි ආඝාතයක් බැඳගෙන වරදක් සොයමින් කල් යැවීය. ඒ ඒකරාජනම් රජ්ජුරුවෝ මහා මුග්ධයෝය. ඒ රජ්ජුරුවෝ එක් දවසක් අළුයම් සමයෙහි සිහිනයක් දකින්නාහු මනාකොට සරසන ලද දොරටු ඇති සත්රුවන්මය වූ පවුරු ඇති සැටයොදුන් පමණ වූ සුදර්ශන නම් මහා වීථියෙන් හෙබි දහසක් යොදුන් උසැති වෛජයන්ත ප්‍රාසාද පංතියෙන් හෙබියා වූ නන්‍දන වනය වැනි නොයෙක් උයන් පෙළින් සිත්කළු වූ නන්‍දා පොකුණ වැනි සිත්කළු පොකුණු පෙළින් රමණීය වූ දේව සමූහයාගෙන් ගැවසීගත් තව්තිසා දෙව්ලොව දැක එහි යනු කැමැති සිතැතිව අනුන් ඇදුරු වූ ඛණ්ඩහාල බමුණා රාජසේවයට පැමිණි කල්හි දෙව්ලෝ යන මග අසා දැන ඔහු විසින් පෙන්වා දෙන මගින් දෙව්ලොව යමියි සිතමින් උන්නේය. ඛණ්ඩහාල බමුණාද උදෑසනම රාජසේවය පැමිණියාහු රජු සුවසේ නිදාගත්තේ දැයි විමසීය. ඉක්බිති රජ්ජුරුවෝ ඕ හට ඉඳිනා අස්නක් දෙවා ප්‍රශ්නයක් ඇසීය. ඒ බව දක්වනු වස් ශාස්තෲන් වහන්සේ මෙසේ දේශනා කළ සේක.
පෙර පුෂ්පවතී නම් නුවර රුදුරු පාපකර්ම ඇති එකරාජ යයි ප්‍රසිද්ධ රජෙක් විය. හෙතෙම ඛණ්ඩහාල නම් වූ මෝඩ පෙරෙවි බමුණාගෙන් මෙසේ ඇසීය.
බ්‍රාහ්මණය, ඔබ සුචරිත ධර්මයෙහි ද ආචාර සම්පන්නද වන්නෙහිය. යම්සේ සත්ත්වයෝ කුසල් කිරීමෙන් මෙලොවින් ස්වර්ගයට පැමිණෙද්ද, එසේ යන සුගති මාර්ගය මට දක්වන්නැ’යි කීවේය.
එහි **රාජාසීති** රජෙක් විසුවේය යනුයි. **ලුද්දකම්මොති** කර්කශ සැඩපරුෂ කියාය. **සග්ගමග්ගන්ති** ස්වර්ගයට මාර්ගයයි. **ධම්මවිනයානු කූලොති** සුචරිතයෙහිද ආචාර සම්පන්න භාවයෙන් දක්‍ෂ බවයි. **යථාති** යම් අයුරකින් මිනිසුන් පින්දහම් කොට සුගතියට යන්නේ ද එම සුගති මාර්ගය දක්වන්න යැයි විමසූ බවයි.
මේ පැන වනාහි සම්බුදුවරයෙකු හෝ උන්වහසේගේ ශ්‍රාවකයෙකු හෝ නැතිකලෙක බෝසත්වරයෙකුගෙන් හෝ ඇසීම සුදුසු වන්නේය. සන්දිනක් මංමුලා වූවෙක් තවත් අටමසක් මංමුලා වූවෙකුගෙන් මග අසන්නා සේ ඛණ්ඩහාල බමුණාගෙන්ම ඇසීය. බමුණාද මෙසේ සිතීය. මේ මගේ පසමිතුරු පිටුදැකීමට සුදුසු කාලයයි. චන්‍ද කුමරු මරණයට පත්කොට, මගේ මනදොළ සපුරා ගැනීමට මේ සුදුසු වෙලාවැයි සිතා රජු අමතා මේ තෙවැනි ගාථාව කීවේය.
එහි අදහස, මහරජ, ස්වර්ගයට යනු කැමැත්ත අතිදාන නම් වූ දානය දෙන්නේය. නොනැසිය යුත්තක් නසන්නේය. ඉදින් ස්වර්ගයට යනු කැමැත්තේ නම් තොප විසින් ද එසේ කළ යුත්තේ ය.
ඉක්බිති රජතුමා මෙසේ පැනයකින් එහි අරුත් විමසීය.
ඒ අතිදානය නම් කිමෙක්ද? මෙලොව නොනැසිය යුත්තෝ කවුරුද? මෙයද පැහැදිලි කර දෙන්න. යාගද කරමි. දානද දෙමි.
බමුණා මෙසේ පැහැදිලි කළේය.
මහරජ, පුත්‍රයෝය, බිසෝවරුය, සිටුවරුය, වෘෂභයෝය, අජානීය අශ්වයෝය යන මොවුන්ගෙන් සතර දෙනෙකු බැගින් ගෙන යාග කළ මැනවි. මහරජ, (එසේ) ‘සබ්බ චතුක්ක’ යාගය කළ මැනව.
මෙසේ දෙව්ලෝ මග විමසූ තැනැත්තහුට අපාය මාර්ගයම පෙන්වාලීය.
එහි **පුත්තෙහීති** යනු තමන්ට ජාත වූ ප්‍රිය පුතුන් ප්‍රිය දූවරුන්ය. **මහෙසීහිති** ප්‍රිය භාර්යාවන්ය. **නෙගමෙහීති** යනු සිටුවරුය. **උසභෙහීති** හැමඅතින්ම ධවල වූ වෘෂභයින්ය. **අජානීය‍ෙති** මඟුලසුන්ය. **චතූහීති** මේ ආදී වූ තවත් ඇත්, අස් ආදී සිව්දෙනා බැගින් වූ සත්ත්වයින්ය. මෙසේ **සබ්බ චතුක්ක‍ෙන දෙව යජතබ්බං** යනු මේ සියළුදෙනාගේ ගෙළ කඩුවෙන් සිඳ රන්බඳුනකට ලේ ගෙන යාගාවාටයෙහි වත්කොට යාග කරන්නා වූ රජ්ජුරුවෝ ශරීරය හා සමග දිව්‍ය ලෝකයට යන්නේය. මහරජ, මහණ බමුණන්, සිඟන්නන්, යාචකයින්ට ආහාරපානාදිය දීම දානයම වේ. මේ අයුරින් දූදරුවන් ආදීන් මරා ඔවුන්ගේ ගෙල ලෙයින් යාග කිරීම අතිදාන නම් වන්නේයැයි කියා රජුට අවබෝධ කළේය.
මෙසේ (ඛණ්ඩහාල) බමුණා ඉදින් චන්ද්‍ර කුමාරයන් පමණක් ඇල්ලූයේ නම් වෛරයෙන්ම ඇල්ලූයේ යැයි සිතන්නෝය. එබැවින් බොහෝ දෙනා අතරෙහිලා එම කුමාරයන් මරන්නට කාරණා යෙදවීය. මෙසේ ඔවුන් කරන්නා වූ කතාව අසා අන්තඃපුර ස්ත්‍රීහු බියෙත් තැතිගෙන එක්විටම මහ හඬින් හඬා වැළපුණේය. ඒ බැව් දැක්වීමට ශාස්තෲන් වහන්සේ මෙසේ වදාළ සේක;
රාජ කුමාරවරු ද, බිසෝවරුද නසනු ලබත්වා යන බව ඇසීමෙන් අන්තඃපුරයෙහි උස්ව නැගුණි බිහිසුණු හඬින් යුත් එකම ඝෝෂාවක් විය.
එහි **තන්ති** එම කුමාරයින් ද මෙහෙසිවරුන් ද නවත්වා යන ශබ්දය අසා යනුයි. **එකොති** මුළු රජමැදුරෙහි එකම කාලගෝට්ටියක් විය යනුයි. **භෙස්මාති** බියජනක බවයි. **අච්චුග්ගහොති** උස්ව නැගුණු හඬ යනුයි. මේ වේලාවේදී මුළු රජ මැදුර යුගාන්ත වාතයෙන් (කල්ප විනාශයෙහි පැන නගින වාතයෙන්) කැළඹුණු මහ සල් වනයක් මෙන් විය.
බමුණා ද රජහට කියන්නේ, කිමෙක්ද මහරජ, යාගය කිරීමට කැමතිද? නොකැමතිදැයි ඇසීය. ආචරිය, කුමක් කියන්නේ ද? යාගකොට දෙව්ලොව යමියි කීවේය. මහරජ, දුර්වල අදහස් ඇත්තහු යාග කිරීමට අසමත් වන්නේය. තොප දැන්ම (යාගයට බිලිදෙන) සියලුදෙනා මෙහි රැස්කරව. මම යාගාවාටයෙහි (බිලි දෙන්නවුන් හා බිලිපූජා පිණිස යොදන ද්‍රව්‍ය දමන ගිනිවල) කටයුතු සංවිධාන කරමියි කියා ඇතිතරම් සෙනග ගෙන නුවරින් නික්ම යාගාවාටය සමතලා කරවා වටින් වැටක් ද, බඳවාලීය. දැහැමි මහණ බමුණෙකු පැමිණ යාගය වලක්නී නම් සුදුසු නොවන්නේ යැයි කියා අවටින් වැටක් කිරී පුරාණ බමුණන් විසින් සිදුකළ සිරිතකැයි හඟවාලීය. රජුද රාජ පුරුෂයන් බණවා ‘දරුව, මම මගේ අඹුදරුවන් මරා යාගකොට දෙව්ලෝ යමි. යන්න ඔවුන්ට ඒ බව දන්වා සියල්ලෝ මෙහි රැස් කරවයි අණ කළේය.
යව චන්ද කුමාරයාද, සුරිය කුමාරයාද භද්දසේන කුමාරයාද වාමගොත්ත කුමාරයාද, සුර කුමාරයාද යන රාජ කුමාරයන්ට යාගය සඳහා එක්වී රැස්වන්නට කියව්යැයි රජ අණ ක‍ෙළේය.
එහි චන්‍ද කුමාරයා ද සුරිය කුමාරයා ද යන දෙදෙන අග මෙහෙසිය වන ගෝතමී දේවියගේ පුතුන්ය. භද්දසේන, වාමගොත්ත, සූරය යන කුමාරවරුද වෙනත් මව්වරුන්ගේ දරුවෝය. **පසුරා කිරහොථාති** රැස්වන්න යනුයි. එක් තැනෙක රැස්වන්න කියව යනු මෙහි අදහසයි.
ඔව්හු (ඒ රාජ පුරුෂයෝ) පළමුවෙන් චන්‍ද කුමාරයා සමීපයට ගොස්, ‘කුමාරයෙනි, ඔබගේ පියා ඔබ මරා දෙව්ලොව යනු කැමැත්තේය. එබැවින් ඔබවහන්සේ අල්වනු පිණිස අප එවීයැ’යි කීවාහුය. කවරෙකුගේ කීමෙන් මා අල්වන්නේද? කුමාරයා ඇසීය. දේවයනි, ඛණ්ඩහාලගේ කීම අනුව යැයි රාජපුරුෂයෝ පිළිතුරු දුන්හ. එසේනම් වෙනත් අයත් එසේ අල්ලාගනු ලබන්නේද? එසේය, අන්‍යයන් ද අල්ලාගැනීමට නියමකොට ඇත. කුමර තෙම සිතන්නේ බමුණාට වෙනත් අය සමග වෛරයක් නැත. අධිකරණයෙහි දී කොල්ලකෑමට (වංචා කිරීමට) නොලැබීම නිසා මා කෙරෙහි බැඳි වෛරයෙන් බොහෝ දෙනෙකු මරවන්නේ ය. පියා බැහැදැකීමට ඉඩ ලැබෙන මට සියළු දෙනා මුදවාගැනීමේ වගකීම පැවරේ යැයි, තොප තොපගේ කාර්ය කරව්යි කීය. රාජපුරුෂයෝ ඔහු අල්වාගෙන අවුත් රජමිදුලෙහි එක්තැනෙක සිටුවා අනෙක් පුතුන් සියලු දෙනාද ගෙනවුත් ඔවුන් සමීපයෙහි සිටුවා රජතුමා වෙත ගොස් රජතුමනි, ඔබගේ පුතුන් අල්වාගෙන ආම්හයි කීවාහුය. රජු ඔවුන්ගේ වචන අසා දරුවනි, මගේ දූවරු අල්වාගෙන අවුත් ඔවුන් සමීපයෙහිම සිටුවව් යැයි වෙනත් ගාථාවක් කීය.
උපසේනය, කෝකිලාය. මුදිතායැ, නරිද කුමාරියැ යන රාජ කුමාරිකාවන්ටද යාගයට එක්තැන්ව රැස්වන්නට කියවයි රජ අණ කෙළේය.
එම රාජපුරුෂයෝ ද ‘එසේය කරමු’ යි එම කුමාරිකාවන් සමීපයට ගොස් හඬන, වැළපෙන ඔවුන් අල්වා ගෙනවුත් සහෝදරයින් සිටි තැනම සිටුවාලූහ. ඉක්බිති රජතුමා තම පිය බිරියන් අල්වාගෙන එනු සඳහා මෙසේ ගාථාවක් කීවේය;
මාගේ විජයා මෙහෙසිය ද, ඒරාවතී ද කෙසිනී ද සුනන්දා ද යන උතුම් ස්ත්‍රී ලක්‍ෂණයෙන් යුක්ත වූ මෙහෙසිවරුන්ටද යාගයට එක්තැන්ව රැස් වන්න කියවයි රජ අණ කළේය.
එහි **ලක්ඛණ විරූප පන්නාති** උතුම් වූ හැටහතරක් ස්ත්‍රී ලක්‍ෂණවලින් යුක්ත වූ ස්ත්‍රීන්ට මෙසේ කියන්නේය යනු අර්ථයි.
හඬන වැළපෙන එම බිසෝවරුද ගෙනවුත් කුමාරයින් අසල සිටවූහ. ඉක්බිති රජතුමා සිටුවරු සතරදෙනා ගෙන එනු පිණිස මෙසේද කීය.
පුණ්ණමුඛය, භද්දියයැ, සිගාලයැ, වද්ධ නම් ගහපතිය යන සිටුවරුන්ටද යාගයට එක්තැන්ව රැස්වන්නට කියවයි රජ අණ කළේය.
රාජපුරුෂයෝ ගොස් ඔවුන්ද අල්වාගෙන ආහ. රජුගේ අඹුදරුවන් අල්වන කල්හි නුවරුන් කිසිවක් නොකීවාහුය. සිටුකුල මහත් ඤාති සම්බන්ධයෙන් යුතු විය. එබැවින් සිටුවරු අල්වාගත් කල මුළු නුවර කැළඹී ගියේය. රජුට සිටුවරු මරා යාග කිරීමට නොදෙමුයැයි සිටුවරු පිරිවරා ඔවුන්ගේ නෑ සමූහය සමග රජගෙදර කරා ගියෝය. ඉක්බිති ඒ සිටුවරු නෑයින් පිරිවරා රජතුමාගෙන් තමන්ට දිවි ඉල්ලූහ. ඒ බැව් දක්වනු වස් ශාස්තෲන් වහන්සේ මෙසේ වදාළ සේක;
එහි රැස්වූ අඹුදරුවන් පිරිවැරූ ගෘහපතීහු රජුට මෙසේ කීහ. මහරජ, අප සියල්ලන් හිස්මුදුන්නේ සිළු තබා දාසභාවයට පත්කළ මැනව.
එහි **සබ්බසිඛිනොති** අප සියලු දෙනාගේ හිස් මත ශිකා තබා හිස් මුඩුකොට අප දාසයන් බවට පත්කළ මැනවි. අපි ඔහුට දාස බැලමෙහෙ කරන්නෙමු යනුයි. **අථවානො දාසෙ** **සාවෙහීති** එසේ නොවී ඔබ අප කී දේ නොපිළිගන්නේ නම් සියලුම සේනාවන් රැස්කරවා ඔවුන් මැද අප දාසභාවයට පත්කළ බව අස්වනු මැනවි. අපි සියලුදෙනා ඔහුගේ දාසභාවයට පැමිණියෙමුයි ගිවිසන්නෙමු.
ඔව්හු එසේ අයැද සිටියත් දිවි ලැබීමට නොහැකි වූවාහුය. රාජපුරුෂයෝ සෙසුදෙන බැහැරකොට එම සිටුවරු අල්වාගෙන කුමාරවරු සමීපයෙහිම රැඳවූහ. එසේම රජතුමා ඇත්, අස් ආදි සතුන් ගෙන ඒම සඳහා මෙසේ කීහ.
අභයංකරය, නලාගිරිය, අච්චුතය, වරුණා දත්තය යන ඇතුන් වහා ගෙන එව්. ඔවුන්ද යාගය පිණිස වේ.
කේසිය, සුරාමුඛය, පුණ්ණකය, චින්තකය යන අශ්ව රත්නයන්ද ගෙන එව්. ඒ අශ්වයෝ යාගය පිණිස වන්නාහ.
යූථපතිය, අනොජයය, නිසභය, ගවම්පතිය යන මාගේ වෘෂභයින්ද ගෙනෙවුු. සියල්ල යාගයට රැස්කරත්වා. යාගය කරන්නෙමු. දන්දෙන්නෙමු.
සියල්ල පිළියෙල කරව්. ඉර උදාවූ කල යාගය කරන්නේය. මේ රාත්‍රිය තුළ අභිරමණය කරත්වායි කුමාරවරුන්ට දන්වන්න.
සියල්ල සපයව්. යාගය වනාහි හිරු උදා වූ කල උදයෙහිම කරන්නෙමි. අද තොපගේ අවසන් රාත්‍රියයැයි දැන් රජ කුමාරවරුන්ට කියව්.
එහි **සමුපාකරොන්තු සබ්බන්ති** හුදෙක් එකක්වත් අඩු නොකොට සියළු සිව්පා ගණයන්ද, පක්‍ෂි ගණයන්ද (යන සියලු සතුන්) සිව්දෙනා සිව්දෙනා වශයෙන් රැස්කරත්වා. **සබ්බ චතුෂ්ක **යාගය කරමි. යාචක බමුණන්ට දානයද දෙමි. මා විසින් මේ කියන ලද දෑ නොඅඩුව සපයව් යනුයි. **උත්තම්හීති** මම වනාහි යාගය එළඹි කල්හි උදෑසනම සූර්ය නමස්කාරය කරමි. **සබ්බං උපට්ඨපෙථාති** සෙසු සියලු යාගද්‍රව්‍ය සපයව් යනුයි.
රජු දෙමව්පියන් කියූ බස් අදහන්නෝය. ඉක්බිති ඇමැතිවරු ගොස් මව්පියන්ට මේ බව සැලකර සිටියාහුය. ‘උතුමනි, ඔබගේ පුතු, අඹුදරුවන් මරා යාග කරමියි සැරසෙන්නේ යැයි කීවාහුය. කුමක් කියවුද දරුවනි, අත්වලින් පපුවට ගසා ගනිමින් හඬමින් අවුත්, ‘පුත, ඔබ මෙබඳු යාගයක් කරන්නට යන්නේ සැබෑදැ’යි ඇසූහ. ඒ බැව් දැක්වීමට ශාස්තෲන් වහන්සේ මෙසේ වදාළ සේක;
තමන් හුන් විමානයෙන් හඬමින් පැමිණි මෑණියෝ රජුට මෙසේ කීහ. එම්බා පුත, තොපගේ පුතුන් සිව්දෙනා රැගෙන කරන යාගයක් ඇද්දැ’යි ඇසීය.
එහි **තං තන්ති** ඒ මේ කියන (ඒක රාජ) නම් රජ්ජුරුවෝමය. **විමානෙනොති** තමන් වසන ස්ථානයයි.
රජු මෙසේ කීය.
චන්ද්‍ර කුමාරයා මරනු ලබන කල්හි මාගේ සියලුම පුත්තු යාගයට හරන ලද්දාහු වෙති. පුතුන්ගෙන් යාග කොට සුගතිය වූ දෙව්ලොවට යමියි රජු කීය.
එහි **චත්තාති** චන්‍දකුමාරයා නසන කල්හිම (අනෙක්) සියලු පුතුන්ද යාගය පිණිස මා විසින් හරන ලද්දේය යනුයි.
ඉක්බිති මව ඔහුට මෙසේ කීවේය.
එම්බා පුත, දරුවන් මරා යාග කිරීමෙන් සුගති ලාභයක් වේයැයි නොඅදහන්න. මෙය සතර අපායට යන මග වේ. මේ මග යහමග නොවේ.
කොණ්ඩඤ්ඤ ගෝත්‍රයට අයත් පුත්‍රය, දන් දෙන්න. ඉපදුනා වූද, උපදින්නා වූද සියලු සතුන්ට අහිංසා කරව. ස්වර්ග මාර්ගය මෙයයි. දරුවන් මැරීමෙන් කරන යාගය ස්වර්ග මාර්ගයක් නොවේ.
එහි **නිරයානෙසො** යනු නිරය යයි දක්වන්නා වූ සතර අපායයන්හි වැටෙන මග මෙයයි. **කොණ්ඩඤ්ඤො** යනු රජුගේ ගෝත්‍රයෙන් ආමන්ත්‍රණය කරයි. **භූත භව්‍යානං** උපදින්නා වූ සියලු සතුන්ට, **පුත්තයඤ්ඤ‍ෙනාති** යනු මෙලෙසින්, දූ දරුවන් මරා යදින යාගයකින් ලැබෙන ස්වර්ග මාර්ගයක් නම් නැත්තේය.
රජු මෙසේ කීය.
පෙරවි බමුණාගේ වචනයෙන් චන්‍ද කුමාරයාද සූර්ය කුමාරයාද මරන්නෙමි. අත්හැරිය නොහැකි පුතුන්ගෙන් යාගකොට සුගති නමැති දෙව්ලොවට යන්නෙමි.
එහි **ආචරියානං වචනා** යනු මෙය මාන්ගේ අත්තනෝමතික ක්‍රියාවක් නොවේ. අපගේ ආචාර්යවරයා වූ අප හික්මවන්නා වූ ඛණ්ඩහාල නම් ආචාර්යවරයාගේ වචනයි. විධානයයි. එහෙයින් මම මේ දූ පුතුන් ඝාතනය කොට යාග යැද දෙව්ලොවට යන්නෙමි.
ඉක්බිති මව තමන්ගේ වචනයෙන් ඔහු ගිවිස්වාගත නො හැකි වූයේ, රජු වෙතින් ඉවත් වූවා. ඒ පුතා පියා විසින් අසන ලදුව රජු වෙත පැමිණි පියා මෙසේ කී බව ශාස්තෲන් වහන්සේ ප්‍රකාශ කළහ.
ඉක්බිති රජුගේ වසවර්තී නම් පියරජ තෙමේ පැමිණ, මේ රජුට එම්බා පුත, දරුවන් සිව්දෙනා මරා කරන යාගයක් වේදැයි ඇසීය.
එහි **වසවර්තී** යනු ඔහුගේ නමයි.
රජු මෙසේ කීය.
චන්ද්‍ර කුමාරයා නසනු ලබන කල්හි මාගේ සියලුම පුත්තු හරහා ලදහ. පුතුන්ගෙන් යාග කොට සුගති සංඛ්‍යාත දෙව්ලොවට යන්නෙමි.
එවිට ඔහුට පියාණෝ මෙසේ කීහු.
එම්බා පුතණුවනි, දරුවන් මරා යාග කිරීමෙන් සුගති ලාභයක් දේ යයි නො අදහව්. මෙය සතර අපායට මග වේ. මෙය ස්වර්ගයට මග නොවේ.
[missing trans]

[missing trans]
ඉක්බිති ඔහුට පියාණෝ මෙසේ කීහ.
කොණ්ඩඤ්ඤ ගෝත්‍ර ඇති පුත්‍රය, දන්දෙව. හැම සතුන් හට හිංසා නොකරව. පුත්‍රයන් පිරිවැරූ ඔබ සියලු කසීරටද ජනපදද ආරක්‍ෂා කරන්නැයි කීය.
එහි **පුත්තපරිවුතොති** පුතුන් විසින් පිරිවරනු ලැබ යනුයි. **රට්ඨං ජනපදඤ්චාති** මුළු කසීරට හා එසේම එහි අතිරේක කොටස් වශයෙන් පවතින ජනපද ද යනුයි. (මෙහි ජනපද යනු යුධ බලයෙන් අල්ලාගත් හෝ වෙනත් හේතු නිසා ප්‍රධාන රටට පසුව එකතු වූ කොටස්ය. ඒවා සමහරවිට පාලනය වූයේ ‘කොලනි’ ක්‍රමයටය.)
ඔහු පියාගේ අවවාද ද පිළිගැනීමට අසමත් විය. ඉන්පසු චන්ද කුමාරයා මෙසේ සිතුවේය. මෙපමණ මහත් පිරිසකට (එකෙක් වූ) මා නිසා දුකක් ඇතිවිය. පියාට ආයාචනා කොට මේසා පිරිසක් මරණ දුකින් මුදවාලන්නෙමියි සිතා ඔහු පියා සමග කතාවට එළඹ මෙසේ කීය.
දේවයන් වහන්ස, අප නොමැරුව මැනවි. ඛණ්ඩහාල බමුණා හට අප දාස භාවයට පත් කොට දුන මැනවි. හැකිල්ලෙන් බැඳුණු අපි ඇතුන්ද අසුන්ද රැකබලා ගනිමු.
දේවයන් වහන්ස, අපි නොනැසුව මැනව. ඛණ්ඩහාල බමුණා හට අප දාස භාවයට පත්කොට දුන මැනවි. හැකිල්ලෙන් බැඳුණු අප ඇස්වසුරු බැහැර කරන්නෙමු.
දේවයන් වහන්ස, අප නොනැසුව මැනව. ඛණ්ඩහාල බමුණා හට අප දාසභාවයට පත්කොට පාවා දුන මැනව. හැකිල්ලෙන් බැඳුණු අප අස්වසුරු බැහැර කරන්නෙමු.
දේවයන් වහන්ස, අප නොනැසුව මැනව. යමෙකු හට අප දෙන්ට කැමැතිනම් අප දාස භාවයට පත්කොට දෙනු මැනව. ඉදින් අප දොසක් වේනම් රටින් පිටුවහල් කරන ලද අපි බැගෑව පිඬුසිගා හැසිරීමෙන් ජීවත් වන්නෙමු.
එහි **නිගළබන්‍ධකා පීති** එසේ නැතහොත් අප මහත් වූ හැකිලි (මාංචු) වලින් බැඳ දමා යන්නයි. **යස්ස හොන්ති තවකාමාති** ඉදින් ඛණ්ඩහාලට දෙනු කැමැත්තේ නම් අප ඔහුට දාසකොට දෙන්න. ඔහුට බැලමෙහෙකම් කරන්නෙමු යනුයි. **අපිරට්ඨාති** ඉදින් අපගෙන් කිසියම් වරදක් වුනිනම් අප රටින් පිටුවහල් කරන්න යනුයි. අපි රටින් පිටුවහල් කරනු ලැබුවහොත් දුගී යාචකයින් මෙන් කබල් ගත් අත් ඇතිව සිඟා කරන්නෙමු. අප නොනස්නා අපට ජීවිතය දෙන්න.
එහි බොහෝ දෙනාගේ නොයෙක් ආකාර වූ විලාපයන් ඇසූ රජතුමාට හදවත පැලී ගියා සේ විය. කඳුළු පිරි දෙනෙතින් යුතුව ‘මගේ කවර පුතෙකු හෝ මැරීම සුදුසු නොවේ. මම දෙව්ලොවක් නොපතමි. ඒ සියලු දෙනා නිදහස් කරන්න’යැයි කියාද මෙසේද කීවේය.
ජීවිතයට ආසාවෙන් වැළපෙන්නාහු මට බෙහෙවින් දුක් උපදවති. දැන් මේ කුමාරයන් මුදා හරිනු මැනවි. දරුවන් මරා කරන යාගයෙන් මට ප්‍රයෝජන නැතැයි රජු කීය.
රජුගේ මෙම වචන අසා කුමාරවරුන් ආදී සියලු කුරුල්ලන් ආදී ජීවීන් මුදා හැරියේය. ඛණ්ඩහාල බමුණා යාගවාටයෙහි කටයුතු සංවිධාන කරමින් සිටියේය. එවිට එක් පුරුෂයෙක් ඔහුට මෙසේ කීවේය. ‘එම්බා අදමිටු ඛණ්ඩහාල, රජ දරුවන් මුදාහළේය. තොප තමන්ගේ දරුවන් මරා ඔවුන්ගේ බෙලි කපා ගන්නා ලෙයින් යාග කරව’යි කීයේය. ඒ ඇසූ ඛණ්ඩහාල ‘රජු කුමක් කරන්නට යන්නේදැ’යි අසමින් ඉක්මනින් ගොස් මෙසේ කීය.
මහරජ, මේ යාගය කළ නොහැකි යැයිද දුකසේ ලබාගතයුතු දෙයක් යැයිද පළමුකොට ඔබට කියන ලද්දේය. දැන් අප පිළියෙල කළ මේ යාගයට හානි පමුණුවන්නෙහිය.
යම් කෙනෙක් යාග කෙරේද, කරවද්ද, යාග කරන්නවුන්ගේ එවැනි මහා යාගය යම් කෙනෙක් අනුමෝදන් වෙද්ද, ඒ සියලු දෙනාම සුගතියට යෙතියි පුරෝහිත බමුණා කීය.
එහි **පුබ්බෙති** යනුවෙන් දැක්වූයේ ‘මා විසින් තොපට මුලදීම, තොප වැනි බියගුල්ලන් විසින් මෙබඳු යාගයක් කළ නොහැකි යැයි දන්වන ලදී. එබඳු යාගයක් කළහැකි වන්නේ කලාතුරකිනි. දැන් අප විසින් (යාග ද්‍රව්‍ය) රැස්කොට පිළියෙල කළ යාගයට හානි කරන්නෙහිය. **වික්ඛෙපං** **වික්ඛම්භන්ති** යැයි පාඨයක්ද ඇත. (ප්‍රතිශෝධනය) වැලැක්වීම යනු මෙහි අදහසයි. මහරජ, කුමක් නිසා මෙසේ කරන්නේද? යමෙක් වනාහි යාග කරන්නේ හෝ, යාග කරවන්නේ හෝ, අනුමෝදන් වන්නේ හෝ වේද ඒ සියලු දෙනා සුගතිගාමී වන්නේයැයි කියයි.
එම අනුවණ රජ, ක්‍රෝධයෙන් වැසීගිය හදවත් ඇති එම බමුණාගේ වචන අසා, නැවතත් කුමාරවරුන් අල්වාගන්නා ලෙස අණ කළේය. ඉන්පසු චන්ද්‍ර කුමාරයා පියාට කරුණු අවබෝධ කරදෙනු සඳහා මෙසේ කීවේය.
දේවයන් වහන්ස, (පියාණෙනි) මෙසේ නම් (පුරෝහිත) බමුණා කුමක් නිසා අපගේ සුවපත් බව කීයේ ද? එසේ ඇති කල්හි කුමක් නිසා (නිශ්කරණ වූ) යාගයට අප මරවන්නේ ද?
අප බාල කාලයෙහි නොනැසුවෙහිය. නොමැරුවෙහිය. අප තරුණ වයසට පැමිණියෝ වෙමු. මේ දක්වා අප විරුද්ධව කටයුතු නොකළෝ වෙමු. පියාණෙනි, එවැනි අපි කවර හෙයින් තොප විසින් මරවනු ලබන්නෝ වෙමුද?
මහරජ, ඇතුන් අසුන් පවා නැග කරන යුද්ධයක් පැමිණි කල්හි ඒ යුද්ධයට සන්නද්ධ වූ අප සතරදෙන යුද්ධ කරන රඟබැලුව මැනවි. අප වැනි සූරයෝ යාගයට නුසුදුස්සෝය.
පියාණනි! ප්‍රත්‍යන්ත ජනපදයක් කිපුණු කල්හි හෝ පල් හොරුන් ඇති කල්හි හෝ සතුරන් නසනු පිණිස අප යොදවනු ලැබේ. එසේ තිබියදී නිකරුණේ නොතැන්හි කවර හෙයින් අපි නසනු ලබන්නෝ වෙමුද?
මහරජ! යම්සේ ඒ ඒ පක්‍ෂීහු තණ කැදලි සාදා එහි වෙසෙත් ද ඒ පක්ෂීන්ට පවා දරුපැටවු ප්‍රිය වෙති. දේවයනි, එසේ ඇති කල්හි තෙපි අප නොමරවන්නෙහුය.
ඛණ්ඩහාල (නමැති ප‍ෙරවි බමුණා) මා නොමරවයි යනුවෙන් කීවත් එය නො අදහනු මැනවි. දේවයනි, හෙතෙම පළමුවෙන් මා මරවා ඉන්පසු ඔබද මරවන්නේය.
ගම්වර නියම්ගම්වර හා උපභෝග පරිභෝග වස්තු ද රජවරු මේ බමුණන්ට දෙති. උසස් වූ පිණ්ඩාගාරය ලබන මොවුහු ගෙයක් පාසා අනුභව කරති.
මහරජ! එබඳු උපකාර ඇති රජවරුන්ටත් ද්‍රෝහීකම් කරන්නට මොහු කැමැති වෙති. දේවයන් වහන්ස, මේ බමුණෝ නම් බොහෝසෙයින් කෙළෙහිගුණ නොදන්නෝ වෙති.
දේවයන් වහන්ස, අප නොනැසුව මැනව. ඛණ්ඩහාල නම් පෙරවි බමුණාට අප දාස භාවයට පත්කොට දුන මැනව. හැකිල්ලෙන් බැඳුණු අපි ඇතුන්ද අසුන්ද රැකබලා ගනිමු.
දේවයන් වහන්ස, අප නො නැසුව මැනව. ඛණ්ඩහාල නම් පෙරෙවි බමුණා හට අප දාස භාවයට පත්කොට දුන මැනව. හැකිලි බලෙන් මැවුණු අපි ඇත් වසුරු බැහැර කරන්නෙමු.
දේවයන් වහන්ස, අප නොනැසුව මැනව. ඛණ්ඩහාල බමුණා හට අප දාසකොට දුන මැනව. හැකිල්ලෙන් බැඳුණු අප ඇත් වසුරු බැහැර කරන්නෙමු.
දේවයන් වහන්ස, අප නොනැසුව මැනව. අප යමෙකුට දෙන්ට කැමැති නම් ඔහුව අප දාසභාවයට පත්කොට දුන මැනව. රටින් පිටුවහල් කරන අපි බැගෑව පිඬුසිඟා කමින් ජීවත් වන්නෙමු.
එහි **පුබ්බෙති** යනු පියාණෙනි, ඉදින් මා මැරිය යුතුයැයි (පුරෝහිත) බමුණා කියන්නේ නම්, එසේනම් කුමක්හෙයින් පෙර මා උපන්කල්හි නෑදෑයන්ට, මා පිණැතිකැයි කීවෙහිද? එදා ඛණ්ඩහාල බමුණා වනාහි මගේ ශරීර ලක්‍ෂණ සලකා බලා මේ කුමාරයාට කිසිදු උපද්‍රවයක් නැත. ඔබගේ ඇවෑමෙන් රාජ්‍ය කරන්නේයැයි ද කීය. මුලින් කී දේ පසු දේ හා නොගැලපේ. මොහු මුසාවාදියෙකි. මොහුගේ කීම පිළිගෙන ඔබ නිකරුණේ අපව යාගය සඳහා මරවන්නේය. අප නොමරන්න. මොහු එක් පුද්ගලයෙකු වූ මා කෙරෙහි ඇති වෛරයෙන් මහජනයා මැරීමට කැමැත්ත දක්වයි. රජතුමනි, මේ ගැන හොඳින් සිතා බලන්න. **පුබ්බෙවනොති** යැයි කියනු ලැබුවේ, මහරජ ඉදින් අප මරනු කැමැත්තේ නම් අප ළදරු කළ ඔබ විසින්ම නොමැරුවේ කිමද? අනෙකෙකු ලවා හෝ නොමැරුවේ කිමද? දැන් වනාහි අපි නවයොවුන් වියේ තරුණයෝ වෙමු. දූ දරුවන් ඇතිව ප්‍රථම වයස් සිටින්නම්භ. එසේම ඔබට ද්‍රෝහි වූවෝ නොවම්හ. කුමක් නිසා අප ඝාතනය කරන්නේ ද?
**පස්සානොපි** අප සොහොයුරන් සිව්දෙනා බලන්න යනුයි. **යුජ්ඣමානෙති** පසමිතුරෝ (සතුරෝ) නුවර වටකොට සිටිකල අප වැනි පුතුන් ඔවුන් සමග යුද්ධ කරන ආකාරය බලව, දරුවන් නැති රජවරු අනාථයෝය. **මාදිසාති** අපගේ දෙස යනුයි. **සූරාති** (අප වැනි බලවත්) සූරයෝ යාග පිණිස නොමැරිය යුතුය යනුයි. **නියොජෙන්තීති** ඔවුන්ගේ (රාජ්‍යයේ) සතුරන් ජයගැනීම සඳහා යොදවන්නේය යනුයි. **අථනොති** ඉක්බිති යනුයි. **අකාරණාසමාති** නිකරුණෙහි යනුයි. නොතැන, නුසුදුසු කල්හි කුමක් පිණිස නසන්නේද යනුයි. **මතස්ස සද්දහෙසීති** මහරජ, ඛණ්ඩහාල බමුණා මා නොමරවයි යනුවෙන් කියූවත් එය නොපිළිගන්න යනුයි. (ඛණ්ඩහාල බමුණා කියන දේ නොපිළිගන්න යනුයි.) **භොග** **මපිස්සාති** මේ බමුණන් හට රජවරු භෝග සම්පත් ද **දෙන්නේය යනුයි. අග්ග පිණ්ඩිකාපිති** එසේම ඒ බමුණෝ ප්‍රණීත වූ ආහාරපාන ලබන බැවින් අග්ගපිණ්ඩික වන්නෝය. **තෙසංපීති** ඔවුන් වනාහි කිසියම් කුලගෙයකට (පවුලකට) සම්බන්ධ වී ආහාර පානාදිය ලබත්ද එසේද වුවත් එබඳු වූ පිණ්ඩාහාර දෙන්නවුන්ට වංචා කිරීමටද සිතන්නෝය.
රජතුමා කුමාරවරුන්ගේ වැලපීම අසා,
‘ජීවිත ආසාවෙන් වැළපෙන මොව්හු මට දැන් දුක් ඉපිදවූහ. දැන් කුමාරයන් මුදාහරිනු මැනවි. දූපුතුන් මරා කරන යාගයෙන් මට වැඩක් නැත.
මේ ගාථාව කියා නැවතද දූදරුවන් මුදා හළේය. ඛණ්ඩහාල පැමිණ නැවතද,
මහරජ, මේ යාගය කළ නොහැකි යැයිද දුකසේ ලැබිය හැක්කක් යැයිද මුලින් ම කියන ලද්දේය. දැන් අප පිළියෙල කළ යාගයට හානි කරන්නෙහිය.
යම් කෙනෙක් යාග කරත්ද, කරවත්ද යාග කරන්නවුන්ගේ එවැනි මහා යාගය යම් කෙනෙක් අනුමෝදන් වෙත්ද, ඒ සියලු දෙනාම සුගතියට යති.
මෙසේ කියා නැවතද කුමාරවරුන් අල්වා බැන්දවූයේය. ඉක්බිති චන්ද්‍රකුමාරයෝ රජතුමාට තවදුරටත් අවබෝධය ලබාදෙනු පිණිස මෙසේ කීවේය.
ඉදින් පුතුන් කරණ කොටගෙන යාග කරන්නාහු මෙයින් චුතව දෙව්ලොව යන්නාහු නම් බමුණ, (තම පුතුන් මරා) පළමුවෙන් යාග කරත්වා. මහරජ, ඉන්පසුව ඔබ යාග කෙරෙත්වා.
ඉදින් පුතුන් කරණ කොටගෙන යාග කරන්නාහු දෙව්ලොව යෙත්යැයි යමෙක් කියත්නම් මේ ඛණ්ඩහාල බමුණා තම පුතුන් මරා යාග කරත්වා.
මෙසේ දන්නා ඛණ්ඩහාල බමුණා කවර හෙයින් දරුවන් නොනැසුවේද? සියලු නෑයන් ද තමන් ද කවර හෙයින් නොනැසුවේද?
යම් කෙනෙක් මෙබඳු මහායාග කෙරෙත් ද, කරවද්ද අනුමෝදන් වෙත්ද ඒ සියල්ලෝ නරකයට යතියි චන්ද්‍ර කුමාර තෙම කීය.
[missing trans]
එහි **බ්‍රාහ්මණො තාවති** පළමුවෙන් ඛණ්ඩහාල බ්‍රාහ්මණයා යාගකරත්වා යනුයි. **පුත්තකෙහීති** තමන්ගේ පුතුන් කරණ කොටගෙන, (ඛණ්ඩහාල බමුණා ප්‍රථමයෙන්) යාග කරත්වා යනුයි. මෙසේ ඔහු යාගකොට දෙව්ලෝ ගිය කල්හි පසුව ඔබ යාග කරන්න යනුයි. දේවයනි, ඉතා රසවත් ආහාර වුවද ඔබ අනුන්ගෙන් විමසා අනුභව කරන්නෙහිය. පුතුන් මැරීම එසේ නොවිමසා කුමක් නිසා කරන්නෙහිදැයි අපට නොවැටහේ යැයි කීය. **එවං ජානන්ති** අඹුදරුවන් මරා දෙලොව යන්නේයැයි දන්නා අය කුමක් නිසා තමන්ගේ දූ පුතුන් ද ඤාතීන් ද තමන් ද මරා දෙව්ලෝ නොයන්නේ ද? ඉදින් අනුන් මරා දෙව්ලොව යා හැකි වන්නේනම් තමන්ම මරාගෙන බ්‍රහ්මලෝකයේ උපදිනු හැකි නොවන්නේද? මෙසේ යාගයෙහි අනුසස් දන්නවුන් විසින් අනුන් නොමරා තමන්ම (යඥ සඳහා) මරණයට පත්විය යුතුය. මොහු (ඛණ්ඩහාල බමුණා) එසේ නොකොට මා මරවන්නේය. මේ කාරණයෙන්ම, අධිකරණයෙන් කොල්ලකෑමට නො ලබන මොහු (මෙසේ) මා මැරවීමට උත්සාහ කරන්නේය. **එදිසන්ති** මෙබඳු වූ පුතුන් මරා කරනු ලබන යාගය මෙයින් කියවේ.
කුමාරයා මෙපමණ කරුණු දැක්වුවත් පියාට තම අදහස් ඒත්තු ගැන්වීමට නොහැකි විය. (ඉන්පසු) රජු පිරිවරා සිටි පිරිස අමතා මෙසේ කීවේය.
මෙනුවර වෙසෙන දරුවන් කැමැති (දරුවන් තම ධනය කොට සිතන) ගෘහපතියෝද ඔවුන්ගේ භාර්යාවෝ ද තමන්ගේ ඖරස පුත්‍රය නොමරන්න යැයි රජුට දොස් නොපවරන්නේ ද?
කෙසේනම් නුවරැ දරුවන්ට ආදරය ඇති ගෘහපතියෝ ද, පවුල්වල උදවිය ද, ආත්මජ පුත්‍රයා නො මරවයි රජුට උපක්‍රෝශ නො කරත් ද?
(මම) රජහට යහපත කැමැති වෙන්නෙක්මි. හැමකල්හි ජනපදවාසීන්ට හිතවත් වූයෙමි. කිසිවෙක් මා සමග වෛර නැත. (එහෙත්) දනව් වැසියා (තොපගේ පුත් ගුණවතෙකැයි) යන බව රජහට නොදන්වයි.
එහි **පුත්තකාමායොති** (මෑණිවරුන් වන) ගෘහණියන් සඳහාම කියන ලදී. (මෙහිදී මව්පිය දෙදෙනාම ගැනේ) ගෘහපතීහුද දරුවන් කැමැති වන්නෝ බැවිනි. **න උපවරන්තීති** ආක්‍රෝෂ පරිභව නොකෙරේය යනුයි. **අනුජංති** තමන්ටම ජාතක වූ දරුවා යනුයි. (මේ ගාථාවලින් දැක්වූ පරිදි චන්‍ද කුමාරයා) කරුණු කියාපෑවත් කිසිවෙක් මේ ගැන රජු සමග කතා කිරිමට සමත් නොවූහ. **න කොචි අස්ස පටිනං මයාති** යනු මේ ආකාරයෙන් අත්ලස් ගත්තෙකුයැයි කියා හෝ (මෙතෙම) ඉසුරු මදයෙන් නිසා හෝ (ඉසුරු ලෝභය නිසා) මා සමග තද වෛරයෙන් සිටින කිසිවෙකුත් නැත. **ජනපදොන පවෙදෙතීති** මෙසේ රජුට ද මහජනයාටද වැඩ කැමැති වූයේ නමුත්, කිසිම ජනපද වැසියෙක් ‘ඔබගේ පුතා ගුණවත් කෙනෙකු යැයි නොකියයි. නොදන්වා සිටී යනු අර්ථයි.
මෙසේ කීවේ වී නමුත් කිසිවෙකු කිසිවක් නොකීවාහුය. ඉක්බිති චන්ද්‍ර කුමාරයා තමන්ගේ භාර්යාවන් එසේ ඉල්ලා සිටීමට උනන්දු කරවමින් මෙසේ කීය,
ගෘහණියනි, යන්න, සිංහයන් බඳු නිවැරදි කුමාරයන් නොමරන්නැයි පියරජුටත් ඛණ්ඩහාල බමුණාටත් කියන්න.
ගෘහණියනි, යන්න සියලු ලෝවැසියා විසින් අපේක්‍ෂා කරන කුමාරවරු නොමරන්නැයි පියරජුටත් ඛණ්ඩහාල බමුණාටත් කියන්න.
ඒ තැනැත්තියෝද ගොස් අයද සිටියාහුය. රජු ඒ ගැන නොසලකා හැරියේය. ඉන්පසු කුමාරයා අසරණ භාවයට පැමිණ වැලපෙන්නට විය.
මම රියකරු හෝ කසල අදින කුලයක උපනි නම් යෙහෙකි. කුලුපොතු කුලයෙහි හෝ උපනි නම් පියරජ තෙම අද මා යාගය පිණිස නො මරවයි.
මෙසේ ද කියා තවදුරටත් රජුට ආයාචනා කිරීම උනන්දු කළේය.
සියලු ස්ත්‍රීවරුනි, යත්වා ආර්ය වූ ඛණ්ඩහාල බමුණාගේ පාමුල හඬා වැටෙන්න. මා කළ කිසි අපරාධයක් නො දකිමි.
ස්ත්‍රීවරුනි, යන්න ආර්ය වූ ඛණ්ඩහාල නැමැති ප‍ෙරෙවි බමුණාගේ පාමුල හඬා වැටෙන්න. ස්වාමීනි, ඔබට අපි කවරනම් ද්‍රෝහිකමක් කෙළෙමුද?
(චන්ද්‍ර කුමාරයා කළ වරදක් ඇතොත් සමාව දෙන්න කියා ඉල්මන ලෙස යැවීය.)
එහි **අපරාධාහං න පස්සාමීති** මම ආචාර්ය වූ ඛණ්ඩහලට මා විසින් ම කළ අපරාධයක් නො දකිමි යනුයි. **කින්නෙභන්තෙ** ආර්ය ඛණ්ඩහාල මා විසින් ඔබට කුමන ද්‍රෝහිකමක් කළේද? එසේ ම චන්‍ද කුමාරයාගේද වරදක් නැත. එයට සමාවෙන්න කියා කියන්න.
ඉක්බිති චන්ද්‍ර කුමාරයාගේ බාල සොහොයුරියක් වූ සෙල කුමාරිය ශෝකය දරාගැනීමට නොහැකිව පිය පාමුල වැටී වැළපෙන්නට වූවාය. එය ගෙනහැර දැක්වීමට මෙසේ වදාළ සේක.
සේලා නම් සොහොයුරිය සොහොයුරන් වෙත පැමිණි ස්වභාව දැක දෙව්ලොව කැමැති පියාණෙනි, මේ ඔබ විසින් එසවුණු (උසස් කොට සකස් කළ) යාගයක් දැයි බැගෑපත්ව වැළපුණාය.
එහි **උපනීතත්තෙති** එළඹ සිටි ස්වභාවයයි. **උක්ඛිපිතොති** එසවීමයි. නගා සිටුවීමයි. (මෙහි යාගය මනාව සංවිධිත යන අදහස ගැනේ) **සග්ගකාමෙනාති** මගේ සොහොයුරන් මරා ස්වර්ගයට යාමට කැමැත්තෙහි නම්, මොවුන් මරා ලබන සර්ව සැපයෙන් කුමන වැඩක් දැයි වැලපුණාය.
රජතුමා ඇගේ වැලපීමද නොසලකා හැරියේය. ඉක්බිති චන්‍ද කුමාරයාගේ පුතු වන වාසුල කුමරා පියාගේ දුක්ඛිත ස්වභාවය දැක මම සීයාට ආයාචනා කොට මගේ පියාට ජීවිතය ගෙන දෙමියි රජුගේ පාමුල වැටි වැටී වැලපෙන්නට විය. ඒ බව ගෙනහැර දැක්වීමට ශාස්තෲන් වහන්සේ මෙසේ වදාළ සේක;
වාසුල කුමාරයා රජු හමුවේ බිම පෙරළමින් අපි තරුණ බවට නොපැමිණි ළදරුවෝ වෙමු. අප පියා නොමැරුව මැනවැයි හඩා වැලපුණි.
එහි **දහරම්හා අයොබ්බනං පත්තොති** රජතුමනි, අපි ළදරු දරුවෝ වෙමු. යොවුන්වියට නොපැමිණියෝ වෙමු. අප කෙරෙහි අනුකම්පා කොට පියා නොමරන්නයි කීවේය.
රජු එම කුමරුගේ වැලපීම අසා හදවත බිඳී ගියාක් මෙන් සිට කඳුළු පිරි දෙනෙතින් යුතුව කුමාරයා වැළඳගෙන ‘දරුව, අස්වැසිල්ලක් ලබන්න. ඔබගේ පියා මුදා හරින්නෙමි’ යි කියා ගාථාවක් කීය.
වාසුල කුමාරය, මේ තොපගේ පියාය. පිය සනසව. අන්තඃපුරය තුළ මහ හඬින් වැලපෙමින් මේ කුමාරයා මට මහත් දුක් ඉපිදවීය. දැන් මේ කුමාරවරුන් මුදා හරිවු. පුතුන් මරා කරන යාගයෙන් මට වැඩක් නැත.
**අන්තඃපුරස්මිති** රජගෙයි ඇතුළත කොටසයි.
නැවතද ඛණ්ඩහාල බමුණා පැමිණ රජුට මෙසේ කීය.
මහරජ, මේ යාගය දුෂ්කරය. දුර්ලභ යැයි මුලදීම කියන ලදී. එහෙත් යාගය සංවිධානය කළ පසු ඔබ එයට අකුල් හෙළන්නෙහිය.
යාගය කරන අයත්, කරවන අයත් අනුමෝදන් වන අයත් යන සියලු දෙනාම සුගතිගාමි වන්නාහුය.
මෝහයෙන් වැසුණු මනස් ඇති රජහුද නැතහොත් දරුවන් අල්ලා සිර කිරීමට නියම කළහ. ඒ අතර ඛණ්ඩහාල මෙසේ සිතුවේය. මේ රජු මොලොක් සිත් ඇත්තෙකි. විටෙක (දරුවන්) සිර කරති. විටෙක මුදා හරිති. නැවතත් දරුවන්ගේ කීම අසා පුතුන් මුදාහල හොත් යානාවාටය පමණක් ඉතිරි වේ. යාගයෙහි නිමාවක් නොලබයි. ඉක්බිති රජතුමා යාගයට කැඳවාගෙන යනු පිණිස මෙසේ කීය.
එහි අදහස මෙසේය. ඒකරාජය, සියලු රත්නයක් මනාව එක්කොට ඔබගේ යාගය පිළියෙල කරන ලද්දේය. දේවයිනි, යාගයට නික්මෙන්න. ස්වර්ගයට ගිය කල්හි ඔබ සතුටු වන්නේය.
ඉක්බිති බෝසත් අල්වාගෙන යඥාවාටයට ගමන් කරනවිට ඔහුගේ (බෝසත්හුගේ) අන්තඃපුර ස්ත්‍රීහුද එකාවන්ව පසුපස නැගී ගියාහුය. ඒ බව දැක්වීමට ශාස්තෲන් වහන්සේ මෙසේ වදාළ සේක.
චන්ද්‍ර කුමාරයාගේ එම සත්සියයක් තරුණ භාර්යාවෝ කෙහෙවලු මුදාගෙන හඬමින් මහමඟ ඔහු අනුව යෙති.
සෝකයෙන් යුතුව නික්මුණු අන්‍ය ස්ත්‍රීහු නදුනුයෙන් චුතවුණු දෙව්පුතෙකු පිරිවරන ලද දෙවගණන් මෙන් කෙහෙ මුදාගෙන හඬමින් මහමඟ ඔහු අනුව යෙති.
එහි **නන්‍දන වන‍ෙ විය දෙවාති** නදුනුයෙන් චුතවන දෙව් පුතෙකු පිරිවරා නික්මෙන දෙවගණන් මෙන් ඔවුන්ගේ විලාපය විය.
පිරිසිදු කසී සළු දරන කුණ්ඩලාභරණ පැළැඳි අගිල් සඳුන් තවර කළ චන්ද්‍ර සූර්ය කුමරුවෝ එකරාජ රජුගේ යාගයට යන්නෝය.
පිරිසිදු කසී සළු දරනු කුණ්ඩලාභරණ පැළඳි අගිල් සඳුන් තවරා ගත් ඇති චන්ද්‍ර සූර්ය කුමරුවෝ මවගේ හදවත ශෝකයෙහි ගිල්වමින් යාගයට යන්නෝය.
පිරිසිදු කසී සලු දරන කුණ්ඩලාභරණ පැළඳි අගිල් සඳුන් විලවුන් දුන් චන්ද්‍රසූර්ය කුමරුවෝ දෙදෙන ජනයාගේ ළෙහි ශෝක ඇතිකොට (යාගයට) ගෙන යනු ලැබෙති.
මස් රස සහිත බොජුන් බුදින දියවඩන්නන් විසින් මනාව නාවන ලද (නහවන ලද) කුණ්ඩලාභරණ පැළඳි අගිල් සඳුන් තවර කළ චන්ද්‍ර සූර්ය කුමාරයෝ දෙදෙන ඒකරාජ රජුගේ යාගයට ගෙන යනු ලැබෙති.
මස් රස සහිත බොජුන් බුදින දිය වඩන්නන් විසින් මනාකොට නාවන ලද කුණ්ඩලාභරණ පැළඳි අගිල් සඳුන් තැවරූ (ගත් ඇත) චන්ද්‍ර සූර්ය කුමරුවෝ දෙදෙන මවගේ ළෙහි ශෝක ඇති කොට ගෙන යනු ලැබෙති.
මස් රස සහිත බොජුන් බුදින දිය වඩන්නවුන් විසින් මනාකොට නාවන ලද කුණ්ඩලාභරණ පැළඳි අගිල් සඳුන් තැවරූ චන්ද්‍ර සූර්ය කුමරුවෝ දෙදෙන ජනයාගේ ළෙහි ශෝක ඇති කොට ගෙනයනු ලැබෙත්.
[missing trans]
පෙර උතුම් අසුන් පිට නැගී ගිය, අස් සෙනගින් පිරිවරනු ලැබ ගමන් ගත් චන්ද්‍ර, සූර්ය කුමාරවරු දෙදෙන ඔවුන් හැර පාගමනින් යෙති.
පෙර උතුම් රියට නැගී ගිය යම් කුමර කෙනෙක් රිය සෙනගින් යුතුව පිරිවර ජනයා පසුගමන් කෙරෙත් ද අද ඒ චන්ද්‍ර, සූර්ය කුමරහු දෙදෙන පාගමනින් යෙති.
පෙරයම් කුමර කෙනෙක් රන් අබරණින් සරසන ලද අස් සෙනගින් යුතුව නික්ම ගියාහුය. ඒ චන්ද්‍ර, සූර්ය කුමරහු දෙදෙන පා ගමනින් යෙති.
එහි **කාසිතසුචිවත්‍ථධරාති** මුදු සිනිඳු වස්ත්‍ර දරන්නා යනුයි. **චන්‍දසුරියාචාති** චන්ද්‍ර කුමාරයා හා සූර්ය කුමාරයා යනුයි. **නහාපක සුනාහජිතාති** රන්සුණු කුඩුවලින් ඇඟ උලා දිය වඩන්නන් විසින් කරන ලද පරිකර්මයන් කොට මනාකොට නාවන ලද **යස්සූති** ‘වෙයි’ යන අරුත් ඇති නිපාතයකි. යම් කුමාරයන් යන අර්ථයි. **පුබ්බ‍ෙති** මෙයින් පෙර යනුයි. **හත්‍ථිවර ධුරගතෙති** උතුම් ඇතුන් පිට නැගුණු යනුයි. අලංකාර ලෙස සැරැසුණු ඇතුන් පිට නැගුණු යනුයි. **අස්සවරධරගතෙති** උතුම් අශ්වයින් පිට නැගුණු යනුයි. **රථවරධුරගතෙති** උතුම් රථවලට නැගුණු යනුයි. **නිය්‍යංසූති** නික්මුණාහුය යනුයි.
ඔවුන් වැළපෙද්දීම බෝධිසත්ත්වයෝ නුවරින් බැහැරට ගෙන යනු ලදහ. සියලු නුවර වැසියෝ කැළඹී ඒ පසුපස නික්ම යාමට වූහ. මහජනයාට නික්ම යාමට තරම් දොරවල් ඉඩ මදි විය. ඛණ්ඩහාල බමුණා අතිමහත් ජන සමූහය දැක ‘මේ මිනිස්සු කොහි යන්නෝ ද, කුමක් වන්නට යන්නේදැ’යි විමසා නගරයෙහි දොරටු වස්වාලීය. නුවරින් නික්ම ගත නොහැකි වූ මහජනයා නුවර දොරටුවට ආසන්න තැනෙක වූ උයනට රැස්ව මහත් හඬින් කෑකෝ ගසමින් වැළපුනාහුය. එම හඩින් කැළඹුණු පක්ෂීහු අහසට නැගී පියාසර කළාහුය. මහජනයා එම පක්‍ෂීන් අමතා වැළපෙමින් මෙසේ කීවාහුය.
එම්බා කුරුල්ලනි, (කොස්වාළිහිණියනි, ඉදින් මස් කැමැත්තේනම් යව්, පුෂ්පවතී නුවරට පෙරදිග (යාගාවටයක් ඇත.) මෙහි ඒකරාජ නම් රජ මුලාවට පැමිණ පුතුන්සතර දෙනාගෙන් යුතුව යාග කෙරෙයි.
එම්බා කුරුල්ලනි, (කොස්වා ළිහිණියනි) ඉදින් මස් කැමැත්තෙහි නම් යව්. පුෂ්පවතී නුවරට පෙරදිග (යාගාවාටයක් ඇත) එහි ඒකරාජ නම් රජ මුලාවට පැමිණ රාජදුහිතෘෘ කන්‍යාවන් සතර දෙනෙකුගෙන් (යුතුව යාග කෙරෙයි.)
එම්බා කුරුල්ලනි, (කොස්වා ළිහිණියෙනි) ඉදින් මස් කැමැත්තෙහි නම් යව්, පුෂ්පවතී නුවරට පෙරදිග (යාගාවාටයක් ඇත.) එහි ඒකරාජ නම් රජ මුලාවට පත්වී මෙහෙසියන් සතර දෙනෙකුගෙන් යාග කෙරෙයි.
එම්බා කුරුල්ලනි, (කොස්වා ළිහිණියනි) ඉදින් මස් කැමැත්තෙහි නම් යව්. පුෂ්පවතී නුවරට පෙරදිග (යාගාවාටයක් ඇත) ඒකරාජ නම් රජ මුලාවට පත්වී ගැහැවියන් සතර දෙනෙකුගෙන් යාග කෙරෙයි.
එම්බා කුරුල්ලනි, (කොස්වා ළිහිණියෙනි) ඉදින් මස් කැමැත්තෙහි නම් යව්, පුෂ්පවතී නුවරට පෙරදිග (යාගාවාටයක් ඇත.) එහි ඒකරාජ නම් රජ මුලාවට පත්වී ඇතුන් සතර දෙනෙකුගෙන් යාග කෙරෙයි.
එම්බා කුරුල්ලනි, (කොස්වා ළිහිණියෙනි) ඉදින් මස් කැමැත්තෙහි නම් යව්, පුෂ්පවතී නුවරට පෙරදිග (යාගාවාටයක් ඇත.) එහි ඒකරාජ නම් රජ මුලාවට පත්වී අසුන් සතර දෙනෙකුගෙන් යාග කෙරෙයි.
එම්බා කුරුල්ලනි, (කොස්වා ළිහිණියෙනි) ඉදින් මස් කැමැත්තෙහි නම් යව්, පුෂ්පවතී නුවරට පෙරදිග (යාගාවාටයක් ඇත.) එහි ඒකරාජ නම් රජ මුලාවට පත්වී වෘෂභයන් සතර දෙනෙකුගෙන් යාග කෙරෙයි.
එම්බා කුරුල්ලනි, (කොස්වාළිහිණියනි) ඉදින් මස් කැමැති නම් යව්, පුෂ්පවතී නුවරට පෙරදිග (යාගාවාටයක් ඇත.) මෙහි ඒකරාජ නම් රජ (පෙරවි බමුණාගේ බසට) මුලාවී සර්ව චතුෂ්කයෙන් යුතුව යාග කෙරෙයි.
එහි **මංසමිච්ඡසීති** එම්බා පක්‍ෂියෙනි, (කොස්වාළිහිණියනි) ඉදින් මස් කැමැත්තෙහි නම් පුෂ්පවතී නුවරට පෙරදිග යාගාවාටයක් ඇත. එහි යව් යනුයි. **යජතෙත්‍ථාති** මෙහි ඛණ්ඩහාල බමුණාගේ බස් පිළිගෙන තමාම මුලාවට පැමිණ එකරාජ රජතුමා සර්ව චතුෂ්ක යාගය කරයි යනුයි.
මෙසේ මහජනයා එම ස්ථානයෙහි වැළපී බෝසත්ගේ වාසස්ථානයට ගොස් ප්‍රාසාදය පැදකුණු කරන්නාහු අන්තඃපුරය, කුළුගෙවල් උයන් ආදිය බලමින් ගාථා කියමින් වැළපුණාහුය.
ඔහුගේ (චන්ද්‍ර කුමරුගේ) ප්‍රාසාදයයි. මේ ඉතා සිත්කළු වූ අන්තඃපුරයයි. දැන් ඒ (චන්ද්‍ර කුමාරයා ප්‍රමුඛ) ආර්ය පුත්‍රයෝ සතරදෙන වධයට ගෙනයන ලදහ.
මේ ඔහුගේ කූටාගාරය රනින්කළ මල්දමින් ගැවැසී ගත්තේයැ. දැන් ඒ ආර්ය පුත්‍රයෝ සතරදෙන වධයට ගෙන යන ලදහ.
මේ ඔහුගේ උයනයි. එය හැමදා සුපුෂ්පිතය. දැන් ඒ ආර්යයෝ සතරදෙන වධයට ගෙන යන ලදහ. මේ ඔහුගේ ගෝපලු උයනයි. හැමදා සුපුෂ්පිතය. සිත්කලුය. දැන් ඒ චන්ද්‍ර කුමාරයා සහිත ආර්ය පුත්‍රයෝ සතරදෙන වධයට ගෙන යන ලදහ.
[missing trans]
මේ ඔහුගේ උයනයි. එය හැමදා සුපුෂ්පිතය. දැන් ඒ ආර්යයෝ සතරදෙන වධයට ගෙන යන ලදහ. මේ ඔවුන්ගේ කිණිහිරි උයනයි. හැමදා සුපුෂ්පිතය. සිත්කලුය. දැන් ඒ චන්ද්‍ර කුමාරයා සහිත ආර්ය පුත්‍රයෝ සතරදෙන වධයට ගෙන යන ලදහ.
මේ ඔහුගේ උයනයි. එය හැමදා සුපුෂ්පිතය. දැන් ඒ ආර්යයෝ සතරදෙන වධයට ගෙන යන ලදහ. මේ ඔහුගේ පළොල් උයනයි. හැමදා සුපුෂ්පිතය. සිත්කලුය. දැන් ඒ චන්ද්‍ර කුමාරයා සහිත ආර්ය පුත්‍රයෝ සතරදෙන වධයට ගෙන යන ලදහ.
මේ ඔහුගේ උයනයි. එය හැමදා සුපුෂ්පිතය. දැන් ඒ ආර්යයෝ සතරදෙන වධයට ගෙන යන ලදහ. මේ ඔහුගේ අඹ උයනයි. හැමදා සුපුෂ්පිතය. සිත්කලුය. දැන් ඒ චන්ද්‍ර කුමාරයා සහිත ආර්ය පුත්‍රයෝ සතරදෙන වධයට ගෙන යන ලදහ.
මේ ඔහුගේ පොකුණයි. පියුම් පඩෙරින් ගැවසී ගත්තේය. රන්කම් කළ නැවද මල්දමින් විසිතුරුය. ඉතා සිත්ගන්නා සුළුය. ඒ (චන්ද්‍ර කුමාරයා ඇතුළු) ආර්ය පුත්‍රයෝ සතරදෙන වධයට ගෙන යන ලදහ.
එහි **තෙදානීති** දැන් ඒ චන්ද්‍ර කුමාරයා ප්‍රධාන අපගේ ආර්ය පුත්‍රයෝ සතරදෙන වධය පිණිස ගෙනයනු ලැබෙත් යනුයි. **සොවණ්ණ විකතාති** රන් ආලේප කොට කරන ලද කැටයමින් යුතු බවයි.
මෙසේ ඒ ඒ තැන්වල වැළපී නැවතත් ඇත්හල් ආදී තැන්වලට පැමිණ මෙසේ තෙපළාහුය.
මේ එරාවණා නම් වූ, වරුණ දන්ත ඇති මගුල් ඇතා ඔබගේ හත්‍ථිරථනයයි. දැන් ඒ ආර්ය පුත්‍රයෝ සතරදෙන වධයට ගෙනයන ලදහ.
මේ ‘එකඛුර’ නම් මගුල් අසු ඔබගේ අශ්ව රත්නයයි. දැන් ඒ ආර්ය පුත්‍රයෝ සතරදෙන වධයට ගෙනයන ලදහ.
මේ ඔබගේ අශ්ව රථයයි. සැළලිහිණියකට බඳු හඬ ඇත්තේය. යහපත් වූයේය. රුවනින් විසිතුරුය. යම් රථයක ආර්ය පුත්‍රයෝ නඳුනුයන්හි දෙවියන් මෙන් ශෝභමානව ගමන් කළේද මේ ඒ රථයයි. දැන් ඒ ආර්ය පුත්‍රයෝ සතරදෙන වධයට ගෙනයන ලදහ.
මුලා වූ රජතෙම, කෙසේනම් රන්වන් වූ ජාතියෙන් සම වූ සුන්දර වූ රත්සඳුන් අලෙව් දුන් සිරුරු ඇති පුතුන් සතරදෙනාගෙන් යාග කරන්නේ ද?
මුලාවූ රජතෙම කෙසේනම් රන්වන් වූ ජාතියෙන් සම වූ සුන්දර වූ රත්හඳුන් අලෙව් දුන් සිරුරු ඇති කන්‍යාවන් සතර දෙනාගෙන් යාග කරන්නේ ද?
මුළා ව රජතෙම රන්වන් වූ ජාතියෙන් සම වූ සුන්දර වූ රත්සඳුන් අලෙව්දුන් සිරුරු ඇති මෙහෙසියන් සතර දෙනාගෙන් යාග කරන්නේ ද?
මුලා වූ රජතෙම කෙසේනම් රන්වන් වූ ජාතියෙන් සුන්දර වූ රත්හඳුන් අලෙව් දුන් සිරුරු ඇති ගැහැවියන් සතර දෙනෙකුගෙන් යාග කරන්නේද?
යම්සේ ග්‍රාම නිගමයෝ ශූන්‍ය වූවාහු මිනිසුන් නැත්තා වූ මහ වනයෝ වෙත්ද, චන්ද්‍ර සූර්ය කුමරුවන්ගෙන් යාග කළ කල් පුෂ්පවතී නුවර එසේ වන්නේය.
එහි **එරාවනොති** එරාවන යනු ඔහුගේ ඇතුගේ නමයි. **එකඛුරොති** බෙදුනේ නැතිඛුර සහිත බවයි. **සාලිය නිග්ඝොසොති** ගමන් කරන කල්හි සැළලිහිණියන් ගේ මෙන් මිහිරි හඬින් යුතු බවයි. **කථං නාමාති** කුමන කරුණකින්ද යනුයි. **සාමසමසුන්‍දරෙහීති** ස්‍යාම වර්ණයෙන් (අත්හ නිල් දෙක කලවම් වූ පාට - තළඑළලු පැහැය) බබළන හා ඔවුනොවුන් ජාතියෙන් සමාන වූ බවද එබැවින් නිදොස් බවද මෙහි අදහසයි. **චන්‍දන මරතිත ගත්තෙහි** රත්හඳුන් ආලේප කළ සිරුරුවලින් යුතු බවයි. **බ්‍රහාරඤ්ඤාති** (යම්හෙයකින් ගම්නියම්ගම් මිනිසුන් නැති කල්හි මහ කැලෑ බවට පත්වේ.) ගණකැලෑ යනුයි. එසේ (රාජකීය) උයන්ද කුමාරවරුන් (මරා) යාග කළ කල්හි රාජ පුත්‍රයින්ගෙන් හිස් වූ කල්හි ගණ කැලෑ බවට පත්වන්නේ යැයි නගරයෙන් නික්මගත නොහැකි වූ මහජනයා එහෙ මෙහෙ ඇවිදිමින් වැළපෙන්නට වූහ.
බෝසත්තු යාගවාටය වෙත පමුණුවන ළදහ. ඔහුගේ මව වූ ගෝතමී දේවිය රජුගේ පාමුල වැටී මගේ පුතාගේ ජීවිතය දෙන්න යැයි අයදිමින් (මෙසේ) වැළපුණාය.
දේවයනි, ඉදින් උතුම් වූ සඳකුමරු නසානම් වැඩ නැත්තී වූ මම පසින් ගැවැසුණු සිරුරු ඇත්තී උමතු වන්නෙමු. මාගේ ප්‍රාණය නිරුද්ධ වෙති.
[missing trans]
එහි **භූනහතාති** විනාශයට පත්වීම යනුයි. **පංසුනාච පරිකිණ්ණංති** පස් වැකුණු ශරීරයෙන් යුතු උමතු වූ තැනැත්තියක මෙන් හැසිරෙන්නෙමි යනුයි.
මෙසේ බෝසතාණන්ගේ මෑණියෝ නන් අයුරින් විලාප කියා රජ්ජුරුවන්ගෙන් අස්වැසීමකට සුදුසු වූ කිසිදු වචනයක් නොලැබ, මගේ පුතා ඔබලා කෝපයට පත්කොට ගියේද? කුමක් නිසා, ඔබලා ඔහු රඳවා ගැනීමට (බේරා ගැනීමට) උත්සාහ නොකරන්නේ ද යැයි කියා (චන්ද්‍ර) කුමාරයාගේ බිරින්දන් සිව්දෙන වැළඳගෙන වැළපෙමින් මෙසේ කීවාය.
ඝට්ටිය යැ, ඔපරක්ඛීයැ, පොක්ඛරක්බීයැ, නායිකායැ යන මොවුන් ඔවුන් ප්‍රිය තෙපුල් බෙණෙමින් චන්ද්‍ර සූර්ය කුමරුන් හමුවෙහි නටන්නාහු කවර හෙයින් ඔහු හා එක් නොවන්නහුද?
එහි **කින්නුමා නරමයෙය්‍යුන්ති** කුමන හේතුවක් නිසා මේ ඝට්මී ආදී ඔවුනොවුන්ට ප්‍රියතෙපුල් බෙණෙන චන්ද්‍ර, සුරිය කුමාරයන් හමුයෙහි (වෙනදා) නැටුම් නටන ගී ගයන්නාහු කුමක් නිසා මගේ පුතු සමග රමණය නොකරන්නේ ද (එක් නොවන්නේ ද?) උකටලීව සිටින්නේ කුමක් නිසාද? මුළු දඹදිව් තලයෙහි නෘත්‍ය ගීතාදියෙන් මොවුන්ට සමාන අන්කිසි කෙනෙකු නැත යන අර්ථයි.
මෙසේ ඇය යේලියන් සමග වැළපී අනෙක් කෙනෙකු යොමුකර ගැනීමට (පොළඹවා ගැනීමට) නොහැකි බව දැක ඛණ්ඩහාල බමුණාට පරිභව කරමින් ගාථා අටක් කීවාය.
බණ්ඩපාලය, චන්ද්‍රකුමරු වධයට ගෙනගිය කල්හි මගේ හෘදයේ යම් ශෝකයක් වේද, මාගේ මේ හෘදය ශෝකය තාගේ මව් තොමෝ ලබාවා.
ඛණ්ඩහාලය, සූර්ය කුමරු වධයට ගිය කල්හි මට යම් හෘදය ශෝකයක් වේද මාගේ හෘදය ශෝකය තාගේ මව් තොමෝ ලබාවා.
ඛණ්ඩලය, චන්ද්‍ර කුමරු වධයට ගෙන ගිය කල්හි මට යම් පුත්‍ර ශෝකයක් වේද, මාගේ මේ හෘදය ශෝකය තාගේ භාර්යා තොමෝ ලබාවා.
[missing trans]
ඛණ්ඩහාලය, යමෙක් සිංහයන් සමාන වූ නිදොස් කුමරුන් ඝාතනය කරවීද (එසේ කරමින් වූ) තාගේ බිරිඳ දරුවන් නොදකීවා ස්වාමි පුරුෂයාද නොදකීවා.

ඛණ්ඩහාලය, යමෙක් සියලුදෙනා විසින් අපේක්ෂා කරනු ලබන කුමරුන් ඝාතනය කරවී ද? තාගේ බිරිඳ දරුවන් නොදකීවා. හිමියාද නොදකීවා.

එහි **ඉමංමය්හන්ති** මගේ මේ යනුයි. **පටිමුච්චතූති** ආපසු යේවා. ආපසු පැමිණේවා යන අර්ථයි. **යො ආත‍ෙසිති** යමෙක් ඔබ විසින් ඝාතනය කරනු ලබන්නේ ද යනුයි. **අපෙක්ඛිතෙති** සියලුම ලෝවැසි ජනයා බලාගෙන සිටියදී මරවන්නේය යනු අර්ථයි.
බෝසත්හු යාගාවාටය අසල සිට පියාට ආයාචනා කරන්නේ මෙසේ කීහ.
දේවයනි, අප නොනසත්වා. ඛණ්ඩහාල හට දාසයන් කොට දෙන්න. (අපි) හැකිල්ලෙන් බඳිනු ලැබූ ඇතුන් අසුන් පාලනය කරම්භ.
දේවයනි, අප නොනසත්වා. ඛණ්ඩහාල හට දාසයන් කොට දෙන්න. (අපි) හැකිල්ලෙන් බඳිනු ලැබ ඇත්වසුරු බැහැරලම්හ.
දේවයනි, අප නොනසන්න. ඛණ්ඩහාල හට දාසයන් කොට දෙන්න. (අප) හැකිල්ලෙන් බඳිනු ලැබ අස්වසුරු බැහැර කරම්හ.
දේවයනි, අප නොනසන්න. ඔබ කැමැති කෙනෙකුට අප දාසකොට දෙන්න. රටින් පිටුවහල් කරනු ලබන අපි අහර සිඟා හැසිරෙම්හ.
දරුවන් කැමැති දිළිඳු ස්ත්‍රීහු ද (දරුවන් සඳහා) දෙවියන් යදිති. (ඔවුහු) තමන් කැමැති ආහාර (දොළ)ද නොලබා දරුවන්ද නොලබත්මැයි.
අපට දරුවෝ උපදිත්වා. ඔවුන්ගෙන් මුණුබුරෝ උපදිත්වායි, ආසාවෙන් ප්‍රාර්ථනා කෙරෙති. එසේ ඇති කල්හි කාරණයක් නොමැතිව අප යාග පිණිස ඝාතනය කරන්නේය.
පියාණෙනි, දෙවියන් යැදීමෙන් දරුවන් ලබති. අප ඝාතනය නොකරන්න. දුකසේ ලද පුතුන්ගෙන් මේ යාගය නොකරන්න.
පියාණෙනි, දෙවියන් යැදීමෙන් දරුවන් ලබති. අප ඝාතනය නොකරන්න. බැගෑපත්ව ලද පුතුන් වන අපගෙන් මව වෙන් නොකරන්න.
එහි **දිවන්ති** දරුවන් නැති දිළිඳු කාන්තාවන් පවා දරුවන් බලාපොරොත්තුවෙන් බොහෝ පුදපඬුරු ගෙන දුවෙකු හෝ පුතෙකු ලබාගනිමියි දෙවියන් යදින්නෝය යනුයි. **පටිභානානි පිහිත්‍වා** තමන් කැමැතිවන ආහාර (දොළදුක නිසා කැමැති වන ආහාර) නොලැබීම නිසා ඒවා අත්හැර දමා යනු අර්ථයි. මෙසේ ද දක්වා ඇත. මහරජ, කාන්තාවන්ට උපන් දොළ (දරුවන් සඳහා) නොලැබීමෙන් දරුගැබ වියලී ගොස් නැසේ. එහිදී ඇතැම් ස්ත්‍රීහු පුතුන් හටගත් දොළදුක සංසිඳවා ගැනීමට ආහාර නොගෙනම දරුවන් නොලබන්නාහුය. ඇතැම් ස්ත්‍රීහු දොළ සංසිඳවා නොගෙනම දරුවන්ද ලබති. අපගේ මව හොඳට කාබී උපන්නා වූ දොළදුක සංසිඳවාගෙනම හටගත් ගැබ නොනසාගෙනම පුතුන් ලැබුවාය. මෙසේ ලැබූ දරුවන් ඝාතනය නොකරන්නැයි අයැද සිටියේය.
**අස්සාසකානීති** මහරජ, මේ ලෝකයෙහි දරුවන් නොලබත්හු අපට දරුවන් නොලැබෙන්නේ කුමක් නිසාදැයි දරුවන් ලැබීමෙන් මහත් ආශාවෙන් පසුවෙති. **තතොපුත්තාති** දරුවන්ගේ දරුවන්ට ලැබේවා යනුයි. **අථනො** **අකාරණාස්මාති** එසේ තිබියදී ඔබ අපව නිකරුණේ ඝාතනය කෙරේය යනුයි. **උපයාචිත** **කෙනාති** දේවතාවන්ට ආයාචනා කිරීමෙන් යනුයි. **කපණලද්ධකෙහීති** බැගෑපත්ව ඉල්ලා සිටීමෙන් යනුයි. **පුත්තකෙහීති** අප සමග අපගේ මව වෙන් නොකරන්න. අප මවගෙන් වෙන් නොකරන්න යනුවෙන් කීවේය යනුයි.
හෙතෙම මෙසේ කියාද පියාගෙන් කිසිදු අස්වැසිල්ලක් නොලැබ මවගේ පාමුල වැටී වැළපෙමින් මෙසේ කීවේය.
මැණියනි, බොහෝ දුක්විඳ චන්‍දකුමාරයා පෝෂණය කළ තෙපි පුතු කෙරෙන් වෙන්වන්නෙහිය. තොපගේ පාසඟල වඳිමි. මාගේ පියාභෝග සම්පන්න වූ පරලොව ලබාවා.
මෑණියනි, ඔබගෙන් වෙන්වන බැවින් මා වැළඳගනු මැනවි. ඔබගේ පා වැඳීමට ඉඩ දුන මැනවි. ඒකරාජ රජුගේ යාගය පිණිස නැවත නො එන ලෙස වෙන්වී විසීමට යමි.
මෑණියෙනි (වියෝවන) මා වැළඳ ගනු මැනවි. ඔබගේ පා සඟල වැඳීමට අවසර දුන මැනවි. දැන් මම මවගේ හෘදයෙහි ශෝකය උපදවා නැවැත නො එන පරිදි වෙන්ව විසීමට යමි.
[missing pali]
මැණියෙනි, වියෝවන මා වැළඳගනු මැනැවි. ඔබගේ පා වැඳීමට අවසර දෙන්න මහජනයාගේ හෘදයෙහි ශෝකය උපදවා නැවත නොඑන පරිදි වෙන්ව විසීමට යමි.
එහි **බහුදුක්ඛපොසියාති** බොහෝ දුක් විඳ පෝෂණය කළේය යනුයි. **චන්‍දන්ති** චන්‍ද කුමාරයා වූ මා පෝෂණය කළ ඔබ අද පුතුනේ (චන්‍ද කුමාරයාගෙන්) වෙන් වන්නෙහිය. **ලභතං** **තාතො පරලොකන්ති** මාගේ පියා සම්පත් ඇති පරලොවක් ලබාවා. **උපගුහාති** වැළඳගෙන සනසන්න යනුයි. **පවාසන්ති** නැවත නොපැමිණීමට හේතුවන අනිවාර්ය වෙන්වීමයි.
ඉක්බිති මව වැළපෙමින් ගාථා සතරක කීවාය.
ගෝතමි පුත්‍රය, එසේ නම් මේ අන්තිම දැක්ම බැවින් කේශ කලාපය පියුම්පත් වෙළුමෙන් සකස් කිරීමෙන් බැඳගන්න. ඇතුළත සපුමල් පෙති යුතු මේ වෙළීම ඔබගේ පෙර සිට පැවැති චාරිත්‍රයකි.
[missing pali]
යම් විලේපනයකින් විලේපනය කරගෙන (ඔබ) රාජසභා ශෝභමානව සිටියේද, මේ අවසන් සැරසුම බැවින් රත්හඳුන් විලේපනය කරගන්න.
යම් ආකාර වූ සියුම් වූ කසීසළු හැඳගෙන ඔබ රාජසභාවෙහි වැජඹුණේද එබඳු වූ කසීසළුව අන්තිම (දිනය) වූ අද හැඳගන්න.
යම්බඳු වූ හස්ථාභරණවලින් ඔබ රාජ සභායෙහි වැජඹුණෝද මුතු මැණික් රත්රන් යන මෙයින් අලංකාරවත් වූ හස්තාභරණ පළඳින්න.
එහි **පදුමපත්තා නන්ති** පියුම්පත් විලාසිතාවෙන් කරන ලද කෙස් සැරසිල්ලයි. එය සඳහා මෙසේ කීහ. ඔබගේ විසිරුණු කෙස්කළඹ මුදාහැර පියුම්පත් වෙළුමෙන් යුතුව බැඳගන්න යනු අදහසයි. **ගොතමීපුත්තාති** යනුවෙන්ද චන්‍ද කුමාරයා අමතයි. **චම්පකදලිවීතිමිස්සාසොති** ඇතුළතින් සපුමල් පෙතිගන්වා පැහැයෙන් සුවඳින් යුතු නොයෙක් මල්දම් පැළඳවීම ඔබගේ සිරිතයි. පුත්‍රය, ඒ ලෙසම සැරසෙන්න යැයි වැළපුණාහුය. **යෙහිචාති** රත්හඳුන් තවරාගෙන රාජසභායෙහි වැජඹුනේ ද එලෙස යනුයි. **කාසිකන්ති** ලක්‍ෂයක් අගනා කසීසළුවක යනුයි. **ගණ්හස්සූති** පැළඳ ගන්න යනුයි.
මේ අතර චන්‍දා නම් අගමෙහෙසිය රජුගේ පාමුල වැටී මෙසේ කීවාය.
මිනිසුන්ට ප්‍රධාන වූ භූමියට අධිපති වූ ජනපදහිමි වූ මේ රජතෙමේ දරුවන් කෙරෙහි ඇතිවිය යුතු මහත් ආදරය නූපදවයි.
එය අසා රජතෙමේ ගාථාවක් කීවේය.
(මටත් දරුවෝ ප්‍රියය. ආත්මයද ප්‍රියය. භාර්යාවන් වන ඔබලාද ප්‍රියය. දෙව්ලොව පතාම යාග පිණිස දරුවන් මරන්නෙමි.
(තවදුරටත් එහි අදහස මෙසේය.) කුමක් නිසා මා දරු සෙනෙහස නොදන්නේද? හුදෙක් ගෝතමියට පමණක් නොවේ. ඒ ලෙසම මට දරුවන් ද ප්‍රියය. මගේ ආත්මයද මට ප්‍රියය. ඔබලාද යේළියන්ද මට ප්‍රිය වේ.) **සග්ගංච පත්‍ථයා නොති** මම ස්වර්ගය ප්‍රාර්ථනා කරමි. ඒ සඳහා මොවුන් ඝාතනය කරමි. මා සමග සියලු දෙනාම එක්වර දෙව්ලොව යන්නේ ඇයිද නොසිතව.
චන්දා දේවී කීවාය.
එසේනම් පළමුකොට මා මරනු මැනව, අලංකාර ලෙස සරසන ලද සියුමැලි වූ ඔබගේ පුතා බරණැසට නොපැමිණේවා. චන්ද්‍ර කුමාරයාගේ මරණ දුක මා හදය නොපළාවා.
උතුමාණෙනි, එසේනම් පළමුකොට මා මරන්න. චන්ද්‍ර කුමාරයා හා සමාන දෙව්ලෝ ඇත්තියක් වන්නෙමි. ඔබද පින් රැස්කළ මැනව. එකවර නැසුණු අප දෙදෙනා සුව අනුභව කරමින් පරළොව හැසිරෙමු.
එහි **පඨමත්ති** දේවයනි, මා පළමුව මරන්න යනුයි. **දුක්ඛන්ති** චන්ද්‍ර කුමරුගේ මරණ දුක මාගේ හදවත පැලී යන සුළුය. **අලංකතොති** මේ මගේ එකම පුතාය. අමතක කිරීමට නොහැක. (අත්හැරිය නොහැක) එසේනම් මහරජ, මෙබඳු අලංකාරයෙන් හෙබි පුත්‍රයෙකු ඝාතනය නොකරන්නැයි මෙයින් දැක්වේ. **හන්‍දය්‍යාති** එසේනම්, ආර්යයනි, රජතුමාට ආමන්ත්‍රණ කරන්න මෙසේ කීවාය. **සලොකාති** චන්‍ද කුමාරයා හා සමානව දෙව්ලොව සැප ඇත්තියක් වන්නෙමි යනුයි. **විචරාම උභොව පරලොකෙති** ඔබ විසින් අප එකට ඝාතනය කිරීමෙන් දෙදෙනාම පරලොව සැප විඳින්නෝ වෙමු. (එබැවින්) අපගේ ස්වර්ග සැපයට බාධා නොකරන්න යනුයි.
රජු මෙසේ කීවේය.
චන්ද්‍රවතී තිගේ මරණයට කැමැති නොවව. විශාල ඇස් ඇත්තිය, සැමියාගේ සහෝදරයෝ තව බොහෝ ඇත. ගෝතමී පුතු චන්ද්‍ර කුමාරයා මරා යාග කළ කල්හි ඔහු තී පංචකාමයෙන් ඇලුම් කරන්නෝය.
එහි **මා ත්‍වං චන්‍දෙ රුච්චීති** ඔබ ඔබේ මරණය කැමැති නොවන්න යනුයි. **මා රුජ්ජි** යනු ද පාඨයකි. නොහඬන්න යන අර්ථයි. **ද්වෙරා** යනු ස්වාමියාගේ සහෝදරයෝය.
ඉක්බිති ශාස්තෲන් වහන්සේ
රජු මෙසේ කී කල්හි චන්ද්‍රවතී බිසව අතුල් තලින් තමන්ට ගසා ගත්තාය යන අදහස ඇති ගාථා අර්ධය දේශනා කළ සේක.
ඉන්පසුවද ඇගේ (චන්ද්‍රවතී බිසවගේ) වැළපීම සිදුවිය.
මගේ ජීවිතයෙන් ප්‍රයෝජන නැත. විස බොමි. මැරෙමි.
උරෙහි දා පුතුන් නොමරවයි යම් කෙනෙක් නොකියද්ද එහෙයින් මේ රජහට මිත්‍රයෝද අමාත්‍යයෝද නැතැයි සිතමි.
උරෙහි දා පුතුන් නොමරවයි යම් කෙනෙක් නොකියද්ද එහෙයින් රජහට මිත්‍රයෝද නෑයෝ ද නැතැයි සිතමි.
මහරජ, පැළැඳි මල්මාලා ඇති අගු පළඳනාවෙන් සැරැසුණු ඒ මේ මාගේ පුත්‍රයෝ ද ඇත. ඔවුන්ගෙන් යාග කළ මැනවි. එවිට ගෝතමී පුත්‍ර චන්ද්‍ර කුමාරයන් මුදා හරිත්වා.
මහරජ, මා මරා කොටස් කොට සත් තැනෙක යාග කළ මැනව. නිදොස් වූ සිංහයෙකු බඳු වූ මාගේ දෙටු පුත් නොමරනු මැනවි.
මහරජ, මා මරා කොටස් කොට සත් තැනෙක යාග කළ මැනවි. සියලු ලෝවැසියන්ගේ බලාපොරොත්තු ඇති දෙටු පුතු නොමරව.
එහි **එවන්ති** මේ මෝඩ බැවින් අන්‍ධ වූ ඒකරාජ විසින් කියන ලදී යනුයි. **හන්තීති** දේවයිනි, මේ කුමක් කරන්නේද කියා අත්තල දෙකින් තමාට ගසා ගත්තේය යනුයි. **පයාමීති** පිවිසෙමි යනුයි. **ඉමෙතෙපීති** මේ වාසුල කුමාරයා ආදී වූ සෙසු පුතුන්ගේ අතින් අල්වාගෙන රජුගේ පාමුල සිට මෙසේ කීවාය. **ගුණිනොති** මල්මාලා හා සමාන වූ ආභරණයෙන් ද යුතු බවයි. **කායූරධාරිනොති** කායූර හෙවත් අඟු පළඳනාවන්ගෙන් සැරසුණු යනුයි. **බලසතනති** මහරජ, මා මරා කොටස් සතක් කොට සත් තැනෙක යාග කළ මැනවි යනුයි.
මෙසේ ඇය රජු ඉදිරියේ මේ ගාථා කියා වැලපී අස්වැසිල්ලක් නැත්තේ බෝසත් සමීපයට ගොස් වැළපෙමින් සිටියාය. ඉක්බිති ඔහු ඇයට කියන්නේ, චන්ද්‍රාවනි, මම දිවිමන් කළ බබළන, විසිතුරු කැටයමින් හෙබි වටිනාකමින් අඩු වැඩි ආභරණවලින් සැරසුවෙමි. අද මේ ඔබට දෙන අවසාන දීමනාවයි. සිරුරැ පැළඳි ආභරණ දෙමි. ඒවා ඇරැගන්නැයි කීය. ඒ බව දැක්වීමට ශාස්තෲන් වහන්සේ මෙසේ වදාළ සේක;
එම්බා චන්ද්‍රාවනි, ප්‍රිය වචන පවසන කල්හි මුතු මැණික් වෛදූර්මය වූ කුඩා වූද මහත් වූද බොහෝ අබරණ තිට මවිසින් දෙන ලදී. මේ මවිසින් තිට දෙන අන්තිම දීමයි.
චන්ද්‍රා දේවිය ඒ අසා ඉන්පසු ගාථා නවයක් කියා මෙසේ වැළපුණාය.
මෙයින් පෙර යම් රාජකුමාරයෙක් ගේ සිරුරෙහි පිවිතුරු මල්දම් පෙරළුනාහුද අද ඒ කුමාරයින්ගේ සිරුරෙහි මුවහත් වූ කඩුව පවත්නේය.
මෙයින් පෙර යම් රාජ කුමාරයෙකුගේ සිරුරෙහි විසිතුරු මල්දම් පෙරළුනාහුද අද ඒ රාජ කුමාරයින්ගේ සිරුරෙහි විෂ පෙවූ තියුණු මුවහත් කඩුව පවතින්නේය.
රාජකුමාරයින්ගේ සිරුරුවල ඒකාන්තයෙන් නොබෝ කලකින් කඩුව හෙන්නේය. එසේ වූයේ නමුදු මහද නොපැළෙයි. මගේ හෘදය දැඩි බැඳුමෙන් බැඳුනේ වේ.
හැඳි පිරිසිදු කසීසළු ඇති පැළඳි කුණ්ඩලාභරණ ඇති ගල්වන ලද අගිල් සඳුන් සුවඳ ඇති සඳහිරු කුමරුවෝ ඒකරාජ නම් රජුගේ යාගයට ගෙනයනු ලබන්නෝය.
හැඳි පිරිසිදු කසී සළු ඇති පැළඳි කුණ්ඩලාභරණ ඇති ගද්වන ලද අගිල් සඳුන් සුවඳ ඇති සඳහිරු කුමරුවෝ මෑණියන්ගේ හෘදයෙහි ශෝක උපදවා ඒකරාජ නම් රජුගේ යාගයට ගෙනයනු ලබන්නාහ.
හැඳි පිරිසිදු කසී සළු ඇති පැළඳි කුණ්ඩලාභරණ ඇති ගල්වන ලද අගිල් සඳුන් ඇති සඳහිරු කුමරුවෝ මහජනයාගේ හෘදයෙහි ශෝක උපදවා, ඒකරාජනම් රජුගේ යාගයට ගෙනයනු ලබන්නේය.
මස් රසයෙන් යුත් සුවඳ ඇල්සහල් බොජුන් අනුභව කළ නහවන්නවුන් රන්සුණු නහනුවෙන් උළා කළ නැහැවුම් ඇති පැළඳි කුණ්ඩලාභරණ ඇති අගිල් සඳුන් සුවඳ ගල්වන ලද චන්ද්‍රසූර්ය කුමරුවෝ ඒකරාජ නම් රජුගේ යාගයට ගෙන යනු ලබන්නාහ.
මස් රසයෙන් යුත් සුවඳ ඇල්සහල් බොජුන් අනුභව කළ නාවන්නවුන් රන්සුණු නහනුයෙන් උළා කළ නැහැවුම් ඇති පැළඳි කුණ්ඩලාභරණ ඇති අගිල් සඳුන් සුවඳ ගල්වන ලද චන්ද සූර්ය කුමරුවෝ මැණියන්ගේ සිතෙහි ශෝකය උපදවා ඒකරාජ නම් රජුගේ යාගයට ගෙනයනු ලබන්නාහ.
මස් රසයෙන් යුත් සුවඳ ඇල් සහල් බොජුන් අනුභව කළ නහවන්නවුන් රන්සුණු නහනුයෙන් උළා නැහැවුම් කළ පැළඳි කුණ්ඩලාභරණ ඇති අගිල් සඳුන් සුවඳ ගල්වන ලද චන්ද්‍ර සූර්ය කුමරුවෝ මහජනයාගේ හෘදයෙහි ශෝක උපදවා ඒකරාජ නම් රජුගේ යාගයට ගෙන යනු ලබන්නාහ.
එහි **මාලාගුණාති** මල්දමය. **තෙසජ්ජාති** අද ඔවුන්ගේ යනුයි. **නෙත්තිංසොති** කඩුවයි. **වත්තිස්සතීති **වන්ය. පිහිටන්නේය යනුයි. **අචිරාවතාති** ඒකාන්තයෙන් නොබෝ කලකින් යනුයි. **නඵලතීති** නොබිඳෙන්නේය යනුයි. **නඵලතීති** නොබිඳෙන්නේය යනුයි. **තාව දළ්හ** **බන්‍ධනංව මෙ ආසීති** ඉතා තද වූ බැඳීමක් මාගේ හෘදයෙහි වන්නේය යනුයි. **නිය්‍යාථාපි** යන්න (යව) යනුයි.
මෙසේ ඈ වැළපෙන කල්හි යාගාවාටයෙහි සියලු කටයුතු නිම විය. රාජ කුමාරයා බෙල්ල පහතට හරවා හිඳවනු ලදහ. ඛණ්ඩහාල රන්බඳුනක් ගෙන කඩුවක් අතින් ගෙන ‘ඔහුගේ ගෙල සිඳින්නෙමි” යැයි පසෙක සිටියේය. ඒ දුටු චන්ද්‍රා දේවිය මට අනෙක් පිහිටක් නැත. ‘මගේ සත්‍ය බලයෙන් ස්වාමියාට සෙතක් කරන්නෙමි’යි ඇඳිලි බැඳගෙන පිරිස් අතරින් එහෙ මෙහෙ හැසිරෙන්නී සත්‍යක්‍රියා කළාය. ඒ බැව් දැක්වීමට ශාස්තෲන් වහන්සේ මෙසේ වදාළ සේක;
යාගයට අවශ්‍ය සියල්ල පිළියෙල කළ කල්හි චන්ද්‍රකුමාරයා යාගය පිණිස හිඳ වූ කල්හි (කඩුවෙන් ගෙළ සිඳීමට සුදුසු පරිදි) පංචාල රාජ දුහිතෘ වූ චන්ද්‍රා දේවී) ඇඳිලි බැඳගෙන පිරිස් අතරෙහි හැසිරුණාහ.
යම් සත්‍යයකින් නුවණ නැති ඛණ්ඩහාල පාපකර්මයක් කෙරේද, ඒ සත්‍යයෙන් මාගේ සැමියා සමග එක්වේවා.
මෙහි අමනුෂ්‍යයෝය. යක්‍ෂයෝය භූතයෝය. භූතභාවයට පැමිණෙන්නෝය යන යම් කෙනෙක් ඇද්ද ඒ සියලු දෙනා මට වතාවත් කෙරේවා. මම සැමියා සමග එක් වූ තැනැත්තියක වෙම්වා.
මෙහි පැමිණියා වූ දෙවියෝය. යක්‍ෂයෝය. භූතයෝය. භූතභාවයට පැමිණෙන්නෝය යන යම් කෙනෙක් ඇද්ද ඒ සියලු දෙනා අස්වාමික වූ පිහිට සොයන මා රකිමු. සැමියාගෙන් මම නොපිරිහෙම්වා. මම තොපට යාඥා කරමි.
එහි **සබ්බස්මිං උපක්ඛටස්මිංනති** යනු සියලුම යාගෝපකරණ සකසා පිළියෙල කොට ඇති බවයි. **සමංගිනීති** එක්ව සහවාසයෙහි සිටීමයි. **යෙධත්‍ථීති** යමෙක් මෙහි ඇත්නම් යනුයි. **යක්ඛභූත භව්‍යාතීති** දෙවියන්ගේ ගණයට වැටෙන යකුන්ද සත්ත්ව ගණයට වැටෙන යකුන්ද සත්ත්ව ගණයට වැඩිදියුණු වූ භූතයෝද (සත්ත්ව ගණයාට වැටෙන භූතයෝ) මෙහි වැඩීම යන ගණයට වැටෙන්නේ හටගත්තන් යනුයි. **වෙය්‍යාවටිකන්ති** මට වතාවත් කෙරෙත්වා යනුයි. **තායථමන්ති** මා රකීවා යනුයි. **යාචමහන්ති** මම තොප අයැද සිටිමි යනුයි. **පතිමාහන්ති** සැමියාගෙන් මම නොපිරිහෙම්වා යනුයි.
සදෙව් රජ ඇගේ වැළපීම් හඬ අසා සියලු තතු දැන ගිනිගෙන දිළියෙන යකුලක් ගෙන එහි ගොස් රජුට තැතිගන්වා බියකොට සියල්ල වෙනස් කරලීය. ඒ බව දැක්වීමට ශාස්තෲන් වහන්සේ මෙසේ වදාළ සේක;
ශක්‍ර දේවේන්ද්‍ර තෙමේ එබස් අසා යකුළක් කරකවමින් ඒකරාජ නම් රජුට භය උපදවමින් මෙසේ කීහ.
මෝඩ පවිටු රජ, මම තාගේ හිස නොපළවම්හායි දැන ගනුව සිංහයෙකු සමාන නිදොස් වැඩිමහළු පුතු නොමරව.
මෝඩ කාලකණ්ණි රජ, දෙව්ලොව උපදිනු කැමැතිව මරනු ලබන්නා වූ නිදොස් අඹුදරුවෝ ද සිටුවරු ද ගහපතියෝද තා විසින් කොතැන්හිදී දක්නා ලද්දහුද?
එබස් අසා ඛණ්ඩහාල බමුනාද රජද මේ අද්භූත දර්ශනය (ශක්‍රයා) දැක, පව් නැත්තවුන්ගේ යම් මිදුමක් වේනම් එපරිද්දෙන් සියලු දෙනා බන්‍ධනයෙන් මුදවාලීය.
සියල්ලන්ගේ බැමි මිදූ කල්හි එහි රැස්වූ මහජනයා මේ ඛණ්ඩහාලගේ වධයැයි කියා ඔහුට එක එක කැට පහර දුන්හ.
එහි **අමනුස්සා** යනු සක්දෙව් රජයි. **බුජ්ඣස්සුති** දැන සැලකිලි මත වන්න යනුයි. **රාජකලීති** මෝඩ රජ, කාළකණ්ණි ළාමක රජු යනුයි. **මා තාහන්ති** පාපකාරී මෝඩරජ, මම තොපගේ හිස නොපළමි යනුයි. **කොනෙ දිට්ඨාති** කොහිදී තොප විසින් දුටුවිරූද යනුයි. **සග්ගකාමාහීති** මෙහි නිපාතයක් ලෙස යෙදී ඇත. (ස්වර්ගයට කැමැත්තෙහි නම් යනු අර්ථයි.) **තං සුත්‍වාති** මහණෙනි, ශක්‍රයාගේ කීම කණ්ඩහාල අසා යනුයි. **අබ්භූත මිදන්ති** රජුද පෙර නොදුටුවිරූ මේ ශක්‍රයාගේ දර්ශන දැක යනුයි. **යථාතන්ති** යම්සේ පව් නැත්තවුන් (බන්ධනාදියෙන්) මිදෙන්නේ ද එසේ මිදී යනුයි. **සබ්බෙ එකෙක ලෙඩ්ඩුක මදංසුති** මහණෙනි, යම් පමණක් ජනයා එම යාගාවාටය කරා රැස්වූවෝ ද ඒ සියලු දෙනා එකම කෝලාහලයක් මෙන් නැගී සිට ඛණ්ඩහාල බමුණාට එක එක ගල්පහර බැගින් ගැසූහ. **එසවධෙති** එය ඛණ්ඩහාල බමුණා මරණයට පත්කළේය. එහිම ඔහු මරණයට පැමිණියේය යන අර්ථයි.
ඔහු මරණයට පමුණුවා මහජනයා රජු මැරීමට උත්සුක වූහ. බෝසත් පියා මුවහ කරගෙන මැරීම වළක්වාලීහ. මහජනයා කියන්නෝ මේ පව්කාර රජුට දිවි පමණක් දෙමු. මොහුට සේසතත් (රජකමක්) නුවර වාසයට ඉඩත් නොදෙමු. සැඩොල් බවට සම්මතකොට නුවරින් පිටත විසීමට සලස්වමුයි කියා රජ වෙස් හැර කසාවතක් හඳවා පඬුවන් රෙදි කැබැල්ලක් හිස බැඳ සැඩොල් බවට සම්මත කොට සැඩොල් රැහැට යැවූහ. යමෙක් වනාහි එබඳු වූ සත්ත්වඝාතක යෝග කළෝද කරවීද අනුමෝදන් වීද ඒ සියලුදෙනා අපායගාමී වූහ. ඒ බව දැක්වීමට ශාස්තෲන් වහන්සේ වදාළහ;
ඒ පවිටු කර්ම (රාග) කොට යම්සේ සියල්ලෝ නරකයෙහි වැටුණාහුද එසේම පව්කම් කොට මෙළොවින් සුගතියට යන්නට ද නොලැබිය හැකියැයි වදාළහ.
එහි රැස්වූ මහජනයා කාළකණ්ණීහු දෙදෙන පිටමං කොට, එහිම අභිෂේක කළමනා රැස්කොට චන්‍ද කුමාරයා (රාජ්‍යයෙහි) අභිෂේක කරලූහ. ඒ බැව් දැක්වීමට ශාස්තෲන් වහන්සේ වදාළහ;
සියලු දෙනා බන්ධනයෙන් මිදුණු කල එදා එහි රැස්වූ යම් කෙනෙක් වූවාහු නම් ඒ සියලු දෙනා ද රජ පිරිසද එක්ව චන්‍ද කුමාරයා අභිෂේක කළහ.
සියලු දෙනා බන්ධනයෙන් මිදුණු කල්හි එදා එහි රැස්වූ යම් කෙනෙක් වූවාහු නම් ඒ සියලු දෙනාද රැස්වූ රාජ කන්‍යාවෝ ද චන්‍ද කුමාරයා අභිෂේක කළහ.
සියලු දෙනා බන්‍ධනයෙන් මිදුණු කල්හි එදා එහි රැස් වූ යම් කෙනෙක් වූවාහු නම් ඒ සියලු දෙනා ද රැස්වූ දෙව් පිරිසද චන්ද්‍ර කුමාරයා අභිෂේක කළහ.
සියලු දෙනා බන්‍ධනයෙන් මිදුණු කල්හි එදා එහි රැස්වූ යම් කෙනෙක් වූවාහු නම් ඒ සියලු දෙනාද රැස්වූ දිව්‍ය කන්‍යාවෝ ද චන්ද්‍ර කුමාරයා අභිෂේක කළහ.
සියලු දෙනා බන්‍ධනයෙන් මිදුණු කල්හි එදා එහි රැස්වූ යම් කෙනෙක් වූවාහු නම් ඒ සියලු දෙනාද රැස්වූ රජ පිරිසද පිළිහිස සිසෑරූහ.
සියලු දෙනා බන්‍ධනයෙන් මිදුණු කල්හි එදා එහි රැස්වූ යම් කෙනෙක් වූවාහු නම් ඒ සියලු දෙනාද රැස්වූ රාජ කන්‍යාවෝ ද පිළිහිස සිසෑරූහ.
සියලු දෙනා බන්‍ධනයෙන් මිදුණු කල්හි එදා එහි රැස්වූ යම් කෙනෙක් වූවාහු නම් ඒ සියලු දෙනාද රැස් වූ දෙව් පිරිසද පිළිහිස සිසෑරූහ.
සියලු දෙනා බන්‍ධනයෙන් මිදුණු කල්හි එදා එහි රැස්වූ යම් කෙනෙක් වූවාහු නම් ඒ සියලු දෙනාද රැස්වූ දිව්‍ය කන්‍යාවෝද පිළිහිස සිසෑරූහ.
සියල්ලන් බන්‍ධනයෙන් මිදුණු කල්හි බොහෝ ජනයෝ සතුටු සිත් ඇත්තෝ වූහ. නගරයෙහි තටු බෙර හැසිරිති. (අපගේ චන්‍ද කුමාර තෙමේ යම්සේ බන්‍ධනයෙන් මිදුණෝද එසේ සියල්ලෝ මිදෙත්වායි) බන්‍ධනයෙන් මිදීම පිළිබඳ ඝෝෂාව කරන ලද්දේය.
එහි **රාජ පරිසාච** යනු රජ පිරිසද මගුල් හක් තුනකින් චන්ද්‍ර කුමාරයා අභිෂේක කළේය. රාජ කන්‍යාවන් ද ක්‍ෂත්‍රීය දූවරුද ඔහු අභිෂේක කළහ. **දෙවපරිසාච** යනු සක්දෙව්රජ ‘විජයොත්තර’ නම් සක්ගෙඩිය ගෙන දෙව්පිරිස සමග (චන්ද්‍ර කුමාරයා) අභිෂ්ක කළහ. **දෙව කඤ්ඤායො** යනු දේව කන්‍යාවන් විසින්ද අභිෂේක කළ බවයි. වෙළුක්ඛ‍ෙපමකරුන්ති නොයෙක් පැහැයෙන් යුතු වස්ත්‍රවලින් ධජ ඔසවා උතුරුසිළු අහසෙහි කරකවමින් පිළිහිස සිසෑරූහ යනුයි. **රාජපමිසාති** තවත් තුන්කොටසක් වූ අභිෂේක කරන්නෝ (රජ පිරිසද සමග) කොටස් හතරක්ම අභිෂේක කළාහුය. **ආනන්‍දනො අහුවංසොති** යනු ඉතා සතුටු වූවාහු, ප්‍රකර්ශනයෙන් සතුටු වූවාහු යනුයි. **නන්‍දිප්පවෙසි නගරන්ති** චන්ද්‍ර කුමාරයාට සේසත ඔසවා නගරයට පිවිසි කල්හි නගරයෙහි තුටුබෙර වැයූහ. කුමක් කියමින්ද යත්, ‘යම්සේ අපගේ චන්ද්‍ර කුමාරයා බන්‍ධනයෙන් මිදුණෝද එසේම සියලුදෙනා බන්‍ධනවලින් මිදෙත්වා යනුවෙනි. ඒ නිසා ‘බන්‍ධනයෙන් මිදීමේ ඝෝෂාව යැයි කියන ලදී.
බෝසත්හුගේ පියා සැඬොල් රැහැන් වසන නුගරුකක් වෙත යවන ලදී. ඇතුළු නුවරට පිවිසීමට අවසර නොදුන්හ. වැටුප් වියදම් ආදිය ගෙවා නිම වූ විට බෝසත් උයන්කෙළි ආදියට යන්නේ ඔහු ළඟට ගොස් මාගේ පියාණන් යැයි කියා නොවඳිති. ඇඳිලි බැඳ ‘ස්වාමීනි, බොහෝකලක් ජීවත් වෙත්වා’යි කියති. කුමක් අවැසිදැයි අසා ආහාර රෙදිපිළි ආදිය දෙන්නාහ. හෙතෙම (බෝසත්) දැහැමින් රජකොට ආයුෂ කෙළවර වූ කල්හි දෙව්ලොව පිරවීමට ගියහ.
ශාස්තෲන් වහන්සේ මේ ධර්ම දේශනාව ගෙනහැර දක්වා, මහණෙනි, අද පමණක් නොව පෙරද මේ දෙව්දත් තෙර තනි මිනිසා බොහෝ දෙනෙකු මැරැවීමට උත්සාහ කළේයැයි වදාරා ජාතකය නිමවා වදාළ සේක. එදවස ඛණ්ඩහාල බමුණා නම් දෙව්දත් තෙරයි. ගෝතමී දේවිය මහාමායා දේවියයි. චන්ද්‍රා දේවිය රාහුල මාතාවයි. වාසුල කුමරා රාහුල කුමරුයි. සෙලා කුමරිය උත්පලවණ්ණාය. වාමගොත්ත වූයේ කාශ්‍යප ස්ථවිරය. චන්‍දසේන වූයේ මුගලන් තෙරය. සුරිය කුමාරයා වූයේ සැරියුත් තෙරයි. චන්‍ද රජවූයේ මම ම යැයි වදාළ සේක.

6. භූරිදත්ත ජාතකය (543)
**“යං කිඤ්චි රතනං අත්‍ථි” **යන මේ ගාථා කොටසින් ඇරඹෙන ජාතක කථාව බුදුරජාණන් වහන්සේ සැවැත්නුවර වැඩවසද්දී උපෝසථ ශීලය සමාදන් වූ උපාසක පිරිසක් අරබයා දේශනා කළ සේක. ඔව්හු වනාහි පොහෝදින උදෑසනම උපෝසථ ශීලය අධිෂ්ඨාන කොට දන් දී දවල් දානයෙන් පසුව සුවඳ මල් ආදිය ගත් අත් ඇතිව දෙව්රම් වෙහෙරට ගොස් බණ අසන වේලාවෙහි එකත්පස්ව සිටියහ. බුදුරජාණන් වහන්සේ දම්සභා මණ්ඩපයට වැඩ මනාව පනවන ලද බුදු අසුනෙහි වැඩසිට භික්‍ෂු සංඝයා දෙස බැලූ සේක. භික්‍ෂූන් ඇතුළු පිරිසෙහි යමෙක් අරබයා ධර්මකථාව ආරම්භ වන්නේ ද ඔවුන් සමග තථාගතයන් වහන්සේලා කථා කරත්. එබැවින් අද උපාසකවරුන් අරභයා පෙර හැසිරීම් පිළිවෙල හා බැඳුණු ධර්මකථාවක් ආරම්භවන්නේ යැයි දැනගෙන, උපාසකවරුන් සමග කථාකරමින් උවසුවනි, ඔබලා උපෝසථය සමාදන් වූවහුදැයි විචාරා, එසේය ස්වාමීනියැයි පිළිතුරු දුන්කල්හි උපාසකයෙනි, යහපති. ඔබලා විසින් යහපත් දෙයක් කරන ලදී. යම්හෙයකින් නුඹලා මා වැනි අවවාද දෙන ආචාර්යවරයෙක් වන බුදුකෙනෙක් ලබා උපෝසථය කරන්නහුය යන මේ කාරණය පුදුමයක් නොවේ. පුරාණයේ සිටිය පණ්ඩිතයෝ ගුරුවරයකු නැතිවද මහත් වූ සැපසම්පත් අතහැර උපෝසථය රැක්කාහයි වදාළහ. ඔවුන් විසින් ආරාධනා කරනු ලැබූ බුදුරජාණන් වහන්සේ අතීත කථාව ගෙනහැර දැක්වූ සේක.
අතීතයෙහි බරණැස්නුවර බ්‍රහ්මදත්ත රජු රාජ්‍යය කරවන්නේ තම පුත්‍රයාට සියළු යසඉසුරු දී පසුව ඔහුගේ ඒ සැපසම්පත් බලා මොහු මාගේ රජකමද ගන්නේ යැයි උපන් සැක ඇතිව දරුව, නුඹ මේ නගරයෙන් නික්ම ඔබට රුචි තැනක වාසයකොට මගේ ඇවෑමෙන් කුලසන්තක වූ රාජ්‍යය ගන්න යැයි කීය. ඔහු එසේය කියා පියාට වැඳ එතනින් නික්මගොස් පිළිවෙලින් යමුනා ගංතෙරට ගියේ යමුනා නදියටත් සාගරයටත් පර්වතයටත් අතර පන්සලක් නිමවා වනයේ මුල්, ගෙඩි ආදිය ආහාර කොටගෙන ජීවත්වෙයි. එකල්හි සමුද්‍රයෙහි පිහිටි නාග භවනයක මළ සැමියා ඇති එක් නාග මානවිකාවක් අනිත් සැමියන් සහිත මානවිකාවන්ගේ යසස බලා ආශාව නිසා නාග භවනයෙන් නික්ම මුහුදු වෙරළෙහි හැසිරෙන්නී රාජපුත්‍රයාගේ පාසටහන් දැක පියවර අනුව ගොස් ඒ පන්සල දුටුවේය. ඒ අවස්ථාවෙහි රාජපුත්‍රයා ඵලාපල සෙවීමට නික්ම ගොස් සිටියේ විය. නාග මානවිකාව ඒ පන්සලට පිවිස කටු ඇතිරියද අනිකුත් පිරිකරද බලා මෙසේ සිතීය. මේ යම්කිසි පැවිද්දකුගේ වාසස්ථානයක් විය යුතුයි. ඔහු ශ්‍රද්ධාවෙන් පැවිදි වූවෙක් ද නැද්ද කියා පරික්‍ෂා කරන්නෙමි. ඉදින් වනාහි ශ්‍රද්ධාවෙන් පැවිදි වූයේ වන්නේන්ද ඔහු කලකිරීමට පත්වූවෙක් වන්නේ ය. මට අලංකාර සයනයක් පිළියෙල කර නොදෙයි. ඉදින් කාමයේ අභිරති ඇත්තෙක් වන්නේ ද ශ්‍රද්ධාවෙන් පැවිදි නොවූයේ වේද මගේ සයනයෙහිම හොවින්නේ ය. ඉක්බිති ඔහුව ගෙන තමාගේ ස්වාමියා කොට මෙහිම වාසය කරන්නෙමි’යි (සිතීය.) ඕ තොමෝ නාගභවනයට ගොස් දිව්‍යමය මල් ද දිව්‍යමය සුගන්ධයන් ද ගෙනවුත් මල් ආසනයක් පිළියෙල කොට පන්සලට පූජෝපහාර දක්වා සුවඳකුඩු විසුරුවා පන්සල සරසා නාග විමානයටම ගියාය.
රාජපුත්‍රයා වනාහි සවස්කාලයේ අවුත් පන්සලට පිවිසියේ කරන ලද මේ ක්‍රියාව දැක කවරකු විසින් මේ සයනය සූදානම් කරන ලද්දේදැයි සිතා ඵලාඵල අනුභවකොට, පුදුමය, සුවඳ මලින් මනාව සයනය සූදානම් කර ඇතැයි ශ්‍රද්ධාවෙන් පැවිදි නොවූ බැවින් සතුටට පත්වූයේ මල් අසුනෙහි වැතිරුනේ නින්දට වැටී පසුදා උදෑසන පිබිද පන්සල නො හැමද ම ඵලාඵල සෙවීමට පිටත්ව ගියේ ය. නාග මානවිකාව ඒ මොහොතේම අවුත් මැලවුණු මල් දැක කාමයෙන් මුසපත් වූවා, මේ තැනැත්තා ශ්‍රද්ධාවෙන් පැවිදි වූයේ නොවෙයි සිතා ඔහුව අල්ලාගත හැකියයි දැනගෙන පැරණිමල් බැහැරකොට අලුත් සයනයක් සූදානම්කර පන්සල අලංකාර කොට සක්මනෙහි මල් අතුරා නාගභවනයටම ගියාය. ඔහු ඒ දවසද ඒ මල් සයනෙහි නිදා පසුදා මෙසේ සිතුවේය. කවරෙක් නම් මේ පන්සල පිළියෙල කළේ වන්නේද? ඔහු ඵලාඵල සෙවීමට නොගොස් ම පන්සලට නුදුරෙහි සැඟවී සිටියේය. අර තැනැත්තිය ද (නාගමානවිකාව) බොහෝ සුවඳ ද්‍රව්‍යයන් ද මල් ද රැගෙන පන්සලට පැමිණියාය. රාජපුත්‍රයා මනා රූ සපුවකින් යුත් නාග මානවිකාව දැක හටගත් පිළිබඳ සිත් ඇත්තේ තමා නොපෙනී ඒ පන්සලට පිවිස සයනය සූදානම් කරන වේලෙහි ඔබ කවරියක්දැයි විචාළේය. ස්වාමීනි, මම නාග මානවිකාවක් වෙමි’යි කීවාය. ඔබට ස්වාමියෙක් සිටීද? නැද්ද? ස්වාමීනි, මම අස්වාමික වැන්දඹුවක් වෙමි. ඔබ කොහි වාසය කරන්නේදැයි ඇසීය. මම වනාහි බරණැස රජතුමාගේ පුත්‍රයා වෙමි. බ්‍රහ්මදත්ත කුමාරයා වෙමි. නුඹ නාගභවනය අත්හැර කුමක් නිසා ඇවිදින්නීද? ස්වාමීනි, මම සැමියන් සහිත නාග මානවිකාවන්ගේ යසස බලා පව් සිතුවිලි නිසා කලකිරුණේ එයින් නික්ම ස්වාමියකු සොයමින් ඇවිදිමි. මම ද ශ්‍රද්ධාවෙන් පැවිදි නොවූයෙමි. පියා විසින් නෙරපා දැමූ බැවින් මෙහි අවුත් වාසය කරමි. ඔබ කිසිවක් නොසිතන්න. මම ඔබගේ සැමියා වන්නෙමි. අපි දෙදෙනා මෙහි එකට වසන්නෙමු. ඇය යහපතැයි පිළිතුරු දුන්නාය. එතැන් පටන් ඒ දෙදෙනා එහි ම වාසය කළහ. ඇය තමාගේ ආනුභාවයෙන් ඉතා වටිනා ගෘහයක් මවා වටිනා අසුනක් ගෙනවුත් සයනයක් පැනවූවාය. එතැන් පටන් මුල්, ගෙඩි අනුභව කළේ නැත. දිව්‍යමය ආහාරපාන ම විය.
පසුකලෙක නාග මානවිකාව ගැබ්ගෙන පුතකු වැදුවාය. ඔහුට සාගර බ්‍රහ්මදත්ත යැයි නම් කළහ. ඔහු පයින් ඇවිදින කාලයේ නාග මානවිකාව දුවක වැදුවාය. මුහුදුතීරයේ උපන් බැවින් ඇයට සමුද්දජා යැයි නම් කළහ. ඉක්බිති එක් බරණැනුවර වැසි වනයේ ඇවිදින පුරුෂයෙක් එම ස්ථානයට පැමිණ කරන ලද කථාබහ ඇත්තේ, රාජපුත්‍රයාව හඳුනාගෙන දවස් කීපයක් එහි වාසය කොට, දේවයන් වහන්ස, ඔබවහන්සේලා මෙහි වසන බව රජගෙදරට දන්වන්නෙමියි එතනින් නික්ම ගොස් නගරයට පැමිණියේය. එකල්හි රජතුමා කළුරිය කළේය. ඇමතිවරු ඔහුගේ දේහය පිළිබඳ කටයුතු කර සත්වන දින රැස්වී (මෙසේ) කථාකළහ. අරාජිකව රටක් නො පවතී. රාජපුත්‍රයා වසන තැනක් හෝ ඔහු සිටීද නැද්ද යන බවක් හෝ නො දනිමු. ඵුස්ස රථයක් (පුද්ගලයන් රහිත අශ්ව රථයක්) මුදාහැර රජකු තෝරාගනිමු යි නිගමනය කළහ. ඒ අවස්ථාවේ වනයේ ඇවිදින පුරුෂයා නගරයට පැමිණ මේ තොරතුරු දැනගෙන ඇමතිවරුන්ගේ සමීපයට ගොස්, මම රාජපුත්‍රයා ලඟ දවස් තුන හතරක් වාසය කර ආවෙමි’යි ඒ පුවත සැලකර සිටියේය. ඇමතිවරු ඒ අසා ඔහුට සැළකිලි දක්වා ඔහුගේ මඟපෙන්වීම යටතේ එහි ගොස් කරන ලද පිළිසඳර ඇත්තාහු රජු මියගිය බව පවසා, දේවයන් වහන්ස, රාජ්‍යය භාරගන්න යැයි ඉල්ලා සිටියහ.
හෙතෙම නාග මානවිකාවගේ සිත් දැනගන්නෙමියි ඇය වෙතට ගියේය. සොඳුර, මගේ පියා කලුරිය කෙළේ ය. ඇමතිවරු මා රජකිරිමට පැමිණ සිටිති. සොඳුර, අපි යමු. අපි දෙදෙන දොළොස් යොදුනක් පැතිරුණු බරණැස රජය කරමු. ඔබ දහසය දහසක් ස්ත්‍රීන්ගේ නායිකාව වන්නීය. ස්වාමීනි, මට යා නොහැක. කුමක් නිසාදැයි විචාළ කල්හි (මෙසේ කීවාය.) අපි බොහෝ විෂ ඇති, වහා කිපෙනසුළු, සුලු දෙයට පවා කිපෙන අය වෙමු. භාර්යාවෝ වනාහි එක් සැමියකු නිසා හටගන්නා කෝප ඇත්තෝය. ඉදින් මම කිසිවක් දැක හෝ අසා හෝ කෝපයෙන් බලන්නෙම්ද, බොල් වී මිටක් මෙන් විසුරුවන්නේය. මේ කාරණය නිසා මට යා නොහැක. රාජපුත්‍රයා දෙවන දවසේ ද ඉල්ලා සිටියේ ය. ඉක්බිති ඔහුට මෙසේ කීය. මම මොන කරුණක් නිසා හෝ ඔබ සමග නොඑන්නෙමි. නමුත් ඔබට ජාතකව උපන් මාගේ මේ දරුවන් වූ නාග කුමාරයෝ මනුෂ්‍ය ජාතිකයෝ වෙති. ඉදින් මා කෙරෙහි සෙනෙහසක් ඔබ තුළ තිබේනම් මොවුන් හොඳින් රැකබලා ගන්න. මොව්හු වනාහි ජලය මුල්කොට බිහිවූවාහු සියුමැලිය. මාර්ගයෙහි යන්නාහු සුළඟින් හා අව්වෙන් පීඩාවට පත්ව මරණයට පත්වන්නාහ. එක්නැවක් සාරවා ජලයෙන් පුරවා එහි සෙල්ලම් කරවමින් ගෙනගොස් නගරයෙහිද ඔවුන්ට ගෘහාභ්‍යන්තරයෙහි පොකුණක් කරවන්න. මෙසේ ඔවුන් වෙහෙසට පත් නොවන්නාහුය.
මෙසේ කියා රාජපුත්‍රයාට නමස්කාර කොට පැදකුණු කර දරුවන් වැළඳගෙන පපුවේ හොවාගෙන හිස සිඹ රාජපුත්‍රයාට භාරදී හඩා වැළප එහිම අතුරුදහන් වී නාග භවනයටම ගියාය. රාජපුත්‍රයා දොම්නසට පැමිණියේ කඳුළු පිරුණු දෙනෙතින් යුතුව නිවසින් පිටත්ව ඇස්වලින් කඳුළු පිසදමා අමාත්‍යයන් වෙත ලඟාවිය. ඔහු එහිදීම අභිෂේක කොට දේවයන් වහන්ස, අපගේ නගරයට යමුයැයි කියූහ. එසේ වීනම් වහාම නැවක් සාරා ගැලකට නංවා ජලයෙන් පුරවා ජලය මතුපිට වර්ණයෙන් හා සුවඳින් යුත් නොයෙක් මර්ග විසුරුවා දමව්. මගේ දරුවෝ ජලය ජන්මකොට ඇත්තේය. ඔව්හු එහි ක්‍රීඩාකරමින් සැපසේ යත්. ඇමතිවරු එසේ කළහ. රජු බරණැසට පැමිණ සරසන ලද නුවරට පිවිස දොළොස් දහසක් නාටක ස්ත්‍රීන් විසින් හා අමාත්‍යාදීන් විසින් පිරිවරන ලද්දේ බිම් මහලෙහි හිඳ දින හතක් මහපැන් බී දරුවන් සඳහා මහා පොකුණක් කරවීය. ඔහු නිබඳ එහි ක්‍රීඩා කළහ.
ඉක්බිති එක්දිනක් පොකුණෙහි ජලයට පිවිසෙන කල්හි එක් කැස්බෙක් පිවිස පිටවන තැන නොදැක පොකුණ පතුලේ සිට දරුවන් ක්‍රීඩා කරන කල්හි ජලයෙන් මතුවී හිස පිටතට ගෙන ඔවුන් බලා නැවත ජලයේ ගිලුනේය. ඔව්හු එය දැක බිය වූවාහු පියා සමීපයට ගොස් පියාණනි, පොකුණේ එක් යක්‍ෂයෙක් අපව බියවද්දයි කියා කීහ. රජු ඔහුව අල්ලා ගනිව්යැයි රාජපුරුෂයන්ට අණ කළේය. ඔවුහු දැලක් දමා කැස්බා අල්ලා රජුට පෙන්වූහ. කුමාරවරු එය දැක පියාණෙනි, මේ යක්‍ෂයෙකි කියා හඬන්නට වූහ. දරු සෙනෙහසින් යුත් රජු කැස්බා කෙරෙහි කෝපයෙන් මොහුට කළයුතු දෙයක් කරව්යැයි රාජපුරුෂයන්ට නියෝග කළේය. එහිදී ඇතැමෙක් මේ රජුගේ වෛරක්කාරයාව වංගෙඩියක දමා මෝල්ගසින් කොටා කුඩුකර දැමිය යුතුයැයි කීහ. තව කෙනෙක් තුන්ආකාර පිසීමෙන් පිස අනුභව කළ යුතුයැයි කීහ. ඇතැමෙක් අඟුරුගොඩක දමා පිලිස්සීමටත්, කෙනෙක් හැලියක දමා පිසිය යුතුය යනාදී ලෙස ප්‍රකාශ කළහ. එක් ජලයට බිය ඇමතියෙක් මේ සතාව යමුනා රළපහරට දැමිය යුතුයි. එහි මහත් විනාශයට පත්වෙයි. මෙබඳු අයට මෙසේ කළාට කම් නැත. කැසුබුවා ඔහුගේ වචනය අසා හිස පිටතට ගෙන මෙසේ කීය. නුඹලාට මා විසින් කවරනම් වරදක් කරන ලදද? කුමක් නිසා මෙබඳු කථාවක් කියන්නහුද? වෙන ඕනෑම චෝදනාවක් ඉවසිය හැකිය. මෙයනම් ඉවසිය නොහැක. මෙය වනාහි අතිශයින් කටුකය. මෙසේ නොකියව. ඒ අසා රජු එයම කළ යුතුයැයි යමුනා රළපහරෙහි දැමීය. ඔහු නාග භවනයට යන එක් දිය පහරකට හසුවී නාග භවනයට ගියේය.
ඒ ජල පහරෙහි ක්‍රීඩා කරන්නා වූ ධෘතරාෂ්ට්‍ර නාගරාජයාගේ පුතුන් වන නාග මානවකයෝ ඔහුව දැක මොහුව අල්ලා ගනුවයි දාසයන්ට කීහ. ඔහු (කැස්බා) මෙසේ සිතීය. මම බරණැස් රජුගේ අතින් මිදී මෙබඳු වූ ඵරුෂ නාගයන්ගේ අතට පත්ව කවර හෝ උපායකින් මිදෙන්නෙමියි සිතා උපක්‍රමයක් තිබේයැයි බොරුවක් ගොතා, නුඹලා ධෘතරාෂ්ට්‍ර නාරජුන්ගේ අයිතිකරුවන් වී කුමක් නිසා මෙසේ කියන්නහුද? මම චිත්තශූල නම් කැස්බෑවක් වෙමි. බරණැස් රජුගේ දූතයෙකි. ධෘතරාෂ්ට්‍ර නාරජු සමීපයට පැමිණියෙමි. අපගේ රජතුමා ධෘතරාෂ්ට්‍ර රජුට දුව දෙන්නට කැමතිව මා ඔහු වෙත එවන ලදී. ඔහුට මාව මුනගස්වන්න. ඔව්හු සතුටු වූවාහු ඔහුව ගෙන රජුගේ සමීපයට ගොස් එපුවත සැල කළහ. රජු ඔහුව කැඳවාගෙන එවයි කැඳවා දුටුවිටම සතුටු සිත් ඇතිව මෙබඳු ලාමක සිරුරක් ඇතිව දූත මෙහෙවරක් කළ හැකිදැයි විචාළේය. ඒ අසා, රජුගේ දූතයන් තල්ගස් පමණ විය යුතුයැයි කැස්බා කීය. ශරීරය කුඩා හෝ විශාල වීම කාරණයක් නොවෙයි. වැදගත් වන්නේ කරනු ලබන කාර්යයකි රජතුමනි! අපගේ රජතුමාට බොහෝ දූතයෝ වෙත්. මිනිස්සු බිම වැඩකරත්. අහසෙහි පක්‍ෂීහුය. ජලයෙහි මම වෙමි. මම වනාහි චිත්තසූල නම් වූ තනතුරට පත්වූ රාජ සේවකයෙකි. මට නින්දා නොකරවයි තමාගේ ගුණය වර්ණනා කළේය. ඉක්බිති ධෘතරාෂ්ට්‍ර රජු ඔහුගෙන් විචාළේය. කුමන කරුණක් සඳහා රජු විසින් එවන ලද්දේද? මහරජතුමනි, රජතුමා මට මෙසේ පැවසීය. මා විසින් මුළු දඹදිව රජවරුන් සමග මිතුරුකම් පවත්වන ලදී. දැන් වනාහි ධෘතරාෂ්ට්‍ර රජු සමග මිතුරුකම කරන්නට මාගේ දුවණිය වූ සමුද්දජාව ඔබතුමාට දෙමියි කියා මා ඔබ වෙතට එවන ලදී. ඔබතුමා ප්‍රමාද නොවී මා සමග ම පිරිසක් යවා දවසක් තබා දැරියව ලබාගන්න යැයි කීය. ඔහු සතුටුව සත්කාර කොට ඔහු සමග නාග මානවකයන් සතර දෙනෙක් යැවීය. යව්! රජුගේ වචනය අසා දවසක් තබා එව්යැයි කීය. ඔව්හු යහපතැයි කියා කැස්බාව ගෙන නාගභවනයෙන් නික්මුණාහ.
කැස්බා යමුනාවට හා බරණැසට අතර එක් නෙලුම්වලක් දැක යම්කිසි උපායකින් පැනයනු කැමැත්තේ මෙසේ කීය. පින්වත් නාග මානවකයෙනි, අපගේ මහරජතුමා ද දරුවෝ ද ජලයේ හැසිර රජගෙට ගියා වූ මා දැක නෙලුම්මල් දෙන්න. නෙලුම් අල දෙන්න කියමින් මගෙන් ඉල්වත්. මම ඔවුන් සඳහා ඒවා සොයා ගන්නෙමි. මෙහි මා අතහරින්න. මා නොදැක්කත් කලින්ම රජු සමීපයට යන්න. මම එහිදී තොප හමුවන්නෙමි. ඔව්හු විශ්වාස කොට ඔහුව මුදාහළහ. ඔහු එහි එක්තැනක සැඟවී ගියේය. අනිත් අය ද ඔහුව නොදැක රජු සමීපයට ගියා විය යුතුයැයි ගොස් මානවක විලාසයෙන් රජු වෙතට පැමිණියහ. රජු පිළිසඳර කථාකොට කොහේසිට ආවේදැයි විචාළේය. මහරජතුමනි, ධෘතරාෂ්ට්‍ර රජු සමීපයෙන් යැයි කීහ. කුමක් සඳහා පැමිණියහුද? මහරජතුමනි! අපි එතුමාගේ දූතයෝ වෙමු. ධෘතරාෂ්ට්‍ර රජතුමා ඔබවහන්සේගේ සුවදුක් විචාරයි. යමක් බලාපොරොත්තු වන්නේද එය ඔබතුමන්ට දෙයි. ඔබ වහන්සේ සමුද්දජා දුවණියව අපේ රජුට බිසව කර දෙන්නයි කීහ. මේ අර්ථය ප්‍රකාශ කරන්නාහු පළමු ගාථාව කීහ.
ධෘතරාෂ්ට්‍ර රාජභවනයේ යම්කිසි රත්න සමූහයක් වේද ඒ සියල්ල ඔබවහන්සේට ලබාදෙන්නේ ය. රජුට දුවණිය දෙන්න.
එහි **සබ්බානි තෙ උපායන්තු** යනු ඔහුගේ මාලිගයේ සියළු රත්නයන් ඔබගේ වාසභවනයට ගෙනෙනු ලැබේවා යන අර්ථයි.
එය අසා රජතුමා දෙවෙනි ගාථාව කීය.
කිසිදාක අපගේ විවාහයක් නාගයන් සමග සිදුනොවීය. ඒ නොගැලපෙන විවාහය අපි කෙසේ කරමුද?
එහි **අසංයුත්තං** යනු නොගැලපේ. තිරිසනුන් සමග සංසර්ගය නොගැලපේ. **අම්හෙ** යනු මනුෂ්‍ය ජාතිකයන් වූ අපි කෙසේනම් තිරිසනුන් සමග සම්බන්ධ කරමුද?
එය අසා ඒ (නාග) මානවකයෝ මෙසේ කීහ. ඉදින් ඔබ ධෘතරාෂ්ට්‍ර සමග සම්බන්ධයක් ඇතිකර ගැනීම නුසුදුසු යැයි කියන්නේ නම් කුමක් නිසා තමන්ගේ දුවණිය වූ ‘සමුජ්ජා’ කුමරියව අපගේ රජුට දෙන්නෙමියි ඔබගේ සේවකයෙක් වූ චිත්තසූල නම් කැස්බෑවා අපගේ රජු සමීපයට යැව්වෙහි ද? මෙසේ යවා අපගේ රජතුමාට අපහාස කරන්නා වූ තොපට කළයුතු දේ දනිමු. අපි නාගයෝ වෙමු යැයි කියා රජුට තර්ජනය කරමින් ගාථා දෙකක් කීහ.
රජතුමනි, නාගයන් කුපිත වූ කල්හි එබඳු වූ අයගේ ජීවිතය රට හෝ බොහෝ කලක් පවත්නේ නොවේ.
දේවයන් වහන්ස, ඔබ මිනිසුන් අතර ඍද්ධිය නැත්තෙකි. නමුත් ඍද්ධි ඇති යමුනා ගඟේ යට භාගයේ උපන් වරුණ නා රජුගේ පුත් ධතරට්ඨ රජු ඉක්මවා ඔබ සිතන්නෙහිය.
එහි **රට්ඨංවාති** යනු ඒකාන්ත වශයෙන් ඔබගේ ජීවිතය හෝ රට හෝ අත්හළේ යැයි සිතන්න. **තාදිසා** යනු ඔබ වැනි අයට, මෙබඳු මහානුභාව සම්පන්න නාගයන් කිපුනු කල්හි බොහෝකල් ජීවත්වීමට නොහැකි වේ. අතුරුදහන් වෙත්. **යො ත්‍වං දෙව** යනු දේවයෙනි, ඔබ මනුෂ්‍යයෙකි. **වරුණස්ස** යනු වරුණ නාගරාජයාගේ **නියං පුත්තං** යනු අධ්‍යාත්මික පුත්‍රයා **යාමුනං** යනු යමුනාවේ පහත් ප්‍රදේශයේ උපන්නා වූ.
ඉක්බිති රජු ගාථා දෙකක් කීවේය,
ධෘතරාෂ්ට්‍ර රජු බොහෝ නාගයන්ට ප්‍රධානය. යසසින් පිරි ධෘතරාෂ්ට්‍ර රජුට මම නිගා නොකරමි.
නාගයා මහානුභාව සම්පන්න වුවත් මාගේ දුවණියට සුදුසු නැත. විදේහ වංසයේ උතුම් ජන්ම ඇති මාගේ සමුද්දජා දියණියට යෝග්‍ය වන්නේ ක්‍ෂත්‍රියෙක්ම ය.
එහි **බහුන්නම්පි** යනු පන්සියයක් යොදුන් නාගභවනයෙහි ප්‍රධානත්වය ගැන කීය. **න මෙ ධීතරමාරහො** යනු මෙසේ මහානුභාව ඇත්තේ නමුත් මොහු සර්වජාතියට අයත් බැවින් මගේ දුවට සුදුසු නොවේ. **ඛත්තියො ච විදෙහානං** යනුවෙන් මෙය මව්පස නෑයන් දක්වමින් කීය. **සමුද්දජා** යනු යම් ඒ විදේහරාජ පුත්‍රයෙක් වන්නේ ද මගේ දියණිය සමුද්දජා වන්නේ ද දෙදෙනාට උතුම් ජන්ම ඇති ඔවුනොවුන් එකට එක්වීමට සුදුසුය. මේ තැනැත්තිය මැඩියන් අනුභව කරන සර්පයකුට සුදුසු නොවේයැයි කීය.
නාග මානවකයෝ ඔහුව එහිදීම නාස වායුවෙන් මරනු කැමැතිව සිටත් අපට දවසක් සිටින්නට එවුවා වූ මොහු මරාදමා යාම යෝග්‍ය නොවේ. ගොස් රජුට කියා කළයුතු දේ දන්නෙමු යි එහිම අතුරුදහන් වූහ. කිම දරුවෙනි, රාජදියණිය ලබාගත්තහුදැයි රජු විසින් අසන ලද්දාහු කෝපයට පත්ව කිම දේවයන් වහන්ස, අපව වැඩක් නැතිව එහෙ මෙහෙ යැව්වේද? ඉදින් අපව මරනු කැමැත්තේ නම් මෙහිම අපව මරා දමන්න. ඔහු නුඹට පරිභව කරයි. නිග්‍රහ කරයි. තමාගේ දියණිය පිළිබඳව ජාතිමදයෙන් උඩපනියි යනාදී ලෙස ඔහු විසින් කිවයුතු දෙයක් නොකිවයුතු දෙයක් කියා රජුව කෝප කළහ. ඔහු තමාගේ පිරිස රැස්කරනු කැමැතිව මෙසේ කීය.
‘**කම්බලස්සතර’** නම් වූ නාගයෝ නැගී සිටිත්වා. සියළු නාගයන්ට දන්වන්න බරණැසට යත්වා. කිසිවකුටත් හිංසාවක් නොකරත්වා.
එහි **කම්බලස්සතරා** යනු කම්බලස්සතර යන නම් ඇති ඔහුගේ මව්පස සිනෙරුපාදයෙහි වසන නාගයෝ ද නැගී එත්වා. යම්පමණ මාගේ වචනයට අනුව ක්‍රියා කරන අනිකුත් සිව්දිසාවන්හි හා අනුදිසාවන්හි නාගයෝ වෙත්ද ඒ සියල්ලෝ නැගී සිටිත්වා. **සච්චෙ** **නාගෙ නිවෙදය** සියළු නාගයන්ට දන්වන්න. වහාම රැස්වව් යැයි අණ කරමින් මෙසේ කීය. ඉක්බිති වහා රැස් වූ සියළු දෙනා විසින්ම දේවයන් වහන්ස, කුමක් කරන්නෙමුද? යැයි ඇසූ කල්හි මේ සියළුම නාගයෝ **බාරාණසිං පවජ්ජන්තු** බරණැසට යෙත්වායි කීය. දේවයන් වහන්ස, එහි ගොස් කුමක් කරන්නෙමුද, කවරකුව නාසයේ වාතප්‍රහාරයෙන් අළු කළයුතුද කියා කියූ කල්හි රජ දියණිය කෙරෙහි පිළිබඳ සිත් ඇති බැවින් ඇගේ විනාශයක් නොපතන්නේ **මාච කිඤ්චි විහෙට්ඨයුං** කිසිවකුටත් හිංසාවක් නොකරවයි කීය. ඔබලා අතුරෙන් කිසිවෙක් කිසිවකුට හිංසාවක් නොකෙරේවා ය යන අර්ථයි. මෙසේ ද පාඨයක් ඇත.
ඉදින් වනාහි නාගයෝ කිසි මිනිසකුට හිංසාවක් නොකෙරේවා. එහි ගොස් කුමක් කරන්නෙමුද? ඉක්බිති නුඹලා ද මෙය කරන්න. මම ද මෙය කරන්නෙමියි කියමින් මේ ගාථා දෙක කීය.
නිවෙස්වලත්, පොකුණුවලත්, වාහනවලත් වැසිකිලිවලත් ගස්වලත් තොරන්වලත් පැතිරි එල්බෙත්වා.
මම ද විශාල වූ පුරය කාසිවැසියන්ට බිය උපදවමින් සම්පූර්ණ සුදුපාට දරණයෙන් වටකරන්නෙමි.
එහි **සොබ්භොසු** යනු පොකුණුවල **රථියා** යනු වාහනයේ. **විතතා** යනු දිග්ගැසුනු ශරිර ඇතිව මේ වාස භවනයන්හි දොරටු. තොරන් ආදියෙහි ද එල්බෙත්වා. නාගයෝ මෙපමණක් කරනු ලැබෙත්වා. එසේ කරමින් නිවෙස් අගද ඇඳ පුටු ආදිය යටද උඩද ඇතුළු කාමරවල ද පිටත කාමරවල ද පොකුණුවල, ජලය මත්තේ රථවල පැත්තකද බිම ද විශාල ශරීර මවාගෙන විශාල පෙණ පෙන්වා කම්මලේ මයිනහම මෙන් පිඹිමින් ‘සුසූ’ යැයි ශබ්ද කරමින් එල්බෙව්. හෙව සිටිව්. තමාව වනාහි දරුවන්ටත්, ජරාජීර්ණ වූවන්ටත්, සමුජ්ජාවටත් යන මේ සිව් පක්‍ෂයට නොදක්වම. මම ද සම්පූර්ණ සුදුපාට විශාල වූ ශරිරයෙන් ගොස් ඉතා විශාල කාසිපුරය සත්වරක් දරණයෙන් වෙලා ගන්නෙමි. එය විශාල වූ පෙණයෙන් වසාගෙන ඒකාන්ධකාර කොට කාසීපුර වැසියන් බියගන්වා ‘සුසූ’ යන ශබ්දය නිකුත් කරන්නෙමි.
නාගයෝ එසේ කළහ. මේ කාරණය ප්‍රකාශ කරමින් තථාගතයන් වහන්සේ මෙසේ වදාළහ;
ඔහුගේ ඒ වචනය අසා නොයෙක් වර්ණයෙන් යුත් නාගයෝ බරණැසට ළඟාවූහ. කිසිවකුටත් හිංසා නොකළහ.
නිවෙස්වලත් පොකුණුවලත් රථවලත් වැසිකිලිවලත් ගස්අගත් තොරණවලත් පළල් වූ ශරීර ඇතිව එල්ලීගත්හ.
කරන ලද පෙණ ඇතිව වරින්වර ප්‍රශ්වාස කරමින් එල්ලී සිටින්නා වූ විශාල නාගයන් බලා කාන්තාවෝ විලාප දුන්හ.
[missing trans]
එහි **නෙකවණ්ණිනො** යනු නිල් ආදී වූ නොයෙක් වර්ණයෙන් යුත් රූපයන් මැවූ හ. **පවජ්ජිංසු** යනු මැදියම් රැයෙහි පිවිසියාහ. **ලම්බිංසු** යනු ධෘතරාෂ්ට්‍ර විසින් කියන ලද ආකාරයෙන්ම සියල්ලෝම ඒ ඒ තැන්වල මිනිසුන්ට සක්මන්කළ නොහැකි ලෙස එල්ලීගත්හ. දූතයන් ලෙස පැමිණි නාග මානවකයන් සතරදෙනා රජුගේ සයනයෙහි පා සතර වටකර හිසමත්තේ විශාල පෙණ මවාගෙන තුඩින් හිසට පහරදෙමින් දත් පෙන්වමින් සිටියාහ. ධෘතරාෂ්ට්‍ර ද තමා විසින් කියන ලද පරිද්දෙන්ම නගරය වසාගෙන සිටියේය. පිබිදුනා වූ පුරුෂයෝ යම් යම් පැත්තකට අත් හෝ පා හෝ දිගුකරන්නාහු ද ඒ ඒ තැන සර්පයන් ස්පර්ශ වී සර්පයෙක් සර්පයෙක් කියා හඬනැගූහ. යම් ඒ ගෙවල්වල පහන් දැල්වේද ඒවායේ කාන්තාවෝ පිබිදී වහලේ ගොනැස්ස බලා එල්ලී සිටින නාගයන් බලා එකම ආකාරයෙන් විලාප දුන්හ. මෙසේ මුළු නගරයම එකම රාවයකින් යුක්ත විය. **සොණ්ඩිකක‍ෙ** යනු කරන ලද පෙණ ඇති.
**පක්කන්‍දුං** යනු රෑ පහන් වූ කල්හි නාගයන්ගේ ආශ්වාස වාතයෙන් මුළු නගරයත් රජමැදුරත් ඉගිලෙන්නාක් මෙන් බියට පත්වූ මහාජනයා කුමක් නිසා අපට පීඩා කරන්නේදැයි කියා, ඔබලාගේ රජතුමා දුවණියට දෙන්නේ යැයි ධෘතරාෂ්ට්‍ර රජුට දූතයන් යවා පසුව දූතයන් පැමිණ දුවව දෙන්නයැයි ඉල්ලූ කල්හි අපගේ රජතුමාට බැන වැදුනේය. පරිභව කෙළේය. ඉදින් අපගේ රජතුමාට දියණියව දෙන්නේ නම් මුදාහරින්නෙමු. ඉදින් නොදෙන්නේ නම් සියළු නගරවාසීන්ගේ ජීවිත නැතිවෙයි යැයි කී කල්හි, එසේනම් අපට කන්දෙන්න. අපි ගොස් රජුගෙන් ඉල්ලා සිටින්නෙමු යැයි ඉල්ලාසිටිය ජනයා කල් ලබාගෙන රජගෙදර දොරටුව අසලට ගොස් මහ හඬකින් වැළපුනාහ. භාර්යාවෝ ද තම තමන්ගේ නිවෙස්වල හිඳගෙන ධෘතරාෂ්ට්‍ර රජුට දුව දෙන්නයැයි එක්හඬින් ඝෝෂා කළහ. නාග මානවකයන් සතර දෙනා ද දෙන්න දෙන්න යැයි කියමින් තුඩෙන් හිසට පහරදෙමින් සිටියාහ.
ඔහු (රජු) හුන්නේම නගරවැසි ජනයාගෙත්, තම භාර්යාවන්ගේත් විලාපය අසා නාග මානවකයන් සතරදෙනා විසින් තර්ජනය කළ බැවින් මරණ බියෙන් බිය වූයේ මම දුව සමුජ්ජාව ධෘතරාෂ්ට්‍ර රජුට දෙන්නෙමියි තුන්වරක් කීවේය. ඒ අසා සියළු නාගරාජයෝ ගව්වක් පමණ පස්සට ගොස් දිව්‍ය නගරයක් මවා එහි සිටියාහු දුවණියව එවව් යැයි පණිවිඩ යැවූහ. රජතුමා ඔවුන් විසින් ගෙනෙන ලද පණිවිඩය භාරගෙන තෙපි යව්. මම ඇමතිවරුන් සමග දුවණියව එවන්නෙමියි කීය. ඔවුන් පිටත්කර යවා ප්‍රසාදයේ ඉහළ මාලයට ගොස් සීමැදුරු කවුළුව විවෘත කර දරුව, මේ අලංකාර නගරය බලන්න. ඔබ වනාහි මෙහි මේ රජුගේ අගබිසව වන්නෙහිය. නගරය ඈතක නොවේ. කලකිරුණු අවස්ථාවක එන්නට හැකිය. මෙහි ඔබ යා යුතුයැයි නියෝගකර ජලය නහවා සියළු අලංකාරවලින් සරසා ආවරණය කළ රථයක හිඳුවා ඇමතිවරුන්ට භාරදී පිටත්කර හැරියේය. නාරජවරු පෙරගමන්කොට බොහෝ සත්කාර කළහ. ඇමතිවරු නගරයට පිවිස ඇයව ඔහුට භාරදී බොහෝ ධනය රැගෙන නතර වූහ. රාජ දුවණියව ප්‍රාසාදයට නංවා සරසන ලද දිව්‍යමය සයනයෙහි හොවන ලදී. එකෙණෙහිම ඇයව නාග මානවිකාවෝ කුදු ආදී වෙස්ගෙන මිනිස් සේවිකාවන් මෙන් පිරිවරා ගත්හ. ඇය දිව්‍යමය යහනාවේ වැතිරුණා පමණි. දිව්‍යමය ස්පර්ශය ලැබ නින්දට වැටුනාය.
ධෘතරාෂ්ට්‍ර තෙමේ ඇයව ගෙන නාග පිරිස සමගින් එයින් අතුරුදන් වී නාගභවනයෙහි පහළවිය. රාජදියණිය පිබිද සරසන ලද දිව්‍යමය සයනය ද අනිකුත් ස්වර්ණ, මණිමය වූ ප්‍රාසාද ආදියද උයන් පොකුණු ආදියද අලංකෘත දිව්‍ය පුරයක් වැනි නාගභවනය දැක කුදු පරිචාරිකාවන්ගෙන් ඇසුවාය. මේ නගරය අතිශයින් සිත්කළුය. අපගේ නගරය මෙන් නොවේ. මෙය කාගේද? දේවීන් වහන්ස! ඔබගේ ස්වාමියා සතුය. අල්ප වූ පින් ඇත්තෝ මෙබඳු සම්පත්තියක් නොලබත්. ඔබට මෙය මහා පිනකින් ලැබුනේය. ධෘතරාෂ්ට්‍ර තෙමේද පන්සියයක් යොදුන් නාගභවනයෙහි බෙර හැසිරවීය. යමෙක් සමුද්දරා දේවියට සර්ප ස්වභාවය පෙන්වන්නේ ද ඔහුට රාජාඥාව වන්නේ ය. ඒ නිසා ඒ කිසිවෙක් ඇයට සර්ප ස්වරූපය පෙන්වන්නට අසමත් විය. ඕ තොමෝ මනුෂ්‍යලෝකය යන හැඟීමෙන් එහි ඔහු සමග සතුටුවෙමින් එකට ජීවත් වූවාය.

ඕතොමෝ පසුකලෙක ධෘතරාෂ්ට්‍ර නිසා ගැබ්ගෙන පුතකු ප්‍රසූත කළාය. දැකුම්කළු ස්වභාව ඇති බැවින් ඔහුට සුදස්සන යැයි නම් කළහ. පසුව තවත් පුතකු වැදුවාය. ඔහුට දත්ත යැයි නම්කළහ. ඔහු වනාහි බෝධිසත්ත්වයෙකි. නැවත තවත් දරුවකු ප්‍රසූත කළාය. ඔහුට ‘සුභග’ යැයි නම් කළහ. තව දරුවකු වැදුවාය. ඔහුට අරිට්ඨ යැයි නම් කළහ. මෙසේ ඇය දරුවන් සතර දෙනෙකු ජනිත කළත් නාගභවනයක් බව නොදත්තාය. එක්දිනක් අරිට්ඨ හට මෙසේ කීහ. ඔබගේ මව මනුෂ්‍ය කාන්තාවකි. නාගිනියක් නොවේ. අරිට්ඨ තෙමේ එක්දිනක් ඇයව පරීක්‍ෂා කරන්නේ තනයෙහි කිරි බොමින්ම සර්ප ශරීරයක් මවා වලිගය අගින් මවගේ පිටිපතුල ස්පර්ශ කෙළේය. ඇය ඔහුගේ සර්ප ශරීරය දැක භයින් තැති ගත්තී මහා හඬින් හඬා ඔහුව බිම තබන්න නියෙන් ඔහුගේ ඇස සිදුරු කළාය. එයින් ලේ වැගිරුනේය. රජු ඇගේ හඬ අසා කුමක් නිසා මැය හඬ නගන්නීදැයි විචාරා, අරිට්ඨ විසින් කරන ලද ක්‍රියාව නිසායැයි අසා, ඒ දාසයාව ගෙන මරා දමව්යැයි තර්ජනය කරමින් ආවේය. රාජදේවිය ඔහු කිපුණු බව දැනගෙන දරු ස්නේහයෙන්, දේවයන් වහන්ස, මාගේ පුත්‍රයාගේ ඇස බිඳී ගියේය. පුත්‍ර ස්නේහයෙන් ඔහුට ක්‍ෂමාව දෙන්න. රජ තෙමේ මැය මෙසේ කියද්දී කුමක් කරන්ටද? ක්‍ෂමාව දෙමි. ඇය එම දවසේ මේ නාග භවනයක් යැයි දැනගත්තාය. එතැන් පටන් අරිට්ඨ ද අන්ධ අරිට්ඨ යැයි ප්‍රසිද්ධ විය. දරුවන් සතරදෙනා ද වැඩිවියට පත්වූහ.
ඉක්බිති පියා ඔවුන්ට යොදුන් සියය බැගින් වෙන්කර රාජ්‍යය දුන්නේය. මහත් වූ සැප සම්පත් විය. දාසය දාහ බැගින් නාගකන්‍යාවෝ පිරිවර සිටියහ. පියාට යොදුන් එක්සියයක් වූ රාජ්‍යය විය. පුත්‍රයෝ තුන්දෙනා මාසයක් පාසා මව්පියන් දකින්නට පැමිණෙත්. බෝධිසත්ත්වයන් වහන්සේ වනාහි අඩමසකට වරක් එයි. නාගභවනයෙහි හටගන්නා වූ ප්‍රශ්න බෝධිසත්ත්වයන් වහන්සේට කියයි. පියා සමග විරූපාක්‍ෂ මහරජතුමාට උපස්ථාන පිණිස යයි ඔහුගේ සමීපයේ හටගන්නා ප්‍රශ්නද ඔහු කීය. ඉක්බිති එක් දිනක් විරූපාක්‍ෂ නාග පිරිසත් සමග දෙව්ලොව ගොස් ශක්‍රයා පිරිවරා හුන් කල්හි දෙවියන් අතර ප්‍රශ්නයක් පැන නැග්ගේය. කිසිවෙක් එය කියන්නට සමත්වූයේ නැත. බෝධිසත්ත්වයන් වහන්සේට පළඟක් බැඳ සිටියේ කීවේය. ඉක්බිති ශක්‍රයා ඔහුව දිව්‍යමය සුවඳින් හා මලින් පුදා දත්තය! ඔබ මහපොළව හා සමාන මහත් වූ ප්‍රඥාවෙන් යුක්තය. මෙතැන් පටන් ඔබ ‘භූරිදත්ත’ නම් වන්නේ යැයි නම් කළේය. ඔහු එතැන් පටන් ශක්‍ර දේවේන්ද්‍රයාට උපස්ථාන පිණිස යන්නේ අලංකාර වෛජයන්ත ප්‍රසාදය, අතිමනෝහර දේව අප්සරාවනුත් දැක දෙව්ලොව පිළිබඳ ආසා උපදවා, මේ මැඩියන් අනුභව කරන ආත්මභාවයෙන් කවර වැඩක්දැයි නාගභවනයට ගොස් උපෝසථ සිල් සමාදන්ව වාසයකොට, මේ දෙව්ලොව ඉපදීමට කටයුතු කරන්නෙමියි සිතා නාගභවනයට ගොස් මව්පියගෙන් විමසීය. මව්පියනි, මම උපෝසථය රකින්නෙමි. යහපති, දරුව කරත්ත. එසේ කරන්නහු වනාහි පිටත නොගොස් මේ නාගභවනයෙහිම එක් හිස් විමානයක කරන්න. පිටත ගියා වූ නාගයන්ට මහත් බියක් ඇතිවෙයි.
ඔහු එසේයැයි පිළිතුරු දී එහිම හිස් විමානයක ආරාම උයන්වල පෙහෙවස් රකියි. ඉක්බිති නොයෙක් තූර්ය භාණ්ඩ ගත් අත් ඇති නාග කන්‍යාවෝ ඔහු පිරිවරා සිටිත්. ඔහු, මෙහි වසන්නා වූ මම උපෝසථය නිසිලෙස රකින්නට සමත් නොවෙමි. මිනිස් වාසයට ගොස් පෙහෙවස් රැකීම කරන්නෙමියි සිතා වලක්වාවියැයි යන බිය නිසා මව්පියන්ට නොදන්වා තමන්ගේ භාර්යාවරුන් අමතා සොඳුරියනි, මම මිනිස්ලොවට ගොස්, යමුනා ගංතෙර මහානිග්‍රෝධ වෘක්‍ෂයක් ඇත. එයට නුදුරෙන් ඇති තුඹස මත්තේ දරණ වෙළාගෙන අංග සතරකින් යුත් උපෝසථය අධිෂ්ඨාන කරගෙන වැදහෙව උපෝසථය රකින්නෙමි. මා විසින් මුළු රාත්‍රියම උපෝසථකර්මය කළ කල්හි අරුණ නැග එන වේලෙහි දසදෙනා බැගින් වරින්වර තූර්ය භාණ්ඩ ගත් අත් ඇතිව මා සමීපයට අවුත් මා සුවඳමල් ආදියෙන් පුදා ගායනාකොට තමා, මා රැගෙන නාගභවනයට ම එත්වා’යි කියා එහි ගොස් තුඹස මත්තෙහි දරණ ඔතාගෙන යමෙක් මාගේ සම හෝ නහර හෝ ඇට හෝ ලේ හෝ කැමැති වේද ඔහු ගනීවායි සතර වැදෑරුම් උපෝසථය අධිෂ්ඨානකොට නඟුල් හිස පමණ වූ සිරුරක් මවාගෙන හුන්නේ උපෝසථය රැක්කේය. අරුණ නැගි එනවිටම නාගමානවිකාවෝ අවුත් කියන ලද අයුරු පිළිපැද නාග භවනයට ගෙන එත්. මේ ආකාරයට උපෝසථය කරන්නා වූ ඔහුට බොහෝ කලක් ගතවිය.
එකල්හි බරණැස් නගර ද්වාරය අසල ගම්වැසි එක් බ්‍රාහ්මණයෙක් ‘සෝමදත්ත’ නම් පුත්‍රයා සමග වනයට ගොස් උල් මුගුරු හා උගුල් අටවා සතුන් මරා මස් කදකින් ගෙන අවුත් විකුණා ජීවිකාව කරයි. ඔහු එක්දිනක් අඩු තරමින් තලගොයි පැටවකු පමණවත් නො ලබා සෝමදත්ත පුත! ඉදින් හිස් අතින් ගෙදර ගියහොත් මව ඔබට කිපෙන්නීය. ඒ නිසා යමක් අරගෙනම යමුයැයි බෝසතුන් වැදහෙව සිටිය තුඹස දෙසට ගොස් ජලය බීමට යමුනා ගඟට බසින්නා වූ මෘගයන්ගේ පා සළකුණු දැක දරුව, වනසතුන් යන මාර්ගය පෙනෙයි. නුඹ සැඟවී සිටින්න. මම වතුරබීමට ආ සතකුට විදින්නෙමියි දුන්න ගෙන සතුන් දෙස බලමින් එක් ගසක් මුල හුන්නේය. ඉක්බිති එක් මුවෙක් සවස්වේලෙහි ජලය බීමට ආවේය. ඔහු ඒ මුවාට විද්දේය. මුවා එහි නොවැටී ඊතල වේගයට බියවූයේ ලේ පෙරමින් පලාගියේය. පියපුතු දෙදෙනා ඒ මුවාව ලුහුබැඳ ගොස් වැටුනු තැන මස් කරගෙන වනයෙන් පිටවන්නාහු ඉර බැස යන වේලෙහි ඒ නුගගස ළඟට පැමිණ දැන් යන්නට වෙලාවක් නැත. මෙහිම නතරවන්නෙමි යි මස් එක් පැත්තක තබා ගසට නැග අතු අතරෙහි හොත්තාහ. බමුණා අලුයම පිබිද සතුන්ගේ හඬ ඇසීමට කන් යොමුකරගෙන සිටියේය.
ඒ මොහොතෙහි නාග මානවිකාවියෝ අවුත් බෝසතාණන්ට මල් අසුනක් පිළියෙල කළහ. ඔහු සර්ප ශරීරය අතුරුදන් කොට සියළු අලංකාරයන්ගෙන් යුත් දිව්‍ය ශරීරයත් මවා ශක්‍රලීලාවෙන් මල්අසුනෙහි වාඩිවිය. නාග මානවිකාවෝ ද ඔහුට ගඳමල් ආදියෙන් පුදා තූර්යවාදන කොට ගී නැටුම් පැවැත්වූහ. බ්‍රාහ්මණයා ඒ ශබ්දය අසා මොහු කවරෙක්දැයි දැන ගන්නෙමියි, පුත්තේ, පුතේ යැයි කී නමුත් පුතාව අවදි කරගත නොහැකිව ඔහු නිදා ගනීවා. මහන්සි ඇති. මම ම යන්නෙමියි ගසෙන් බැස ඔහු සමීපයට ගියේය. නාගමානවිකාවෝ ඔහු දැක තූර්ය භාණ්ඩ සමගම පොළොවෙහි කිමිද නාග භවනයට ම ගියාහ. බෝධිසත්ත්වයන් වහන්සේ හුදකලාව විය. බ්‍රාහ්මණයා ඔහු සමීපයේ සිට විචාරන්නේ මේ ගාථා දෙක ප්‍රකාශ කළේය.
ගෙනෙන ලද මල් සමූහයක් ඇති මේ වනය මැද රතු ඇස් ඇති විශාල පිටපෙදෙසක් ඇති නුඹ කවරෙක් ද? මනා වස්ත්‍ර ඇඳගත් රන් ආභරණ පැළඳි වඳින්නා වූ ස්ත්‍රීහු සිටිත්.
වන මැද, විශාල බාහු ඇති, ගිතෙල් ඉසින ලද ගින්නක් මෙන් බබලන්නා වූ ඔබ කවරෙක්ද? මහේශාක්‍ය වූ යම්කිසි යක්‍ෂයෙක්ද? නැත්නම් මහානුභාව සම්පන්න නාගයෙක්ද?
එහි **පුප්ඵාභිහාරස්ස** යනු බෝධිසත්ත්වයන්ට පූජාව සඳහා ගෙනෙන ලද දිව්‍යමය මල් සමූහයෙන් යුක්ත වූ **කො** යනු නුඹ කවරෙක්ද? **ලොහිතක්ඛො** රතු ඇස් ඇති **විහතන්තරංසො** යනු පළල් වූ පිට පෙදෙසක් ඇති **කම්බුකායූරධරා** යනු ස්වර්ණමය ආභරණ දරණ. **බ්‍රහාබාහු** යනු විශාල බාහු ඇති.
ඒ අසා මහා සත්ත්වයන් වහන්සේ ඉදින් වනාහි මම ශක්‍රාදීන් අතරෙහි කෙනෙක් වෙමි යි කියම්ද මේ බ්‍රාහ්මණයා විශ්වාස කරන්නේ ය. අද වනාහි මා විසින් ඇත්තක්ම කිව යුතුයයි සිතා තමන්ගේ නාගරාජ භාවය ප්‍රකාශ කරමින් මෙසේ කීය.
මම වනාහි තේජස් ඇති කිසිවකු විසිනුත් ඉක්මවා යා නොහැකි සෘද්ධිමත් නාගයෙක් වෙමි. ඉදින් කිපියේ නම් සම්පත් පිරුණු ජනපදය ද දෂ්ට කරන්නෙමි.
මගේ මව සමුද්දජා නම් වේ. පියා ධෘතරාෂ්ට්‍රය. මම සුදස්සනගේ කනිෂ්ට සහෝදරයා වෙමි. මට භූරිදත්ත යැයි කියති.
එහි **තෙජසී** යනු විස තේජසින් තෙදවත් වූ දුරතික්කමො වෙනකකු විසින් යටත් කළ නොහැකි. **ඩසෙය්‍යං** යනු ඉදින් මම කිපුනේ නම් සම්පූර්ණ ජනපදයට දෂ්ට කරන්නෙමි. මගේ දළය පොළවට වැටෙන පමණින් පොළව මගේ තේජසින් මුළු ජනපදයම අළු වන්නේය. **දුස්සන කනිට්ඨොස්මි** යනු මම සහෝදර සුදස්සනගේ බාල සොහොයුරු වෙමි. **විදූ** යනු මෙසේ ම, යොදුන් සියයක් විශාල නාග භවනයෙහි හඳුනත්.
මෙසේ ද කියා මහා සත්ත්වයන් වහන්සේ මෙසේ සිතීය. මේ බ්‍රාහ්මණයා සැඩ පරුෂය. සර්පයන් අල්ලන්නකුට කියා මගේ උපෝසථයට බාධා ඇති කරන්නේය. ඉදින් මම මොහු නාගභවනයට ගෙන ගොස් බොහෝ සැපසම්පත් දී උපෝසථකර්මය බොහෝකලක් කරන්නෙමි. ඉක්බිති ඔහුට මෙසේ කීය. බ්‍රාහ්මණය, ඔබට මහත් වූ සැප සම්පත් දෙමි. එන්න. රමණීය වූ නාගභවනයට යමු. ස්වාමීනි, මට දරුවෙක් සිටී. ඔහු ආ කල්හි යන්නෙමි. ඉක්බිති බෝධිසත්ත්වයන් වහන්සේ ඔහුට බ්‍රාහ්මණය! යන්න. ඔහුව රැගෙන එන්න යැයි කීය. තමාගේ වාසස්ථානය ගැන සඳහන් කරමින් මෙසේ කීය.
යම් ඒ ගැඹුරු වූ සැමකල්හි දිය සුළි ඇති භයානක වූ විලක් දකින්නෙහි ද නොයෙක් සියගණන් පුරුෂයන් සිටින ඒ දිව්‍යමය මහාවිළ මගේ නිවාසයයි.
උභය තීරයෙහි මොනර, කොස්වාළිහිණි ආදීන්ගේ නාදයෙන් පිරුණු නිල් ජලය ඇති වන මැදින් ගලාබසින යමුනා බලන්න. එහි පිවිස බිය නැතිව සුරක්‍ෂිත වූ, බියක් නැති ආචාර සම්පන්නයන්ගේ වාසභූමියට පිවිසෙන්න.
එහි **සදා වට්ට** යනු හැමදා තිබෙන්නා වූ දියසුළි ඇති **භෙසමං** යනු බියජනක. **අවෙක්ඛසි** යනු මේ මෙබඳු වූ ස්වභාව ඇති මහාවිල බලන්න. **මයූර කොඤ්චාභිරුදං** යනු ඉවුරු දෙකෙහි කැලෑ රොදෙහි වසන්නා වූ මොනරුන් හා කොස්වාළිහිණියන් විසින් නාදයෙන් ගීතවත් වූ **නීලොදං** නිල්ජලය ඇති. **වනමණ්ඩතො** ම වනය මැදින් ගලාබසියි. **පවිස මාභීතො** යනු මෙබඳු ස්වරූප ඇති යමුනාවට බියෙන් තොරව බැසගන්න. **වත්තවතං** යනු වත්සම්පන්න වූ, ආචාර සම්පන්න වූවන්ගේ වාසභූමියට පිවිසෙන්න. බ්‍රාහ්මණය, යන්න. පුත්‍රයාව රැගෙන එන්න.
බ්‍රාහ්මණයා ගොස් පුත්‍රයාට මේ බව සැළකොට ඔහුව රැගෙන ආවේය. බෝධිසත්ත්වයන් වහන්සේ ඒ දෙදෙනාව ම රැගෙන යමුනා තීරයට ගොස් ඉවුරෙහි සිටිමින් මෙසේ කීය.
බ්‍රාහ්මණය, පුත්‍රයා සමග එහි පැමිණ මගේ කාමීන්ගෙන් පුද ලබා සැපසේ වාසය කරන්න.
එහි **පත්තො** යනු ඒ අපගේ භවනයට පැමිණ සිට **මය්හං** යනු මා සන්තක වූ කෘමීන්ගෙන් පුද ලබා **වච්ඡසි** යනු ඒ නාග භවනයෙහි සැපසේ වාසය කරන්න.
මෙසේ කියා මහා සත්ත්වයන් වහන්සේ ඒ පියපුතු දෙදෙනාව නාග භවනයට ගෙන ගියේය. ඔවුන්ට එහි දිව්‍යමය ආත්මභාව පහළවිය. ඉක්බිති මහා සත්ත්වයන් වහන්සේ ඔවුන්ට දිව්‍ය සම්පත් ලබාදී හාරසිය බැගින් නාග කන්‍යාවන් ලබා දුන්නේය. ඔව්හු මහා සැපත් අනුභව කළහ. බෝධිසත්ත්වයන් වහන්සේ ද උපෝසථය රකියි. දෙසතියකට වරක් මව්පියන්ට උපස්ථානය සඳහා ගොස් බණ කියා එතනින් බ්‍රාහ්මණයාගේ සමීපයට ගොස් සුවදුක් විචාරා ඔබට යමක් අවශ්‍ය නම් එය කියන්න. කළකිරීමක් නැතිව ප්‍රීතිවන්න. (බමුණාට) කියා සෝමදත්ත සමග ද පිළිසඳර කථාකොට තමාගේ වාසභවනයට යයි. බ්‍රාහ්මණයා වර්ෂයක් නාගභවනයෙහි වාසය කොට මද පින් ඇති බැවින් එහි කලකිරුණේය. මිනිස්ලොවට යනු කැමැත්තේ විය. මොහුට නාග භවනය නිරය මෙන් විය. අලංකාර ප්‍රාසාද සිරගෙදරක් මෙන් විය. සිත්කළු නාග කන්‍යාවන් යක්‍ෂණියන් මෙන් වැටහින. ඒ මට පමණක් කලකිරුණේ සෝමදත්තගේ ද සිත දැන ගන්නෙමියි ඔහු සමීපයට ගොස් මෙසේ කීය. දරුව, ඔබ කලකිරෙන්නේ නැද්ද? කුමකට කලකිරෙම්දැයි මා කලකිරෙන්නේ නැතැයි කීය. පියාණෙනි, ඔබ කලකිරී සිටී ද? එසේය දරුව, කුමක් නිසාදැයි ඇසීය. ඔබගේ මවත් ඔබගේ සහෝදරයාගේ බිරිඳත් නොදැක්මෙන් යැයි කීය. එන්න සෝමදත්ත දරුව, එන්න යමු. ඔහු මම නොඑන්නෙමියි කියා නැවත නැවතත් පියා විසින් අයැද සිටියේ කැමැති විය.
බ්‍රාහ්මණයා පළමුව පුතාගේ කැමැත්ත ලබාගෙන ඉදින් මම වනාහි කළකිරුණේ වෙමි’යි භූරිදත්තහට කියන්නෙම්ද තවත් වැඩිපුර සැපසම්පත් මට දෙයි. මෙසේ මාගේ ගමන සිදු නොවන්නේ ය. එක් උපායකින් සම්පත්තිය වර්ණනාකොට, ඔබ මෙබඳු වූ සැපතක් අත්හැර කුමක් නිසා මිනිස්ලොවට ගොස් පෙහෙවස් රකින්නෙහි දැයි විචාරා ස්වර්ගය සඳහා යැයි කීකල්හි, ඔබ මෙබඳු වූ සැපතක් අත්හැර සග සුව සඳහා පෙහෙවස් රැකීම කරන්නෙහිය. කුමක්නිසා අපි අනුන් නැසීමෙන් ජීවත් වෙමු ද? මම ද මිනිස්ලොවට ගොස් නෑයන් දැක පැවිදිව මහණදම් පුරන්නෙමියි ඔහුට හඟවන්නෙමි. ඉක්බිති ඔහු මාගේ ගමන අනුමත කරන්නේයැයි සිතා එක් දවසක් ඔහු වෙත ගොස් බ්‍රාහ්මණය, කිම ඔබ කලකිරෙන්නේ නැද්දැයි විචාරණ ලද්දේ ඔබගේ සමීපයෙන් කිසිවක් පිරිහී යන්නේදැයි ආදී ලෙස ගමනට සම්බන්ධ කිසිවක් නොකියා පළමුව ඔහුගේ සැප සම්පත් වර්ණනා කරමින් කීය.
හාත්පසින් සෑම දිශා භාගයකට භූමිය බොහෝ වූ තුවරළා ගසින් ගැවසී ගත් රන් ඉඳුගොව්වන්ගෙන් යුක්ත වූයේ කොළපාට දඹ තෘණයෙන් වැසීගත්තේ බබලයි.
හංස කූජනයෙන් මනහර වූ පිපී වැටී ගියා වූ නෙලුම් පියළිවලින් වැසීගිය ජල මතුපිට ඇති වනවිල්,
[missing trans] ඔබගේ ප්‍රාසාදය නාග කන්‍යාවන්ගෙන් පිරි බබලයි.
සම්බාධක නැති සුරක්‍ෂිත අතිශයින් සුඛෝපභෝගී වූ මේ දිව්‍ය විමානය තමාගේ පිනෙන් පහළ විය.
ශක්‍රයාගේ විමානය මෙයට වඩා උසස් නොවේ. යම්හෙයකින් ඔබගේ මේ විපුල වූ ඍද්ධිය වන්නේ ද ඔබ එයින් ශක්‍ර විමානය නොව ඊට වඩා උසස් එකක් පතන්නෙහිය.
එහි **සමා සමන්තා පරිතො** යනු හාත්පසින් සියළු දිශාභාගයන්හි මේ ඔබගේ නාග භවනයෙහි පොළව රත්‍රන්, මැණික්, මුතු වැලිවලින් වැසී ගියේ වෙයි. **සමා** යනු සමතලා වූ බොහෝ වූ තුවරළා ගස්වලින් යුක්ත වූ ස්වර්ණමය ඉඳුගොව්වන්ගෙන් ගැවසී ගත්තා වූ **සොභති හරිතුත්තමා** යනු කොළපාටින් යුත් දඹතණ සමූහයෙන් ගැවසී ගත්තේ බබලයි යන අර්ථයි. **වන චෙත්‍යානි** යනු වන විල්. **ඔපුප්ඵපදමා** යනු පිපී වැටුනා වූ නෙලුම් පත්‍රවලින් ගැවසීගත්තා වූ ජලය මතුපිට ඇති. **සුනිම්මිතා** යනු ඔබගේ පිනෙන් මනාව නිර්මාණය කරන ලදී. **අට්ඨංසා** යනු වාසය කරන ඔබගේ ප්‍රාසාදවල අටපට්ටම් ලෙස මනාව නිමවන ලද වෙරළුමිණි කනු ඇත. ඒ කනුවලින් දහසක් කනු ඇති ඔබගේ ප්‍රාසාද නාග කන්‍යාවන්ගෙන් පිරුණේ බබලයි. **උපපන්නොසි** යනු මෙබඳු ස්වරූප ඇති විමානයන් නිර්මාණය වීම යන අර්ථයි. **සහස්සනෙත්තස්ස** **විමානං** යනු වෛජයන්ත ප්‍රාසාදය **ඉද්ධි හි ත්‍යායං විපුලා** යනු යම්හෙයකින් ඔබගේ මහත් වූ ඍද්ධිය වන්නේ ද ඒ නිසා ඔබ ඒ උපෝසථය රැකීමේ කායයෙන් ශක්‍රයාගේ විමානය ද නොපැතිරෙයි. එයට වඩා උසස් අනික් උසස් තැනක් පතන්නෙහි යැයි හඟිමි.
ඒ අසා මහා සත්ත්වයන් වහන්සේ, බ්‍රාහ්මණය, එසේ නොකියව. ශක්‍ර සම්පත්තිය හා අපගේ සම්පත්තිය සසඳනවිට එය සිනේරු පර්වතය අසල අබ ඇටයක් සේ හැඟේ. මා ඔහුගේ සේවකයන් තරම්වත් නොවටින්නේ යැයි මේ ගාථාව කීහ.
ආලෝකමත් වූ ආනුභාව සම්පන්න, ඉන්‍ද්‍රයා සහිත වසවර්ති ආදීන්ගේ යසස සිතින්වත් පැතිය නොහැක.
එහි අර්ථය මෙසේය. බ්‍රාහ්මණය, ශක්‍රයාගේ යසස වනාහි දවසකින්, දෙකකින්, තුනකින් හෝ හතරකින් මෙපමණයැයි සිතින් සිතන්නටවත් නො හැකිය. ඔහුට සතරවරම් මහා රජදරුවෝ පිරිවරා සිටිත්. ශක්‍ර දේවරාජය, පිරිවරාගෙන ඉන්ද්‍ර දෙවියා මුල්කරගෙන හැසිරෙන්නා වූ **ස ඉන්‍ද්‍රනං වසවත්තීනං** යනු ලෝකපාලක සිව්වරම් රජ දරුවන්ගේ යසස හා සසඳනවිට තිරිසන්ගත වූ අපගේ යසස සොළොස් කලාවක්වත් නොවටී.
මෙසේ ද කියා මේ ශක්‍ර දේව්වේන්ද්‍රයාගේ විමානයයි යන වචනය අසා මම එය සිහිපත් කළෙමි. මම වනාහි වෛජයන්ත ප්‍රාසාදය පතමින් උපෝසථය රකිමියි ඔහුට තමාගේ ප්‍රාර්ථනාව ප්‍රකාශ කරමින් මෙසේ කීය.
සෙව්වා වූ සැපත වූ දෙවියන්ගේ ඒ විමානය පතමි. එය බලාපොරොත්තුවෙන් තුඹස මත උපෝසථය සමාදන්ව සිටිමි.
එහි **අභිජ්ඣාය** යනු එය ප්‍රාර්ථනා කොට, **සුඛෙසිනං** යනු සෙවූ සැප, සැපෙහි පිහිටියවුන්ට,
ඒ අසා බ්‍රාහ්මණ තෙමේ දැන් මට අවස්ථාවක් ලැබුනේ යැයි සතුටට පත්වූයේ යන්නට විචාරමින් මේ ගාථා දෙක පැවසීය.
මම ද මුවන් සොයමින් පුත්‍රයා සමග වනයට පිවිසියෙමි. ඒ මා ජීවත්ව සිටීද මළේද කියා මගේ නෑයෝ නො දනිත්.
කාසිපුත්‍ර වූ යසස් ඇති භූරිදත්ත නම අමතමි. ඔබ විසින් අපට දන්වන ලද නෑයන් බලන්නෙමු.
එහි **නාභිවෙදෙන්ති** යනු නොදනිත්. කියතත් බොනු නැත. **ආමන්තය‍ෙ** යනු අමතමි. **කාසිපුත්තං** යනු කාසි රජදියණියගේ පුත්‍රයා.
ඉක්බිති බෝධිසත්ත්වයන් වහන්සේ මෙසේ කීය.
ඔබ මා සමීපයේ වසන්න. මේ මාගේ කැමැත්තය. මිනිසුන් අතර මෙබඳු වූ කම්සැප සුලභ නොවේ.
ඉදින් මාගේ කාමයන්ගෙන් පුදන ලද ඔබ වස්තු සම්පත්තිය බලාපොරොත්තු නොවන්නේ නම් මා විසින් ඔබට අනුමතිය දෙමි. ඔබගේ නෑයන් දැකීම යහපති.
මේ ගාථා දෙක කියා මෙසේ සිතීය. මොහු මා නිසා සැපසේ ජීවත්වන්නේ කිසිවකුටත් නොකියන්නේය. මොහුට සියළු කැමැති දේ ලබාදෙන මැණිකක් පෙන්වන්නෙමියි ඉක්බිති ඔහුට එය දෙමින් මෙසේ කීය.
මේ දිව්‍යමය මැණික පළඳින්නහු සිව්පාවන් හා දරුවන් ලැබ සැප විඳියි. නීරෝගී වූයේ සැපවත් වූයේ වෙයි. බ්‍රාහ්මණය, මෙය රැගෙන ම යන්න.
එහි **පසුං පුත්තෙච වින්‍දතී** යනු මේ මැණික පළඳින්නහු මෙහි ආනුභාවයෙන් සිව්පා සතුන් ද, දරුවන් ද අනිකුත් දේ ද යම් යම් දෙයක් බලාපොරොත්තු වේද ඒ සියල්ල ලබයි.
ඉක්බිති බ්‍රාහ්මණයා ගාථාවක් කීය.
‘භූරිදත්ත! ඔබගේ වචනය නිවැරදිය. එය පිළිගනිමි. මම වනාහි වයසට පත්වූයෙමි. පැවිදි වන්නෙමි. කාමයන් නොපතමි.
එහි අර්ථය :- භූරිදත්තය! ඔබගේ වචනය **කුසලං** නිවැරදිය. එය **පටිනන්‍දාමි** ප්‍රතික්‍ෂේප නොකරමි. මට වනාහි ජරපත් වූයෙමි. ඒ නිසා පැවිදි වන්නෙමි. කාමයන් නොපතමි. මැණිකෙන් මට වැඩක් නැත.
බෝධිසත්ත්වයන් වහන්සේ මෙසේ කීය.
බ්‍රහ්මචරියාව දුෂ්කරය. ඉදින් එහි කලකිරීමක් ඇති වුවහොත් එවිට භවභෝග සම්පත්වලින් ප්‍රයෝජන ඇත. තැවීමට පත් නොවී මා වෙත එන්න. ඔබට බොහෝ ධනය දෙන්නෙමි.
එහි **භංගො** යනු බ්‍රාහ්මණය! බඹසර හැසිරිම නම් දුෂ්කර වූවකි. ඒ බඹසරෙහි ඉදින් කලකිරුනේ වේ නම් එකල්හි ගිහි වූවහුට වස්තූන්ගෙන් ප්‍රයෝජනයක් ඇත. මෙබඳු කාලයක් ඇති වුවහොත් ඔබ නිසැකවම මාගේ සමීපයට එන්න. මම ඔබට බොහෝ ධනය දෙන්නෙමි.
බ්‍රාහ්මණයා කීය.
භූරිදත්ත! ඔබගේ වචනය නිවැරදියයි සිතමි. ඉදින් ප්‍රයෝජනයක් ඇත්නම් නැවතත් එන්නෙමි.
එහි **පුනපී** යනු පුනාපි යන්නය. මෙබඳු පාඨයක් ද ඇත.
ඉක්බිති ඔහු එහි වාසය කිරීමට අකමැති බව දැන මහාසත්ත්වයන් වහන්සේ නාග මානවකයන් අමතා බ්‍රාහ්මණයාව මනුෂ්‍ය ලෝකයට පිටත්කර හැරියේය. ඒ අර්ථය දක්වන ශාස්තෲන් වහන්සේ මෙසේ වදාළහ.
භූරිදත්ත තෙමේ මෙය කියා ජනයන් සතර දෙනෙක් යැවීය. එව්. නැගිටිව්. යව්. වහා බ්‍රාහ්මණයාව මගට පමුණුවන්න.
ඔහුගේ ඒ වචනය අසා නාගයෝ සතරදෙනා නැගිට භූරිදත්ත විසින් යවන ලද්දේ වහා ඒ බ්‍රාහ්මණයාව බරණැසට යන මාවතට යොමුකළහ.
එහි **පාපෙසුං** යනු යමුනාවෙන් ගොඩට ගෙන බරණැසට යන මාර්ගයට පැමිණවූහ. පමුණුවා වනාහි නුඹලා යව්යැයි කියා නාගභවනයට ම ආපසු පැමිණියේය.
බ්‍රාහ්මණයා ද දරුව සෝමදත්තය! මේ ස්ථානයේ මුවා විද්දෙමු. මේ ස්ථානයෙහි ඌරෙකු යැයි පුතාට කියමින් අතරමග පොකුණක් දැක සෝමදත්ත දරුව, භය නොවෙමුයැයි කියා එසේය. පියාණෙනි කියා කියූ කල්හි දෙදෙනාම දිව්‍යමය ආභරණ හා දිව්‍යමය වස්ත්‍ර ද ගලවා පොට්ටනියක් කොට බැඳ පොකුණුතෙර තබා එයට බැස නෑවාහ. ඒ මොහොතේම ඒ ආභරණ අතුරුදහන් වී නාගභවනයටම ගියාහ. පළමුව ඇඳගෙන සිටිය කසාවන් කඩමාල්ල ද ඔවුන්ගේ ශරීරයේ තැබුවාහ. දුනු ඊතල හා ආයුධ පෙර පරිදිම විය. ඔහු විසින් අපව නසන ලදී යැයි සෝමදත්ත හඬා වැලපුනේය. ඉක්බිති පියා ඔහුට මෙසේ කීය. නොසිතන්න. මුවන් ඇති කල්හි වනයෙහි මුවන් මරා ජීවිකාව කරන්නෙමු යි අස්වැසීය. සෝමදත්තගේ මව ඔවුන්ගේ පැමිණීම අසා පෙරගමන්කොට ගෙදරට ගෙනවුත් ආහාරපානවලින් සංග්‍රහ කළේය. බ්‍රාහ්මණයා අනුභවකොට නින්දට වැටුනේය. අනිත් තැනැත්තිය පුතාගෙන් විමසුවාය. පුත! මෙපමණ කලක් කොහි ගියේද? අම්මේ! භූරිදත්ත නාරජු විසින් අපව නාග භවනයට ගෙන යන ලදී. එයින් කලකිරී දැන් ආවෙමු. කිම! නුඹලා විසින් යමක් ගෙනාවේද? මෑණියනි! නැත. නුඹලාට ඔහු විසින් යමක් දුන්නේ නැද්ද? අම්මේ! භූරිදත්ත නාගරාජයා විසින් මගේ පියාට සියල්ල දෙන මැණිකක් දෙන ලද නමුත් මොහු විසින් එය නොගත්තේය. කුමක් නිසාද? පැවිදි වන්නේලු. ඕ තොමෝ මෙසේ සිතීය. මොහු මෙතෙක් කල් දරුවන් මට භාරදී නාගභවනයට ගොස් සිට දැන් පැවිදි වන්නෙමියි කියයි යැයි කිපී වී බෙදන හැන්දෙන් පිටට පහරදෙන්නී දුෂ්ට බ්‍රාහ්මණය! පැවිදි වන්නෙමියි මාණික්‍යරත්නය නොගත්තෙහි. කුමක් නිසා පැවිදි නොවී මෙහි ආවෙහිද? වහාම ගෙදරින් පිටවෙන්න යැයි තර්ජනය කළාය. ඉක්බිති ඔහු ඇයට මෙසේ කීය. සොඳුර! නොකිපෙව! වනයේ මුවන් ඇති කල්හි මම නුඹවද දරුවන් ද පෝෂණය කරන්නෙමි’ යි කීය. පසුදා පුතා සමග වනයට ගොස් පෙර පරිද්දෙන්ම ජීවිකාව කළේය.
එකල්හි දකුණු මහ සයුරේ පසෙක හිමවතෙහි සිම්බලීවාසී වූ එක් ගුරුළෙක් තම පියාපත්වල සුළඟින් සාගරජලය විසුරුවමින් නාග භවනයට බැස එක් නාග රාජයකු හිසින් අල්ලා ගත්තේ ය. එදා වනාහි ගුරුළන් නාගයන් ඇල්ලීම නොදන්නා කාලය පණ්ඩර ජාතකයෙන් දැනගත්හ. ඒ ගුරුළා වනාහි හිසෙහි අල්ලාගත් නමුත් ජලයෙන් උඩට නොගෙනම ඔසවාගෙන එල්බගෙනම හිමාලය මතින් ගමන් ක‍ෙළේය. එකල්හි වනාහි එක් කසීරට වැසි බ්‍රාහ්මණයෙක් ඍෂි ප්‍රවෘජ්‍යාවෙන් හිමවත් පෙදෙසෙහි පන්සලක් මවා වාසය කරයි. ඔහුගේ සක්මන අග විශාල නුගගසක් ඇත. ඒ ගස මුල ඔහු දවල් දවස ගතකරයි. ගුරුළා ඒ නුගගස මුදුනින් නාගයා රැගෙන යයි. නාගයා එල්ලෙමින් සිටින්නේ ඉන් ගැලවීම සඳහා වලිගයෙන් නුගගසේ අත්තක වෙලුනේය. ගුරුළා ඒ බව නොදැනම මහා වේගයෙන් අහසට පැන නැංගේය. නුගගස මුලින් ගැලවී ගියේය. ගුරුළා නාගයා බලා සිම්බලී වනයට ගෙන ගොස් තුඩෙන් පැහැර කුසපලා නාගමේදය අනුභවකොට සිරුර මුහුදෙහි හෙලුවේය. නුගගස වැටෙමින් විශාල හඬක් නිකුත්විය. ගුරුළා මේ කුමන හඬක්දැයි පහත බලන්නේ නුගගස දැක මෙය මා විසින් කෙසේ ගලවන ලද්දේදැයි සිතන්නේ, තාපසයාගේ සක්මන කෙළවර නුගගස මේයයි සථිරව දැනගෙන එය මොහුට ඉතා උපකාරී වූවකි. මා විසින් අකුසලයක් කළේද නැද්ද කියා ඔහුගෙන්ම අසා දැනගන්නෙමියි මානවකයකු විලසින් ඔහු සමීපයට ගියේය.
ඒ මොහොතෙහි තාපස තෙමේ ඒ ස්ථානය සමතලා කරයි. ගුරුළු රාජයා තාපසයාට වැඳ එකත්පසෙක හුන්නේ නොදන්නා කෙනෙක් මෙන් ස්වාමීනි! මේ කාගේ ස්ථානයක් දැයි විචාළේය. එක් ගුරුළෙක් ගොදුරක් සඳහා නාගයකු ගෙන යන්නේ නාගයා විසින් ඉන් මිදීමට වලිගයෙන් මේ නුගගසේ අත්තක වෙලුනු නමුත් තමාගේ බලවත්කම නිසා පැන ගියේය. එයින් මෙතැන ගස ඉගිල ගියේය. මේ ඒ ගස ඉදුරුනු තැනයි කීය. ස්වාමීනි! ඒ ගුරුළාට අකුසලයක් වන්නේදැයි ඇසීය. ඉදින් නොදන්නේ නම් ‘අචේතනක’ නම් වූ අකුසලය නොවන්නේදැයි ඇසීය. නාගයාට කෙසේ වන්නේද ස්වාමීනි. නාගයා මේ ගස විනාශ කරන්නට වෙලාගත්තා නොවෙයි. ගුරුළාගෙන් නිදහස්වීම සඳහා ගස අල්ලා ගත්තේ ය. ඒ නිසා නාගයාට ද පාපයක් නොවේ. ගුරුළා තවුසා කෙරෙහි පැහැද ස්වාමීනි, මම ඒ ගුරුළුරාජයා වෙමි. ඔබවහන්සේ ප්‍රශ්න විසඳු ආකාරය ගැන සතුටු වෙමි. ඔබවහන්සේ මේ වනයේ වාසය කරන්න. මම ද එක්තරා උපකාරක මන්ත්‍රයක් දනිමි. එය ඉතා වටිනා මන්ත්‍රයකි. මම එය ඔබට ගුරු පඬුරක් ලෙස දෙමි. එය පිළිගන්න යැයි කීය. මට මන්ත්‍රයකින් ප්‍රයෝජනයක් නැත. ඔබ යන්න. ඔහු තවුසාට පුන පුනා කියා කැමති කරවාගෙන මන්ත්‍රය දී බෙහෙත් ද කියා නික්ම ගියේය.
ඒ කාලයේ බරණැස්නුවර එක් දිළිඳු බ්‍රාහ්මණයෙක් බොහෝ ණය ගෙන ණයහිමියන් විසින් චෝදනා කරනු ලැබුයේ මට මෙහි වාසයෙන් වැඩක් නැත. වනයට ගොස් මරණයට පත්වීම යෙහෙකි යි නික්මගොස් පිළිවෙලින් ඒ අසපුව දෙසට පිවිස තාපසයාට වතාවත් කිරීමෙන් සතුටු කෙළේය. මේ බ්‍රාහ්මණයා මට අතිශයින් උපකාර කරන්නෙකි. ගුරුළු රාජයා විසින් දෙන ලද දිව්‍ය මන්ත්‍රය මොහුට දෙමියි තාපසයා සිතා බමුණාට මෙසේ කීය. බ්‍රාහ්මණය! මම ඉතා ප්‍රයෝජනවත් මන්ත්‍රයක් දනිමි. එය ඔබට දෙමි. එය ගන්න යැයි කියූ විට ස්වාමීනි! මට මන්ත්‍රයකින් වැඩක් නැත යයි කියූ කල්හි නැවත නැවතත් කියා පොළඹවාගෙන මන්ත්‍රය දුන්නේය. ඒ මන්ත්‍රයට ගැලපෙන ඖෂධ වර්ගද මන්ත්‍රයට පිළිපදින ආකාරය ද යන සියළු දේ ඔහුට කියා දුන්නේය. බ්‍රාහ්මණයා ජීවත්වීමට මගක් ලැබුනේයැයි දවස් කීපයක් ගතකර ස්වාමීනි! මම වාතාබාධයකින් පෙළෙමියි කරුණු පෙන්වා තාපසයා විසින් මෙහෙයවන ලද ඔහු තාපසයාට වැඳ සමාව අයැද වනයෙන් නික්ම පිළිවෙලින් යමුනා ගංතෙරට පැමිණ ඒ මන්ත්‍රය කියමින් මහමග ගමන් කරයි.
ඒ කාලයේ දහසක් පමණ භූරිදත්තගේ පරිචාරිකා නාග මානවිකාවන් ඒ සියලු දේ ලබාදෙන මාණික්‍ය රත්නය ගෙන නාග භවනයෙන් නික්ම යමුනා ගංඉවුරේ වැලිමත තබා එහි ආලෝකයෙන් මුළු රාත්‍රියම ජලක්‍රීඩා කොට අළුයම් වේලෙහි සියළු අභරණවලින් තමන්ව සරසාගෙන මාණික්‍ය රත්නය වටකරගෙන සිරියාව විහිදෙන සැටි බලා සිටියහ. බමුණාද මන්ත්‍රය කියමින් එතැනට පැමිණියේය. ඒ මානවිකාවෝ මන්ත්‍ර ශබ්දය අසාම මේ ගුරුළකු විය යුතුයයි බියෙන් තැති ගත්තාහු මාණික්‍ය රත්නය නොගෙනම පෘථිවියේ කිමිද නාග භවනයට ම ගියාහ. බ්‍රාහ්මණ තෙම මාණික්‍ය රත්නය දැක දැන්ම මගේ මන්ත්‍රය සඵල වීයයි සතුටු සිතැත්තේ මාණික්‍ය රත්නය ගෙන යන්ට ගියේය. එකෙණෙහි ඒ නෙසාද බ්‍රහ්මණයා සෝමදත්ත සමග මුවන් මැරීම සඳහා වනයට පිවිසෙන්නේ ඔහුගේ අතෙහි ඒ මාණික්‍යරත්නය දැක පුත්‍රයාට මෙසේ කීය. මේ භූරිදත්ත විසින් අපට දුන් මැණික නේද? එසේය. පියාණෙනි, ඒ මැණිකය. එසේනම් එහි අගුණ කියා මේ බ්‍රාහ්මණයා රවටා මේ මාණික්‍ය රත්නය ගන්නෙමි. පියාණෙනි! ඔබ කලින් භූරිදත්ත විසින් දෙන කල්හි මෙය ගත්තේ නැත. දැන් වනාහි මේ බ්‍රාහ්මණයා එයම වංචා කරන්නේය. ඒ නිසා නිහඬව සිටින්න. බ්‍රාහ්මණයා දරුව වේවා! මොහු හෝ මා හෝ රැවටෙන හැටි බලන්න. ආලම්බායන සමග කථා කරමින් මෙසේ කීය;
මංගල සම්මත වූ සුන්දර වස්තුවක් වන මනහර වූ ලකුණුවලින් යුක්ත මේ මැණික කොහෙන් ලැබුනේද?
එහි **මාංගල්‍යං** යනු මංගල සම්මත වූ, සියළු දේ දෙන **කො ඉමං** යනු මේ මැණික කොහෙන් ලැබුනේද?
ඉක්බිති ආලම්බන මේ ගාථාව කීය.
එහි අර්ථය නම්, මම අද උදේම පයින් මහමග යන්නේ රතු වූ ඇස් ඇති නාගමානවිකාවන් දහසක් පමණ හාත්පසින් පිරිවරාගත් මේ මැණික ලබාගත්තෙමි. මා දැක වනාහි සියල්ලෝම බියෙන් තැතිගෙන මෙය අතහැර දමා පලාගියහ.
නෙසාද පුත්‍රයා ඔහුව රවටනු කැමැත්තේ මාණික්‍ය රත්නයේ අගුණ ප්‍රකාශ කරමින් තමා විසින් ගනු කැමැත්තේ ගාථා තුනක් ප්‍රකාශ කළේය.
යමෙක් මේ මැණික්ගල සැමකල්හි පුදන ලද්දේ දරණ ලද්දේ බහාතබන ලද්දේ ද සියළු අර්ථ සාදා දෙයි.
යමෙක් වනාහි චාරිත්‍රවිධි නොදන්නේ ද නුවණින් තොරව පරිහරණය කරන්නේ ද මේ මාණික්‍යය විනාශය පිණිස හේතු වේ.
අදක්‍ෂයෙක් මේ දිව්‍යමය මාණික්‍ය දැරීමට සුදුසු නැත. මා කියන දේ පිළිපදින්න. ඔබට නිකඛ (රන්කාසි) සියයක් දෙමි. මැණික මට දෙන්න.
එහි **සබ්බත්‍ථං** යනු මේ ගල මනාව පරිහරණය කරන්නට පුදන්නට තමාගේ ජීවිතය මෙන් මමායනය කරන්නට මනාව දරන්නට මනාව බහා තබන්නට යමෙක් දනීද ඔහුට සියළු අර්ථ සාදා දෙයි යන අර්ථයි. **උපචාර විපන්නස්ස** යනු යමෙක් වනාහි උපචාර විධි නොදන්නේ ද මෙය දරන්නා වූ ඔහුට විනාශයක්ම ළඟාවෙයි යැයි කියනු ලැබේ. **ධාරෙතු මාරහො** යනු දරන්නට නුසුදුසුය. **පටිපජ්ජ සතං නික්ඛං** යනු අපගේ ගෙයි බොහෝ මැණික් තිබේ. අපි මෙය දරන්නට දනිමු. මම ඔබට නික්ඛ (රන්කාසි) සියයක් දෙන්නෙමි. එය පිළිගන්න. **දෙහි මං රතනං මමං** යනු ඔහුගේ ගෙයි එක රන්කාසියක්වත් නැත. ඔහු වනාහි ඒ මැණික සියළු දේ ලබාදෙන බව දනියි. ඒ නිසා ඔහුට මේ අදහස ඇතිවිය. මම හිස සහිතව ජලය හා මැණික ජලයෙන් සෝදා නික්ඛ සියයක් මට දෙවයි කියමි. ඉක්බිති මට ලබාදෙයි. මම එය මොහුට දෙන්නෙමි. ඒනිසා වීර්යවන්ත වී මෙසේ කීය.
ඉක්බිති ආලම්බායන කීය.
මා සන්තක වූ මේ මැණික කිසිවෙක් රනයන් හෝ ගවයන් දී මිලට නොගතයුතුයි. මේ මැණිකක ලක්‍ෂණ ඇත්තේය. ඒ නිසා මගේ මාණික්‍යය මිළට නොගත යුතුයි. කිසි වස්තුවකට විකිණිය යුතු නොවේ.
එහි **නවාම්‍යායං** යනු මේ මැණික මාගේ සමීපයෙන් කිසිවකු විසින් මිළට නොගත යුතුයි. **න‍ෙව කෙය්‍යො** යනු මගේ මේ මැණික නියම ලක්‍ෂණවලින් සම්පූර්ණය. ඒ නිසා කිසිවකු විසින්වත් මිළට නොගත යුතුයි. කිසි වස්තුවකට නොවිකිණිය යුතුය නම් වේ.
බ්‍රාහ්මණයා මෙසේ කීය;
ඉදින් නුඹ විසින් මැණික ගවයන් දී හෝ රත්නයන් දී හෝ මිළට නොගත යුතු නම් කවරකු විසින් එය මිළට ගතයුතුදැයි අසන මට කියන්න.
ආලම්බායන තෙමේ කීවේය;
යමෙක් තේජසින් බබලන ඉක්මවිය නොහැකි මහා නාගයකු මට පෙන්වන්නේද මේ ගල ඔහුට දෙන්නෙමි.
එහි **ජලන්තරිව තෙජසා** යනු ආලෝකයෙන් බබලන්නාක් මෙන්.
බ්‍රාහ්මණයා කීය;
කිසියම් ගුරුළෙක් බ්‍රාහ්මණ විලාශයෙන් තමන්ගේ ගොදුරු සොයන්නේ නාගයකු අනුභව කරනු කැමැත්තේ වෙයි.
එහි **කොනු** යනු මේ නේසාද බ්‍රාහ්මණයා මොහු තමන්ගේ ගොදුරු සොයමින් යන ගුරුළකු විය යුතුයයි සිතා මෙසේ කීය.
ආලම්බායන මෙසේ කීය;
මම පක්‍ෂීන්ට අධිපති නොවෙමි. මා විසින් ගුරුළකු දැක නැත. භයානක සර්පවිෂ ධනය කොට ඇති මා වෙදෙක්යයි බමුණෝ හඳුන්වත්.
එහි **මං විදූ** යනු මොහු ආසිවිසය ධනය කොට ඇති ආලම්බායන නම් වූ වෛද්‍යවරයෙක් යැයි හඳුන්වත්.
බ්‍රාහ්මණයා කීය;
ඔබට කවර නම් බලයක් තිබේද? ඔබට කවර නම් ශිල්පයක් තිබේද? ඔබට කුමක් පිහිටක් තිබේද? සර්පයකුට ගෞරව නොකරන්නෙහිය.
එහි **කිස්මිං වා ත්‍වං පරත්‍ථද්ධො** යනු නුඹ කවරක් පිහිටකොට ඇත්තෙක් වී කුමක් උදව් කරගෙන ආසිර්විෂ සර්පයාට ගරු නොකරන්නෙහිදැයි විචාළේය.
ඔහු තමාගේ බලය පෙන්වමින් මෙසේ කීය;
ආරණ්‍යයෙහි බොහෝකල් තපස් රකින කෝසිය ගෝත්‍රයේ ඍෂිවරයකුගේ ගුරුළෙකි.
එක් පර්වතයක් අතර වසන වඩන ලද සිත් ඇති සෘෂිවරයකුට රෑ දවල් මැලිනොවී මනාව උපස්ථාන කෙළෙමි.
වෘත සම්පන්න බ්‍රහ්මචාරී එතුමා මට හිතවත් වූයේ තමාගේ කැමැත්තෙන්ම මට දිව්‍යමය මන්ත්‍රයක් දුන්නේ ය.
මම ඒ මන්ත්‍රයේ පිහිටා ඇත්තේ වෙමි. එය ඇසුරු කරමි. මම සර්පයන්ට බිය නොවෙමි. විෂ නසන වෙදුන්ගේ ආචාර්ය වූ මා ආලම්බායන යැයි හඳුන්වත්.
එහි **කොසියස්සක්ඛා** යනු කෝසිය ගෝත්‍රයේ සෘෂිවරයාගේ ගුරුළා කීය. ඔහු විසින් කියන ලද කාරණය සම්පූර්ණයෙන් විස්තර ඇතිව කිවයුතුයි. **භවිතත්තඤ්ඤතරං** යනු වඩන ලද සිත් ඇති සෘෂිවරයන්ගෙන් කෙනෙක් **සම්මන්තං** යනු වසන්නා වූ **කාමසා** තමන්ගේ කැමැත්තෙන් **මමං** යනු ඒ මන්ත්‍රය මට ප්‍රකාශ කළේය. **ත්‍යාහං මන්තෙ පරත්‍ථද්ධො** යනු මම ඒ මන්ත්‍රය පිහිටකොට ඇත්තේ සෙව්නා ලදදේ වෙමි. **භෝගිනං** යනු නාගයන්ට **විසසාතාණං** විෂ නසන වෙදුන්ගේ.
ඒ අසා නේසාද බ්‍රාහ්මණ තෙමේ මෙසේ සිතීය. මේ ආලම්බායන තෙමේ යමෙක් ඔහුට නාගයෙක් පෙන්වන්නේ නම් ඔහුට මාණික්‍ය රත්නය දෙන්නේයැයි කියයි. මොහුට භූරිදත්තව පෙන්වා මැණික ගන්නෙමි. ඉක්බිති පුත්‍රයා සමග සාකච්ඡා කරමින් මේ ගාථාව කීය;
සෝමදත්ත පුත! දැනගන්න. අපි ඒ මැණික ගන්නෙමු. තමාගේ කැමැත්තෙන් දණ්ඩෙන් පහරදී අතහැර නොදමමු.
එහි **ගණ්හාවසෙ** යනු ගනිමු. **කාමසා** යනු තමන්ගේ කැමැත්තෙන් මුගුරින් පහරදී පන්නා නොදමව.
සෝමදත්ත මෙසේ කීය;
හෙතෙම තමාගේ නිවාසයට පැමිණි ඒ බ්‍රාහ්මණයාට පූජා කෙළේය. මෙසේ යහපතක් කරන්නහුට කුමක් නිසා අහිතක් කරනු කැමැත්තෙහිද?
ඉදින් ඔබ ධනය කැමැති වන්නේ නම් එය භූරිදත්ත තෙමේ දෙන්නේය. ඔහු ළඟට ගොස් ඉල්ලන්න. ඔබට බොහෝ ධනය දෙන්නේය.
එහි **පූජයිත්‍ථ** යනු දිව්‍යමය වස්තූන්ගෙන් පූජා කෙළේය. **දුභිමිච්ඡසි** යනු කුමක් නිසා පියාණෙනි, නුඹ මෙබඳු වූ මිත්‍රයකුට මිත්‍රද්‍රෝහී ක්‍රියාවක් කිරීමට අදහස් කරන්නෙහිද?
බ්‍රාහ්මණයා මෙසේ කීය;
අතට ලැබුනු දෙය, පාත්‍රයට වැටුනු දෙය කෑමට සුදුසුය. සෝමදත්තය! අතටපත් වාසිය ඉවත නොදමව.
එහි **හත්‍ථගතං** යනු දරුව! සෝමදත්ත ඔබ ළාබාලය. ලෝකයේ පැවැත්ම නොදන්නෙහිය. යමක් අතට පත්වූයේ ද යමක් පාත්‍රයට වැටුනේද, යමක් පළමුව වේද **නික්කිණ්ණං** යනු තබන ලද දෙය පළමුව අනුභව කළයුතුයි. දුර පිහිටි දෙය නොවේ.
සෝමදත්ත මෙසේ කීය;
මිත්‍රද්‍රෝහියා තමාගේ අර්ථය අත්හරින්නේ ජීවත් වන්නේ නමුත් වියළෙයි. මහපොළව විවරවී ඔහුට ඉඩදෙයි. ඝෝර වූ නිරයේ පැසෙයි.
ඉදින් ධනය කැමැත්තේ නම් භූරිදත්ත තෙමේ දෙන්නේය. තමා විසින් කරන ලද පාපය නොබෝ කලකින්ම විඳවන්නෙහිය.
එහි **මහිස්ස මවදීයති** යනු පියාණෙනි! මිත්‍රද්‍රෝහියාට ජීවත්ව සිටියදීම පෘථුවිය ඉබේම බිඳී විවරවී ඉඩදෙයි. **හිතච්චාගීති** තමන්ගේ යහපත අත්හරින්නා වූ **ජීවර‍ෙචාපි සුස්සරෙ** ජීවත් වන්නේම මැලවෙයි. මනුෂ්‍ය ප්‍රේතයෙක් මෙනි. **අත්තකතං වෙරං** තමා විසින් කරන ලද පාපය **නචිරං** යනු නොබෝකලකින්ම විඳවන්නේයැයි හඟිමි.
බ්‍රාහ්මණයා මෙසේ කීය;
මහා යාගයක් කොට මෙසේ බ්‍රාහ්මණයෝ පිරිසිදු වෙත්. මෙසේ මම මහායාගයක් යැද පාපයෙන් මිදෙන්නෙමි.
එහි **සුජ්ඣන්ති** යනු දරුව, සෝමදත්ත, නුඹ බාලය. කිසිවක් නොදන්නෙහිය. බ්‍රාහ්මණයෝ වනාහි යම්කිසි පාපයක් කොට යාගයක් කිරීමෙන් පිරිසිදු වෙත්යැයි දක්වමින් මෙසේ කීය.
සෝමදත්ත තෙමේ මෙසේ කීය;
අද මෙම දරුණු දේ කරන නුඹ සමග ඒකාන්තයෙන් මම නොයමි. එක පියවරක්වත් නොයන්නෙමි. මම ඔබෙන් ඉවත්ව යන්නෙමි.
එහි **අපායාමි** යනු පළායමි යන අර්ථයි.
මෙසේ කියා පණ්ඩිත තරුණයා පියාට තමාගේ වචනය අවබෝධ කර දෙන්නට අපොහොසත් වූයේ මහා හඬකින් දෙවියන්ට හඬගා කියා මෙබඳු ආකාර වූ පවිටන් සමඟ නො යන්නෙමියි පියා බලා සිටියදීම පලාගොස් හිමවතට පිවිස පැවිදිව අභිඤ්ඤා සමාපත්ති නිපදවා නොපිරිහුනු ධ්‍යාන ඇත්තේ බ්‍රහ්මලෝකයෙහි උපන්නේ ය. ඒ කාරණය ප්‍රකාශ කරන ශාස්තෲන් වහන්සේ මෙසේ වදාළහ;
බහුශ්‍රැත වූ සෝමදත්ත තෙමේ පියාට මෙය කියා භූතයන්ට හඬගා කියා ඒ ස්ථානයෙන් බැහැර ගියේය.
නේසාද බ්‍රාහ්මණ තෙමේ සෝමදත්ත නැතිව තමාගේ ගෙට කෙසේ යන්නේදැයි සිතන්නේ ආලම්බනයා ටිකක් අසතුටු සිතැති බව දැක, ආලම්බනය. සිතන්න එපා. ඔබට භූරිදත්තව දක්වන්නෙමියි ඔහුව රැගෙන නාගරාජයා උපෝසථය රක්නා තැනට ගොස් තුඹස මත්තේ දරණ ගසාගෙන සිටියා වූ නාගරාජයාව දැක නුදුරෙහි සිටියේ අත දිගුකර ගාථා දෙකක් ප්‍රකාශ ක‍ෙළේය.
ඉඳුගොව් වර්ණ පැහැයෙන් යුත් යමෙක් හට රතුපාට සිරසක් ඇත්තේ ද ඒ මේ නාගරාජයාව අල්ලා ගනිව්. මේ මැණික මට දෙව.
මොහුගේ සිරුර කපු පුළුන් රොදක් සේ පෙනේ. බ්‍රාහ්මණය, නුඹ තුඹස මතුපිට හොවින්නා වූ ඔහුව අල්ලාගන්න.
**වණ්ණාභො** යනු ඉඳුගොව් වර්ණය මෙන් බබලයි. **කප්පාසපිචුරාසීව** යනු මනාව පිළියෙල කළ කපුපුළුන් රොදක් මෙනි.
මහා සත්ත්වයන් වහන්සේ ඇස් දල්වා නේසාදව බලා, මොහු මාගේ උපෝසථයට හානි කරන්නේ යැයි මොහුව නාග භවනයට ගෙනගොස් මහා සම්පත්තියෙහි පිහිටුවාලීමි. මා විසින් දෙනු ලැබූ මැණික ගන්නට අකමැති විය. දැන් වනාහි අහිකුණ්ඨිකයකු රැගෙන එයි. ඉදින් මම මේ මිත්‍රද්‍රෝහියාට කිපෙන්නෙම් නම් මාගේ ශීලය කැඩී යන්නේ ය. මා විසින් වනාහි පළමුව ම අංග සතරකින් යුක්ත උපෝසථය අධිෂ්ඨාන කෙළෙමි. එය පිහිටි පරිදිම වේවා. ආලම්බාන තෙමේ මා කපා උයාවා. උලකින් අනීවා. මොහුට නොකිපෙමියි සිතා ඉදින් වනාහි මම මොහුව බලන්නෙම් නම් මාගේ උපෝසථය බිඳෙන්නේ යැයි ඇස් පියාගෙන අධිෂ්ඨාන පාරමිතාව පෙරදැරිකොට දරණ අතරෙහි හිස සඟවාගෙන නිශ්චලව සිටියේය. නේසාද බ්‍රාහ්මණයා ද එම්බා ආලම්බානය! මේ නාගයාව අල්ලා ගන්න. මට මැණික දෙන්නයැයි කීය. ආලම්බාන තෙමේ නාගයාව දැක ම සතුටු වූයේ මැණික කිසිවක නොතබා බ්‍රාහ්මණය, ගනුවයි ඔහුගේ අතට මැණික දැම්මේ ය. එය ඔහුගේ අතින් ගිලිහී බිම වැටුනේය. වැටෙනවිටම පෘථිවිය තුළට පිවිස නාග භවනයටම ගියේය.
බ්‍රාහ්මණ තෙමේ මාණිකය රත්නයෙන් ද භූරිදත්ත සමග පැවති මිත්‍රත්වයෙන් ද තම පුත්‍රයාගෙන් ද යන කරුණු තුනෙන් ම පරිහානියට පත්විය. ඔහු තමා අසරණ වූයෙමි පුත්‍රයාගේ වචනය නොකෙළෙමියි වැලපෙමින් ගෙදර ගියේය. ආලම්බන තෙමේ ද දිව්‍ය ඖෂධ තම සිරුරේ තවරා ස්වල්පයක් අනුභවකොට ඇතුල් ශරීරයෙහි බෙහෙත් යොදා දිව්‍ය මන්ත්‍රය ජප කරන්නේ බෝධිසත්ත්වයන් සමීපයට ගොස් වලිගයෙන් අල්ලා ඇද හිස තදින් අල්ලා ගන්නේ මොහුගේ මුඛය විවෘතකර ඖෂධයක් යොදා මුඛයෙහි කෙළ ගැසීය. පිරිසිදු ජාති ඇති නාගරාජයා සීලය භේදවේය යන බියෙන් නොකිපී ඇස් විවෘතකර හෝ නොබැලීය. ඉක්බිති ඔහුට ඖෂධ මාත්‍රයක් කොට වලිගයෙන් අල්ලා හිස පහතට සිටින සේ තබා සොලවා අල්ලා ගත් ගොදුර අත්හරවා බිම දිගාකර දිග කොට්ටයක් තලන්නාක් මෙන් අත්වලින් තැලුවේය. ඇට බිඳෙන්නාක් මෙන් විය. නැවත නගුටෙන් අල්ලා වස්ත්‍රයක් ගසාදමන්නාක් මෙන් ගැසුවේය. මහාසත්ත්වයන් වහන්සේ මෙබඳු දුකක් විඳිමින් වුවත් නො කිපුණෝය. ඒ අදහස පවසමින් ශාස්තෲන් වහන්සේ මෙසේ වදාළහ;
ඉක්බිති දිව්‍යමය ඖෂධවලින් ද මන්ත්‍ර පාඨයන් ජප කරමින්ද තමාගේ ආරක්‍ෂාව යොදා භූරිදත්ත නාගරාජයා අල්ලා ගන්නට හැකි වූයේ ය.
එහි **අසක්ඛි** යනු හැක්කේ, සමත්වූයේ වෙයි. **සට්ඨුං** යනු ගන්නට
ඉක්බිති ඔහු මහාසත්ත්වයන් වහන්සේ දුබල කොට වැල්වලින් පෙට්ටියක් සකසා එහි දැම්මේය. විශාල වූ ශරීරය එහි පිවිසිය නොහැක. ඉක්බිති ඔහුව විලුඹෙන් තලා ඇතුළට දමා පෙට්ටිය ගෙන එක් ගමකට ගොස් ගම මැද බිම තබා නාගයාගේ නැටුම් බලනු කැමති අය එන්නයැයි ඝෝෂා කළේය. සියළු ගම්වැසියෝ රැස්වූහ. ඒ වේලාවේ ආලම්බන තෙමේ මහානාග ය පිටතට එන්න යැයි කීය. අද මා පිරිස සතුටු කිරීමට ක්‍රීඩා කිරීම සුදුසුයැයි මහාසත්ත්වයන් වහන්සේ සිතූහ. මෙසේ ආලම්බන තෙමේ බොහෝ ධනය ලැබ සතුටුව මා මුදාහරින්නේය. මොහු යම් යම් දෙයක් මා ලවා කරවන්නේද මම එය කරන්නෙමි. ඉක්බිති ඔහු නයාව පෙට්ටියෙන් පිටතට ගෙන විශාල වෙන්න යැයි කීය. විශාල විය. කුඩා, රවුම්, විවෘත වූ, එක පෙණයක්, පෙණ දෙකක්, තුනක්, පහන්, සතක්, අටක්, නවයක්, දසයක්, විස්සක්, තිහක්, හතළිහක්, පනහක්, පෙණ, පෙණ හත උස්ව, පහත්ව කය පෙනෙන්නට, කය නොපෙනෙන්නට, ශරීරයෙන් බාගයක් නොපෙනෙන්නට, නිල්පාට, කහපාට, ලේපාට, සුදු, මදටිය පාද වෙන්න, දැල විහිදුවන්න, ජලය, දුම විහිදුවන්න. ඔහු විසින් කියන ලද ආකාරය මේ ලෙස ආත්මභාව නිර්මාණය කර නැටුම් දැක්වීය. ඒ දැක ඇතැමෙක් කඳුළු දරාගත නොහැකි වූහ.
මිනිස්සු බොහෝ රන්මය වස්ත්‍රාලංකාරාදිය දුන්හ. මෙසේ මේ ගමේදී ම දසදහසක් පමණ ලැබුනේය. ඔහු මහා සත්ත්වයන්ව අල්ලාගෙන යමක් සොයාගන්නේ යැයි සිතා දහසක් ලැබ මොහුව මුදා හරින්නෙමියි සිතීය. නමුත් මෙපමණ විශාල ප්‍රමාණයක් ලැබීත්, ඔහු මෙසේ සිතීය. ගමේදී මා විසින් මෙපමණ මුදලක් ලැබුනේ නම් නගරයේදී කොතරම් සොයාගන්නට හැකිවේවිද? යැයි සිතා ධන ලෝභයෙන් නාගයාව මුදාහැරියේ නැත. ඔහු ඒ ගමෙහි පවුලක් පවත්වාගෙන රතනමය වූ පෙට්ටියක් කරවා එහි මහාසත්ත්වයන් (නාගයා) ව තබා සුවපහසු යානාවකට නැගී මහත් පිරිවරින් පිටත්ව ඒ ගම්නියම්ගම් ආදියෙහි ක්‍රීඩා කරවමින් (නටවමින්) බරණැසට පැමිණියේය. නාගයාට වනාහි මීපැණි මිශ්‍ර පොරි දෙයි. මැඩියන් මරා දෙයි. නාගයා ගොදුරු නොගනී. මුදා නොහරීවිය යන බියෙන් ගොදුරු නොගෙන නමුත් සතර දොරටු ආදිකොට ඒ ඒ තැන්වල මාසයක් පමණ කාලයක් ක්‍රීඩා කරවූයේය. පසළොස්වක පොහෝදිනක වනාහි අද නුඹවහන්සේට ක්‍රීඩාකර පෙන්වන්නෙමියි රජුට දැනුම් දුන්නේ ය. රජු බෙර හසුරුවා මහාජනයා රැස්කරවීය. රාජංගනයෙහි ඇඳන් පිට ඇඳන් බැන්දාහ.
බෝධිසත්ත්වයන්ව අල්ලාගත් දවසේ මහාසත්ත්වයන්ගේ මව, කාලවර්ණ, රතු ඇස් ඇති පුරුෂයකු විසින් කඩුවකින් තමාගේ අත කපා ලේ පෙරමින් ගෙනයනු සිහිනයෙන් දුටුවාය. ඕ තොමෝ බියෙන් තැති ගත්තේ නැගිට දකුණු අත පිරිමැද සිහිනයක් බව දැනගත්තාය. ඉක්බිති ඇයට මෙසේ කල්පනා විය. මා විසින් නපුරු සිහිනයක් දක්නා ලදි. මාගේ දරුවන් සතරදෙනාට හෝ ධෘතරාෂ්ට්‍ර රජුට හෝ මට හෝ අනතුරක් විය යුතුයි. තව ද මහා සත්ත්වයන් වහන්සේ පිළිබඳව විශේෂයෙන් සිතුවාය. කුමක් නිසාද? ඉතිරි අය තමන්ගේ නාග භවනයෙහි වාසය කරත්. අනිත් තැනැත්තා වනාහි සීලය පිළිබඳ අදහස ඇති බැවින්. මිනිස්ලොවට ගොස් පෙහෙවස් රකියි. ඒ නිසා කෙසේ හෝ මාගේ පුත්‍රයාව අහිකුණ්ටිකයෙක් හෝ ගුරුළෙක් අල්ලාගත්තේද? ඔහු පිළිබඳව වැඩිමනත් කල්පනා කළේය. එයින් මාස බාගයක් ඉක්මගිය කල්හි මාගේ පුත්‍රයා මා නැතිව මාස බාගයක් සිටින්නට නොහැකි වෙයි. ස්ථිර වශයෙන් ම මොහුට කිසියම් භයක් ඇතිවූයේ වන්නේයැයි කනගාටුවට පත්වූවාය. මාසයක් ගතවූ පසු වනාහි ඇයට කඳුළු නොසළා සිටින්නට නොහැකි විය. හෘදය මලානික විය. ඇස් දැවින. ඕතොමෝ ඔහු අද එන්නේ ය. අද එන්නේ ය කියා බලා සිටියාය. ඉක්බිති ඇගේ වැඩිමල් පුත්‍රයා වූ සුදස්සන තෙමේ මාසයක් ගත වූ විට මහත් වූ පිරිසක් සමග මව්පියන් දැකීමට පැමිණියේ පිරිස පිටත රඳවා ප්‍රසාදයට නැග මවට වැඳ එකත්පස්ව සිටියේය. ඕ තොමෝ භූරිදත්ත ගැන ශෝකවන්නී ඔහු සමග කිසිවක් කථා නොකළාය. ඕ සිතුවාය. මගේ මව මා පෙර පැමිණි අවස්ථාවල සතුටුවෙයි. පිළිසඳර කථා කරයි. අද වනාහි දොම්නස්ව සිටී. හේතුව කුමක්ද? ඉක්බිති අසන්නා වූ ඔහුට මෙසේ කීය.
සියළු දේ සමෘද්ධව, එන්නා වූ මා දැක ඉන්‍ද්‍රියයෝ අප්‍රසන්න නොවෙත්. (ප්‍රසන්න වෙත්) එහෙත් රන් කැඩපතක් බඳු මුහුණ අද අඳුරු විය. කළුවන් විය.
මා දැක්මෙන් ඔබේ මුහුණ තමන්ගේ අතින් කඩාගත් නෙළුම්මලක් අත්ලෙන් පිරිමදින කලක් පරිද්දෙන් කළු වූයේ කවර හෙයින්ද සුදස්සන ඇසීය.
එහි **අහට්ඨානි** යනු අප්‍රසන්න නැත. **සාවං** රන්කැඩපතක් වන් මුහුණ අඳුරු විය. **හත්‍ථගතං** යනු අතින් කඩාගත් **එදිසං** යනු මෙබඳු මහත් වූ ශ්‍රී සෞභාග්‍යයෙන් නුඹලා දැකීම සඳහා ආවා වූ මා දැක,
ඇය මෙසේ කියූවද කථා කළේ නැත. සුදර්ශන තෙමේ මෙසේ සිතීය. කිම, කවරකු විසින් හෝ ආක්‍රෝශ පරිභව කළා වන්නේය. ඉක්බිති ඇගෙන් අසමින් ඉතිරි ගාථාව ප්‍රකාශ කළේය.
කිම! කිසිවෙක් ආක්‍රෝශ කළේද? යම්කිසි වේදනාවක් තිබේද? පෙර මා දැක ආවා වූ ඔබගේ මුහුණ මෙසේ නොවීය.
එහි **කච්චින්නු තෙ නාභිසයී** කිම යම්කෙනෙක් ඔබට පරිභව කළේද? ආක්‍රෝශ පරිභව කළේද? හිංසා කළේදැයි මට කියන්න. **තුය්හං** යනු ඔබගේ, පෙර **මමං දිසවාන ආගතං** යනු මෙබදු මුහුණක් නැත. යම්කිසි කරුණකින් අද ඔබගේ මුහුණ ඒ කාරණය මට කියන්නැයි විචාළේය.
ඉක්බිති විමසන ලද ඇය මෙසේ කීවාය.
දරුව, මෙයින් මාසයකට පළමු මාවිසින් සිහිනයක් දකින ලදී. මා අඬා වැලපෙද්දී එක්තරා පුරුෂයෙක් මාගේ දකුණු අත කපා ලේ පෙර පෙරා රැගෙන ගියේය.
සුදස්සන! එය දැනගන්න. යම්හෙයකින් මා ඒ සිහිනය දුටුවේ ද එදා සිට මට දිවා රාත්‍රී සැපයක් නොලැබේ.
එහි **ඉතොමාසං අධොගතං** යනු මෙයින් යට මාසයක් ඉක්ම ගියේය. මා දුටු සිහිනයට අදට මාසයක් වේයැයි දක්වයි. **පුරිසො** යනු එක් කාලවර්ණ රතු ඇස් ඇති පුරුෂයෙක් **රොදන්තියාසතී** හඬමින් සිටිද්දී. **න උපලබ්භති** යනු මට සැපයක් නම් නැත.
මෙසේ ද කියා දරුව, මගේ ප්‍රිය පුත් වූ ඔබගේ කනිටු සොයුරා දක්නට නැත. ඔහුට හටගත්තා වූ බයක් විය යුතුයි හඬමින් කීවාය.
පෙර රන්දැලින් වැසීගිය මනා සිරුර ඇති කන්‍යාවෝ යමෙකු පිරිවරාගෙන සිටියාහුද ඒ භූරිදත්ත දැන් දකින්නට නැත.
මැනවින් පිපුණා වූ කිණිහිරිය ගස් වැනි උතුම් කඩු දරන නාග මාණවකයන් පෙර යමකු පිරිවරාගෙන සිටියාහුද ඒ භූරිදත්ත දැන් දකින්නට නැත.
එහෙයින් අපි දැන් භූරිදත්තගේ නිවේසනයට යමු. ශීල සම්පන්න වූ ධර්මිෂ්ට වූ ඔබගේ සහෝදරයාව බලන්නෙමුයි මෑණියෝ පැවසූහ.
එහි **සම්ඵුල්ල** යනු රන්මය අලංකාර දරන්නා වූ, මනාව මල් පිපුණු කිණිහිරියා ගස් වැනි, **හන්‍ද** යනු වචනයක අවධාරණාර්ථයෙහි නිපාතයෙහි දරුව එන්න. භූරිදත්තගේ නිවෙසට යමු යැයි කියයි.
මෙසේ ද කියා ඔහුගේ ද තමාගේ ද පිරිස සමග එහි ගියේය. භූරිදත්තගේ භාර්යාවරු වනාහි ඔහු තුඹස මත්තෙහි නොදැක, මවගේ නිවෙසට ගියා වන්නේ යැයි උත්සුක නොවූහ. ඒ අය නැන්දනිය වනාහි අපගේ පුත්‍රයා නොදැක එන්නීයැයි අසා පෙරගමන්කොට, ඔබගේ පුත්‍රයා නොදැක අදට මාසයකැයි මහා හඬින් විලාප දෙමින් පාමුල වැටුනාහ. ඒ අර්ථය ප්‍රකාශ කරමින් ශාස්තෲන් වහන්සේ වදාළහ;
එන්නා වූ භූරිදත්තගේ මව දැක භූරිදත්ත නාරජුගේ බිසෝවරු හිසෙහි අත්බැඳ ඇඬුවාහ.
ආර්යාවෙනි! තොපගේ පුත්‍ර වූ යසස් ඇති භූරිදත්ත අදට මාසයක් ගතවී ඇතත් ජීවත්වන්නේද, නැතහොත් මලේද කියා නොදනිමු.
එහි **පුත්තංතෙය්‍යෙ** යනාදී ගාථා මේ ඔවුන්ගේ විලාප ගාථාවන්ය.
භූරිදත්ත මව ලේලිය සමග ඇතුල්වීදියෙහි ඇවිද ඇයත් රැගෙන ඔහුගේ ප්‍රසාදයට නැග පුත්‍රයාගේ සයනයද බලා වැලපෙන්නී මෙසේ කීවාය.
නසන ලද දරුවන් ඇති හිස් වූ කැදැල්ල බලා ළතවෙන කිරිල්ලියක මෙන් භූරිදත්තව නොදකින්නේ බොහෝකලක් දුකින් සිටින්නෙමි.
නසන ලද දරුවන් ඇති, හිස් වූ කැදැල්ල බලා ළතවෙන කිරිල්ලියක මෙන් ප්‍රිය පුතු නොදැක ඒ ඒ තැන දුව ගියෙමි.
නසන ලද පැටව් ඇති හිස් වූ කැදැල්ල බලා ළතවෙන කුරරී නම් පක්‍ෂියා මෙන් භූරිදත්ත බොහෝකල් නොදැක දුකින් කල් ගෙවමි.
ඒකාන්තයෙන් භූරිදත්ත නො දක්නා මට ජලය නැති මඬෙහි සක්වාලිහිණියක් මෙන් භූරිදත්තව නොදැක බොහෝකලක් දුකසේ පසුවෙමි.
කම්මල්කරුවාගේ උදුන මෙන් ඇතුලත දැවේ. පිටත නොදැවේ. එපරිද්දෙන් භූරිදත්තව නොදකින්නී සෝකයෙන් දැවෙමින් මෑණියෝ වැළපුනාහ.
එහි **අපස්සන්තී** යනු නොදකින්න. **හතඡාපා** යනු නසන ලද පැටව්.
මෙසේ භූරිදත්ත මව විලාප දෙනවිට භූරිදත්තගේ නිවස සමුද්‍ර අභ්‍යන්තරය මෙන් ඒකනින්නාද විය. එක් අයෙක්වත් තම ස්වභාවයෙන් සිටින්නට නොහැකි විය. මුළු නිවෙසම යුගාන්ත වාතයෙන් පීඩාවට පත් සල්වනයෙක් මෙන් විය.
එහි **අපස්සති** යනු නොබලන්න. **හතඡාපා** නැසුනා වූ පැටවුන් ඇති. මෙසේ භූරිදත්තගේ මව වැලපෙද්දී භූරිදත්තගේ වාසස්ථානය සාගර අභ්‍යන්තරය මෙන් මහා ඝෝෂාවකින් යුක්ත විය. එක් අයෙක්වත් තමන්ගේ යථා ස්වරූපයෙන් සිටින්නට අසමත් විය. මුළු නිවෙසම කල්පාවසානයේ මාරුතයෙන් කම්පා වූ සල්වනයක් මෙන් විය.
ඒ අර්ථය ප්‍රකාශ කරමින් ශාස්තෲන් වහන්සේ මෙසේ වදාළහ;
සුළඟින් මැඩගත්තා වූ කම්පවට පත්වූ සල්ගසක් මෙන් භූරිදත්තගේ නිවසෙහි දූ දරුවෝ නිදත්.
අරිට්ඨ හා සුභග යන දෙසොහොයුරෝ ද මව්පිය උපස්ථානය සඳහා යන්නේ ඒ හඬ අසා භූරිදත්තගේ නිවෙසට පැමිණ මව සැනසූහ. ඒ අර්ථය ප්‍රකාශ කරමින් ශාස්තෲන් වහන්සේ මෙසේ වදාළහ.
භූරිදත්තගේ නිවසෙහි - මේ හඬ අසා අරිට්ඨ හා සුභග යන දෙදෙනා දුවගෙන ආහ.
මෑණියනි, සැනසෙන්න. දුක් නොවන්න. මේ සත්ත්වයන්ගේ ස්වභාවයයි. චුතවෙත්. නැවත උපදිත්. මේ ලෝකයේ පරිණාමයයි.
එහි **ඵසස්ස පරිණාමිතා** යනු චුතිය හා ඉපදීම මේ ලෝකයේ පරිණාම ස්වභාවයයි. මෙසේ වනාහි ලෝකය විපරිණාමයට පත්වෙයි. මේ කාරණා දෙකින් මිදුනු කෙනෙක් නම් නැත යන අර්ථයි.
සමුද්දජා මෙසේ කීය;
පුත්‍රය, සත්ත්වයන්ගේ ස්වභාවය මෙය බව මම ද දනිමි. එහෙත්, භූරිදත්තව නො දත් සෝකයෙන් මම පෙළුණේ වෙමි.
පුත, සුදස්සන, මේ රාත්‍රිය දැනගන්න. භූරිදත්තව අද රෑ නොදැක්කොත් මගේ ජීවිතය අත්හරිමි. ඒ දනුවයි මෑණියෝ පැවසූහ.
එහි **අජ්ජ චෙ මෙ** යනු පිය සුදස්සන, ඉදින් අද මේ රාත්‍රියේ භූරිදත්ත තෙමේ දර්ශන පථයට නොඑන්නේද, භූරිදත්තව නොදකින මම දිවි තොර කරගන්නෙමියි සිතමි.
දරුවෝ කීහ;
මැණියනි! ශෝක නොකරන්න. සැනසෙන්න. සොයුරාව ගෙනෙන්නෙමු. සොහොයුරාව සොයමින් ඒ ඒ දිශාවන්හි යන්නෙමි.
පර්වතයන්හි, ගිරිදුර්ගවල ගම්නියම්ගම්වල ද යන්නෙමි. ගිහින් සොයන්නෙමි. දස දවසකින් මෙපිට එන සහෝදරයා බලා සැනසෙන්න.
එහි **චරං** යනු මෑණියනි, තුන්දෙනාම සොයුරාව සොයමින් ඇවිදින්නාහු දිශා අනුදිශාවන්ට යන්නෙමියි ඇයව සැනසූහ.
ඉක්බිති සුදස්සන තෙමේ සිතීය. ඉදින් තුන්දෙනාම එක් දිශාවකට යන්නෙමුද ප්‍රමාදයක් වන්නේය. තුන්දෙනා විසින් තැන් තුනකට යායුතුයයි එක්කෙනෙක් දෙව්ලොවටත්, එක් අයෙක් හිමවතටත් එක් අයෙක් මිනිස් ලොවටත් යා යුතුයි. ඉදින් වනාහි කන අරිට්ඨ මිනිස්ලොවට යන්නේද යම්තැනකදී භූරිදත්තව දකී. ඒ ගම හෝ නියම්ගම දවන්නේය. ඔහු නපුරුය. පරුෂය. මොහුව එහි යවන්නට නොහැකියයි සිතා දරුව අරිට්ඨ! ඔබ දෙව්ලොවට යන්න. ඉදින් දෙවියෝ වනාහි ධර්මය අසන්නට කැමතිනම් භූරිදත්තව දෙව්ලොවට ගෙන ගියේ වන. එයින් ඔහුව ගෙනඑවයි කියා අරිට්ඨව දෙව්ලොවට යැවීය. සුභග දරුව! නුඹ හිමවතට ගොස් පස්මහා ගංගාවන්හි භූරිදත්තව සොයා එන්නයැයි හිමවතට පිටත්කර හැරියේය. තමා වනාහි මිනිස්ලොවට යනු කැමැත්තේ මෙසේ සිතීය. ඉදින් මම මාණවකයකු විලාසයෙන් යන්නෙම් ද මිනිස්සු පසුබට වෙත්. මා තාපස විලාසයෙන් යා යුතුය. මිනිසුන්ට වනාහි පැවිද්දෝ ප්‍රියමනාප වෙත්. ඔහු තාපස වේෂය ගෙන මවට වැඳ පිටත්විය.
බෝධිසත්ත්වයන් වහන්සේ වනාහි ‘අච්චිමුඛී’ නම් වූ වෙනත් මවකගේ දුවණියක් වූ සොයුරියක් ඇත. ඇය බෝධිසත්ත්වයන් කෙරෙහි අතිශයින් බැඳුනේ වෙයි. ඇය යන්නා වූ සුදස්සනව දැක මෙසේ කීය. සොයුර, ‘ඔබ අතිශයින් වෙහෙස වූයේ වෙයි. මම ද ඔබ සමග එන්නෙමියි කීවාය. සොයුරිය, ඔබ සමග යා නොහැක. මා පැවිදි වේෂයෙන් යන්නෙමි. මම කුඩා මැඩිදෙනක් වී ඔබගේ ජටා මඬුල්ලේ සැඟවී යන්නෙමියි ඇය කීවාය. එසේනම් එන්නයැයි කීය. ඇය කුඩා මැඩිදෙනක් වී ඔහුගේ ජටාව තුළ ලැග්ගේය. සුදස්සන තෙමේ මුලපටන්ම කල්පනාකාරීව යන්නෙමියි, බෝධිසත්ත්වයන්ගේ භාර්යාවරු ඔහු පෙහෙවස් රකින තැන අසා පළමුව එහි ගොස් ආලම්බන විසින් මහා සත්ත්වයන්ව අල්ලාගත් තැන රුධිරයද වැල්වලින් පෙට්ටියක් සෑදු තැන ද දැක භූරිදත්තව වනාහි අහිකුණ්ඩකයකු විසින් අල්ලාගන්නා ලද්දේ වනැයි හටගත් ශෝක ඇත්තේ කඳුළු පිරුණු ඇස් ඇත්තේ ආලම්බන ගිය මාර්ගයෙන්ම පළමුව ක්‍රීඩා කර වූ ගමට ගොස් මෙබඳු වූ ස්වභාව ඇති නාගයකු කිසියම් අහිකුණ්ඩිකයකු විසින් නටවන ලදදැයි මිනිසුන්ගෙන් විචාළේය. එවිට එසේය. මෙයින් මාසයකට පමණ පෙර ආලම්බන විසින් සෙල්ලම් කරවන ලදීයැයි කීහ. ඔහු විසින් ඒ වෙනුවෙන් යමක් ලබන ලද්දේදැයි විචාර කල්හි එසේය. මෙහිදීම දසදහසක් පමණ ලබන ලදී. දැන් කොහි ගියේදැයි විචාළේය. අසවල් ගමට යැයි කීහ. හෙතෙම එතැන් පටන් විචාරමින් පිළිවෙලින් රජගෙදර දොරටුව තෙක් ගමන් කළේය.
ඒ වේලාවේදී ආලම්බන තෙමේ ද මනාව ජල ස්නානය කොට සුවඳ ඇග ගල්වා පටසලුවක් හැඳ රත්නමය පෙට්ටිය ගෙන රජදොරටුව වෙතට ම ගියේය. මහාජනයා රැස්වූහ. රජුට ද ආසනයක් පනවන ලදී. ඔහු ඇතුළුගෙහි සිටම මම එමි. නාරජු නටවන්නයැයි කියා යැවීය. ආලම්බන තෙමේ විසිතුරු ඇතිරියක රන්මය පෙට්ටිය තබා, එය විවෘතකොට මහා නාගරාජය! මෙහි එන්නයැයි සංඥාවක් දුන්නේය. ඒ අවස්ථාවේ සුදස්සන තෙමේද පිරිස් කෙළවර සිටියේ මහාසත්ත්වයන් වහන්සේ හිස එලියට ගෙන ඒ මුළු පිරිස දෙසම බැලීය. නාගයෝ කරුණු දෙකක් නිසා පිරිසක් දෙස බලත්. ගුරුලන්ගෙන් සිදුවන විපතක් ගැන හෝ ඥාතීන් බැලීම සඳහාය යන කාරණා දෙකයි. ඔව්හු ගුරුළන් දැක බිය වූවාහු නො නටත්. නෑයන් දැක ලජ්ජාවට පත්වූවාහු නොනටත්. මහාසත්ත්වයන් වහන්සේ වනාහි බලන්නේ පිරිස අතර සොයුරාව දුටුවේය. ඔහු ඇස පුරා කඳුළු සහිතව පෙට්ටියෙන් පිටත අවුත් සහෝදරයා දෙසට ගමන් කළේය. මහාජනයා එන්නා වූ ඔහු දැක බිය වූයේ එතනින් පැන ගියහ. සුදස්සන පමණක් එහි නතර විය. හෙතෙම ගොස් ඔහුගේ පා ළග හිස තබා ඇඬුවේය. සුදස්සන තෙමේ ද හැඬුවේය. මහාසත්ත්වයන් වහන්සේ හඬා නැවත පෙට්ටිය තුළට ම ගියේය. මේ නාගයා විසින්, තාපසයකු දෂ්ට කළා වන්නේ යැයිද ඔහුව අස්වසන්නෙමියි පැමිණ මෙසේ ප්‍රකාශ කළේය.
අත්මිදුනා වූ නාගයා ඔබගේ පා ළඟ වැටුනේය. පියාණෙනි, ඔහු දෂ්ට කළාද? පියාණෙනි, බිය නොවන්න. සැපවත් වේවායි ආලම්බන කීය.
එහි **මාභායී** යනු තාපස පියාණෙනි, මම ආලම්බන නම් වෙමි. බිය නොවන්න. ඔබට ආවතේව කිරීම මට භාරය.
සුදස්සන නාරජ ඔහු සමග කථාකරනු කැමැත්තේ මෙසේ කීය.
මගේ මේ නාගයා සුළු පමණින්වත් මට දුකක් ඉපදවීමට අපොහොසත්ය. යම් පමණ අහිගුණ්ඨිකයෝ වෙත් ද මා හා සමාන අහිකුණ්ඨිකයෙක් ලොව වෙනත් නැත. (තාපස වේසයෙන් ආ සුදස්සන නා රජු කීය.)
එහි **කායචි** යනු කිසිවකුටත් අල්ප වූ ද දුකක් ඇතිකිරීමට සමත් නොවෙමි. මා හා සමාන වූ අහිකුණ්ඨිකයෙක් නම් නැත යනුයි.
ආලම්බන තෙමේ මොහු අසවල් තැනැත්තා යැයි නොදන්නේ කිපී මෙසේ කීය.
යම්කිසි බාල මෝඩයෙක් බමුණු වෙසින් මේ පිරිස මැදට පැමිණ මට යුද්ධය සඳහා අභියෝග කරයි. මගේ පිරිස මගේ බස අසාවා.
එහි **දත්තො** යනු බොළඳ, මෝඩ **අව්හයන්තු** යනු කැඳවන්නේ, මෙසේ කියා ඇත. මේ වනාහි කිසියම් බාල උම්මත්තකයෙක් මා යුද්ධයට කැඳවන්නේ තමා හා සසඳා මේ පිරිස තුළට පැමිණියේ වන. පිරිස මගේ වචනය අසාවා. මගේ වරදක් නැත. මට නොකිපෙව.
ඉක්බිති ඔහුට සුදස්සන තෙමේ ගාථාවකින් මෙසේ කීහ.
ආලම්බය! නුඹ නාග වූ මා සමග යුධ කරව. මම මැඩි පැටවක මගින් ඔබ සමග යුධ කරමි. එහි පන්දහසක් පරදු තබන්න.
එහි **නාගෙන** යනු නුඹ නාගයකු වූ මා සමග යුධ කරන්න. මම තරුණ මැඩි පැටවකු වූ නුඹ සමග යුධ කරන්නෙමි. **ආසහස්ස‍ෙහි** යනු එහිදී අපගේ යුද්ධයෙහි පන්දහසක් පරදුව වන්නේය.
අලම්බන මෙසේ කීය;
මානවකය, මම වස්තුවෙන් ආඪ්‍ය වෙමි. නුඹ දිළින්දෙකි. ඔබගේ ඇපය කුමක්ද. ඔට්ටුව කුමක්ද?
මට ඔට්ටුවක් ඇත. ඇපයද එබඳුය. එහි පන්දහසක් ඔට්ටු තබන්න.
එහි **කොනුතෙ** යනු පැවිද්දකු වූ ඔබට කවරනම් ඔට්ටුවක්ද? **උපජූතඤ්ච** යනු මේ සූදුවෙහිදී ඔබ ළඟ තබාගන්නා වූ ධනය කොපමණදැයි මට පෙන්වන්න යැයි කියයි. **උපජූතඤ්ච** **මෙ** යනු මට වනාහි දිය යුතු ළඟ තබාගන්නා වූ ධනය හෝ තැබිය යුතු ඔට්ටුව හෝ එසේම ඇත. ඒ නිසා එහි පන්දහසකින් අපි ඔට්ටු තබමු.
සුදස්සන තෙමේ ඔහුගේ කථාව අසා පන්දහසක් ඔට්ටුව වේවායි බිය නැතිව රජමැදුරට නැග මාමා වූ රජුගේ සමීපයෙහි සිට මේ ගාථාව කීය.
මහරජතුමනි, ඔබතුමාට යහපත් වචනයක් වේවා. මට සවන් දෙන්න. කීර්තිමත් වූ රජතුමනි, මට ඔට්ටුව පන්දහසකි.
එහි **කිත්තිමා** යනු ගුණ කීර්තියෙන් යුක්ත වූ.
රජ තෙමේ මේ තාපසයා මගෙන් විශාල ධනයක් ඉල්වයි. කුමක්දැයි සිතා මේ ගාථාව කීය.
බ්‍රාහ්මණය, පියා විසින් ගත් ණයක් වේද, නැත හෝ ඔබ විසින් ගන්නා ලද ණයක්ද? කුමක් නිසා ඔබ බොහෝ ධනය ඉල්වන්නෙහිද?
එහි **පෙත්තිකං වා** යනු පියා විසින් හෝ ගෙන වියදම් කළ නැතහොත් තමා විසින් ගන්නා ලද ණය නම් වෙයි. කිම මගේ පියා විසින් හෝ ඔබගේ අතින් ගන්නා ලද ණයක් වේද? නැතහොත් මා විසින් ගන්නා ලද්දක්ද? කුමන කරුණක් නිසා මෙසේ බොහෝ ධනය ඉල්වන්නෙහිද?
මෙසේ කී කල්හි සුදස්සන තෙමේ ගාථා දෙකක් කීය.
ආලම්බන තෙමේ නාගයකු ලවා මා පරදවනු කැමති වෙයි. මම මැඩි පැටවක ලවා ආලම්බනයා දෂ්ට කරවමි.
මහාරජතුමනි, අද ඔබවහන්සේ ක්‍ෂත්‍රිය ජනයා පිරිවරාගෙන එය නයින්ගේ නැටුම් බැලීමට සූදානම් වන්න.
එහි **අභිජිගිංසති** යනු යුද්ධය ජයගන්නට කැමති වෙයි. එහිදී ඉදින් ඔහු පරදින්නේ ද මා දිනන්නේ ද මට පන්දහසක් දෙන්නේය. ඉදින් මම පරිදින්නෙම් නම් මම ඔහුට දෙමි. ඒ නිසා ඒ බොහෝ වූ ධනය ඉල්ලමි. **තං** යනු ඒ නිසා මහරජතුමනි, ඔබවහන්සේ එම දර්ශනය නැරඹීමට යා යුතුයි.
රජතෙමේ, එසේනම් යමු යැයි තවුසා සමගම නික්ම ගියේය. ඒ දැක ආලම්බායන තෙමේ මෙසේ සිතීය. මේ තවුසා ගොස් රජුවද රැගෙන ආවේ රජුගේ මිත්‍රයකු වන්නේයැයි සිතා බිය වූයේ ඔහු අනුව යමින් මේ ගාථාව කීය.
මානවකය, මම ශිල්ප වාදයෙන් ඔබව ඉක්මවා නොහඟිමි. එහෙත් ශිල්පයෙන් මත්වූ ඔබ උරගයාට ගරු නොකරන්නෙහිය.
එහි **සිප්පවාදෙන** යනු මානවය, මම තමන්ගේ ශිල්පයෙන් ඔබව පහත්කොට නොසළකමි. නුඹ වනාහි ශිල්පයෙන් මත්වූයේ මේ නාගයාට ගරු නොකරන්නෙහිය. පූජා නොකරන්නෙහිය.
ඉක්බිති සුදස්සන තෙමේ ගාථා දෙකක් පැවසීය.
අපිද ශිල්පවාදයෙන් ඔබ හෙළා නොදකිමු. එහෙත් ඔබ මේ විෂ රහිත නාගයාගෙන් මහජනයාව බොහෝකොට වංචා කරන්නෙහිය.
යම් ලෙසකින් මම එය දන්නෙම්ද ඒ ලෙසට මහජනයා දැනගන්ද එසේ වුවහොත් ආලම්බනය, ඔබ අත්සුණු මිටක්වත් නොලබන්නේය. ධනය ගැන කවර කථාද?
ඉක්බිති ආලම්බායන තෙමේ කිපී ඔහුට මෙසේ කීය.
රළු අඳුන් දිවිසමක් හැඳ ජටාවක් බැඳ කිළිටිව මේ පිරිස මැදට ආවා වූ නුඹ මේ ආනුභාව සම්පන්න නාගයා විෂ නැතියැයි අවමන් කරන්නෙහි.
උග්‍ර වූ තේජසින් පිරුණා වූ ඔහුව මෙහි සමීපයට ගොස් වටහා ගන්න. මොහු ඔබව අළුගොඩක් වෙන් කරන්නේ යැයි හඟිමි.
එහි **රුම්මි** යනු අඳුන් ආදියෙන් නොසැරසුණු, **අවිසො අතිමඤ්ඤසි** යනු විෂ නැත්තේයැයි අවමන් කරන්නෙහිය. **ආසජ්ජ** යනු ළගට ගොස්, **ජඤ්ඤාසි** යනු දැනගන්නෙහි.
ඉක්බිති ඔහු සමග ක්‍රීඩා කරන්නා වූ සුදස්සන තෙමේ මේ ගාථාව කීය.
තොපගේ මේ සර්පයාට විෂ ඇත්නම් ගැරඬියාටත්, දියබරියාටත්, කොළපාට සර්පයාටත් (පණවුළුටක්) විෂ ඇත්තේය. රතුපාට හිසක් ඇති සර්ප නාගයාට විෂ නැත.
එහි **සිළුත්තස්ස** යනු ගැරඬියාට. **දෙඩ්ඪූභස්ස** දියබරියාට, **සිලාභූතො** යනු කොළපාට වර්ණ ඇති සර්පයාට මෙසේ විෂ නැති සර්පයන් දක්වා මොවුන්ට විෂ වන්නේය. රතුපාට හිසක් ඇති සර්පයකු වූ මොහුට විෂ නැත.
ඉක්බිති ආලම්බන තෙමේ ඔහුට ගාථා දෙකකින් මෙසේ කීය.
මේ ලෝකයේ දායකයෝ අර්හත් වූ සංසුන් ඉඳුරන් ඇති තපස්වීන් වහන්සේලාට දන් දී දෙව්ලොව යත්යැයි මා විසින් අසා ඇත. ඉදින් ඔබට දිය හැකි දෙයක් වේනම් ජීවත්වෙමින් දන් දෙව.
මේ මහා ඍද්ධි ඇති තේජස් ඇති, පරාජය කළ නොහැකි නාගරාජයෙකි. ඒ නාගයා ලවා ඔබව මම දෂ්ට කරවන්නෙමි. ඔහු තා අළු කරන්නේයයි ආලම්බන කීය.
එහි **දා තව‍ෙ** යනු ඉදින් ඔබට කිසියම් දියහැකි දෙයක් ඇත්නම් එය දෙන්න.
යහළු ආලම්බනය, මේ ලොව දන් දෙන දායකයෝ දෙව්ලොව උපදිතැයි යන මෙය සංයම ඇති තපස්වීන්ගෙන් මා ද අසා ඇත. ඉදින් දිය යුතු දෙයක් ඇත්නම්, එය ජීවත් වෙමින් තොපම දිය යුතුය.
‘අච්චිමුඛී’ නම් මේ මැඩි පැටවා උග්‍ර විෂ තේජස් ඇත්තීය. ඇය ලවා දැන් තා දෂ්ට කරවමි. ඕ තා අළුකර දමන්නේය.
ධතරාෂ්ට්‍ර නම් නා රජුට යම් දුවක් වීද, මගේ අසමාන මවු නැගිණ වූද උග්‍ර තේජසින් පරිපූර්ණ ඒ මේ අච්චිමුඛී නමැති මැඩි පැටී දකිනු ලැබේවායි සුදස්සන කීය.
මේ ගාථා සුදස්සනගේ වචනයයි. එහි **පුණ්ණ උග්ගස්ස තෙජසා** යනු උග්‍ර වූ විෂයෙන් පිරුණා වූ.
මෙසේ ද කියා මෑණියනි, අච්චිමුඛී, ජටාව තුළින් නික්ම මගේ අතෙහි රැඳෙන්න. මහාජනයා මැද සහෝදරියට කථාකොට අත දිගුකළේය. ඕතොමෝ ඔහුගේ හඬ අසා ජටාව තුළ සිටම තුන්වරක් මණ්ඩුකන්ද පවත්වා ඉන් නික්ම උරහිසෙහි සිට උඩපැන ඔහුගේ අත්ලෙහි විෂ බිංදු තුනක් හෙළා නැවතත් ඔහුගේ ජටාව තුළටම පිවිසියේය. සුදස්සන තෙමේ විෂ රැගෙන සිටියේ මේ ජනපදය විනාශ වන්නේය. මේ ජනපදය නැසෙන්නේය යනුවෙන් තුන්වරක් ප්‍රකාශ කළේය. ඔහුගේ ඒ හඬ දොළොස් යොදුනක් පමණ පැතිර පවත්නා මුළු බරණැස් පුරය පුරා පැතිරී ගියේය. ඉක්බිති රජතුමා, කුමක් නිසා ජනපදය විනාශ වන්නේදැයි ඇසීය. මහරජතුමනි, මේ විෂ ඉසින්නට තැනක් නොදකිමි. දරුව, මේ මහපොළව විශාලය. එහි ඉසින්න. ඉක්බිති ඔහුට මහරජතුමනියි ප්‍රතික්‍ෂේප කරමින් මේ ගාථාව කීය.
බ්‍රහ්මදත්ත මහරජ, දැනගන්න. ඉදින් මෙය පොළවෙහි ඉසින්නෙම්ද නිසැකයෙන් ම තෘණලතාවන් හා ඖෂධ වියලී යන්නේ ය.
එහි **තිණලතා** යනු පෘථිවිය ඇසුරුකර හටගන්නා වූ තෘණ වර්ග ද වැල් ද සියළු ඖෂධ පැළෑටි ද ඒ නිසා පොළොවෙහි ඉසින්නට නොහැක.
එසේනම් දරුව, එය උඩ අහසෙහි ඉසින්න. එහිද නොහැකියැයි පෙන්වමින් මේ ගාථාව කීය.
බ්‍රහ්මදත්ත මහරජ! දැනගන්න. ඉදින් උඩ අහසෙහි හෙළන්නෙම් ද සත් වර්ෂයක් වැසි නොවසින්නේය. හිම වැටෙන්නේ නැත. පිනි බිඳකුදු වැටෙන්නේ නැත.
එහි **න හිමං පතෙ** යනු වර්ෂ හතක් හිමබින්දු මාත්‍රයක්වත් නොවැටෙන්නේය.
එසේනම් ජලයෙහි ඉසින්නයැයි කීවිට එයද නොහැකියයි දක්වමින් මේ ගාථාව කීය.
බ්‍රහ්මදත්ත මහරජ! දැනගන්න. ඉදින් ජලයෙහි ඉසින්නෙම් නම් සියළු ජලාශ්‍රිත ප්‍රාණීහුද මත්ස්‍ය කැස්බාදිහුද මැරෙන්නාහ.
ඉක්බිති රජු ඔහුට මෙසේ කීය. දරුව, අපි කිසිවක් නොදනිමු. යම් ලෙසක අපගේ රටට නොනසී ද එබඳු වූ උපක්‍රමයක් ඔබම දන්නෙහිය. එසේනම් මහරජ, මෙතැන පිළිවෙලින් ආවාට තුනක් සාරවන්න යැයි කීය. රජු කැණවීය. සුදස්සන තෙමේ මැද ආවාටය නොයෙක් බෙහෙත් වර්ගවලින් පුරවාලීය. දෙවැන්න ගොමවලින්ද තුන්වැන්න දිව්‍යමය ඖෂධවලින් ද පුරවාලීය. ඉක්බිති මැද ආවාටයෙහි විෂ බින්දු දමාපීය. එකෙණෙහිම දුම් දමමින් ගිනිජාලා නැගී ආවේය. ඒ ගිනිදැල් ගොම පිරවූ ආවාටයට පැතිර ගොස් ඖෂධ දැවී නිවී ගියේය. ආලම්බායන තෙමේ ඒ ආවාටය අසල සිටියේය. ඉක්බිති ඔහුට විෂ හුමාලය වැදුනේය. සිරුරෙහි හම ගැලවී ගියේය. සුදුකබර මතුවිය. ඔහු බියෙන් තැතිගත්තේ නාරජුව මුදාහරින්නෙමියි තුන්වරක් ප්‍රකාශ කළේය. ඒ අසා බෝධිසත්ත්වයන් වහන්සේ රුවන්මය පෙට්ටියෙන් නික්ම සියළු අලංකාරයෙන් යුත් ආත්මභාවයක් මවා ශක්‍රදේව රාජ විලාශයෙන් පෙනී සිටියේය. සුදස්සන ද අච්චිමුඛී ද එසේ සිටියාහ. ඉක්බිති සුදස්සන තෙමේ රජුට මෙසේ කීය. මහරජතුමනි, දැනගන්න. මේ කාගේ දරුවෝද? නොදනිමි. අපව තවම නොදන්නෙහිය. කසී රජුගේ දියණිය වූ සමුද්දජා කුමරියව ධෘතරාෂ්ට්‍රට දුන් බව දන්නෙහිද? ඔව් දනිමියි කීය. ඇය මගේ බාල සොහොයුරියයි. අපි ඇගේ පුත්‍රයෝය. ඔබ අපගේ මාමාය.
ඉක්බිති රජතුමා ඔවුන් වැළඳගෙන හිස සිඹ අඬා වැලප ප්‍රාසාදයට කැඳවාගෙන ගොස් මහත් වූ සත්කාර කොට භූරිදත්ත සමග පිළිසඳර කථා කරන්නේ මෙසේ විචාළේය. දරුව, මෙබඳු උග්‍ර විෂ ඇති ඔහුව මේ ආලම්බායන තෙමේ කෙසේ අල්ලා ගත්තේද? ඔහු සියල්ල විස්තර සහිතව කියා මහරජතුමනි, රජතුමා වනාහි මේ ආකාරයට රාජ්‍යය කරන්නට වටනේයැයි මාමාට ධර්මදේශනා කළේය. ඉක්බිති ඔහුට සුදස්සන තෙමේ මෙසේ කීය. මාමේ! මගේ මව භූරිදත්තව නොදැක ක්ලාන්තව සිටින්නීය. අපි බාහිර යමක් කරන්නට අපොහොසත් වෙමු. යහපති. දරුවනි! නුඹලා යන්න. මම වනාහි මගේ සහෝදරිය දකිනු කැමැත්තෙමි. කෙසේ ඇයව දකින්නෙම්ද? මාමේ සීයා කාසි රජතුමා කොහේ සිටීද? දරුව, මාගේ සහෝදරිය නැතිව ජීවත්වන්නට නොහැකිව රාජ්‍යය අත්හැර දමා පැවිදිව අසවල් වනරොදෙහි වාසය කරන්නේ යැයි කීය. මාමේ! මගේ මව ඔබවත් මාගේ සීයාවත් දකිනු කැමැත්තීය. නුඹලා අසවල් දවසේ මගේ සීයා සමීපයට යව්. අපි මවත් රැගෙන සීයාගේ අසපුවට එන්නෙමි. එහිදී ඔවුන්ව නුඹලාට දැකගත හැක. ඉක්බිති ඔව්හු මාමාට දවසක් තබා රාජ නිවේසනයෙන් බැසගත්හ. රජතුමා බෑනාව උනන්දු කරවා හඬා නතර විය. ඔව්හු ද පොළව පලාගෙන නාගභවනයට ගියහ.
මහා සත්ත්වයන් වහන්සේ පැමිණි කල්හි සියළු නගරයම එකම විලාපයකින් පිරිගියේය. ඔහු ද මාසයක් පෙට්ටියෙහි ක්‍රීඩා කරන්නේ ගිලන්ව නිදාගත්තේය. ඔහුගේ සමීපයට පැමිණි නාගයන් අප්‍රමාණය. ඔහු ඔවුන් සමග කියන්නේ වෙහෙසට පත්වෙයි. කාණාරිට්ඨ තෙමේ දෙව්ලොවට ගොස් මහා සත්ත්වයන් නොදැක පළමුවෙන්ම පැමිණියේය. ඉක්බිති ඔහුව, මෙතෙමේ සැඩපරුෂය. නාග පිරිස වළක්වන්නට හැකිවන්නේ යැයි මහා සත්ත්වයන් සිටි තැන මුරකාවලෙහි යෙදූහ. සුභග තෙමේද මුළු හිමවතට සොයා එයින් මහා සමුද්‍රයත් ඉතිරි ගංගාවන්ද ගැන සිතාබලා යමුනාව ගැන සිතමින් එයි. නේසාද බ්‍රාහ්මණයාද ආලම්බනගේ කුෂ්ටය දැක මෙසේ සිතීය. මොහු භූරිදත්තව පීඩාවට පත්කොට හටගත් කුෂ්ට ඇත්තේ වන. මම වනාහි මට බොහෝ උපකාරි වූ ඔහුව ධන තණ්හාවෙන් ආලම්බනට පෙන්වූයෙමි. ඒ පාපය මා වෙත එන්නේය. එය මා වෙත එන්නට කලින් යමුනා නදියට ගොස් පව් සෝදන තොටුපළෙහි පව් සෝදා හරින්නෙමියි එහි ගොස් මා විසින් භූරිදත්තට මිත්‍රද්‍රෝහී ක්‍රියාවක් කෙළෙමි. ඒ පාපය සෝදා හරින්නෙමියි ජලස්නාන කර්මය කරයි. ඒ මොහොතේ සුභග තෙමේ එතැනට පැමිණියේ ඔහුගේ ඒ වචනය අසා, මේ පාපියා විසින් මහත් වූ යසස්දායක වූ මාගේ සහෝදරයාව මැණිකක් හේතුවෙන් ආලම්බනයාට පෙන්වන ලදී. මොහුට ජීවත්වීමට ඉඩ නොදෙමි යි වලිගයෙන් ඔහුගේ පාද වෙලා ඇද ජලයෙහි ගිල්වා හුස්ම ගැනීමට අපහසු වනවිට ස්වල්පයක් ලිහිල් කළේය. ඔහු හිස එසවීය. ඉක්බිති ඔහුව නැවතත් ඇද ගිල්වා හුස්මගැනීමට නොහැකි වනවිට ටිකක් ලිහිල් කළේය. ඔහු හිස එසවීය. ඉක්බිති ඔහුව නැවතත් ඇද ගිල්වා, මෙසේ බොහෝ වාර ගණනක් ඒ ක්‍රමයෙන් පීඩාවට පත් වූ නේසාද බ්‍රාහ්මණ තෙමේ හිස ඔසවා මේ ගාථාව කීය.
ලෝක සම්මත වූ මෙබඳු ජලය ඇති ප්‍රයාගයෙහි පිහිටියා වූ යමුනා නදියට බැසගත්තා වූ මා කවරනම් භූතයකු එහි ගිල්වූයේ ද?
එහි **ලොකසං** යනු පව් සෝදා හැරීමට සමර්ථයැයි ලෝක සම්මත වූ **සජන්තං** යනු මෙබඳු ස්වභාව ඇති ජලය ඉසින්නා වූ **පයාගස්මිං** යනු ප්‍රයෝග තීර්ථයෙහි,
ඉක්බිති ඔහුට සුභග තෙමේ ගාථාවකින් මෙසේ කීය.
ලෝකාධිපති වූ යසස් ඇති යම් ඒ ඒ කෙනෙක් බරණැස් නුවර සම්පූර්ණයෙන් වසාගෙන සිටියේද ඒ උරග නායකයාගේ පුත්‍රයා වූ මම සුභග යැයි කියත්.
එහි **යදෙසා** යනු යම් ඒ කෙනෙක්. **පකිරහරි සමන්තතො** යනු සතුරන් පන්නා දැමීමට සමර්ථව හාත්පසින් පැතිරී සිටියේය. සියල්ල වටකොට මත්තෙහි පෙණයෙන් වසා ගත්තේය.
ඉක්බිති බ්‍රාහ්මණයා මෙසේ සිතීය. භූරිදත්තගේ සොහොයුරා මට ජීවිතදානය නොදෙයි. මම මොහුගේ මව්පියන්ගේ ගුණ වර්ණනාකොට ඔහුගේ සිත මෘදුකොට තමාට ජීවිතය ඉල්ලන්නෙමියි සිතා මේ ගාථාව කීය.
ඉදින් වනාහි උරග නායක වූ අමර සංඛ්‍යාත නාගයන්ගේ අධිපති මහේශාක්‍ය වූ අමරාධිපති වූ කංසරජුගේ පුත්‍රයෙකි. මිනිසුන් අතර මාතාවක වූ අතුල්‍යාය. එබඳු මහානුභාව කෙනෙක් බ්‍රාහ්මණයකුගේ දාසයකු පවා දියෙහි ගිල්වන්නට සුදුසු නැත.
එහි **කංසස්සා** යනු වෙනත් නමකින් මේ නම ඇත්තාට **කාසිස්ස** **රඤ්ඤො** කසීරජුගේ යැයි ද කියත්. කාසිරාජ දියණිය විසින් ගන්නා ලද බැවින් කාසිරාජ්‍යයද ඔහුට ම අයත්කර දී වර්ණනා කරයි. **අමරාධිපස්ස** යනු දීර්ඝායුෂ ඇති බැවින් අමර සංඛ්‍යාත වූ නාගයන්ට අධිපතියාගේ **මහෙසක්ඛො** යනු මහානුභාව සම්පන්න වූ **අඤ්ඤතරො** යනු මහේශාක්‍ය වූ ඔබගේ පියා මිනිසුන් අතර මව වනාහි අනිත් තැනැත්තියකි. **දාසම්පි** යනු එබඳු වූ මහානුභාව සම්පන්න වූයේ ආනුභාව රහිත වූ බ්‍රාහ්මණයාගේ දාසයකු පවා ජලයෙහි ගිල්වන්නට යෝග්‍ය නැත. මහානුභාව බ්‍රාහ්මණයෙකැයි කියයි.
ඉක්බිති ඔහුට සුභග තෙමේ මෙසේ කීය. දුෂ්ට බ්‍රාහ්මණය! ඔබ මා රවටා මිදෙන්නෙමියි සිතන්නෙහිද? ඔබට ජීවිතය නොදෙමි. ඔහු විසින් කරන ලද කර්මය ප්‍රකාශ කරමින් මෙසේ කීය.
එම්බා බ්‍රාහ්මණය, තෙපි රුකක් ඇසුරු කරමින් ජලය බීමට ආ මුවකු විද්දාහුය. ඊතලයේ වේගය නිසා බිය වූ ඊතලය වැදුනු මුවා ඈතට ගියේය.
ඔබ මහා අරණ්‍යයෙහි වැටෙන්නා වූ මුවාව දුටුවේය. හෙතෙම මස්කද රැගෙන සවස නුගරුකක් ළඟට පැමිණියේය.
ගිරා, සැළලිහිණි ආදීන් විසින් පවත්වන නාද ඇති පැසුණු ගෙඩි හේතුවෙන් පිඟුවන් වූ ඇටුවන් සහිත නුගරුකක් ඇති මේ භූමිය කොවුල්නාදය ඇති සිත්කලු වූ නිරන්තරයෙන් නිල් තෘණයෙන් ගැවසී ගත්තේය.
ඒ නුගරුකෙහි සිටි තොපට ඍද්ධියෙන් ද යසසින් ද දිලිසෙන මහානුභාව සම්පන්න ඇති නාග කන්‍යාවන් පිරිවරාගත් මාගේ ඒ සොහොයුරු තෙමේ පෙනුණේය.
ඒ නුඹ මාගේ සොහොයුරු භූරිදත්ත නමැති නාරජු විසින් කැමැති වූ සියළු සම්පත්තීන්ගෙන් සතුටු කරන ලද්දේ ගෞරව කරන ලද්දේ වන්නෙහිය. ද්‍රෝහ නොකළ යුතු ඔහුට තොප ද්‍රෝහ කළහුය. ඒ පාපකර්මය දැන් තොප වෙතට පැමිණ ඇත.
වහා ගෙල දිගුකරව. තා මරමි. සොහොයුරාට කළ අපරාධය සිහිකරන මම තාගේ හිස සිඳිමි යි සුභග තෙමේ කීවේය.
එහි **සායං නිග්‍රෝධමුපාගමි** යනු අකාලයෙහි නුගගස ළඟට පැමිණියෙහි. **පිංගිය** යනු පියාපත්වල වර්ණයෙන් පිඟුවන් වූ **සත්‍ථතායුතං** යනු නුග අරළුවලින් ගැවසී ගත්. **කොකිලාභිරුදං** යනු කොවුලන් විසින් කරන නාද ඇති. **ධුවං** **හරිත සද්දලං** යනු ජල බිමෙහි හටගත් බැවින් නිරන්තරයෙන් කොලපාට තණපිටියෙන් යුත් භූමිභාගය. **පාතරහු** යනු එහි නුගගසෙහි සිටියා වූ නුඹගේ, ඒ මාගේ සොහොයුරා ප්‍රකට විය. **ඉද්ධියා** යනු පින් තේජසින් **සොතෙන** යනු ඔහු නුඹව තමාගේ භවනයට ගෙන ගොස් ආශ්‍රය කළ. **පරිසරං** යනු නුඹ විසින් මගේ සොයුරාට කරන ලද විරුද්ධ පාපකර්මය සිහිපත් කරමින්. **ඡේදයිස්සාමි** යනු සිඳින්නෙමි.
ඉක්බිති බ්‍රාහ්මණයා මෙසේ සිතීය. මොහු මට ජීවිතය නොදෙයි. යම්කිසි දෙයක් කොට මිදීමට උත්සාහ කළ යුතුයයි මේ ගාථාව කීය.
බ්‍රාහ්මණයා ගුරුවරයාය. මන්ත්‍ර හදාරයි. ඉල්ලීමට සුදුසුය. යාගයට ගින්නය. පුදන ලද ගිනි ඇත්තේ ය. යන මේ කාරණා තුනෙන් බ්‍රාහ්මණයා නොනැසිය යුතුයි.
එහි **එතෙහි** යනු ගුරුවරයා ආදී වූ කාරණා තුනකින් බ්‍රාහ්මණයා නොනැසිය යුතුය. බ්‍රාහ්මණයා නැසීමට ඔබ කුමක් නිසා කියන්නෙහිද? යමෙක් බ්‍රාහ්මණයා නසයිද ඔහු නිරයෙහි උපදී.
ඒ අසා සුභග තෙමේ සැකයට පත්ව මේ නාග භවනයට ගෙනගොස් සොහොයුරාගෙන් අසා දැනගන්නෙමියි සිතා ගාථා දෙකක් කීය.
යමුනා නදී යට පෙදෙසේ ධතරාෂ්ට්‍ර රජුගේ නුවර හිමාළය පර්වතය දක්වා බැබළේද,
එනුවර පුරුෂෝත්තම වූ සමාන මාතෘක මගේ සොහොයුරෝ වෙසෙති. ඔවුන් යම් පරිදි කියද්ද තොපට ඒ පරිදි සිදුවන්නේ ය යි සුභග කීය.
එහි **පුරං** යනු නගරයයි. **ඔගාළ්හං** යනු පිවිසි. **ගිරිං ආහච්ච යාමුනං** යනු යමුනාවට නුදුරෙහි පිහිටියා වූ හිමාලයේ ගැටී බබලයි. **තත්‍ථතෙ** යනු ඒ නගරයෙහි ඒ මාගේ සොහොයුරෝ වසත්. ඔබ එහි ගෙනගිය කල්හි යම්සේ ඔවුහු කියත්ද එසේ වන්නේය. ඉදින් වනාහි ඇත්ත කියන්නෙහිද ඔබට ජීවිතය ලැබෙයි. ඉදින් එසේ නොවන්නේ නම් එහිම හිස සිඳ දමන්නෙමි යි.
මෙසේ ඔහුට කියා ගෙලෙන් අල්ලාගෙන බිම දමන්නේ ආක්‍රෝශ පරිභව කරන්නේ මහා සත්ත්වයන්ගේ ප්‍රාසාද දොරටුව වෙත ගියේය.
ඉක්බිති දොරටුපාලකයාව සිටි කාණාරිට්ඨ තෙමේ එසේ හිංසා කරමින් ගෙන එනු ලබන ඔහුව දැක ඉදිරියට ගොස් සුභග! මෙසේ හිංසා නො කරන්න. බ්‍රාහ්මණයෝ වනාහි මහා බ්‍රහ්මයාගේ දරුවෝය. ඉදින් වනාහි මහා බ්‍රහ්මයා දැනගන්නේද මාගේ පුත්‍රයන්ට හිංසා කරන්නේ යැයි කිපී අපගේ සියලු නාග භවනය විනාශ කරන්නේය. ලෝකයෙහි බ්‍රාහ්මණයෝ වනාහි උත්තමයෝය. මහානුභාව සම්පන්නයෝය. නුඹ ඔවුන්ගේ ආනුභාවය නොදන්නෙහිය. මම දනිමි. කාණරිට්ඨ තෙමේ අතීතයේ වෙනත් භවයකදී යාගකරන එක්තරා බ්‍රාහ්මණයෙක් විය. ඒ නිසා මෙසේ කීය. කියාද විඳීම් වශයෙන් යැදීම් ස්වභාවකොට ඇත්තේ වී සුභග හා නාගපිරිස අමතා එව්. යාග කරන්නා වූ බ්‍රාහ්මණයන්ගේ ගුණය තොපට වර්ණනා කරන්නෙමියි කියා යාග වර්ණනාව ආරම්භ කරමින් මෙසේ කීය.
සුභග! මේ ලෝකයෙහි යාගයන් ද වේදයන් ද අලාමකය. ඉතා අල්පවූ බ්‍රාහ්මණයන්ගෙන් යුක්තය. ඒ නිසා බ්‍රාහ්මණයාට නින්දා කරන්නා වූ ගර්හා කරන්නා වූ තැනැත්තා ධනයත් උතුම් ධර්මයත් අත්හරියි.
එහි **අනිත්තරා** යනු සුභගය. මේ ලෝකයෙහි යාගයෝත් වේදයෝත් උතුම්ය. ලාමක නොවෙත්. මහානුභාව සම්පන්නය. ඒවා ඉතා අල්ප වූ බ්‍රාහ්මණයන්ගෙන් යුක්ත වූයේ වෙයි. ඒ නිසා බ්‍රාහ්මණයෝ ද උසස්ව උපන්නාහ. **තදග්ග රය්හං** යනු ඒ නිසා නින්දා නොකළයුතු බ්‍රාහ්මණයාට නින්දා කරන්නා ධනයත් පණ්ඩිත ධර්මයත් අත්හරියි.
මෙය වනාහි හෙතෙම, මොහු විසින් භූරිදත්තට මිත්‍රද්‍රෝහි ක්‍රියාවක් කරන ලද්දේයැයි කියන්නට නොලබාවයි කීවේය. ඉක්බිති සුභගය. දන්නෙහිද. මේ ලෝකය කවරකු විසින් මෙහෙයවනු ලැබේදැයි විචාරා නොදනිමියි කීකල්හි බ්‍රාහ්මණයන්ගේ සීයා වූ බ්‍රහ්මයා විසින්යයි දක්වන්නට ඉතිරි ගාථාව කීය.
ආර්යයන් අධ්‍යාපනයත්, රජවරු පෘථිවියත් වශයෙන් ගොවිතැනත්, ශුද්‍රයන් මෙහෙවර කිරීමත් යන ලෙසට මහා බ්‍රහ්මයා විසින් වෙන්කරන ලද ආකාරයට ඒ ඒ කුලානුරුප කටයුතුවල යෙදුනාහ.
එහි **උපාගු** යනු පැමිණියාහ. බ්‍රහ්මයා වනාහි බ්‍රාහ්මණාදීන් මවා ආර්යයන්ට හා බමුණන්ට කීය. තෙපි අධ්‍යාපනයෙහි යෙදෙව්. වෙන කිසිවක් නොකළ යුතුයි. රජවරුන්ට කීය. තෙපි මහපොළව ජයග්‍රහණය කරව්. වෛශ්‍යයන්ට කීය. තෙපි ගොවිතැනෙහි යෙදෙව්. ශුද්‍රයන්ට කීය. තෙපි මුලින් කී වර්ණ තුනට අයත් වූවන්ට මෙහෙ කිරීමෙහි යෙදෙව්. එතැන් පටන් ආර්ය බ්‍රාහ්මණයන් අධ්‍යාපනයෙහිත් රජවරු මහපොළවත්, වෛශ්‍යයෝ ගොවිතැනත් ශුද්‍රයෝ මෙහෙකාර මෙහෙයිත් යෙදුනාහයි කියත්. **පච්ච‍ෙකං** **යථාපදෙසං** යනු එසේ එළඹෙන්නාහු වෙන වෙන ම තමන්ගේ කුලප්‍රදේශවලට ගැලපෙන අයුරින් බ්‍රහ්මයා විසින් කියූ අයුරින්ම එළඹුනාහ. **කතාහු එතෙ වසිනාති** **ආහු** යනු මෙසේ වනාහි බලවන්ත වූ ඒ මහා බ්‍රහ්මයා විසින් කරන ලදී යැයි කියත්.
මෙපරිද්දෙන් මේ බ්‍රාහ්මණයෝ නම් බොහෝ ගුණ ඇත්තෝය. යමෙක් මොවුන් කෙරෙහි පැහැදී දනක් දෙයිද ඔහුට වෙන තැනක ප්‍රතිසන්ධියක් නොවේ. දෙව්ලොවටම යන්නාහු යයි කියා නැවතත් මෙසේ කීය.
ධාතා, විධාතා, වරුණ, කුවේර, සෝම, යම, චන්දිම, වායු, සුරිය යන දෙව්රජවරු බ්‍රාහ්මණ ගුරුවරුන්ට සියළු කැමති වස්තූන් දී මේ තත්ත්වයට පත්වූහ.
පන්සීයක් පමණ අදින ලද මහදුන්න ඇති බලවත් භයානක මහාසේනා ඇති සහස්සබාහු නමැති මහපොළවෙහි අසමාන යම් අර්ජුන නම් රජෙක් වීද ඔහු ද එකල ගිනිදෙවියා පිදීය.
එහි **එතෙහි** යනු මොවුන් විසින් **ධාතා** යනු ධාතා ආදී දෙව් රජදරුවෝ. **පුථුසො** යනු නොයෙක් ආකාර යාග කොට **අථ සබ්බකාම‍ෙ** යනු ඉක්බිති ආචාර්ය වූ බ්‍රාහ්මණයන්ට සියළු කැමැති දේ දී මේ තත්ත්වයන්ට පත්වූයේ යැයි දක්වයි. **විකාසිතා** යනු අදින ලද. **චාපසතානි පඤ්ච** දුනු පන්සියයක් නොවේ. දේදුනු පන්සියයක් පමණ වූ දුන්නක් ඇති. **භීමසෙනො** යනු භයානක වූ සේනා ඇති. **සහස්සබාහු** යනු ඔහුගේ අත් දහසක් නොවේ. පන්සියයක් දුනු අත් දහසකින් ඇදිය යුතු දුන්න ඇදීමෙන් මෙසේ කීකල්හි **ආදහි** **ජාතවෙදං** යනු ඒ රජතෙමේ ඒ කාලයෙහි බ්‍රාහ්මණයන් සියළු කාමවස්තූන්ගෙන් සතුටුකර ගිනිපූජා කළේය. ඒ කාරණයෙන් ම දෙව්ලොව උපන්නේය. ඒ නිසා බ්‍රාහ්මණයෝ වනාහි මේ ලෝකයෙහි ප්‍රධානීහු වෙත්ය.
ඔහු තව තවත් බ්‍රාහ්මණයන් වර්ණනා කරමින් ගාථාවක් කීය.
යමෙක් තම ශක්ති ප්‍රමාණයෙන් බ්‍රාහ්මණයන්ට ආහාරපානවලින් බොහෝකලක් සංග්‍රහ කළේද පැහැදුනු සිත් ඇත්තේ ඒ කුසලය අනුමෝදන්ව මහේශාක්‍ය වූ දෙවියෙක් විය.
එහි **යො** යනු ඒ පැරණි බරණැස් රජු යැයි දක්වයි. **යථානුභාවං** යනු හැකි පමණින් යමක් මොහුට තිබේද ඒ සියල්ල පරිත්‍යාගකොට දන් දුන්නේය. **දෙවඤ්ඤතරො** යනු ඔහු වෙනත් මහේශාක්‍ය දෙව්රජෙක් විය. මෙසේ බ්‍රාහ්මණයෝ වනාහි අග දක්‍ෂිණාර්හ වෙත්.
ඉක්බිති අනිත් කරුණක් ද දක්වන්නේ ගාථාවක් කීය.
යම් රජෙක් මහත් ආහාර ඇති අලාමක වූ ප්‍රභාව ඇති ප්‍රභාව ඇති ගිනිදෙවියාව ගිතෙලින් සතුටු කරන්නට හැකිවූයේද ඒ මුචලින්ද නම් වූ රජු උතුම් ගිහිදෙවියාට යාගකොට දෙව්ලොවට පැමිණියේය.
එහි **මහාසනං** යනු බොහෝ සේ භක්‍ෂණය කරන. **ජෙතු** යනු සතුටු කරන්නට. **යඤ්ඤතං** යනු යාග විධානය කරන්නා වූ. **වරතො** යනු උතුම් ගිනිදෙවියාට අයැද, **මුචලින්‍දජ්ඣගඤ්ජි** මුචලින්ද රාජ බවට පත්විය.
පෙර බරණැස් නුවර එක් මුචලින්ද නම් රජකෙනෙක් බමුණන් කැඳවා ස්වර්ග මාර්ගය විචාළේය. ඉක්බිති බමුණන්ට ද බ්‍රාහ්මණ දේවතාවන්ටද සත්කාර කරන්ටයැයි ඔහුට කියා බ්‍රාහ්මණ දේවතා යනු කවරෙක්දැයි ඇසූවිට ගිනිදෙවියා යැයි කී කල්හි එය අළුත් ගිතෙලින් සතුටු කරවවයි කීහ. හෙතෙම එසේම කළේය.
ඒ අදහස ප්‍රකාශ කරන්නේ මොහු මේ ගාථාව කීය.
යමෙක් මහානුභාව සම්පන්න වූ වර්ෂ දහසක් ජීවත්වන්නා වූ මහේශාක්‍ය වූ දැකුම්කලු වූයේ පැවිදි වූයේය. සේනා සහිත උතුම් රථයද අතහැර දමා ඒ දුදීප රජතෙමේද දෙව්ලොවට ගියේල.
එහි **පබ්බජි** යනු වර්ෂ පන්සියයක් රාජ්‍යය කරන්නේ බ්‍රාහ්මණයන්ට සත්කාර කරවා මංගල රථයත් සේනාවත් අතහැර දමා පැවිදි විය. **දුදීපො** කියාද පාඨයක් ඇත.
අතිත් උදාහරණයක් ද දක්වමින් මෙසේ කීය.
ඒ සාගර නම් රජෙක් සාගරය අවසන්කොට ඇති මහපොළව දිනා මහත් වූ ස්වර්ණමය වූ යාග කනුව එසවීද, වෛශ්‍ය නරයකු ගින්නෙහි දැවීද එම්බා සුභගය! ඒ රජු අන්‍ය වූ මහේශාක්‍ය දෙවියෙක් විය.
සුභගය! ගංගා මහා සමුද්‍රය යමෙකුගේ ආනුභාවයෙන් ද පවත්නේ ද? ඒ අංග නම් ලෝමපාද බරණැස් රජු ගිනි පූජා කළේය. ඔහු ශක්‍රපුරයට ගියේය.
එහි **සාගරන්තං** යනු සාගරය අවසන්කොට ඇති පෘථිවිය, **උස්සෙසි** යනු බ්‍රාහ්මණයන්ගෙන් ස්වර්ගයට යන මාර්ගය විමසා ස්වර්ණමය යාග කනුවක් ඔසවවයි කියන ලද්දේ සිව්පාවුන් නැසීම සඳහා එසවීය. **වෙස්සාතරමාදහානො** යනු වෛශ්‍යයකු ගින්නේ දවන්නේ **වෙස්සාතර** කියාද පාඨයක් තිබේ. **දෙවඤ්ඤතරො** යනු එම්බා සුභග! ඒ රජ වනාහි ගින්න පුදා එක්තරා මහේශාක්‍ය දෙවියෙක් වීයැයි කියයි. **යස්සානුභාවෙන** යනු එම්බා සුභග! ඒ රජ වනාහි ගින්න පුදා එක්තරා මහේශාක්‍ය දෙවියෙක් වීයැයි කියයි. **යස්සානුභාවෙන** යනු එම්බා සුභග! ගංගාවන් හා මහා සමුද්‍රය කවරකු විසින් කරන ලදදැයි දන්නෙහිද? නොදනිමියි කීය. නුඹ කුමක් දන්නේද? බ්‍රාහ්මණයන්ට පහර දෙන්නට පමණක් දන්නෙහිය. අතීතයෙහි අංග නම් වූ ලෝමපාද බරණැස් රජෙක් බමුණන්ගෙන් ස්වර්ගයට යන මාර්ගය විමසා ඔවුන් හිමාලයට පිවිස බ්‍රාහ්මණයන්ට සත්කාර කොට ගින්නට පූජාවන් පවත්වවයි කියන ලද්දේ අප්‍රමාණ වූ ගවදෙනුන් ද මීදෙනුන් ද ගෙන හිමවතට ගොස් එසේ කෙළේය. බ්‍රාහ්මණයන් විසින් අනුභවකර ඉතිරි වූ කිරි හා දී කිරි කුමක් කළයුතුයැයි ඇසූවිට ඒවා ඉවත දමන්නැයි කීහ. එහි ස්වල්පයක් කිරි ඉවත දැමූ තැන කුඩා ගංගාවෝ පහළ වූහ. බොහෝ ඉවත දැමූ තැන ගංගා ගලාබසින්නට විය. ඒ කිරි වනාහි යම්තැනක දීකිරි බවට පත්ව ගියේද ඒ තැන සමුද්‍රය හටගත්තේය. මෙසේ ඔහු මෙබඳු ආකාර සංග්‍රහයක් කොට බමුණන් විසින් කියන ලද අයුරින් ගිනිපූජා පවත්වා ශක්‍ර දේවේන්ද්‍රයාගේ පුරයට ගියේය.
මෙසේ මොහුට අතීතය ගෙනහැර දක්වා මේ ගාථාව කීය.
සුභගය! දෙව්ලොවට අධිපති ශක්‍රයාගේ සේනාපති වූ මහා යසස් ඇති දේවපුත්‍රයෙක් සෝමයාගය කොට පව්මල නැතිකර දමා වෙනත් දෙවියෙක් විය.
එහි **සෝමයාගෙන මලං විහන්ත්‍වා** යනු එම්බා සුභගය! යම් ඒ දැන් ශක්‍රයාගේ සේනාපති වූ මහා යසස් ඇති දේවපුත්‍රයෙක් වේද හෙතෙම පෙර බරණැස් රජුව බ්‍රාහ්මණයන්ගෙන් ස්වර්ගමාර්ගය විචාරා ඔවුන් විසින් ඔබ සෝමයාගයෙන් තමන්ගේ පව් සෝදාහැර දෙව්ලොව යවයි කී කල්හි බ්‍රාහ්මණයන්ට බොහෝ සත්කාර කොට ඔවුන් විසින් කියන ලද පිළිවෙලට සෝමයාගය කොට එයින් තමාගේ පව් නැතිකර අන්‍ය දෙවියෙක් විය යැයි මේ අර්ථය පවසමින් මෙසේ කීය.
අනික් උදාහරණයක්ද මොහුට දක්වමින් කීය.
යසස් ඇති, සෘද්ධි ඇති උතුම් යමෙක් මේ ලෝකයද පරලෝකයද භාගීරස ගංගාවද හිමාලය පර්වතයද මැව්වේද ඒ බ්‍රහ්මයාද පෙර ගින්න පූජා කළේය.
යාග කරන්නා වූ බ්‍රාහ්මණයන්ගේ ආනුභාවයෙන් මාලාගිරි. හිමාලය, ගිජ්ඣකූටය, සුදස්සන, නිසභ, කාකනේරු ආදී වූ අනිකුත් මහා පර්වතයෝ ගඩොලින් කරන ලද ආසන සඳහා නිර්මාණය වූහ.
එහි **සොපි තදා ආදහි ජාතවෙදං** යනු සුභගය! යම් ඒ මහා බ්‍රහ්මයා විසින් මේ ලෝකය ද පරලෝකය ද භාගීරසී ගංගාවද හිමාලය, ගිජ්ඣකූට ආදී පර්වතයෝ ද කරන ලදහ. ඔහු ද බ්‍රහ්මයා ලෙස උපත ලබන්නට පළමු මාණවකයෙක් විය. එකල්හි ගින්නම පිදුවේය. ගින්නට යාග පුදා මහා බ්‍රහ්මයා වී මේ සියල්ල කළේය. මෙසේ බ්‍රාහ්මණයෝ මහා ඍද්ධි ඇත්තෝ යයි කියති.
**චිත්‍යා කතා** යනු පෙර වනාහි එක් බරණැස් රජෙක් බ්‍රාහ්මණයන්ගෙන් ස්වර්ග මාර්ගය විචාරා බ්‍රාහ්මණයන්ට පූජා පවත්වන්න යැයි කියන ලද්දේ ඔවුන්ට මහා දන් පිහිටුවා, මාගේ දානයේ නැත්තේ මොනවාදැයි විචාළ කල්හි, සියල්ල ම ඇත. නමුත් බ්‍රාහ්මණයන්ට ආසන ප්‍රමාණවත් නොවේයැයි කී කල්හි ගඩොල්වලින් අසුන් පිළියෙල කළේය. එකල්හි සාදන ලද ආසන බ්‍රාහ්මණයන්ගෙන් ආනුභාවයෙන් විශාල වී මාලාගිරි ආදී පර්වත බිහිවිය. මෙසේ මේවා යාග කරන්නා වූ බ්‍රාහ්මණයන් විසින් කරන ලදැයි කියත්.
ඉක්බිති ඔහුට නැවත කීය. භාතික ඔබ දන්නෙහිද? මේ සමුද්‍රය කුමන කරුණක් නිසා පානය කළ නොහැකි ලුණුදිය. වූයේද? අරිට්ඨය! නොදනිමි. ඉක්බිති ඔහුට, ඔබ බ්‍රාහ්මණයන්ට හිංසාවට පත්කරන්නට දන්නෙහිය. අසන්න යැයි කියා ගාථාව කීය.
මන්ත්‍ර ගුණයෙන් යුක්ත වූ තපස් ඇත්තා වූ ගුරුන් වූ ඉල්ලීමට යෝග්‍ය වූ යැයි කීය. සමුද්‍ර තීරයෙහි සිට ජලස්නානය කරන බමුණකු ඇද ගත්තේය. ඒ ජලය පානයට නුසුදුසු විය.
එහි **යාචයොගොතිචාහ** යනු ඒ බ්‍රාහ්මණයා ඉල්ලීමට යෝග්‍ය යැයි ලෝකයා කීය. **උදකං** **සජන්තං** යනු ඔහු වනාහි එක් දිනක් පාපයන් සෝදා හැරීම කරන්නේ ඉවුරෙහි සිට සමුද්‍රයෙන් ජලය ගෙන තමාගේ හිස මත්තෙහි විසුරුවා ගත්තේය. ඉක්බිති මෙසේ කරද්දී සාගරය ගිල දැම්මේය. මේ කාරණය මහාබ්‍රහ්මයා අසා මෙයින් වනාහි මාගේ පුත්‍රයාව පැහැර ගත් යැයි සමුද්‍රය පානය කළ නොහැකි ලුණුජලය ඇත්තක් වේවායි ශාප කළේය. ඒ කාරණයෙන් මෙය පානය කළ නොහැකි විය. බ්‍රාහ්මණයෝ වනාහි මෙබඳු ස්වරූප ඇත්තේයැයි කියා,
නැවතත් මෙසේ කීය.
වාසව බවට පත් ශක්‍රයාගේ පුණ්‍යක්‍ෂේත්‍ර වූ අග්‍ර දක්‍ෂිණාර්හ වූ බොහෝ බ්‍රාහ්මණයෝ ලොව සිටිත්. පෙර අපර දෙදිග හා දකුණ උතුර යන සැට දිසාවන්හි සිටිමින් ශක්‍රයාට මහත් සතුටක් ඇතිකරත්.
එහි **වාසවස්ස** යනු පෙර බ්‍රාහ්මණයන්ට දන් දී වාසව පදවියට පත් ශක්‍රයාගේ **ආයාග වත්‍ථූනි** වැනි යනු පින්කෙත වූ අග්‍ර දක්‍ෂිණාර්හ වූ බොහෝ බ්‍රාහ්මණයෝ සිටිත්. **පුරිමං** **දිසං** යනු ඔව්හු දැන් ද මේ සතර දිසාවන්හි විද්‍යමාන වන්නාහු ඒ ශක්‍රයාට මහත් සතුටක් ඇතිකරත්. ප්‍රීති සොම්නස් ළඟා කරයි.
මෙසේ අරිට්ඨ තෙමේ ගාථා දාහතරකින් බ්‍රාහ්මණයන් ද යාගයන්ද වේදයන්ද වර්ණනා කළේය.
ඔහුගේ ඒ කථාව අසා මහා සත්ත්වයන්ගේ ගිලානුපස්ථානය සඳහා පැමිණි බොහෝ නාගයෝ සිදු වූ දෙයක්ම කියන්නේ යැයි වැරදි ලෙස වටහා ගන්නා තත්ත්වයට පත් වූහ. මහා සත්ත්වයන් වහන්සේ ගිලන් ලෙසටම හොත්තේ ඒ සියල්ල අසා සිටියේය. නාගයෝද ඔහුට සැළකළහ. ඉක්බිති බෝධිසත්ත්වයන් වහන්සේ මෙසේ සිතීය. අරිට්ඨ තෙමේ වැරදි මාර්ගයක් වර්ණනා කළේය. මොහුගේ මතය බිඳ දමා පිරිස මනා දැක්මෙන් යුක්ත කරන්නෙමියි සිතීය. ඔහු නැගිට ස්නානය කොට සියළු අලංකාරයන්ගෙන් සැරසී ධර්මාසනයේ හිඳ සියළු නාගපිරිස කැඳවා, අරිට්ඨවද කැඳවා, අරිට්ඨය, නුඹ බොරු කියා වේදයත්, යාගයනුත් වර්ණනා කළෙහි ය. බ්‍රාහ්මණයන්ට වනාහි වේද විධි නියමයෙන් යාග යැදීම අනිටු විපාක ලබා දෙන්නකි. ස්වර්ග සම්පත්තිය ලබා නොදෙයි. ඔබගේ වාදයෙහි අසත්‍ය බව බලවයි යාගභේද වාදය ආරම්භ කරන්නේ මෙසේ කීය.
අරිට්ඨය! වේදයන් අවබෝධ කරගැනීම වනාහි ධීරයන්ට පරාජය නම් අකුසල ග්‍රහණයද බාලයන්ට ජයනම් කුසල ග්‍රහණයද වෙයි. වේදත්‍රය මිරිඟු ස්වභාවය ඇතැයි නො දන්නහු එයට පැමිණෙති. මෙබඳු මායාවන්ගෙන් යුත් මේ වේදයෝ ඤාණවන්තයා නො රවටති.
අභිවෘද්ධි දායකයාව නසන මිත්‍රද්‍රෝහී මිනිසාට වේදයෙන් ආරක්‍ෂා නොවේ. ගින්න පිදුවත් අනාර්ය කර්මයන් කරන දුශ්චරිතයෙන් යුත් මිනිසාව ආරක්‍ෂා නොකෙරේ.
ඉදින් ධනවත් සම්පත් ඇති මනුෂ්‍යයෝ ලොව ඇති සියළු දර ද තෘණ හා මිශ්‍රකර දවන්නේ ද එසේ වුවද ඒ ගින්න තෘප්තිමත් කළ නොහැක. දිව දෙකකින් රස හඳුනා ගැනීමට සමර්ථ අරිට්ඨය! එබඳු අතෘප්තිකර ගින්න පුදා කවරෙක්නම් දෙව්ලොවට යන්නේද?
යම්සේ පෙරළෙන ස්වභාව ඇති කිරි දී බවට පැමිණ නැවත වෙඬරු බවට පැමිණේද ගින්නද මෙසේ පෙරළෙන ස්වභාව ඇත්තේ වේ. ගිනිගාන දඬු එකට ගැටීමෙන් ගිනි හටගනී.
වියලුනු හා නොවියලුනු කාෂ්ට ඇතුළට පිවිසී ගින්න දක්නට නැත. ගිනිගාන දඬු ගත් මිනිසකු විසින් එකට ඇතිල්ලීමක් නොකරන්නේ නම් ක්‍රියාවක් රහිතව ගින්න උපදින්නේ නැත.
ඉදින් වියැලුනු, නොවියැලුනු, ලීවල ඇතුළත ගින්න වාසය කරයි නම් ලොව සියලු වනයෝ වියැළෙන්නාහ. වියළි දර ද ගිනි ගනී.
ඉදින් යමෙක් දුම් සළු ඇති තේජස් ඇති ගින්නට දර හා තෘණ අනුභව කරවමින් පින් කරයිද එසේ නම් අඟුරු දවන්නෝ ද ලුණු සාදන්නෝ ද අරක්කැමියෝ ද මිනී දවන්නෝ ද පින් කරන්නාහ.
ඉදින් මොහු වනාහි පින් නොකෙරෙත් නම් මෙලොව මන්ත්‍ර හදාරණ බමුණෝ ගිනි තැප පින් කෙරෙත්ද, මෙලොව කිසිවෙක් දුම්සිළු සහිත තේජස් ඇති ගින්නට අනුභව කරවමින් පිනක් නම් නො කරන්නේ ය.
දිව දෙකක් ඇත්ත! ලෝවැසියන් විසින් පුදන ලද්දා වූ ම ගින්න බොහෝ දෙනාට අප්‍රිය වූ දුඟද හමන යම් කුණපයක් මහජනයා දුරුකරත්ද එබඳු අප්‍රිය කරන ලද කුණපය කෙසේ නම් අනුභව කරන්නේද?
සමහරු ගින්න දෙවියන් අතර එක් අයෙක්යැයි කියති. අඥානයෝ වනාහි ජලය දෙවියෙකැයි කියති. මේ සියල්ලෝම බොරු කියති. ගින්න දෙවියන් අතර කෙනෙක් නොවේ. ජලයද දෙවියෙක් නොවේ.
පව් කරන්නෙක් ඉඳුරන් නැති සිත් නැති, සත්ත්වයන්ගේ බත් පිසීම ආදී කටයුතු කරන ‘වෙස්සානර’ නම් වූ ගින්න පුදා කෙසේ නම් සුගතියට යන්නේද?
මෙලොව ජීවිකාව මුල් කරගත් බමුණෝ බ්‍රහ්මයා සියල්ලන් යටත් කරගන්නෙකැයි ද ගිනිදෙවියා පුදන්නෙකැයි ද කියත්. සියලු ආනුභාව ඇති සියල්ලෝ වසඟ කරන බ්‍රහ්මයා තෙමේ නො මවන ලද්දේ කවර හෙයින් මවන ලද ගින්න වඳින්නෙක් වේද?
එම්බා අරිෂ්ටය. මේ බමුණෝ සිනහවට සුදුසු ඥානවන්තයන්ගේ සිතීමට නුසුදුසු මුසාවක් ලාභසත්කාර හේතුකොට ගෙන පෙර පැතිරවූහ. ඔව්ය ලාභසත්කාර නොලැබෙන නොලැබෙන කල සතුන් හා සම්බන්ධකොට ශාන්ති ධර්මනම් යාගයක් නිපදවූහ.
ආර්ය වූ බ්‍රාහ්මණයෝ මන්ත්‍ර ඉගෙනීමද ක්‍ෂත්‍රියයෝ පොළව පාලනයටද වෛශ්‍යයෝ සීසෑමටද ශුද්‍රයෝ ඔවුන්ගේ බැලමෙහෙ කිරීමටද වෙන් වෙන් වශයෙන් තම තමන්ගේ කුල ප්‍රදේශයනට අනුව පැමිණියහ. මොව්හු මහා බ්‍රහ්මයා විසින් මැවුණාහයි කියති.
යම්සේ බමුණන් විසින් කියන ලද මෙය සැබෑ වචනයක් වේනම් ක්‍ෂත්‍රිය නොවූවෙක් කිසි කලෙකත් රජ නොවන්නේය. බමුණු නොවූවෙක් මන්ත්‍ර හදාරන්නේ නැත. වෛශ්‍යයන් මිස වෙන කිසිවෙක් සීසාන්නේ නැත. ශුද්‍රයා අන්‍යයන්ගේ මෙහෙකාර බවෙන් නො මිදෙන්නේ ය.
යම්හෙයකින් මේ වචනය බොරු වේද එහෙයින් බඩ වැඩීම හේතු කොටගෙන මේ බමුණෝ බොරුද කියති. ඒ බොරුව මද නුවණැත්තෝ අදහති. ප්‍රාඥයෝ තුමූම ඒ බොරුව දොස් සහිත යැයි දකිති.
ක්‍ෂත්‍රියයෝ අයබදු නොගනිති. වෛශ්‍යයෝ අයබදු නොදෙති. බමුණෝ ආයුධ රැගෙන හැසිරෙති. එසේ කැලඹී ගියා වූ බිඳී ගියා වූ ඒ ලෝකය කවර හෙයින් මහා බ්‍රහ්මයා ඍජු නො කරන්නේද?
ඉදින් බොහෝ සත්ත්වයන් ස්වාමී වූ ඒ බ්‍රහ්මයා මුළු ලොවට අධිපති වේනම් කවර හෙයින් සියලු ලෝකය දුක් සහිත වූවක් කළේද කවර හෙයින් මුළු ලොව සැපවත් නො කළේද?
ඉදින් බොහෝ සත්ත්වයන්ට ස්වාමී වූ ඒ බ්‍රහ්මයා මුළු ලෝකයට අධිපති වේ නම් මායාව, මුසාව, මදය යන අධර්මයන්ගෙන් යුක්ත කොට මේ ලෝකය මවන ලද්දේ ද?
ඉදින් බොහෝ සත්ත්වයන්ට අධිපති ඒ බ්‍රහ්මයා මුළු ලොවට අධිපති වේනම් අරිෂ්ටය! කුසල් දහම් ඇති කල්හි යම් බඹෙක් අධර්මය ඇතිකළේද ඔහු අධාර්මිකයෙකි.
පණුවන්, පළගැටියන්, සර්පයන්, මැඩියන්, කෘමීන්, මැස්සන්ය යන මොවුන් නසා පිරිසිදු වෙත්ය යන අනාර්ය ස්වරූප වූ ධර්මයෝ කාම්බෝජ රටවැසි අනාර්ය වූ බොහෝදෙනාගේ බොරුය.
එහි **වෙදජ්ඣගතානරිට්ඨා** යනු අරිට්ඨය! දැන් වේදයන් අවබෝධ කරගැනීම වනාහි ධීරයන්ගේ පරාජයකි. **මගානං** යනු බාලයන්ගේ ජයග්‍රහණ සංඛ්‍යාත වූවකි. **මරීචිධම්මං** යනු දැන් වනාහි වේදත්‍රය මිරිඟුවක් බඳුය. මෙය විමසා නො බැලූ බැවින් යුතු අයුතු නොදන්නා බැවින් බාලයෝ ජලය යන හැඟීමෙන් මුවන් මිරිඟුව පසුපස යන්නාක් මෙන් සිදු වූවක්ය, නිවැරදිය යන හැඟීමෙන් ළඟා වෙත්. **නාතිවහනකි පඤ්ඤා** යනු මෙබඳු ස්වරූප ඇති මායාකාරයෝ ප්‍රඥාවන්ත පුරුෂයාව නොරවටත්. වංචා නොකරත්. **භවන්ති** **රස්සා** යන්නෙහි ර කාරය ව්‍යඤ්ජන සන්ධිය සඳහා යෙදීය. **අස්සභූනහුතො** යනු අභිවෘද්ධිය ඇතිකරන්නහුව නසන මිත්‍රද්‍රෝහී මනුෂ්‍යයාගේ ආරක්‍ෂාව පිණිස වේදයෝ හේතු නොවෙත්. පිහිටක් වන්නට නොහැකි වෙත් යන අර්ථයි. **පරිචිණ්ණොව අග්ගි** යනු ගින්න හෝ ඇසුරුකළේ ත්‍රිවිධ වූ දුශ්චරිත දෝෂයෙන් දොස් සහිත සිත් ඇති පව්කම් කරන පුරුෂයාව ආරක්‍ෂා නොකරයි. නොරකියි.
**සබ්බඤ්ච මච්චා** යනු ඉදින් වනාහි යම් පමණ ලෝකයේ දර තිබේද ඒ සියල්ල ධනය ඇති භවභෝග සම්පත් ඇත්තාහු තමාගේ ධනයෙන් ද භවභෝග සම්පත්වලින්ද තණකොල මිශ්‍රකර දවන්නේය. මෙසේ ඔවුන් විසින් දමන ලද සියල්ල දවන්නේ මේ **අසමත්‍ථතෙජො** අසාමාන්‍ය තේජස ඇත්තේ ගින්න තෘප්තිමත් නොවේ. මෙපරිද්දෙන් අතෘප්තිමත්ය භාතික. **දිරසඤ්ඤා** යනු දිවවල් දෙකකින් රස දැනගැනීමට සමර්ථ. **කොතං** යනු ගිතෙල් ආදියෙන් **සුභික්ඛං** එය යොදන ලද **කුරියා** හැකිවන්නේය. මෙසේ අතෘප්තිකර වූයේ ඒ බොහෝසෙයින් සන්තර්පණය කොට කවරෙක් නම් දෙව්ලොව යන්නේද බලන්න. මෙය ද එක් වැරදි කීමකි. **යොග යුත්තො** යනු ගිනි උපදවන දඬු දෙක එකට ඉලීමෙන් යුක්තව එය ආධාර කරගෙන උපදනා වූ අචේතන වූ එය දෙවියෙක් යැයි ඔබ කියයි. මෙය ද අසත්‍ය ප්‍රකාශනයකි.
**අග්ගි මනුප්පවිට්ඨො** යනු ගින්න ඇතුළට වැදුනේ **නාමත්‍ථමානො** යනු ගිනිදණ්ඩක් අතින් වෙනත් ගිනිදණ්ඩක් හා ගැටීමෙන් උපදී. **නාකම්මනා** යනු ගිනි ඇති පුරුෂයාගේ ක්‍රියාවක් විනා තමන්ගේ ස්වභාවයෙන් නූපදී. **සුස්සෙය්‍යුං** යනු ඇතුළත ගින්නෙන් වියලෙන්නාහුතෙත් නොවෙත්. **භොජං** යනු අනුභව කරවන්නේ. **ධූමසිඛිං පතාපවං** යනු දුම්සිළුවෙන් යුත්, ප්‍රතාපවත්. **අංගාරිකා** යනු අඟුරු කර්මාන්තය කරන අය. **ලොජාකරා** ලුණු දිය පිස ලුණු සාදන අය. **සූදා** අරක්කැමියෝ. **සරීරදාහා** මළසිරුර දවන්නෝ. **පුඤ්ඤං** යනු මේ සියල්ලෝ පින්ම කරන්නාහ.
**අජ්ඣෙනමග්ගිං** යනු ගිනි දැල්වීමෙන් මන්ත්‍ර උගන්වන බ්‍රාහ්මණයෝ ද වෙත්වා. කිසියම් මිනිසෙක් දුම්සිළු ඇති ප්‍රතාපවත් ගින්නක් සන්තර්පනය කොට පිනක් කරන්නේ නැත. **ලෝකාපචිතො** **සමානො** යනු ඔබගේ වාදය ලෝකයාට පුදන ලද්දේ හා සමානය. **යදෙව** යනු යම් සර්ප කුණක් ආදියත් පිළිකුල් සහගතව ජුගුප්සාජනකව මනුෂ්‍යයෝ දුරින්ම දුරුකරත්. **තදප්පසත්‍ථං** යනු ඒ අප්‍රශස්ත වූ දෙය **කථං** කවර කරුණක් නිසා අනුභව කරන්නේද, **දෙවෙසු** යනු සමහර මනුෂ්‍යයෝ ගින්න දෙවියන් අතර එක් දෙවියෙක්යැයි කියති. **මිලක්ඛාපනා** යනු නොදැනීමෙන් වනාහි මිලේච්ඡ මිනිස්සු ජලය දෙවියෙක් යැයි කියත්. **අසඤ්ඤකායං** යනු ඉන්‍ද්‍රිය බද්ධ නොවූ සිත් නැති මෙය අචේතනයි. මිනිසුන්ට ආහාර පිසීම ආදියට යොදන ගින්න පුදමින් පව්කරන මිනිස්සු කෙසේ නම් සුගතියට යන්නාහුය. මේ ඔබගේ අතිශයින් වැරදි කථාවකි.
**සබ්බාභිභූතානුධජීවිකත්‍ථා** යනු මේ බ්‍රාහ්මණයෝ තමන්ගේ ජීවිකාව සඳහා මහා බ්‍රහ්මයා සියල්ල මැඩගෙන සිටීයයි කීවාහ. මුළු ලෝකයම ඔහු විසින් මවන ලද්දේයැයි කියත්. නැවත බ්‍රහ්මයා ගින්නෙහි සේවකයෙකැයි ද කියත්. ඔහු ද වනාහි පෙර ගින්නට පූජා කෙළේය. **සබ්බානුභාවීචවසී** යනු ඔහු වනාහි ඉදින් සියල්ල මැඩගෙන සිටියේ නම් කුමක් නිසා තමන් නොමවා තමා විසින් මවන ලද දෙයට වඳින්නෙක් වන්නේද? මෙයද ඔබගේ වැරදිකථාවකි. **හස්සන්ති** අරිට්ඨය. බමුණන්ගේ වචනය නම් සිනහවිය යුතු පණ්ඩිතයන්ගේ අවබෝධය නො ඉවසයි. **පකිරිංසු** යනු මේ බ්‍රාහ්මණයෝ මෙබඳු වූ මුසාව තමන්ගේ ලාභ සත්කාර හේතුවෙන් පෙරටුව පතුරුවා හැරියහ. **සන්‍ථම්හිතා ජන්තූහි සන්තිධම්මං** යනු ඔව්හු මෙපමණකින් ලාභසත්කාරයන් පහළ නොවූ කල්හි මිනිසුන් සමග යොදා ප්‍රාණවධය හා එක්වූ තමන්ගේ ලබ්ධිය අඩංගු ශාන්තිධර්මය වළක්වා යාගසූත්‍ර ගෙතූහ යන අර්ථයි.
**එතඤ්ච සච්චං** යනු යම් මේ ඔබ විසින් **අජ්ඣෙනමරියා** යනාදිය කියන ලදී. මෙය ද සත්‍ය වන්නේය. **නාඛත්තියො** යනු මෙසේ ඇති කල්හි ක්‍ෂත්‍රිය නොවන කෙනෙක් රාජ්‍ය නො ලබන්නේ ය. බ්‍රාහ්මණ නො වූවෝ ද මන්ත්‍රපද නොහදාරත්. මුසාවිම‍ෙ යනු මේවා මුසාවන්ය. **ඔදරියා** යනු උදරය ආශ්‍රිතව ජීවත් වන්නා වූ උදරය පිරවීම හේතුවෙන්. **තදප්ප පඤ්ඤා** යනු ඒ ඔවුන්ගේ වචනය අල්ප වූ ප්‍රඥා ඇත්තේ. **අත්තනා** යනු පණ්ඩිතයෝ වනාහි ඔවුන්ගේ වචනය දොස් සහිත යැයි තමා විසින් ම දකිත්. **තං තාදිසං** යනු ඒ එබඳු ස්වරූපය කළඹා බ්‍රහ්මයා විසින් තබන ලද සීමාවන් බිඳ සිටියා වූ කැළඹී ගියා වූ බිඳී ගියා වූ ලෝකය ඔබගේ ඒ බ්‍රහ්මයා කුමක් නිසා ඍජු නො කරන්නේ ද. **අලක්ඛිං** යනු කුමන කරුණක් නිසා මුළු ලෝකයෙහි දුක යෙදුවේය. **සුඛිං** යනු කුමක් නිසා මුළු ලෝකය සම්පුර්ණයෙන් සුව තැනක් නොකළේද ඔබගේ බ්‍රහ්මයා ලෝකය විනාශකරන චෞරයෙක්යැයි හඟිමි. **මායා** යනු මායාවෙන්. **අධම්මෙන කිමත්‍ථකාසි** මේ මායාව ආදී වූ අධර්මයෙන් කුමන කරුණක් නිසා ලෝකය අවැඩ සඳහා යොදවන්නේය යන අර්ථයි. **අරිට්ඨ** යනු අරිට්ඨය. ඔබගේ ලෝකාධිපතියා අධාර්මිකයෙකි. යමෙක් දසවිධ කුසල ධර්මයන් ඇති කල්හි ධර්මයම නොයොදා අධර්මය යෙදුවේය. **කීටා** යනු උපයෝගාර්ථයෙහි වෙන වෙනම යෙදේ. මේ කුඩා සතුන් ආදී ප්‍රාණීන් නසා මනුෂ්‍යයා පිරිසිදු වන්නේ යැයි මොව්හු ද කාම්බෝජ රටවැසියන්ගෙන් බොහෝ දෙනෙකුගේ ධර්මයෝ වනාහි අසත්‍ය අධර්මය ධර්මයැයි කියන ලදී. ඔවුහු ද ඔබගේ බ්‍රහ්මයා විසින් මවන ලද්දන් විය යුතුයි.
දැන් ඔවුන්ගේ අසත්‍යභාවය දක්වන්නේ මෙසේ කීය.
ඉදින් යමෙක් (යාගයේදී) ඝාතනය කරයිද ඔහු පිරිසිදු වෙයි. නැසුනේ නමුත් ඔහු ස්වර්ගයට පැමිණේ. එහි බමුණෝම බමුණන් මරන්නාහ. යමෙක් බමුණන්ගේ වචනය විශ්වාස කරන්නේද, ඔව්හු තමන්ගේ උපස්ථායක වූ බ්‍රාහ්මණයන්ව මරන්නාහ.
මෘගයෝ හෝ වෙනත් සිව්පාවෝ හෝ ගවයෝ තමන්ව ඝාතනය කරන්න යැයි කිසිවෙක් නො ඉල්වත්. ජීවත්වීම ප්‍රයෝජනය කොට ඇති බමුණෝ යාගය සඳහා ප්‍රාණීන් සලිත කරවමින් මරති.
ඒ නුවණ නැති සිව්පාවුන් යාග කණුවෙහි බඳිනු ලබන කල්හි මේ යාග කණුව තොපට පරලොවදී කැමැති වස්තුව දෙන්නේ වෙයි. පරලොව ශාස්වත වන්නේය ආදී විචිත්‍ර වූ වර්ණනාවන්ගෙන් මුහුණ සතුටු කරත්.
ඉදින් යාගස්ථම්භයෙහි මැණික්, සක්, මුතු, ධාන්‍ය, ධනය, රිදී, රත්‍රං යන මේවා වෙයි නම් ඉදින් වියළී නොවියැළී ලීදඬුවල ද දෙව්ලොව කැමැති සියළු වස්තුවදීම වේ නම් ත්‍රිවේදය දන්නා බමුණෝම බෙහෙවින් යාග කරන්නාහුය. බමුණෝ අන් කිසිවකු ලවා යාග නොකරවන්නාහු වෙත්.
යාග කණුවෙහි මැණික්, සක්, මුතු, ධාන්‍යය, ධනය, රිදී, රත්‍රන් යන මේවා කොයින්ද? වියළී හෝ නොවියළි ලී කණුවල දෙව්ලොව කැමැති සියලු වස්තුව දීම කොයින් ලැබෙන්නේද?
පොළඹවා ගත් අඥාන මිනිසුන් ඇති, කපටි රෞද්‍ර බමුණෝ තෙපි ගිනි ගෙන පුදා මට වස්තුව දෙව. තෙපි කැමැති සියළු සම්පත් ලැබ සුබිත වේවයි විචිත්‍ර වර්ණනාවෙන් ඔවුන්ගේ මුහුණු සතුටු කරත්.
ඒ ගිනි පුදකරන ශාලාවට ඇතුළු වී හිසකෙස් රැවුල් බාවා නියද කප්පවා විසිතුරු වර්ණනාවලින් මුහුණු සතුටු කරත්. වේද කථාවලින් ඔහුගේ සම්පත් විනාශයට පමුණුවති.
හුදෙකලා වූ බකමූණෙකු හමු වූ කපුටන් මෙන් ඒ කුහක බමුණෝ අනුභවකොට හිස මුඩුකොට යාග භූමියෙහි පසෙකට දමති.
මෙසේ හුදෙකලා වූ හෙතෙම බොහෝ බමුණන් විසින් රැස්වැ රවටන ලද්දේ වේ. ඒ බමුණෝ නොයෙක් යුක්ති කරණකොට පැහැර ගන්නාහු නොපෙනෙන දෙව් සැපතින් පෙනෙන ධනය රැගෙන යති.
රජුන් විසින් අනුශාසනා කරනලද අයබදු ගන්නා රාජපුරුෂයන් මෙන් ඔහුගේ එම ධනය රැගෙන යති. අරිෂ්ටය! ලොව සොරුන් හා සමාන අසත්පුරුෂ වධයට සුදුසු එබඳු වූ ඒ බමුණෝ කුමක් හෙයින් නොමරවනු ලබත්ද?
ඔව්හු යාගස්ථානයන්හිදී සක්දෙවිඳුගේ දකුණත යයි කෑල ලීයක් සිඳිති. ඉදින් එය සැබෑ නම් ශක්‍ර දේවේන්ද්‍රයා කපන ලද අත් ඇත්තෙකි. ඒ ශක්‍රයා කවරනම් බලයකින් අසුරයන් දිනාද?
බමුණන්ගේ ඒ වචනය හිස්මැයැ. සක්දෙවිඳු අත් ඇත්තෙකි. ඒ උතුම් දෙවියා සතුරන් නසන්නෙකි. කිසිවකු විසිනුදු නොනැසිය හැක්කේය. බමුණන්ගේ මේ වේද මන්ත්‍රයෝ හිස් බව ඇත්තාහ. මෙය ලෝකයෙහි ප‍ෙනෙන වංචාවකි.
මාලාගිරිය හිමවතය. ගිජ්ඣය, සුදස්සාය, නිසභයැ, කාකනේරුය යන මේ පර්වතයෝ ද සෙසු විශාල පර්වතයෝ ද යාග කරන බමුණන් විසින් ආසන සඳහා ගඩොලින් කරන ලදහයි කියති.
යම්බඳු ගඩොලකින් යාගකරන බමුණන් විසින් ආසන කරන ලදහයි කියද්ද මේ පර්වතයෝ එබඳු අයුරු ඇත්තෝ නොවෙති. නොසෙල්වෙන පිහිටි ගල් ඇති අන් අයුරු ඇත්තෝය.
ගඩොල් බොහෝ කලෙකිනුදු ගල් නොවෙයි. එහි යකඩ ද ලෝහ ද උපදනේ නොවේ. යාගයෙහිදී මේඝ වර්ණනා කරන්නෝ යාග කරන බමුණන් විසින් කළ ආසනයැයි කියත්.
වේද හදාරණ මන්ත්‍ර කොටස්වලින් යුත් තපස්වී වූ බමුණා ඉල්ලීමට සුදුස්සෙකැයි ද කීහ. මුහුදු ඉවුරෙහි දිය නාන්නා වූ එබඳු බමුණකු සයුර ගිල ගත්තේ ය. එහෙයින් මුහුද පානය නොකළ හැකි ජලය ඇත්තක් කරන ලදී.
නිමකොට උගත් වේද ඇති මන්ත්‍රයෙන් යුත් දහසකට වැඩි බමුණන් නදීහු ගිති. එහෙයින් නදී ජලයෙහි වෙනස් රසක් නොවේ. අසම වූ සමුද්‍රය කවර කරුණකින් බ්‍රහ්මයා නොදිය යුත්තක් කෙළේද?
දෙදිව ඇත්ත. මේ ලෝකයේ ළිං හාරන්නන් හෑරූ කරදිය ඇති යම් පොකුණු වේද එහි ජලය බමුණන් ගිලීම නිසා පානය කළ නොහැකි වී යයි නොකියත්.
පෙර ආත්ම භාවයේදී කවරනම් ඇත්තියක් කවරකු හට අඹුව වීද පෙර. මනස විසින්ම මිනිසා ඉපිදවීය. ඒ කරුණෙන් කිසිවෙක් හීන නොවේ. මෙසේ ඇතිකල තම තමන්ගේ ක්‍රියාවන් පිළිබඳ වෙනස විශේෂයෙන් කියති.
ඥානවන්ත දක්‍ෂ චණ්ඩාල පුත්‍රයෙක් ද වේදය ඉගෙන මන්ත්‍ර කියන්නේ නම් ඔහුගේ මුදුන සත්කඩක් කොට නොපැළෙන්නේය. ඒ නිසාවෙන් මේ මන්ත්‍ර තමාට ම වධ පිණිස කරන ලද ඒවාය.
බොරු බසින් කරන ලද ලාභයෙහි ගිජුබවෙන් බමුණන් විසින් ගනු ලබන කාව්‍යකාරයින්ගේ වචනවලට අනුව ගිය මේ වේද මන්ත්‍ර මුදාලිය නොහැක. අඥානයන්ගේ සිත මේ විෂම වේදයෙහි බැසගෙන සිටියේය. අඥානයෝ එය අදහති.
බලයෙන් සිංහයෙකුගේද ව්‍යාඝ්‍රයකුගේ ද දිවියකුගේ ද පෞරුෂයට සමාන වූවක් බමුණන්ට නැත. ඔවුන් සතු මනුෂ්‍යත්වයද ගවයන්ගේ ස්වභාවයට සමානය. අඥානභාවය හේතු කොටගෙන ගවයන් හා සමානවන ඒ බ්‍රාහ්මණයන්ගේ ජාතිය ගවයන් හා සමාන නොවේ.
ඉදින් රජු ද පොළොව දිනා කීකරු පිරිස් ඇත්තේ සහජීවනය කරන්නන්ගෙන් යුක්තවූයේ වේද ඒ රජ තමාම සතුරු සමූහය ජයගන්නේ නම් ඔහුගේ ප්‍රජාව නිරන්තරයෙන් සුවයට පැමිණෙන්නේ ය.
[missing trans]
ක්‍ෂත්‍රිය මන්ත්‍ර ද ත්‍රිවේදය ද යන මේවා වචනාර්ථ වශයෙන් සම වේ. ලාභය, අලාභය, යස, අයස යන මේවා සියළු චතුර් වර්ණයන් පිළිබඳ ස්වභාවයයි.
යසේ ගෘහපතියෝ ධනධාන්‍ය හේතුවෙන් පොළවෙහි බොහෝ කර්මාන්ත කරවද්ද, බ්‍රාහ්මණයෝද එලෙසින්ම දැන් පොළවෙහි බොහෝ කර්මාන්ත කරවති.
නිතර උත්සාහ ඇති පස්කම් සැපතෙහි යෙදුනු පොළවෙහි බොහෝ කර්මාන්ත කරවන මොව්හු ගෘහපතියන් හා සමාන වෙති. දෙදිවක් ඇති අරිට්ඨය, මද නුවණ ඇති ඒ බමුණෝ බ්‍රාහ්මණ ධර්මයෙන් දුරු වූවෝය.
එහි **භොවාදී** යනු බ්‍රාහ්මණයෝ. **භොවාදින මාරය්‍යෙුං** යනු බමුණන්වම මරන්නේය. **යෙචාපි** යනු යමෙක් වනාහි බමුණන්ගේ ඒ වචනය විශ්වාස කරන්නාහුය. ඔව්හු තමන්ගේ උපස්ථායක බ්‍රාහ්මණයන්වම මරන්නාහ. බ්‍රාහ්මණයෝ වනාහි බ්‍රාහ්මණයන් ද උපස්ථායකයන් ද නොමරා නොයෙක් ආකාර සිව්පාවුන්ව මරත්. මෙසේ ඔවුන්ගේ වචනය මිථ්‍යාවකි. **කෙචි** යනු යම්හෙයකින් අපව මරව්. අපි සර්ගයට යන්නෙමුයි කිසිවෙක් අයැද සිටින්නේ නැත. **පාණෙ පසුමා හරන්ති** යනු මුව ආදී ප්‍රාණීන් ද සිවුපාවුන් ද **විප්ඵන්‍දමානං** ජීවිකාව සඳහා මරත්. **මුඛං නයන්ති** යනු මොවුන් යාග කණුවෙහි බැඳි කල්හි ඒ යාගකණුවෙහි සියළු මැණික්, සක්, මුතු, ධන ධාන්‍ය, රිදී, රත්‍රන් ආදී සියලු දේ තබා මේ ඔබගේ පරලොව සැප සම්පත් දෙන්නේ වන්නේය. ශාස්වතභාවය ළඟා කරන්නේය. ආදී වූ විසිතුරු කාරණවලින් මුහුණ පහදවත්. ඒ ඒ දෙය කියා වැරදි අදහස් ගන්වන්නේ යැයි යන අර්ථයි.
**සචෙච** යනු ඉදින් යාගකණුවෙහි හෝ වෙනත් ලීකණුවල මේ මාණික්‍යය පහළ වන්නේය. දෙව්ලොව හෝ සියළු කාමවස්තූන් දෙන්නේ වන්නේය. ත්‍රිවේද දත් සමූහයාද යාග කරන්නාහුය. බොහෝ ධන කැමැත්තෙන් හෝ ස්වර්ගය ලබාගැනීම පිණිස හෝ අනිත් බමුණකු ලවා යාග කරවන්නේ නැත. යම්හෙයකින් වනාහි තමාට ම ධනය පතන්නාහු වෙන කෙනෙකුට යදිත්. ඒ නිසා අසත්‍යවාදී යැයි දතයුතුයි. **කුතොච** යනු මේ යාග කණුවෙහිම හෝ වෙනත් කණුවල හෝ නැති මේ මැණිකක් විද්‍යාමාන නොවී කෙසේනම් දෙව්ලොව සැප ලබාදෙන්නේද, සැට අයුරකින්ම ඔවුන්ගේ වචනය අසත්‍යය.
**සඨාචලුද්දාඋපලද්ධබාලා** යනු අරිට්ඨය, මේ බ්‍රාහ්මණයෝ වනාහි කපටියෝය. කරුණාව නැත්තෝය. ඒ බාලයෝ ලෝකය පොළඹවාගෙන චාටු බස්වලින් විසිතුරු කාරණවලින් මුහුණ පහදත්. **සබ්බකාම‍ෙ** ගින්න ගෙන නුඹද යාග කරන්න. අපටද ධනය දෙව. එයින් සියළු සැපසම්පත් ලබා සැපවත් වන්නෙහිය කියා.
**තමග්ගි** **හුත්තං සරණං පවිස්ස** යනු ඒ රජු හෝ රාජ මහාමාත්‍යයකු හෝ ගෙන ගිනි පුදන තැනට ගෙට පිවිස **ඔරොපයිත්‍වා** විසිතුරු කරුණු කියන්නාහු හිසකෙස් රැවුල් ද නිය ද ගලවා දමා **අතිගාළයන්ති** කියන ලද වේදත්‍රය නිසා මෙය දිය යුතුය. මෙය කළ යුතුයැයි කියන්නාහු වේදවලින් ඔහු සතු ධනය විනාශවී යයි. නැතිවී යයි.
**අන්නානි භුත්‍වා කුහකා කුහිත්‍වා** යනු කුහක වූ ඔහු නොයෙක් ආකාර කුහක ක්‍රියා කොට යාගය වර්ණනා කොට රවටා ඔහු සතු නොයෙක් උසස් රජබොජුන් වළඳා ඉක්බිති ඔහුව මුඩුකොට යාග මාර්ගයෙහි හෙළත්. එය ගෙන බාහිර යාග ආවාටයට යන්නේය යන අර්ථයි.
**යොගයොගෙන** යනු බ්‍රාහ්මණයෝ එක තැනකට බොහෝ රැස්ව ඒ ඒ යෝගයෙන් ඒ ඒ යොදන ලද දෙය සොරකම් කරමින් **දිට්ඨං** ප්‍රත්‍යක්‍ෂ වූ ඔහුගේ ධනය. **අදිට්ඨෙන** දෙව්ලොවින් නොදකින ලද, දෙව්ලොව වර්ණනාකොට අමරණීය තැනක් කොට දක්වත්. **අකාසියාරාජූහි** **චානුසිට්ඨා** යනු මේ මේ බලිය ගන්න යැයි රජවරුන් විසින් අනුශාසනා කරන ලද්දාහු නොකර නොසිටිය හැකි රාජ පුරුෂයන් මෙන්. **තදස්ස** යනු ඒ ඔහුගේ ධනය රැගෙන යත්. **චොරස්මා** අභූත වූ බලි ගන්නා වූ සන්ධි සිඳින්නා වූ සොරුන් මෙන්. **වජ්ඣා** යනු වධයට සුදුසු, මෙබඳු වූ පාපධර්මයෝ දැන් ලෝකයෙහි නො නසත්.
**බාහාරසි** යනු අතින් ගත් කඩුව ඇති. මෙසේ කියන ලදී. අරිට්ඨය! බ්‍රාහ්මණයන්ගේ මේ බොරුවද බලන්න. ඔව්හු වනාහි යාගවලදී විශාල වූ පළාවන් මුගුරක් ඉන්ද්‍රයාගේ දකුණු අතයැයි කියා සිඳිත්. ඉදින් වනාහි ඔවුන්ගේ වචනය සත්‍ය නම් සිඳින ලද අතක් ඇති ඉන්ද්‍රයා බාහු බලයෙන් කෙසේනම් අසුරයන් දිනන්නේද? **සමංගී** යනු අත්වලින් යුක්තවූයේ. නොසිඳින ලද අත් නීරෝගිය. **පරමො** යනු උතුම්ය. පුණ්‍යයෙන් හා සෘද්ධියෙන් යුක්ත වූයේ වන්නේය. අනුන් නො නසන්නේය. **බ්‍රාහ්මණා** යනු බමුණන්ට. **තුච්ඡරූපා** යනු හිස් ස්වභාව ඇති, නිෂ්ඵල, **වංචනා** යනු යම් ඒ බමුණන්ගේ මන්ත්‍රයෝ වෙත්ද ඒවා මේ ලෝකයේ ඇසට පෙනෙන මංමාවත්ය.
**යථප්පකාරාති** යම්බඳු ඉටුදේවල් ගෙන යාගකරුවන් විසින් විසිතුරු කථා කියත්. **තිට්ඨසෙලා** පර්වතයෙන් නොසෙල්වී සිටින, ඒකඝන වූ ගල්කැට වනාහි සෙලවෙන, ඒකඝන නොවූ ශෛලමය නොවූ ඒවාය. **පරිවණ්ණයන්තා** මෙසේ යාගය වර්ණනා කරන්නා වූ බ්‍රාහ්මණයෝ.
**සමන්තවෙදෙති** යනු පරිපූර්ණ වශයෙන් වේදයන් දන්නා බ්‍රාහ්මණයන්. **වනන්ති** යනු සැඩපහරෙහි හෝ ආවාටයෙහි වැටුන අය උසුලත්. ගිල්වා මරණයට පත්කරත්. **න තෙන ව්‍යාපන්නරසූදකානං** යන තැන එක් න කාරයක් ප්‍රශ්නාර්ථය සඳහාය. එයින් විනාශ වූ මිහිරිදිය ඇති ගංගාවෝ, ඔහුගෙන් විචාරන්නේ මෙසේ කීය. **කස්මා** කවර කාරණයකින් මහා සාගරයේ ජලය පානය නොකළ හැකි කළේද? කුමක් නිසා මහා බ්‍රහ්මයා ගංගාවල ජලය බීමට නොහැකි ලෙස නොකළේද? සමුද්‍රයට එසේ කළේය.
**පුර‍ෙ පුරත්‍ථා** යනු මෙයින් පෙර, සියල්ලට පළමු, සියල්ලට පළමු කල්පයෙහි. **කා කස්ස භරියා** යනු කවරකුගේ භාර්යාව නම් වන්නීද? එකල්හි වනාහි ස්ත්‍රී ලිංගයක් නොවීය. පසුව මෛථුන ධර්ම වශයෙන් මව්පියෝ නම් වූහ. **මනො** **මනුස්සං** එකල්හි සිතම මිනිසාව බිහි කළේය. මනොමය සත්ත්වයෝ පහළ වූහ යන අර්ථයි. **තෙනාපි ධම්මෙන** යනු ඒකාරණයෙන් ඒ ස්වභාවයෙන් කිසිම ජාතියක් පහත් නොවන්නේය. එකල්හි ක්‍ෂත්‍රීය ආදී භේදයක් නැත. ඒ නිසා යමෙක් බ්‍රාහ්මණයෝ කියත්ද බ්‍රාහ්මණයෝම ජාතියෙන් උසය. අනිත් අය පහත්ය යන මතය මිථ්‍යාවකි. **එවම්පි** මෙසේ පවත්නා කල්හි ලෝකයෙහි පැරණි ක්‍රමය අත්හැර පසුව තමන් විසින් සම්මත කරගෙන කරන ලද ලෙස ක්‍ෂත්‍රිය ආදී කොට්ඨාශ සතර ඇතිවිය. **එවම්පි වොස්සග්ග විභාගමාහු** තමා විසින්ම කරන ලද කර්මයෙන් මෙහෙයවන ලද ඇතැම්හු ක්‍ෂත්‍රියයෝ වූහ. ඇතැමෙක් බ්‍රාහ්මණ ආදීහු වූහ. මේ ප්‍රභේදය කියත්. ඒ නිසා බ්‍රාහ්මණයෝම ශ්‍රේෂ්ඨයෝය යන වචනය මිථ්‍යාවකි.
**සත්තධා** යනු ඉදින් මහා බ්‍රහ්මයා විසින් බ්‍රාහ්මණයන්ට පමණක් ත්‍රිවේදය දෙන ලදී. අන්‍යයන්ට නොදෙන ලදී. මන්ත්‍ර කියන්නා වූ චණ්ඩාලයෝ හිස සත්කඩකට පළන්නේය. නොමපැලෙයි. ඒ නිසා මේ බ්‍රාහ්මණයන් විසින් ආත්මවධය පිණිස මන්ත්‍ර කරන ලදී. මෙසේ මුසාවාද ආදිය ප්‍රකාශ කරන්නෝ තමන්ගේ ගුණ ඝාතනය කර ගනිත්. **වාචාකතා** යනු මේ මන්ත්‍රයෝ වනාහි මුසාවාදයෙන් සිතාමතා කරන ලද ඒවාය. **ගිද්ධිකතා ගහිතා** යනු ලාභයන්ට ඇති ගිජුකම නිසාවෙන් බ්‍රාහ්මණයන් විසින් ගන්නා ලද. **දුම්මොචයා** යනු මත්ස්‍යයකු විසින් ගිලින ලද බිලීකටුව මෙන් ගැලවිය නොහැක. **කව්‍යපථානු පන්නා** යනු කාව්‍යරචනා කරන බ්‍රාහ්මණයන්ගේ වචන මාර්ගයට අනුකූල අනුගත වේ. ඔවුන් විසින් යම්සේ කැමැති වෙත් ද එසේ බොරු කියා බඳින ලදී. **බාලානං** යනු ඒ බාලයන්ගේ. **චිත්තං විසමෙ නිවිට්ඨං** එය අල්පප්‍රාඥ වූ අන්‍යයෝ විශ්වාස කරති.
**පොරිසියං බලෙන** යනු පෞරුෂ සංඛ්‍යාත බලයෙන් මෙසේ කියා ඇත. මොවුන්ට වනාහි යම් ඒ සිංහාදීන්ගේ පෞරුෂත්වය පිළිබඳ බලය වැනි බලයක් - එබඳු වූ පෞරුෂ බලයකින් යුක්ත වූ බ්‍රාහ්මණයෝ නම් නැත. මේ සියළුම තිරිසනුන් අතරින්ද හීනය. **මනුස්ස භාවොච ගවංවපෙක්ඛා** යනු තව ද මොවුන්ගේ ඒ මනුෂ්‍යභාවය වෘෂභ භාවයක් සේ සැළකිය යුතුයි. කුමක් නිසාද? **ජාතිහි තෙසං අසමා සමානා** ඒ බ්‍රාහ්මණයන්ගේ බුද්ධිහීනතාවය නිසා ගවයන් සමග සමානජාති ඇති නමුත් අසමය. අන්‍ය වූ ද ගොනකුගේ සටහනට වඩා මොවුන් වෙනස්ය. මෙයින් බ්‍රාහ්මණයන් තිරිසනුන් අතර සිංහාදීන් හා සමාන නොකොට ගවයන්ට සමාන කරයි.
**සචෙචරාජා** යනු අරිට්ඨය! ඉදින් මහා බ්‍රහ්මයා විසින් දුන්නිසා ක්‍ෂත්‍රියයාම මහපොළව ජයගෙන **සජීවවා** ජීවය ඇති ඇමතියන් හා එක්වූයේ. **අස්සවො පාරිසජ්ජො** තමන්ගේ අවවාද කරන්නා වූ පිරිසක් ඇත්තේ වන්නේය. ඉක්බිති ඔහුට පිරිස සමග යුදකොට රාජ්‍යයක් දීම නම් නොවන්නේය. **සයමෙව සො** හුදෙකලාවම. **සත්තුසංඝං විජෙය්‍ය.** මෙසේ ඇති කල්හි යුද්ධය නිසා ඇතිවන දුකක් නොමැති බැවින් ඔහුගේ ප්‍රජාව නිරන්තරයෙන් සැපවත් වන්නේය. එසේ ද වන්නේ නැත. ඒ නිසාද ඔවුන්ගේ වචනය අසත්‍යයි.
**ඛත්තියමනතා** යනු රාජ තන්ත්‍රයක් වේදත්‍රයත් තමන්ගේ ආඥාවෙන් තම කැමැත්තට අනුව මෙයම කළයුතු යයි පවතින්නාහු අර්ථ වශයෙන් වේවා. සමාන වෙත්. **අවිනිච්ඡිනිත්‍නා** යනු ඒ ක්‍ෂත්‍රිය මන්ත්‍රවල අර්ථය ක්‍ෂත්‍රියයෝත් වේයන්ගේ අර්ථය බ්‍රාහ්මණයෝත් නියම අයුරින් නොදැන නියෝග වශයෙන් ගන්නාහු ඒ අර්ථයන් මනා සැඩ පහරකින් වැසීගියා වූ මාර්ගයක් මෙන් නියම අයුරින් තේරුම් නොගනී.
**අත්‍ථෙන එක‍ෙ** යනු වචනාර්ථයෙන් මොහු සමාන වෙත්. කුමක් නිසා බ්‍රාහ්මණයන් ශ්‍රේෂ්ඨයයිද අන්‍ය වර්ණවලට අයත් වූවන් හීනයයි ද කියත්ද? **සබ්බ‍ෙතෙ** ඒ ලාභාදී සියලු ලෝකධර්මයන් ඒ සියළු සත්ත්වයන්ට ම සමාන වෙත්. එක සත්ත්වයෙක්වත් මේ ධර්මයන්ගෙන් මිදුනේ නොවෙයි. බ්‍රාහ්මණයෝ ලෝකධර්මයන්ගෙන් නොමිදුනාහු සමාන වූවාහු ශ්‍රේෂ්ඨයයි බොරුවක් කියත්.
**ඉබ්භා** යනු ගෘහපතියෝ. **තෙවිජ්ජසංඝා** යනු, බ්‍රාහ්මණයෝ ද වෙන් වෙන් වශයෙන් ගොවිතැන, ගව පාලනය ආදී වැඩ කරත්. **නිච්චුස්සුතා** යනු නිරන්තරයෙන් උනන්දු වූවාහු කැමැති වූවාහු. **තදප්ප පඤ්ඤා දිරසඤ්ඤරාතෙ** යනු, ඒ නිසා භාතිකය! බුද්ධිය නැති බ්‍රාහ්මණයෝ වනාහි ධර්මයෙන් ඈත්වූවාහු ඔවුන්ගේ පැරණි බ්‍රාහ්මණ ධර්මයන් දැන් සුනඛයන් අතරද දක්නට ලැබේ.
මෙසේ මහාසත්ත්වයන් වහන්සේ ඔවුන්ගේ වාද බිඳ තමන්ගේ වාදය ස්ථිරකර තැබීය. ඔහුගේ ධර්මකථාව අසා නාගපිරිස සතුටු සිත් ඇත්තෝ වූහ. යාගයන් පිළිබඳ වාද අඩංගු කොටස නිමියේය. මහා සත්ත්වයන් වහන්සේ නේසාද බ්‍රාහ්මණයාව නාග භවනයෙන් පිටත්කර හැරියේය. ඔහුට අපහාස මාත්‍රයක්වත් කළේ නැත. සාගර බ්‍රහ්මදත්ත තෙමේද තබන ලද දිනය නොඉක්මවා සිව්රඟ සෙනඟ පිරිවරා පියා වසන තැනට ගියේය. මහා සත්ත්වයන් වහන්සේද මාමාද සොහොයුරාද දකින්නෙමියි බෙර හසුරුවා මහත් වූ ශ්‍රී සම්පත්තියෙන් යමුනා ගඟෙන් නැගිට ඒ අසපුව දෙසට ම පිටත්ව ගියේය. එකෙණෙහි සාගර බ්‍රහ්මදත්ත තෙමේ විශාල පිරිසක් සමග එන්නා වූ මහාසත්ත්වයන් හඳුනා නොගෙන පියාගෙන් අසන්නේ මෙසේ කීය.
මහ බෙර, මිහිඟු බෙර, පනාබෙර, ගැටබෙර, සක් සින්නම් ආදී තූර්යයෝ නාද කරමින්, රජු සතුටු කරමින් කවරෙකු ගේ පෙරටුගාමිත්වයෙන් මෙසේ එන්නේ ද,
මහත් වූ විදුලියට බඳු පැහැ ඇති රන්මුවා නළල් පටින් කවරෙකුගේ මුහුණ බැබළේ ද, තරුණ වූ දුනු හියවුරෙන් සැරසුණු කවරෙක් සෝභාවෙන් බැබළෙමින් එන්නේද?
රන්කරුවාගේ කෝවෙහි දමන ලද රත්‍රන් මෙන් දිලිසෙන කිහිරඟුරු බඳු මුහුණ මනාව බබලයි. ශ්‍රියාවෙන් දිලිසෙමින් එන්නේ කව්ද?
සිත්කළු සලාක සහිත හිරුඑළිය වලක්වන දඹ රන්වන් මිට සහිත ඡත්‍රයක් ඇතිව ශ්‍රියාවෙන් දිලිසෙමින් කවරෙක් එන්නේද?
සෙමෙර දරන්නන් විසින් ඇකයෙන් රඳවන ලද උතුම් වල්විදුනාව කවර නම් නුවණැත්තකුගේ හිස මත්තෙහි හැසිරේද?
සත්රුවනින් විසිතුරු වූ මෘදු රන් හා මැණික්මය වූ මොනර පිල් කලබ්හූ කවරෙකු දෙපසින් හැසිරේද?
රන්කරුවාගේ කෝන්වෙහි දවන ලද කිහිරි අඟුරු හා සමාන ප්‍රජාව ඇති කුණ්ඩලාභරණ කවරකුගේ මුහුණ දෙපස බබලයිද?
වාතයෙන් සෙලවෙන සිනිඳු වූ මෘදු වූ, අක්බඹරු කේශයෝ අහසෙහි මතු වූ විදුලිය මෙන් කවරකුගේ නලල් දෙකෙළවර බබලවන්නේද?
මේ දිග් වූ පළල් වූ ඇස් කාගේද? විශාල වූ ඇස් ඇතිව කවරෙක් නම් බබලයිද? රන්කැඩපතක් බඳු මේ මුහුණ කාගේද?
මුඛයෙහි හටගත් පිරිසිදු වූ ශුද්ධ වූ උතුම් සකක් මෙන් වූ කථා කරනවිට බබලන මදාරා මල් කැකුළු වැනි දත් කාගේද?
ලාකඩ දියට බඳු වූ පැහැ ඇති මනාව පිහිටියා වූ මේ අත්පා කාගේද? බිඹුපල වැනි තොල් ඇති කවරෙක් නම් දහවල් සූර්යයා මෙන් බබළයිද?
හිමවතෙහි පිපුණා වූ මල් ඇති විශාල සල්ගසක් මෙන් සුදුපාට උතුරුසලුව දරමින් ජයග්‍රහණය කළ ශක්‍රයා මෙන් ඒ කවරෙක් නම් බබලන්නේද?
ස්වර්ණමය බොත්තම්වලින් ගැවසී ගත්තා වූ මැණික්වලින් සැරසු මිටක් ඇති කඩුව පිරිස මැදට බැසගත් අධිපති කවරෙක් නම් මුදාද?
රන් වැද්දූ විසිතුරු ලෙස නිමවන ලද විචිත්‍ර ලෙස මසන ලද මෙබඳු වූ මිරිවැඩි සඟල කවරෙක් නම් මහර්ෂීන් වහන්සේට නමස්කාර කර පාදයෙන් ගලවයිද?
එහි **පටිපන්නා** යනු මේ තුර්ය භාණ්ඩයන් කවරකු පෙරටුකොට යොදන ලදද? **හාසයන්තා** මේ රජුව සිනහ ගන්වමින් **කඤ්චනපට්ටෙන** යනු කවරකුගේ නළල් අග බඳින ලද නළල්පටයෙන්, විදුලියෙන් මේඝය මෙන් මුහුණ බබලන්නේදැයි අසයි. යුවාකලාප සන්නද්ධො යනු තරුණ වූයේ දුනු කලාපයෙන් සැදුම් ලත්. **ඔක්කාමුඛේපහට්ඨං** යනු රන්කරුවාගේ කෝවෙහි දමන ලද රත්‍රන් මෙන්, **ඛදිරංගාරසන්නිභං** දිලිස්සෙන කිහිරි අඟුරු වැනි ආලෝකයෙන් යුත්. **ඡම්බොනදං** යනු රක්තවර්ණ ස්වර්ණමය **අංකං පරිග්ගය්හ **සෙමෙර ගන්නා ලද ඇකයෙන් වටකරගෙන **වාළවීජනී** **මුත්තමං** උතුම් වූ වල්විදුනාව. **පෙබූණ හත්‍ථානි** මොනර පිල් අත්. විචිත්‍රානි. සත්රුවනින් විසිතුරු වූ **තපඤ්ඤමණිදණ්ඩානී** යනු රත්කළ ස්වර්ණයෙන්ද මැණික් ඔබ්බන ලද මිටෙන්ද. **උභතොමුඛං** මුහුණෙහි දෙපස හැසිරෙත්.
**වාතෙන ජුපිතානි** වාතයෙන් පහරදෙන ලද. **නිද්ධන්තා** සිනිඳු බැවින්. **නලාමන්ත** යනු මේ කවරකුගේ මෙබඳු වූ කෙස් නලල දෙපස බබලත්ද? **නභා** යනු අහසින් මතු වූ විදුලිය මෙන් **උණ්ණජං** යනු රන් කැඩපතක් මෙන් පිරිපුන්. **ලපනජා** මුඛයෙහි හටගත්. **කුප්පිලසාදිසා** මදාරා මල් කැකුළු හා සමාන වූ. **සුඛෙධිතා** සුවපහසු ලෙස පිහිටියා වූ, **ජයං ඉන්‍දොව** ජයගත් ශකයා මෙන්, **සුවණ්ණපිලකාකිණ්ණං** ස්වරණමය ගැටවලින් ගැවසීගත්තා වූ **මණිදණ්ඩවිචිත්තිතං** මැණික් ඔබ්බවා විසිතුරු කරන ලද. **සුවණ්ණවිකතා** රන් ඔබ්බන ලද **චිත්‍රා** යනු සප්ත රත්නයෙන් විසිතුරු වූ. **සුකතා** මනාව නිමවන ලද. **චිත්‍රසිබ්බනා** විසිතුරු මැහුම් ඇති. **කො සො ඔමුඤ්චතෙ පාදා** යනු මේ කවරෙක් නම් පාදයෙන් මෙබඳු වූ ලක්‍ෂණ ඇති මිරිවැඩි සඟල ගලවයිද?
මෙසේ සාගර බ්‍රහ්මදත්ත පුත්‍රයා විසින් විචාරණ ලද ඍද්ධිමත් වූ අභිඤ්ඤාලාභී වූ තාපසයන් වහන්සේ, දරුව! මේ ධෘතරාෂ්ට්‍ර රජුගේ පුත්‍රයෝ ද ඔබගේ සොහොයුරියගේ පුත්‍ර නාගයන්ය යැයි කියන්නේ මේ ගාථාව කීය.
සෘද්ධි ඇත්තා වූ යසස් ඇත්තා වූ ඒ නාගයෝ ධෘතරාෂ්ට්‍රයෝය. සමුද්දජාගෙන් උපන්නා වූ මේ නාගයෝ මහා ඍද්ධි ඇත්තෝ වෙත්.
මෙසේ ඔවුන්ට කියත්ම නාගපිරිස පැමිණ තාපසයන්ගේ පා වැඳ එකත්පස්ව සිටියහ. සමුද්දජා ද පියාට වැඳ හඬා නාගපිරිස සමග නාග භවනයටම ගියාය. සාගර බ්‍රහ්මදත්ත තෙමේ එහිම දවස් කීපයක් ගතකර බරණැසටම ගියේය. සමුද්දජා තොමෝ නාගභවනයේදීම කළුරිය කළාය. බෝධිසත්ත්වයන් වහන්සේ දිවි ඇති තෙක් සිල් රැක උපෝසථ කර්මය කොට ආයුෂ අවසානයෙහි නාග පිරිස සමග ස්වර්ග පදය පිරීය.
ශාස්තෲන් වහන්සේ මේ ධර්මදේශනාව ගෙනහැර දක්වා මෙසේ පැරණි පණ්ඩිත උපාසකවරු බුදුන් නූපන් කල්හිදු මෙබඳු වූ නාග සම්පත්තියක් අතහැර උපෝසථ කර්මය කළහයි දේශනාකර ජාතකය එක්තැන් කළ සේක. එදා මව්පියවරු මහරජ කුලයෝ වූහ. නේසාද බ්‍රාහ්මණයා නම් දේවදත්තය. සෝමදත්ත වූයේ ආනන්ද තෙරුන්ය. අච්චිමුඛී වූයේ උප්පලවණ්ණාය. සුදස්සන වූයේ සැරියුත් තෙරුන් වහන්සේය. සුභග වූයේ මුගලන් තෙරුන් වහන්සේය. කාණාරිට්ඨ නම් සුනක්ඛත්තය. භූරිදත්ත වූයේ බුදු වූ මම ය.
7. මහානාරදකස්සප ජාතකය (544)
**අහු රාජා විදෙහානං** මේ ගාථා කොටසින් ඇරඹෙන ජාතක කථාව බුදුරජාණන් වහන්සේ ලට්ඨිවන උද්‍යානයෙහි වැඩවසද්දී උරුවේල කස්සප දමනය අරබයා දේශනා කළ සේක. යම්කලෙක වනාහි ශාස්තෲන් වහන්සේ පවත්වන ලද උතුම් දම්සක් පැවතුම් ඇත්තේ උරුවෙල කස්සප ආදී ජටිලයන් දමනය කොට මගධ රජුට දුන් පොරොන්දුවෙන් නිදහස්වීමට පැරණි ජටිලයන් දහසක් පරිවරාගෙන ලට්ඨිවන උද්‍යානයට වැඩි සේක. එකල්හි දොළොස් දහස් නහුතයක් පිරිස සමග අවුත් බුදුන් වැඳ සිටියා වූ මගධ රජුගේ පිරිස අතර සිටි බ්‍රාහ්මණ ගෘහපතියන්ට විතර්කයක් ඇතිවිය. කිම උරුවෙල කස්සප තෙමේ මහා ශ්‍රමණයන් වෙත බඹසර හැසිරෙයිද, නැතහොත් මහා ශ්‍රමණයන් වහන්සේ උරුවෙල කස්සප ළඟ බඹසර හැසිරෙයිද යනුවෙනි. ඉක්බිති භාග්‍යවතුන් වහන්සේ උරුවෙල කස්සප තමන් සමීපයෙහි පැවිදි වූ බව දන්වන්නෙමියි මේ ගාථාව වදාළ සේක.
උරුවෙලවාසී ඔබ කුමක් දැක ගින්න අත්හළේද, කාශ්‍යපය, ඔබගෙන් මේ කාරණය අසමි. කෙසේ නම් ඔබගේ යාගහෝම ගිනි පූජා ප්‍රහීණ වූයේද,
තෙරණුවෝ ද භාග්‍යවතුන් වහන්සේගේ අදහස දැන,
රූප ශබ්ද රස කාම ස්ත්‍රීහුද යන මේවා යාගයෙහි කියත්. මෙය උපධි විෂයෙහි කිලිටියැයි දැනගෙන යාග හෝමයන්හි නොඇලුනෙමි.
මේ ගාථාව කියා තමන්ගේ ශ්‍රාවක භාවය ප්‍රකාශ කිරීම සඳහා තථාගතයන් වහන්සේගේ පා ළඟ හිස තබා භාග්‍යවතුන් වහන්ස! මම ඔබවහන්සේගේ ශ්‍රාවකයෙක් වෙමි’ යි කියා එක් තල්ගසක්, තල්ගස් දෙකක් ආදී ලෙස තල්ගස් හතක් පමණ සත්වරක් අහසට පැන නැගී, බිමට බැස තථාගතයන් වහන්සේට වැඳ එකත්පසෙක හුන්නේය. ඒ ප්‍රාතිහාර්ය දැක මහාජනයා, පුදුමයි. බුදුවරයන් වහන්සේලා මහානුභාව සම්පන්නය. මෙසේ ස්ථිර දෘෂ්ටියකින් යුක්තව සිටි තමා රහත්යැයි හඟිමින් සිටි උරුවෙල කස්සප තෙමේ තම දෘෂ්ටිදැල බිඳ දමා තථාගතයන් වහන්සේ විසින් දමනය කරනු ලැබුයේ යැයි ශාස්තෲන් වහන්සේ ගුණ කථා කළහ. ශාස්තෲන් වහන්සේ දැන් සර්වඥතාවයට පත්වූ මා විසින් මොහු දමනය කිරීම පුදුමයක් නොවේ. ඒ මම පෙර සරාගී කාලයේදී නාරද නම් වූ බ්‍රහ්මයා වී මොහුගේ දෘෂ්ටිවැල බිඳ දමා මොහු එය සේවනය නොකරන්නකු කළෙමියි කියා ඒ පිරිස විසින් ඉල්ලා සිටියේ අතීතය ගෙනහැර දැක්වීය.
අතීතයෙහි වේදේහ රටේ මිථිලා නගරයේ ‘අංගාති’ නම් රජතෙමේ රාජ්‍යය කළේය. ධාර්මික රජ කෙනෙක් විය. ඔහුට රුජා නම් දියණියක් සිටියාය. ඇය රූමත්ය. ප්‍රසන්නය. ඇය කල්ප ශතසහශ්‍රයක් පැතු පැතුම අනුව මහා පින් ඇති අගමෙහෙසියගේ කුසෙහි උපන්නීය. ඔහුගේ ඉතිරි දාසයදහසක් ස්ත්‍රීහු වඳ වූහ. ඔහුට දියණිය අතිශයින් ප්‍රිය විය. මනාප වූවාය. ඔහු ඇයට නොයෙක් මල්පිරවූ මල්පෙට්ටි විසිපහක් ද සියුම් වස්ත්‍රද යවා මේවායෙන් තමා අලංකාර වන්නැයි දිනපතා යවන ලදී. ඇගේ කෑමබීමවල ප්‍රමාණයක් නැත. අඩමසක් පාසා දන් දෙන්නයැයි දහසක් යැවීය. ඔහුට වනාහි විජය, සුනාම හා අලාතයැයි අමාත්‍යයෝ තුන්දෙනෙක් වූහ. හෙතෙම ඉල් පසළොස්වක සිව්මස් සැණකෙළිය පවත්නා කල්හි නගර දේවනගරයන් මෙන් ද අන්තඃපුරද අලංකාරකොට තමා ස්නානය කොට මනාව සුවඳ ආලේපකොට සියළු අලංකාරයන්ගෙන් සැරසී රාත්‍රී භෝජනය වළඳා සී මැදුරු කවුළු විවෘතකොට මහා ශාලාවේ ඇමතිගණයා පිරිවරා පිරිසිදු ගගනතලයේ නොඇලෙන සඳමඬල දැක මේ සඳරැස් ඇති රාත්‍රිය රමණීයයි. අද කවර තැනැත්තියක් සමග අභිරමණයේ යෙදෙම්දැයි ඇමැතියන්ගෙන් විචාළේය. ඒ කාරණය ප්‍රකාශ කරන්නා වූ ශාස්තෲන් වහන්සේ මෙසේ වදාළහ.
අංගාති නම් ක්‍ෂත්‍රියයෙක් විදේහ වැසියන්ගේ රජෙක්ව සිටියේය. ඔහුට බොහෝ යානවාහන ඇත. ධනවත්ය. අනන්තවල ඇති පුරුෂයෙකි.
ඔහු ප්‍රථම යාමයට පළමු ඉල්මස පසළොස්වක් රාත්‍රියේ ඇමතියන් රැස්කළේය.
ශ්‍රැත සම්පන්න වූ සිතාබලා කථාකරන විචක්‍ෂණ වූ පණ්ඩිත වූ සේනාපති වූ විජය, සුනාම හා මලාතක යන ඇමැතිවරුන්ගෙන් වේදේහ රජතෙමේ ඇසීය.
ඔබලාගේ රුචිය වෙන වෙනම කියව්. අද ඉල්මස පසලොස්වක සඳ එළිය ඇති පහ වූ අඳුර ඇති රාත්‍රියේ මේ ඍතුව කවර තැනැත්තියක් සමග ගතකරන්නෙම්ද?
එහි **පහූතයොග්ගො** යනු බොහෝ වූ ඇත්වාහන ආදියෙන් යුක්ත වූ, **අනන්තබල පොරිසො** බොහෝ බලසම්පන්න වූයේ. **අනාගත‍ෙ** යනු අවසාන නොවූ. ඉක්ම නොගිය යන අර්ථයි. **චාතුමස්ස** යනු අවසාන නොවූ, ඉක්ම නොගිය යන අර්ථයි. **චාතුමස්ස** යනු වැසි සතර මාසයේ අවසාන දවස වූ. **කොමුදියා** යනු මනාව පිපුණු කුමුදු ඇති. **මිහිත පුබ්බෙ** යනු පළමු සිතාබලා පසුව කියනසුලු. **තමනුපුච්ඡති**. එය ඒ අමාත්‍යයන්ගෙන් වෙන වෙනම විචාළේය. **පච්ච‍ෙකං බ්‍රෑථ සංරුචිං** නුඹලා සියළුදෙනා තමන්ගේ කැමැත්ත වෙන වෙනම මට කියව්. **කොමුදජ්ජා** කුමුදු ඇති අද **ජුණ්හං** පිහිටවන සඳමඬල නැගී ආවේය. **ව්‍යපගතං** **තමං** යනු එයින් සියළු අඳුර නසන ලදී. **උතුං** යනු අද රාත්‍රිය මේ මෙබඳු වූ ඍතුව කා සමග ගතකරන්නෙම්දැයි ඇමැතියන්ගෙන් විමසීය. ඔහු විසින් විචාරණ ලද ඔව්හු තම තමන්ගේ කැමැත්ත අනුව මෙසේ ප්‍රකාශ කළහ.
මේ කාරණය ප්‍රකාශ කරමින් ශාස්තෲන් වහන්සේ මෙසේ වදාළහ.
ඉක්බිති අලාක සෙන්පතියා රජුට මෙසේ කීය. සතුටු වූ යෝග්‍ය වූ බලවන්ත වූ සියළු සේනාවන් සූදානම් කරමු.
අනන්ත වූ බලසම්පන්න පුරුෂයන් ඇතිව දේවයන් වහන්ස, යුද්ධයට යමු. යමෙක් අපේ වසඟයට නොඑත්ද ඔවුන් වසඟයට ගෙනෙමු. නොදිනූ අයව දිනමු. මේ මාගේ දෘෂ්ටියයි.
අලාත සෙනෙවියාගේ වචනය අසා සුනාම තෙමේ මෙසේ කීය. මහරජතුමනි, ඔබවහන්සේගේ සියළු සතුරෝ වසඟයට පත්වූවාහ.
බහා තබන ආයුධ ඇති, සතුරෝ යටහත් පහත්ව හැසිරෙත්. අද උතුම් උත්සවයකි. යුද්ධය මම රුචි නොකරමි.
ඔබවහන්සේට ආහාරපාන කැවිලි වහා සූදානම් කරන්වා. දේවයන් වහන්ස! මනා වාදනයන් සහිතව නැටුම් ගැයුම් සහිත කාමයන්ගෙන් සතුටුවන්න.
සුනාමගේ වචනය අසා විජය තෙමේ මෙසේ කීය. දේවයන් වහන්ස, සියළු කාමයෝ ඔබවහන්සේට නිරන්තරයෙන් සූදානම්ය.
දේවයන් වහන්ස, කාමයන්ගෙන් සතුටුවීම ඔබවහන්සේට දුර්ලභ දෙයක් නොවේ. සැමදා කාමයෝ ලබාගත හැක. ස්වාමීනි! මාගේ අදහස එය නොවේ.
අද යමෙක් හට විනයෙහි සැකයක් නැද්ද, අර්ථධර්ම දන්නා වූ, ඍෂිගුණවලින් යුක්ත බහුශ්‍රැත වූ කවර හෝ ශ්‍රමණයකු හෝ බ්‍රාහ්මණයකු වෙත යමු.
විජයගේ වචනය අසා අංගාති රජ මෙසේ කීය. යම්සේ විජය කථා කරයිද, මට ද එය රුචි වෙයි.
අද යමෙක් හට විනයෙහි සැකයක් නැද්ද, අර්ථධර්ම දන්නා වූ, ඍෂිගුණවලින් යුක්ත බහුශ්‍රැත වූ කවර හෝ ශ්‍රමණයකු හෝ බ්‍රාහ්මණයකු වෙත යමු.
මෙහි සිටින්නා වූ ඔබ සියළු දෙනා සිතන්න. අද විනයෙහි සැකයක් නැති අර්ථ ධර්ම දෙක දන්නා වූ ඍෂි ගුණවලින් යුක්ත කවරනම් පණ්ඩිතයකු වෙත යන්නෙමුද?
වේදේහයන්ගේ වචනය අසා අලාක සෙනෙවියා මෙසේ කීය. පණ්ඩිතයැයි සම්මත ආජීවකයෙක් මිගදායෙහි සිටී.
ඔහු ගුණවන්තය. කාශ්‍යප ගෝත්‍රයේය. බහුශ්‍රැතය. විචිත්‍ර කථා ඇත්තේය. පිරිස් සහිතය. දේවයන් වහන්ස, ඔහුව ඇසුරු කරමු. ඔහු අපගේ සැකය නැතිකරන්නේය.
අලාකගේ වචනය අසා රජතෙමේ රථාචාර්යයාව මෙහෙයවීය. අපි මිගදායට යන්නෙමු. සුදුසු වූ යානාවක් ගෙනෙන්න.
එහි **හට්ඨං** යනු සතුටු වූ **ඔජිනාමසෙ** යනු ඔහුව පරාජය කරමු. මේ මාගේ බලාපොරොත්තුවයි. රජ තෙමේ ඔහුගේ කථාව ප්‍රතික්‍ෂේප කළේ නැත. සතුටු වූයේ ද නැත. **සුනාමො එතදබ්‍රවී** යනු රජු අලාමාගේ වචනයට සතුටු නොවී ප්‍රතික්‍ෂේප නොකරද සිටිනවා දැක මෙය පිරිසිදු අදහසක් නොවේ. මම මොහුගේ සිත් ගෙන කාමගුණයන්හි ඇලීම පිළිබඳව වර්ණනා කරන්නෙමියි සිතා මේ **සබ්බෙ තුය්හං** යනාදී වචන කීය.
**විජයො එතදබ්‍රවී** යනු රජතෙමේ සුනාමගේ වචනයට කැමැති නොවීය. ප්‍රතික්‍ෂේප කළේද නැත. ඉක්බිති විජය තෙමේ, මේ දෙදෙනාගේම වචන අසා නිහඬව සිටියේ පණ්ඩිතයෝ නම් දහම් ඇසීමේ ආශා ඇත්තෝ වෙති. මොහුට ධර්මශ්‍රවණයේ ගුණ වර්ණනා කරන්නෙමියි සිතා මේ **සබ්බ‍ෙකාමා** ආදී වචන ප්‍රකාශ කළේය. එහි **තවමුපට්ඨිතා** යනු එබට එළඹ සිටියා වූ. **මොදිතුං** ඔබගේ කාම වස්තූන්ගෙන් සතුටුවීමට, ඒවායින් අභිරමණය කිරීමට කැමැත්ත ඇති කල්හි මේ කාමයෝ දුර්ලභ නොවෙත්. **නෙතං චිත්තමතං** **මම** යනු මේ ඔබගේ කාමයන්ගෙන් අභිරමණය කිරීමේ අදහස මගේ අදහසක් නොවේ. එහි මගේ සිත පැන නොදුවයි. **යොතජ්ජ** යනු යමෙක් ඔබලාට **අත්‍ථධම්මවිදු** යනු පෙළෙහි අර්ථයද පෙලෙහි ධර්මයද දන්නා තැනැත්තා. **ඉසෙ** යනු සෘෂීන් විසින් සෙව්නා ගුණ.
**අංගාතිමබ්‍රවී** යනු අංග යයි කීය. **මය්හම්ප‍ෙතෙවරුච්චතී** මට ද මෙයම රුචි වෙයි. **සන්තා** මෙහි සිටින නුඹලා සියලුදෙනා. **මතිං කරොථ** සිතව්. **අලාතො එතද බ්‍රවී** යනු රජුගේ කථාව අසා මේ මාගේ හොඳ මිත්‍රයකු වූ ගුණ නම් ආජීවකයෙක් රජ උයනෙහි වාසය කරයි. ඔහුට පසසා රජුගේ මිත්‍රයකු බවට පත්කරන්නෙමියි සිතා මේ **අත්‍ථායං** යනාදී වචන කීවේය. එහි **ධීරසම්මකො** යනු පණ්ඩිතයැයි සම්මතය. **කස්සප ගොත්තාය** යනු මේ කාශ්‍යප ගෝත්‍රයට අයත්. **සුතො** යනු බහුශ්‍රැත. **ගණී** යනු පිරිස් ඇති. **චොදෙසි** යනු අණ කළේය.
[missing trans]
ඇත්දත් කැටයම් ඇති රිදීමය සැරසිලි ඇති චන්ද්‍රයා වැනි පිරිසිදු ඵරුස නොවූ පිරිවර රිය සහිත යානාවක් යෙදවූහ.
කුමුදු වර්ණ වූ වාතයට සමාන වේග ඇති මනාව හික්මුණු අශ්වයන් සතර දෙනෙක් යොදන ලදී.
සුදුපාට ඡත්‍රය, සුදුපාට රථය, සුදුපාට අශ්වයන්, සුදුපාට වල්විදුනා සහිතව රථයෙන් ගෙනයන්නා වූ අමාත්‍යයන් පිරිවැරූ විදේහ රජු චන්ද්‍රයා මෙන් බබලයි.
කඩු දරන බලවත් බොහෝ ධීරවීර ජනයෝ උතුම් රජු අනුව ගියහ.
ඉක්බිති ඒ වේදේහ ක්‍ෂත්‍රිය තෙමේ මොහොතක් ගොස් යානයෙන් බැස අමාත්‍යයන් සමග ගුණ’ නම් වූ ආජීවකයා ළඟට පයින්ම ගමන් කළේය.
පළමුව එහි ගිය බ්‍රාහ්මණයෝ ද, ධනවන්තයෝ ද වූහ. නමුත් රජුට අවකාස ලබාදීම සඳහා ඒ පිරිස එතනින් බැහැර නොකළහ.
එහි **තස්සයානං** යනු ඒ රජුට රථයක් යෙදවූහ. **දන්තං** යනු දන්තමය. **රූපිය පක්ඛරං** රිදියෙන් කළ කැටයම්. **සුක්කමට්ඨපරිවාරං** යනු පිරිසිදු ඵරුෂ නොවූ රිය පිරිවර, **දොසිනා** **මුඛං** දොස් රහිත වූ, රාත්‍රිය මුඛය මෙන්, චන්ද්‍රයා හා සමාන යන අර්ථයි. **තත්‍රාසුං** යනු එහි වූහ. **කුමුදානි** කුමුදු වර්ණයෙන් යුත්. **සින්‍ධවා** අශ්ව වර්ග. **අනිලූපමසමුප්පාතා** වාතයට සමාන වේ ඇති. **සෙතං ඡත්තං** ඒ රථයෙහි ඔසවන ලද ඡත්‍රය ද සුදු වර්ණයෙන් යුක්ත විය. **සෙත රථො** ඒ රථයද සුදුය. **සෙතස්සා** යනු අශ්වයෝ ද සුදුය. **සෙතවිජනී** යනු විජිනිපත් ද සුදුපාටය. **නිය්‍යං** යනු ඒ රථයෙන් ගෙනයන්නා වූ ඇමැතියන් පිරිවැරූ විදේහ රජු චන්ද්‍රයා මෙන් බැබළුනේය.
**නරවරාධිපං** මනුෂ්‍යයන්ට අධිපති රාජාධිරාජ වූ **සො මුහුත්තං ව යාඨිත්‍වා** ඒ රජු මොහොතකින් ම උයනට ගොස් **පත්තිගුණමුපාගමි** පයින්ම ගුණ නම් වූ ආජීවකයා වෙතට ගියේය. **යෙපි තත්‍ථ තදා ආසුං** යනු යමෙක් ඒ උයනෙහි එකල්හි පළමුව ඒ ආජීවකයාව ඇසුරු කරමින් සිටියාහු වෙත්ද, **න තෙ අපනයී** යනු අපගේම දෝෂයකි. අපි පසුව පැමිණියෙමු. තෙපි නොසෙල්වව් කියා ඒ බ්‍රාහ්මණයන් ද ධනවතුන් ද රජු වෙනුවෙන් ඉඩ ලබාගැනීම සඳහා **භූමිමාගත‍ෙ** ඉවත් නොකළහ. ඒ ඔහු විවිධ තරාතිරමේ ජනයා පිරිවරාගෙන සිටියේම එකත්පසෙක හිඳ පිළිසඳර කථා කෙළේය.
ඒ කාරණය ප්‍රකාශ කරන ශාස්තෲන් වහන්සේ මෙසේ වදාළහ.
ඉක්බිති ඒ රජතෙමේ මෘදු ස්පර්ශ ඇති මුදු ඇතිරිලි ඇති, මුදු පස තුරුණුයෙන් යුත් මොළොක් බිස්සෙක එකත්පස්ව හිඳගත්තේය.
ඉක්බිති රජතුමා එහි හිඳ සුවදුක් විචාරණ කථා කළේය. ස්වාමීනි, කෙසේද, යැපීම. කිම ඔබවහන්ගේ ශරීරයේ වායෝධාතුව වෙනසක් නැතිව පවතීද?
කිම! දිවිපැවැත්ම දුක් රහිතද? කිම ආහාරපාන ලැබෙයිද? අල්ප වූ ආබාධ ඇතිව වසන්නෙහිද? කිම ඔබතුමන්ගේ චක්‍ෂුන්‍ද්‍රිය දුබල නොවේද?
ගුණ නම් නිඝණ්ඨ තෙමේ, විනයෙහි ඇලුනා වූ වේදේහ රජ සුවදුක් විචාරීම් කථාවට පිළිතුරු දුන්නේය. මහරජ, ඒ සියල්ල සුවපහසු ලෙස පවතී. අසන ලද ඉතිරි කරුණු දෙක ද යහපත්ය.
කිම වේදේහ මහරජ, කිම ප්‍රත්‍යන්තයන් නොකිපේද? නිරෝගීද? වාහනය කෙසේද? ශරීරය පීඩාවට පත්කරන රෝගාබාධ නැද්ද?
පිළිසඳර කථාවෙන් සතුටට පත් රජතෙමේ අනතුරුව ප්‍රශ්නයක් විචාළේය. ධර්මය කැමති රජතුමා අර්ථ ධර්ම න්‍යායන් පිළිබඳව විචාළේය.
කාශ්‍යපය, කෙසේ නම් මිනිසා මාපියන් කෙරෙහි ධර්මානුකූලව හැසිරේද? ගුරුවරුන් කෙරෙහි කෙසේ හැසිරේද? දූ දරුවන් කෙරෙහි කෙසේ හැසිරේද?
වැඩිමහල්ලන් කෙරෙහි කෙසේ හැසිරේද? ශ්‍රමණ බ්‍රාහ්මණයන් කෙරෙහි කෙසේ හැසිරෙන්නේද? බලකායයන්හි කෙසේ හැසිරේද? කෙසේනම් ජනපදිකයන් කෙරේ හැසිරේද?
කෙසේ නම් ධර්මයෙහි හැසිර පසුව සුගතියට යයිද? කෙසේනම් ඇතැමෙක් අධර්මයෙහි පිහිටියාහු පහත නිරයට වැටෙත්ද?
එහි **මුදුකාභිසියා** යනු මෘදු වූ සුවපහසු ස්පර්ශ ඇති බිස්සෙහි, **මුදුචිත්තකලන්‍දකෙ**. සුව ස්පර්ශ ඇති ඇතිරියෙනි. **මුදුපච්චත්‍ථතෙ** මෘදු වූ ඇතිරියෙන්. **සම්මොදි** ආජීවක සමග සතුටු සාමීචි කථා පැවැත්වීය. **තතො** යනු එහි හිඳීමෙන් අනතුරුව සුවදුක් ඇසීමේ කථා කළේය යන අර්ථයි. එහි **කච්චියාපානීයං** කිම ස්වාමීනි, ඔබගේ ශරීරය ප්‍රත්‍යයන්ගෙන් යැපෙන්නට හැකිද? **වාතානමවිසග්ගතා** යනු කිම ඔබගේ ශරීරයේ වායෝධාතු මනාව පවතීද? වාතයන්ගේ භේදයක් නැද්ද? ඒ ඒ තැන්වල කොටස් කොටස් වී වායුහු බාධා නොකරත්ද?
**අකසිරා** යනු නිදුක්ද? **වුත්ති** යනු ජීවිකා වෘත්තිය. **අප්පාබාධො** යනු ඉරියව් බිඳින්නා වූ බාධකයන්ගෙන් තොර වූ **කච්චිවො** යනු චක්‍ෂු ආදී ඉන්‍ද්‍රියයන් නොපිරිහේදැයි විචාරයි. **පටිසම්මොදි** යනු සුවදුක් ඇසීමේ කථා පෙරළා කළේය. එහි **සබ්බමෙතං** යනු යමක් ඔබ විසින් කියන ලදද වාතයන්ගේ විරුද්ධ බවක් නැති, ඒ සියල්ල ඒ අයුරින්ම පවතී. **තදුභයං** යනු යමක් ඔබ විසින් **අප්පාබාධොවසි කච්චි චක්ඛුං නපරිහායති** අල්ප වූ ආබාධ ඇත්තෙහි. කිම ඇස නොපිරිහේද යනුවෙන් කියන ලද ඒ කාරණා දෙකද එන්සේ පවතී.
**න බලීයරෙ** අභිභවනය නොකරත්. නොකිපෙත්. **අන්තරා** යනු පිළිසඳරෙන් අනතුරුව ප්‍රශ්න විචාළේය. එහි **අත්‍ථං ධම්මංච ඤායඤ්ච** යනු පාළි අර්ථයද පෙළද යුක්තිය සාධාරණයද ගැන විචාළේය. එහි **කථඤ්චෙකෙ අධම්මඨා** යනු ඇතැමෙක් අධර්මයෙහි සිටියාහු කෙසේනම් නිරයටද පහත සෙසු අපායන්හිද වැටෙත් යනාදී සර්වඥ බුද්ධ, පසේබුදු, බුද්ධශ්‍රාවක මහාබෝධි සත්ත්වයන් කෙරෙහි කලින් කලින් ඇතිදේ නොලද කල්හි පසුව පසුව විචාරිය යුතු මහේශාක්‍ය ප්‍රශ්නයක් රජතෙමේ කිසිවක් නොදන්නා වූ බැබලීමක් නැති නග්නයන් විසින් අනුභව කළහැකි අඳබාල ආජීවකයාගෙන් විචාළේය.
ඔහු මෙසේ විචාරණ ලද්දේ ඇසූ දෙයට ගැලපෙන විවරණයක් නොදී යන්නා වූ ගොනාට හොටෙන් අනින්නාක් මෙන් බත් පාත්‍රයෙහි කසල දමන්නාක් මෙන් මහරජතුමනි, අසන්න යැයි අවකාස ලබාගෙන තමන්ගේ මිථ්‍යාවාදය පිහිටුවීය. මේ කාරණය ප්‍රකාශ කරමින් ශාස්තෲන් වහන්සේ මෙසේ වදාළහ;
වේදේහගේ වචනය අසා කාශ්‍යප තෙමේ මෙසේ කීය. මහරජතුමනි, මාගේ සත්‍ය වූ මේ පදය අසන්න.
හොඳ හෝ නරක රැස්කරන කර්මයන්ගේ ඵලයක් නැත. රජතුමනි, මෙහි ආ තැනැත්තාට මෙයින් එහා පරලොවක් නැත.
දේවයිනි, පියවරු නැත. මවක් කොයින්ද? පියෙක් කොයින්ද? ගුරුවරයෙක් කොයින්ද? දමනය නොවූවාහු කවරෙක් දමනය කරන්නේද?
සත්ත්වයෝ වනාහි සමාන වෙත්. වැඩිමල් අයට ගරු කරන්නේ නැත. බලයක් හෝ වීර්යයක් හෝ නැත. උට්ඨාන වීර්යයෙන් යුත් පුරුෂයෙක් කොයින්ද? සත්ත්වයෝ වනාහි නියතයහ. ගෝට විසය මෙනි. නැව හැර නොයන ගල්වන මෙන් සත්ත්වයෝ නියමය අනුව යති.
මනුෂ්‍යයා ලැබිය යුතු දෙය ලබයි. එහි දාන ඵලයක් කොයින්ද? රජතුමනි, දාන ඵලයක් නැත. ඔහු වීර්යය නැත්තෙකි.
නුණුවනයන්, බාලයන් විසින් දානය පනවන ලදී. පණ්ඩිතයන් විසින් භාරගන්නා ලදී. පණ්ඩිතමානී වූ බාලයෝ ධීරයන්ට දෙත්.
එහි **ඉධාගතො** යනු එයින්, පරලොවින් මෙහි ආ කෙනෙක් නම් නැත. **පිතරොවා** දේවයන් වහන්ස, පියාගේ පියා හෝ නැත. ඔවුන් නැති කල්හි මවක් කොයින්ද, පියෙක් කොයින්ද? **යථා ගොටවිසො** ගොටවිස නම් පස්සෙන් ගැටගසන ලද, යම්සේ නැව පසුපස බඳින ලද දෙය නැව අනුවම පසුපස යයි. එපරිද්දෙන් මේ සත්ත්වයෝ නියත වශයෙන් පසුපස යත්යැයි කියයි. **අවසො දෙවපිරියො** මෙසේ දානඵලයක් නැති කල්හි යම්කිසි බාලයෙක් දෙයි ද ඔහු වීර්ය නැතිව තමන් යටත් නැතිව වීර්ය නැතිව බලයෙන් නොදෙයි. දානඵලය වනාහි ඇත්තේයැයි ඇත යන හැඟීමෙන් අනිකුත් අඳබාලයන් විශ්වාස කොට දෙන්නේ යැයි දක්වයි. **බාලෙහි දානං පච්චත්තං** යනු දානය දිය යුතුයැයි අඳබාලයන් විසින් පනවන ලදී. අනුදැන ඇත. බාලයෝ දෙති. පණ්ඩිතයෝ ගනිත්.
මෙසේ දානයාගේ නිෂ්ඵලතාවය වර්ණනාකර දැන් පාපයාගේ විපාකයක් නැති බව වර්ණනා කරමින් කීය.
තේජෝ, පඨවි, ආපෝ, වායු, සුඛ, දුක්ඛ යන මේවාත් ජීවය යන සත්වැන්නත් යන මේ සමූහයෝ නොසිඳිය හැක්කහ. කෝප නොකළ යුතුය. මේවායේ සිඳීමක් විද්‍යමාන නොවේ.
නසන්නෙක් නැත. සිඳින්නෙක් හෝ නැත. යමෙක් නසන්නේද ඔහු ද නැත. මේ සප්තකායයන් අතර ම හැසිරෙත්.
යමෙක් තියුණු කඩුවකින් යමකුගේ හිස සිඳින්නේද ඔහු ද කායයන් නොසිඳෙන්නේය. එහි පාපයෙහි ඵලයක් කොයින්ද?
සියල්ලෝම සූ අසූමහා කල්පයක් සසර හැසිරෙමින් පිරිසිදු වෙත්. අනාගතයෙහි සංයමයට පත්වූවකු පවා පිරිසිදු නොවේ.
පිළිවෙලින් අපගේ පාරිශුද්ධිය චූල අසීති කල්පයකින් සිදුවන්නේය. වෙරළ ඉක්මවා නොයන සාගරය මෙන් නියතිය නොඉක්මවමු. බොහෝ යහපත කිරීමෙන් ද ඒ කාලය පැමිණෙන තෙක් පිරිසිදු නොවේ.

එහි **කායා** යනු සමූහයෝ. **අවිකොපිනො** කෝප කරන්නට නොහැකිය. **ජීවෙ **ච යනු ජීවියකු. **ජීවො ච** කියා ද පාඨයක් ඇත. මේ අර්ථයමය. **සත්තිමෙ කායා** යනු මේ සප්ත කායයෝ, **හඤ්ඤරෙවා කොචිනං** යනු යමෙක් නසන්නේ ද ඔහු ද නොවන්නේය. වීතිවත්තරෙ යනු මේ කාණ්ඩ සත අතරෙහිම හැසිරෙත්. සිඳින්නට නොහැකි වෙත්. **සිරමාදාය** අනුන්ගේ හිස ගෙන. **නිසිතාසිනා** තියුණු අවියකින් සිඳින්නේ යැයි කියයි. ඔහු ද ඒ කායයන් නො සිඳියි. පඨවි කොටස පඨවි කොටසටම එකතු වෙයි. පා නැත්තෝ සුවදුක් ජීවිකා ඇත්තාහු අහසට පනිත් යැයි දක්වයි.
**සංසරං** යනු මහරජ, මේ සත්ත්වයෝ මේ පොළව එක් මස්ගුලියක් කොටද මෙපමණ කල්ප ගණනක් හැසිරෙන්නාහු ශුද්ධ වෙත්. සසරින් වෙනත් තැනක සත්ත්වයන් ශුද්ධ කරන්නට සමර්ථයෙක් නම් නැත. සියල්ලෝම සසරින්ම ශුද්ධ වෙත්. **අනාගත‍ෙ තම්හි කාලෙ** කියන ලද පරිදි එක්කලෙක අනාගතයෙහි පරිශුද්ධ ස්වභාව ඇත්තා ද ශුද්ධ නොවේ. **තං ඛණං** ඒ කියන ලද ආකාර ඇති කාලය **අනුපුබ්බ‍ෙන නො** යනු අපගේ වාදයෙහි පිළිවෙලින් ශුද්ධිය වෙයි. අප සියළු දෙනාටම පිළිවෙලින් පාරිශුද්ධිය වන්නේය යන අර්ථයි. ඉක්බිති හෙතෙම උච්ඡේදවාදය තමන්ගේ ධෛර්යයෙන් සියවාදය දක්වමින් මෙසේ කීය.
කස්සපයන්ගේ වචනය අසා අලාක තෙමේ මෙසේ කීය. ඔබවහන්සේලා යම්සේ කියයිද මට ද එයම රුචිවෙයි.
මම ද තමාගේ පැරණි ජීවිතය ගැන සිහිපත් කරන්නෙමි. මම ද පෙර පිංගලක නමින් ගවයන් ඝාතනය කරන වැද්දෙක් වීමි.
සම්පත් ඇති බරණැස් නුවර සිට මා විසින් බොහෝ පව් කරන ලදී. මා විසින් බොහෝ මීගවයන්, ඌරන්, එළුවන් ආදී බොහෝ ප්‍රාණීන් නසන ලදී.
එයින් චුත වූයේ මෙහි ඍද්ධිමත් වූ සේනාපති කුලයක උපන්නේ වෙමි. ඒකාන්තයෙන් පාපයේ ඵලයක් නැත. ඒ මම නිරයට නොගියෙමි.
එහි **අලාතො එතදබ්‍රවී** යනු ඔහු වනාහි කසුප් බුදුන්ගේ චෛත්‍යයන් කටුකරඬු මල්දමකින් පුදා කොට මරණ කාලයෙහි වෙනත් කර්මයකින් අනුභාවය පරිදි සසර හැසිරෙන්නේ එක් පාපකර්මයක් ගලායාමෙන් ගවඝාතක කුලයක ඉපිද බොහෝ පව් කළේය. ඉක්බිති ඔහු මියයන කල්හි අලුයම සැඟවී තිබුණු ගිනිපුපුරක් මෙන් මෙත්තෙක් කල් සැඟවී තිබුණු ඒ පුණ්‍යකර්මයට ඉඩ ලැබුනේය. ඔහු ඒ ආනුභාවයෙන් මෙලොව ඉපිද ඒ සැපතට පත්වූයේ තම ජාතිය ගැන සිහිපත් කරන්නේ පසුගිය ආත්මයට කලින් තත්ත්වය ගැන සිතන්නට නොහැකි වූයේ ගෝඝාතක කර්මය නිසා මෙහි උපන්නෙමියි දැනගෙන ඔහුගේ වාදය තහවුරු කරමින් මෙය **යථාභදන්තො** ආදී වචන කීවේය. එහි **සරෙ** **සංසරිතත්තනො** තමන්ගේ සංචාරය සිහිකරමි. **සේනාපතිකුලෙ** යනු සේනාපති කුලයෙහි.
ඉක්බිති මෙහි බීජක නම් දාසයෙක් දිළින්දෙක් විය. ඔහු උපෝසථයෙහි හැසිරෙන්නේ ගුණ සමූහයකට ළඟාවිය.
කස්සපගේ වචනයත් අලාතකගේ කියුමන් අසා හුස්ම නිකුත්කරන්නේ උණු කඳුළු වැගිරවූයේය.
එහි **අථෙත්‍ථ** යනු ඉක්බිති මේ මිථිලාවේ. **පළච්චරී** යනු දිළිඳු, කෘපණයෙක්. **ගුණසන්තිකමුපාගමි** ගුණයාගේ සමීපයට, කිසියම් යහපතක් අසන්නෙමියි, එළඹියේ යැයි දතයුතුයි.
හිතවත, කුමක් නිසා ඔබ හඬන්නෙහිදැයි වේදේහ තෙමේ ඔහුගෙන් ඇසීය. කුමක් ඇසීද? දැක්කේද? කුමන නම් වේදනාවකින් දුක්විඳින්නෙහිද?
එහි **කිං මං වෙදෙසි වෙදනං** යනු කිම, නුඹ කායික හෝ චෛතසික වේදනාවකට පත්වූයේ මෙසේ හඬන්නේ මට දැන්වූයේ ද, එය නොසඟවා මට කියව.
වේදේහගේ වචනය අසා බීජක තෙමේ මෙසේ කීය. මහරජතුමනි, මට වේදනාවක් හෝ දුකක් නැත. මා කියන දේ අසන්න.
මම ද තමාගේ සැප ගැන පූර්වජාතීන් සිහිකරමි. මම පෙර ගුණයෙහි ඇළුනු භාවසෙට්ඨි නමින් සාකේතයෙහි විසූයෙමි.
ඒ මම සම්භාවනාවට පත්වූයෙම් යහපත් කර්ම කරන්නෙම් තමා විසින් කරන ලද පාපකර්මයක් සිහිපත් නොකරමි.
වේදේහය, එතනින් චුත වූ මම මේ නගරයේ දිළිඳු කුම්භදාසී නම් අයහපත් තැනැත්තියගේ කුසෙහි උපන්නෙමි. ඒ මම උපන් දවසේ පටන් අතිශයින් දුක්ඛිත වූයේ වෙමි.
මෙසේ දුප්පත්කමින් යුක්ත වූයේ නමුත් ධාර්මික ලෙස ජීවත් වූයෙම් යමෙක් කැමැති වෙයිද මගේ ආහාරවේලෙන් කොටසක් දෙමි.
සැමකල්හි තුදුස්වක හා පසළොස්වක දිනයන්හි උපෝසථයෙහි යෙදුනෙමි. සත්ත්වයන්ට හිංසාද නොකරමි. සොරකමද අත්හළෙමි.
මේ සියළුම පිරිසිදුබව ඒකාන්තයෙන් නිෂ්ඵල වෙයි. මේ සීලය නිරර්ථක බව වැටහින. මේ අලාත සෙනෙවියා කියන්නාක් මෙනි.
යම්සේ නූගත් සූදුකාරයා පරාජයම ලබන්නාක් මෙන් මම ද දැන් දුක් විඳිමි. යම්සේ කපටි වූ උගත් අලාත සේනාපතියා හැර බොහෝ පව්කොට උසස් තනතුරක් ලබයි.
මහරජතුමනි, සුගතියට යන මාර්ගයක් නොදුටිමි. ඒ නිසා කස්සපගේ වචනය අසා හඬමි. වැලපෙමි.
එහි **භාවසෙට්ඨි** මේ නම් ඇති අසූ කෝටියක් සම්පත් ඇති සිටුවරයා. **ගුණෙ රතො** ගුණයෙහි ඇලුනේ. **සම්මතො** සම්භාවනාවට පත්වූයේ. සුචී. යහපත් කර්ම කරන්නේ **ඉධජාතො දුරිත්‍ථියා** යනු මේ මිථිලා නගරයෙහි. **දුරිත්‍ථියා** දිළිඳු, කෘපණ වූ, කුම්භදාසියගේ කුසෙහි උපන්නේ වෙමි. ඔහු වනාහි කාශ්‍යප බුදුන් කල්හි වනයෙහි නැති වූ ගවයකු සොයන්නේ, එක් මංමුළා වූ භික්‍ෂුවක විසින් මාර්ගය ඇසූවිට නිහඬව සිට නැවතත් ඔහු විසින් අසන ලද්දේ කිපී ශ්‍රමණ දාසයෝ වනාහි වාචාලයෝ වෙත්. නුඹ දාසයෙක් විය යුතුයි. අතිශයින් වාචාල වන්නෙහිය කියා කීය. ඒ කර්මය එදා විපාක නොදී අළුයට සැඟවී තිබුනු ගිනි මෙන් සිටියේ වෙනත් කර්මයක් පිහිටට සිටියේය. ඔහු කර්මානුරූපව සසර ඇවිදින්නේ එක් කුසල කර්මයක ඵලයක් ලෙස සාකෙත නගරයේ කියන ලද ස්වභාව ඇති සිටුවරයෙක් වී දානාදී පින්කම් කළේය. ඔහුගේ ඒ කර්මය වනාහි පොළොවෙහි තබන ලද නිධානයක් මෙන් සිටියේ ඉඩක් ලැබුනු විට විපාක දෙන්නේය. යම් ඒ ඔහු විසින් ඒ භික්‍ෂුවට බැනවැදීම නිසා කරන ලද පාපකර්මය මේ ආත්මභාවයේදී ඔහුට විපාක දුන්නේය. ඔහු මේ ගැන නොදන්නේ වෙනත් හොඳ වැඩක ප්‍රතිඵලයක් ලෙස කුම්භදාසියගේ කුසෙහි පිළිසිඳ ගත්තෙම් වෙමියි යන හැඟීමෙන් මෙසේ කීය. **යතො ජාතො සුදුග්ගතො** යනු ඒ මම උපන් කාලයේ පටන් අතිශයින් දුකට පත්වූයේ වෙමියි දක්වයි.
**සමචරියං** **අධිට්ඨිතො** යනු ධාර්මික දිවිපෙවෙතෙහි පිහිටියේ. **නූනෙතං** ඒකාන්ත වශයෙන්, **මඤ්ඤි** දං **දං සීලං** යනු දේවයන් වහන්ස, මේ සීලය වනාහි නිරර්ථක වූවකැයි සිතමි. **අලාතො** යනු යම්සේ මේ අලාත සේනාපතියා, තමා කලින් භවයක බොහෝ සතුන් මරා සේනාපති තනතුර ලබන ලදැයි කියයි. ඒ කරුණෙන් මම සීලය අර්ථ රහිත දෙයක්යැයි සිතමි. **කලිමෙව** යම්සේ ශිල්ප නොදත්, නූගත් සූදු ධූර්තයා පරාජයට පත්වෙයිද, එපරිද්දෙන් ඒකාන්තයෙන්ම කලින් භවයෙහි තමන්ගේ සම්පත විනාශකර දැන් දුක් විඳිමි. **කස්සප** **භාසිතං** යනු කාශ්‍යප ගෝත්‍රයේ නිගණ්ඨයාගේ කියුම අසා යැයි කියයි.
රජතෙම බීජකගේ වචනය අසා අංගාතිට මෙසේ කීය. නියතියම හෙවත් චුල්ලාසීති මහාකල්පය බලන්න. සුගතියට යන දොරටුවක් නැත.
ඉදින් සැපක් හෝ දුකක් නියතියෙන්ම ලැබෙයි. සියල්ලන්ටම සංසාර ශුද්ධිය කාලයාගේ ඇවෑමෙන් ලැබෙයි. ඔබ ඉක්මන්කාරයෙකි.
මම ද පෙර යහපත් වූයේ බ්‍රාහ්මණයන් කෙරෙහි මෙහෙ කරන්නෙක් වීමි. විනිශ්චය තනතුරේ සිටිමින් රාජකාරිය කරන්නෙම්. මෙපමණ කලක් කාමගුණයන්ගෙන් පිරිහුනේ වෙයි.
එහි **අංගාතිමබ්‍රවී** යනු පළමුවෙන්ම අනිකුත් දෙදෙනාගේත් පසුව බීජකගේතේ යන තුන්දෙනාගේ වචන අසා දැඩි මිසදිටු ගෙන මේ **නත්‍ථි ද්වාරං** යනාදී වචන කීය. **නියතිං** **කංඛා** යනු යහළු බීජකය, නියත වශයෙන්ම බලන්න. සුළු අසූවක් මහා කල්පප්‍රමාණ වූ කාලයක්ම සත්ත්වයන්ව පිරිසිදු කරයි. නුඹ අතිශයින් හදිසි වූවෙක්ය යන අදහසින් මෙසේ කීය. **අනාගතෙ** යනු ඒ කාලය නොපැමිණි කල්හි අනතුරුව දෙව්ලොව යන්නෙමියි හදිසි නොවව. **ව්‍යාවටො** යනු බ්‍රාහ්මණ ගෘහපතියන් අතර ඔවුන්ගේ ශාරීරික වතාවත් දානමාන ආදී කටයුතුවල නිරත වූයේ වෙමි. **වොහාරං** යනු විනිශ්චය තනතුරෙහි සිට රාජකාරිය ක්‍රියාත්මක කරන්නේ **රතිහීනො තදන්තරා** යනු මෙපමණ කලක් කාමගුණයන්හි ඇලීමෙන් පිරිහුනේ වෙයි.
මෙසේ ද කියා ස්වාමීනි, කස්සප අපි මෙතෙක් කල් ප්‍රමාද වූවෝ වෙමු. දැන් වනාහි අප විසින් ගුරුවරයකු ලබන ලදී. මෙතැන් පටන් කාම රතියම භුක්ති විඳින්නෙමු. නුඹ ළඟ මීට වඩා උසස් බණක් ඇසීම අපට ප්‍රමාදයකි. නුඹ නතරවන්න. අපි යන්නෙමු යැයි විචාරන්නේ,
ස්වාමීනි, එක් තැනක අපගේ එක්වීම වන්නේද නැවතද අපි දකිමු.
එහි **සංගතිච‍ෙ** යනු ඉදින් එක් තැනක අපගේ රැස්වීම වන්නේද යම්හෙයකින් එසේ නොවන්නේද ඔබ විසින් දකින ලද පින්ඵලයෙන් කවර ප්‍රයෝජනද?
මෙය කියා වේදේහ තෙමේ තම වාසස්ථානයට ගියේය.
එහි **සනිවෙසනං** යනු මහණෙනි, වේදේහ රජු මේ වචනය කියා රථයට නැගී තමන්ගේ වාසස්ථානය වූ චන්දක ප්‍රාසාදතලයටම නික්ම ගියේය.
රජතෙමේ පළමුව ගුණකගේ සමීපයට ගොස් වැඳ ප්‍රශ්නයක් විචාළේය. යන්නේ වනාහි නොවැඳම ගියේය. ගුණ තෙමේ තමාගේ අගුණ බැවින් වැඳීමක් පවා නොලද්දේය. පිණ්ඩපාත ආදී සැලකිලි කෙසේ ලබයිද? රජ තෙමේද ඒ රාත්‍රිය ගතකර පසුදා ඇමැතිවරුන් කැඳවා මට කාමගුණයන් ගෙන එව්යැයි කීය. මම මෙතැන් පටන් කම්සැප ම අනුභව කරන්නෙමි. මට වෙනත් වැඩ නොකිය යුතුයි. විනිශ්චය කිරීමේ කාර්යය අසවල් තැනැත්තාම කරනු ලැබේවා යි කියා කාමවස්තූන්හි ඇලුනු කෙනෙක් විය. ඒ කාරණය ප්‍රකාශ කරන්නා වූ ශාස්තෲන් වහන්සේ මෙසේ වදාළහ;
ඉක්බිති රාත්‍රිය ගතකොට සේවාස්ථානයේ ඇමැතිවරුන් කැඳවා මේ වචන ප්‍රකාශ කෙළේය.
මාගේ චන්දක ප්‍රාසාදයෙහි සැමකල්හි කාම වස්තූන්ගෙන් උපස්ථාන කෙරෙත්වා. ප්‍රකට හෝ අප්‍රකට කිසිම කටයුත්තක් සඳහා කිසිවකු මා වෙත නොයා යුතුයි.
විජය, සුනාම, අලාත යන මේ කටයුතු කිරීමෙහි දක්‍ෂ විනිශ්චය කාර්යයේ දක්‍ෂ සේනාපතිවරු තුන්දෙනා මා විසින් කළයුතු කටයුතුවල යෙදෙත්.
මෙය කියා වේදේහ ත‍ෙම කාමයන්ම බොහෝසෙයින් බලාපොරොත්තු විය. කිසිදු බ්‍රාහ්මණ කාර්යයක නිරත වූයේ නැත.
එහි **උපඨානම්හි** යනු තමාගේ සේවාස්ථානයේ. **චන්‍දකෙ** මා සතු චන්දක ප්‍රාසාදයෙහි. **විධෙන්තු ම‍ෙ** නිරන්තරයෙන් මට කාමයන්ම සංවිධානය කරනු ලැබේවා. උවටැන් කරනු ලැබෙත්වා. **ගුය්හප්පාකාසියෙසු වා** යනු සැඟවුනු හෝ විවෘත හෝ කටයුත්තක් එළඹසිටි කල්හි මා වෙත නොඑත්වා. **අත්‍ථ‍ෙ** යනු අභිවෘද්ධියත් ඇතිකරන විනිශ්චයෙහි **නිසීදන්තු** යනු මා විසින් කළයුතු කටයුතු ඉටුකිරීම සඳහා ඉතිරි අමාත්‍යයන් සමග හිඳිත්වා.
ඉක්බිති කාමයන්හි ගැලුනු දවසේ සිට දින දාහතරක් ගත වූ තැන වේදේහයන්ගේ දුවණියක් වූ ප්‍රියමනාප රාජ කන්‍යාවක් රුජා නම් කිරිමවකට මෙසේ කීවාය.
මාත් මගේ යෙහෙළියන්වත් වහා අලංකාර කෙරෙත්වා. හෙට පසළොස්වක දිනයයි. පියා සමීපයට යන්නෙමු.
ඇයට මල්මාලා වටිනා සඳුන් මැණික්, සක්, මුතු, නානාවර්ණ වස්ත්‍ර ආදිය පිළිගැන්වූහ.
ස්වර්ණමය පීඨයෙහි හිඳගත් බොහෝ ස්ත්‍රීන් විසින් පිරිවරාගත් මනා වර්ණයෙන් හෙබි රුජාදේවිය බැබලුනේය.
එහි **තතො** යනු රජු කම්සැප නමැති මඩවගුරෙහි ගිලුනු දවසේ පටන්. **ද්වෙසත්තරත්තස්සා** යනු දාහතරවන දිනයේ. **ධාතිමාතරමබ්‍රවී** පියා සමීපයට යනු කැමැති වී කිරිමවට කීවාය. ඇය වනාහි සති දෙකක් පාසා පන්සියයක් කුමාරිකාවන් පිරිවරා කිරිමවුන් සමූහය ගෙන මහත් වූ ශ්‍රී විලාසයෙන් තමන්ගේ ආසාව දනවන සත්මහල් ප්‍රාසාදයෙන් බැස පියා දැකීම පිණිස චන්දක ප්‍රාසාදයට යයි. ඉක්බිති පියා ඇයව දැක සතුටු සිතැත්තේ මහත් සත්කාර කොට උනන්දු කරවන්නේ මෑණියනි, දන් දෙන්න යැයි දහසක් දී පිටත්කර හරියි. ඕ තොමෝ තමන්ගේ වාසස්ථානයට අවුත් දෙවන දිනයේ පෙහෙවස් සමාදන්ව දුගී මගී දුප්පත් යාචකාදීන්ට මහදන් දෙයි. රජු විසින් ඇයට එක් ජනපදයක් දෙන ලදී. එයින් ලැබෙන ආදායමින් සියළු කටයුතු කරයි. එකල්හි වනාහි රජු විසින් ගුණ නම් ආජීවකයා නිසා වැරදි දෘෂ්ටියක් ගන්නා ලදැයි මුළුනුවරම ඒකකෝළාහල විය. ඒ බව කිරි මව්වරු අසා රජ දියණියට දැනුම් දුන්හ. ආර්යාවෙනි, රජතුමා වනාහි ආජීවකයන්ගේ කථාව අසා වැරදි දර්ශනයක් ගන්නා ලදී. ඔහු එහි සිවු දොරටුවල දන්සැල් කඩාබිඳ දමා අනුන් විසින් අල්ලාගන්නා ලද ස්ත්‍රීන්ද කුමාරිකාවන්ද බලහත්කාරයෙන් අණ කරත්. රාජ්‍යය නොවිචාරත්. කාමයෙන් මත් වූවෙක් විය. ඇය ඒ කථාව අසා අසතුටට පත්ව මාගේ පියා එබඳු වූ පහවූ යහපත් ක්‍රියා ඇති නිර්ලජ්ජි වූ නග්න වූවකු වෙත පැමිණ පැන විචාරන්නේය. කර්මවාදී ධාර්මික වූ ශ්‍රමණ බ්‍රාහ්මණයකු ළඟට ගොස් විචාරීම වෙනුවට මා හැර මාගේ පියාව වැරදි දර්ශනයෙන් ඉවත්කර හොඳ දර්ශනයක පිහිටුවන්ට සමර්ථ වෙන කෙනෙක් නැත. මම වනාහි අතීතයෙන් ආත්මභාව සතක් හා අනාගතයෙන් ආත්මභාව සතක් සිහිකරන්නට හැක්කෙමි. ඒ නිසා පෙර මා විසින් කරන ලද පාපකර්ම නිසා පාපකර්මවල ඵලවිපාක දක්වමින් මාගේ පියාට අවබෝධ කරවන්නෙමි. ඉදින් වනාහි අදම යන්නෙමි. ඉක්බිති මෑණියනි! වෙනදා සති දෙකකට වරක් එන්නාවූ ඔබ අද කුමක් නිසා ඉක්මනට පැමිණියේදැයි මගෙන් අසන්නෙහිය. ඉදින් එහිදී මට ඔබ විසින් වැරදි දර්ශනයක් අදහන්නේයැයි අසා ආවෙමියි කියම්ද මාගේ වචනය ගරුකොට නොපිලිගනී. ඒ නිසා අද අවුත් මෙයින් දින දාහතරක් ගියතැන තුදුස්වක කාල පක්‍ෂයේ කිසිවක් නොදන්නාක් මෙන් පෙර එන්නා වූ ක්‍රමයටම ගොස් එතකල්හි දන්වැට සඳහා දහසක් ඉල්ලන්නෙමි. එකල්හි මාගේ පියා දෘෂ්ටිය වැළඳගත් බව කියන්නේය. ඉක්බිති මම ඔහුට තමාගේ බලයෙන් මිථ්‍යාදෘෂ්ටිය බැහැර කරවන්නෙමියි සිතුවේය. ඒනිසා තුදුස්වක දිනයේ පියා සමීපයට යනු කැමැති වී මෙසේ කීය.
එහි **සඛියො** යනු මිතුරියෝ, මාගේ පන්සියයක් කුමාරිකාවෝ එකිනෙකාගෙන් අසමාන කොට නොයෙක් අලංකාරයෙන් නොයෙක් වර්ණයන්ගෙන් මල් හා වස්ත්‍ර හා ආලේපන ආදියෙන් අලංකාර කෙරෙත්වා. **දිබ්බො** යනු දිව්‍යමය, දෙවියන් එක්රැස්වීමෙන් යුක්ත වූ, යනු දිබ්බ නම් වේ. **ගච්ඡන්ති** යනු මාගේ දන්වැට ගෙන ඒමට වේදේහ පියා සමීපයට යන්නෙමි. **අභිහරිංසු** යනු සුවඳ පැන් සොළොස් කලයකින් නා සැරසීම සඳහා ඉදිරියට ගෙන ආහ. **පරිකිරියා** යනු පිරිවරාගෙන **අසොභිංසු** යනු සුජාව පිරිවරාගෙන සිටියා වූ දේවකන්‍යාවන් මෙන් ඒ දවස අතිශයින් බැබලුනේය.
සියළු ආභරණවලින් සැරසුනු ඇය වලාකුලක චන්ද්‍රයා මෙන් රුජා තොමෝ චන්දක ප්‍රසාදයට පිවිසියේය.
විනයේ ඇලුණු රුජා වේදේහ වෙත පැමිණ වැඳ සප්ත රත්නයෙන් අලංකාර කළ පුටුවෙහි එකත්පස්ව හිඳගත්තාය.
එහි **පාවිසි** යනු පියා වසන තැන වූ චන්දක ප්‍රසාදයට පිවිසියේය. **සුවණ්ණ විකත‍ෙ** සප්ත රත්නයෙන් විසිතුරුවූ රන් ඔබ්බන ලද.
වේදේහ රජතෙමේ දෙවගනන් සමූහයකට බඳු ඒ පිරිස දැක යෙහෙළියන් මැදට ගිය රුජා රාජ දියණියට මේ වචනය ප්‍රකාශ කළේය.
කිම ප්‍රාසාදයෙහි සිත් අලවා වසන්නෙහිද, ගෘහ උද්‍යානයෙහි පිහිටි පොකුණෙහි සිත් අලවා වෙසෙහිද නන් වැදෑරුම් කෑම වර්ග ඔබ හට ගෙන දේද?
කිම කුමරියනි, තෙපි ක්‍රීඩා රතියෙහි ඇලුනාහු නානාවිධ මල්දම් ගොතා එක්වන් මල්ගුළා කරවුද?
කුමන දෙයකින් තිට අඩුවක් වෙයිද? එය වහාම සපයා දෙත්වා. අබ, මැටි, තල කල්කයෙන් පැහැපත් කළ මුහුණු ඇත්තිය සඳ වැනි දෙයක් පවා කැමැත්තී නම් මට කියව. එය ලබාදෙමියි රජ කීවේය.
එහි **සංගමං** යනු අප්සරාවන්ගේ එක්රැස්වීමක් බඳු ඒ රැස්වීම බලා **පාසාදෙ** මැණියනි, මා විසින් ඔබට වෛජයන්ත ප්‍රාසාදයට සමාන රතිය වඩන ප්‍රසාදයක් කරවන ලදී. කිම එහි සතුටු වන්නේද? **අන්තොපොක්ඛරණියං පති** යනු මා විසින් ඒවා නන්දා පොකුණට සමාන ලෙස පොකුණක් කරවන ලදී. කිම ඒ පොකුණෙහි ජල ක්‍රීඩා කරන්නේ එයින් ප්‍රීතිමත් වන්නෙහිද? **මාල්‍යං** යනු මෑණියනි, මම ඔබට දිනපතා මල්කූඩා විසිපහක් යවමි. කිම නුඹලා සියළු දෙනම ඒ මල් නෙලා ගොතා නිතර කෙළිලොල් බවෙහි ඇලුනාහු කිම වෙන වෙනම මල් ගෙවල් සදන්නහුද? මම සුන්දර වෙමි. මම ඊට වඩා සුන්දර වෙමි යන ලෙස වෙන වෙනම එකට එක කරන්නාක් මෙන් මල්ගෙවල්, මල්කාමර, මල් ආසන, මල් යහනාවන් නිම කරන්නහුද යැයි විචාරයි.
**විකලං** යනු අඩු බව. **මනොකරස්සු** සිත උපදවන්න. **කුඩ්ඪමුඛී** යනු අබකුඩුවලින් මුහුණේ පැහැය සඳහා ඔහුට මෙසේ කීය. ස්ත්‍රීහු වනාහි මුහුණෙහි පැහැය ඇතිකිරීමට, නරක් වූ ලේ, මුහුණ විරූපී කරන කුරුළෑ නැතිකිරීම සඳහා පළමුව අබසුණු මුහුණෙහි තවරත්. අනතුරුව ලේ සමනය කිරීම සඳහා මැටිද අනතුරුව හමේ පැහැපත් බව සඳහා තල ඇඹරූ චූර්ණයද තවරත්. **චන්‍දසමම්හිපි** යනු චන්ද්‍රයාට වඩා දුර්ලභතර දෙයක් නැත. එබඳු දේ කෙරෙහි රුචියක් උපදවාගෙන මාහට දන්වන්න. එය මම ලබාදෙන්නෙමි කියාය.
වේදේහගේ වචනය අසා රුජා පියාට මෙසේ කීවාය. මහරජතුමනි, ජනනායක වූ ඔබ වෙතින් මේ සියල්ල ලැබෙයි.
පියාණෙනි, හෙට දිව්‍යමය වූ පසළොස්වක් පොහෝ දවසයි. කහවණු දහසක් මට දෙනු මැනවි. පෙර දුන් පරිදි සියළු යාචකයන් කෙරෙහි දෙන්නෙමියි පැවසූය.
එහි **සබ්බවර්ණසුභං** යනු සියලු දෙවියන් කෙරෙහි මම.
රුජා කුමරියගේ බස් අසා අංගාති රජ තෙමේ මෙසේ කීය. තා විසින් අවැඩ වන ලෙස නිෂ්ඵල ආකාරයෙන් බොහෝ වස්තුව විනාශ කරන ලදී.
නිති පෙහෙවස් සමාදන් වෙමින් ආහාරපාන අනුභව නොකෙරෙහි ය. නියති වශයෙන් මෙය නොවැළඳවිය යුතු යි. නොවළඳන්නාට පින් නැතැයි කීය.
එහි **අංගාතිමබ්‍රවී** යනු මහණෙනි, ඒ අංගාති රජතෙමේ පෙර නොඉල්වන ලද්දේ නමුත් මිථ්‍යා මතයන් ගත් බැවින් නොදීමේ වශයෙන් **බහු විනාසිතං** බොහෝ ධනය විනාශ කළේය යනාදිය කීය. **නියතෙතං අභුත්තබ්බං** යනු මෙය නියත වශයෙන් නුඹ විසින් අනුභව නොකළයුතු වන්නේය. අනුභව කරන්නන්ටද අනුභව නොකරන්නන්ටද පිනක් නැත. සියල්ලෝම වනාහි අසූවන මූල මහා කල්පය ඉක්මගිය කල්හි පිරිසිදු විය යුතුය.
බීජක තෙමේද කස්සපගේ වචනය අසා බලන්නේ ඇස්වල උණු කඳුළු පිරවීය.
රුජාදියණියනි, යම්තාක් කල් ජීවත් වෙහිද ඒතාක් කල් අහර දුරු නොකරව. යහපත් දියණියනි, පරලොවක් නැත. නිකරුණේ කෑමට වෙහෙසෙයිදැයි ඇසීය.
එහි **බීජකො** යනු බීජක තෙමේද පෙර යහපත් දේ කොට ඒවා ගෙවීයාමෙන් දාසියකගේ කුසෙහි උපන්නේ යැයි නිදර්ශන ලෙස මේ කථාවද ඇයට ගෙනහැර දැක්වීය. **නත්‍ථි භද්ද‍ෙ** යනු භද්‍රාවෙනි, ගුණචාර්යයා මෙසේ කීය. මේ ලෝකයක් නැත. පරලොවක් නැත. මවක් නැත. පියෙක් නැත. ඕපපාතික සත්ත්වයෙක් නැත. ලෝකයේ යහපත් මගට පිවිසි මනා පිළිවෙත් පුරණ ශ්‍රමණ බ්‍රාහ්මණයෝ නැත. පරලොවදී මේ ලෝකය වන්නේය. ඔහුද නැත. මව්පියන් සිටින කල්හි දු පුත්තු වන්නාහ. ඔව්හුද නැත. ධර්මය ඇති කල්හි ධාර්මික ශ්‍රමණ බ්‍රාහ්මණයෝ වෙත්. ඔව්හුද නැත. කුමක් නිසා දන් දෙන්නී සිල් රකින්නී නිරර්ථකව වෙහෙසන්නීය.
යහපත් ශරීර වර්ණ සම්පන්න වූ රුජා රාජකන්‍යව වේදේහ නම් පියාගේ බස් අසා පූර්වාපර ආත්මභාවයන් දන්නා පියාට මෙසේ කීවාය.
යමෙක් අඥානයන් සෙවුනේ වෙයිද ඔහුද අඥානභාවයට ම පැමිණේ යනු මා විසින් පෙර අසා ඇත. මෙය වනාහි දැන් ඇස් හමුවෙහි දක්නා ලදී.
යම්සේ මංමුළා වූවෙක් මංමුළා වූවකු කරා පැමිණ අතිශයින් මුළාවේද, එපරිද්දෙන් දෘෂ්ටියෙන් මුළා වූවහුද? අතිශයින් මුළාවට පැමිණෙයි. අලාත සෙනෙවියාද බීජක දාසයාද (ගුණ නිවටයා වෙත පැමිණ) මුළාවන්නට සුදුසු වෙත්.
එහි **පුබ්බාපර ධම්මං** යනු මහණෙනි! පියාගේ වචනය අසා රුජා රජදියණිය අතීතයෙහි ජාති සතක් හා අනාගතයේ ජාති සතක් වශයෙන්ද දන්නී පියාව මිසදිටු බවෙන් මුදාගනු කැමැත්තේ මේ **සුතමෙවමෙ** ආදිය කීය. එහි **සම්පජ්ජථ** යනු යම් පුද්ගලයෙක් බාලයන් සේවනය කරයිද ඔහුද ඒ ස්වභාවයට පත්වේයැයි යන කාරණය පෙර මා විසින් අසන ලදමය. අද වනාහි එය ප්‍රත්‍යක්‍ෂ වශයෙන් දක්නා ලදී. **මූළ්හො** යනු මංමුළාවට පැමිණි මංමුළා වූවකු මෙන් දෘෂ්ටිමය මුළාවට පත්ව දෘෂ්ටියෙන් මුළාවූයේ මතුවටත් මුළාවට පත්වී මූළ්හතර නම් වේ. **අලාතෙන** යනු දේවයන් වහන්ස, නුඹලා විසින් ජාති, ගෝත්‍ර, කුල ප්‍රදේශ, ඓශ්වර්ය, ප්‍රඥාව යන මේවායින් හීන වූ අලාත සේනාපතියා විසින් අතිශයින්ම හීන වූ ප්‍රඥාවෙන් තොර බීජක දාසයා විසින් ගම්දරුවකු වැනි වූ ලජ්ජා රහිත බාල වූ ගුණධර්මයන්ගෙන් යුත් ආජීවකයකු ළඟට පැමිණ මුළාවීම සුදුසු නැත. කිම ඔහු මුළා නොවෙත්ද? යනාදී ලෙස,
ඒ දෙපක්‍ෂයටම නින්දාකොට දෘෂ්ටියෙන් මුදවාගනු කැමැත්තෙන් පියාව වර්ණනා කරන්නී මෙසේ කීවාය.
දේවයන් වහන්ස, ප්‍රාඥ වූ ධීර වූ අර්ථයෙහි දක්‍ෂ වූ ඔබ කෙසේනම් ඒ බාලයන් හා සමාන වී ලාමක දෘෂ්ටියට පැමිණියහුද?
ඉදින් සංසාර මාර්ගයෙන් ශුද්ධිය වේනම් ගණ නම් වූ නිවටාගේ පැවිද්ද නිරර්ථකය. දිළිසෙන ගින්නට පනින පළඟැටියෙකු සේ අතිශයින් මුළාවූයේ නග්න භාවයට පැමිණියේය.
සංසාරයෙන් ශුද්ධිය වේයැයි පළමුව මිසදිටු ගත් බොහෝ ජනයෝ නොදන්නාහු කරුමයද කර්මඵලයද නසති. ඔවුන් විසින් පළමුවැ ගන්නා ලද පරාජය වරදවා ගන්නා ලදමැයි. ඔහුව බිලීකටුව ගිලින ලද මත්ස්‍යයකු මෙන් එයින් මුදවාලිය නොහැක.
එහි **සප්පඤ්ඤො** යනු යසස, වයස, පින් තීර්ථයක වාසය කිරීම, නුවණින් මෙනෙහි කිරීම, සාකච්ඡාව ආදී වශයෙන් ලබන ලද ප්‍රඥාවෙන් යුක්ත වූ ඒ කාරණයෙන්ම ප්‍රඥාවන්ත වූයේ පණ්ඩිත බැවින් කාරණාකරණ දැනගැනීමේ දක්‍ෂ වූ **බාලෙහි සදිසං** යම්සේ ඒ බාලයෝ ඒ තත්ත්වයට පත්වූවහුද එසේ කවර හෙයකින් නුඹ පහත් දෘෂ්ටියකට පත්වූයේද **අපාපතං** යනු වැටුනේය යන අර්ථයි. මෙය කියන ලද්දේ වෙයි. පියාණෙනි! සංසාරයෙන් පිරිසිදු බව ඇති කල්හි යම්සේ පළඟැටියා රාත්‍රී කාලයේ දිලිසෙන ගින්න දැක ඒ නිසා ඇතිවන දුක නොදැන මුළාවෙන් එහි පනින්නේ මහත් වූ දුකකට පත්වෙයි. එපරිද්දෙන් ගුණ ආජීවකයා පස්කම් සැප අතහැර මුළාවට පත්වූයේ රස වින්දනයක් නැති නග්න භාවයට පත්වේ.
**පුරෙ නිවිට්ඨා** යනු පියාණනි! සසර හැසිරීමෙන් ශුද්ධිය වන්නේ යන කිසිවකුගේ වචනය නොඅසා පළමුව පිවිසියාහුය. කළ හොඳ නොහොඳවල විපාකයක් නැත යැයි ගන්නා ලද බැවින් බොහෝ ජනයා නොදන්නාහු **කම්මං විදූසෙන්ත** ඔහුව දූෂණය කරන්නාහු කර්මඵලයද දූෂණය කරත්මය. මෙසේ පෙර ගන්නා ලද ඔවුන්ගේ වරද වනාහි පරාජය, වැරදි ලෙස අල්ලාගැනීම වන්නේය. **දුම්මොචයා බලිසා අම්බුජො වා** යනු ඔව්හු වනාහි මෙසේ නොදන්නා මිථ්‍යාදෘෂ්ටිය ග්‍රහණය කර සිටින්නා වූ බාලයෝ යම්සේ වනාහි බිලීකටුවක් ගිල සිටියා වූ මත්ස්‍යයෙකු බිලී කොක්කෙන් මුදවාගත නොහැක. එපරිද්දෙන් ඒ අනර්ථයෙන් මුදවාගත නොහැකි වෙත්.
මත්තෙහිද උදාහරණ දක්වන්න මෙසේ කීවාය.
මහරජතුමනි! ඔබට වැඩ පිණිස උපමාවක් කියමි. මෙලොව ඇතැම් පණ්ඩිත පුරුෂයෝ උපමායෙනුදු අර්ථය දැනගනිත්.
යම්සේ වෙළඳ නැවක් අපමණ වූ බර ගෙනයන්නේ අධික වූ වස්තු සම්භාරයද සමග සයුරේ ගැලේද?
එපරිද්දෙන් මිනිසෙක් අකුශලය මදින්මද රැස් කරනුයේ අධික වූ අකුශලභාරය ගෙන නිරයෙහි ගැලෙයි.
රජතුමනි! අලාත සෙනෙවියාගේ අකුසලභාරය තවම පිරි නැත. ඔහු යම් පාපයකින් දුගතියට යයිද ඒ පාපකර්මය රැස්කරන්නේද වෙයි.
රජතුමනි, අලාත සෙනෙවියා විසින් පූර්වයෙහිම කරන ලද යම් පිනක් ඇද්ද, දේවයිනි! මෙතෙමේ මෙකල යම් සුවයක් විඳීනම් මේ ඒ කුශලයාගේ විපාකයකි.
ඔහුගේ ඒ පින ගෙවී ගියේමැයි. එය එසේමය. අකුසලයෙහි ඇලුණු හෝ ඍජු වූ කුසල මාර්ගය හැරපියා අකුසල මාර්ගයෙහිම යයි.
යම්සේ අල්ලා ගන්නා ලද තරාදිය භාණ්ඩ ගැනීම පිණිස තරාදි තැටිය එල්ලා තැබූ කල්හි එහි බඩු දමන ලද්දේ පහතට බසීද, (ඒ බඩු) ඉවත්කළ කල්හි තරාදි හිස උඩට නගීද?
එපරිද්දෙන් ම මිනිසා කුශලය මදින් මද රැස්කරනුයේ ස්වර්ගයට පමුණුවන කුසලයෙහි ඇලුනු බීජක දාසයා මෙන් මධුර විපාක ඇති කුසලයෙහිම ඇලුනේ වෙයි.
එහි **නිරයෙ** යනු අටවැදෑරුම් මහා නරකයන්හි දහසය වැදෑරුම් උස්සද නිරයේද ලෝකාන්තර නිරයේද **භාරො** පියාණෙනි, මොහුගේ අකුසලභාරය පිරෙයි. **තස්ස‍ෙසා** යනු ඔහුගේ ඒ පෙර කරන ලද පිනෙහි ගලායාමයි. ඒ අලාත සෙන්පතියා අද සැප ලබයි. පියාණෙනි! මේ ගවඝාතක පාපයේ විපාක ඵලය වනාහි යහපත් මනහර එකක් වන්නේය යන්න සිදුවිය නො හැක්කකි. **අගුණෙ රතො** එසේම මේ තැනැත්තා දැන් අකුසල කර්මයෙහි ඇලුනේ වේ. **උජුමග්ගං** යනු දසකුසල් කර්මපථය. **කුම්මග්ගං** නිරයගාමී වූ අකුසල මාර්ගයයි.
**ඔහිතෙකුල මණ්ඩලෙ** බඩු බාරගැනීම සඳහා තරාදියෙහි දමන ලද **උන්නමෙති**. උඩට එසවෙයි. **ආචිනං** යනු ස්වල්පය බැගින් පින් රැස්කරන්නේ පාප නමැති බර බිම තබන මිනිසා යහපත් කටයුත්තක් සඳහා හිස ඔසවා දෙව්ලොවට යයි. **සග්ගාතිමානො** ස්වර්ගයෙහි අභිමානයෙන් යුක්ත වූයේ ස්වර්ගය ළගාකර දෙන්නා වූ මනා ප්‍රතිඵල ගෙනදෙන යහපත් කටයුතුවල යෙදුනේ **සග්ගාධිමානො** යැයිද පාඨයක් ඇත. ස්වර්ගය හේතු කොටගෙන සිටියා වූ සිත් ඇති යන අර්ථයි. **සාතවෙරතො** මේ බීජක දාසයා යහපත් දෙයෙහි මිහිරි වූ විපාකයෙහි, කුසල කර්මයන්හිම ඇලුන්නේ ඔහු මේ
පාපකර්මය ගෙවීගිය කල්හි යහපත් කර්මයාගේ ඵලයෙන් දෙව්ලොව උපදින්නේය. යමෙක් වනාහි දැන් දාසබවට පත්වූයේ හොඳ ක්‍රියාවක ප්‍රතිඵලයක් නිසා නොවේ. මොහුගේ ආත්මය හා බැඳීපවත්නා වූ පෙර කරන ලද පාපකර්මයක් වන්නේය. එය නිමාවට පත්විය යුතුය යන මේ අර්ථය ප්‍රකාශ කරන්නී මෙසේ කීවාය.
අද බීජක දාස තෙම යම් දුක්ඛිත තත්වයක් තමා කෙරෙහි දකීද ඒ ඔහු පෙර කරන ලද පාපයකි. එය ඔහුව ඇසුරු කරයි.
ඔහුගේ ඒ පාපය ගෙවී යන්නේය. එසේ වුවත් ආචාර විනයෙහි ඇලුණා වූ නුඹවහන්සේ කස්සප ගෝත්‍ර ඇති ආජීවකයා කරා එළඹ අකුසල මාර්ගයට නොයන්න.
එහි **මාහෙවුප්පථමාගම** යනු පියාණෙනි, නුඹවහන්සේ කුමක් නිසා මේ නග්න වූ කාශ්‍යප ආජීවකයා ළඟට පැමිණ නිරයගාමී වූ වැරදි මගට බැස පව් නොකරන්නැයි පියාට අවවාද කළාය.
දැන් ඔහුට පාපමිත්‍ර සේවනයේ දෝෂයත් කල්‍යාණ මිත්‍රයන් ඇසුරුකිරීමේ හොඳත් දක්වන්නී මෙසේ කීවාය.
රජතුමනි! සත්පුරුෂ වූ හෝ අසත්පුරුෂ වූ සිත් වූ හෝ දුස්සීල වූ යම් කෙනෙකුව ඇසුරු කළේ නම් හෝ ඔහුගේම වසඟයට යයි. සහවාසය එසේය.
විස පෙවූ ඊතලයක් හියවුරෙහි බහාලන ලද්දේ හියවුර විසයෙන් තැවරුනේ වෙයි. එපරිද්දෙන් පාපමිත්‍රයා පාපයෙන් ස්පර්ශ වූයේ තමා සේවනය කරන අන්‍යයාද පාපයෙන් තවරයි. ඥානවන්තයා පාපයෙන් තැවරෙන බියෙන් පාපමිත්‍රයන් ඇත්තෙක් නොවන්නේය.

යම් මිනිසෙක් කුණු වූ මාළු කුසතණයෙන් ඔතයිද එයින් කුසතණ ද කුණුගඳ ගසයි. බාලයන් ඇසුරුකිරීම ද එසේය.
යම්කෙනෙක් තුවරලා කොළපතකින් බැඳගනී ද ඒ කොළපතද සුවඳ විහිදුවයි. පණ්ඩිතජ ජන සේවනයද එබඳුය.
ඒ නිසා පත්‍ර පුටයෙන් සුවඳ විහිදීම මෙන් තමාගේ ඥාන පරිපාකය දැන පණ්ඩිත පුරුෂයා අසත්පුරුෂයන් නොසෙවුනේය. සත්පුරුෂයන් සේවනය කරන්නේය. අසත්පුරුෂයෝ තමන්ව සේනය කරන්නවුන් නිරයට පමුණුවති. සත්පුරුෂයෝ සුගතියට පමුණුවත්.
එහි **සතං වා** යනු සත්පුරුෂයකු හෝ **යදිවා අසං** ඉදින් අසත්පුරුෂයකු හෝ **සරො දිද්ධො කලාපං වා** මහරජ, යම්සේ වනාහි හලාහල විෂ ආලේප කළ ඊතලය ඊතල මිටියෙහි බහාලන ලද්දේ තවරා නොමැති වුවත් ඊතල සියල්ලටම විෂ ඇද ගනී. එපරිද්දෙන් පාපමිත්‍රය පාපය ඇසුරු කරන්නේ තමා ඇසුරුකරන අනිත් තැනැත්තාවද ස්පර්ශ කරන ලද්දේ නොතවරණ ලද නමුත් ඒ පුද්ගලයා තමා හා සමාන අදහස් ඇත්තකු කරන්නේ ඔහුව ස්පර්ශ වෙයි. **වායං** යනු ඔහුගේ ඒ කුසතණද දුගඳ හමයි. **තගරංච** යනු තුවරළා හෝ වෙනත් සුවඳ ද්‍රව්‍යයක් ඔතන ලද පත්‍ර ද සුවඳවත් වේ.
[missing trans] ඒ නිසා කොළයක් මෙන් මම පණ්ඩිත සේවනයෙන් පණ්ඩිතයකු වන්නෙමියි මෙසේ **ඤත්‍වා සම්පාකමත්තනො** යනු තමාගේ මුහුකුරා ගිය බව, පණ්ඩිත බව, පරිණත බව දැනගෙන නොහික්මුණු අයව හැර පණ්ඩිතයන් ශාන්ත වූවන් ඇසුරු කරන්නේය. **නිරයං නෙන්ති** යනු මෙහිදී දේවදත්ත ආදීන් විසින් නිරයට ගෙනගිය හා සැරියුත් මහතෙරුන් වහන්සේ ආදීන් විසින් සුගතියට ගෙනයන ලද අය ආදී ලෙස උදාහරණ දැක්විය යුතුය.
මෙසේ රජදියණිය ගාථා සයකින් පියාට ධර්මදේශනා කර දැන් අතීතයෙහි තමා විසින් විඳි දුක දක්වන්නී මෙසේ කීවාය.
දේවයන් වහන්ස, මම ද තමා විසින් සැරිසරන ලද ජාති සතක් සිහිකරමි. මෙයින් චුතව යා යුතු වූ අනාගත ජාති සතක් ද සිහිකරමි.
රජතුමනි, පෙර මාගේ යම් සත්වෙනි ජාතියක් වීද එකල මගධ රට රජගහ නුවර කම්මල්කරුවකුගේ පුත් වීමි.
මා විසින් පවිටු මිතුරකු නිසා බොහෝ පව් කරන ලද පරදාරාවන් වෙහෙසට පත්කරමින් නොමැරෙන්නන් මෙන් හැසුරුනෙමු.
රැස්කරන ලද ඒ කර්මය අළුයට සැඟවුන ගිනි පුපුරක් මෙන් යටපත්ව තිබුනේය. ඉක්බිති අන්‍ය කර්මයකින් වංස රට උපන්නෙමි.
මහරජතුමනි, කොසබෑ නුවර සමෘද්ධිමත් වූ සම්පත්තියෙන් ආඪ්‍ය වූ මහා ධනවත් සිටු කුලයක නිරන්තර පුද සත්කාර ලබන එකමැ පුත්‍රයා වීමි.
එහිදී පණ්ඩිතයකු වූ ඇසූ පිරූ තැන් ඇති යහපත් ක්‍රියාවන්හි ඇලුණු මිත්‍රයකු සහාය වශයෙන් ඇසුරු කළෙමි. හෙතෙම මා කුසල් දහම්හි පිහිටුවීය.
බොහෝ තුදුස්වක් පසළොස්වක් දිනයන්හි පෙහෙවස් විසීමි. ඒ කර්මය ජලාන්තයක පිහිටි නිධානයක් මෙන් සැගවී සිටියේය.
ඉක්බිති මා සතු පව්කම් අතුරෙන් මගධයේ දී කළ යම් මේ අන් අඹුවන් සේවනය කිරීමේ කර්මයක් වේද එහි විපාකය අනුභව කළ නපුරු විෂක් මෙන් මා වෙත ළඟාවිය.
වේදේහ රජතුමනි, මම එයින් චුතව සිය පව්කම් හේතුවෙන් රෞරව නරකයෙහි බොහෝ කලක් පැසුනෙමි. එය සිහිපත් කරන්නෙම් සිතට සැපතක් නොලැබේ.
මහරජතුමනි, එහි බොහෝ වර්ෂ ගණනක් මුළුල්ලෙහි බොහෝ දුක් ගෙවා හෙණ්ණාකට දේශයෙහි බීජෝද්ධරණය කළ එලුවෙක් වීමි.
එහි **සත්තා** යනු මහරජතුමනි, මෙලොව පරලොව වනාහි හොඳ නොහොඳ කර්මයන්හි ඵලයක් ඇත. සංසාරය සත්ත්වයන් පිරිසිදු කරන්නට අසමත් වෙයි. ස්වකීය කර්මයෙන්ම සත්ත්වයෝ පිරිසිදු වෙත්. අලාත සේනාපතියාද බීජකද එකම ජාතියක් සිහිපත් කරත්. හුදෙක් මොවුහු පමණක් පුරාණ ජාති සිහිකරන්නෝ නොවෙති. මම ද අතීතයේ ජාති හතක හැසිරිම සිහිකරමි. අනාගතයෙහිද මෙයින් යායුතු ජාති හතක් දකිමි. **යාමෙසා** යනු යම් ඒ මාගේ සත්වන ජාතිය වීද කම්මාර පුත්තො යනු ඒ ජාතියෙහි මම මගධයේ රජගහනුවර රන්වැඩ කරන ගෙදරක පුත්‍රයෙක් වීමි.
**පරදාරස්ස හෙඨෙන්තො** යනු පර අඹුවන් වෙහෙසට පත්කරන්නේ රකින ලද අනුන්ගේ භාණ්ඩවලට අපරාධ කරන ලද **අට්ඨා** යනු එදා මවිසින් කරන ලද පාපකර්මය ඵල දෙන්නට අවස්ථාවක් නොලැබ ඉඩක් ලැබුණු විට ඵල දෙන්නට වී අලුයට සැඟවුනු ගින්නක් මෙන් තැන්පත් වූයේ විය. **වංසභූමියං** යනු වංස රටෙහි **එකපුත්තො** යනු අසූ කෝටියක් සම්පත් ඇති සිටු කුලයක මම එකම පුත්‍රයා වීමි. **සාතව‍ෙ රතං** යහපත් ක්‍රියාවන්හි ඇලුනා වූ **සොමං** යනු ඒ මිත්‍රයා මා **අත්‍ථෙ** කුසල් දහම්හි පිහිටුවූයේය.
**තං කම්මං** මාගේ ඒ පුණ්‍යකර්මය එදා ඉඩක් නොලැබ ඉඩක් ලැබුණු විට විපාක දෙන්නක් වී ජලයෙහි බහාතබන ලද නිධානයක් මෙන් තබන ලද්දේ විය. **යමෙතං** යනු ඉක්බිති මා සතු පාපකර්මයන් අතුරින් යම් ඒ මගධයෙහි පරදාර සේවනය සංඛ්‍යාත පාපකර්මයක් වීද එහි ඵලය පසුව මා වෙත පරියාග ළඟාවිය යන අර්ථයි. යම්සේ කුමක් වීද යත් **භුත්‍වා දුට්ඨවිසං යථා**. විෂ සහිත ආහාරයක් අනුභවකොට සිටියහුගේ ඒ නපුරු වූ අපවිත්‍ර වූ හළාහල විෂය කිපෙයි. එපරිද්දෙන් මා වෙතට ළඟාවිය යන අර්ථයි. **තතො** යනු ඒ කොසඹෑ නුවර සිටුකුලයෙන් **තං සරං** එය ඒ නිරයෙහි විඳිය යුතු දුක සිහිකරන්නී සිතෙහි සතුටක් නම් නොලබමි. බියක්ම උපදී. **හෙණ්ණාකටෙ** හෙණ්ණාකට දේශයෙහි **උද්ධිතප්ඵලො** උදුරා දමන ලද බීජ ඇත්තේ,
ඒ එලුවා වනාහි බලවත් වූයේ විය. පිටෙහි නැග ගියහ. යානාවන්හිද යෙදූහ. ඒ කාරණය දක්වමින් මෙසේ කීවාය;
මා විසින් පිටින් ද රියෙන් ද ඇමැති පුත්තු උසුලන ලදහ. මේ සියල්ල මාගේ ඒ පරදාර සේවන කර්මයාගේ විපාකයයි.
මෙහි **සාතපුත්තා** යනු ඇමැති පුත්තු. **තස්සකම්මස්ස** රෞරව මහා නරකයෙහි පැසීමද එලුවකු වූ ආත්මයේ බීජෝද්ධරණයද පිටෙහි, හා යානවාහනවල යෙදීමද යන මේ සියල්ල පරදාරගමන කර්මයාගේ ඵල දීමයි.
එයින් චුතව වනයෙහි වඳුරු යෝනියක පිළිසිඳ ගත්තේය. ඉක්බිති මා උපන් දිනයෙහි රැළේ නායකයාට පෙන්වූහ. හෙතෙම මාගේ පුත්‍රයාව මෙහි ගෙන එවයි දැඩිව අල්ලාගෙන ඔහු හඬද්දී දත්වලින් බීජයන් උදුරා දැම්මේය. ඒ කාරණය ප්‍රකාශ කරන්නී මෙසේ කීවාය;
වේදේහ රජතුමනි, එයින් චුත වූ මම මහා වනයෙහි වඳුරෙක් වීමි. එහිදී හිතුවක්කාර නායක වඳුරා විසින් ගලවා දමන ලද බීජ ඇත්තේ වීමි. ඒ ද මාගේ පරදාරගමන කර්මයාගේ විපාකයෙකි.
එහි **නිලිච්ඡිත** **ඵලොයෙව** එහිද මම දරදඬු වූ රංචු නායකයා විසින් ගලවා දමන ලද බීජ ඇත්තේ වීමි යන අර්ථය ඉක්බිති අනිකුත් ජාතීන්ද දක්වන්නී මෙසේ කීවාය.
වේදේහයෙනි, එයින් චුත වූ මට දසණ්ණ ජනපදයේ ගොනෙක් වීමි. ඉවත්කළ බීජ ඇත්තෙම් ජවයෙහි යහපත් වීමි. මා විසින් එහි බොහෝකලක් බර උසුලන ලදී. එයද මාගේ ඒ පරදාර සේවන කර්මයාගේ විපාකයෙකි.
වේදේහයෙනි, එයින් චුත වූ මට වජ්ජි ජනපදයෙහි කුලයක උපත ලැබුවෙමි. අතිශයින් දුර්ලභ වූ මනුෂ්‍යාත්මයෙහිද, ස්ත්‍රියක් නොවීමි. පුරුෂයෙක්ද නොවීමි. (නපුංසකයෙක් වීමි.) ඒ ද මාගේ පරදාර සේවන කර්මයාගේ විපාකයෙකි.
වේදේහයෙනි! එයින් චුත වූ මම තව්තිසාවේ නන්දන වනයෙහි කැමැති වේශයක් ගැනීමට සමර්ථ වූ අප්සරාවක් වී උපන්නෙමි.
විසිතුරු වස්ත්‍ර හා ආභරණ ඇත්තේ පැළැඳි මිණිකොඩොල් ඇත්තී නෘත්‍ය ගීතයන්හි දක්‍ෂ වූවා ශක්‍රයාගේ භාර්යාවක් වීමි.
වේදේහයෙනි! එහි සිටි මම මේ ජාතීන් සිහිපත් කළෙමි. මෙයින් චුතව යම්තැනකට යන්නෙම්ද ඒ අනාගත ජාති සතක් ද සිහි කළෙමි.
කොසබෑ නුවරදී මා විසින් යම් කුශලයක් කරන ලද ද එය තමාගේ වාරයෙන් විපාකදීමට එළඹ සිටියේය. මෙයින් චුත වූ මම දෙව්ලොවද මිනිස්ලොවද සැරිසරන්නෙමි.
මහරජ! මෙසේ සත් ජාතියක නිතර පූජා සත්කාර කරන ලද්දී වෙමි. යට කී ජාති සයෙහි ස්ත්‍රීභාවයෙන් නොමිදුනිමි.
දේවයන් වහන්ස, සත්වන ගතියෙහි දෙවියන් අතර උතුම් වූ මහත් සෘද්ධි ඇති පුරුෂ දේව වූ දිව්‍ය පුත්‍රයෙක් වන්නෙමි.
අද ද නන්දන උයනෙහි රැස් කළ මල් (මා සඳහා) ගොතන්නාහ. ජව නම් වූ දිව්‍යපුත්‍රයෙක් මා සඳහා ගසින් වැටෙන මල් පිළිගනීද (හේ මාගේ සැමියාය.)
යම් මේ පසු වූ සොළොස් වසක් වේද එය දෙව්ලොව ඇසිල්ලක් මෙනි. මිනිස් ගණනින් සියක් වසක් දෙව්ලොව එක් රෑ දාවලෙකි. (එක දවසකි.)
මෙසේ නොගිණිය හැකි ජාතියෙකැ පවා කර්මයෝ (සත්ත්වයා) අනුව යති. කුශල වූ අකුශල වූ හෝ කර්මය (විපාක නොදී) නො නස්නේය.
එහි **දසණ්ණෙසූ** යනු දසණ්ණ රටෙහි. **පසූ** යනු වෘෂභයෙක් වීමි. **නිලිච්ඡිතො** යනු වසුපැටි කාලයේම මා මෙසේ වූ මනාප වන්නේ යැයි බීජ උද්ධරණය කළහ. ඒ මම උදුරා දැමූ බීජ ඇත්තෙම් ජවයෙහි අති දක්‍ෂ වීමි. **වජ්ජිසු කුලමාගතා** වෘෂභ යෝනියෙන් චුතව වජ්ජි රටෙහි එක් පොහොසත් කුලගෙයක උපන්නෙමියි දක්වයි. **නෙවිත්‍ථි නපුමා** නපුංසක බව සඳහා කියන ලදී. **භවනෙ තාවතිංසාන** තාවතිංස භවනයෙහි මම.
**තත්‍ථ ධීතාහං වෙදෙහ** **සරාමි ජාතියො ඉමා** යනු ඕතොමෝ වනාහි ඒ දිව්‍යලෝකයෙහි සිටියා මම මෙබඳු වූ දෙව්ලොවකට එන්නෙම් කොහේසිට ආවේදැයි බලන්නී වජ්ජි රටෙහි පොහොසත් කුල ගෙදරක නපුංසක ආත්මභාවයක සිට චුතව එහි උපන් බව දුටුවේය. ඉක්බිති කුමන නම් කර්මයකින් මෙබඳු රමණීය වූ තැනක උපන්නේදැයි බලන්නී කොසබෑ නුවර සිටු කුලයක ඉපිද කරන ලද දානාදී කුසලයන් දැක මෙහි ඵලයෙන් උපන්නේ යැයි දැනගෙන අනතුරු ආත්මභාවයේ නපුංසක ආත්ම භාවයේ උපන්නී කොහේසිට ආයෙම්දැයි බලන්නී දසණ්ණ රටෙහි වෘෂභයෙක්ව ඉපිද මහා දුකක් වින්ද බව දැනගත්තේය. ඉන් අනතුරුව ජාතිය සිහිපත් කරන්නී වානර යෝනියෙහි ඉපිද උගුලා දමන ලද බීජ ඇති බව දුටුවාය. ඉන් අනතුරුව හෙණ්ණාකටයේ එළු යෝනියෙහි ඉපිද උදුරා දමන ලද බීජ ඇති බව සිහිපත් කළාය. ඉන් අනතුරුව ආත්මභාවය සිහිකරන්නී රෝරුව නරකයෙහි උපන්බව සිහිපත් කළේය.
අනතුරුව ඇගේ නිරයෙහිත්, තිරිසන් ආත්මභාවයේත් විඳි දුක සිහිපත් කරන්නියට බියක් ඇතිවිය. අනතුරුව කවරනම් කර්මයකින් මෙබඳු වූ දුකක් මා විසින් විඳින ලදදැයි සයවන ජාතිය සිහිකරන්නී ඒ ජාතියේදී කොසබෑ නුවරදී කරන ලද යහපත් කර්මයන් දැක සත්වන ආත්මභාවය ගැන බලන්නී මගධ රටෙහි පාපමිත්‍රයකු නිසා කරන ලද පරදාර කර්මය දැක මේ කර්මයාගේ ඵලයෙන් මෙබඳු වූ මහා දුකක් විඳින ලදැයි දැනගත්තාය. ඉක්බිති එයින් චුතව අනාගතයෙහි කොහේ උපදින්නෙම්දැයි බලන්නී දිවි ඇතිතෙක් සිට නැවත ශක්‍රයාගේ පරිචාරිකාවක් වී උපදින්නෙමියි දැනගත්තාය. මෙසේ නැවත නැවත බලන්නී තුන්වන ආත්මභාවයේදී ශක්‍රයාගේ පරිචාරිකාවක්ව උපදින්නෙමි. එසේම සතරවන හා පස්වන ආත්මභාවවලදී ඒ දෙව්ලොවට ජවන දිව්‍යපුත්‍රයාගේ අගමෙහෙසිය වී උපදින්නේයැයි දැනගෙන අනතුරුව බලන්නී සයවන ආත්මභාවයේදී මේ තාවතිංස භවනයෙන් චුතව අංගාති රජුගේ අග මෙහෙසියගේ කුසෙහි උපදින්නේය. රුජා යැයි මට නමක් වන්නේයැයි දැනගෙන ඊට අනතුරුව කොහේ උපදින්නෙමිදැයි බලන්න සත්වන ජාතියෙහි එයින් චුතව තව්තිසා දෙව්ලොව මහත් සෘද්ධි ඇති දේවපුත්‍රයෙක්ව උපදින්නෙමි යිද ස්ත්‍රීභාවයෙන් මිදෙන්නෙමියැයි ද දැනගත්තාය. ඒ නිසා;
වේදේහයෙනි! එහි සිටි මම මේ ජාතීන් සිහි කෙළෙමි. මෙයින් චුතව යම්තැනකට යන්නෙම්ද, ඒ අනාගත ජාති සතක් ද සිහි කළෙමි.
**පරීයාගතං** යනු පිළිවෙළින් තමාගේ වාරයෙන් ආවා වූ **සත්තජච්චො** වජ්ජි රටේ නපුංසකව උපන් ජාතිය සමග දෙව්ලොව පස්වෙනි හා මේ සයවෙනි වශයෙන් ජාති සතක් උපන්නෙමි. මේ ජාති සත නිරන්තරයෙන් සත්කාර සම්මානයෙන් යුක්තවම වූයෙමියි දක්වන්නීය. **ජට්ඨානිගතියො** දෙව්ලොව වනාහි පසක්ද මේ එකද යන ජාති හයෙන් ස්ත්‍රී භාවයෙන් නොමිදෙත්යැයි කියයි. **සත්තමිව** යනු මෙයින් චුතව අනතුරුව. **සන්තානමයං** එක නැට්ටක් සිටින සේ කරන ලද සමූහය. **ගන්‍ථෙනකි** යම්සේ සමූහ වශයෙන් වේද එපරිද්දෙන් අද ද මාගේ පරිචාරිකාවෝ නන්දන වනයෙහි මල්මාලා ගොතත්. යො මෙ **මාලං පටිච්ඡති** මහරජතුමනි, අනතුරු ජාතියක මාගේ ස්වාමී වූ ජව නම් දේවපුත්‍රයා, යමෙක් ගසෙන් වැටෙන වැටෙන මල ලබාගනු කැමැත්තේ වීද.
**සොළසා** යනු මහරජ, මාගේ ජාතියෙන් දැන් සොළොස් වර්ෂයකි. මෙපමණ කලක් දෙවියන්ට එක මොහොතකි. ඒ නිසා ඔහු මා චුත වූ බවද නොදන්නේ මා සඳහා මල්මාලා ගොතති. **මානුසිං** යනු මිනිසුන්ගේ ගණනට අනුව සියක් වසකි. මෙසේ දීර්ඝායුෂ ඇති දෙවිවරු මේ කාරණයෙන් ද පරලොවට ද යහපත් හා නරක ඇති බව දනුව.
**අන්‍වෙන්ති** යම්සේ මා ලුහුබැඳ ආවාහුද එසේ ලුහුබඳිත්. **නහිකම්මං පනස්සතී** යනු දිට්ඨධම්ම වේදනීය වශයෙන් ඒ ආත්ම භාවයේදීත් උපපජ්ජවේදනීය කර්මය අනතුරු භවයෙහි විපාක දෙයි. අපරාපරිය වේදනීය කර්මය වනාහි විපාක නොදී නොනැසේ. ඒ සඳහා **නහි කම්මං පනස්සතී** යැයි කියා දේවයන් වහන්ස, මම පරදාර සේවන කර්මය ඵලදීමෙන් නරකාදියෙහිද තිරිසන් යෝනියෙහිද මහත් දුකක් අනුභව කළෙමි. ඉදින් ඔබලාද දැන් ගුණ නිවටයාගේ වචන අදහා මෙසේ කරන්නහුය. මා විසින් විඳින ලද හා සමානවම දුක් අනුභව කරන්නාහුය. ඒ නිසා මෙසේ නොකරවයි ඔහුට කීය.
ඉක්බිති ඔහුට මත්තේද ධර්මදේශනා කරන්නී මෙසේ කීය.
යමෙක් මතු මතු ජාතීන්හි පුන පුනා පුරුෂයකු වීමට කැමැත්තේ නම් ධෝවනය කළ පා ඇත්තකු මඩ දුරුකරන්නාක් මෙන් පරදාර කර්මය දුරුකරන්නේය.
යම් ස්ත්‍රියක් මතු මතු ජාතීන්හි පුන පුනා පුරුෂයකු වන්නට කැමැති වේනම් පරිචාරිකාවන් ශක්‍ර දේවේන්ද්‍රයාට මෙහෙවර කරන්නාක් මෙන් සිය සැමියාට අත්පා මෙහෙවර කරන්නේය.
යමෙක් දිව්‍යමය භවභෝග වස්තූන්ද දිව්‍ය ආයුෂ යසස හා සුවඳ කැමැත්තේ නම් පව් දුරු කොට ත්‍රිවිධ සුචරිත ධර්මයෙහි හැසිරෙන්නේය.
නුවණැති ස්ත්‍රියක් හෝ පුරුෂයෙක් කයින්, වචනයෙන් හා මනසින් නොපමා වී නම් එය තමාට වැඩ පිණිස හේතු වේ.
මේ සත්ත්වලෝකයෙහි යසස් ඇති පරිපූර්ණ සියළු භෝග ඇති යම් ඒ මනුෂ්‍යයෝ වෙත්ද ඔවුන් විසින් නිසැකවම පෙරපින් කරන ලද්දේය. නානාප්‍රකාර වූ සියලු සත්ත්වයෝ කර්මය ස්වකීය කොට ඇත්තාහ.
දේවයන් වහන්ස! තමා මැ සිතනු මැනවි. මහරජතුමනි, අප්සරාවන් හා සමාන වූ අලංකාර වූ රත්දැලින් වසන ලද්දා වූ ඔබගේ යම් මේ ස්ත්‍රීහු කුමකින් හටගත්තාහුද?
එහි **හොතු** යනු වේවා. **සබ්බසමන්තභොගා** පරිපූර්ණ වූ සියළු භෝගයෝ. **සුචිණ්ණං** මනාව රැස්කරන ලද්දේ. යහපත් කර්මයන් කරන ලදී. **කම්මස්සකා සෙ** කර්ම කරන්නාහු තමා විසින් කරන ලද කර්මයාගේම විපාකය විඳින්නෝ වෙත්. මව්පියන් විසින් කරන ලද කර්මය දූ දුරුවන්ට හෝ දූ දරුවන් විසින් කළ කර්මය දෙමව්පියන්ට විපාක දෙන්නේ නැත. අන් අය විසින් කරන ලද කර්මය අනිත් අයට කෙසේනම් වන්ද?. **ඉංඝා** යනු චෝදනාර්ථයෙහි නිපාතයකි. **අනුචින්තෙසි** අනුව සිතන්න. **යාතෙ ඉමා** යම් මේ සොළොස් දහසක් ස්ත්‍රීහු ඔහුට උපස්ථාන කරති. මොව්හු කවර හේතුවක් නිසා නිදි ලද්දහු විසින් ලබන ලද ද නැතහොත් විවේක ස්ථාන දූෂණය, සන්ධි බිඳීම ආදී පව්කොට නැතහොත් හොඳ කර්මයක් නිසා ලබන ලද ද යන මේ කාරණය පළමුව තමා විසින් සිතන්නෙහිය.
මෙසේ ඇය පියාට අනුශාසනා කළාය. ඒ කාරණය ප්‍රකාශ කරන්නේ ශාස්තෲන් වහන්සේ මෙසේ වදාළහ.
සුන්දර වූ ව්‍රත ඇති රුජා නම් කන්‍යා තොමෝ මෙපරිද්දෙන් ප්‍රිය වූ අංගාති රජු සතුටු කරවීය. මුළා වූ රජුට නිවැරදි මග කියාදෙන ලදී. ධර්මය පැවසුවාය.
එහි **ඉච්චෙවං** යනු මහණෙනි, මෙසේ ඒ ඒ මධුර ස්වරූප ඇති වචනවලින් ඒ රුජා රාජකන්‍යා තොමෝ පියාව සතුටුකරවූවාය. මුළා වූවහුට මාර්ගය කියන්නාක් මෙන් ඔහුට සුගති මාර්ගය කීවාය. නන් අයුරින් සුචරිත ධර්මය පැවසුවාය. ධර්මය කියන්නී ඕ තොමෝ **සුබ්බතා** සුන්දරවත් වූවා තමාගේ අතීත ජාතීන් ද ප්‍රකාශ කළාය.
මෙසේ උදේ පටන් මුළු රැයම පියාට ධර්මය දේශනාකර දේවයන් වහන්ස! නග්න වූ මිථ්‍යාදෘෂ්ටිකයාගේ වචන නොපිළිගන්න. මෙලොවක් ඇත. පරලොවක් ඇත. හොඳ නොහොඳ කර්මයන්ගේ ඵලයක් ඇතැයි කියන්නා වූ මා වැනි කල්‍යාණ මිත්‍රයකුගේ වචනය පිළිගන්න. නුසුදුසු තොටකින් නොපනින්නයැයි කීවාය. මෙසේ කරුණු කීවද පියාව මිථ්‍යා දර්ශනයෙන් මුදවා ගැනීමට අසමත් වූවාය. ඔහු වනාහි හුදෙක් ඇගේ වචනය අසා සතුටු වූවා පමණි. මව්පියවරු ප්‍රිය දරුවන්ගේ වචන ප්‍රිය කරත්. ඔවුන්ගේ දර්ශනය අත් නොහරිත්. රුජා රජ දියණිය පියාට ධර්මදේශනා කර මිථ්‍යා දර්ශනය ඉවත් කරවූයේ යැයි නගරයෙහි ඒකකෝළාහල විය. පණ්ඩිත වූ රජ දියණිය පියාව වැරදි දර්ශනයෙන් මුදා නගරවැසියන්ට යහපතක් කරන්නයැයි මහාජනයා සතුටු වූහ. ඇය පියාට කරුණු අවබෝධ කරවන්නට අපොහොසත් වූවා වීර්ය අත්නොහැර යම් කවර හෝ උපායකින් පියා යහපත් තත්ත්වයට පත්කරන්නෙමියි, හිසෙහි ඇඳිලි බැඳගෙන දශදිසාවට නමස්කාර කොට, මේ ලෝකයෙහි, මෙලොව දරාගෙන සිටින ධාර්මික ශ්‍රමණ බ්‍රාහ්මණයෝ, ලෝකපාලක දේවතාවන් නම් වූ මහා බ්‍රහ්මයෝ සිටිත්. ඔව්හු අවුත් තමන්ගේ බලයෙන් මගේ පියාව මිථ්‍යා දර්ශනයෙන් මුදාගනිත්වා. මොහුගේ ගුණයක් නැති කල්හි මගේ ගුණයෙන් මගේ බලයෙන් මගේ සත්‍යයෙන් අවුත් මේ මිථ්‍යා දර්ශනය අත්හැර දමා සියළු ලෝවැස්සන්ට යහපතක් කරත්වයි නමස්කාර කළාය.
එකල්හි බෝධිසත්ත්වයන් වහන්සේ නාරද නම් වූ මහා බ්‍රහ්මයෙක් විය. බෝධිසත්ත්වවරු වනාහි තමන්ගේ මෛත්‍රී භාවනාවෙන් කරුණාවේ මහත් බැවින් යහපත් ප්‍රතිපත්ති මාර්ගයට පිළිපන් හා නොපිළිපන් සත්ත්වයන් දැකීම සඳහා කලින් කලට ලෝකය බලත්. ඔහු ඒ දවසේ ලෝකය දෙස බලන්නේ ඒ රජ දියණිය පියාව මිථ්‍යා දෘෂ්ටියෙන් මුදවා ගැනීම සඳහා ලෝකපාලක දෙවිවරුන්ට නමස්කාර කරනු දැක මා හැර මේ රජුව මිථ්‍යා දෘෂ්ටියෙන් මුදවා ගැනීමට සමත් වෙන කෙනෙක් නැත. අද මා විසින් රජ දියණියට සංග්‍රහ කරන්ටත් රජු ඇතුළු පිරිසට යහපතක් කරන්නටත් වටනේයැයි සිතා කවරනම් වෙසක් මවාගෙන යන්නෙම්දැයි සිතා, මිනිසුන්ට වනාහි පැවිද්දෝ ගෞරවණීය වෙත්. ඔවුන්ගේ වචන පිළිගන්නේය. ඒ නිසා පැවිදි වෙසකින් යන්නෙමියි සනිටුහන් කොට පැහැපත් රන්වන් වූ මනුෂ්‍යාත්ම භාවයක් මවාගෙන මනා වූ ජටා මණ්ඩලයක් බැඳගෙන ජටාව තුළ රන්හුලක් දවා ඇතුල් සුරත් පටිය මත්තේ රතුපාට වැහැරි වස්ත්‍රය හැඳ පෙරවා රන්තරුවලින් විසිතුරු වූ රජතමය අඳුන් දිවිසම ඒකාංශකොට මුතු ඇල්ලී පසුම්බියෙහි දමන ලද ස්වර්ණමය ආහාර ගන්නා පාත්‍රය ගෙන තුන් තැනකින් නැමුනා වූ ස්වර්ණමය කද කරේ තබාගෙන මුතු ඇල්ලූ පසුම්බිය පබළු මල්ලද රැගෙන මේ ඍෂි වේශයෙන් අහසෙහි චන්ද්‍රයා මෙන් බබලන්නේ අහසින් අවුත් අලංකාර කරන ලද චන්ද පසාද මහා තලයට පිවිස රජු ඉදිරියේ අහසේ පෙනී සිටියේය. ඒ අදහස ප්‍රකාශ කරන ශාස්තෲන් වහන්සේ මෙසේ වදාළහ;
ඉක්බිති නාරද නම් බ්‍රහ්මයා දඹදිව බලන්නේ අංගාති රජුව දුටුවේය. බ්‍රහ්ම ලෝකයෙන් මනුෂ්‍ය ප්‍රජාව වෙත එළඹියේය.
ඉක්බිති වේදේහ රජු ඉදිරියෙහි ප්‍රාසාදය සමීපයෙහි අහසෙහි සිටියේය. පැමිණ ඔහු දැක රුජා තොමෝ ඒ සෘෂිවරයා වැන්දාය.
එහි **අද්දා** යනු බඹලොව සිටම දඹදිව දෙස බලන්නේ ගුණ නම් වූ ආජීවකයා සමීපයෙහි ගන්නා ලද මිථ්‍යාදර්ශන ඇති අංගාති රජුව දුටුවේය. ඒ නිසා පැමිණියේය යන අර්ථයි. **තතො පතිට්ඨා** එයින් ඒ බ්‍රහ්මයා ඇමැති ගණයා පිරිවරාගත් ඒ රජුගේ ඉදිරියේ ඒ ප්‍රාසාදයේ පා නොතබා පා දක්වන්නේ අහසෙහි සිටියේය. **අනුප්පත්තං** පැමිණි, ආවා වූ, **ඉසිං** ඍෂිවේශයෙන් ආ බැවින් ශාස්තෲන් වහන්සේ ‘ඉසි’ යැයි වදාළහ. **අවන්‍දථා** යනු මට අනුග්‍රහ පිණිස මාගේ පියාට කරුණාව දක්වා එක් දිව්‍යරාජයෙක් ආවේ වන්නේයැයි තුටුපහටු වූවා වාතයෙන් කම්පා වූ ස්වර්ණමය කෙසෙල් ගසක් මෙන් නැමී නාරද මහා බ්‍රහ්මයාට නමස්කාර කළාය.
රජුද ඔහුව දැක ම බ්‍රහ්ම තේජසින් තැවුනේ තමන්ගේ අසුනෙහි සිටින්නට නොහැක්කේ ඉන් බැස බිම සිට පැමිණි තැන හා ගෝත්‍රයද විචාළේය. ඒ කාරණය දක්වන ශාස්තෲන් වහන්සේ මෙසේ වදාළහ.
යළි රජ බිය වූ සිත් ඇත්තේ අසුනෙන් බැස නාරද බ්‍රහ්මයා විචාරන්නේ මේ වචන ප්‍රකාශ කළේය.
දෙවියකු බඳු වූ ශරීර වර්ණ ඇති රාත්‍රිය හොබවන චන්ද්‍රයා වැනි වූ තෙපි කොහි සිට ආවාහුද? මා විසින් විචාරණ ලද්දේ නම්ගොත් කියව. මිනිස්ලොව ගැන තෙපි කෙසේ දනිත්ද?
එහි **ව්‍යම්භිතමානසො** යනු බියට පත් සිත් ඇති. **කුතොනු** කිම විද්‍යාධරයන් වන්නෙහිදැයි සිතන්නේ නොවැඳ මෙසේ විචාළේය.
ඉක්බිති ඔහුට මේ රජු පරලොවක් නැතැයි සිතයි. පළමුව ඔහුට පරලොව ගැන කියන්නෙමියි සිතා මේ ගාථාව කීය.
මම වනාහි දැන් දෙව්ලොවින් එමි. රාත්‍රිය හොබවන චන්ද්‍රයා මෙන් තොප විසින් විචාරණ ලද්දෙම් නම්ගොත් කියමි. නමින් ‘නාරද’ වෙමි. ගෝත්‍රයෙන් කාශ්‍යපයැයිද මා දනිත්.
එහි **දෙවතො** යනු දෙව්ලොවින් **නාරදොකස්සපො** **චා ති** මා නාමයෙන් නාරද ද ගෝත්‍රයෙන් කාශ්‍යප ද යැයි දනිත්.
ඉක්බිති රජතුමා පසුවත් මොහුගෙන් පරලොව ගැන විචාරන්නෙමියි ඍද්ධියෙන් ලබන ලද කාරණා ඇත්තේ පළමුව ඔහුගෙන් විචාරමියි සිතා ගාථාව ප්‍රකාශ කළහ.
තොපගේ යම්බඳු වූ ශරීර වර්ණයක් වේනම් එයද තෙපි අහසෙහි යන්නහුය. සිටින්නහුය යන කරුණද ඒකාන්තයෙන් පුදුමයකි. නාරද සෘෂිවරය, මේ කරුණ තොපගෙන් විචාරමි. කවර කරුණකින් තොපගේ මේ ඍද්ධිය වීද?
එහි **තාදිසඤ්ච** යනු ඔබගේ සළකුණ යම්සේද ඔබ අහසෙහි යන්නෙහි, නතරවී සිටින්නෙහි. මෙය පුදුමයකි.
නාරද තෙමේ කීය;
සත්‍යය, ත්‍රිවිධ සුවරිත ධර්ම, ඉන්‍ද්‍රිය දමනය, කෙලෙසුන් දුරුකිරීම හා දෙය්‍ය ධර්මයන් පරිත්‍යාග කිරීමද යන මේ ගුණයෝ මා විසින් පෙර භවයෙහි මනාව පුරුදු කරන ලදී. මනාව සේවනය කරන ලද ඒ ගුණධර්ම හේතුවෙන් රිසි තැනකට යා හැකි ඍද්ධිබල ඇත්තේ වෙමි.
එහි **සච්චං** යනු වචී සත්‍යය, **ධම්මො** තෙවැදෑරුම් සුචරිත ධර්මයෝ හා කසිණ, පිරියම් හා ධ්‍යාන ධර්ම. **දමො** යනු ඉන්‍ද්‍රිය දමනය. **චාගො** කෙලෙසුන් අත්හැරීම හා දානවස්තූන් පරිත්‍යාග කිරීමද. **පකතා පුරාණා** මා විසින් පූර්ව භවයෙහි කරන ලදැයි දක්වයි. [missing trans]
එහිදී මෙසේ කියද්දීත් රජු මිථ්‍යා දර්ශනයක් ගත් බැවින් පරලොව ගැන විශ්වාස නොකරන්නේ කිම පින්කම්හි විපාකයක් ඇත්දැයි කියා මේ ගාථාව ප්‍රකාශ කළේය.
කුසල ධර්මයන්ගේ ඵලදායකත්වය ආශ්චර්යකොට කියන්නහුය. ඉදින් මේ කරුණු තොප කියන පරිදි වේනම් නාරද තපස්වීහි මේ කරුණ තොපගෙන් අසමි. විචාරණ ලද්දේ මනාව මට ප්‍රකාශ කරන්න.
එහි **පුඤ්ඤසිද්ධිං** යනු පින්වල ඵලදායිකත්වය ගැන අසන්නේ පුදුමයක් අසන්නෙහි,
නාරද කීය;
මහරජ, යම් සැකයක් ඇත්තේ ද මහරජ, තොපගේ ඒ කාරණය මගෙන් විමසන්න. කාරණයෙන් ද නුවණින් ද ප්‍රත්‍යයෙන් ද මම තොපව නිසැක බවට පත්කරන්නෙමි.
එහි **තවෙස අත්‍ථො** යනු ඇසිය යුත්ත නම් ඔබගේ මේ අර්ථයයි. **යං සංසයං** යම් කිසියම් අර්ථයක සැකයක් ඇත්තේද එය මගෙන් අසන්න. **නිස්සංසයතං** මම එය නිසැක බවට පත්කරමි. **නයෙහි** යෝග්‍ය වචනවලින්. **ඤායෙහි** යනු ඥානයන්ගෙන්. **හේතූහි** හේතු කාරණාවලින්. ප්‍රතිඥා මාත්‍රයෙන් ම නොකියා නුවණින් පිරිසිඳ යෝග්‍ය වචනවලින් ඒ ඒ කාරණා උපදනා ක්‍රමයට ඒවා නිසැක කරන්නෙමියි යන අර්ථයි.
රජ තෙමේ කීය;
නාරද මුනිවරය, ඒ කරුණ තොපගෙන් විචාරමි. මුනිවරය, මා විසින් විචාරණ ලද්දේ අසත්‍ය නොකියව. ජනයා යමක් කියාද එබඳු වූ දෙවියෝ ඇත්ද, මව්පියෝ සිටිත්ද, පරලොවක් තිබේද?
එහි **ජානොයමාහු** යනු ජනයා මෙසේ කීවාහුය. දෙවියෝ සිටිත්. මව්පියෝ සිටිත්. පරලොවක් ඇත. ඒ සියල්ල තිබේදැයි විචාරයි.
නාරද තෙමේ කීය;
මහරජ, ජනයා යමක් කියාද එබඳු දෙවියෝ සිටිත්. මව්පියෝ වෙත්. පරලොවක් ඇත්තේය. කාමයන්හි ගිජු වූ මෝහයෙන් යුක්ත වූ අතිශයින් මුළා වූ ජනයා පරලොව නොදනිත්.
එහි **අත්‍ථෙවා ති** මහරජ! දෙවියෝද මව්පියෝද වෙත්. යම් පරලොවක් ඇතැයි ජනයා කියත්ද එය ද ඇත. **නවිදූ** යනු කාමයට ගිජු වූ මෝහයෙන් මුළා වූ ජනයා පරලොව නො දන්නේය. එය නො විඳී. එය නො දනිත්.
ඒ අසා රජු උපහාසයට ලක් කරමින් මේ ගාථාව කීය.
නාරද තවුසාණෙනි! ඉදින් මළවුන් සඳහා පරලොව නිවසක් ඇතැයි අදහන්නේ නම් මට මෙලොවදී (කහවණු) පන්සියයක් දෙව. තොපට පරලොවදී පන්සියයක් දෙන්නෙමි.
එහි **නිවෙසනං** යනු වාසස්ථානයක්. **පඤ්චසතානි** යනු කහවණු පන්සියයක්.
ඉක්බිති මහාසත්ත්වයන් වහන්සේ ඔහුව පිරිස් මැද ගරහන්නේ මෙසේ ප්‍රකාශ කළහ.
ඉදින් ඔබ සිල්වතෙක. මහණ බමුණන්ගේ අදහස දන්නෙකැයි දනුමෝ නම් ඔබට කහවණු පන්සියයක් දෙමි. රෞද්‍ර වූ ක්‍රියා ඇත්තා වූ නිරයේ වසන්නා වූ තොප වෙත පැමිණ පරලොවදී කවරෙක් නම් දහසක් ඉල්ලන්නේද?
මෙලොවදීම යමෙක් දැහැමි නොවූ ස්වභාව ඇත්තේ ද? පවිටු හැසිරීම් ඇත්තේද අලස වූයේද රුදුරු ක්‍රියා ඇත්තේද නුවණැත්තෝ ඔහුට ණය නොදෙත්. එබඳු තැනැත්තාගෙන් ණය ආපසු ලැබීමක් සිදු නොවේ.
ධනය ඉපයීමෙහි දක්‍ෂ වූ උත්සාහවත් වූ සිල්වත් වූ සත්‍ය වචන ඇති පුරුෂයාව දැනගෙන (ධනවත්හු) කර්මාන්තකොට පසුව ධනය ගෙනඑවයි තුමූම ධනය පවරා දෙත්.
එහි **ජඤ්ඤාමුචෙ** යනු ඉදින් අපි ඔබ සිල්වත්ය. මොහු පරිත්‍යාගශීලීය. ධාර්මික ශ්‍රමණ බ්‍රාහ්මණයන්ට මේ කාලයෙහි මෙයින් වනාහි ප්‍රයෝජනයක් ඇතැයි දැනගෙන ඒ කටයුත්ත කරන්නහු පරිත්‍යාග ශීලියෙක්යැයි. ඉක්බිති ඔබට පන්සියයක් පොළියට දෙන්නෙමු. ඔබ වනාහි තපුරුය. සාහසිකයැ. මිථ්‍යා දර්ශනයන් පිළිගෙන දන්සල් වනසා පරදාරාවන් වෙත ගියහ. එයින් චුතවූයේ නිරයේ උපදින්නෙහිය. මෙසේ නපුරු වූ නිරයේ වසන ඔබ වෙත පැමිණ කවරෙක් නම් දහසක් මට දෙවයි චෝදනා කරන්නේද? **තථාවිධම්හා** එබඳු වූ පුරුෂයෝ දෙන ලද ණය ආපසු දෙන්නෝ නොවෙති. **දක්ඛං** යනු ධනය ඉපයීමෙහි දක්‍ෂ. **පුනමාහරෙසි** යනු තමන්ගේ කාරණය ඉටුකරගෙන ධනය උපදවා නැවත අප ළඟට ගෙනෙන්න. වැඩ නැතිව නොසිටවයි තමාම ආමන්ත්‍රණය කරත්.
ඉක්බිති රජතුමා ඔහු විසින් නිග්‍රහ කරනු ලබන්නේ ප්‍රතිභානයෙන් තොරවූයේ විය. මහජනයා තුටු පහටු වී මහා ඍද්ධි ඇති සෘෂිවරයා අද රජුගේ මිථ්‍යාදර්ශනය පහකරන්නේයැයි මුළු නගරය ඒක කෝලාහල කරන්නට විය. මහා සත්ත්වයන් වහන්සේගේ අනුභාවයෙන් එදා සත්යොදුන් මිථිලා නුවර ඔහුගේ ධර්ම දේශනාව නොඅසන කෙනෙක් නම් නොවීය. ඉක්බිති මහාසත්ත්වයන් වහන්සේ, මේ රජු අතිශයින් උත්සාහ කොට මිථ්‍යා දර්ශනය වැළඳ ගත්තේය. නිරය පිළිබඳ බියෙන් ඔහුට තර්ජනය කොට මිථ්‍යාදෘෂ්ටිය අත්හරවා නැවත දෙව්ලොව පිළිබඳ කථාවෙන් අස්වසන්නෙමියි සිතා මහරජ, ඉදින් ඔබ වැරදි දෘෂ්ටිය අත් නොහරින්නෙහිද, මෙසේ අනන්ත වූ දුක් ඇති නරකයට යන්නෙහිය කියා නරකය පිළිබඳ කථාව ආරම්භ කළේය.
මහරජ! මෙයින් චුත වූයේ ඒ නරකයෙහි ලෝහමය තුඩු ඇති කපුටු සමූහයා විසින් අදිනු ලබන්නේ දන්නෙහිය. කවුඩන් ගිජුලිහිණියන් හා උකුස්සන් විසින් කනු ලබන සිඳින ලද සිරුරු ඇතිවැ නිරයෙහි වෙසෙන ලේ වැගිරෙන තොපගෙන් පරලොවදී කහවණු දහසක් ඉද්වනු ලබන්නේද?
එහි **කාකොළ සංගෙහි** යනු ලෝහමය තුඩුවලින් යුත් කවුඩන් සමූහයා විසින් **කඩ්ඪමානං** අදිනු ලබන්නා වූ තමන්ව ඒ නිරයෙහි දකින්නෙහිය. **තං** යනු ඒ ඔබව.
ඒ වනාහි කාකොළ නිරය වර්ණනා කර ඉදින් වනාහි මෙහි නූපදින්නෙහි නම් ලෝකෝත්තර නිරයෙහි උපදින්නෙහි යැයි කියා ඒ නිරය දක්වන්නට මේ ගාථාව කීය.
ඒ නරකයෙහි අතිශය අන්‍ධකාරය ඇත්තේය. සඳහිරු නැත්තාහ. ඒ නිරය හැමකල්හි ඝන අන්ධකාරයෙන් වැසුණේ වෙයි. භයානක ස්වරූප ඇත්තේය. මෙහි රාත්‍රිය නැත. දිවා කාලයද නොපෙනේ. එබඳු තැනක ධනය කැමැති කවරෙක් නම් හැසිරෙන්නේද?
එහි **අන්‍ධන්තමං** මහරජ, යම් ඒ ලෝකෝත්තර නරකයෙහි මිථ්‍යා දෘෂ්ටිකයෝ උපදිත්ද, එහි චක්‍ෂු විඥානයේ හටගැනීම වලකන අධික අන්ධකාරය. **සදාතුමුලො** ඒ නරකය නිරන්තරයෙන් ඝන අඳුරෙන් යුක්තය. **ඝොර රූපො** බිහිසුනු ජාතීහු. **සානෙව රත්තී** මේ ලෝකයේ යම් රැයක් වේද, යම් දවාලක් වේද, එය එහි නොපෙනේ. **කො විචරෙ** කවරෙක් නම් ණය එකතු කරමින් හැසිරෙන්නේද?
එයද ඔහුට ලෝකාන්තර නිරය විස්තර ලෙස වර්ණනාකොට මහරජ, මිථ්‍යාදෘෂ්ටිය අත්නොහරින්නහු හුදෙක් මෙය පමණක් නොව අන්‍ය වූද බොහෝ දුක් අනුභව කරන්නේයැයි දක්වන්නේ මේ ගාථාව කීය.
මහත් වූ ශක්තිමත් වූ ඉතා වැඩුණු ශරීර ඇති කඹුරුවන් වූ ද ශ්‍යාම වර්ණ වූද සුනඛයෝ දෙදෙනෙක් මෙලොවින් චුතව පරලොව යන්නහු අයෝමය දත්වලින් හපති.
එහි **ඉතො පහුණ්ණං** යනු මේ මිනිස්ලොවින් චුත වූ. අනිකුත් නරකයක්හිද මේ ආකාරමය. ඒ නිසා ඒ සියළු තැන් නිරය පාලකයන්ගේ උපක්‍රම සමග පහත කියන ලද පරිදිම විස්තර කොට ඒ ඒ ගාථාවල ගැඹුරු අමාරු පද විස්තර කළ යුතුය.
නිරයෙහි වෙසෙන දරුණු වූ දුෂ්ට වූ දුක් ගෙනදෙන්නා වූ ඒ සුනඛයන් විසින් කනු ලබන සිඳුණු සිරුරු ඇති ලේ වැගිරෙන ඔහුගෙන් පරලොවදී කවරෙක් දහසක් ඉල්වන්නේ ද?
එහි **ලුද්දෙහි** දරුණු වූවන් විසින්. **වාළෙහි** දුෂ්ටයන් විසින්. **අසම්මිගෙහි** දුක් ගෙනදෙන්නා වූ මෘගයන් විසින් දුක් ගෙන දෙන්නා වූ ඒ සුනඛයන් විසින් යන අර්ථයි.
ඝෝර වූ කාලූපකාල නිරයෙහි පසමිතුරු වූ එනම් ඇති නිරයපල්ලෝ පෙර පව්කළ මිනිසාට මනාව මුවහත් කළ හීයෙන්ද අඩයටියෙන්ද පහර දෙත්. විදීමද කෙරෙත්.
එහි **හනන්ති විජ්ඣන්ති** යනු දිලිසෙන ලෝහමය පොළවෙහි හෙළා සියළු ශරීරය සිදුරු කරන්නාහු පහර දෙත්. විදිත්. **කාලූපකාළ** එනම් ඇත්තා වූ නිරය පාලකයෝ. **නිරයම්හි** එහි, ඔවුන්ගේ වශයෙන් කාලූපකාළ සංඛ්‍යාත නරකයෙහි. **දුක්කතකම්මකාරී** මිථ්‍යා දෘෂ්ටි වශයෙන් කරන ලද වැරදි කර්ම කරන.
නිරයෙහි ඔබමොබ හැසිරෙන්නා වූ කුසයෙහිද ඇලයෙහිද පහරදෙනු ලබන්නා වූ පළන ලද උදර ඇති සිඳුනු සිරුරු ඇති ලේ වැගිරෙන තොපගෙන් පරලොවදී කවරෙක් දහසක් ඉල්වන්නේද?
එහි **තං** නිරයේ එසේ පැසෙන්නා වූ ඔබව. **වජන්තං** එහෙමෙහෙ දුවන. **කුච්ඡිස්මිං** කුසෙහිද. **පස්සස්මිං** පාර්ශ්වයන්හි ද. **හඤ්ඤමානං** විදිනු ලබන යන අර්ථයි.
ඒ නිරයෙහි අඩයටි, ඊ, තෝමර, හෙල්ල යන විවිධ ආයුධ සහිත වැසි වසී. දිළියෙන අඟුරු මෙන් ගිනිදැල් සහිත ආයුධ පව් කරන්නන් මත වැටෙයි. හෙණ මෙන් ගිනිගෙන දිළිසෙන ගල් වැසි වසී.
එහි **අංගාරමිවච්චිමන්තො** දිළිසෙන අඟුරු මෙන් ගිනිගෙන, දිළිසෙන ආයුධ විශේෂ වැටේ. **සිලාසනී** දිලිසෙන ගල් ආයුධ. **වස්සති** **ලුද්දකම්මෙ** යම්සේ වනාහි වැසි වසින කල්හි හෙණ වැටෙයි. එපරිද්දෙන් අහසේ හටගන්නා වූ චිටි චිටි හඬනගන දිළිසෙන ගල් වර්ෂාව ඒ පව්කාරයන් මත වැටෙයි.
ඒ නිරයෙහි දරාගත නොහැකි උණුසුම් වාතය ඇත්තේය. එහි අල්ප වූද සැපයක් නොලැබේ. සැඟවෙන තැන් නැතිවැ පීඩාවට පත්වැ ඒ ඒ තැන දිවෙන තොපගෙන් කවරෙක් දහසක් ඉල්වන්නේද?
එහි **ඉත්තරසි** ස්වල්පයක් නමුත් **විධාවන්තං** දුවන්නහු.
රථයන්හි යොදන ලදුව දුවන්නා වූ ගින්නෙන් දිළිසෙන පොළවෙහි ඇවිදිනා වූ කෙවිටි දඬුවලින් මෙහෙයවනු ලබන්නා වූ තොපගෙන් කවරෙක් දහසක් ඉල්වන්නේද?
එහි **රථෙසු යුත්තං** යනු වරින්වර ඒ ඒ ගිනිගෙන දිලිසෙන රථවල යොදන ලද. **කමන්තං** මැඩගන්නා, පාගන, **සුචොදියන්තං** මනාව මෙහෙයවනු ලබන.
පරලොවදී දිලිසෙන කුරවලින් යුත් දුටුවන් බිය උපදවන ගින්නෙන් දිලිසෙන භයානක පර්වතයට නගින්නා වූ සිඳුණු සිරුරු ඇති ලේ වැගිරෙන තොපගෙන් කවරෙක් නම් (කහවනු) දහසක් ඉල්වන්නේ ද?
එහි **තමාරු හන්තං** යනු ඒ ඔබ දිලිසෙන ආයුධ ප්‍රහාරයෙන් ඉවසාගත නොහැකිව දිලිසෙන්නා වූ කුරවලින් යුක්තවූයේ දිලිසෙන ලෝහ පර්වතයට නගින්නා වූ.
පරලොවදී ගින්නෙන් දිලිසෙන භයානක පර්වතයක් වැනි අඟුරු රැසට නගින්නා වූ මනාව දැවුණු සිරුරු ඇති බැගෑපත්ව හඬන තොපගෙන් කවරෙක් නම් දහසක් ඉල්වන්නේද?
එහි **සන්‍දඩ්ඪගත්තං** යනු හොඳින් දැවුණු ශරිරය.
නිරි සතුන්ගේ ලේ බොන්නා වූ අයෝමය තියුණු කටුවලින් ගැවසීගත් වෘක්‍ෂයෝ මේඝකූට මෙන් ඉතා උස් වෙති.
එහි **කණ්ටකාපචිතා** දිලිසෙන කටුවලින් යුක්ත. **අයොමයෙහි** මෙය යම් ඒ කටුවලින් යුක්තද ඒ දැක්වීම සඳහා කියන ලදී.
පරදාර ගමන පාපකර්මයෙහි යෙදුනු ස්ත්‍රීහුද පුරුෂයෝද අඩයටියක් ගත් අත් ඇති යමයාගේ නියෝග ඉටු කරන්නන් විසින් මෙහෙයවන ලද්දාහු ඒ වෘක්‍ෂයට නගිත්.
එහි **සමාරුහන්ති** යනු ඒ මෙබඳු වූ ඉඹුල්ගසට නගිත්. **යමනිද්දෙසකාරීහී** යමයාගේ වචන ක්‍රියාවට නගන නිරය පාලකයන් විසින් යන අර්ථයි.
නිරයෙහි ඇති ඒ ඉඹුල් රුකට නැගෙන්නා වූ ලේ වැකුණු සමින් තොර වූ කඩ කඩ වූ කය ඇති පීඩිත වූ දැඩි වේදනා ඇති මොහොතක් පාසා උණුසුම් සුසුම් හෙළන පෙර කළ පව්කම් නමැති අපරාධ ඇති රුක් අගින් හා වෙලෙප් අගින් පහරනලද තොප වෙත එළඹ කවරෙක් ඒ ධනය ඉල්වන්නේද?

එහි **විදඩ්ඪකායං** විනාශකරන ලද සිරුර. **විතචං** සම් හා මස් සිඳී බිඳී ගිය කෝවිළාර හෝ එරබදු පුෂ්පයක් වැනි.
නිරිසතුන්ගේ ලේ බොන්නා වූ තියුණු වූ අයෝමය අර්ධ පත්‍රයන්ගෙන් ගැවසීගත් වෘක්‍ෂයෝ මේඝකූට මෙන් ඉතා උස්වැ සිටිනාහ.
එහි **අසිපත්තාචිතා** යනු කඩුමය වූ පත්‍රවලින් සැදි.
පරලොවදී තියුණු අසිපත්වලින් සිඳිනු ලබන කැපුනු සිරුරු ඇතිව ලේ වගුරුවමින් ඒ අසිපත් රුක් වෙත එළඹෙන තොප වෙත පැමිණ කවරෙක් කහවණු දහසක් ඉල්වන්නේද?
එහි **තමානුපත්තං** යනු එ නිරයපල්ලන් ආයුධ පහරින් ඉවසා ගැනීමට නොහැකිව.
දුක් වූ ඒ අසිපත නිරයෙන් නික්මුණු පමණකින්ම වේතරණී නදියට වැටුණු තොප වෙත එළඹ කවරෙක් කහවනු දහසක් ඉල්වන්නේද?
එහි **සම්පතිතං** යනු වැටුනු.
පරුෂ වූ කරදියෙන් යුක්ත වූ රත් වූ දුගී වූ වේතරණී නදියට වැටුණු තොප වෙත එළඹ කවරෙක් ඒ ධනය ඉල්වන්නේ ද?
එහි **ඛරා** යනු ඵරුෂ වූ **අයොපොක්ඛරසඤ්ජන්තා** අයෝමය වූ තියුණු අගිස් ඇති නෙලුම් පත්‍රවලින් ගැවසීගත්. **පත්තෙහි** යනු ඒ පත්‍රවලින් ඒ ගංගාව ඉතා බලවත්ව ගලා යයි.
එල්බෙන පිළිසරණක් නැති ඒ වේතරණි ගංගා ජලයෙහි ඔසවා ගෙන යනු ලබන කැපුණු සිරුරු ඇති ලේ තැවරුණු තොප වෙත එළඹ කවරෙක් ඒ ධනය ඉල්වන්නේද?
එහි **වෙතරඤ්ඤෙ** ව‍ෙතරණී ජලයෙහි.
මහා සත්ත්වයන්ගේ මේ නිරයකථා අසා රජු කළකිරුණු සිත් ඇත්තේ මහා සත්ත්වයන්ගේම පිහිට පතන කෙනෙක් වී මෙසේ කීය.
මුනිවරය, තොප විසින් කියනලද ගාථා අසා සිඳිනු ලබන ගසක් මෙන් සැලෙමි. වෙසෙසින් මුළා වූ සිහි ඇත්තෙව් දිසාවන් නොදනිමි. බියෙන් තැවෙමි. මාගේ බිය ඉතා මහත්ය.
සෘෂීන් වහන්ස! දැවුණු කය ඇති කල්හි දිය මැදට පැමිණීම මෙන්ම සැඩදිය පහරෙහි හෝ සයුරෙහිදී දිවයිනක් මෙන්ද අඳුරෙහි පහනක් මෙන්ද තෙපිම අපට පිහිට වන්නහුය.
සෘෂීන් වහන්ස, අර්ථයෙන් ද ධර්මයෙන් ද මට අනුශාසනා කළ මැනවි. ගිය දවස මා විසින් අපරාධ කරන ලදී. නාරද මුනිතුමනි, යම්සේ මම නිරයෙහි නොවැටෙම්ද එබඳු මනා පිළිවෙතක් මට කියන්න.
එහි **භයසානුතප්පාමි** තමා විසින් කරන ලද පාපකර්මයට බියෙන් තැවෙමි. **මහා ච මෙ** **භයං** මා හට මහත් වූ නිරය පිළිබද බියක් හටගත්තේය. **දීපං වොසෙ** යනු, මහා ජල තරංගයකදී දිවයිනක් මෙන්. මෙසේ කියා ඇත. සිරුර ගිනිගෙන දැවෙන කල්හි ජලය මැද මෙන්, නැව් කැඩී ගියවුන්ට මහා ජලකඳෙහි හෝ මහා සාගරයෙහි දිවයිනක් මෙන් ද, ගන අඳුරෙහි දී ප්‍රදීපයක් මෙන්ද ඔබ අපට පිහිටය. **අතීත මද්ධා අපරාධිතං** **මයා** නියත වශයෙන්ම මා විසින් අතීත කර්මය අපරාධ කරන ලදී. වරද්දා ගන්නා ලදී. කුසලය නොඉක්මවා අකුසලයම කරන ලදී.
ඉක්බිති ඔහුට මහා සත්ත්වයන් වහන්සේ පිරිසිදු මාර්ගය කියන්නට මහා පිළිවෙත්හි පිහිටි පැරණි රජවරුන් උදාහරණ ලෙස දක්වමින් මෙසේ කීය.
ධතරට්ඨය, වෙස්සාමිත්තය, අට්ඨකය, යාමතග්ගිය, උසිරය, සිවිය ය යන රජවරු යම්සේ මහණ බමුණන්ට යුතුකම් ඉටුකරන්නෝ වූහ.
මොහුද අන් රජවරු ද ධර්මයෙහි හැසිර ශක්‍රයාගේ විෂයයට ගියාහුද රජතුමනි, එසේ හෙයින් තෙපිද අධර්මය දුරුකොට ධර්මයෙහි හැසිරෙන්න.
කවරෙක් බඩ සා ඇත්තේ ද කවරෙක් පිපාසා ඇත්තේද කවරෙක් මල්දම් රුචිකරන්නේද කවරෙක් සුවඳ විළවුන් කැමැති වේද, නග්නව සිටින කවරෙක් නොයෙක් පැහැයෙන් යුත් වස්ත්‍ර හඳින්නේදැයි කියමින් ආහාර ගත් අත් ඇති පුරුෂයෝ තොපගේ රාජ භවනයෙහිද පුරයෙහිද සෝෂා කෙරෙත්වා.
කවරෙක් මහමග ඡත්‍ර දරන්නේද, කවරෙක් මෘදු මොළොක් මනා පාවහන් කැමැත්තේදැයි මෙසේ තොපගේ පුරයෙහි උදේ සවස ඝෝෂා කෙරෙත්වා.
පෙර බලවත් වූයේ කළ අධිකාර ඇත්තේ ද, ජරාවට පත්වූ ඒ අමාත්‍යාදීන් ද ගව අශ්ව ආදීන් ද පෝෂණය කරන්නේ ඔවුන් පෙර මෙන් රාජකාරියෙහි නොයොදව. ඔවුන්ට පෙරහර දෙන්න.
එහි **එකෙච** යනුමේ ධෘතරාෂ්ට්‍ර, වෙස්සාමිත්ත, අට්ඨක, යාමතග්ගි, උසින්නරො, සිවි යන රජවරු සයදෙන ද අන් අයද ධර්මයෙහි හැසිර ශක්‍ර විෂයට ගියාහ. මෙසේ නුඹද අධර්මය අත්හැර ධර්මයෙහි හැසිරෙන්න. **කොජාතො** මහරජ, ඔබගේ විමානයෙහි ද පුරයෙහි ද රජවාසල ද නගරයෙහි ද ආහාර ගත් අත් ඇති පුරුෂයෝ කවරකුට බඩසා ඇත්තේද කවරකුට පිපාසා ඇත්තේද ඔවුන්ට දෙනු කැමැතිව ඝෝෂා කරත්වා. **කොමාලං** කවරෙක් මල්මාලා කැමැතිවෙයිද කවරෙක් විලේපන කැමැති වෙයිද, නොයෙක් වර්ණයෙන් යුත් යම් යම් වස්ත්‍ර කැමැති වෙයිද, ඒ ඒ දෙය **කොනග්ගොපරිදහෙස්සති** ඝෝෂා කෙරෙත්වා. **කොපන්‍ථෙඡත්තමාදහෙ** කවරෙක් මාර්ගයෙහි ඡත්‍රයක් දරන්නේද, **පාදුකාච** කවරෙක් නම් මෘදු, යහපත් වූ පාවහන් කැමැති වේද,
**ජින්නපොසං** යම් ඒ උපස්ථායකයන් අතර අමාත්‍යයෙක් හෝ අන්‍යයෙක් හෝ පෙර කරන ලද උපකාර ඇත්තේ ජරාජීර්ණ වූ කාලයේ පෙරකළ වැඩ කරන්නට අපොහොසත් වෙයි. යම් ඒ ගව අශ්ව ආදීහු වෙත්ද, ජරාවට පත්ව සිටින බැවින් වැඩ කරන්නට නොහැකි වෙත්. ඔවුනතුරෙන් එක් අයෙකුවත් පෙරසේ වැඩෙහි නොයොදන්න. ජරාජීර්ණ වූ කල්හි ඔවුහු ඒ වැඩකරන්නට නොහැකි වෙත්. **පරිහාරඤ්ච** යනු මෙහිදී පිරිවරම පරිහාර ලෙස කියන ලදී. මෙසේ කියා ඇත. යමෙක් පෙර බලවත්ව සිට සේවා කටයුතු කරන ලද්දේ ද පෙර කරන ලද උපකාර ඇති ඔහුට ජරාජීර්ණ වූ කල්හි පෙර පරිදි පිරිවර දෙන්න. අසත්පුරුෂයෝ වනාහි තමන්ගේ උදව්කරුවන්ට උදව් කළ හැකි කාලයෙහිම සම්මාන ගෞරව දක්වත්. වැඩපළ නොකළ හැකි කාලයේදී ඔවුන් ගැන නොබලත්. සත්පුරුෂයෝ වනාහි වැඩකළ නොහැකි කාලයේදී පවා ඔවුන්ට එසේම සැළකිලි දක්වති. ඒ නිසා නුඹද එසේ කරන්න.
මෙසේ මහාසත්ත්වයන් වහන්සේ රජුට දානකථා ද සීලකථා ද කියා දැන් යම්හෙයකින් මේ රජු තමාගේ ආත්ම භාවයෙහිදී රථයට උපමා කර වර්ණනා කරන කල්හි සතුටු වෙයි. ඒ නිසා මොහුට සියලු සැප ලැබෙන උපමාවකින් ධර්මදේශනා කරන්නේ මෙසේ වදාළහ.
මහරජ, තොපගේ ශරීරය රථයක් බඳුය. සැහැල්ලු වූ මනසම රියැදුරුය. අවිහිංසා නමැති මනාකොට නිම වූ රෝදය සවිවන යකඩය වන්නේය. බෙදා වැළඳීම ම රථ පාරිවාර වේ.
පාද සංයමය එහි නිම්වළල්ලය. හස්ත සංයම නමැති වෙහෙලිපත් ඇත්තේය. පමණ දැත වැළඳීම නමැති තෙල් ගැල්වීම ඇත්තේය. වාක් සංයමය නමැති නිහඬ බව වෙයි.
සත්‍ය වාක්‍ය නමැති පිරිපුන් අවයව ඇත්තේය. කේලාම් නොකීම නමැති මහා සටහන් ඇත්තේය. මටසිලිටු වචන නමැති නිදොස් රථාංග ඇත්තේය. පමණ දැන කථාකිරීම නමැති බඳනා ලාටු ඇත්තේය.
ශ්‍රද්ධාව හා අලෝභය නමැති මහා අලංකාරයෙන් යුක්තය. යටහත් පැවතුම් හා ඇඳිලි බැඳීම් සංඛ්‍යාත කිඹුල්තලු ඇත්තේය. නොදැඩි බව නමැති නැමුණු රිය හිස ඇත්තේය. සීල සංවර නමැති රැහැණ ඇත්තේය.
ක්‍රෝධ නොකිරීම නමැති නො හැකිළීම ඇත්තේය. දශකුසල ධර්ම නමැති සේසතින් යුක්තය. බොහෝ ඇසූ පිරූ තැන් ඇති බව නමැති ආධාරක පුවරු ඇත්තේය. මනාව පිහිටි සිත් නමැති සිහසුන් හෝ උඩ ඇතිරි ඇත්තේය.
කල්දැන කරන ලද කුසලින් යුක්තවූ සිත් නමැති සාරයෙන් යුක්තය. විශාරද බව නමැති ත්‍රිදණ්ඩයෙන් යුක්තය. යටත් පැවතුම් නමැති යොත් ඇත්තේය. අධික මාන නොකිරීම නමැති සැහැල්ලු වියදඬු ඇත්තේය.
නොපසුබස්නා සිත් නමැති ඇතිරි ඇත්තේය. නුවණැති වෘද්ධයන් ඇසුරු කිරිම නිසා නසන ලද රජස් ඇත්තේය. පණ්ඩිත වූ තොපගේ සිහි නමැති කෙවිට ඇත්තේය. වීර්යයද ප්‍රතිපත්තියෙහි යෙදීම නම් වූ යෝගයද රැහැණ වෙයි.
මනාකොට හික්මුණු අසුන්ගෙන් යුක්ත වූ දැමුණු සිත යහපත් මග අනුව යයි. ඉච්ඡාවද ලෝභයද නොමග නම් වේ. සීල සංයමයම සුමග වෙයි.
රූප, ශබ්ද, ගන්‍ධ, රසයන් වෙත දිවෙන (ඔබගේ කය නමැති) වාහනයේ (අශ්වයින් නතර කිරීමට) පහරදෙන්නේ ප්‍රඥාවයි. මහරජ, එහි තමාම රියැදුරු වන්නේය.
මහරජ, යම්හෙයකින් මේ යානය කැමැති සම්පත් දෙන්නේද (යමකුගේ) සම චරියාවත් නොපසුබස්නා වීර්යයත් දැඩි වූයේද හෙතෙම මේ යානයෙන් ඒකාන්තයෙන් කිසිකලෙකත් නිරයට නොපැමිණේ.
එහි **රථසඤ්ඤාතො** යනු මහරජ, ඔබගේ කය රථය ලෙස සළකන්න. **මනො සාරථියො** මන සංඛ්‍යාත වූ කුසල සිත නමැති රියදුරාගෙන් යුක්ත වූ. **ලහූ** යනු පහවූ ථීනමිද්ධතාවය ඇති බැවින් සැහැල්ලු වූයේ. **අවිහිංසා සාරිතක්ඛො** අවිහිංසාව නම් වූ මනාව නිර්මාණය වූ අලවංගුව සහිත. **පාදසඤ්ඤා මනෙමියො** පාද සංඥාමය වූ නිම් වළල්ලෙන් යුක්ත. **හත්‍ථිසඤ්ඤා මපක්ඛරො** හස්ත සංඥා නමැති වෙහෙලිපත් ඇති. **කුච්ඡිසඤ්ඤමනබ්භන්තො** පමණ දැන වැළඳීම නමැති තෙල් ගැල්වීම ඇති. **වාචාසඤ්ඤමකූජනො** වාග් සංයමයෙන් නිහඬ වූ.
**සච්ච වාක්‍ය සමත්තංගො** සත්‍ය වාක්‍යයෙන් පරිපූර්ණ අවයව ඇති. අඛණ්ඩ වූ රථ කොටස් ඇති. **අපෙසුඤ්ඤ සුසඤ්ඤතො** කේලාම් නොකීම නමැති මහා සටහන් ඇත්තේ. **ගිරාසඛිලතෙලිංගො** මටසිලිටු වචන නමැති නිදොස් රථාංග ඇති. මටසිලිටු රථ අංග ඇත්තේ. **මිතභාණීසිලෙසිතො** පමණ දැන කථාකිරීම නමැති බඳනා ලාටු ඇති. **සද්ධාලොභසුසංඛාරො** කර්මඵල අදහන ශ්‍රද්ධාවෙන් ද අලෝභමය වූ ද සුන්දර අලංකාරයෙන් යුත්. **නිවාතඤ්ජලි කුබ්බරො** සිල්වතුන්ගේ යටත් පැවතුම් හා ඇඳිලි බැඳීම් සංඛ්‍යාත රථය දෙපස කිඹුල්තලු ඇති. **අත්‍ථද්ධතානතිසාඛො** මෘදුබව හා සතුටුවීම් සංඛ්‍යාත නැමුණු රියහිස ඇති. **සීලසංවර නන්‍ධතො** අඛණ්ඩ පංචශීලයෙන් සංවර වූ චක්‍ෂු ආදී ඉන්‍ද්‍රියයන් නමැති රැහැණ ඇත්තේය.
**අක්කොධන මනුග්ඝා** ක්‍රෝධ නොකිරීම නමැති නොහැකිලීම් ඇති. **ධම්ම පණ්ඩර ජත්තකො** දශකුසල කර්මපථ සංඛ්‍යාත වූ සුදුපාට සේසතක් ඇති. **බාහුසච්චමපාලම්බො** අර්ථ සංනිශ්‍රිත බහුශ්‍රැත බව නමැති ආධාරක පුවරුවෙන් යුක්ත වූ. **ඨිතචිත්තමුපාධියො** ලෝකධර්මයන්ගෙන් නොසැළෙන බැවින් මනාව පිහිටි සිත් නමැති සිහසුනින් හෝ උඩ ඇතිරියෙන් යුක්ත. **කාලඤ්ඤුතාචිත්තසාරො** මේ දානයට කාලයයි. මේ සීලය ආරක්‍ෂා කළ යුතු කාලයයි. මෙසේ කාලය දැනගැනීම් සංඛ්‍යාත කල් දැන කළා වූ කුසල චිත්ත නමැති සාරයෙන් යුත් මෙය කියා ඇත. යම්සේ මහරජ, රථයක වනාහි ඇණය ආදිකොට ඇති සියළුම අවයව කොටස් පිරිසිදුය හෝ සාරවත්ය කියා සිතිය යුතුය. මෙපරිද්දෙන් වනාහි එය ස්ථිරසාර වූයේ මාර්ගයට යෝග්‍ය වූයේ වෙයි. එපරිද්දෙන් ඔබගේ ශරීර නමැති රථය කාලය දැන කළා වූ පිරිසිදු සිතින් කළ දානාදි කුසල සාරයෙන් යුක්ත වූයේ වේවා. **වෙසාරජ්ජභිදණ්ඩකො** පිරිස් මැද කියන්නහුගේ විශාරද බව සංඛ්‍යාත වූ ති දණ්ඩයෙන් යුක්ත වූ. **නිවාතවුත්ති** **සොත්තකො** අවවාදයෙහි පිහිටීම් සංඛ්‍යාත වූ මෘදු බවෙන් යුත් යොතින් සැදුම්ගත් මෘදු වූ යොතින් රථයෙහි බඳින ලද අශ්වයෝ සුවසේ රථය උසුලත්. මෙපරිද්දෙන් නුඹගේ ද කාය නමැති රිය පණ්ඩිතයන්ගේ අවවාද පැවැත්ම නිසා බැඳුනේ සැපසේ සේවා ආදී අර්ථයයි. **අනතිමානයුගොලහු** අනතිමාන සංඛ්‍යාත වූ සැහැල්ලු වියගස ඇති.
**අලීන චිත්තස‍න්‍ථාරො** යම්සේ රථය වනාහි දන්තමය වූ ඇතිරියෙන් බබලයි. එපරිද්දෙන් ඔබගේ කය නමැති රථයද නොපසුබස්නා නොහැකිලුණු සිත් නමැති ඇතිරිය ඇත්තක් වේවා. **වද්ධසෙරජොහතො** යම්සේ වනාහි රථය නම් විෂම වූ දූවිලි මතුවන මාර්ගයෙන් යන්නේ දූවිලි තැවරුණේ නොහොබී. සම වූ දූවිලි රහිත මාර්ගයෙන් යන්නේ හොබනේය. මෙපරිද්දෙන් ඔබගේ කය නමැති රථයද ප්‍රඥාවන්ත වෘද්ධයන් සේවනය කිරීමෛන් සමතල වූ සෘජු මාර්ගයට පිවිස නසන ලද රජස් ඇත්තේ වේවා. **සතිපතොඝොධිරස්ස** ධීර වූ පණ්ඩිත වූ ඔබගේ ඒ රථයෙහි මනාව පිහිටුවන ලද සිහිය කෙවිට වේවා. **ධිතියොගොච** **රස්මියො** හටගත්තා වූ වීර්යසංඛ්‍යාත වූ උත්සාහවන්ත ප්‍රතිපත්තියෙහි යෙදීම් සංඛ්‍යාත වූ ඔබගේ රථයෙහි පිහිටියා වූ ස්ථිර රැහැන් වේවා! **මනොදන්තපථන්‍වෙති** **සමදන්තෙනවාහිසි** යම්සේ වනාහි රථය විෂම ලෙස හික්මවන ලද අශ්වයන් වැරදි මගක යන්නේද මනාව දමනය වූ මනාව හික්මවන ලද අශ්වයන්ගෙන් යුක්ත වූයේ ඍජු මාර්ගයම අනුගමනය කරයි. එපරිද්දෙන් සිතද දැමුනේ සේවනය නොකළ යුතු වැරදි මාර්ගය අතහැර ඍජුමාර්ගය ගනී. ඒ නිසා මනාව දමනය වූ ආචාර සම්පන්න වූ සිත ඔබගේ සිරුර නමැති රියෙහි අශ්වයන්ගේ කාර්යය ඉටුකර දේවා. **ඉච්ඡා ලොභො** යනු එහි නොලද ආශා කරන සතර ආකාර බලාපොරොත්තුවලට ලෝභ කිරීමත්ය යන මේ ආශාවත් ලෝභකමත් වැරදි මාර්ගය නම් වේ. කුටිල වූ වක්‍ර වූ මාර්ගය අපායටම ගෙනයයි. දසකුසල කර්මපථ වශයෙන් වනාහි අෂ්ටාංගික මාර්ග වශයෙන් හෝ පැවැති සීල සංයමය ඍජු මාර්ගය නම් වේ. එය ඔබගේ කය නමැති රථයෙහි මාර්ගය වේවා.
**රූපෙ** යනු මේ මනාප වූ රූපාදී කාමගුණයන්හි නිමිති ගෙන දුවන්නා වූ ඔබගේ කය නම් වූ රථයට, වැරදි මාර්ගයට පිළිපන් රාජරථයෙහි අශ්වයන්ට තලා වළක්වන කෙවිටක් මෙන් ප්‍රඥා නමැති ඇනීම වේවා. ඕ තොමෝ වනාහි ඔහුව වැරදි මගින් වලක්වා ඍජු වූ සුචරිත මාර්ගයට යොමු කරයි. **තත්‍ථ අත්තාවා** ඒ ඔබගේ කය නමැති රථයෙහි අනික් රියදුරෙක් නම් නැත. ඔබම එහි රියැදුරු වේවා. **සචෙඑතෙන යානෙන සමචරියා දළ්හාධිති** ඔහුගේ සමචරියාවත් නොපසුබට වීර්යයෙන් දැඩිවූයේ ද ස්ථිර ද ඔහු මේ යාගයෙන් යම්හෙයකින් මේ රථය සියලු කැමැති දේ දෙන්නේ වේද, මහරජ, යම්සේ පතන ලද ද කැමති සියල්ල දෙයි. ඒ නිසා **න ජාතු** **නිරයං වජ‍ෙ** ඒකාන්ත වශයෙන් මෙය සිතට ගන්න. මෙබඳු වූ යානාවකින් නිරයට නොයන්න. ඉක්බිති වනාහි මහරජතුමනි, මා යමක් ප්‍රකාශ කළේද**, ආචික්ඛ මෙ නාරද සුද්ධිමග්ගං යථා අහං නො නිරයෙ පතෙය්‍ය** නාරද, යම්ලෙසකින් නිරයට නොවැටෙන්ද, ඒ සුද්ධි මාර්ගය මට කියන්න. මා විසින් ඔබට මෙය අනේක ආකාරයකින් කියන ලදී.
මෙසේ ඔහුට ධර්මය දේශනාකර මිථ්‍යාදෘෂ්ටිය හරහා ශීලයෙහි පිහිටුවා මෙතැන් පටන් පාපමිත්‍රයන් අතහැර කල්‍යාණ මිත්‍රයන් වෙත එළඹෙන්න. නිරන්තරයෙන් අප්‍රමාදී වන්න යන ලෙසට ඔහුට අවවාද කොට රාජ දියණියගේ ගුණය වර්ණනා කර රජ පිරිසටත් රජුගේ අන්තඃපුර වාසීන්ටත් අවවාද දී මහත් වූ ආනුභාවයෙන් ඔවුන් බලාසිටියදීම බ්‍රහ්ම ලෝකයට ගියේය.
ශාස්තෲන් වහන්සේ මේ ධර්මදේශනය ගෙනහැර දක්වා, මහණෙනි, දැන් පමණක් නොව පෙරත් මා විසින් දෘෂ්ටි ජාලය බිඳ දමා උරුවෙල කාශ්‍යපයන් දමනය කරන ලද්දේ වෙයි කියා ජාතකය ගලපා අවසානයෙහි මේ ගාථාව දේශනා කළ සේක.
එදා අලාත මේ දේවදත්ත විය. භද්දිය තෙරුන් සුනාම විය. සැරියුත් තෙරණුවෝ විජය නම් ඇමැති වූහ. මුගලන් තෙරණුවෝ බීජක නම් වූහ.
සුනක්ඛත්ත ලිච්ඡවී තෙමේ ගුණ නම් අචේලකයා විය. යම් රජදුවක් රජු පැහැදවීද ඒ රුජා රාජදියණිය ආනන්ද තෙරණුවෝය.
උරුවෙල කස්සප එදා පාප දෘෂ්ටි ගත් රජය. බෝධිසත්ත්වයෝ නාරද නම් මහා බ්‍රහ්මයා විය. මෙසේ මේ ජාතකය ධාරණය කරවු.
8. විධුර ජාතකය (545)
**පණ්ඩුකිසියාසි දුබ්බලා** යන මේ ගාථා කොටසින් ඇරඹෙන ජාතක කථාව බුදුරජාණන් වහන්සේ දෙව්රම් වෙහෙර වැඩවසද්දී ප්‍රඥා පාරමිතාව අරබයා දේශනා කළ සේක. එක්දිනක් භික්‍ෂූහු දම්සභාවේදී කථාවක් මතුකළහ. ඇවැත්නි, ශාස්තෲන් වහන්සේ මහා ප්‍රාඥය. පැතිරීගිය ප්‍රඥා ඇත්තේය. බබලන ප්‍රඥා ඇත්තේය. වේගවත් ප්‍රඥා ඇත්තේය. තියුණු ප්‍රඥා ඇත්තේය. විනිවිද යන ප්‍රඥා ඇත්තේය. අනුන්ගේ වාද මඩින්නේය. තමන්ගේ ප්‍රඥානුභාවයෙන් ක්‍ෂත්‍රීය පණ්ඩිතාදීන් විසින් සකස්කළ සියුම් ප්‍රශ්නයන් බිඳදමා සේවනය නොකළ හැකි සේ කොට සරණයන්හිද සීලයන්හිද පිහිටුවා නිර්වාණගාමී මාර්ගය පිළියෙළ කරන සේක් යනුවෙනි. ශාස්තෲන් වහන්සේ වැඩමකර මහණෙනි, මෙහි කවර නම් කථාවකින් යුක්තව සිටියාහුදැයි විචාරා, මෙබඳු කථාවකින් යැයි කී කල්හි මහණෙනි, තථාගතයන් වහන්සේ උතුම් වූ නිර්වාණයට පැමිණ පරවාදයන් බිඳ දමා ක්‍ෂත්‍රිය ආදීන් හික්මවන්නේය යන පුදුමයක් නොවේ. කලින් භවයකදී බෝධිඥානය සොයන තථාගතයන් වහන්සේ ප්‍රඥාවන්ත වූයේ අනුන්ගේ වාද මර්දනය කිරීමේ සමර්ථ වූයේ යම්සේ වනාහි මම විධුර කුමාර කාලයෙහි යොදුන් සැටක් උසැති කාල පර්වතයක් මුදුනෙහි පුර්ණක නම් යක්‍ෂ සේනාපතියා ඥාන බලයෙන්ම දමනය කොට නොසෙව්නා කොට තමාගේ ජීවිත දානය දුන්නේ යැයි කියා අතීත කථාව ගෙනහැර දැක්වීය.
අතීතයේ කුරුරට ඉන්දුපුස්ත නගරයෙහි ධනංජය කෞරව රජු රාජ්‍යය කළේය. විධුර පණ්ඩිත නම් ඇමැතියා ඔහුට අර්ථයෙන් ධර්මයෙන් අනුශාසනා කරන්නේ විය. ඔහු මිහිරි කථා ඇත්තේය. මහා ධර්මකථා ඇත්තේය. සියළු දඹදිව රජවරු හස්තිකාන්ත වීණා ස්වරයෙහි ලොල් වූ ඇතුන් මෙන් තමන්ගේ මධුර ධර්ම දේශනාවෙන් පොළඹවාගෙන ඔවුන්ට තමන්ගේ රාජ්‍යයන්ට යාමට ඉඩ නොදී බුද්ධ ලීලාවෙන් මහජනයාට ධර්ම දේශනා කරන්නේ මහත් වූ යසසින් ඒ නගරයෙහි වාසය කළේය.
බරණැස් නුවර වනාහි ගිහි සහායක වූ බ්‍රාහ්මණ මහාසාර කුලපුත්‍රයෝ සතරදෙනෙක් කාමයන්හි ආදීනව දැක හිමවතට පිවිස සෘෂි ප්‍රවෘජ්‍යාවෙන් පැවිදිව අභිඤ්ඤා, සමාපත්ති උපදවාගෙන වනමුල් ඵල ආහාර ලෙස ගන්නාහු එහිම බොහෝකලක් වාසයකොට ලුණු ඇඹුල් සෙවීම සඳහා චාරිකාවේ ඇවිදින්නාහු අඟු රටෙහි කාලචම්පා නගරයට පැමිණ රජ උයනෙහි වැස පසුදා භික්‍ෂාව සඳහා නගරයට වැඩියහ. එහිදී මිත්‍රයන් සතරදෙනා වූ කෙළෙඹි පුත්‍රයෝ ඔවුන්ගේ ඉරියව් පිළිබඳව පැහැදී භික්‍ෂා භාජනය ගෙන එක් එක් සෘෂිවරයාට තමන්ගේ නිවෙස්වල ප්‍රණීත ආහාර වළඳවා ප්‍රතිඥා ගෙන උයනෙහිම වාසය කළහ. තවුසෝ සතරදෙන කෙළෙඹි පුත්‍රයන් සතරදෙනාගේ ඉදිරියෙහි දිවා විහරණය සඳහා එක්කෙනෙක් තව්තිසා දෙව්ලොවට යයි. එක්කෙනෙක් නාග භවනයට ද එක්කෙනෙක් සුපර්ණ භවනයට ද එක්කෙනෙක් කොරව්‍ය රජුගේ මිගාචිර උයනට ද යයි. ඔවුනතුරෙන් යමෙක් දෙව්ලොව ගොස් දිවා විහරණය කරයිද ඔහු ශක්‍රයාගේ යසස බලා තමාගේ උපස්ථායකයාට එයම වර්ණනා කරයි. යමෙක් නාග භවනයට ගොස් දිවා විහරණය කරයිද ඔහු නාගරාජයාගේ සම්පත්තිය බලා තම උපස්ථායකයාට එයම වර්ණනා කරයි. යමෙක් සුපර්ණ භවනයට ගොස් දිවා විහරණය කරයිද ඔහු සුපර්ණ රජුගේ ශ්‍රී විභූතිය බලා තම උපස්ථායකයාට එයම වර්ණනා කරයි. යමෙක් කොරව්‍ය රජුගේ උයනෙහි දිවා විහරණය කරයිද ඔහු ධනංජය රජුගේ ශ්‍රී සෞභාග්‍යය බලා තම උපස්ථායකයාට එයම වර්ණනා කරයි.
ඒ සතරදෙනම ඒ ඒ දේව තනතුරු ප්‍රාර්ථනාකොට දානාදී වූ පිංකොට ආයුකෙළවර එක් අයෙක් ශක්‍රයා වී උපන්නේය. එක් අයෙක් අඹුදරුවන් සමග නාගභවනයෙහි උපන්නේය. එක්කෙනෙක් ඉඹුල්රුක් විමානයෙහි සුපර්ණ රජුව උපන්නේය. අනිකෙක් ධනංජය රජුගේ අග බිසවගේ කුසෙහි පිළිසිඳ ගත්තේය. ඒ තාපසයෝද බ්‍රහ්මලෝකයේ උපන්හ. කොරව්‍ය කුමාරයා වැඩිවිය පැමිණ පියාගේ ඇවෑමෙන් රාජ්‍යයේ පිහිටා ධර්මයෙන් රාජ්‍යය කළේය. ඔහු සූදු අන්තුවෙක් විය. ඔහු විධුර පඬිතුමාගේ අවවාදයෙහි පිහිටා දන් දෙයි. සිල් රකියි. පෙහෙවස් සමාදන් වෙයි.
ඔහු එක්දිනක් සමාදන් වූ පෙහෙවස් ඇත්තේ විවේකයෙන් සිටින්නෙමියි උයනට ගොස් යහපත් වූ තැනක හිඳ මහණදම් පිරීය. ශක්‍රයාද සමාදන් වූ උපෝසථ ඇත්තේ දෙව්ලොව සම්බාධක ඇත්තේයැයි මිනිස්ලොව ඒ උයනටම ගොස් මනා තැනක හිඳ මහණදම් පිරීය. වරුණ නාගරාජයාද සමාදන් වූ උපෝසථ ඇත්තේ නාගභවනයෙහි බාධා සහිත යැයි එහිම ගොස් එක් සුන්දර තැනක හිඳ මහණදම් පිරිය. සුපර්ණ රාජයාද සමාදන් වූ උපෝසථ ඇත්තේ සුපර්ණ භවනයෙහි පලිබෝධ සහිතයැයි එහිම ගොස් එක්තැනක හිඳ මහණදම් පිරිය. ඒ සතරදෙනට සවස්කාලයේ තමන් සිටි තැන්වලින් නික්ම මඟුල් පොකුණුතෙර රැස්වූවාහු ඔවුනොවුන් දෙස බලා පූර්ව බැඳීම් වශයෙන් සමගි වූවාහු සතුටු වූවාහු ඔවුනොවුන් කෙරෙහි මෛත්‍රී පෙරටු කොටගෙන මිහිරි පිළිසඳර කථාකොට ශක්‍රයා මගුල් ගල්තලාවේ හිඳගත්තේය. අනිත් අය තමන්ට යෝග්‍යය ඉඩක් බලා හිඳගත්හ. ඉක්බිති ඔවුහු ශක්‍රයාට මෙසේ කීහ. අපි සතරදෙනාම රජවරුය. අප අතරින් කාගේ ශීලය ප්‍රබලද? ඉක්බිති ඔහුට වරුණ නාගරාජයා මෙසේ කීය. නුඹලා තුන්දෙනාගේ ශීලයට වඩා මගේ ශීලය බලවත්ය. කුමක් නිසාද? මේ සුපර්ණ (ගුරුළු) රාජයා වනාහි අපගේ උපන් නූපන් සැමගේ පසමිතුරෙකි. මම මෙබඳු වූ අපගේ ජීවිතය නැතිකරන සතුරකු දැකත් ක්‍රෝධයක් නොකරමි. මේ කාරණයෙන් මගේ ශීලය විශාලයැයි කියා,
සත්පුරුෂ වූ යමෙක් කිපිය යුත්තහු කෙරෙහි නොකිපේද කිසිකලෙකත් කෝප නොකරන්නේද යමෙක් කිපියේ නමුත් කෝපය පහළ නොකරන්නේද ඒකාන්තයෙන් ඒ මනුෂ්‍යයා ශ්‍රමණයෙකැයි ලොව පඬිවරු කියති.
යන මේ දසක නිපාතයෙහි චතුපෝසථ ජාතකයෙහි පළමු ගාථාව කීය.
එහි **යො** යනු ක්‍ෂත්‍රිය ආදීන්ගෙන් යම්කිසිවෙක් **කොපනෙය්‍යෙ** කැපිය යුතු පුද්ගලයා කෙරෙහි, ක්‍ෂාන්තිවාදී තාපසයා මෙන් කෝප නොකරයි. **කදාචි** යමෙක් වනාහි කිසියම් කාලයක් නොකිපේ. කුද්ධොපි යනු ඉදින් වනාහි සත්පුරුෂයා කිපෙයිද, ඉක්බිති කිපුනේ නමුත් ඒ කෝපය **නාවිකරොති** ප්‍රකට නොකරයි. චූලබෝධි තාපසයා මෙනි. **තං චෙ නරං** යනු මහරජතුමා ඒ පුරුෂයාව සමනය කළ පව් ඇති බැවින් ලෝකයේ පණ්ඩිතයෝ **සමණන්ති** ශ්‍රමණයා කියා කියත්.
මේ ගුණයෙන් මා තුළ තිබෙත්. ඒ නිසා මාගේ ශීලය මහත්ය. ඒ අසා සුපර්ණ නාගරාජයා, මේ නාගයා මාගේ අග්‍ර භෝජනය වෙයි. යම්හෙයකින් වනාහි මම මෙබඳු වූ අග්‍ර ආහාරයක් දැකත් බඩගින්න ඉවසාගෙන ආහාර හේතුවෙන් පාපයක් නොකරමි. ඒ නිසා මගේ ශීලය මහත්යැයි කියා.
මඳ අහර ඇති යමෙක් සාගිනි ඉවසාද ඉන්‍ද්‍රිය දමනයෙන් හා තවුස් ගුණයෙන් යුක්තවූයේ පමණ දැන ආහාරපාන වළඳා ද සාගින්න හේතුකොට ආපසු පාපක්‍රියා නොකෙරේද, ඒ මිනිසා ඒකාන්තයෙන් ශ්‍රමණයෙකැයි ලොව පඬිවරු කියති. මේ ගාථාව කීය.
එහි **දන්තො** යනු ඉන්‍ද්‍රිය දමනයෙන් යුක්ත වූ. **තපස්සී** තපසින් යුක්ත වූවහු. ආහාර හේතු අතිශය සාගින්නෙන් යුක්ත වූයේ නමුත් යමෙක් ලාමක වූ දෙයක් නොකරයි. ධර්ම සේනාපති සැරියුත් මහතෙරුන් වහන්සේ මෙන් මම වනාහි අද ආහාර හේතුවෙන් පාපකර්මයක් නොකරමි. ඒ නිසා මාගේ ශීලය ප්‍රබලය.
ඉක්බිති ශක්‍ර දේවේන්ද්‍රයා මම නොයෙක් ආකාර සැපයට මුල්වන දෙව්ලොව සැපත අතහැර සිල් රැකීම පිණිස මිනිස්ලොවට ආවෙමි. ඒ නිසා මාගේ ශීලය ප්‍රබලය කියා.
යමෙක් සියළු කායික වාචසික ක්‍රීඩාව දිව්‍යකාම සුඛයෙහි ඇල්මද හැරපියා ස්වල්ප වූ හෝ බොරුවක් නොකියා කාය මණ්ඩනයෙන්ද මෛථුනයෙන්ද වැළකුනේ ද ඒකාන්තයෙන් ඒ මනුෂ්‍යයා ශ්‍රමණයෙකැයි ලොව පඬිවරු කියති.
මේ ගාථාව කීය.
එහි **ඛිඩ්ඩං** යනු කායික වාචසික ක්‍රීඩා. **රතිං** දිව්‍ය කාම සැපය. **කිඤ්චිපි** අල්පමාත්‍රයකුදු. **විභූසනට්ඨානා** මාංශ සැරසීම, සම සැරසීම යයි සැරසීම දෙයාකාරය. එහි අභ්‍යන්තරයට ගන්නා ආහාරය මංසවිභූසනය (මස් සැරසීම) නම් වේ. මල්මාලා සුවඳ ද්‍රව්‍යයන්ගෙන් සැරසීම (ඡවි) සම සැරසීමයි. යම් අකුසල සිතකින් එය කරන්නයි එය එයට ස්ථානයයි. එයින් වැළකුණේ මෛථුන සේවනයෙන් ද වෙන්වූයේ. **තංවෙනරං සමණං ආහුලොකෙ** මම අද දේවරාජ්‍යය අත්හැර මෙහි අවුත් මහණදම් පුරමි. ඒ නිසා මගේ ශීලය මහත්ය. බලවත්ය. මෙසේ ශක්‍රයාද තමාගේ ශීලයම වර්ණනා කළේය.
එය අසා ධනංජය රජු මම නොයෙක් ආකාර වස්තුකාමයන් සහිත සොළොස් දහසක් නාටක ස්ත්‍රීන්ගෙන් පිරීගිය අන්තඃපුරය හැරදමා උයනෙහි මහණදම් පුරමි. ඒ නිසා මගේ ශීලය මහත්යැයි කියා,
තමන් සන්තක ලෝභ කළයුතු සියළු වස්තූන් හැරදමා ඉන්‍ද්‍රිය දමනයෙන් යුක්තව සිත එකග කොටගත් මමත්වය නැතිකර ගත් ඒ පුද්ගලයා ඒකාන්තයෙන් ශ්‍රමණයෙකැයි ලෝකයේ පඬිවරු කීහ.
මේ ගාථාව කීහ.
එහි **පරිග්ගහං** යනු නොයෙක් ආකාර වූ වස්තුකාමයන්. **ලෝභධම්මං** එහි උපදනා තණ්හාව. **පරිඤ්ඤාය** ඤාත පරිඤ්ඤා, (අවබෝධ කරගැනීමේ දැනුම) තීරණ පරිඤ්ඤා (තීරණ ගැනීමේ දැනුම, පහාන පරිඤ්ඤා (ප්‍රහාණය පිළිබඳ දැනුම) යන තුන්දාකාර අවබෝධයෙන් වටහාගෙන එහි ස්කන්ධ ආදීන්ගේ ස්වභාවය දැනගැනීම ඤාත පරිඤ්ඤාවයි. ඒවායේ ඇති නරක ගැන සළකා තීරණය කිරීම තීරණ පරිඤ්ඤා නම් වේ. ඒවායේ දොස් දැක ඡන්ද රාගයාගේ පහකිරීම පහාන පරිඤ්ඤා නම් වේ. යමෙක් මේ තුන්ආකාර ප්‍රහාණයන්ගෙන් දැනගෙන වස්තුකාම ක්ලේශකාමයන් **පරිච්චන්ති** ඉවත දමා යත්. **දන්තං** දැමුනා වූ, සේවනයෙන් තොර වූ **ඨිතං** මිත්‍යා විතර්ක නැති බැවින් ස්ථිරව පිහිටි ස්වභාවය. **අමං** මගේය යන තණ්හාවෙන් තොර. **නිරාසං** අඹුදරුවන් කෙරෙහි ආශාව නැති. **තංවෙ** ඒ මෙබඳු ස්වරූප ඇති පුද්ගලයා ශ්‍රමණයා යැයි කියත්.
මෙසේ ඒ සියල්ලෝම තමන්ගේ ශීලයම මහත්යැයි වර්ණනා කොට ධනංජයගෙන් විචාළහ. මහරජ, අපගේ සැකය දුරුකරන්නට සමර්ථ යම් කෙනෙක් ඔබ සමීපයෙහි සිටීදැයි ඇසීය. මහරජවරුනි, එසේය. මාගේ අර්ථයෙන් ධර්මයෙන් අනුශාසනා කරන අසහාය වූ විධුර නම් පඬිවරයෙක් සිටී. ඔහු අපගේ සැකය පහකරන්නේය. ඔහු සමීපයට යමු. ඔව්හු යහපතැයි ගිවිසගන්න. ඉක්බිති සියල්ලෝම උයනින් නික්ම දහම්සභාවට ගොස් සරසා බෝධිසත්ත්වයන් වහන්සේව උතුම් අසුනක වඩාහිඳුවා පිළිසඳර කථාකොට එකත්පසෙක සිටියාහු පඬිතුමනි, අපට ඇතිවී තිබෙන සැකය දුරුකරන්න යැයි කියා,
අලාමක වූ නුවණක් ඇති කළමනා දෙය කරන ඔබගෙන් අසමු. අප කී ගාථාවන් නිසා උපන් විවාදයක් ඇත. ඒ අපගේ සැකය දැන් විසඳන්න. ඔබ නිසා අපි සියල්ලෝම අද සැක රහිත වන්නෝ වෙමු යි.
මේ ගාථාව කීහ.
එහි **කත්තාරං** යනු කළයුතු කටයුතු කරන. **අත්‍ථිජාතො** එක් ශීලය පිළිබඳ විවරණයක්. ශීලය පිළිබඳ විවාදයක් හටගෙන ඇත. **ජින්‍දජ්ජ** යනු අපගේ සැකයත් ඒ විචිකිච්ඡාවනුත් වජ්‍රයකින් සිනේරු පර්වතයට පහර දෙන්නාක් මෙන් අද සිඳ දමන්න. **විතර‍ෙමු** දුරුකරන්නෙමි. එතෙර වන්නෙමු.
පඬිතුමා ඔවුන්ගේ කථාව අසා මහරජවරුනි, ඔබලාගේ ශීලය පිළිබඳව හටගත්තා වූ විවාද ගාථාවන්ගේ කියුම්වල හොඳ නොහොඳ කියුම් දැනගන්නෙමියි කියා,
කී දෙයෙහි අර්ථය දැකගන්නට සමත් යම් පණ්ඩිත කෙනෙක් වෙත්ද ඔහු ඒ විවාදය නුවණින් විමසා යථාකාලයෙහි පවසති. රජතුමනි, නොකී ගාථාවන්ගේ අර්ථය දක්‍ෂතා ඇති කෙනෙක් වුවත් කෙසේ ඉදිරිපත් කරත්ද.
යන මේ ගාථාව කීය.
එහි **අත්‍ථදස්සා** යනු අර්ථය දැකීමේ ද. **තත්‍ථකාලෙ** යනු ඒ ආරාවුල දැන්වූ කල්හි සුදුසු කාලයෙහි, පණ්ඩිතයෝ එහි අර්ථය කියන්නාහු නුවණින් කථාකරත්. **අත්‍ථං නයෙය්‍යුං** **කුසලා** වුවත් දක්‍ෂ වූ විශාරදයෝ නොකියන ලද ගාථාවන්ගේ අදහස් කෙසේනම් නුවණින් ඉදිරිපත් කරන්නට සමත්වෙත්ද? **ජනින්‍දා** යැයි රජවරුන්ට කියයි. ඒ නිසා පළමුව මට මෙය කියන්න.
නාගරාජයා කෙසේ කියාද වෙනතෙය්‍ය නම් ගුරුළා කෙසේ කියාද, ශක්‍රයා කුමක් කියයිද, කුරුරට වැසියන්ගේ ධනංජය රජු කෙසේ කියාදැයි විචාළේය.
මෙහි **ගන්‍ධබ්බරාජා** යැයි ශක්‍රයාට කියන ලදී.
ඉක්බිති ඔව්හු ගාථාව කීහ.
ඒකාන්තයෙන් ඉවසීම උතුම්යයි නාගරාජයා කියයි. වෙනතෙය්‍ය නම් ගුරුළා ස්වල්ප ආහාරය උතුම්යයි කියයි. පස්කම් සැපෙහි ආශාව දුරුකිරීම උතුම්යැයි ශක්‍රයා කියයි. කුරුරට වැස්සන්ගේ රජ පළිබෝධ රහිත බව උතුම්යැයි කියයි.
එහි අර්ථය පණ්ඩිතයෙනි, නාගරාජයා කෝපවිය යුතු පුද්ගලයන් කෙරෙහි නොකිපීම් සංඛ්‍යාත ඉවසීම වර්ණනා කරයි. ගුරුළා අල්පාහාර ඇති බව නම් වූ ආහාරය නිසා පව් නොකිරීම, ශක්‍රයා පංචකාම ගුණයන්හි ඇලීම පහකිරිම, කුරුරජ පළිබෝධ රහිත බව වර්ණනා කරයි.
ඔවුන්ගේ කථාව අසා මහා සත්ත්වයන් වහන්සේ මේ ගාථාව කීය.
මේ සියල්ල සුභාෂිතය. මෙහි කිසිදු දුර්භාෂිතයක් නැත. කරත්ත නාභියෙහි අර පරිද්දෙන් මේ ගුණධර්ම යමෙකු කෙරෙහි පිහිටා තිබේද ඉවසීම ආදී ගුණධර්ම සතරින් හෙබි පුද්ගලයා ඒකාන්තයෙන් ශ්‍රමණයැයි පඬිවරු කියතියි කීය.
එහි **එතානි** යනු මේ සතර ආකාර ගුණයෝ යම් පුද්ගලයකු කෙරෙහි ගැල් රෝදයේ නැබෙහි මනාව යොදන ලද අර මෙන් පිහිටියා වූ මේ ධර්ම සතරෙන් යුක්ත පුද්ගලයා ශ්‍රමණයා යැයි පණ්ඩිතයෝ කීහ.
මෙසේ මහාසත්ත්වයන් වහන්සේ සතරදෙනාගේ ම ශීලය එක හා සමාන කළේය. එය අසා සතරදෙනම ඔහුට තුටු වූවාහු ස්තූති කරමින් මේ ගාථාව කීහ.
ඔබ ශ්‍රේෂ්ඨය. ඔබට වඩා උත්තමයෙක් නැති හෙයින් අනුත්තර නම් වෙති. ඔබ ධර්මය රක්නාහ. ධර්මය දන්නාහ. මහාප්‍රාඥයහ. තම ඤාණයෙන් අපගේ පැනය මනාව වටහාගෙන අපගේ සැක පසිඳලූහ. ඇත්දළ කැටයම්කරු කියතෙන් ඇත්දළය යම්සේ කපාද එපරිද්දෙන් අපගේ විමතිය, සැකය සිඳලූහ.
එහි **ත්‍වමනුත්තරො** යනු ඔබ ශ්‍රේෂ්ඨය. ඔබට වඩා උසස් කෙනෙක් නැත. **ධම්මගු** ධර්මය ආරක්‍ෂා කරන, ධර්මය දන්නා. **ධම්මවිදූ** ප්‍රකට ලෙස ධර්මය අවබෝධ කරගත්. **සුමෙධො** සුන්දර වූ ප්‍රඥාවෙන් යුත්. **පඤ්ඤාය** යනු තමාගේ ප්‍රඥාවෙන් අපගේ පැනය මනාව අවබෝධ කරගෙන මෙහි කාරණය මෙය යැයි ඇති සැටියෙන් දැනගෙන. **අච්ඡෙච්ඡි** යනු නුඹ බුද්ධිමත්ය. අපගේ සැකයන් සිඳ දැමීය. මෙසේ සිඳ දමන්නේ **අච්ඡෙච්ඡි කංඛං** **විචිකිච්ඡිතානි** අපගේ මේ ආයාචනය ඉටුකරන්නේ සැකය සිඳ දැම්මේය. **චුන්‍දො යථානාග** දන්තංඛරෙන යම්සේ දන්වඩුවා කියතෙන් ඇන්දත සිඳින්නේද එසේ සිඳ දැම්මේය යන අර්ථයි.
මෙසේ ඒ සතරදෙනම ඔහුගේ පැන විසඳීමෙන් සතුටු වූ සිත් ඇත්තෝ වූහ. ඉක්බිති ශක්‍රයා ඔහුට දිව්‍යමය දුහුල් වස්ත්‍රයක් පූජා කළේය. ගුරුළා රන්මාලයකින්, වරුණ නාගරාජයා මාණික්‍යයකින්, ධනංජය රජු ගවයන් දහසකින් ආදී ලෙස පූජා කළහ. ඔව්හු මෙසේ කීහ.
ප්‍රාඥය! නිලුපුල් පැහැයට සමාන වූ පවිත්‍ර වූ මහඟු වූ ධූම වර්ණ වූ මේ වස්ත්‍රය ඔබගේ පැන විසඳුමෙන් තුටුපත් මම ඔබට පුජා කරමි.
ප්‍රාඥය! විකසිත පද්මයක් වැනි කෙසරු සහිත රත්න සහශ්‍රයකින් යුක්ත රන්මාලය, පැන විසඳුමෙන් සතුටට පත් මම ඔබට පුදමි.
ප්‍රාඥය! මාගේ ගෙළ පැළැඳි පැහැ විහිදෙන මනහර මේ මාණික්‍යය පැන විසඳුමෙන් සතුටට පත් මම දහම් පඬුරු ලෙස ඔබට පුදමි.
පැන විසඳුමෙන් සතුටට පත් මම දෙනුන් දහසක් ද වෘෂභයකුද ඇතකුද ආජානීය අශ්වයන් යෙදූ මේ රථ දසයද ගම්වර සොළොසක්ද ඔබට දෙමි.
ශක්‍රාදීහු මහාසත්ත්වයන් වහන්සේ වැඳ තමන්ගේ ස්ථානයන්ටම ගියහ.
ඔවුනතුරෙන් නාගරාජයාගේ බිරිඳ විමලාදේවී නම් වූවාය. ඇය ඔහුගේ ගෙළෙහි පළඳින මැණික නොදැක විචාළාය. ස්වාමීනි, ඔබගේ මාණික්‍යය කොහේද? සොඳුර, චන්‍ද බ්‍රාහ්මණපුත්‍ර විධුර පඬිතුමාගේ ධර්මකථාව අසා පහන් සිතැත්තෙම් මම ඒ මැණික එතුමාට පූජා කළෙමි. හුදෙක් මා පමණක් නොවේ. ශක්‍රයාද ඔහු දිව්‍යමය දුහුල් වස්ත්‍රයකින් පිදීය. සුපණ්ණ රජු රන්මාලයකින්ද, ධනංජය රජු ගවයන් දහසකින් පිදීය. දේවයන් වහන්ස! ඔහු ධර්ම දේශකයෙකි. සොඳුර! කුමක් කියන්නෙහිද? දඹදිව් තලයෙහි බුදුන් පහළ වූවාක් මෙන් වෙයි. සියළු දඹදිව එක්සියයක් රජවරු ඔහුගේ මිහිරි කථාවෙන් බැඳී හස්තිකාන්ත වීණා ස්වරයෙහි ලොල් වූ මත්වූ හස්තීන් මෙන් තමන්ගේ රාජ්‍යවලට නොයත්. මෙබඳු ස්වභාව ඇති ඔහු මධුර ධර්මකථිකයෙකි. ඇය විධුර පඩිතුමා පිළිබඳ ගුණකථාව අසා ඔහුගේ බණ කථා අසනු කැමැත්තී ඔහුව මෙහි ගෙන එන්නයැයි කීවාය. ඉදින් මා ළඟට කැඳවාගෙන නොඑන්නේ නම් මගේ හදෙහි ඔහු පිළිබඳ දොලක් උපන්නේයැයි ගිලන්හලක් කරවන්න. ඇය එසේ කොට සේවක ස්ත්‍රීන්ට දැනුම්දී හොත්තේය. නාරජ තෙමේ උපස්ථාන වේලාවේදී නොදකින්නේ විමලා දේවිය කොහේදැයි සේවක කාන්තාවන්ගෙන් අසා දේවයන් වහන්ස, ඇය රෝගාතුර වී සිටීයැයි කී කල්හි ඈ සමීපයට ගොස් ශරීරය මිරිකා පළමු ගාථාව කීය.
විමලාවෙනි, තිගේ සිරුර පඬුවන්ය. කෘශය. දුබලය. පෙර තිබුනු රූපශ්‍රීය දැන් නැත. තිට කවර ශරීර වේදනාවක් පවතීදැයි මට කියව.
එහි **පණ්ඩු** යනු පඬුවන් කොළපාටය. **කීසියා** කෘශය. දුබ්බලා අල්ප වූ ශක්ති ඇත්තී. **වණ්ණරූපං නතවෙදිසං පුරෙ** ඔබගේ වර්ණ සංඛ්‍යාත වූ රූපය පෙර මෙබඳු නොවෙයි. නිදොස්ය. නිවැරදිය. එය දැන් වෙනස්වී නුසුදුසු බවට, අමනොඥ බවට පත්ව ඇත. **විමලෙ** යැයි ඇයට අමතයි.
ඉක්බිති ඔහුට කියන්නී දෙවන ගාථාව කීය.
මිනිසුන් අතර ස්ත්‍රීන්ට දොළදුක් ඇතිවීම ස්වභාවයෙකි. නාරජතුමනි, දැහැමින් මෙහි ගෙන එන විදුර පඬිතුමාගේ හදවත පතමි.
එහි **ධම්මො** යනු ස්වභාවයයි. **මාතිනං** ස්ත්‍රීන්ට. **ජනින්‍ද** නාගජනයාගේ ප්‍රධාන. **ධම්මා හට** **නාගකුඤ්ජර විධුරස්ස හදයාභිපත්‍ථයෙ** නාග ශ්‍රේෂ්ඨය, මම දැහැමින් සෙමින් සැහැසි නොවන ලෙස මෙහි ගෙනෙන ලද විධුරගේ හදවත පතමි. මට එය ලැබේනම් ජීවිතය පවතී. නොලැබේනම් මරණය මෙහිම වේයැයි ඔහුගේ ප්‍රඥාව ගැනම මෙසේ කීය.
එය අසා නාගරාජයා තුන්වන ගාථාව කීය.
දොළ නිසා චන්ද්‍රයා ප්‍රාර්ථනා කරහි. සූර්යයා ප්‍රාර්ථනා කරති. නැතහොත් පවන ප්‍රාර්ථනා කරමි. විධුරගේ දර්ශනය පවා දුර්ලභ වන කල්හි කවරෙක් විධුර මෙහි ගෙනඑන්ට සමත්වේද?
එහි **දුල්ලභෙහි විධුරස්ස දස්සනෙ** අසම ධුරයක් දරණ විධුරගේ දැකීමම දුලභය. සියළු දඹදිව රජවරු දැහැමි රැකවරණ ආරක්‍ෂා තබා ඔහුව දැකීම සඳහා යති. නමුත් කිසිවෙකුට ඔහුව දකින්නටවත් නොලැබෙයි. ඔහුව කවරෙක් මෙහි ගෙන එන්නේදැයි කියයි.
ඇය ඔහුගේ වචනය අසා නොලබන්නා වූ මාගේ මරණය මෙහිම වේවායි පෙරළී පිට පෙන්වා සළු කෙළවරින් මුහුණ වසාගෙන වැදහොත්තේය. නාරජ තෙමේ තමන්ගේ සිරියහනට ගොස් සයනය මත සිටියේ විමලා දේවිය විධුරගේ හෘදය මාංශය ගෙනෙව්. විධුර පඬිතුමාගේ හෘදය මාංශය නොලබන්නී විමලාවන්ට ජීවිතයක් නැත. කෙසේනම් විධුරගේ හෘදය මාංශය ලබන්නෙම්දැයි සිතීය. ඉක්බිති ඔහුගේ දියණිය වූ ඉරන්‍දතී නම් නාග කන්‍යාව සියළු අලංකාරයෙන් සැරසී මහත්වූ ශ්‍රී විලාශයෙන් උපස්ථානයට ආ පියාට වැඳ එකත්පස්ව සිටියා වූ ඕ තොමෝ ඔහුගේ ඉන්‍ද්‍රිය විතාරය දැක පියාණනි, අතිශයින් දුකට පත්වූයෙහි. කුමන කරුණක් නිසාදැයි අසන්න මේ ගාථාව කීය.
පියාණෙනි, තෙපි කුමට සිතිවිලි සිතන්නහුද? ඔබවහන්සේගේ මුහුණ අතින් මැඬලූ පියුමක් වැන්න. ඊශ්වරයාණෙනි, කුමක් නිසා දොම්නස් සහගත වූයෙහිද? සතුරන්ගේ තැවීමෙන් තෙපි ශෝක නොකරන්න.
එහි **පඣායසි** යනු සිතන්නෙහි. **හත්‍ථගතං** ඔබගේ මුහුණ අතින් පිරිමදින ලද්දක් මෙන් විය. **හත්‍ථගතං** යනු අතින් පිරිමදින ලද නෙළුමක් මෙන් විය. ඔබගේ මුහුණ. **ඉස්සරා** පන්සිය යොදුනක් වූ මඤ්ජෙරික නාග භවනයෙහි අධිපති.
දියණියගේ වචන අසා නාරජ තෙමේ ඒ බව සඳහන් කරමින් මෙසේ කීය;
ඉරන්දතිය, තිගේ මව විධුගේ හදවත පතයි. විධුරගේ දර්ශනය පවා දුර්ලභය. කවරෙක් විධුර මෙහි ගෙන එන්නේද?
එහි **ධනීයති** යනු ප්‍රාර්ථනා කරයි.
ඉක්බිති ඇය ඔහුට මෙසේ කීවාය. මැණියනි, විධුරව ගෙනෙන්නට සමත් කෙනෙක් මා සමීපයේ නැත. නුඹ මවට ජීවිතය දෙන්න. විධුරව ගෙනෙන්නට සමර්ථ වූ සහායකයෙකු සොයන්නයැයි උනන්දු කරවමින් ගාථා අඩක් කීවාය.
යමෙක් විධුර මෙහි ගෙන එන්නේ නම් එබඳු ස්වාමියෙකු සොයව.
එහි **චර** යනු හැසිරෙන්න.
ඉක්බිති ඔහු කෙලෙස් රතියෙන් දුවණියට නොගැලපෙන ගාථාවක් කීවේය.
පියාගේ වචනය අසා ඕතොමෝ රාත්‍රියෙහි රජගෙයින් නික්ම ක්ලේශයෙන් තෙත්ව ස්වාමියෙකු සොයා ඇවිද්දාය.
එහි **අවස්සුති** යනු මහණෙනි, ඒ නාග මානවිකාව පියාගේ වචනය අසා පියා අස්වසා මව සමීපයට ගොස් ඇයවද සනසා තමන්ගේ සිරියහන් ගබඩාවට ගොස් සියළු අලංකාරයන්ගෙන් තමාව සරසා එක් තද රත්පැහැ වස්ත්‍රයක් හැඳ එකක් ඒකාංශකොට ඒ රාත්‍රියේම ජලය දෙබෑ කරගෙන නාග භවනයෙන් නික්ම හිමවත පෙදෙසෙහි මුහුදු තීරයෙහි පිහිටි හැටයොදුනක් උස ඒකඝන වූ කාලපබ්බක (කළු පර්වතය) නම් වූ අඳුන් ගිරකට ගොස් **අවස්සුතිඤ්චරි** චරි කෙලෙස් වැගිරෙන ස්වාමියකු සෙවීම කළේය යන අර්ථයි.
ඇවිදින්නී හිමවතෙහි වර්ණ ගන්ධ හා රසයෙන් යුක්ත පුෂ්පයන් ගෙනවුත් මුළු පර්වතයම මිණි ඇගෑවක් මෙන් සරසා උඩකොටසෙහි මල් අතුරා සිත්ගන්නා ආකාරයෙන් තමා මිහිරි ගී ගයන්නී සත්වන ගාථාව කීවාය.
කවරනම් ගඳඹ‍ෙක් රකුසෙක් නාගයෙක් කිඳුරෙක්, මිනිසෙක්, සියළු කාම සම්පත් දෙන කවර නම් පණ්ඩිතයෙක් මාගේ මවගේ මනදොළ සපුරා දීර්ඝ කාලයක් මාගේ ස්වාමි වන්නේද?
එහි **කෙ ගන්‍ධබෙබ රක්ඛසෙ** කවරනම් ගන්‍ධබ්බයෙක් හෝ රාක්‍ෂයෙක් හෝ **කෙ පණ්ඩිතෙ** **සබ්බකාමෙදෙ** කවරෙක් නම් මේ ගන්‍ධබ්බ ආදීන් අතරෙහි පණ්ඩිත වූයේ කැමති සියල්ල දීමට සමර්ථ යමෙක් විධුරගේ හදයමාංශය පිළිබඳ දොළදුකින් පෙළෙන මාගේ මවගේ මනදොළ මස්තකප්‍රාප්ත කොට මට බොහෝ කලක් ස්වාමියා වන්නේද යනුයි.
එකෙණෙහිම වෛශ්‍රවණ මහරජුගේ බෑනා වූ පුණ්ණක නම් යක්‍ෂ සේනාපතියා ගව්තුනක් පමණ වූ මනෝමය අශ්වයෙකු පිට නැගී කාල පර්වතය මතින් මනෝශිලා තලයෙහි යක්‍ෂ සමාගමකට යන්නේ ඒ ඇගේ ගීත ශබ්දය ඇසීය. අනතුරු ආත්මභවයක නොවූ විරූ ස්ත්‍රියකගේ ගීත ශබ්දය සම ආදිය සිඳගෙන ඇටවලට වැදී නතරවිය. ඔහු පිළිබඳ සිත් ඇත්තේ වී නතරවී අසුපිට සිටම සොඳුර, මට මගේ ප්‍රඥාවෙන්, දැහැමින් සෙමින් විධුරගේ හෘදය ගෙනෙන්නට සමර්ථ වෙමියි නොසිතන්න යි ඇය අස්වසමින් අටවන ගාථාව කීය.
ප්‍රශස්ත නුවන් ඇත්තීය. සැතපෙව. තීගේ ස්වාමි වෙමි. භර්තෘ වෙමි. මට එබඳු ප්‍රඥාවක් ඇත. සැනහෙව. මට භාර්යා වව.
එහි **අනින්‍දලොචන‍ෙ** නින්දා නොකළ යුතු ඇස් ඇති **තථාවිධ** විධුරගේ හෘදය මාංශය ගෙන ඒමට සමර්ථ.
[missing trans]
ඉක්බිති ඉරන්දතී තොමෝ පූර්ව භවය අනුව ගිය සිතින් යුතුවැ ඔහුට මෙසේ කීවාය. එව, මාගේ පියා වෙත යම්හ. ඒ පිය තෙමේම තොපට මේ කරුණ කියන්නේය.
එහි **එහිගච්ඡාම** මහණ‍ෙනි, ඒ යක්‍ෂ සේනාපති තෙමේ මෙසේ කියා මැයව අසුපිටට නංවා ගෙන යන්නෙමියි පර්වත මස්තකයෙන් බැස ඇයව අල්ලාගැනීම සඳහා අත දිගුකළේය. ඇය තමාගේ අත ගැනීමට නොදී ඔහු විසින් දිගුකරන ලද අත තමා අල්ලාගෙන පෙරමග අනුව ගිය අනතුරු ආත්ම භාවයක වූ ස්වාමියා කෙරෙහි ඒ පෙරමග අනුව ගිය සිතින්ම ස්වාමීනි, මම අනාථ වූ තැනැත්තියක් නොවෙමි. මාගේ පියා වරුණ නාගරාජයාය. මව විමලා දේවියයි. එන මගේ පියා සමීපයට යමු. මොහුම ඔබට අපගේ මංගල කටයුතු සිදුවිය යුතු ආකාරය කියන්නේ යැයි කීවාය.
[missing trans]
අලංකෘත වූවා හැඳගත් මනා වස්ත්‍ර ඇති පැළැඳි මාලා ඇති ගැන්වූ සඳුන් කල්ක ඇති ඉරන්දතිය යක්‍ෂයාව අතින් ගෙන පියා වෙත පැමිණියාය.
එහි **පිතුසන්තිකමුපාගමි** යනු පියා සමීපයට පැමිණියේය.
පුණ්ණක යක්‍ෂයාද ආපසු හැරී නාගරාජයාගේ සමීපයට ගොස් ඉරන්දතිය වලක්වමින් මෙසේ කීය.
නාරජතුමනි, මාගේ වචනය අසනු මැනවි. දූ කුමරියට අනුරූප වූ දායාදය පිළිගනු මැනවි. මම ඉරන්දතිය පතමි. ඔබ ඇය හා මාගේ සම්බන්ධතාවය ඇතිකරන්න.
ඇත්තු සියය‍ෙක අශ්වයෝ සියයෙක වෙළඹුන් යෙදු රිය සියයෙක. නන්රුවනින් පිරිපුන් බඩුනැල් සියයෙකි. නාරජුනි, ඒ සියල්ල පිළිගනු මැනවි. ඉරන්දතී දියණියට දෙන්න.
එහි **සුංකියං** යනු තමන්ගේ කුල ප්‍රදේශයට අනුරූප වූ දියණියට අයබදු ධනය. **පටිපජ්ජ** ගන්න. **සමංගී කරොහි** මා සමග එක් කරන්න. **වළභියො** භාණ්ඩ පිරවූ ගැල්. **නානාරතනස්ස කෙවලා** නොයෙක් ආකාර රත්නයන්ගෙන් පිරුණු.
ඉක්බිති ඔහුට නාරජු කීය;
යම්තාක් නෑයන් ද මිතුරන් ද සුහද ජනයාද අමතමිද ඒ තාක් බලව. අමතන්නේ නැතිව කළ කර්මයක් වේනම් ඒ පසුතැවීම් වන්නේය.
එහි **යාව ආමන්තයෙ** එම්බා යක්‍ෂ සේනාපතිය, මම නුඹට දුවණිය දෙමි. නැතහොත් නොදෙමි. ස්වල්පයක් බලාපොරොත්තු තබාගන්න. **යාව** **අමන්තයෙඤාති** පළමුව නෑයන්ටද දන්වමි. **තං පච්ඡා මනුතප්පති** ස්ත්‍රීහු වනාහි ගිය තැන්වල සතුටින් කල් යවත් නමුත් කලකිරුණු ස්ත්‍රීහු කල්හි නෑදෑයෝ අප සමඟ කථානොකොට කරන ලද වැඩ මෙබඳු වන්නේ යයි උනන්දු නොවෙත්. ‍මෙසේ ඒ කටයුත්ත පසුතැවිල්ල ඇතිකරවයි.
ඉක්බිති ඒ වරුණ නාරජ නිවෙස්නට පැමිණ භාර්යාව අමතා මෙවදන් කීය.
මේ ඒ ප්‍රසිද්ධ පූර්ණක යක්‍ෂ තෙමේ මාගෙන් ඉරන්දතිය ඉල්ලයි. බොහෝ වූ ධන ලාභයෙන් ඕහට මාගේ ප්‍රිය වූ දියණිය දෙම්හ.
[missing trans]
එහි **පවිසිත්‍වා** යනු පුණ්ණකව එහි තබා තමා නැගිට යම්තැනක ඔහුගේ භාර්යාව වූවාද ඒ නිවෙස්නට පැමිණ **පියං මමං** මාගේ ප්‍රිය දියණිය ඔහුට බොහෝ වූ ධන ලාභයෙන් දෙමුදැයි විචාරයි.
විමලා තොමෝ කීවාය.
ධන සම්පත්තියෙන් අපගේ ඉරන්දතිය ලැබිය නොහැක. ඉදින් පණ්ඩිතයාගේ හෘදය මාංශය දැහැමින් ලැබ මෙහි ගෙන එන්නේ නම් තෙල ධනයෙන් කුමරිය ලබාගත හැක. මත්තේ අන් ධනයක් නොපතම්හ.
එහි **අම්හං ඉරන්‍දති** අපගේ දුවණිය ඉරන්දතිය එතෙන විත්ත‍ෙන මේ පරිත්‍යාගයෙන්.
[missing trans]
ඉක්බිති ඒ වරුණ නාරජ නිවෙසින් නික්ම අවුත් පූර්ණක අමතා මෙසේ කීය.
ධන සම්පතින් අපගේ ඉරන්දතිය නොලැබිය හැක. ඉදින් පණ්ඩිතයන්ගේ හදමස දැහැමින් ලැබ මෙහි ගෙන එන්නෙහි නම් තෙල ධනයෙන් කුමරිය ලැබිය හැක. මත්තෙහි අන් ධනයක් නොපතම්හ.
එහි **පුණ්ණකාමන්තයිත්‍වාන** පුණ්ණක අමතා කීය.

ලෝකයෙහි යමෙක් පණ්ඩිතයැයි කෙනෙක් කියත්ද, යළි ඔහු මැ බාලයෙකැයි අන් කෙනෙක් කියති. මෙහිලා විවාද කෙරෙති. මට කියව නාරජුනි! තෙපි කවරනම් පණ්ඩිතයකු ගැන කියව්ද?
එහි **යං පණ්ඩිතො** යනු ඔහු වනාහි පණ්ඩිතයාගේ හදවත යැයි අසා මෙසේ සිතීය. කෙනෙක් යමකු පණ්ඩිතයැයි කියත් ද ඔහු මට වෙනත් කෙනෙක් බාලයෙක් යැයි කියත්. කෙසේ වෙතත් මාගේ ඉරන්දතිය විසින් විධුර යැයි කියන ලද ස්ථිරව දැන ගැනීමට විචාරන්නෙමියි. ඒ නිසා මෙසේ කීය.
නාරජු කීය;
ඉදින් තොප විසින් ධනංජය කොරව්‍ය රජුගේ විධුර නම් පණ්ඩිතයෙක් ගැන අසන ලද්දේ වේද ඒ පණ්ඩිතයා දැහැමින් ගෙන එන්න. තොපට ඉරන්දතිය පාදපරිචාරිකා වේවා.
එහි **ධම්මලද්ධා** යනු දැහැමින් ලබාගෙන **පද්ධචරා** යනු පාද පරිචාරිකාව.
[missing trans]
වරුණ නාරජුගේ මේ වදන් අසා ප්‍රමුදිත වූ පූර්ණක යක්‍ෂයා හුනස්නෙන් නැගී එහිම සිට සැරසූ ආජානීය අසකු ගෙනෙවයි සේවකයකුට අණ කළේය.
එහි **අසංසි** යනු තමාගේ උපස්ථායකට අණ කළේය. **ආජඤ්ඤං** යනු කාරණාකාරණ දන්නා අශ්වයකු **යුත්තං** සුදුසුය.
මනෝමය අශ්වයාට ස්වර්ණමය කර ඇත. රක්ත මාණික්‍යමය කුර ඇත. දඹ රත්‍රනින් නිම වූ පසු වැස්ම ඇත.
එහි **ජාතරූපමය** එම අශ්වයාවම වර්ණනා කරමින් කීය. ඔහුගේ මනෝමය අශ්වයාගේ ස්වර්ණමය කන් රක්ත මාණික්‍යමය කුර ඇත යන අර්ථයි. **ජම්බොදනස්ස පාකස්ස** **සුවණ්ණස්ස උරච්ඡදො** දඹරත්‍රන්මය පපු වැස්ම.
ඒ පුරුෂයා පළමුව ඒ අශ්වයාව ගෙනාවේය. පුණ්ණක තෙමේ ඒ අශ්වයා පිට නැගී ආකාශයෙන් වෛශ්‍රවණගේ සමීපයට ගොස් නාගභවනය වර්ණනාකොට ඒ පුවත සැල කළේය. එහි අර්ථය පැවසීම සඳහා මෙය කියන ලදී.
අලංකෘත වූයේ මනහර ලෙස සැරසූ කෙස්රවුළු ඇති පූර්ණක යක්‍ෂයා දේවවාහවහ නම් වූ අශ්වයා පිට නැගී අහසින් ගියේය.
කාම වේගයෙන් ගිජු වූ ඒ පූර්ණකයා ඉරන්දතී නාග මානවිකාව පතමින් භූතයන්ගේ අධිපති වූ පරිවාර සම්පත් සහිත වෛශ්‍රවණ වෙත ගොස් මෙසේ කීය.
රනින් නිමකළ නගරයෙහි මන්දිර භෝගවතී, වාසා, හිරඤ්ඤවතී යන නම් ඇත්තේ යැයි කියනු ලැබේ. දරණයෙන් යුතු නාරජුගේ නගරයෙහි මෙසේ නිමහම් කරන ලදී.
ඔටු ගෙල සේ දිගැති රක්ත මාණික්‍යයෙන් හා මසාරගල්ල නමැති මාණික්‍යයෙන් කළ අටලු ඇත්තේය. මෙම නාග භවනයෙහි මිණිමුවා ප්‍රාසාදයෝ රන්මුවා උළුවලින් වසන ලද්දේය.
අඹ, මදට, දඹ, රුක්අත්තන, මිදෙල්ල, වැටකේ, පියල්, එරහැන්ද, මීඅඹ, එරබදු, සපු, නා, යොහොඹු, කොබෝලීල යන මේ වෘක්‍ෂයෝ මල්ඵල ගත්තාහු අතුපතරින් ගැවසුනා නාග මන්දිරය අලංකාර කෙරෙති.

ඕපපාතිකව උපන් මහත් සෘද්ධි ඇති වරුණ නාරද යම්තැනක වෙසේද, එතැන මෙම නාගභවනයෙහි නිතර පිපුණ රන්මුවා මල් ඇති ඉඳුනිල් මිණිමුවා ඉඳිගස් බොහෝය.
රුවන් රැසක් වැනි බබළන ශරීර ඇති මද පවනින් ලෙලෙන කළුවැල් දල්ලක් මෙන් නැගී සිටී. කොසඹපල බඳු තනපුඩු ඇති දර්ශනීය වූ ඔහුගේ තරුණ බිරිඳ විමලාය.
ඕ ලතුදිය මෙන් රත්පැහැ අතුල් පතුල් ඇත්තීය. වායුව නැති තැනක පිපීගිය මල් ඇති කිණිහිරි රුකක් වැන්න. දිව්‍ය භවනයෙහි හැසිරෙන දෙවඟනක් වැන්න. ඝන වලා පටලයකින් නික්මුණු විදුලියක් වැන්න.
සුන්දර සිනහ ඇති ඕ දොළදුක් ඇත්තීය. විධුර පණ්ඩිතයන්ගේ හදවත පතන්නීය. ඉසුරාණෙනි! මම එය ඔවුනට දෙමි. එම හේතුවෙන් ඔහු ඉරන්දතිය මට පාවා දෙන්නාහ.
එහි උසුලාගෙන යායුතු යැයි වාහ නම් වේ. දේව සංඛ්‍යාත බර උසුලන්නේනුයි **දෙවවාහවහං** මොහු විසින් යනු ලැබේ. **යානං කප්පිත කෙසමස්සුං** සැරසීම් වශයෙන් මනාව සකස් කරන ලද කෙස් හා රවුළු ඇති දෙවියන්ට වනාහි රැවුල් කැපීමක් නැත. **ජිගිංසන්ති** ප්‍රාර්ථනා කරන්නේ **වෙස්සවණං** විසාණ රාජධානියේ රජුන්ගේ **කුවෙරං** එම නම ඇති. **භෝගවතී නාම** ලබන ලද සම්පත් බැවින් මෙසේ ලබන ලද නම් ඇති. **මන්‍දිරෙ** මැදුර, මාලිගය යන අර්ථයි. **වාසාහිරඤ්ඤවතී** නාරජුගේ වාසය කරන තැන නිසා වාසා කියාද, ස්වර්ණ ප්‍රාකාරයෙන් වටකරන ලද බැවින් හිරඤ්ඤවතී යැයිද කියයි. **නගර‍ෙ නිම්මිතෙ** නගරය නිර්මාණය කරන ලදී. **කඤ්චනමයෙ** රන්මය. **මණ්ඩලස්ස** දරණවැලෙන් යුක්ත වූ **නිට්ඨිතං** වැඩ අවසන් කළ **ඔට්ඨගීවියො** ඔටුවාගේ ග්‍රීවය හැඩයෙන් කරන ලද රතු මැණික් හා මසාරගල්ලයෙන් සැරසූ අට්ටාල ඇති. **පසාදෙත්‍ථ** මෙහි නාගභවනයෙහි ප්‍රාසාදයෝ **සිලාමයා** මැණික්මය. **සොවණ්ණ** **රතනෙන** ස්වර්ණ සංඛ්‍යාත රත්නයෙන්, රන්මය ඇටවලින් වැසීගිය යන අර්ථයි. **සහා** උදව්කාරයෝ **උපරිභද්දකා** උද්දාලක ජාතිය ආදී වූ වෘක්‍ෂයෝ. **චම්පෙය්‍යකා නාගමාලිකා** සපු. නා. **භගිණිමාලා අථ මෙත්‍ථ කොලියා** යොහොඹු හා කොබෝලීල. ඉක්බිති මේ නාගභවනයෙහි කෝලිය නම් ගස් ද, **එතෙදුමා පරිණාමිතා** මේ මල් හා ගෙඩි හටගත් ගස් ඔවුනොවුන් එකට ඇලුනාහු අතුපතරින් නැමී අවුල් වියවුල් වී **ඛජ්ජුරෙත්‍ථ** මෙහි කජුගස්. **සිලාමයා** ඉඳුනිල් මිණියෙන් සැදූ **සොවණ්ණදුවපුප්ඵිකා** ඒ ගස් වනාහි ස්වර්ණමය මල්වලින් නිතර පිපී ඇති. **යත්‍ථවසතොපපාතිකො** යම් භවනයක ඕපපාතික නාගරාජයා වාසය කරයි. **කඤ්චනවෙල්ලි විග්ගහා** විලාසයකින් යුතු බැවින් මඳ සුලඟින් සෙළවෙන කළුවැල් දල්ලක් මෙන් නැගී සිටී. **පුචිමන්‍දත්‍ථනී** කොසඹපල සමාන පියවුරු ඇති **රත්තසුච්ඡවී** අත්පාවල ඇති සම ගැන කියන ලදී. **තං තෙසං දදාමි** ඒ ඔහුගේ හදවත මම ඔවුන්ට දෙමි. මෙසේ දැනගනිත්වා. **ඉස්සරා** යන්නෙන් මාමාට කථාකරයි.
ඉක්බිති ඒ වෛශ්‍රවණයා විසින් අනුමත නොකර යන්නට නොහැකිව ඔහුගේ කැමැත්ත ලබාගැනීමට මේ ගාථාවන් ප්‍රකාශ කළේය. වෛශ්‍රවණයා වනාහි ඔහුගේ කථාව නොඅසයි. දේවපුත්‍රයන් දෙදෙනකුගේ විමාන යුක්තියක් විසඳයි. පුණ්ණක තෙමේ තමාගේ වචනය නොඇසූ බව දැනගෙනම ජිනක ජයගන්නා වූ දේවපුත්‍රයාගේ සමීපයෙහි සිටියේය. වෛශ්‍රවණයා ම නඩුව විනිශ්චය කොට පරාජිතයාව නොනැගිටවා අනිකාට යව. නුඹ නුඹගේ විමානයේ වාසය කරවයි කීය. පුණ්ණක තෙමේ ඔබ යව යැයි කියූ විගසම මාගේ මාමා විසින් මා එවූ බව දැනගනිව් යැයි දේවපුත්‍රයන් කීපදෙනෙක් සාක්ෂ්‍යකොට පහත කියන ලද අයුරින් අශ්වයාව ගෙන්වාගෙන නැග පිටත්ව ගියේය. ඒ බව ප්‍රකාශ කරමින් ශාස්තෲන් වහන්සේ මෙසේ වදාළහ;
ඒ පූර්ණක යක්‍ෂ සේනාධිපති තෙම යකුන්ගේ අධිපති පරිවාර සම්පත් ඇති කුවේර නම් වූ වෙසමුණි රජු අමතා අවසර ගෙන එහිමැ සරසන ලද ආජානීය අසකු මෙතැනටම ගෙනෙවයි සේවකයකුට අණ කළේය.
අසුගේ සවන් රනින් ද කුර රතුකැටයෙන් ද පපුවැස්ම දඹ රත්‍රන්වලින් ද කරන ලද්දේය.
අලංකෘත වූයේ මනහර ලෙසින් සැරසු කෙහෙ රවුළු ඇති පූර්ණක යක්‍ෂයා දේවවාහහ නම් වූ අශ්වයා පිට නැගී අහසින් ගියේ ය.
එහි **ආමන්තය** යනු අමතා ඔහු අහසින් යන්නේම සිතීය.
විධුර පණ්ඩිතයා වනාහි මහා පිරිස් ඇත්තේය. ඔහුව ගැනීමට නොහැකිය. ධනංජය කොරව්‍ය වනාහි සූදුව පිළිබඳව කල්පනා කරන්නෙකි. ඔහුව සූදුවෙන් පරාජය කොට විධුරව ගන්නෙමි. මොහුගේ ගෘහයේ වනාහි බොහෝ රන්නයෝ වෙත්. බොහෝ අඩු අලගු තැබීමෙන් සූදුක්‍රීඩා නොකරයි. වටනා මාණික්‍යයක් ගෙනයන්ට වටනේය. වෙනත් රත්නයක් රජු ගන්නේ නැත. රජගහ නුවර හාත්පස වෙපුල්ල පර්වතය තුළ සක්විති රජු පරිභෝග කළ මාණික්‍ය රත්නය ඇත. එය බොහෝ ආනුභාව ඇත්තේය. එය ගෙන එයින් රජු පොළඹවාගෙන රජුව පරාජය කරමි. හෙතෙම එසේ කළේය. මේ කාරණය දක්වන්නට ශාස්තෲන් වහන්සේ මෙසේ වදාළහ;
හෙතෙම ආහාරපාන බහුල ශක්‍රයාගේ මසක්කසාර පුරය හා සමාන වූ සතුරන්ට ළංවිය නොහැකි අතිශය රම්‍ය වූ අඟු රජුගේ රජගහපුරයට පැමිණියේය.
මොනර කොස්වාළිහිණි, සමූහයා විසින් කරනු ලබන ඝෝෂා ඇති අන්‍ය පක්‍ෂීන් විසින් හඬනගන ලද, පක්‍ෂි සමූහයා විසින් සෙවුනා ලද නොයෙක් පක්ෂීන් විසින් කරන ලද නාද ඇති සුන්දර අංගන ඇති මල් විසිරී ගිය හිමවත් පව්ව බඳු කිඳුරන් නිරතුරු හැසිරෙන වේපුල්ල පර්වතයට ඒ පූර්ණක නැංගේය. උදාර වූ මිනිරුවණ සොයන්නේ පර්වතකුට මධ්‍යයෙහි එය දුටුවේය.

එහි **අංගස්ස රඤ්ඤො** යනු එදා අගු රජුටම මගධ රාජ්‍යය විය. ඒ නිසා මෙසේ කියන ලදී. **දුරායුතං** සතුරන් විසින් ළංවිය නොහැකි. **මසක්කසාරං විය වාසවස්ස** මසක්කසාර නම් වූ සිනේරු පර්වත මත්තෙහි මවන ලද බැවින් මසක්කසාරයැයි ලබන ලද නම් ඇති ශක්‍රයාගේ භවනය මෙන්. **දිජාභිසුට්ඨං** අන්‍ය පක්‍ෂීන් විසින් කරන ලද ඝෝෂා ඇති. **නානාසකුන්තාභිරුදං** මධුර ස්වරයෙන් ගායනා කරන්නවුන් මෙන් නොයෙක් ආකාර පක්‍ෂීන් විසින් නාදකරන ලද, ගීතවත් කරන ලද යන අර්ථයි. **සුහංගණං** සොඳුරු මිදුල, මනෝඥ වූ බිම ඇති. **හිමවංව පබ්බතං** හිමාලය පර්වතය මෙන්. **වෙපුල්ලමාභිරුච්ඡි** මහණෙනි, ඒ පූර්ණකයා මෙබඳු වූ වෙපුල්ල පර්වතයට නැංගේය. **පබ්බතකූට මජ්ඣෙ** පර්වතකූටය අභ්‍යන්තරයෙහි මාණික්‍යය දුටුවේය.
පැහැ විහිදෙන්නා වූ මහඟු වූ රිසි සම්පත් දෙන්නා වූ මාණික්‍යයන් නිසා අධික දීප්තියෙන් යුක්ත වූ යසස් ඇති අහසේ බබලන විදුලියක් බඳු මිණිරුවන දැක.
මහත් අනුභාව ඇති මනෝහරනම් වූ බොහෝ වටිනා ඒ වජ්‍ර මාණික්‍යය ඔහු ගත්තේය. අලාමක පැහැති පූර්ණක යක්‍ෂ තෙමේ එය ගෙන ආජානීය අශ්වයා පිට නැගී අහසින් ගියේය.
එහි **ධනාහරං** යනු සිතින් පතන ලද ධනය ගෙනඒමට සමර්ථ. **දද්දල්ලමානං** යනු දිලිසෙන්නා වූ. **යසසා** පිරිවර මැණික් සමූහයෙන් **ඔභාසති** ඒ මාණික්‍ය රත්නය කුම්භීර නම් යක්‍ෂයා කුම්භාණ්ඩයන් දහසක් පිරිවරාගෙන ආරක්‍ෂා කරයි. ඔහු වනාහි ඔහු විසින් කෝපවී බැලූ පමණින්ම බියෙන් තැතිගත්තේ පලාගොස් චක්‍රවාට පර්වත මුදුනට නැගී කම්පාවෙමින් බලා සිටියේය. මෙසේ ඔහුව පලවාහැර පූර්ණක තෙමේ මාණික්‍ය රත්නය ගත්තේය. **මනොහරං නාම** සිතින් සිතූ මැණික ගෙන එන්නට හැකිවේයැයි මෙසේ ලබන ලද මාණික්‍යය.
[missing trans]
ඒ යක්‍ෂ තෙමේ ඉඳිපත් නගරයට පැමිණියේය. අසුපිටින් බැස කුරු රජුගේ සභාවට පැමිණියේය. ඒ සභාවේ රැස්ව සිටි එක්සියයක් රජුන් දූ කෙළියට නොබියව කැඳවී.
මෙහි සිටින රජුන්ගෙන් කවරෙක් උතුම් මාණික්‍යය රත්නය දිනන්නේද? අපි කවරක්හු උතුම් ධනයෙන් දිනමෝද? කවරනම් උතුම් රුවනක් දිනමෝද? කවරෙක් හෝ උතුම් ධනයෙන් අප දිනාද?
එහි **ඔරුය්හ චාගඤ්ජි සභං කුරූනං** මහණෙනි, ඒ පූර්ණක යක්‍ෂයා අසුපිටින් බැස අශ්වයාව නොපෙනෙන ලෙස සලස්වා මානවකයකු ලෙස කුරු රජවරුන්ගේ සභාවට පැමිණියේය. **එකසතං** එක්සියයක් රජවරු බියවී **කොනිධා** සූදුවට කැඳවයි. **කොනිධා** කවරෙක් නම් මේ රාජ සමාගමයෙහි. **අඤ්ඤං** රජවරුන් අතරෙහි. **වරමාභිජෙති** අප සතු ශ්‍රේෂ්ඨ මාණික්‍යරත්නය දිනාගනීද? මම දිනමියි කියන්නට උත්සාහ කරයි. **කමාභිජෙය්‍යාම** අපි කවරකුව පරාජය කරමුද? **වරංධනෙන** උතුම් ධනයෙන්. **කමනුත්තරං** දිනන්නාහු කවරනම් රජකු උතුම් වූ මාණික්‍යය දිනන්නේද? **කොචාපිනො** නැතහොත් කවර රජෙක් අපව උතුම් ධනයෙන් දිනාද?
මෙසේ ඔහු පද සතරකින් කොරව්‍යවම ගැටීම කරයි. ඉක්බිති රජතුමා මා විසින් මින් පෙර මෙසේ දක්‍ෂයකුව සිට කියන්නකුව දැක නැත. මොහු කවරෙක්දැයි විචාරන්නේ මේ ගාථාව කීය.
තොපගේ ජාතභූමිය කවර රටකද? තොපගේ මේ කථාව කුරුරට වැසියකුගේ මෙන් නොවේ. තොපගේ ශරීර පැහැය අප සැම යටපත් කරන්නේය. තොපගේ නමද නෑයන්ද මට කියව.
එහි **න කොරව්‍යස්සෙව **කුරුරට වැසියකුගේ වචනයක් නොවේ ඔබගේ වචනය.
එය අසා අනික් තැනැත්තා මේ රජු මගේ නම විචාරයි. පුණ්ණකා නම් වූ දාසයෝ වෙත්. ඒ මම පුණ්ණක වෙමියි කියමි. මේ එක් දාසයෙකි. ඒ නිසා මට බිය නැතිව මෙසේ කියතියැයි අවමන් කරන්නේය. අතීත අනතුරු ආත්මභවයක මොහුගේ නම කියන්නෙමියි සිතා මේ ගාථාව කීය.
මහරජ, මම කච්චායන නම් මාණවක වෙමි. අනූන නමින් මා අමතති. අඟු රටෙහි මාගේ නෑයෝ ද බන්‍ධූහුද වාසය කරත්. දේවයනි, දූකෙළිය සඳහා මෙහි පැමිණියේ වෙමි.
එහි **අනූනනාමො** යනු අපගේ ඌන නාමය මොහු විසින් තමන්ගේ පුණ්ණ යන නම සඟවා කථා කරයි. **ඉතිමව්හයන්ති** මෙසේ මා කැඳවත්. **අංගෙසු** අංග රටෙහි කාළචම්පා නගරයෙහි වාසය කරත්. **අක්ඛෙන** **දෙවස්මි** දේවයිනි, දුකෙළිය සඳහා මෙහි පැමිණියේ වෙමි.
ඉක්බිති ඔහුට රජතෙමේ මාණවකය! නුඹ සූදුවෙහි දිනන ලද්දේ කුමක් පෙන්වන්නෙහිද? ඔබට කුමක් තිබේදැයි විචාරන්නේ මේ ගාථාව කීය.
එහි අර්ථය : කුමක්, මොනවා පින්වත් මාණවකයාගේ රත්නයන් තිබේද? **යෙතං** **ජිනන්තො** යම් ඒ දිනන්නා වූ සූදු අන්තුවා මෙහෙ ගෙන‍ෙවයි කියා ගන්න. රජුගේ වනාහි බොහෝ රත්නයන් ඇත. ඒ රජවරු මෙසේ බොහෝ ධනය ඇති නුඹ දිළින්දෙක් සමානය. කෙසේ නම් සූදුව සඳහා කැඳවන්නෙහිද?
ඉක්බිති පුණ්ණක තෙමේ,
මේ මාගේ මනෝහර නම් වූ මාණික්‍යය ධන සම්පත් ගෙනෙන උතුම් මාණික්‍යරත්නයකි. මේ ආජානීයයා ද සතුරන් තවන අශ්ව රත්නයකි. අක්‍ෂ ධූර්තයෙක් මා දිනා තෙල රුවන් ගෙන යන්නේ ය.
මේ ගාථාව කීය.
පාලි පොත්වල වනාහි **මණි මම විජ්ජති ලොහිතංකො** යනුවෙන් ලියා ඇත. ඒ මැණික් වෙරළුමිණි ඒ නිසා මේ හා සමවේ.
එහි **ආජඤ්ඤ** යනු මේ ආජානීය අශ්වයාද මැණිකද යන මේ දෙකම සූදු අන්තුවා ගෙනයන්නේ යැයි අශ්වයාව පෙන්වා මෙසේ කීය.
එය අසා රජතෙමේ මේ ගාථාව කීය.
තරුණය, මේ එක මැණික කුමක් කරන්නේද? මේ එක ආජානීය අශ්වයා කුමක් කරන්නේද? රජහට බොහෝ මිණිරුවන් ඇත. වාතවේග ඇති ආජානීය අශ්වයෝ අනල්පය.
හෙතෙම රජුගේ කථාව අසා මහරජ, මෙය කුමන නමක්දැයි කියවේ. එක් අශ්වයෙක් අශ්වයන් දහසකට වුවත් අලගු තබයි. එක් මැණිකක් මැණික් දහසකට අලගු වෙයි. සියළු අශ්වයෝ එකසමාන නොවෙත්. මොහුගේ වේගය බලව් යැයි කියා අශ්වයා පිට නැගී ප්‍රාකාරයට උඩින් පැන්නේය. සත්යොදුන් නගරය ගෙලින්ගෙල ස්පර්ශ වන ලෙස අශ්වයන්ගෙන් වටකරන ලද්දේ විය. ඉක්බිති ක්‍රමයෙන් අශ්වයා නොපෙනී ගියේය. යක්‍ෂයාද නොපෙනී ගියේය. උදරයෙහි බඳිනලද රන්පටිය ද වටකරන ලද්දාක් මෙන් විය. ඔහු අශ්වයා පිටින් බැස ගියේය. මහරජ, අශ්වයාගේ වේගය දුටුවේදැයි අසා එසේය. දකින ලදී යැයි කී කල්හි මහරජ, දැන් බලන්නයැයි කියා අශ්වයාව ඇතුල්නගර උද්‍යානයෙහි ජලය මතුපිට පිටත් කළේය. කුර අග නොතෙමී පැන්නේය. ඉක්බිති ඔහු නෙලුම්කොළ මත ඇවිද අතින් ගසා අත දිගහැරියේය. අශ්වයා අවුත් අත්ලෙහි පිහිටියේය. එයින් මහරජ, මෙබඳු අශ්ව රත්නයක් වටනේද නැද්දැයි කියා මානවය, වටිනේයැයි කියා එහි ආනුභාවය ප්‍රකාශ කරන්නේ මෙසේ කීය.
නරදේවයෙනි, තෙපි මාගේ මේ මිණිරුවන බලව. මෙහි ස්ත්‍රීන්ගේ රූප ද පුරුෂයන්ගේ රූප ද ඇත.
මුවන්ගේ රූපද පක්‍ෂීන්ගේ රූපද පැනෙයි. නාගයන්ද ගුරුළන්ද මැණිකෙහි නිමැවුණු අසිරිය බලන්න.
එහි **ඉත්‍ථීනං** ඒ මාණික්‍ය රත්නයෙහි අලංකාර ලෙස පිළියෙල කරන ලද නොයෙක් ස්ත්‍රීන් පිළිබඳ විග්‍රහයන්ද පුරුෂ විග්‍රහයන්ද නොයෙක් ආකාර මුව, පක්‍ෂි සමූහ සේනාංග ආදී වූ දේද්ද පෙනෙත්. ඒවා දක්වමින් මෙසේ කීය. **නිම්මිතං** මෙබඳු වූ පුදුමසහගත දෙයක් මාණික්‍යයෙහි නිර්මාණය කරන ලදී. බලන්න. තවෙකක්ද ඇත.
[missing trans]
මිණිරුවනෙහි නිමැවුනු හස්තිසේනා රථසේනා අශ්වසේනා ධජවලින් යුත් පාබල සේනා යන චතුරංගනී සේනා බලව.
ඇත්ගොව්වන්, අස්ගොව්වන්, රියැදුරන්, පාබළ සේනාවන් යන සේනා සමූහය මැණිකෙහි නිමැවුණු අයුරු බලව.
එහි **බලග්ගානි** බලයන්. **වියූළහානි** එක්රැස්ව පිහිටියා වූ,
උස්වූ පදනම් ඇති බොහෝ පවුරු හා තොරණ ඇති පුරයද සිවුමංසල හා ළගන්නා භූමිභාගයද මිණිරුවනෙහි නිමැවුණු අසිරි බලව.
[missing trans]
එහි **පුරං** යනු නගරය. **උද්දාපසම්පන්නං** ප්‍රාකාරයෙන් යුක්ත වූ. **බහුපකාර** **තොරණං** උස් පවුරු ඇති නගරදොරටුව. **සිංඝාටකෙසු** සිව්මංසලවල. **භූමියො** නාගරූප දොරටුවෙහි විසිතුරු රමණීය භූමි ප්‍රදේශ ඇති. **එසිකා** නගර දොරටුවල ඔසවන ලද ඉන්‍ද්‍රඛීල. **පලිඛං** හරස් බාල්ක. අයමෙව කියාද පාඨයක් ඇත. **අග්ගලානි** නගර දොරටුවල ජනෙල්. **ද්වාරෙ** දොරටු ගෙවල්.
තොරන් මුදුන්වල හංසයන්, කොස්වාළිහිණියන් මොනරුන් සක්වාළිහිණින් ඇටිකුකුලන් කළුකොවුලන් විසිතුරු පියාපත් ඇති කොවුලන් හා ජීවංජීවක පක්‍ෂීන්ද යන බොහෝ පක්‍ෂීන්ගේ රූසටහන් ඇත. නොයෙක් වර්ගයනට අයත් පක්‍ෂීන් ගැවසීගත් අයුරු මිණිරුවනෙහි නිමවුනු අසිරිය බලව.

එහි **තොරණමග්ගෙසු** මේ නගරයෙහි තොරණ් අග **කුණාලකා** කළුපාට කොවුලන්. **චිත්‍රා** යනු විසිතුරු පියාපත් ඇති කොවුලන්.
මැනවින් ගොඩනැගූ පවුරු ඇති අසිරිමත් වූ ලොමුදහගන්නා වූ නගන ලද ධජ ඇති මනස්කාන්ත වූ රන්වැලි අතුල නගරය බලන්න.
ඒ නගරයෙහි කොටස් ලෙස බෙදන ලද ආපනශාලාද නිවාසය ගෙබිම්ද ගෘහසන්‍ධිද ලොකු කුඩා වීදි ද බලව.
එහි **සුපාකාර** යනු ස්වර්ණමය ප්‍රාකාරයෙන් වට වූ **පණ්ණසාලායො** නොයෙක් ආකාර වෙළඳ භාණ්ඩවලින් පිරුණු වෙළඳසැල් **නිවෙසන‍ෙ** **නිවෙසෙ ච** ගෘහයන් හා ගෘහ වස්තූන්. **සන්‍ධිබ්‍යූහෙ** ගෘහ සන්‍ධීන්ද බෙදී නොගිය වීදීන්ද **පතද්ධියො** බෙදීගිය වීථි.
සුරාසැල් ද සුරාසොඬුන් ද අංගානි ද මුළුතැන් ගෙවල් ද වෙසඟනන් ද ගණිකාවන් ද යන මොවුන් මිණිරුවනෙහි නිර්මාණය කර ඇති අසිරිය බලන්න.
මල්කරුවන් රජකයන් විලවුන් වෙළෙන්දන් රෙදි වෙළෙන්දන් රන්කරුවන් මැණික්කරුවන් යන මොවුන් මිණිරුවනෙහි නිමැවුණු අසිරිය බලන්න.
බත් පිසන්නියන්ද බත්මාළු පිසන්නන්ද නළුවන් හා ගායකයන්ද අත්තල ගසන්නන්ද කළබෙර වයන්නන්ද මිණිරුවනෙහි නිමැවුණු අසිරිය බලව.
එහි **සොණ්ඩ‍ෙ** යනු තමාට ගැලපෙන සේ කරන ලද කර්ණාභරණවලින් යුක්තවූ සුරාබොන භූමිය පිළියෙල කර සිටියා වූ සුරාසොඬුන් ද **ආලාරියො** බත් පිසන්නියන් **පාණිස්සර‍ෙ** අත්පහරින් ගායනා කරන්නන්. **කුම්භථූනික‍ෙ** කළබෙර වාදකයන්.
මහබෙර, මිහිඟුබෙර, සක්, ගැටබෙර, පනාබෙර ද සියළු තූර්ය විශේෂ ද මාණික්‍ය රත්නයේ නිමැවුණු අයුරු බලන්න.
කුළු තාලම්ද වීණාද නැටුම් ගැයුම් හා තූර්ය වාදනද තූර්යවාදන ප්‍රතිරාව ද මිණිරුවනෙහි නිමැවුණු අයුරු බලව.
කරනම් ගසන්නෝය. මුට්ඨිමල්ලවයෝය. ඉන්ද්‍රජාලිකයෝය. නගරය හොබවන ස්ත්‍රී පුරුෂයෝද සොහොන් ගොව්වන් කරණවෑමියන් මැණිකෙහි නියමිත අයුරු බලව.
එහි **සම්මතාලං** බදිරාදි කයිතාලම්ද තුරියතාළිත **සංසුට්ඨං** නොයෙක් තූර්ය භාණ්ඩයන්ගේ පළමු ගැටීම හා වාදනය. **මුට්ඨිකා** මල්ලවපොර කරුවෝ. **සොභියා** නගරශෝභන සුරූපී පුරුෂයෝ. **වෙතාලික‍ෙ** වේතාලිකයන්. (මළවුන් මන්ත්‍ර බලයෙන් නැගිටුවන්නන්. **ජල්ලෙ** රැවුල් කපන්නන්. කරණවෑමියන්.
ස්ත්‍රී පුරුෂයන්ගෙන් ගැවසීගත් ඇඳන් පිට ඇඳන් තබන ලද කෙළිබිම් ද වෙයි. ඒ සියල්ල මාණික්‍යරත්නයේ නිර්මාණය වූ අසිරිය බලව.
එහි **මඤ්චාති මඤ්ච‍ෙ** ඇඳන් මත ඇඳන් තබන ලද. **භුටියො** රමණීය වූ කෙළිබිම්.
මල්ලව පුරුෂයන්ගේ රඟමඬලෙහි අධිකව අත්පොලසන් දෙන්නන්ද ජයග්‍රාහකයන්ද පරාජිතයන්ද මාණික්‍යයෙහි නිර්මිත අයුරු බැලුව මැනවි.
එහි **සමජ්ජස්මිං** මල්ලවපොර රගමඬලෙහි. **නිහත‍ෙ** පරාජය කොට සිටියා වූ. **නිහතමානෙ** පරාජිතයන්.
බලව, පර්වත පාමුල සිංහයෝ ද ව්‍යාඝ්‍රයෝ ද ඌරෝ ද වලස්සු ද වෘකයෝද කළු හිසැති වලස්සුද බොහෝ වෙසෙති.
කඟවේණෝ, ගවරු, මීමෝ, රෝහිත මුවෝ, රූරු මුවෝ, ඒණිමුවෝ, ඌරෝ, ගෝන්නු යන මෘගයෝද, කෙසෙල් මුවෝ ද ඉතා විසිතුරු මෘගයෝද, වල් බළල්ලු ද සාවෝ ද මීමින්නෝ ද මෙහි වෙති. නොයෙක් මෘග සමූහයාගෙන් ගැවසුණු සේ මාණික්‍ය රත්නයේ නිමැවුණු අසිරි බලව.

එහි **පලසතා** යනු කඟවේණේ. **බලසතා** කියාද පාඨයක් හමුවේ. **ගවජාච** ගවරූ. **වරාහා** යනු මෘගජාතියක්. **ගණිනො** යනු ගෝන්නු. **බහුචිත්‍රා** නොයෙක් ආකාර චිත්‍ර මුවෝ. **බිළාරා** කැලෑ බළල්ලු, **සසකණ්ණකා** හාවෝ ද මීමින්නෝ.
මැනවින් සකස් වූ තොටුපළ ඇති රන්වන් වැලි අතුල මත්ස්‍ය සමූහයාගෙන් ගැවසීගත් පවිත්‍ර ජලය ඇති ගංගාවෝ ගලා බසිත්.
(මෙහි) කිඹුල්ලුය. මෝරුය. ශිශුමාරය. කැස්බෑවෝය. පෙටියෝය. ලූල්ලුය. වලයෝය. මොද මත්ස්‍යයෝය. රේමත්ස්‍යයෝය යන මේ සත්ත්වයෝ වෙත්.
එහි **නජ්ජායො** යනු ගංගාවෝ **සොණ්ණවාළුකසත්‍ථතා** ස්වර්ණමය වැලිතලා ඇති. **කුම්භිලා** කිඹුල්ලු. මේ මෙබඳු වූ ජලචරයෝ නදී අභ්‍යන්තරයෙහි හැසිරෙත්. ඔවුන්ද මාණික්‍යයෙහි බලව.
නානා වෘක්‍ෂ සමූහයෙන් යුක්ත නානාවිධ පක්‍ෂි සමූහයා ඇති. වෛඩූර්ය මාණික්‍යයන්හි හැපී හඬ නගන ගංගාවෝ මෙහි වෙත්. ඒ හැම මාණික්‍ය රත්නයේ නිමැවුනු අසිරි බලව.
එහි **වෙරළුරියළු ලකරොදායා** වෙරළුමිනි පාෂාණවල හැපී හඬ නගන.
මෙහි මනා ලෙස බෙදුණු සිව්දිගුන් ඇති නොයෙක් පක්‍ෂි සමූහයා ගැවසීගත් නොයෙක් මත්ස්‍ය වර්ගයා ද වෙසෙන තඩාගයෝ ද වෙත්. බලන්න.
හාත්පස්හි ජලයෙන් වට වූ සාගරය කුණ්ඩලාභරණ කොට ඇති වනරොදින් යුතු මිහිතලය මාණික්‍යරත්නයේ නිර්මාණය වූ අසිරිය බලව.
එහි **පුථුලොමනිසෙවිතා** යනු මත්ස්‍යයන්ගෙන් ගැවසීගත්. **වනරාජෙහි** වනරොදින්. අයමෙව කියාද පාඨයකි.
පෙරදිග පූර්ව විදේහයද පශ්චිම දිශාවේ අපරගෝයානයද උතුරුකුරු දිවයිනද දඹදිවද මාණික්‍ය රත්නයේ නිමා වූ ආකාරය බලව.
සතරදිශා ආලෝකකරන මහමෙර සිසාරා යන සඳ ද හිරු ද මිණිරුවන්හි නිර්මාණය වූ ආකාරයේ අසිරිය බලව.
මහමෙර ද හිමාලයද සාගරයද මහත් ආනුභාව ඇති සතරවරම් දෙව්රජවරුන් ද මාණික්‍ය රත්නයේ නිමවුණු අසිරිය බලව.
ආරාම ද වනලැහැබ් ද ගල්තලා ද කිඳුරන් ගැවසුන සිත්ගන්නා පර්වත ද මිණිරුවනේ නිමැවුණු අසිරිය බලව.
ඵරුසක චිත්‍රලතා මිස්සක නන්දන යන වනයන්ද විජයොත්පහයද මාණික්‍යයෙහි නිර්මිතවැ ඇති අයුරු බලව.
සුධර්මා දේව සභාවද තව්තිසා දෙව්ලොවද, මල් පිපුණු පරසතු රුකද ඓරාවණ හස්තියාද මාණික්‍යයෙහි නිමවී ඇති අසිරිය බලව.
අහසින් මතු වූ විදුලිය වැනි දෙවගනන් බලව. නන්දන වනයේ හැසිරෙන දෙවඟනන් මාණික්‍යයේ නිර්මිතව ඇති අයුරු බලව.
දිව්‍යපුත්‍රයන් පොළඹවන දිව්‍යාංගනාවන් බලව. හැසිරෙන්නා වූ දිව්‍යපුත්‍රයන් මැණිකෙහි නිර්මාණය වී ඇති අසිරිය බලව.
එහි **විදෙහෙ** යනු පූර්ව විදේහයේ. **ගොයානියෙ** අපරගෝයාන දිවයින. **කුරුයො** උතුරුකුරු දිවයිනද, දකුණින් දඹදිව ද, **අනුපරියන්ත‍ෙ** මේ සඳහිරු දෙක සිනේරු පර්වතය සිසාරා යන, **පාටියෙ** පැතිරී සිටියාක් වැනි ගල්තලා.
වෙළුමිණියෙන් නිමවූ පුවරු අතුළ දීප්තිමත් පැහැයෙන් යුක්ත වූ දහසකට අධික දිව්‍යාප්‍රාසාද මාණික්‍යයෙහි නිර්මිත අයුරු බලව.
තව්තිසාවය, යාමය, තුසිතය, පරනිර්මිතය, වසවර්තිය යන දිව්‍යලෝකවල දෙවියන් මාණික්‍යයෙහි මැවී ඇති අයුරු බලන්න.
අතිශයින් පවිත්‍ර ප්‍රසන්න ජලය ඇති හෙල්මැලි හා පියුම් හා උපුල්වලින් ගැවසීගත් පොකුණු බැලුව මැනවි.
එහි **පරොසහස්සං** යනු තව්තිසා පුරයේ අමතර දහසක් ප්‍රාසාද.
මාණික්‍යයෙහි සූදුහිරි දසයක් ද සිත්ගන්නා නිල්හිරි දසයක් ද පිඟුවන්හිරි සයක් හා පසළොසක් ද කසාවන්හිරි තුදුසක්ද වෙයි.
රන්පැහැ හිරි විස්සක්ද රිදී පැහැ හිරි විස්සක්ද රත්ඉඳුගොව්පැහැ බඳු හිරි තිසක්ද මාණික්‍යයෙහි පෙනෙන්ට ඇත.
මාණික්‍යයෙහි කළුහිරි දසයක් හා සයක්ද මදටිය පැහැ විසිපහක්ද වේ. කළු පැහැ හා මදටිය පැහැ හිරි බඳු වදමලින් හා නිලුපුලින් මුසුවීමෙන් විසිතුරුය.
දෙපා ඇතියන්ට උතුම් රජතුමනි, මේ හැම අංගයන්ගෙන්ම හෙබි රැස් ඇති පැහැ විහිදෙන පරදුව බලව.
එහි **දසෙත්‍ථරාජියො** යනු මේ මැණික්කඩෙහි සුදුහිරි දසයකි. **ජපිංගලා පණ්ණරසා** සයක්ද පසළොසක් ද යන ලෙස පිඟුවන් හිරි එක්විස්සක්. **හලිද්දා** කසාවන් තුදුසක් ද **තිංසති** ඉඳුගොව් වර්ණ හිරි තිහක්. **ජච** දහයක්ද සයක්ද යන ලෙස දහසයක් කලුහිරි. **පණ්ණවීසති**. මදටිය පාටවන් හිරි විසිපහක් බලව. **මිස්සා බන්‍ධුකපුප්ඵ‍ෙහි** ඒ කලු මදටිය පාට හිරි, මේ පුෂ්පයන් හා මිශ්‍ර වූ විසිතුරු බව බලන්න. මෙපමණ කලුහිරිවලින්, බන්‍ධුජීවක පුෂ්පයන්ගෙන් මිශ්‍ර මදටියවන් හිරි නිලුපුල්වලින් විසිතුරු වී. **ඔධිසුංකං** බදු කොටස - යමෙක් මා සූදුවෙහිදී දිනාද ඔහුගේ මේ බදු කොටස බලව යැයි කියයි. අටුවාවෙහි වනාහි **හොති සුංකං මහාරාජ** යැයිද පාඨයෙකි.
එහි අර්ථය:- නරපතියාණෙනි, බලන්න. නුඹ මේ මෙබඳු වූ මාණික්‍යය, මහරජ, මේ මාගේ බද්ද වන්නේය. යමෙක් මා සූදුවෙහිදී දිනාද ඔහුට මෙය ලැබෙන්නේය.
මෙසේ කියා පුණ්ණක තෙමේ මහරජ, මම ඉදින් සූදුවෙහි දිනුයේ නම් මේ මාණික්‍ය රත්නය දෙන්නෙමි. නුඹ වනාහි කුමක් දෙන්නෙහිදැයි ඇසීය. දරුව, මගේ ශරීරයත් සේසතත් හැර ඉතිරි මා සන්තක සියල්ල බදු වේවා. එසේනම් දේවයනි, කල්ගත නොකරන්න. මම දුර සිට පැමිණියේ වෙමි. සූදු මණ්ඩපය, සූදානම් කරවන්න. රජු ඇමතියන්ට අණ කළේය. ඔව්හු වහා දුකෙළි මණ්ඩපය සූදානම් කර රජුට උතුම් පොත් අතුරණයක් සෙසු රජවරුන්ට ආසනද පනවා පූර්ණකටද සුදුසු ආසනයක් දී රජුට කාලය දැනුම් දුන්හ. ඉක්බිති පුණ්ණක රජුට ගාථාවකින් මෙසේ කීය.
ක්‍රීඩා ශාලාව සාදා අවසන්ය. සූදු පිටියට එනු මැනවි. මෙවැනි මාණික්‍යයක් ඔබට නැත. ක්‍රීඩාවෙහි යෙදෙන අපි සැහැසි ලෙස නොව දැහැමි ලෙස දිනන්නෙමු. දිනූ තැනැත්තාට කල් නොයවා ධනය දෙන්න.
මහරජ, සූදු ශාලාවේ වැඩ **උපාගතං** අවසන් මෙබඳු මාණික්‍ය රත්නයක් තට නැත. ප්‍රමාද නොකරව. **උපෙහිලක්ඛං** සූදු ක්‍රීඩාකරන තැනට එන්න. ක්‍රීඩා කරන්නා වූ අපි ධර්මයන් දිනන්නෝ වෙමු. සැහැසි බවෙන් ජයග්‍රහණය නොවේවා. ඉදින් වනාහි නුඹ දිනුයේ වත්තෙහිද ඉක්බිති වහා අපට දෙන්න. ප්‍රමාද නොකොට දිනුවහුට ධනය දෙන්නයැයි කියන ලදී.
ඉක්බිති ඔහුට මහරජු මෙසේ කියයි. මානවය, මා රජයැයි ඔබ බිය නොවන්න. ධර්මයෙන් මිස සැහැසි බවෙන් නොව ජයපරාජය වන්නේ. ඒ අසා පූර්ණක තෙමේ අපගේ ධර්මයන්ට ජයපරාජය වන බව දැනගනිව් යැයි රජුට ප්‍රත්‍යක්‍ෂව ඒ බව මෙසේ කීය.
සුප්‍රකට පංචාල රජ ද සූරසේන රජ ද මච්ඡ රජ ද කේකක ජනපදයේ රජු සමග මදුරට රජු ද යන අය අපේ මේ තරගය කපටිබවින් තොරව බලත්වා. සභායෙහි කිසි සහායයක් නොකරන්නේ නොවේ.
එහි **පච්චුග්ගතා** මතු වූ නිසාවෙන් පෙනෙන නිසාවෙන් ප්‍රකට බැවින් පංචාල රජුටම ආමන්ත්‍රණය කරයි. **මච්ඡා ච** ඔබද යහළුව මච්ඡක රටේ රජ. **මද්දා** යනු මදුරටේ රජු. **සහකෙකකෙහි** කෙක නම් ජනපදය සමග පවත්නා කේතරාජ, නුඹද නොඑසේ නම් ශබ්දය සමග කෙකක යන පදයට පසුවට තබා ඉදිරියට ගියේය යන ශබ්දයද සූරසේන යන්නට විශේෂණ කොට පංචාල පච්චුග්ගත. සූරසේන මච්ඡ රට මද්දකෙකයන් සමග අනිකුත් රජවරු යනුවෙන් මෙහි අර්ථ ගැනේයැයි දතයුතුයි. **පස්සන්තුනොතෙ** මේ රජවරු අප දෙදෙනාගේ සූදු තරගය කපටිබවෙන් තොරව බලත්වා. **නහො සහායං න කරොති කිච්චි** යන මෙහි **නො** යනු නිපාත මාත්‍රයකි. සභාවෙහි කිසිවෙක් සාක්‍ෂ්‍ය නොවේ. ක්‍ෂත්‍රියයෝ ද බ්‍රාහ්මණයෝ ද කරත්මය. ඒ නිසා ඉදින් කිසියම් අකටයුත්තක් හටගනීද අපට ඇසුනේ නැත. අප දුටුවේ නැත කියා කියන්නට නොලබව්. අප්‍රමාදී වව්.
යක්‍ෂ සේනාපතියා රජුට විශ්වාසවන්ත කළේය. ඉක්බිති රජතුමා එක්සියයක් රජුන් පිරිවරා පුණ්ණකට ගෙන සූදු ශාලාවට පිවිසියේය. සියල්ලෝ සුදුසු ආසනවල හිඳගත්හ. රිදී තහඩු රන් දාදුකැට තැබවූහ. පුණ්ණක තෙමේ කලබලව මහරජතුමනි, දාදු කැට අතර මාලික, සාවට, බහුල, භද්‍ර ආදී විසිහතරක් ඇත. ඒවා අතර ඔබ තමාට කැමැති දාදුවක් ගන්නයැයි කීය. රජු යහපතැයි බහුල නම් වූව ගත්තේය. පූර්ණක තෙමේ සාවට නම් වූම ගත්තේය. ඉක්බිති ඔහුට රජු මෙසේ කීය. එසේනම් මානවකය, දාදු දමන්න. මහරජ, මට පළමුවාරය නොලැබේ. ඔබ දමන්න. රජු යහපතැයි පිළිගත්තේය. ඔහුගේ වනාහි තුන්වන ආත්මභාවයේදී මව වූ ආරක්‍ෂක දේවතිවායක් ඇගේ ආනුභාවයෙන් රජු සූදුවෙහි දිනයි. ඇය නුදුරෙහි සිටියාය. රජු දෙවියන් සිහිකොට සූදුවේ ගීතය ගයා දාදුකැට අතට ගෙන අහසට දැම්මේය.
[missing trans]
[missing trans]
[missing trans]
[missing trans]
[missing trans]
[missing trans]
පූර්ණකගේ ආනුභාවයෙන් දාදු කැට රජුට පරාජය වන පරිදි පහතට වැටේ. රජතෙමේ සූදු ක්‍රීඩාවේ අතිදක්‍ෂ බැවින් දාදු තමාගේ පරාජය පිණිස පහත වැටෙන බව දැනගෙන උඩදීම එකතුකර නැවත උඩට වීසි කළේය. දෙවෙනිවරද තමාගේ පරාජය සඳහා පහතට වැටෙන බව දැනගෙන එසේම අල්ලා ගත්තේය. ඉක්බිති පූර්ණක මෙසේ සිතීය. මේ රජු මා වැනි යක්‍ෂයකු සමග සූදු ක්‍රීඩා කරන්නේ පහතට වැටෙන දාදුකැට උඩදීම අල්ලා ගනී. කුමක් නිසාද? හෙතෙම ඔහුගේ ආරක්‍ෂක දේවතාවාගේ ආනුභාවය දැනගෙන ඇස් හකුළුවාගෙන කිපුණාක් මෙන් ඔහු දෙස බැලීය. ඇය බිය වූවා පැනගොස් සක්වල මස්තකයට පැමිණ වෙවුලමින් සිටියාය. රජතුමා තුන්වන වරද දාදු කැට දමා තමාගේ පරාජය පිණිස වැටෙන බව දැනගෙනද පූර්ණකගේ බලයෙන් අත දිගුකර අල්ලා ගැනීමට අසමත් විය. ඒවා රජුගේ පරාජය පිණිස වැටුනේය. ඉක්බිති ඔහුගේ පරාජිත බව දැනගෙන අත්පොළසන් දී මහා හඬින් මා දිනුවා - මා දිනුවා යැයි තුන්වරක් හඬනැගීය. ඒ ශබ්දය මුළු දඹදිව පුරා පැතිර ගියේය. ඒ කාරණය ප්‍රකාශ කරමින් ශාස්තෲන් වහන්සේ මෙසේ වදාළහ;
කුරුරට වැසියන්ගේ රජතුමාද පූර්ණක යක්‍ෂයාද දාදු ක්‍රීඩාවෙන් මත්ව ක්‍රීඩාශාලාවට පැමිණියහ. රජතෙම සූවිසි අයස්ථාන සොයමින් පරාජය වන පිළ තෝරාගත්තේය. යක්‍ෂයා ජයග්‍රහණය කරන පිළ තෝරා ගත්තේය.
ඔව්හු දෙදෙන ක්‍රීඩා ශාලාවෙහි දූකෙළි කෙළියහ. රජුන් සමීපයෙහිත් මිතුරන් මැද්දෙහිත් නරවීර වූ ශ්‍රේෂ්ඨ වූ රජු පරදවා යක්‍ෂයා දිනුවේය. එහිදී මම දිනීමියි විශාල ඝෝෂාවක් විය.
එහි **පාවිසුං** යනු සූදුහළට පිවිසුනාහ. **විචිනන්ති** රජතෙමේ විසිහතරක් අයකැටවලින් පරාජය ගෙනෙන දාදුව ගත්තේය. **කටමග්ගහී** යනු පූර්ණක නම් යක්‍ෂයා දිනන දාදුව ගත්තේය. **තෙ තත්‍ථ ජූතෙ උභයො සමාගතෙ** ඔව්හු එහි සූදුශාලාවේ සූදු ක්‍රීඩකයන් එක්රැස් වූ කල්හි දෙදෙනාම සූදු ක්‍රීඩා කළහ යන අර්ථයි. **රඤ්ඤං** යනු ඉක්බිති එක්සියයක් රජවරුන්ගේ ඉදිරියෙහි ද ඉතිරි මිත්‍රයන්ගේ මැද ඒ යක්‍ෂයා මිනිසුන් අතර ශ්‍රේෂ්ඨ වූ රජුව පරාජය කළේය. **තත්‍ථප්පනාදො තුමුලො** **බභූව** යනු ඒ සූදු මණ්ඩලයෙහිදී රජු පරාජය වූ බව දැනගනිව්. ජය මටය. යන මහත් ශබ්දයක් විය.
රජු පරාජයට පත්වූයේ අසතුටු සිත් ඇත්තේ විය. ඉක්බිති ඔහුව අස්වසමින් පූර්ණක තෙමේ මේ ගාථාව කීය.
රජතුමනි, ජය හෝ පරාජය උත්සාහ ගන්නා අය අතුරෙන් එක් අයෙකුට හිමි වෙයි. රජතුමනි! උත්තම ධනයෙන් පිරිහී ගියෙහිය. මා විසින් ඔබව පරාජය කළෙමි. වහා මට දිනුම දෙන්න.
එහි **ආයූහනං** යනු උත්සාහ කරන දෙන්නා අතුරින් එක් අයකුට ජය වන්නේය. ඒ නිසා පරාජය වූයෙමියි නොසිතන්න. **ජිනොසි** පැරදුනේ වන්නෙහිය. **වරං ධනෙන** උතුම් ධනයෙන් **ඛිප්පමවාකරොහි** වහා මට ජයග්‍රහණය දෙන්න.
ඉක්බිති ඔහුට රජු මෙය ගනුවයි කියමින් මේ ගාථාව කීය.
ඇත්තු ද ගවයෝ ද අශ්වයෝ ද මිණිකොඬොල් ද පොළොවෙහි මා සතු යම් රත්න සමූහයක් වේද, කාත්‍යායනය ඒ ධනය අතුරින් උතුම් ධනයක් ගන්න. රැගෙන කැමැති දිශාවකින් යන්න.
පුර්ණක මෙසේ කීය;
ඇත්තු ද ගවයෝ ද අශ්වයෝ ද මිණිකොඬොල් ද මේ පොළවෙහි තොප සතු යම් රුවන් සමූහයක් වේද ඒ වස්තු අතුරින් විධුර නම් වූ ඇමැතියා ඉතා උතුම්ය. හේ මා විසින් දිනන ලද. ඔහු මට පරදුකොට දෙව.
එහි **සො මෙ ජිතො** මා විසින් වනාහි ඔබගේ රාජ්‍යයෙහි උතුම් මාණික්‍යය දිනන ලදී. ඔහුද සියළු රත්නයන් අතරින් උතුම්ය. ඒ නිසා මා විසින් ඔහුව දිනන ලද්දේ නම් වන්නේය. ඔහුව මට දෙන්න.
රජ තෙමේ කීය;
හේ මාගේ පණ ද පිහිට ද ගතිය ද පිහිටදෙන ස්ථානය ද ආරක්‍ෂා ස්ථානයද ඉතා උතුම් පිහිටවන ස්ථානයද වෙයි. හේ මාගේ ධනයට සමකළ නොහැක. තෙල විධුර ඇමැති මාගේ පණ හා සමවෙයි.
එහි **අත්තා ච මෙසො** ඔහු වනාහි මගේ ආත්මයයි. මා විසින් ද තමා හැර ඉතිරිය දෙමියි කියන ලදී. ඒ නිසා ඔහුව නොගනුව. හුදෙක් ආත්මයම නොවේ. ඉක්බිති වනාහි මට පිහිටද, මට පහනද ආරක්‍ෂාවද පිහිටද වෙයි. **අසන්තුලෙය්‍යො මම සො ධනෙන** සත්වැදෑරුම් මාණික්‍ය ධනයෙන් හා සමානකළ යුතු නැත.
පූර්ණක මෙසේ කීය;
මාගේ ද තොපගේ ද විවාදය බොහෝකල් පවත්නේය. එහෙයින් ඔබ වෙත ගොස් විචාරමු. තෙල තැනැත්තේම මේ කරුණු අපට ප්‍රකාශ කෙරේවා. හේ යමක් කියාද එය අප දෙදෙනාට ප්‍රමාණ වේවා.
එහි **විවරතු එකමත්‍ථං** යනු හෙතෙම ඔබගේ ආත්මය ද නොවේද යන කාරණය මොහුට ප්‍රකාශ කෙරේවා. **හොතු තථා උභින්නං** ඔහු යමක් කියාද එය අප දෙදෙනාගේ කථාව වේවා. ඒ ප්‍රමාණය වේවා යන අර්ථයි.
රජ කීය;
මාණවකය! ඒකාන්තයෙන් තොප කියන්නේ සත්‍යයකි. සාහසික නොවෙයි. ඔහු වෙතට ගොස් අසමු. ඔහුගේ ප්‍රකාශයෙන් අපි දෙදෙනාම සතුටු වෙමු.
එහි **න ච මාණව සාහසං** බලහත්කාරයෙන් සාහසික වූ වචනයක් නොකියන්න.
මෙසේ කියා රජ තෙමේ එක්සියයක් රජවරු ද පූර්ණකව ද ගෙන සතුටු සිතැතිව වේගයෙන් ධර්මසභාවට ගියේය. පණ්ඩිතයා ආසනයෙන් බැස රජුට වැඳ එකත්පස්ව සිටියේය. ඉක්බිති පූර්ණක තෙමේ මහා සත්ත්වයන් වහන්සේ අමතා පණ්ඩිතය! ඔබ ධර්මයෙහි පිහිටියේ වන්නෙහි. ජීවිත හේතුවෙන්වත් බොරුවක් නොකියන්නේ ය යන කීර්තිය මුළු ලෝකයේම ප්‍රකටය. මම අද ඔබ ධර්මයෙහි පිහිටි බව දැනගන්නෙමියි කියා මේ ගාථාව කීය.
කුරු රටෙහි ධර්මයෙහි පිහිටි විධුර නමැති ඇමැතියෙක් ඇතැයි දෙවියෝ කියති. එය සත්‍යයක්ද? ඔබ රජුගේ දාසයෙක්ද? නැතහොත් ඤාතියෙක්ද? ලෝකයේ විධුර යන ප්‍රඥප්තිය කවරෙක් ද?
එහි **සච්චංනු දෙවා විදහූ කුරූනං ධම්මෙ ඨිතං විධුරං නාමමච්චං.** කුරු රටෙහි විධුර නම් ඇමැතියා ධර්මයෙහි පිහිටියේ ජීවිත හේතුවෙන්වත් බොරුවක් නොකියයි යැයි දෙවියෝ විදහු කියත්. එසේ නැත්නම් එය අසත්‍ය කථාවක්ද? **විධුරොති සංඛා කතමාසි ලොකෙ** යම් මේ ලෝකයෙහි විධුර යන ප්‍රඥප්තිය එය කෙබඳුද? ඔබ එය ප්‍රකාශ කරන්න. කිම රජුගේ දාසයෙක්ද? පහත් ජාති ඇත්තෙක්ද? එසේ නැත්නම් සමාන කෙනෙක්ද ඊට වඩා උත්තරීතර නෑ කෙනෙක්ද? පළමුව මට මෙය කියන්න. රජුගේ දාසයෙක්ද නැත්නම් ඥාතිවරයෙක්ද?
ඉක්බිති මහා සත්ත්වයන් වහන්සේ මෙතෙම මගෙන් මෙසේ විචාරයි. මම වනාහි රජුගේ නෑයෙක් කියා හෝ රජුට වඩා උත්තරීතර කෙනෙක් කියා හෝ රජුගේ කිසිවෙක් නොවේ කියා හෝ යැයි කියන්නට හැක්කෙමි. මේ ලෝකයෙහි සත්‍ය තරම් සහායකයෙක් නැත. සත්‍යයම කිවයුතුයයි සිතා මාණවකය! මම රජුගේ නෑයෙක් නොවේ. උත්තරීතර කෙනෙක් නොවේ. සතර ආකාර දාසයන්ගෙන් එක් කෙනෙකියැයි දක්වන්නට මේ ගාථාව කීය.
සමහරු ගෙයිදු මෙහෙකාරියගේ කුස උපන් දාසයෝ වෙති. සමහරු මිළදී ගත් අයගේ දාසයෝ වෙති. සමහරු තුමූම දාස බවට පත්වූවාහු වෙති. සමහරු බිය නිසා දාස බවට පත්වූවෝ වෙති.
මිනිසුන් අතර දාසයෝ සතර කොටසම වෙත්. ඒකාන්තයෙන් මමද දාසයෝනියෙන් උපන්නෙමි. වැඩද රජුටය. අවැඩද රජුටය. දුරුරටට ගොස් මම දෙවියන්ට දාස වෙමි. මානවකය! රජතුමා දැහැමින් මා තොපට දෙන්නේයැ.
එහි **ආමායදාසා** දාසයාගේ බිරිඳගේ කුසෙහි උපන් ජාතදාස. **සයම්පි දාසා** යම්කිසි උපස්ථායක ජාතික වූ දේ සියල්ලෝම දාසබවට පත්වූවාහු දාසයෝ නම් වෙත්. **භයා පණුන්නා** යනු රාජභයෙන්, සොරබියෙන් හෝ තමන් වසන තැනින් නික්මගොස් අන්තැනකට ගියාහුද දාසයෝ වෙත්. **අද්ධා හි යොනිතො අහම්පිදාසො** මානවය, ඒකාන්තයෙන් මමද සිව්ආකාර දාසයෝනි අතරින් එකකින් තමා දාසයෝනියෙන් උපන් දාසයෙක්. **භවොච රඤ්ඤො** රජුට වැඩක් හෝ වේවා. අවැඩක් හෝ වේවා. මා විසින් බොරුවක් කියන්නට නොහැක. **පරම්පි** දුරට ගොස් ද මම දේවයන්ගේ දාසයෙක් වෙමි. **දජ්ජා** රජතෙමේ මා ජය ධනයෙන් කඩකර ඔබට දෙන්නේ දැහැමින් සෙමෙන් යන ස්වභාවයෙන්ම දෙනු ලබන්නේය.
ඒ අසා පූර්ණක තෙමේ සතුටු සිතැත්තේ නැවත අපොළා මේ ගාථාව කීය.
පූර්ණක! අද මේ මාගේ දෙවන ජයග්‍රහණයයි. විචාරණ ලද ඇමැතියා මෙම පැනය විසඳීය. රජතුමා ඒකාන්තයෙන් අධර්ම ස්වභාව ඇත්තේය. විධුර පඬිතුමන්ගේ සුභාෂිතය මට අනුදන්නේ නොවේ.
එහි **රාජසෙට්ඨො** යනු මේ රාජ ශ්‍රේෂ්ඨයා අධම ස්වභාව ඇත්තේ වෙයි. **සුභාසිතං** විධුර පණ්ඩිතයන් විසින් මනාව කියන ලදී. ස්ථිරවම **නානුජානාසිමය්හං** දැන් මේ විධුර පඬිතුමාව කුමක් නිසා මට අනුදන්නේ නැද්ද කුමක් නිසා නොදෙන්නෙහි ද කියයි.
ඒ අසා රජතුමා මෙසේ සිතීය. පණ්ඩිතයා මා වැනි සැප දායකයකු නොබලා දැන් දකින ලද මානවයාව බලන්නෙහි යයි මහා සත්ත්වයන්ට කිපී ඉදින් දාසයාට ගෙන යන්නයැයි කියා මේ ගාථාව කීය.
මම දාසයෙක් වෙමි. නෑයෙක් නොවෙමි. මෙසේ අපගේ පැනය විසඳුවේ නම් මාණවකය, ධන අතුරෙන් උතුම්ම ධනය වූ මොහු ගෙන කැමැති දිසාවකින් යවයි කීය.
[missing trans]
මෙසේද කියා වනාහි රජු මෙසේ සිතීය. මේ මාණවකයා පණ්ඩිතයාව ගෙන රිසිසේ යන්නේද ඔහු ගිය කාලයේ පටන් මට මිහිරි වූ ධර්මකථා දුලබ වන්නේය. ඉදින් මට මොහුව එම ස්ථානයේ තබා ගිහිගෙයි වාසය පිළිබඳ ප්‍රශ්නයක් අසන්න. ඉක්බිති ඔහුට මෙසේ කීය. පණ්ඩිතය! ඔබ මෙයින් ගිය කල්හි මා හට මිහිරි ධර්මකථා දුලබ වන්නේය. අලංකාර කරන ලද ධර්මාසනයේ හිඳ තමන්ගේ තැන සිට මාහට ඝරාවාස ප්‍රශ්නය කියන්න. හෙතෙම යහපතැයි පිළිතුරු දී සරසන ලද ධර්මාසනයේ වාඩිවී රජු විසින් විචාරණ ලද ප්‍රශ්නය විසඳීය. ඒ ප්‍රශ්නය මෙසේය.
විධුර පණ්ඩිතයෙනි, සිය නිවසෙහි වසන ගිහියාට තම ආරක්‍ෂාව කෙසේ වන්නේ ද? චතුර්විධ සංග්‍රහය කෙසේ වන්නේද?
කෙසේ නිදුක් වේද? කෙසේ සත්‍යවාදී වේද? කෙසේ මෙලොවින් පරලොව ගොස් ශෝක නොකරන්නේද?
එහි **ඛෙමා වුත්ති කථං අස්ස** යනු කෙසේනම් ගිහිගෙයි වසන්නහුට නිර්භය, ආරක්‍ෂාව වන්නේද? **කථංනු අස්ස සංගහො** යනු සතරවැදෑරුම් සංග්‍රහ වස්තූන් ඔහුට කෙසේ වන්නේද? **අව්‍යාපජ්ඣං** නිදුක් බව. **සච්චවාදී ච** (මානවකය, කෙසේනම් සත්‍යවාදී බව වන්නේ ද? **පෙච්ච** යනු පරලොව ගොස්.
[missing trans]
එහි ඤාණ ගති ඇති ධෛර්යය ඇති විපුල ප්‍රඥා ඇති සූක්‍ෂම අර්ථ දන්නා නුවණ ඇති හැම දහම් පිරිසිඳ දන්නා නුවණ ඇති විධුර පණ්ඩිත තෙමේ රජුට මෙසේ කීය.
අනුන් අයත් බිරියන් හා වැරදි හැසිරීම් නොකටයුතු රසවත් ආහාර තනිව රස නොවිඳිය යුතුය. ඥාන වර්ධනයට හේතු නොවන ලෝකායත ශාස්ත්‍රය සේවනය නොකළ යුතුය.
සිල්වත් වීමය. වත්සපන් වීමයි. කුසල් දහම්හි අප්‍රමාද වීමය. තියුණු නුවණැති වීමය. යටත් පැවැත්මය. මසුරු නොවීමය. කීකරු බවය. මිහිරි කථාවය. මොලොක් බවය යන ගති ඇත්තෙක් වන්නේය.
මිතුරන්ට සංග්‍රහ කරන්නේ දුගී මගී ආදීන්ට බෙදා දී වළඳිනුයේ කටයුතු සංවිධාන කරනුයේ හැමකල්හි මහණ බමුණන් ආහාරපානයෙන් සතුටු කරන්නේය.
දහමට කැමැත්තය. දැනුම දියුණු කිරීමට මහණ බමුණන්ගෙන් ප්‍රශ්න කිරීමය. සිල්වතුන් හා උගතුන් ගෞරව පූර්වකව ඇසුරු කිරිමය.
සිය නිවසෙහි වෙසෙන ගිහියාගේ ආරක්‍ෂා සහිත පැවැත්ම මෙසේයැ. ඔහුගේ චතුර්විධ සංග්‍රහයද මෙසේ වන්නේය.
සත්‍යවාදී මානවක තෙමේ මෙසේ පිළිපැදීම නිසා ව්‍යාබාධා රහිත වන්නේය. මෙලොවින් පරලොවට ගොස් පරලොවදී ශෝක නොකරන්නේය.
එහි **තං තත්‍ථ** යනු මහණෙනි, ඔහු ඒ රජුව එහි ධර්ම සභාවෙහි ඤාණ ගතියෙන් ගතිමත් වූ ඔසවන ලද වීර්යයෙන් ධිතිමා නම් වූ මහත් වූ ප්‍රඥාවෙන් මතිමා වූ මෘදුසියුම් අර්ථ දන්නා නුවණින් අත්‍ථදස්සිමා නම් වූ පිරිසිඳ දැනගන්නා වූ නුවණ නම් වූ ප්‍රඥාවෙන් සියළු ධර්මයන් සංස්කරණය කළා වූ විධුර පණ්ඩිතයා මෙය **න සාධාරණදාරස්ස** ආදී වචන කීය. එහිදී යමෙක් අනුන්ගේ භාර්යාවන් කෙරෙහි වැරදි ලෙස හැසිරේද ඔහු සාධාරණ ධාරො නම් වේ. එබඳු කෙනෙක් නොවන්නේය. **සාදුමෙකතො** මහා රසයෙන් යුත් ප්‍රණීත ආහාර අනුන්ට නොදී තනියම අනුභව නොකරන්නේය. **ලොකායතිකං** අනර්ථයෙන් යුත් ස්වර්ග මාර්ගය ලබා නොදෙන්නා වූ නෛර්යාණික නොවූ පරලොවක් නැත යන විතණ්ඩකථා සල්ලාප ලෝකායතිකවාද සේවනය නොකරන්නේය. **නෙකං පඤ්ඤාය වද්ධන්ති** මේ ලෝකායත අදහස්වලින් ප්‍රඥාව වර්ධනය වන්නේ නැත. **සීලවා** අඛණ්ඩ වූ පංචශීලය ඇති. **වත්තසම්පණ්ණො** ගිහිගෙයි වතාවත්වලින් රජු පිළිබඳ වතාවත්වලින් හෝ යුක්ත වූයේ. **අප්පමත්තො** කුසල් දහම්හි අප්‍රමාදී වූ **නිවාතවුත්තිං** අතිමානය නොකොට යටහත් පැවතුම් ඇති අවවාද අනුශාසනා පිළිගන්නේ **අත්‍ථද්ධො** තද වූ මසුරු බවෙන් තොර. **සූරතො** කීකරු බවෙන් යුත් **සඛිලො** ප්‍රේමනීය වචනවලින් යුක්ත. **මුදු** කය, වචනය, සිත යන මේවායේ එරුෂ බව නැති.
**සංගහෙතාච මිත්තානං** මිත්‍ර සංග්‍රහ කරන දානාදියෙහි යමෙක් යමකින් සංග්‍රහයක් බලාපොරොත්තු වේද ඔහුට ඒ දෙයින්ම සංග්‍රහ කරන. **සංවිභාගී** ධාර්මික වූ ශ්‍රමණ බ්‍රාහ්මණයන්ට යදියන්ට පරිත්‍යාග කරන. **විධානවා** මේ කාලයෙහි සීසෑම කළ යුතුයි. මේ කාලයේ වැපිරිය යුතුය. මෙසේ සියළු කටයුතුවල සංවිධානයේ දක්‍ෂ වූ **තප්පෙය්‍ය** ගන්නා ගන්නා භාජත පුරවා දෙන්නේ තෘප්තියට පත්කරන්නේය. **ධම්මාකාමො** ප්‍රවේණි ධර්මයත්, සුවරිත ධර්මයත් කැමැති වන්නේ, පතන්නේ. **සූතාධාරො** ශ්‍රැතියට ආධාර වූ. **පරිපුච්ඡකො** ධාර්මික ශ්‍රමණ බ්‍රාහ්මණයන් පැමිණ ස්වාමීනි! කෙසේද යනාදී ලෙස අසන ස්වභාව ඇති. **සක්කච්චං** ගෞරවයෙන්. **එවංනු අස්ස සංගහො** මෙසේ මොහුට සංග්‍රහ කළා වන්නේය. **සච්චවාදී** මෙසේ පිළිපන්නේ සත්‍යවාදී නම් විය.
මෙසේ මහා සත්ත්වයන් වහන්සේ රජුට ගිහිගෙයි වාසය පිළිබඳ ප්‍රශ්නය කියා පලඟින් බැස රජුට වැන්දේය. රජුද ඔහුට බොහෝ සත්කාර කොට එක්සියයක් රජුන් පිරිවරා තමන්ගේ වාසස්ථානයටම ගියේය.
මහා සත්ත්වයන් වහන්සේ වනාහි නතරවිය. ඉක්බිති ඔහුට පුණ්ණක තෙමේ මෙසේ කීය.
ස්වාමියා විසින් තෙපි මට දෙන ලද්දහුය. එව දැන් යමු. මාගේම අභිවෘද්ධිය පතා පිළිපදින්න. මෙය සනාතක ධර්මයෙකි.
එහි **දින්නො තො** යන මෙහි නො යනු නිපාත මාත්‍රයකි. ස්වාමියා විසින් මට දෙන ලදී යන අර්ථයි. **සනත්තනො** මාගේ දියුණුව සඳහා පිළිපදින්නා වූ තා විසින් තම ස්වාමියාගේ දියුණුව සිදුවිය යන අර්ථයි. යම් මේ ස්වාමියාගේ අභිවෘද්ධිය සඳහා කටයුතු කිරීම නම් වූ මේ ධර්මය සදාකාලික වූවකි. මෙය පෞරාණික පණ්ඩිතයන්ගේ ස්වභාවයයි.
විධුර පණ්ඩිත තෙමේ මෙසේ කීය;
මාණවකය! තා විසින් මා ලබන ලදැයි දනිමි. ස්වාමීන් විසින් මම තොපට දෙන ලද්දෙමි. දරුවන්ට අනුශාසනා පිණිස යම් පමණ කල්යේද එපමණ තුන් දිනක් අපගේ නිවසේ වසමු.
එහි **තයාහමස්මි** යනු ඔබ විසින් මම ලබන ලද්දේ වෙමියි දනිමි. ලබන්නහු විසින් වෙන ක්‍රමයකින් නොව මට දෙන ලද්දේ වෙමි. ඔබගේ ස්වාමියා වූත් මාගේ ස්වාමියා වූත් රජු විසින් මම ඔබට දෙන ලද්දේ වෙමි. **තීහඤ්ව** මාණවකය! මම නුඹට බොහෝ උපකාරි වෙමි. රජුව නොබලා සත්‍යයම කීවෙමි. ඒ නිසා ඔබ විසින් මම ලබන ලද්දේ වෙමි. ඔබ මාගේ මහත් බව දන්නෙහිය. අපි දවස් තුනක් තමන්ගේ ගෙයි වසමු. ඒ නිසා **යෙනද්ධුනා** යම් පමණ කලකින් අපි අඹුදරුවන් අනුශාසනා කරන්නෙමුද ඒ තාක් කල් ඉවසන්න.
එය අසා පූර්ණක තෙමේ කීය. පණ්ඩිතයා සත්‍යය කීවේය. මොහු මට බොහෝ උපකාරි වෙයි. මට දවස් හතක් හෝ මාස භාගයක් හෝ කියූ කල්හි ඉවසිය යුතුයැයි සිතා,
තොප කියන ලෙස සියල්ල මට සිදුවේවා. තුන් දවසක් ගෙදර වසමු. පුණ්‍යවන්ත තෙමේ අද ගෘහයේ අනුශාසනා කෙරේවා. තොප ගිය පසු දරුවන්ට සෙත් ලැබෙන්නේ යම්ලෙසකින්ද එසේ අනුශාසනා කෙරේවා.
එහි **තංම‍ෙ** ඔබ යමක් කියන්නෙහිද? ඒ සියල්ල මට එසේම වේවා. **භවජ්ජා** යනු ඔබ අද පටන් දවස් තුනක් අනුශාසනා කෙරේවා. **තයි පච්ඡා** යම්සේ ඔබ ගිය කල්හි පසුව ඔබගේ අඹුදරුවෝ සුවපත් වන්නාහුද මෙසේ අනුශාසනා කරන්න.
මෙසේ කියා පූර්ණක තෙමේ මහාසත්ත්වයන් වහන්සේ සමග ඔහුගේ නිවෙසට පිවිසියේය. ඒ කාරණය ප්‍රකාශ කරමින් ශාස්තෲන් වහන්සේ මෙසේ වදාළහ.
මහා භෝග ඇති යක්‍ෂයා යහපතැයි කියා විධුර පඬිතුමා සමග පිටත්වී ගියේය. උසස් පැවතුම් ඇති යක්‍ෂයා ඇතුන්ද අසුන්ද හැසිරෙන ඇතුල් නුවරට පිවිසියේය.
එහි **පහූතකාමො** යනු මහා සම්පත්. **කුඤ්ජරාජඤ්ඤහයානුචිණ්ණං** ඇතුන්ගෙන්ද අශ්වයන්ගෙන්ද ගැවසීගත් **අරියසෙට්ඨො** උසස් පැවතුම් ඇති ශ්‍රේෂ්ඨ වූ පූර්ණක යක්‍ෂයා ද ඔහුගේ ඇතුල් නුවරට පිවිසියේය.
මහාසත්ත්වයන් වහන්සේට වනාහි තුන් ඍතුන් සඳහා ප්‍රාසාද තුනක් ඇත. ඒවායින් එකක් කොඤ්ච නම් වේ. එකක් මයූර නම් වේ. එකක් පියකෙත නම් වේ. ඒවා ගැන මේ ගාථාව කියන ලදී.
කොඤ්ච, මයූරය, පියකේත යන නම් ඇති තුන් ප්‍රාසාදයෝ වෙත්. ඒ ප්‍රාසාද අතුරෙන් අතිශය මනෝහර වූ බොහෝ ආහාරපාන ඇත්තා වූ ශක්‍රයාගේ මසක්කසාර භවන වැනි වූ තමාගේ වාසස්ථානයට පැමිණියේය.
එහි **තත්‍ථ** යනු ඒ ප්‍රාසාද තුන අතරින් යම්තැනක ඒ කාලයේ තමා වාසය කරන ඒ සුරම්‍ය වූ ප්‍රාසාදයට පූර්ණකව රැගෙන පැමිණියේය.
පැමිණ අලංකාර කළ ප්‍රාසාදයේ සත්වන මහළෙහි නිදන කාමරයද මහා තලයද සූදානම් කර ශ්‍රී යහනාව සූදානම්කර සියළු ආහාරපාන විධීන් පිළියෙල කර දේව කන්‍යාවන් වැනි පන්සියයක් ස්ත්‍රීහු පාදපරිචාරිකාවෝ වෙත්. කලකිරීමත් ඇති නොවී වාසය කරන්න යැයි ඔහුට පවරා දී තමන් වසන ස්ථානයට ගියේය. ඔහු ගිය කල්හි ඒ ස්ත්‍රීහු නොයෙක් තූර්ය භාණ්ඩයක් ගෙන පූර්ණකට සේවාවක් ලෙස නෘත්‍ය ආදිය පැවැත්වූහ. ඒ කාරණය ප්‍රකාශ කරමින් ශාස්තෲන් වහන්සේ මෙසේ වදාළහ.
එහි දෙව්ලොව්හි දෙවඟනන් මෙන් සරහන ලද ස්ත්‍රීහු උතුම් වූ නෘත්‍ය ගීත වාද්‍යයෙන් ඔවුනොවුන්ට තරඟ කරන්නේ.
එහි **අව්හයන්ති වරාවරං** යනු උතුම්. නෘත්‍ය ගීතයන් පවත්වමින් කියත්.
දහම් ගන්නා බෝසත් තෙම එදවසැ යක්‍ෂයා මාගමුන් හා ආහාරපානයෙන් ද යුක්ත කොට ස්වකීය අර්ථයමැ මෙනෙහි කරමින් භාර්යාව වෙත එළඹියේය.
එහි **පමදාහි** කාන්තාවන් විසින් ද ආහාරපාන ආදියෙන් ද යුක්ත කොට **ධම්මපාලො** යනු ධර්මය පාලනය කරන, ආරක්‍ෂාකරන. **අත්‍ථත්‍ථමෙව** අර්ථයක් ඇති අර්ථයම. **භරියාය** සියල්ලන්ට ප්‍රධාන භාර්යාවගේ.
සඳුන් සුවඳ ඇති කලල් තවරාගෙන දඹ රත්රන් වැනි ශරිර ඇති බිරිඳ අමතා පින්වතිය! එව. මාගේ කීම අහන්න. තඹ පැහැති නෙත් ඇත්තීය. මාගේ දරුවන් කැඳවව.
එහි **භරියංවචා** භාර්යාවට කීවේය. **ආමන්තය** කැඳවව.
අනුජ්ජා තොමෝ හිමියාගේ බස් අසා නිලුපුල් වන් නෙත් ඇති චේතාවෙනි. ආභරණවලින් සැරසුනු මාගේ දරුවන් කැඳවන්න. තඹ පැහැතිනිය හා මනා ඇස් ඇති යෙහෙළියට කීවාය.
එහි **අනුජ්ජා** යනු එනම් ඇත්තී. **සුනිසංවච** තම්බනඛී සුනෙතකං යනු ඇය ඔහුගේ වචනය අසා කඳුළු පිරි මුවින් අඬන මා විසින් තමාම ගොස් පුත්‍රයන් කැඳවන්නට නුසුදුසු ලේලිය යවන්නෙමියි ඇගේ වාසස්ථානයට ගොස් ඕ තොමෝ තඹවන් නිය ඇත්තේ මනා ඇස් ඇති ලේලියට කීවාය. **ආමන්තය** කැඳවන්න. **වම්මධරා** යුද හැට්ටය දරණ, ශුර, සමර්ථ යන අර්ථයි. ආභරණ බඩුම මෙහි ‘වම්ම’ යන්නෙන් අදහස් කෙරේ. ඒ නිසා අබරණ කරයි යන අර්ථයි. **චෙතෙ** චේත යන නමින් අමතයි. **පුත්තානි**. මගේ පුත්‍රයෝ ද දූවරු ද **ඉන්‍දීවර පුප්ඵසාමෙ** ඇයට අමතයි.
ඇය යහපතැයි ප්‍රාසාදය දක්වා ගමන්කොට පියා ඔබලාට අවවාද දෙනු කැමැත්තේ කැඳවයි. මෙය වනාහි අපව ඔහු දකින අවසාන දර්ශනයයි. ඔහුගේ සහෘද ජනයාවද දූදරුවන්ද කැඳවීය. ධර්මපාල කුමාරයා වනාහි ඒ වචනය අසාම හඬන්නේ බාල සොහොයුරා සමග පියා සමීපයට ගියේය. පණ්ඩිතයා ඔවුන් දැකම ස්වකීය ස්වරූපයෙන් සිටින්ට නොහැකිව කඳුළු පිරි ඇස්වලින් යුතුව වැළඳගෙන හිස සිඹ වැඩිමල් පුතුම මොහොතක් පපුවෙහි හොවාගෙන එයින් බස්සවා සිරියහන් ගබඩාවෙන් නික්ම ප්‍රධාන කමිටුවේ පර්යංකයක් මැද හිඳ පුත්‍රයන් දහසට අවවාද දුන්නේය. ඒ කාරණය ප්‍රකාශ කරමින් ශාස්තෲන් වහන්සේ වදාළ සේක;
දරුවන්ගේ හිස සිඹැ දරුවෙනි! රජතුමා විසින් මේ මානවකයාට මම දෙන ලද්දෙමියි කීය.
ඔහුට අයිති මම අද මා සතු සැප ඇත්තෙක් වූයෙමි. එහෙත් පසුව ඔහුට යටත් වෙමි. හේ මා රැගෙන කැමැති මගෙකින් යන්නට පළමු (තොපට) අනුශාසනා කරන්නට ආවෙමි. (තොපගේ) ආරක්‍ෂාව නො සලසා මම කෙසේ යන්නෙම්ද?
ජනයා පාලනය කරන බොහෝ සම්පත් ඇති කුරුරට රජ පෙර සිදු වූ කෙබඳු පැරණි දේ තෙපිදන්නහුද? පියා තොපට කෙබඳු අනුශාසනාවක් කෙළේදැයි තොප විචාරන්නේ නම් මෙසේ මා දුන් අවවාද කියවු.
තෙපි සියල්ලෝ මා හා සම අසුන් ගනිත්වායි රජ තොපට කීවේ නම් රජකුලයෙහි කවරෙක් නම් රජු හා සමාන ආසන ඇත්තේ වේදැයි රජුට ඇඳිලි බැඳ කියවු. දේවයන් වහන්ස! මෙලෙස නොකිව මනාය. මෙය අපගේ පාරම්පරික චාරිත්‍රය නොවෙයි. දේවයන් වහන්ස, සිංහරාජයකු නීච ජාතික වූ සිවලකු හා සමාන අසුන්ගැනීම කෙසේ වන්නේද?
[missing trans]
[missing trans]
ඉක්බිති හෙතෙම ඒ නෑයන් වෙත පැමිණ තුණ්හීභූතව සිටින්නවුන් දැක දරුවෙනි! නොසිතව්. සියළු සංස්කාරයෝ අනිත්‍යයහ. යස්ස නම් විපත්තිය අවසන්කොට ඇත්තකි. තවද නුඹලාගේ රාජ්‍ය සේවය නම් යසස් ප්‍රතිලාභවලට හේතු වෙයි. කියන්නෙමි. එය එකඟ සිතින් අසව් යැයි බුද්ධ ලීලාවෙන් රාජ්‍ය සේවය නම් පිහිටුවීය. ඒ කාරණය ප්‍රකාශ කරන ශාස්තෲන් වහන්සේ මෙසේ වදාළහ.
නොසැඟවුණු සිතුවිලි ඇති විදුර පඬිතුමා මිතුරන්ට ඇමැතියන්ට නෑයන්ට සහ හිතවතුන්ට මෙසේ කීය.
ආර්යයෙනි, එපරිද්දෙන් රජ කුලයට පත් පුරුෂයා යම්සේ සම්පතට පැමිණෙත්ද මා කියන රජමැදුරේ සේවය මා සමීපයේ සිට අසවු.
එහි **සුහදං ජනෙ** සහෘද ජනයා **එථය්‍යො** එන්න. ප්‍රිය වූ ව්‍යවහාරයෙන් දරුවන් අමතයි. **රාජවසතිං** මා විසින් කියනු ලබන රාජසේවය අසව්. **යථා** යනු යම් කාරණයකින් **රාජකුලං** **පත්තො** පැමිණෙන්නේ රජුගේ සමීපයෙහි හැසිරෙන්නේ. **පොසො යසං නිගච්ඡති** ඒ කාරණය අසන්නයැයි අර්ථයි.
අප්‍රකට තැනැත්තාද අදක්‍ෂ තැනැත්තාද අඥාන තැනැත්තාද මුළා වූ සිහි ඇති තැනැත්තාද රජමැදුරට පැමිණ කිසිකලෙක යසස නොලබයි.
යම්කලෙක රජතුමා සේවකයාගේ ආචාර සම්පත්තිය ඥාන සම්පත්තිය හා පවිත්‍රතාව වටහා ගනීද එකල ඔහු විශ්වාස කරයි. සඟවාලිය යුතු රහස පවා නොසඟවා කියයි.
එහි **අඤ්ඤාතො** අප්‍රකට ගුණ ඇති, නොදත් චරිත ඇති. **නාසුරො** නිවටයෙක් නොවේ. බියජනක ස්වභාව ඇති. **යදාස්ස සීලං** යම්කලෙක මේ සේවකයාගේ රජු ශීලයත්, ප්‍රඥාවත්, සුවච බවත් ආචාරශීලී බවත් ඤාණ බලයත් සුවපත් බවත් දැනගනීද. **අථවිස්ස** **සතෙත්‍යම්හි** රජු ඔහු කෙරෙහි. **විසස්සති** විශ්වාස කරයි. තමාගේද රහසක් වේද එය නොරකී. නොසඟවයි. කියයි.
යම්සේ මැනැවින් දරණ ලද ඔසවාලූ තරාදිය එහි දඬුව සමානවැ සිටීද එසේ රාජ නියෝග ලද සේවකයා නොසැලේද හෙතෙම රජ කුලෙහි වසන්නේය.
යම්සේ මැනවින් ඔසවන ලද තරාදිය එහි දඬුව සමව සිටීද ඒ ලෙස සියළු රාජ කාර්යයන් කරන හෙතෙම රජ කුලයෙහි වසන්නේය.
එහි **තුලා යථා** යනු යම්සේ මේ කියන ලද ප්‍රකාර ඇති තරාදිය පහතට නොවැටෙයි. උඩට නොයයි. එපරිද්දෙන් රාජ්‍ය සේවකයා කිසියම් කටයුත්තක් රජු විසින් මෙය කළ යුතුයයි නියෝග කළ කල්හි ඡන්‍ද ආදී අගතියකින් කම්පා නොවන්නේය. සියලු කටයුතුවලදී ඔසවන ලද තරාදිය මෙන් සමාන වන්නේය. **ස රාජිවසති** යනු ඒ මෙබඳු ස්වරූප ඇති සේවකයා රජගෙදර වාසය කරන්නේය. රජවරුන්ට ආවතේව කරන්නේය. මෙසේ සේවය කරන්නේ වනාහි යසස ලබයි යන අර්ථයි. **සබ්බානි අභිසමභොනෙතා** සියළු රාජකෘත්‍යයන් කරන්නේ.
නුවණැත්තේ රාජකාර්යයෙහි දවල්හි හෝ රාත්‍රියෙහි මෙහෙයන ලදුයේ නොසැලේ නම් හේ රජගෙයි වසන්නේය.
නුවණැත්තේ රාජ කාර්යයෙහි යෙදුනේ දහවල් හෝ රාත්‍රියෙහි හෝ සියල්ල සම්පාදනය කරන්නේ ද හේ රජගෙහි වසන්නේය.
රජතුමා සඳහා යම් මාර්ගයක් මනාව පිළියෙල කරන ලදද ඒ මාර්ගයෙන් යවයි කියන ලදද ඒ මාර්ගයෙන් නොයන්නේය. ඔහු රජගෙහි වසන්නේය.
එහි **න විකම්පෙය්‍ය** කම්පා නොවී ඒ කටයුතු කරන්නේය. යොචස්ස යනු යමෙක් රජුට ගමන්මග මනාව කරන ලද්දේ ද ඒ මගින් යවයි රජු විසින් කියන ලද්දේ නමුත් එයින් නොයන්නේ ය.
රජතුමාට සමාන ලෙස කිසිවිටෙක පස්කම් සැප නොවිඳින්නේ ය. හැමතැනදීම එයට වඩා අඩු ප්‍රමාණයෙන් කම්සැප විඳින්නේ ය. හේ රජගෙයි වසන්නේ ය.
[missing trans]
එහි **නරඤ්ඤො** රජුට සමානව කප නොවිඳින්නේය. එබඳු තැනැත්තාට රජු කිපෙයි. **සබ්බත්‍ථ** යනු සියළු රූප ආදී කාමගුණයන්හි රජුට පසුපසින්ම යන්නේය. අඩු ප්‍රමාණයකින්ම සේවනය කරන්නේය යන අර්ථයි. **අඤ්ඤං** **කරෙය්‍ය** රජුගේ ආකල්පයෙන් වෙනස් වූ වෙනත් ආකල්පයක් කරන්නේය. **ස රාජවසතිංවසෙ** ඒ පුද්ගලයා රජු සමීපයට ගොස් වාසය කරන්නේය.
රජතුමා ඇමැතියන් භාර්යාවන් පිරිවරා ක්‍රීඩා කරන්නේ ද එවිට ඤාණ සම්පන්න ඇමැතිවරයා රජුගේ බිරියන් විශ්වාස නො කරන්නේය.
අහංකාරයෙන් තොරව චපල පැවතුම් ඇත්තෙක්ව මුහුකුරා ගිය ප්‍රඥා ඇත්තෙක්ව වසාගත් ඉන්‍ද්‍රිය සය ඇත්තෙක්ව රජගෙහි වසන්නේ ය.
එහි **භාවං** යනු විශ්වාස වශයෙන් **අචපලො** නොසරසන ශීලය. **නිපකො** මුහුකුරා ගිය ඤාණය. **සංවුතින්‍ද්‍රියො** වසන ලද සඉඳුරන් ඇත්තේ රජුගේ හෝ අංග ප්‍රත්‍යංගයන් හෝ අන්තඃපුර කතුන් දෙස හෝ නො බලන්නේ ය. **මනොපණිධිසම්පන්නො** නො සෙල්වෙන මනාව පිහිටුවන ලද සිතෙන් යුක්ත වූයේ.
රජුගේ බිරියන් හා ක්‍රීඩා නො කරන්නේ ය. රහසිගතව ඔවුන් සමග කථා නො කරන්නේ ය. රජුගේ භාණ්ඩාගාරයෙන් ධනය සොරකම් නො කරන්නේ ය. ඒ පුද්ගල තෙම රජගෙයි වසන්නේ ය.
අධික නිදාවැටෙන කෙනෙක් නොවන්නේය. මත්වීම පිණිස සුරාව නො බොන්නේ ය. රජුගේ අභය භූමිවල සිටින මුවන් නො මරන්නේ ය. හේ රජගෙහි වසන්නේ ය.
මම කාර්මිකයෙක් වෙමියි රජතුමාගේ පුටුවට, ඇඳට, සිංහාසනයට, ඇතුපිටට හෝ රථයට නො නගින්නේය. හේ රජගෙයි වසන්නේය.
ඥානවන්ත රාජ්‍ය සේවකයා රජතුමාට දුර තැනක හෝ ඉතා සමීප තැනක හෝ නොසිට රජු කරන දෙස බලමින් සිය ස්වාමියාට පෙනෙන තැනක සිටින්නේය.
ඒකාන්තයෙන් රජු මිත්‍රයෙක් නොවේ. රජතුමා තමාට සමානද නොවේ. ඇසට වැටුණු වී නන්ඩුව ඇසේ ප්‍රකෘතිගතිය වහා හරනා සේ රජවරු වහා කිපෙති.
රජතුමා විසින් මම පුදන ලද්දේ වෙමියි සිතා නැණවත් පණ්ඩිත මනුෂ්‍යයා (සේවකයා) පිරිස්මැදට ගිය රජතුමාට පරුෂ බසින් කථා නොකරන්නීය.
එහි **න මන්තෙය්‍ය** යනු ඒ රජුගේ භාර්යාවන් සමග ක්‍රීඩා නො කරන්නේ ය. රහසිගතව කථාබස් නො කරන්නේ ය. **කොසා ධනං** රජුගේ භාණ්ඩාගාරයෙන් ධනය සොරෙන් නො ගන්නේ ය. **න මදාය** දරුවෙනි! රාජ්‍ය සේවකයා වනාහි මත්වීම සඳහා සුරාව පානය නො කරන්නේ ය. **දායෙ** දෙන ලද අභය ඇති. මිගදායෙහි. **කොච්ඡං** මනා පුටුව. **සම්මතොම්හි** මම වැඩකරුවෙක්ව මෙසේ කරමියි නො නගින්නේය. **සමෙක්ඛඤ්චස්ස** **තිට්ඨෙය්‍ය**. මේ රජුගේ ඉදිරියෙන් කුදුමහත් කථා ඇසෙන තැන සිටින්නේය. **සන්‍දිස්සන්තො සභත්තුනො** ඒ සේවකයා ඒ ස්වාමියාට පෙනෙන තැනක සිටින්නේය. **සුත්තෙන** යනු ඇසෙහි වැටුනා වූ වී නන්ඩුව ආදියෙන් ගැටුනා වූ ඇස ප්‍රකෘති ස්වභාවය අරී. යම්සේ කිපේද, එසේ කිපෙත්. ඔවුන් කෙරෙහි විශ්වාසයක් නොතැබිය යුතුයි. **පූජිතො** **මඤ්ඤමානො** මම රාජපූජිත වූයේ වෙමියි කල්පනා කරන්නේ. **එරුසං** යමකින් ඔහු කිපේද එබඳු දෙයක් කථා නොකියන්නේය.
ලද දොර ඇත්තේ නමුදු අවසර ලබාගෙනම පිවිසෙන්නේය. රජුන් විශ්වාස නො කරන්නේ ය. ගින්න සමීපයේ සිහියෙන් සිටින්නේය.
රජතුමා සිය පුතුට හෝ සිය සහෝදරයාට ගම්, නියම්ගම් හෝ ජනපද දෙන්නේ යැයි සේවකයන් සමග කියාද එකල සේවකයා නිශ්ශබ්දව සිටිය යුතුයි. හොඳ නොහොඳ නො කියන්නේ ය.
එහි **ලද්ධද්වාරො ලභෙද්වාරං** මට අවසර අවශ්‍ය නැත. අවසර ලද්දේ වෙමියි, නැවත අවසර නොගෙන නොපිවිසිය යුතුයි. නැවතද අවසර ගන්න. අවසර ගෙනම පිවිසෙන්න යන අර්ථයි. **යතො** අප්‍රමාදීව **භාතරංසංවා** යනු තමන්ගේ සහෝදරයා හෝ **සම්පග්ගණ්හාති** අසවල් ගම හෝ නියම්ගම මොහුට දෙමියි යම්විටෙක සේවකයන් සමග කියයිද **නභණෙ ඡෙක පාපකං** එවිට හොඳ හෝ නරක නොකිවයුතුයි.
ඇත්,අස්, රිය, පාබල යන සිවුරඟ සේනාවෙහි කාර්යයන් හා ඔවුන්ගේ හැසිරීම අනුව රජතුමා වේතන වැඩිකරයි නම් සේවකයා ඔවුන්ගේ ලාභයට අන්තරාය නො කරන්නේ ය. ඔහු රජගෙදර වාසය කරයි.
යම් සේවකයෙක් නැණවත්ද දුන්නක් මෙන් සිහින් වූ උදර ඇත්තේද නොමේරු උණගසක් මෙන් චලනය වේද රජතුමාට විරුද්ධ පැවතුම් නැත්තේද හේ රජගෙහි වසන්නේය.
යමෙක් දුන්නක් මෙන් සිහින් වූ උදර ඇත්තේද දිව නැත්තකු සෙයින් මාලුවෙකු මෙන් වූයේ අල්ප වූ කථා ඇත්තේ ද ස්වල්ප වශයෙන් අනුභව කරන සුලු වේද දක්‍ෂ ද ශූරද හේ රජගෙහි වසන්නේය.
එහි **න තෙසං අන්තරා ගච්ඡෙ** යනු ඔවුන්ගේ ලාභයට අන්තරාවක් නොකරන්නේය. **වංසො** යම්සේ උණපඳුරෙන් උඩට නැගුණු උණගස සුළඟ වැදුනු විට සෙළවෙයිද එසේ රජු විසින් කියන ලද කල්හි සෙළවෙන්නේය. **චාපොවූනුදරො** යම්සේ දුන්න තර නොවේද, එපරිද්දෙන් මහා උදර ඇත්තේ නොවන්නේය. **අජීව්හවා** යම්සේ මත්ස්‍යයා දිව නැති බැවින් කථා නොකරයි ද එපරිද්දෙන් මඳ වශයෙන් කථා කිරීමෙන් දිවක් නැත්තකු වන්න. **අප්පාසී** බොජුනෙහි පමණ දැනගන්න.
යමෙක් තමාගේ බලය පිරිහී යාම දකිමින් ස්ත්‍රීන් කරා යළිත් නොයන්නේය. එසේ යන නුවණ පිරිහුණු පුද්ගලයා කාය ශ්වාසයනටද කාය පීඩාවටද කය දුබලවීමටද පත්වේ.
රජුන් සමීපයේ සිට පමණට වඩා කථා නොකරන්නේය. හැමකල නිහඬ නොවන්නේය. සුදුසු වේලාවෙහි නොවිසුරණ ප්‍රමාණවත් කථා කරන්නේය.
නොකිපෙනසුලු අන්‍යයන් හා නොගැටෙන සත්‍ය වූ සියුම් වූ ප්‍රිය බව ශුන්‍ය නොවූ කථා ඇත්තෙක් වන්නේය. හිස් වචන නොකියන්නේය. හේ රාජභවනයෙහි වසන්නේය.
යමෙක් මව්පියන් පෝෂණය කරන්නේද කුලදෙටුවන් පුදන්නේද හිරිඔතප් ඇත්තේද හෙතෙම රජගෙහි වසන්නේය.
එහි **න බාළ්හං** යනු නැවත නැවතත් නොයන්නේය. **තෙජසංඛයං** මෙසේ යන්නා වූ පුරුෂයා තේජස ගෙවීයාමට පත්වන්නේය. එය දකින්නේ අධික සේ නොයන්නේය. **දරං** ශාරීරික දානය. **බල්‍යං** දුබල බව. **ඛීණමෙධො** නැවත නැවතත් කෙලෙස් ඇලීම් වශයෙන් හීනවී ගිය ප්‍රඥා ඇති පුරුෂයා මේ කාස ආදියට පත්වේ. **නාකිවෙලං** දරුවෙනි! රජුන් සමීපයෙහි පමණ ඉක්මවා කථා නොකරන්නේය. **පත්තෙකාලෙ** තමාට කථාකිරීමට කාලය පැමිණිවිට **අසංඝට්ටො** අනුන් හා නොගැටෙන්නෝ. **සම්ඵං** නිරර්ථකය.
යමෙක් විනීතද ශිල්ප දන්නේද හික්මුනු ඉඳුරන් ඇත්තේද සිය ජීවිතය ගුණවත් කරගත්තේද නොසැලෙන ස්වභාව ඇත්තේද මාන රහිතද අප්‍රමාදීව ක්‍රියා කරනුයේ ද පිරිසිදු වූයේද උපස්ථාන කිරීමට දක්‍ෂ වූයේද හේ රජගෙහි වසන්නේය.
යමෙක් වැඩිහිටියන් කෙරෙහි යටහත් පැවතුම් ඇත්තේද ආදර ගෞරව සහිත වූයේද සුවච පැවතුම් ඇත්තේද මොළොක් වචන ඇත්තේද හේ රජගෙහි වසන්නේය.
රහස් සෙවීමට අන් රජුන් විසින් එවන ලද ජනයා දුරින් දුරු කරන්නේය. තමාගේ රජුම ස්වාමියා ලෙස සලකන්නේය. අන් රජකු සමීපයෙහි නොවසන්නේය.
එහි **විනීත** යනු ආචාර සම්පන්න. **සිප්පවා** තමාගේ කුලයෙහි ඉගෙන ගතයුතු ශිල්පයෙන් යුත්. **දන්තො** දොරවල් සයෙහි නොසෙව්නා **කතක්කො** සිය ජීවිතය ගුණවත් කරගත්. **නියතො** යනු යසස ආදිය සඳහා නොසෙල්වෙන ස්වභාව ඇති මුදු යනු මානයෙන් තොර. **අප්පමත්තො** කළයුතු කාර්යයන්හි ප්‍රමාද රහිත. **දක්ඛො** උපස්ථානයෙහි දක්‍ෂ. **නිවාතවුත්ති** යටහත් පැවතුම් ඇති. **සප්පකිස්සො** සාදර ගෞරව සහිතව වසන ස්වභාව ඇති. **සහිතුං පහිතං** වෙනත් රජවරුන් විසින් රජුගේ සමීපයට රහස් ආරක්‍ෂා කිරීමටත්, සැඟවුණු දෙය ප්‍රකට කිරීම් වශයෙන් එවන ලද එබඳු වූවන් සමග යමක් කියන්නහුද රජු ඉදිරියේදීම කියන්නේය. **භත්තාරඤ්ඤෙචුදික්ඛ‍ෙයා** තමන්ගේ ස්වාමියාවට බලන්නේය. **අනඤ්ඤස්ස ච රාජිනො** වෙන රජකුගේ සමීපයෙහි නොවන්නේය.
යමෙක් සිල්වත් වූ බහුශ්‍රැත වූ මහණ බමුණන් මැනවින් ඇසුරු කරනුයේද හේ රජගෙහි වසන්නේය.
යමෙක් සිල්වත් බහුශ්‍රැත වූ මහණ බමුණන් (පෙහෙවස් සමාදන්ව) ඒ අනුව වසන්නේද හේ රජගෙහි වසන්නේය.
යමෙක් සිල්වත් වූ බහුශ්‍රැත වූ මහණ බමුණන් ආහාරපාන දීමෙන් සන්තර්පණය කෙරේද හේ රජගෙහි වසන්නේය.
සිල්වත් වූ බහුශ්‍රැත වූ පණ්ඩිත වූ මහණ බමුණන් වෙත පැමිණ සිය අභිවෘද්ධිය අපේක්‍ෂාවෙන් ඇසුරු කරන්නේය.
එහි **සක්කච්චං පයිරුපාසෙය්‍ය** ගෞරවයෙන් නැවත නැවත එළඹෙන්නේය. **අනුවාසෙය්‍ය** පෙහෙවස් වසන්නේ අනුව පවතින්නේය. **තප්ප‍ෙය්‍ය** ඇති පමණ දානයෙන් සන්තර්පණය කරන්නේය. **ආසජ්ජ** යනු ළඟට පැමිණ. **පඤ්ඤෙ** පණ්ඩිතයන් පැමිණ ප්‍රාඥයන් හෝ එනු ලබන්නා වූ.
පෙරසිට මහණ බමුණන්ට දුන් දන නොපිරිහෙළා දෙන්නේ ය. දෙනකල එතනට පැමිණි යාචකයන් දැක ඔවුන්ට වෙන කිසිවක් නො වලක්වන්නේ ය.
යමෙක් විමංශක ප්‍රඥාවෙන් යුක්තද බුද්ධි සම්පන්නද කාර්යයන් සංවිධානය කිරීමේ බුහුටි වේද දන්දීම සිල් රැකීම ආදියට යෝග්‍ය කාලය දන්නේද සීසෑම වැපිරීම ආදිය සඳහා යෝග්‍ය කාලය දන්නේද හේ රජගෙයි වසන්නේය.
නොපමා වූ බුද්ධිමත් වූ යමෙක් තම කටයුතු කිරීමේ උත්සාහ ඇත්තේද කාර්ය සංවිධානයේ මනා දක්‍ෂබව ඇත්තේ ද හෙතෙම රජගෙයි වසන්නේය.
[missing trans]
යමෙක් ගොයම් මඩින තැනට, ශාලාවට ගවගාලට හා කුඹුරට නිතර යන්නේය. මනින ලද ධාන්‍ය අටුවල තැන්පත් කරන්නේය. ගෘහයේ ප්‍රයෝජනය සඳහා මැන පමණට පිසගන්නේය.
ශීලයන්හි නොපිහිටි පුතකු හෝ සොහොයුරකු හෝ අධිපති තනතුරක නොතබන්නේය. අඥාන වූ ඔවුහු අංග සමාන නොවෙති. ගුණ සිරුර නොමැති බැවින් ඔවුහු මළවුන් වැන්නාහ. කැඳවීමක් නැතිව පැමිණ සිටින්නන්ට රෙදිකඩක් හා ආහාර පමණක් දෙවන්නේය.
දක්‍ෂ වූද උත්සාහවත් වූද මනාව සීලයන්හි පිහිටියා වූද දාසයන්, කම්කරුවන් හා පණිවිඩකරුවන් අධිපති බවෙහි පිහිටුවන්නේය.
එහි **පසුං ඛෙත්තං** ගව සමූහයද ශස්‍ය ඇති තැනද **ගන්තා** යන ස්වභාව ඇති **මිතං** මැන මෙපමණයැයි දැනගෙන ගබඩාවල තබන්නේය. **ඝරෙ** ගෘහයෙහි ද සිටින පිරිස ගණන් කර ප්‍රමාණවත් ආහාර පිසවන්නේය. **සීලෙසු අසමාහිතං** මෙබඳු වූ ස්වභාව ඇති දුස්සීලයකු හෝ අනාචාරයෙහි හැසිරෙන්නකු කිසිම ප්‍රධාන තනතුරක නොතබන්නේය යන අර්ථයි. **අනංගවාහි තෙ බාලා** ලෝකයෙහි මෙය මනුෂ්‍යයන්ගේ ලක්‍ෂණයක් යැයි සහෝදරයා කියන්නේ යැයි කිසියම් දෙටු කනිටු සහෝදරවරු ශාරීරික සමානතාවයෙන් යුක්ත බැවින් **අංගං** යැයි කියන ලදී. මොව්හු වනාහි දුශ්ශීලයෝය. ඒ නිසා ඔවුන් අංගසම නොවේ. යම්සේ වනාහි සොහොනෙහි අතහැර දමන ලද මළා වූ ප්‍රේතයෝ එසේම ඔවුහු එබඳුය. අධිපති තනතුරෙහි නොතබන්නේය. ඔව්හු සිය පවුලද විනාශ කරත්. නැමුනා වූ දුප්පත් වූ තැනැත්තහුටද රාජ සේවනය නම් නුසුදුසු වන්නේය. **ආසිතානං** පැමිණ සිටියවුන්ට කෑම ඇඳීම පමණක් දෙන්නේය. **උට්ඨාන සම්පන්න‍ෙ** උට්ඨාන වීර්යයෙන් යුක්ත වූ.
යමෙක් සිල්වත්ද, ලෝභ රහිතද රහසිගතවත් ප්‍රසිද්ධියේත් රජතුමාට හිතවත් වේද හේ රජගෙහි වසන්නේය.
යමෙක් රජතුමාගේ කැමැත්ත දන්නේද රජතුමාගේ සිත සතුටු කෙරේද රජතුමාට විරුද්ධ නොවූ පැවතුම් ඇත්තේද හේ රජගෙහි වසන්නේය.
යමෙක් රජුගේ ඇග උලා නහවනුයේද යටිකුරු කළ හිස ඇතිව පා සෝදන්නේද පහර දුන්නත් නොකිපේද හේ රජගෙහි වසන්නේය.
එහි **අලොලො** යනු ගිජු නැති. **චිත්තට්ඨෙ** සිතෙහි රැඳුනු, රජුගේ සිත වසීකරගත් යන අරථයි. **අසංකුසකවත්තිස්ස** ආපසු නොහැරෙන ස්වභාව ඇත්තේ වන්නේය. **අධොසිරං** පා සෝදන්නේ නමුත් හිස පහත්කර බිම බලාගෙනම සේදිය යුතුයි. රජුගේ මුහුණ නොබලා යන අර්ථයි.
අභිවෘද්ධිය තකා වතුර කළය දැක ඇඳිලි බැඳීමද කවුඩකු දැන ප්‍රදක්‍ෂිණාවද කෙරේ නම් කැමැති හැමදෙය දෙන්නා වූ ඥානවන්ත රජතුමා දුටුවිට කියනු කිම?
යමෙක් සයනාසන වස්ත්‍ර යානාවන්, වාසස්ථාන දෙන්නේද සත්ත්වයන්ට මේඝය මෙන් සම්පත් නමැති මහවැසි වස්වන රජතුමාට අභිවාදනය කළ යුතුයි.
ආර්යයෙනි, මා විසින් රාජ්‍ය සේවකයන්ගේ පැවැත්ම මෙසේ කියන ලදී. මෙපරිද්දෙන් යම් මිනිසෙක් රජුව සතුටු කෙරේද හෙතෙම ස්වාමීන්ගෙන් සැලකිලි ලබන්නේය.
[missing trans]
[missing trans]
මෙසේ දූදරුවන් හා මිත්‍රාදීන්ට අනුශාසනා කරන්නා වූ ඔහුට දවස් තුනක් ගතවිය. ඔහු දවස සම්පූර්ණ බව දැන උදයේම නොයෙක් රස ඇති බොජුන් වළඳා රජුගෙන් අවසර ගෙන මානවකයා සමග යන්නෙමියි නෑ සමූහයා පිරිවරාගෙන රජගෙදරට ගොස් රජුට වැඳ එකත්පසෙක සිටියේ ප්‍රකාශ කළයුතු වචනය කීවේය. ඒ කාරණය ප්‍රකාශ කරන ශාස්තෲන් වහන්සේ මෙසේ වදාළහ.
(විධුර) පඬිතුමා මෙසේ ඤාති සමූහයාට අනුශාසනා කොට මිතුරන් පිරිවරා රජතුමා වෙත පැමිණියේය.
පඬිතුමා රජතුමාගේ පා මත හිස තබා වැඳ ඔහු ප්‍රදක්ෂිණා කොට ඇඳිලි බැඳගෙන රජුට මෙසේ කීය.
රජතුමනි! මේ මානවකයා තමන්ට හැඟුනක් කරනු කැමතිව මා ගෙන යයි. (මාගේ) නෑයන්ට යහපත සඳහා මෙය කියන්නෙමි. එය අසනු මැනවි.
මාගේ දරුවන් බැලුව මැනව. මාගේ නිවසෙහි අන්‍ය වූ යම් ධනයක් වේනම් එයද බැලුව මැනවි. මා ගිය පසු මාගේ නෑසියෝ යම්සේ නොපිරිහෙත්ද එසේ කරන්නේ නම් මැනවි.
යම්සේ පොළව පැකිලී ගියේ පොළවෙහිම පිහිටන්නේ ද මාගේ මේ පැකිලීමත් එසේය. මාගේ මෙම වරද දකිමි.
එහි **සුහදෙහි** මහා හදක් ඇති ඤාති මිත්‍රාදීන් විසින්. **යඤ්චමඤ්ඤං** යම් ඒ නුඹ විසින් හෝ අන් රජවරුන් විසින් හෝ දෙන ලද ගෘහයෙහි ඇති අප්‍රමාණ වූ ධනයක් වේද ඒ සියල්ල ඔබම බලන්නෙහි. **පෙච්චා** පසුව. **ඛලතී** යනු පැකිළෙයි. **එවෙතං** මෙසේ මෙය මම බිම පැකිල එහිම පිහිටියා වූ පුරුෂයකු මෙන් නුඹලා කෙරෙහි පැකිල නුඹලා කෙරෙහිම පිහිටුවමි. **එතං පස්සාමි** යමෙක් රජ්ජුරුවන් වහන්සේ කවුරුන් වනසේක්දැයි මානවකයා විචාළ කල්හි නුඹ නොබලා සැබෑ බව දන්නා නිසා මම දාසයෙක් වෙමියි කියන්නහුගේ වරදයි. මේ වරද දකිමි. වෙන දෝෂයක් නම් නැත. මාගේ ඒ වරදට සමාවන්න. එය හදවතෙහි තබාගෙන පසුව මාගේ දරුවන් භාර්යාවන් කෙරෙහි අපරාධයක් නොකරන්න.
එය අසා රජතෙමේ පණ්ඩිතය! ඔබගේ ගමනට මම කැමැති නොවෙමි. ඔබ නොයන්න. මානවකයාව පිළිවෙලින් කැඳවා ඝාතනය කොට සඟවමු. මට එය රුචිවෙයි යැයි දක්වමින් ගාථාවක් කීය.
උතුම් වූ මහා ප්‍රාඥය! ඔබට යා නොහැකිය. මට මෙසේ සිත්වේ. කාත්‍යායන නම් වූ මානවකයා මෙහිදී තළා මරා මෙහි නවතිනු යනු මට රුචිවෙයි. තෙපි නොයව.
එහි **ඣත්‍වා** යනු මෙහි රජගෙදරම ඔහුට තළාපෙළා මරා.
ඒ අසා මහා සත්ත්වයන් වහන්සේ නුඹට මෙබඳු අදහසක් නොගැලපේයැයි කියා මෙසේ පැවසීය.
රජතුමනි, අධර්මයෙහි සිත නොයොදන්න. අභිවෘද්ධිය ඇතිවන දෙයෙහිත් පුණ්‍ය කටයුතුවලත් යෙදෙන්න. යම් කර්මයක් කොට පසුව අපායට යේද, එවැනි ලාමක වූ පාප ක්‍රියාවන්ට නින්දා වේවා.
මේ යුක්තිය නොවේ. යළි කටයුතු දේ නොවේ. රජතුමනි! ස්වාමියා දාසයාගේ අධිපතියාය. ස්වාමියා විසින් ඔහුව නසන්ටත්, දවන්ටත්, පෝෂණය කරන්ටත් සුදුසුය. මානවකයා කෙරෙහි මට කෝපයක් නැත. මම ඔහු සමග යමි.
එහි **මාහෙවධම්ම‍ෙසු** යනු අධර්මයන්හි අනර්ථයන්හි පින් නොවන දෙයෙහි නුඹගේ සිත නොයොදන්න යන අර්ථයි. **පච්ඡා** යනු යම් කර්මයක් කොට හෝ අජරාමර නොවෙයි. ඉක්බිති පසුව නිරයෙහිම උපදින්නේය. ඒ කර්මයට නින්දා වේවා. **නෙවෙස** මෙය නොවේ. **අයිරො** ස්වාමීනි, **සාතෙතුං** මේ ඝාතන ආදිය කරන්ට ආර්යයන් වහන්සේ දාසයාගේ ප්‍රධානියාය. මේ සියල්ල කරන්නට ලැබෙයි. මට මානවකයා කෙරෙහි අල්ප වූද ක්‍රෝධයක් නැත. දෙන ලද කාලයේ පටන් සිත වලක්වාගන්නට වටනේය. රජතුමනි, මම යමි යැයි කීය.
මෙසේ කියා මහා සත්ත්වයන් වහන්සේ රජුට වැඳ රාජ අන්තඃපුරයටද රජ පිරිසටද අවවාද කොට ඔවුන් කෙරෙහි ස්වකීයත්වය සනිටුහන් නොකොට මහා හඬින් විලාප ගසද්දී රජගෙදරින් නික්ම ගියේය. සියළු නුවර වැසියෝ මෙසේ සිතූහ. පණ්ඩිතයන් වහන්සේ වනාහි මානවකයා සමග යයි. එව්. එතුමාව බලමු යැයි රාංගනයේදීම එතුමන් දුටුවාහ. ඔව්හුද නොසිතව්. සියළු සංස්කාරයෝ අනිත්‍යයහ. දානාදී පුණ්‍යකර්මවල අප්‍රමාදී වව් යැයි අවවාද දී නතරවී තමන්ගේ ගෙය දිසාවට පිටත්ව ගියේය. එකෙණෙහි ධර්මපාල කුමාරයා පිරිවරාගෙන පියාට පසුගමන් කරන්නෙමියි හික්මෙන්නේ මාලිගයේ දොරටුව ළඟදීම පියා මුනගැසුනේය. මහාසත්ත්වයන් වහන්සේ ඔහු දැක ශෝකය දරාගන්නට නොහැකිව වැළඳගෙන ළයෙහි හොවාගෙන වාසභවනයට පිවිසියේය. ඒ කාරණය ප්‍රකාශ කරන ශාස්තෲන් වහන්සේ මෙසේ වදාළහ.
ඒ පඬිතුමා තම දෙටු පුතණුවන් වැළඳගෙන චිත්ත පීඩාව දුරුකොට කඳුළු පිරි දෙනෙතින් යුතුව මහාපායට ගියේය.
මොහුගේ ගෘහයෙහි වනාහි පුත්‍රයෝ දහසක්ද දහසක් දූවරුන්ද දහසක් භාර්යාවන් ද සප්තවර්ණ දාසීන් සියයක් ද යන මේ අයද ඉතිරි දාස, කම්කරු ඤාති මිත්‍රාදීන්ගෙන් යුත් සියළු නිවාසය යුගාන්ත වාතය වැදීමෙන් වැටුනා වූ සල්වනයක් මෙන් නිරතුරු විය. ඒ කාරණය ප්‍රකාශ කරන ශාස්තෲන් වහන්සේ මෙසේ වදාළහ.
විධුර පඬිතුමාගේ නිවෙසෙහි දරුවෝද බිරියෝද සුළඟින් මඩනා ලද කම්පිත වූ සල්වනයක සල්ගස් මෙන් එහි තන්හි වැටී සිටිත්.
විධුර පඬිතුමාගේ නිවෙසෙහි දහසක් භාර්යා වූ ස්ත්‍රීහුද සත්සියයක් දාසීහුද හිස අත් බැඳගෙන හැඬූහ.
විධුර පඬිතුමාගේ නිවාසයෙහි අන්තඃපුර ස්ත්‍රීහුද කුමාරයෝද වෛශ්‍යයෝ ද බමුණෝ ද හිස අත්බැඳගෙන හැසූහ.
විධුර පඬිතුමාගේ නිවාසයෙහි ඇතරුවෝ ද, අසරුවෝ ද රථිකයෝද පාබල සේනාවෝද හිස අත්බැඳ හැඬූහ.
විධුර පඬිතුමාගේ නිවෙසෙහි රැස්වූ දනව් වැස්සෝ ද නියම්ගම් වැස්සෝද හිස අත් බැඳ හැඬූහ.
[missing trans]
[missing trans]
[missing trans]
[missing trans]
එහි **සෙන්ති** යනු මහපොළවෙහි සිඳී වැටී යන්නාහු නිදත්. **භරියානං** භාර්යාවන්ට, ස්ත්‍රීන් දහසක්. **කස්මානො** කුමන කරුණකින් අපව අත්හැර දමන්නේදැයි හඬා වැළපුනහ.
මහාසත්ත්වයන් වහන්සේ ඒ සියළු ජනතාව අස්වසා ඉතිරි කටයුතු කර අන්තඃපුර ජනයාට අවවාද දී කිවයුතුව ඇති සියල්ල කියා පුණ්ණකගේ සමීපයට ගොස් තමාගේ කටයුතු අවසන් බව දැන්වීය. ඒ කාරණය ප්‍රකාශ කරන ශාස්තෲන් වහන්සේ මෙසේ වදාළහ.
පණ්ඩිත තෙමේ ගෘහයන්හි කළමනා කටයුතු කොට මිත්‍ර අමාත්‍යයන්, දාසයන්, අඹුදරුවන්, නෑයන් සහ ස්වකීය ජනතාවට අනුශාසනා කොට, වැඩ පිළියෙල කොට ගෙහි ඇති ධනයද නිධානය ණයට දුන් ධනයද පවසා පූර්ණකයාට මෙය කීය.

මාගේ නිවසෙහි ඔබ තෙදිනක් වාසය ක‍ෙළෙහිය. මා විසින් මාගේ ගෘහයන්හි කළයුතු කාර්යයන් මා විසින් කරන ලදී. අඹුදරුවන්ට අනුශාසනා කරන ලදී. කච්චායනය! දැන් තොපගේ අදහස් පරිදි ක්‍රියා කරමු.
එහි **කම්මන්තං සංවිධ‍ෙත්‍වාන** යනු මේ මේ අයුරින් කළයුතුයයි ගෘහයෙහි කළයුතු වැඩ සංවිධානය කොට **නිධිං** ඒ ඒ තැන්වල තබන ලද ධනය. **ඉණදානං** ණය වශයෙන් යොදන ලද ධනය. **යථාමතිං** **තෙ** දැන් නුඹගේ අදහස්වලට අනුව වැඩකරමු.
පුණ්ණක තෙමේ මෙසේ කීය.
ප්‍රිය තැනැත්ත! ඉදින් තොප විසින් දරුවන්ට, බිරියන්ට සහ සේවකයන්ට අනුශාසනා කරන ලද නම් දැන් වහා එන්න. ඉදිරියෙහි ගමන් මග ද ඉතා දිගය.
මේ ආජානීය අසුගේ වලිගය බියෙන් තොරව අල්ලාගන්න මෙය තොපගේ මිනිස්ලොව අවසාන දර්ශනය වෙයි.
එහි **කන්තෙ** යනු සතුටට පත් යක්‍ෂයා මහා සත්ත්වයන්ට ආමන්ත්‍රණය කරයි. **අද්ධාපි** යා යුතු මාර්ගයද දිගය. **අසම්භීකොවා** මෙය හෙතෙම පහත ප්‍රාසාදයට නොබැස එයින්ම යනු කැමැත්තේ මෙසේ කීය.
ඉක්බිති ඔහුට මහා සත්ත්වයන් වහන්සේ කීය.
යමක් නිසා දුගතියට යේනම් කය වචනය හිත යන තුන්දොරින් මා කළ එබඳු වරදක් නැත. එහෙයින් ඒ මම කුමට බිය වෙම්ද?
එහි **සොහං කිස්සනු භායිස්සං** යන මෙය මහාසත්ත්වයන් වහන්සේ නොබියව ගනුවයි කියන ලද බැවින් මෙසේ කීය.
මෙසේ මහා සත්ත්වයන් වහන්සේ සිංහනාද කොට නිර්භය කේශර සිංහයෙක් මෙන් භය නැතිව මේ සාටකය මගේ අකමැත්තෙන් නොමිදේවායි අධිෂ්ඨාන පාරමිතාව පෙරටු කොටගෙන දැඩිලෙස හිඳගෙන අශ්වයාගේ වල්ගය විසුරුවා අත්දකින් වලිගය දැඩිලෙස අල්ලාගෙන පා දෙකින් අශ්වයාව කලවා දෙකින් හිරකරගෙන, මානවකය. මා විසින් වළිගය අල්ලා ගන්නා ලදී. කැමැති පරිද්දෙන් යන්නැයි කීය. එකෙණෙහි පුණ්ණක තෙමේ මනෝමය අශ්වයාට සංඥා කළේය. ඌ පණ්ඩිතයන්ව ගෙන අහසට පැන නැංගේය. මේ කාරණය ප්‍රකාශ කරන ශාස්තෲන් වහන්සේ මෙසේ වදාළහ;
ඒ අශ්වරාජ තෙමේ විධුර පඬිතුමන් උසුලමින් අහසින් ගමන් කළේය. අතුවල හා ගල්වල නොගැටෙමින් කාලගිරි පර්වතයට ඉක්මණින් පැමිණියේය.
එහි **සාඛාසු සෙලෙසු අසජ්ජමානො** යනු පුණ්ණක තෙමේ වනාහි මෙසේ සිතීය. දුරට නොගොස්ම මොහුව හිමවත් පෙදෙසෙහි ගස්වල පර්වතවල වද්දමින් මරා හෘදයමාංශය ගෙන මෘත ශරීරය පර්වත අතර අත්හැර දමා නාග භවනයට යන්නෙමියි සිතීය. හෙතෙම ගස් ද පර්වතයන් ද විශාල ගස් ද මගහරින්නේ නැතිව එහි මැදින් අවස්ථා මෙහෙයවීය. මහාසත්ත්වයන් වහන්සේගේ අනුභාවයෙන් ගද පර්වතද ඔහුගේ ශරීරයේ දෙපැත්තෙහි රියනක් පමණ ඈත්වෙයි. ඔහු මළේද නැද්ද කියා පෙරළා මහා සත්ත්වයන් වහන්සේගේ මුහුණ බලන්නේ ස්වර්ණමය කැඩපතක් මෙන් බබලනවා දැක, මොහු මෙසේ නොමැරෙයි. දැන් වායු ධාරාවෙන් සුනු විසුනු කරන්නෙමියි ක්‍රෝධයෙන් මැඩගත්තේ සිතා සත්වැනි වායුධාරාව මුදාහැරිය. ඉක්බිති වේරම්භ වාතයෙන්වත් ඔහුට අනතුරක් නොවන බව දකින්නේ ඔහුව ගෙන කාළ පර්වතයට ගියේය. ඒ නිසා කියන ලදී.
[missing trans]
(අතුවලත් පර්වතවලත් නොගැටෙමින් කාළාගිරියට වහා ගියේය.)
එහි **අසජ්ජමානො** නොඇලෙන්නේ නොහැපී, විධුර පණ්ඩිතයන්ව උසුලාගෙන කාළ පර්වතය මත්තට පැමිණියේය.
මෙසේ පුණ්ණක විසින් මහාසත්ත්වයන්ව ගෙනගිය කල්හි පණ්ඩිතයන්ගේ පුත්‍රාදීහු පුණ්ණකගේ වාසස්ථානයට ගොස් මහා සත්ත්වයන්ව නොදැක සිඳුනු ප්‍රපාතයකට වැටී නැවත නැවතත් මහා හඬින් විලාප නැගූහ. ඒ කාරණය ප්‍රකාශ කරන්නා වූ ශාස්තෲන් වහන්සේ මෙසේ වදාළහ.
යකෙක් බමුණු වෙසින් අවුත් විධුර පඬිතුමා රැගෙන යයි කියමින් බිරියන් වන දහසක් ස්ත්‍රීහුද සත්සියයක් දාසීහුද හිස අත්බැඳ හැඬූහ.
[missing trans]
[missing trans]
යකෙක් බමුණු වෙසින් අවුත් විධුර පඬිතුමා රැගෙන යයි කියමින් ගම් නියම්ගම් ජනපද වැස්සෝ ද සත්සියයක් දාසීහුද හිස අත්බැඳ හැඬූහ.
ඒ විධුර පඬිතුමා කොහි ගියේදැයි කියමින් බිරියන් වන දහසක් ස්ත්‍රීහු ද සත්සියයක් දාසියෝද හිස අත්බැඳ හැඬූහ.
[missing trans]
[missing trans]
ඒ විධුර පඬිතුමා කොහි ගියේදැයි කියමින් නියම්ගම් දනවු වැස්සෝද සත්සියයක් දාසියෝද හිස අත්බැඳ හැඬූහ.
මහා සත්ත්වයන්ට ගෙන අහසින් යනු දැකද අසා ද මෙසේ හඬා ඒ සියල්ලෝම නැවත සියළු නගරවැසියන් සමග හඬන්නාහු රජගෙදර දොරටුව ළඟට ගියාහ. රජතෙමේ හඬන මහා ශබ්දය අසා සීමැදුරු කවුළුව විවෘතකර කුමක් නිසා හඬන්නහුදැයි විචාළේය. ඉක්බිති ඔවුහු රජුට මෙසේ කීය. දේවයන් වහන්ස! ඒ මානවකයා බ්‍රාහ්මණයෙක් නොවේ. යක්‍ෂයෙක් බ්‍රාහ්මණ වේශයෙන් අවුත් පඬිතුමාව රැගෙන ගියේය. එතුමන් හැර අපට ජීවිතයක් නැත. ඉදින් මෙයින් සත්වන දවසෙහි නො එන්නේද ගැල් සියයකින්, ගැල් දහසකින් දර ගෙනවුත් අපි සියල්ලෝම ගින්නට පනින්නෙමු. මේ කාරණය පවසමින් මේ ගාථාව කීවාහුය.
ඉදින් ඒ පඬිතුමා සත් රැයෙකින් නොඑන්නේ නම් අපි සියළු දෙන ගින්නට පනින්නෙමු. අපේ ජීවත්වීමෙන් ප්‍රයෝජනයක් නැත.
සම්මා සම්බුදුරජාණන් වහන්සේ පිරිනිවන්පෑ කල්හිද අපි ගින්නට පැන මැරෙන්නෙමුයි කියූ අය නොසිටියහ. අහෝ, අනේ, මහාසත්ත්වයන් වහන්සේ නගරයෙහි මනාව වාසය කළහ. රජතෙමේ ඔවුන්ගේ කථාව අසා මිහිරිකථා ඇති පඬිතුමා මානවකයාව ධර්මකථාවෙන් පොළඹවාගෙන තමාගේ පා ළඟ හෙළා නොබෝ කලකින්ම කඳුළුපිරි මුහුණ සිනහ ගන්වමින් එන්නේය. ශෝක නොකරව් යැයි මේ ගාථාව කීය.
විධුර පඬිතුමා පඬිවරයෙකි. විමසන නුවණින් යුක්තය. ව්‍යාක්තය. කටයුතු නොකටයුතු කීමට දනී. ස්ථානෝචිත ප්‍රඥාවෙන් යුක්තය. එහෙයින් බිය නොවන්න. පඬිතුමා වහා ග්‍රහණයෙන් මිදෙන්නේය. යළි මෙහි එන්නේය.
එහි **වියත්තො** යනු ප්‍රඥාවෙන් විචාර බුද්ධියෙන් යුක්ත වූයේ. **විභාවී** අර්ථය. අනර්ථය. කාරණය අකාරණය සලකා එය දක්වා කියන්නට සමර්ථ. **විචක්ඛණො** යනු එකෙණෙහිම හටගත්තා වූ කරුණු අවබෝධ කරගැනීමේ ප්‍රඥාවෙන් යුක්ත වූයේ. **මාභාථ** බිය නොවව්. වහා තමා මිදී එන්නේයැයි අස්වැසීය.
නගරවැසියෝද පඬිතුමා රජුට කියා ගියේ වන්නේයැයි අස්වැසුම් ලැබූහ.
පුණ්ණක තෙමේ ද මහාසත්ත්වයන්ව කාළගිරි පර්වතය මුදුනෙහි තබා මොහු ජීවත්වන කල්හි මට වාසියක් නැත. මොහුව මරා හෘදයමාංශය ගෙන නාග භවනයට ගොස් විමලාවන්ට දී ඉරන්දතිය ලබාගෙන දෙව්ලොවට යන්නෙමියි සිතීය. මේ කාරණය ප්‍රකාශ කරන්නට ශාස්තෲන් වහන්සේ මෙසේ වදාළහ.
හෙතෙම එහි ගොස් සිතනුයේ ඕ හට උස්පහත් සිතුවිලි උපන. මොහුගේ ජීවිතයෙන් කිසිත් පලක් නොවේ. මොහු මරා හදවත ගන්නෙමි.
එහි **සො** යනු ඒ පුණ්ණක තෙමේ **තත්‍ථගන්ත්‍වාන** යනු එහි ගොස් කළාගිරි පර්වත මුදුනෙහි සිටියේ. **චෙතනකා** මොහොතින් මොහොත හටගන්නා වූ සිතුවිලි උස්පහත්ව උපදිත්. මොහුට ජීවිතදානය පිළිබඳ යම් ඒ චේතනාවක් මට පහළ වන්නේය යන්න සිදුවිය හැක්කකි. මොහුගේ ජීවයෙන් ඒ නාගභවනයෙහි මට අල්ප වූද කිසි ප්‍රයෝජනයක් නැත. මෙහිම මොහුව මරා මොහුගේ හෘදය ගලවාගෙන යන්නෙමියි තීරණය කරගත්තේය යන අර්ථයි.
ඉක්බිති නැවත මෙසේ සිතීය. ඉදින් මම මොහුව තම අතින් නොමරා බිය උපදවන රූප දැක්වීමෙන් ජීවිතක්‍ෂයට පත්කරන්නෙමියි බියජනක රාක්‍ෂස රූපයක් මවා යන්නේ, පැමිණ මොහුව හෙළා අතරෙහිදී කනු කැමැත්තේ මෙන් විය. මහා සත්ත්වයන්ගේ ලොමුඩැහැ ගැන්මක් පමණකුදු නොවීය. ඉක්බිති සිංහ රූපයකින්ද මල්අතකු ලෙසින් ද අවුත් දත්වලින්ද දළවලින්ද විනිවිද අනින්නට මෙන් සිටියද එයින් පවා බිය නොවූවහට ඔරුවක් පමණ විශාල සර්ප විලාසයක් මවා පිඹිමින් අවුත් මුළු සිරුරම වෙලාගෙන හිස මත්තෙහි පෙණය කළේය. ඔහුට බියවීම් මාත්‍රයකුදු ඇතිනොවීය. ඉක්බිති ඔහුට පර්වතය මුදුනෙහි දමා සුණුවිසුණු කරන්නෙමියි මහා සුළගක් මැවීය. එයින් ඔහුගේ කෙස්ගහක්වත් සෙලවීමට සමත් නොවීය. ඉක්බිති ඔහුව පර්වතය මත තබා ඇතෙක් ඉඳිගසක් ගලවන්නාක් මෙන් පර්වතය එහාට මෙහාට සෙළවීය. එපරිද්දෙන් ද ඔහුව සිටිය තැනින් කෙස්ගසක් පමණකුදු සොලවන්නට නොහැකි විය.
ඉක්බිති ත්‍රාසජනක හඬකින් මොහුගේ හදවත පලා මරන්නෙමියි පර්වතය ඇතුළට පිවිස මහපොළවද අහසට එකනින්නාද කොට හඬ නැගීය. මෙසේද ඔහුට බියවීම් මාත්‍රයක් ඇති නොවීය. මහාසත්ත්වයන් වහන්සේ වනාහි, යක්‍ෂ, සිංහ, ඇත්, නාගරාජ යන වෙස්ගෙන ආවා වූත් වායුවේග මැවීම, පර්වතය සෙළවීම කළාවූත් පර්වතය ඇතුළට වී මහා ශබ්ද පවත්වන්නේත් අන් කිසිවකු නොව මානවකයාම බව දැනගත්තේය. ඉක්බිති යක්‍ෂයා මෙසේ සිතීය. මම මොහුව බාහිර උපක්‍රමවලින් මරන්නට සමත් නොවෙමි. තමන්ගේ අතින්ම මරන්නෙමියි කියා ඔහු මහාසත්ත්වයන් වහන්සේව පර්වතය මුදුනේ තබා පර්වතය පාමුළට අවුත් මැණිකක් තුළ නූලක් දමන්නාක් මෙන් නාදකරමින් පර්වතය ඇතුළතින් පිටතට අවුත් මහාසත්ත්වයන් වහන්සේ දැඩිව අල්ලාගෙන පෙරළා හිස පහළට සිටින සේ අහසට වීසි කළේය. ඒ නිසා කියන ලදී,
කාතියාන දුෂ්ට සිත් ඇත්තේ එහි ගොස් පර්වත අතරෙහි සිට ඇතුළට පිවිස විවෘත ප්‍රදේශයෙහිදී හිස යටිකුරු කොට අල්ලා ගත්තේය.
එහි **ගන්ත්‍වාන** යනු පර්වත මස්තකයෙන් පර්වතය පාමුලට ගොස් එහි පර්වත අන්තරයෙහි සිට එහි ඇතුළට නොපිවිස පර්වතය මස්තකයෙහි සිටියහුට යට පෙනෙන්නේ නොවැසුනු භූමි ප්‍රදේශයක් දැරීය. කලින්ම දැරුවේ නැත. එහි වනාහි ඔහුව දමා අත දිගුකර හිස පහතට වැටෙන්නහුගේ පාවලින් අල්ලාගෙන හිස පහළට සිටිනසේම ඔසවාගෙන මුහුණ බලා මැරේයැයි දැනගෙන දෙවනුවත් දමා යොදුන් තිහක් පමණ පහතට වැටෙන කල්හි එසේම ඔසවා මුහුණ බලා ජීවත්ව සිටින බව දැනගෙන මෙසේ සිතීය. ඉදින් දැන හැටයොදුනක් නමුත් පහතට නොවැටී නොමැරෙන්නේය. ඔහුව පාදයන්ගෙන් අල්ලාගෙන පර්වතය මුදුනෙහි ගසා මරන්නෙමියි ඉක්බිති ඔහුව තුන්වනුවද හෙළා යොදුන් හැටක් පහතට වැටුණු කල්හි අත දිගුකර පාවලින් ගෙන එසවීය. මහාසත්ත්වයන් වහන්සේ මෙසේ සිතූහ. මොහු මා පළමුව පහළොස් යොදුනක් හෙළීය. දෙවනුව තිස්යොදුනක්, තුන්වනුව හැටයොදුනක් හෙළීය. දැන් නැවත නොදමයි. ඔසවන්නේ වනාහි පර්වතය මුදුනෙහි ගසා මරන්නේය. යම්තාක් මා ඔසවාගෙන පර්වත මස්තකයේ නොගසාද ඒ තාක් හිස පහතට සිටින සේ එල්ලෙමින් තමා මැරීමට කාරණය විමසන්නෙමියි කියා ඔහු නිර්භයව සන්ත්‍රාසයට පත්නොවී එසේ කළේය ඒ නිසා කියන ලදී. **ධාරයී කාතියානො** කියා තුන්වරක් පහතට හෙළා දැරීය යන අර්ථයි.
කුරුරට වාසීන්ගේ ශ්‍රේෂ්ඨ ඇමතිතුමා මහාබිය දනවන ලොමුඩැහැ ගැනුම් ඇතිකරන යා නොහැකි නිරය වැනි මහා ප්‍රපාතයක එල්ලෙමින් නොබියව පූර්ණක යක්‍ෂයාට මෙසේ කීය.
රූපයෙන් තෙපි දෙවියකුට සමාන වව. එසේ වුවත් අනාර්ය පැවතුම් ඇත්තෙහිය. තොපට සංයමයක් නැත. එහෙත් සංයම ඇත්තකු වැනිය. තෙපි රුදුරු සැහැසිකම් කරහි. අල්ප වූද, කුසලයක් තොප සිතැ නැත.
යම් කරුණකින් මා ප්‍රපාතයෙහි හෙළනු කැමැත්තහුද මගේ මරණයෙන් තොපට කවර ප්‍රයෝජනයක්ද? අද තොපගේ පෙනුම අමනුෂ්‍යයකුට සමානය. තෙපි කවරනම් යක්‍ෂයෙක් වන්නෙහිදැයි මට කියව.
එහි **සො ලම්බමානො** ඔහු කුරු රට වැසියන්ගේ ශ්‍රේෂ්ඨයා. තුන්වන වරටත් එල්ලෙන්නේ. **අරියාවකාසො** රූපයෙන් ආයයකු වැනිය. දේව ස්වභාවයෙන් හැසිරෙන්නෙහිය. **අසඤ්ඤතො** කායාදියෙන් නොහික්මුනේ, දුස්සීලයෙකි. **අච්චාහිතං** යහපත ඉක්මවා ගිය. අතිශයින් අහිත, **භාවෙ චතෙ** නුඹගේ සිතෙහි අල්පමාත්‍ර වූද කුසලයක් නැත. **වණ්ණො** අද ඔබගේ මේ ස්වභාවය අමනුෂ්‍යයකුගේය. **දෙවතා** යනු යක්‍ෂයන් අතර කවරනම් යක්‍ෂයෙක්ද ඔබ?
පූර්ණක මෙසේ කීය;
ඉදින් තොප විසින් පූර්ණක නම් යක්‍ෂයා ගැන අසන ලද්දේ ද? හේ කුවේර රජුගේ ඇමැතියා වෙයි. පෘථිවිය දරා සිටින වරුණ නාගරාජයා ආරෝහ පරිණාහ සම්පත්තියෙන් මහත්වූයේ වෙයි. පවිත්‍රය, ශරීර වර්ණයෙන් හා කායබලයෙන් යුක්තයැ.
ප්‍රාඥය! මම ඒ නාගරාජයාගේ අනුජාත දුව කැමැත්තෙමි. ඕ ඉරන්දතී නාග කන්‍යාවයි. සුන්දර මැද පෙදෙස සහිත ඒ ප්‍රියාව හේතුකොට ගෙන තොපට හිංසා කරන්නට සිතුවෙමි.
එහි සජීවො යනු ඇමැතියෙකි. බ්‍රහා යනු ආරෝහ පරිණාහ සම්පතින් යුත්. ඔසවන ලද රන්රුවක් හා සමානය. වණ්ණ බලූපපන්නො ශරීර වර්ණයෙන්ද කාය බලයෙන්ද යුක්ත වූ තස්සානුජං ඔහුගේ අනුජාත පතාරයිං අදහස් කළෙමි. සනිටුහන් කළේය යන අර්ථයි.
ඒ අසා මහාසත්ත්වයන් වහන්සේ, මේ ලෝකය වරදවා ගැනීමෙන් විනාශ වෙයි. නාගමානවිකාවක් පතන්නහුට මගේ මරණයෙන් කවර ප්‍රයෝජනයක්ද? ඇති තතු දැනගන්නෙමියි සිතා මේ ගාථාව කීය.
යක්‍ෂය, ඔබ මුළා නොවන්න. බොහෝ දෙනා වරදවා ගැනීම නිසා නැසුනාහ. සුන්දර වූ මැද පෙදෙසක් ඇති තොපගේ ප්‍රියාවට මගේ මරණයෙන් කවර ප්‍රයෝජනයක්ද? ඒ සියල්ල අසමු.
ඉක්බිති කියන්නා වූ පූර්ණක තෙමේ මෙසේ කීය.
මහානුභාවසම්පන්න මහා උරගයාගේ දුව ලබනු කැමැති මම ඤාතීන්ට මම බැලයෙක් වෙමි. මා පහසුවෙන්ම කාමාශක්ත කට හැක්කේයැයි දැනගත් මාමණ්ඩිය ඇය ඉල්ලන මට මෙසේ කීය.
ඉදින් තෙපි පඬිතුමාගේ හදවත දැහැමිව ලබා මෙහි ගෙන එන්නහු නම් සුන්දර සිරුරැති මනා නෙත් සඟළක් ඇති සඳුන් ආලේප කළ සිරුරක් ඇති අතිශය විශ්මය ගෙනදෙන ඉරන්දතිය තොපට දෙන්නෙමු. මෙම තුටුපඬුරෙන් ඉරන්දතිය ලද හැකිය. මෙයින් වැඩි අන් ධනයක් නොපතමු.
පඬිතුමනි, මම මෙලෙස මුළා වූයෙම් නොවෙමි. පඬිතුමනි, අසනු මැනවි. අයුතු ලෙස මා ගත් කිසිත් නැත. දැහැමින් ලබන ඔබගේ හදවත නිසා නාගයෝ ඉරන්දතිය මට දෙති.
එහෙයින් මම තොපට වධ කරන්නට යෙදුනෙමි. තොපගේ මරණයෙන් මෙසේ මට ප්‍රයෝජන ඇත. තොප මේ ප්‍රපාතයේ හෙළා මරා හදවත උපුටා ගන්නෙමි.
එහි **ධිතුකාමො** දුවණිය සඳහා හැසිරෙමි. **ඤාතිකකොහමස්මි** යනු මම වනාහි නෑයන්ගේ බැලයෙක් වෙමි. **තං** යනු ඒ නාග කන්‍යාව ඉල්වන, **යථා** යනු යම්හෙයකින් මා මනාව කැමැත්තෙන් ගෙනෙන ලද්දේනුයි සුකාමනීතං නම් වේ. දැනගත්හ. මාමණ්ඩිය, ඔබට ඇය දෙන්නෙමු. ආදිය කීහ. එහි **දජ්ජ‍ෙමු** යනු දෙන්නෙමු. **සුතනුං** මනා සිරුර. **ඉධමාහරෙසි** මෙහි ගෙන එව.
ඔහුගේ ඒ කථාව අසා මහාසත්ත්වයන් වහන්සේ මෙසේ සිතීය. විමලාවන්ට මගේ හදවතින් වැඩක් නැත. වරුණ විසින් බණකථාව අසා මැණිකෙන් පුදා එහි ගියාහු විසින් මගේ ධර්මකථික බව වර්ණනා කළේ වන්නේය. වරුණ විසින් වැරදි ලෙස වටහා ගැනීමෙන් පුණ්ණක තෙමේ අණකරන ලද්දේ වන්නේය. ඒ මොහු තමාගේ වරදවා වටහාගැනීමෙන් මා මරන්නට මෙබඳු දුකක් දුන්නේය. මාගේ පණ්ඩිත බව ස්ථාන, උප්පත්ති, කාරණ, වින්දන, සමර්ථතාව යන මේවා මා මරන්නා වූ මොහු කෙරෙහි කුමක් කරන්නේ ද? එසේනම් මාණවකය, මම යහපත් වූ මනුෂ්‍ය ධර්මය දනිමි. යම්තාක් මා මරන්නේ ද ඒතාක් පර්වත මුදුනෙහි හිඳුවා යහපත් මනුෂ්‍ය ධර්මයන් අසන්න. පසුව යමක් කැමැත්තේද එය කරන්නයැයි කියා මහා මනුෂ්‍ය ධර්මයන් වර්ණනා කරන්නේ තමාගේ ජීවිතය ගෙනෙන්නේය. හෙතෙම හිස පහතට සිටින සේ එල්ලෙන්නේ,
කාතියානය. ඉදින් මාගේ හදවතින් තොපට කිසෙක් ඇත්නම් මා වහා නගා ගනුව. යම් මේ සාධුතර ධර්ම කෙනෙක් ඇද්ද ඒ හැම අද තොපට ප්‍රකාශ කරමි.
එය අසා පුණ්ණක තෙමේ මෙසේ සිතීය. මේ පණ්ඩිතයන් විසින් දෙව් මිනිසුන්ට නොකියන ලද ධර්මයක් වන්නේය. වහාම ඔහුව ඔසවාගෙන යහපත් වූ මනුෂ්‍ය ධර්මයන් අසන්නෙමියි සිතා මහා සත්ත්වයන්ට ඔසවා පර්වත මුදුනෙහි හිඳවාපීය. ඒ කාරණය ප්‍රකාශ කරන ශාස්තෲන් වහන්සේ මෙසේ වදාළහ.
ඒ පූර්ණක තෙමේ කුරුරට වැසියන්ගේ ශ්‍රේෂ්ඨ වූ කර්තව්‍ය කාරකයා වහා පර්වත මස්තකයෙහි පිහිටුවා අස්වසි වැ හුන්නහු දැක අලාමක නුවණැති කළයුත්ත කරන පඬිතුමාගෙන් මෙසේ විචාරයි.
මා විසින් තෙපි ප්‍රපාතයෙන් නගන ලදී. අද තොපගේ හදවතින් මට කටයුතු ඇත. යම් මේ සාධුතර (හොඳ මිනිස් ගති) ධර්ම කෙනෙක් ඇද්ද ඒ හැම අද මට පවසන්න.
එහි **අස්සත්‍ථං** යනු ලබන ලද අස්වැසුම් ඇතිව සිටි. **සමෙක්ඛියානං** දැක, **සාධුනරස්ස** **ධම්මා** මිනිසාගේ යහපත් ස්වභාවයන්, සුන්දර වූ ධර්මතාවයන්.
මහාසත්ත්වයන් වහන්සේ වදාළහ;
තොප විසින් මෙම ප්‍රපාතයෙන් නගන ලද්දේ වෙමි. ඉදින් මාගේ හදවතින් තොපට කටයුත්තක් වේද, මේ යම්කිසි සාධුතර ධර්ම කෙනෙක් ඇද්ද, ඒ හැම අද තොපට පවසමි.
එහි **ත්‍යස්මි** නුඹ විසින්, වෙමි.
ඉක්බිති මහාසත්ත්වයන් වහන්සේ ඔහුට, මම කිලිටි ශරීර ඇත්තේ වෙමි. පළමුව ස්නානය කරමියි කීය. යක්‍ෂයා යහපතැයි කියා ස්නානයට ජලය ගෙනවුත් ස්නානය කළ කල්හි මහාසත්ත්වයන් වහන්සේට දිව්‍යමය වත්‍ර, දිව්‍යමය සුවඳ, මල්මාලා ආදිය දී සැරසී පිළියෙල වූ කල්හි දිව්‍ය භෝජන දුන්නේය. මහාසත්ත්වයන් වහන්සේ අහර වළඳා කාළාගිරි මස්තකය සරසවා ආසනයක් පනවවා සරසන ලද අසුනෙහි හිඳ බුද්ධ විලාශයෙන් සාධු මිනිස්දම් දේශනා කරන්නේ මේ ගාථාව ප්‍රකාශ කළහ.
මානවකය, යන්නන් අනුව යන්නේ වව. තෙත් වූ අල්ල දැවීමද හැරපියව. කිසිකලෙකත් මිතුරන් කෙරෙහි ද්‍රෝහී නොවව. ස්ත්‍රීන්ගේ වශයටද නොයව.
එහි **අද්දඤ්ච පාණිං පරිවජ්ජයස්සු** යනු තෙත්, තෙමුනු අත නොදවව.
යක්‍ෂ තෙම කෙටියෙන් ප්‍රකාශ කළ සාධු මනුෂ්‍ය ධර්ම සතර අවබෝධ කරගන්නට නො හැක්කේ විස්තර වශයෙන් විචාළේය.
කෙසේනම් යන්නන් අනුව යන්නේ වේද? හෙතෙම කෙසේනම් තෙත් වූ අල්ල දවන්නේ වේද? අසති යනු කවරෙක්ද? මිත්‍රද්‍රෝහී නම් කවරෙක්ද? මේ කරුණු විචාරණ ලද්දාහු මට කියව.
මහා සත්ත්වයන් වහන්සේද ඔහුට මෙසේ කීය;
යමෙක් එක්වැ වාසය නොකළ විරූ නුදුටුවිරූවකුට ආසනයක් පමණකුදු දෙන්නේද මේ පුරුෂ තෙම ඔහුට යහපතක් කරන්නේමයැ. පණ්ඩිතයෝ ඒ පුද්ගලයා **යාතානුයායි**. (යන්නන් අනුව යන) යැයි කීහ.
යමෙක් යමකුගේ නිවෙසේ එක් රැයකුදු වසන්නේද යම්තැනක ආහාරපාන ලබන්නේද ඔහුට අවැඩක් හිතකින්වත් නොසිතන්නේය.
යමෙක් යම් රුකක සෙවනෙහි හිඳගත්තේ හෝ සයනය කරන්නේ හෝ වේද හේ එම ගසෙහි අත්තකුදු නොබිඳින්නේය. මිත්‍රද්‍රෝහීකම ලාමකය.
ඉදින් පුරුෂයෙක් යම් කතක් ගැන විශ්වාසයෙන් ධනයෙන් පිරුණු මහපොළවද එම ස්ත්‍රියට දෙන්නේද ඕ අවකාශ ලැබ ඔහුද ඉක්මවා අන් පුරුෂයන් ගැන සිතන්නීය. ඒ අසද්ධර්මගති ඇති ස්ත්‍රීන් වසඟයට නොයන්නේය.
මෙසේ ‘යාතානුයායී’ (යන්නන් අනුව යන) වෙයි. යළි මෙසේ අද්දපාණීදහන (තෙත්වූ අත දවන) නම් වේ. හේ මිත්‍රද්‍රෝහී නම් වේ. යක්‍ෂය! ඒ තෙපි ධාර්මික වව. අධර්මය හැරපියව.
එහි **අස‍ත්‍ථුතං** යනු එක දවසක් හෝ දෙකක් එකට වාසයකර නැති. **ආසනෙන අපි** ඔහු මෙබඳු කෙනෙකුට අසුනක් පමණවත් දෙන්නේනම්, ආහාරපාන ආදියෙන් කියනුම කිම? **තස්සෙව** මෙසේ පෙර උදව් කළවු හට උපකාරයක් කරන්න. **යාතානුයායී** පෙර කරන ලද යන්නා වූ පුද්ගලයා අනුව යන්නේ, පළමුව කරන්නේ **යාති** නම් වේ. පසුව කරන්නා **ආනුයාති** නම් වේයැයි මෙසේ පණ්ඩිතයෝ කියත්. දේවරාජය, මේ පළමු සාධු මනුෂ්‍ය ධර්මයයි. **අදුබ්භපාණී** මිත්‍රද්‍රෝහී නොවූ තමන්ගේ ආහාර අනුභව කරන අතම දවන්නේ වනාහි මිත්තදූභී (මිත්‍රද්‍රෝහී) නම් වේ. මෙසේ තෙත් වූ අත නොදැවීම නම් වූ මෙය දෙවෙනි උතුම් මනුෂ්‍ය ධර්මයයි. **නතස්ස** යනු ඒ ගසේ අත්තක් හෝ පත්‍රයක් හෝ නොකඩන්නේය. කුමක් නිසාද? **මිත්ත දුබ්භොහි පාපකො** මෙසේ ප්‍රයෝජනගත් අචේතනික ගසක සෙවණැල්ලට හතුරෙක් වන තැනැත්තා මිත්‍රද්‍රෝහී නම් වේ. මිනිසකු ගැන කවර කථාද? මෙසේ මිත්‍රයන් කෙරෙහි ද්‍රෝහී නොවීම නම් වූ මෙය තුන්වන උතුම් මනුෂ්‍ය ධර්මයයි. **දජ්ජිත්‍ථියා** ස්ත්‍රියකට දෙන්නේය. **සම්මතාය** යනු මම පමණක් මැයට ප්‍රියයි. වෙන අය නොවේ. මෙසේ සිතන, යහපත් කල්පනා ඇති **ලද්ධාඛණං** අතිචාරය සඳහා අවකාශයක් ලැබ. **අසතීනං** විෂමාචාර ඇත්තන්ට, මෙසේ ස්ත්‍රියක් නිසා පාපයක් නොකිරීම නම් වූ මෙය සතරවන උතුම් මනුෂ්‍ය ධර්මයයි. **සො ධම්මියො හොති** දේවරාජය! ඒ නුඹ මේ උතුම් මනුෂ්‍ය ධර්මයන්ගෙන් යුක්ත වූයේ ධාර්මික කෙනෙක් වන්න.
[missing trans]
මෙසේ මහා සත්ත්වයන් උතුම් මනුෂ්‍ය ධර්ම සතර බුද්ධ ලීලාවෙන් ප්‍රකාශ කළහ. ඒවා අසන ගමන්ම පුණ්ණක තෙමේ මෙසේ සිතීය. ස්ථාන සතරකදී පණ්ඩිතයා තමාගේ ජීවිතයම ඉල්ලයි. මොහු වනාහි මට පෙර එකට නොවැසූවහුට සත්කාර කළේය. මම මොහුගේ නිවසෙහි දවස් තුනක් මහත් වූ සැපතක් විඳිමින් වාසය කළෙමි. මම ද මේ පාපය කරන්නේ ස්ත්‍රියක් නිසාවෙනි. හැම පැත්තකින්ම මම ම මිත්‍රද්‍රෝහි වෙමි. ඉදින් පණ්ඩිතයන්ට අපරාධයක් කරන්නේ නම් උතුම් මනුෂ්‍ය ධර්මයන්හි යෙදෙන්නෙක් නොවෙම් ද? නාග මානවිකාවගේ ඉඳුපත් වැසියන්ගේ කඳුළු සහිත මුහුණු සිනහ ගන්වමින් මොහුව වේගයෙන් ගෙන ගොස් දම් සභාවට බස්වන්නෙමියි සිතා කීය.
පඬිතුමනි. තොපගේ නිවසේ මම තුන්දවසක් විසීමි. ආහාරපානවලින් උපස්ථාන කරන ලද්දේ වෙමි. තොප මාගේ මිත්‍රයෙකි. මම තොප මුදාහරිමි. ඒකාන්තයෙන් ගෙට යව.
නාග කුලයේ කටයුත්ත පිරිහේවා. නාග කන්‍යාවගෙන් මට ප්‍රයෝජනයක් නොවේවා. ඤාණවන්තය. තෙපි තමන්ගේ සුභාෂිත වචනයෙන් මා අද ප්‍රාණ වධයෙන් මුදන ලද්දේය.
එහි **උපට්ඨිතොස්මි** ඔබ විසින් උපස්ථාන කරන ලද්දේ වෙමි. **විසජාමහං තං** මම ඔබව මුදාහරිනෙමි. **කාමං** ඒකාන්තයෙන්. **වධාය** වධයෙන්. **පඤ්ඤා** ඤාණවන්තය.
ඉක්බිති මහාසත්ත්වයන් වහන්සේ, මානවකය! ඔබ මා තමන්ගේ ගෙදරට නොයවන්න. නාග භවනයටම මා ගෙන යන්නයැයි කියන්නේ මේ ගාථාව කීය.
එසේනම් යක්‍ෂය, තෙපි මාද එහි ගෙන යව. තොපගේ මයිලණුවන්ගේ කාර්යය මා කෙරෙහි පවරව. අපිදු නොදුටුවිරූ නාග විමානයත් නා රජුත් දකිමු.
එහි **හන්‍ද** යනු වචනයාගේ අග්‍ර අර්ථයෙහි නිපාතයකි. **සසුරං නු තෙ, අමත්‍ථං මයි චරස්සු** යනු ඔබගේ මාමණ්ඩිය සතු කාර්යය මා වෙත පවරන්න. ඔහුව නොමරන්න. **නාගාධිපති** **විමානං** නොදුටුවිරූ නාරජුවද විමානයද බලන්නෙමි.
පුණ්ණක තෙමේ කීය;
මිනිසාට යමක් අහිත වන්නේද එය ප්‍රාඥයා දක්නට නිසි නොවේ. එසේ ඇති කල්හි කවර හේතුවක් නිසා සතුරුගමට යාමට තෙපි කැමැත්තහුද?
එහි **අමිත්තගාමං** යනු සතුරා වසන තැන සතුරා හා එක්වීම යන අර්ථයි.
මහාසත්ත්වයන් වහන්සේ කීය.
ඒකාන්තයෙන් මම ද මෙය දනිමි. එය බැලීමට ප්‍රාඥතෙම නිසි නොවේ. කිසිතැනක මා කළ පාපයක්ද නැත. එහෙයින් මරණයට පත්වීමට මම සැක නැත්තෙමි.
එහි **මරණාගමාය** යනු මරණයට පැමිණීම.
තවද දේවරාජය! මා විසින් එබඳු වූ නපුරකුව දහම් කතාවෙන් පොලොඹවාගෙන, මෘදු බවෙන් දැන්ම, නාග මානවිකාවගෙන් මට වැඩක් නැත. තමන්ගේ ගෙට යන්න යැයි කීවේය. නාගරාජයාගේ සැරපරුෂ බව නැතිකිරීමෙහිලා මගේ වගකීම කුමක්ද? මා එහි ගෙන යන්න. ඒ අසා පුණ්ණක තෙමේ ඔහුගේ කීම යහපත්යැයි කියා පිළිගෙන මෙසේ කීය.
එසේනම් මා හා සමග එන්න. නලිනී රාජධානියේ වෛශ්‍රවණ රජු මෙන් යම්තැනක නාරජු නෘත්‍ය ගීතයෙන් යුතුව හිඳී ද ඒ මහත් අනුභව ඇති නාවිමන බලව.
ඒ නා මෙනෙවිය සමූහයා විසින් දිවා රාත්‍රී නිරන්තරයෙන් කළ ක්‍රීඩා ඇති බොහෝ මල්දම් ඇති නොයෙක් පුෂ්පයන්ගෙන් වැසුනු විමන අහසෙහි විදුලිය මෙන් බබලයි.
ආහාරපානයෙන් ද නෘත්‍ය ගීත හා වාදනයෙන් ද යුත් ඒ විමානය ඇඳුම් පැළඳුම්වලින් සැරසී ගත් කන්‍යාවන්ගෙන් පරිපූර්ණ වූයේ ඉතා ශෝභන වෙයි.
මෙහි **හන්‍දච** යනු නිපාත මාත්‍රයකි. **ඨානං** නාරජු වසන තැනට පසුපසින්. **නළිඤ්ඤං** නළිනී නම් වූ රාජධානිය. **ගණෙන** එය නාග කන්‍යා සමූහයේ හැසිරිම් ඇති. **නිකීළිතං** නිතර දවල්ද රාත්‍රිද නාග කන්‍යාවන් සමග ක්‍රීඩාකරන ලද.
[missing trans]
ඒ පූර්ණක යක්‍ෂයා කුරුරට වාසීන්ගේ ශ්‍රේෂ්ඨ කර්තෘ ශ්‍රේෂ්ඨයාව පිටුපස අසුනෙහි හිඳුවාපීය. හේ අලාමක නුවණැති කර්තව්‍යකාරක විධුර පඬිතුමා ගෙන නාරජුගේ භවනයට පැමිණවී.
අසම වූ අනුභාව ඇති එතැනට පත් විධුර පණ්ඩිත පූර්ණකයාගේ පිටුපසැ සිටියේය. සමගිය දෙස බලන නාරජ පළමුව බෑනා හා කතා කළේය.
එහි **සො පුණ්ණකො** මහණෙනි! මෙසේ පූර්ණක තෙමේ නාගභවනය වර්ණනාකොට පඬිවරයාව තමාගේ ආජඤ්ඤ අශ්වයා පිට නංවාගෙන නාගභවනයට ගෙන ගියේය. **ඨානං** යනු නාරජුගේ වාසස්ථානයට. **පච්ඡතො පුණ්ණකස්ස** පූර්ණකට වනාහි මෙබඳු සිතක් ඇතිවිය. ඉදින් නා රජු පණ්ඩිතයා දැක මෘදු වූ සිත් ඇත්තේ වන්නේය. එය දක්‍ෂතාවය නොවන්නේද? ඔහුට පණ්ඩිතයාව නොපෙනෙන ලෙස අශ්වයා පිටට නංවාගෙන, ගෙන යන්නෙමියි ඉක්බිති ඔහුව පසුපසින් තැබීය. ඒ නිසා කියන ලදී. **පච්ඡතො පුණ්ණකස්ස** කියා. **සාමග්ගිපෙක්ඛී** යනු සමගිය බලන්නේ **සාමං අවෙක්ඛී** (සාමය බැලීය) කියාද පාඨයක් ඇත. තමන්ගේ බෑනා දැක පළමුව තෙමේම කීවේය යන අර්ථයි.
නා රජ කීය;
යම්හෙයකින් තෙපි විධුර පණ්ඩිතයන්ගේ හදවත සොයමින් මිනිස් ලොවට ගියහුද කිම මනදොළ සපුරාගෙන අලාමක ප්‍රඥා ඇති පඬිතුමා ගෙන මෙහි පැමිණියේද?
එහි **කච්චි සමිද්ධෙන** යනු ඒ මනදොළ සමෘද්ධ වීමෙන්, සඵල වීමෙන් මෙහි ආවේ වන්නෙහිද කියා ඇසීය.
පූර්ණක තෙමේ කීය;
තෙපි යමක්හු කැමැත්තහුද හෙතෙම මෙහි පැමිණි පුරුෂයාමය. ධර්මපාල නම් වූ හෙතෙම මා විසින් දැහැමින් ලබන ලදී. ඉදිරියේ කතාකරන ඔහු බලනු මැනවි. සත්පුරුෂ සංගමය ඒකාන්තයෙන් සැපයකි.
එහි **යං ත්‍වමිච්ඡසි** නුඹ යමකු කැමැති වන්නෙහිද? **යන්තුමිච්ඡසි** කියාද පාඨයක් ඇත. **භාසමානං** දැන් මිහිරි ස්වරයෙන් බණ කියන්නා වූ ඒ ලෝකපාලක ධර්මපාලව ඉදිරිපිටදීම බලව්. එක්තැනකට සත්පුරුෂයන්ගේ එක්රැස්වීම නම් සැපයක් වන්නේය.
නාගරාජයා මහාසත්ත්වයන් දැක ගාථාවක් කීය.
මනුෂ්‍ය තෙම නුදුටුවිරූ දැය දැක විස්මිතවැ මෙන් මරණ බියෙන් පීඩිතව නමස්කාර නොකරයි. මේ කරුණ ප්‍රාඥයන්ට යෝග්‍ය නොවේ.
එහි **ව්‍යම්භිකො** බිය වූයේ මෙසේ කියා ඇත. ඔබ කලින් නුදුටුවිරූ නාගභවනය දැක මරණ බියෙන් සිටියේ බියවී, මා හට නමස්කාර නොකළේද, මේ කරුණ ප්‍රඥාවන්තයන්ට නොයෙදේ.
මෙසේ බලාපොරොත්තු වන්නා වූ නාරජුට මහාසත්ත්වයෝ මාවිසින් ඔබට නොවැඳිය යුතුයැයි නොකියා ම තමන්ගේ නුවණින් උපාය කෞශල්‍යයෙන් මම වරදකාරයකු බවට පත්ව ඇති බැවින් ඔහුට නොවඳින්නේයැයි කියන්නේ මේ ගාථා දෙක කීය.
නාරජුනි, මම පුදුම නොවෙමි. මරණ බයෙන් පෙළුනෙම් ද නොවෙමි. වධයට පැමිණියේ නොවඳින්නේය. වධයට පැමිණියාහු ලවා නොවන්දවන්නේය.
මිනිසා යමකු නසන්නට කැමැත්තේ නම් හෙතෙම කෙසේ නම් වඳින්නේද? කෙසේනම් ඔහු ලවා වඳවන්නේ හෝ වේද? ඒ ක්‍රියාව සුදුසු නොවෙයි.
එහි අර්ථය - නාගරාජය, මම නුදුටුවිරූ නාගභවනය දැක බියවූයේ හෝ මරණ බයෙන් බියපත් වූයේ නොවෙයි. මා වැන්නකුට මරණ භයක් නම් නැත. වරදකරු වනාහි වරදකරුට වඳින්නට හෝ වරදක් නැත්තාද වඳින්නට නොලැබෙයි. මිනිසා වනාහි යමකු නසන්නට කැමැති වන්නේද කෙසේනම් ඔහුට වඳින්නේද? කෙසේනම් ඔහු ලවා තමාට වන්දවා ගන්නේද ඔහුටද ඒ ක්‍රියාව කළ නොහැක. ඔබද වනාහි මා මරන්නට මෙහි ගෙනාවෙහිය. මම කෙසේනම් ඔබට වඳින්නෙම්ද?
ඒ අසා නාරජු මහා සත්ත්වයන් වහන්සේ ස්තුති කරමින් ගාථා දෙකක් පැවසීය.
පඬිතුමනි, තෙපි යම්සේ කියවුද? මෙය එසේය. තෙපි සත්‍යයක් කියව. වධයට පැමිණියේ නොවඳින්නේය. වධයට පැමිණියාහු ලවා හෝ නොවඳවන්නේය.
මනුෂ්‍යයෙක් යමෙකු නසන්නට කැමැත්තේ නම් වඳින්නේ කෙසේද? ඔහු ලවා වන්දවාගන්නේ කෙසේද? ඒකාන්තයෙන් ඒ ක්‍රියාව සුදුසු නොවේ.
දැන් මහාසත්ත්වයන් වහන්සේ නාරජු සමග පිළිසඳර කථා කරන්නේ මෙසේ කීය.
නාරජුනි! තාවකාලික ඔබගේ මේ විමානය නාග ඍද්ධිය නාග තේජස, කායික හා චෛතසික බල, නාලොව උත්පත්තිය යන මේවා බොහෝකල් පවත්නේ යැයි සිතා පව්කම් නොකරව. මේ විමන තෙපි කෙසේ ලැබුවහුදැයි විචාරමි.
[missing trans]
එහි **තවයිදං** යනු ඔබ යසස ගෙනෙන මේ විමානය හෝ ස්ථිර නැත. ස්ථිර යැයි සිතා යසස හේතුවෙන් පව් නොකරන්න යන වචනයෙන් තමාගේ ජීවිතය ඉල්ලා සිටියේය. **ඉද්ධි** යනු නාග ඍද්ධිය, නාග තේජස, කාය බලය, චෛතසික වීර්යය, නාග භවනයෙහි උපත, මේ විමානය, නාගරාජය, මේ කරුණු ගැන අසමි. ඔබ කෙසේනම් මේ සියල්ල ලබන ලද්දේද? **අධිච්චලද්ධං** කිම ඔබ විසින් මෙබඳු වූ නාගභවනයක් කිසි හේතුවක් නැතුව ලබන ලද්දේද? නැතහොත් සෘතු පරිණාමයෙන් හටගත්තේද මෙය, එසේත් නැත්නම් තමන් තමන්ගේ අතින්ම කරන ලද්දේද, එසේත් නැත්නම් ඔබට දෙවියන් විසින් දෙන ලදද? යම් ක්‍රමයකින් ඔබ මෙය ලබන ලදද එය මට වැදගත්ය. කියන්න.
නාරජු මෙසේ කීය;
පඬිතුමනි, මේ විමන මා විසින් අහේතුකව ලබන ලද්දේ නොවේ. ඍතු විපර්යාසයෙන් උපන්නේද නොවේ. තමාම කරන ලද්දේ හෝ දෙවියන් විසින් දෙන ලද්දේ ද නොවේ. මා කළ ලාමක නොවන පුණ්‍යකර්ම බලයෙන් ලබන ලද්දේ වෙයි.
එහි **අපාපකෙහි** යනු අලාමක දෙයින්.
මහාසත්ත්වයන් වහන්සේ මෙසේ කීය;
නාරදුනි! පෙර භවයෙහි කවර ව්‍රතයක් පුරුදු කළේද කිනම් බ්‍රහ්ම චර්යයක් පුරුදු කළේද? මෙය කවර කර්මයක විපාකයක්ද? නාග සාද්ධිය, නාග තේජස, කායික හා චෛතසික බලය හා නාලොව උපතද මේ මහා විමානයද කෙසේ ලද්දේ ද?
එහි **කිං තෙ වත** යනු නාගරාජය! පෙර භවයෙහි කවරනම් දානයක් දුන්නේද? කවර නම් වුතයක් කවරනම් බ්‍රහ්මචරියාවක් පැවැත්තේද? මේ ඍද්ධි ආදී වූ විපාක කවරනම් සුචරිතයක විපාකයද?
නාරජු මෙසේ කීය.
පඬිතුමනි! පෙර මිනිස්ලොවදී මම ද මාගේ බිරිඳ ද යන අපි දෙදෙනා ශ්‍රද්ධාවන්ත දානපතීහු වීමු. මාගේ නිවස එකල පැන්හලක් වැන්න. අප විසින් මහණ බමුණෝද සන්තර්පණය කරන ලදහ.
මල්, සුවඳ විලවුන් හා පහන් දැල්වීමට අවශ්‍ය දේ ඇඳ පුටු නිවාස, වස්ත්‍ර හා ආහාරපාන ආදිය එහිදී මනාව පිදූවෙමු.
පඬිතුමනි, එය මාගේ ව්‍රත සමාදානයයි. එය මාගේ බඹසරයි. මනාසේ පුහුණු කළ කුසල කර්මයන් නිසා නාග ඍද්ධිය නාගතේජස, නාගබලය, කායික හා චෛතසික වීර්යය, නාලොව උපත සහ මාගේ මහා විමානයද යන මේවා ලද්දෙමි.
එහි **මනුස්ස ලොකෙ** යනු අඟු රටෙහි කාළචම්පා නගරයෙහි **තං මෙ වත** යනු එය මනාව දෙන ලද දානයමය. එයම මාගේ ව්‍රත සමාදානයද බ්‍රහ්මචරියාවද විය. ඒ සුචරිතයේ විපාක ලෙස මේ ඍද්ධි ආදිය ලබන ලදී.
මහා සත්ත්වයන් වහන්සේ කීහ.
ඉදින් මේ විමන තොප විසින් මෙසේ ලබන ලද වී නම් පුණ්‍ය කර්මයන්ගේ ඵලවිපාක දනුව. එහෙයින් යළිදු විමානයන්හි වාසය කරන සේ අප්‍රමාදව කුසල ක්‍රියාවන්හි යෙදෙව.
එහි **ජානාසි** යනු ඉදින් ඔබ විසින් දානයේ ආනුභාවයෙන් මෙය ලබන ලද්දේ ද එසේ ඇති කල්හි පුණ්‍ය කර්මයන්ගේ ඵලයද පුණ්‍ය ඵලයෙන් ඇතිවූ උත්පත්තියද දැනගන්නෙහි. **තස්මා** යනු යම්හෙයකින් පින්වලින් ඔබ විසින් මෙය ලබන ලදද, ඒ නිසා **පුනමාවසෙසි** යම්සේ නැවතද මේ නාග භවනයෙහි නිරන්තරයෙන් වාසය කරන්නෙහි මෙසේ ධර්මයෙහි හැසිරෙව.
නාරජ මෙසේ කීය;
පඬිතුමනි! යම් කෙනෙකුන්ට ආහාරපාන දෙමු නම් එබඳු මහණ බමුණේ නාලොව නැත්තාහ. අපි යළිදු යම්සේ මේ විමනේ වසමෝ නම් මේ කරුණ විචාළ තෙපි මට කියව.
මහාසත්ත්වයෝ කීහ;
නාරජුනි! තොපට මෙහි උපන් පුත්‍රයෝ ද, බිරියෝ ද, සේවකයෝ ද ඇත්තාහ. තෙපි ඔවුන් කෙරෙහි වචනයෙන් ද ක්‍රියාවෙන් ද නිරතුරු ද්වේෂ නොකරව.
නාගය! තෙපි වචනයෙන් හා කර්මයෙන් මෙත් සිත රකිමින් දිවිහිමියෙන් මෙහි සිට මින් චුතව දෙව්ලොවට යව.
එහි **භොගී** යනු භෝග සම්පත්ති ඇති නාගයෝ යන අර්ථයි. **තෙසූ** යනු ඒ දරුවන් ආදී භෝග වස්තූන් කෙරෙහි වචනයෙන් ද ක්‍රියාවෙන්ද නිරන්තරයෙන් ද්වේෂ නොකරන්නෙක් වව. **අනුපාලය**, මෙසේ පුත්‍රාදීන් කෙරෙහි සෙසු සත්ත්වයන් කෙරෙහිද මෛත්‍රී චේතනා සංඛ්‍යාත අද්වේෂය රකින්න. **උද්ධං ඉතො** මේ නාග භවනයෙන් මතු දේවලෝකයට යන්නෙහිය. මෛත්‍රී සිත වනාහි දානයෙන් අන්‍ය වූ අතිරේක පුණ්‍ය කර්මයකි.
නාරජු මහා සත්ත්වයන්ගේ ධර්මකථාව අසා පණ්ඩිතයන් ප්‍රමාද කිරීම කළ නොහැක. විමලාවන්ට පෙන්වා සුභාෂිත වචන අස්වා මනදොළ සංසිඳුවා රජු සතුටුකර පඬිතුමන් යවන්නට වටීයයි සිතා මේ ගාථාව කීය.
පඬිතුමනි, තෙපි යමෙකුට ඇමැති වූයේද ඒ ශ්‍රේෂ්ඨ රජතෙම තොපගෙන් වෙන්ව ඒකාන්තයෙන් ශෝක කෙරෙයි. දුකට පත් දැඩි ගිලන් පුරුෂයාද තොප හා එක්වැ සුව ලබන්නේය.
එහි **සජීවො** ඇමැතියෙක්. **සමෙච්ච** ඔබ සමග එක්වී. **ආතුරොපි** දැඩි ලෙස ගිලන් වූවකු හා සමාන.
ඒ අසා මහා සත්ත්වයන් වහන්සේ නාගයාට ස්තුති කරමින් තවත් ගාථාවක් කීය.
නාරජුනි! ඒකාන්තයෙන් පුරුදු කළ උතුම් සත්පුරුෂයන්ගේ ස්වභාවයක් කියව. මෙවැනි විපත් පැමිණි කල්හි මා වැනි ප්‍රඥාවන්තයන්ගේ වෙනස පෙනේ.
එහි **සතං** යනු ඒකාන්තයෙන් කාන්ත වූ පණ්ඩිතයන්ට ධර්මය ප්‍රකාශ කළේය. **අත්‍ථපදං** යහපත, **එතාදිසියාසු** මෙබඳු වූ ආපදාවන්හිදී මෙබඳු බිය ඇති වූ කල්හි මා වැනි ප්‍රඥාවන්තයන් විශේෂයෙන් පෙනී යයි.
එය අසා නාරජු අමතරවත් සතුටුවූයේ ගාථාවක් කීය;
පඬිතුමනි! පූර්ණකයා මුදල් වියදමක් නැතිව තොප ලබා ගත්තේද? දූකෙළියේදී දිනා ගත්තේද? මෙතෙමේ පඬිතුමාව දැහැමින් ලද බව කියයි. තෙපි මොහු අතට කෙසේ පත්වූවහුද?
එහි **අක්ඛෙහිනො** අපට කියන්න. **තායං** ඒ මෙය. **මුධා නු ලද්ධො** කිම නොමිලේ (වියදමක් නැතිව) ලබන ලද්දේ ද? එසේ නැතිනම් සූදුවේදී දිනාගත්තෙහිද? **ඉතිතායමාහාති** මේ පූර්ණක තෙමේ තමා මේ පණ්ඩිතයාව ධර්මයෙන් ලබන ලදැයි කියයි. **ඉමස්ස මාගතො** යනු ඔබ කෙසේනම් මොහුගේ අතට පත්වූයෙහිද?
මහා සත්ත්වයන් වහන්සේ පැවසීය.
මට අධිපති යම් රජෙක් වීද, හෙතෙම දූකෙළියෙහිදී ඔහු පැරදවීය. පැරදි රජතෙම මොහුට මා දුන්නේයර. ඒ හේතුවෙන් සාහසික නොවී ධර්මයෙක් ලබන ලදීමි.
එහි **යොමිස්සරො** යමෙක් අධිපති වීද, **ඉමස්සදාසි** මොහුට දෙන ලදී.
[missing trans]
මහාරාජය! පඬිතුමාගේ බස් අසා තුටුපහටු වැ අලාමක ප්‍රඥා ඇති ඔහුගේ අත අල්ලාගෙන බිරිඳ සමීපයට ගියේය.
විමලාවෙනි! යම්හෙයකින් තොප පඬුපැහැ වීද, ආහාර අරුචි වීද, මෙවැනි ගුණ වර්ණනා ඇතියකු කිසිතැනෙක නැත. මේ අඳුරු දුරලන විධුර පඬිතුමා වේ.
යමෙකුගේ හදවතින් තොපට ප්‍රයෝජන ඇත්තේ ද, ඒ ආලෝකමත් පඬිතුමා මෙහි පැමිණියේය. ඔහුගේ කථා අසව. යළි මොහු දැක්ම දුලබ වෙයි.
එහි **පාවෙක්ඛි** යනු පිවිසියේය. **යෙන** යනු සොඳුරු විමලාවෙනි, යම්හෙයකින් නුඹ පඬුවන් පැහැ ඇත්තීද ඔබට අහර රුචි නොවන්නේද? **නචම‍ෙ තාදිසො වණ්ණො** යනු පෘථුවී තලයේ හෝ දෙව්ලොව හෝ මෙබඳු වර්ණනාවක් නැත. මොහු පිළිබඳ යම් ගුණ වර්ණනාවක් ප්‍රකට වූයේද එබඳු වූ වර්ණනාවක් කිසිකෙනෙකුට නැත. **අයමෙසො** **තමොනුදො** යමකු අරභයා ඔබට දොළදුකක් උපන්නේද මේ ඔහු මුළු ලොවටම ආලෝකයකි. **පුනං** යනු නැවත මොහු දැකීම නම් දුර්ලභ දෙයක් වන්නේ යැයි කියයි.
[missing trans]
විමලා නම් නාග කන්‍යාව මහා පැණැති ඔහු දැක උපන් සොම්නස් ඇතිව ඇඳිලි බැඳගෙන (වැඳගෙන) කුරුරට වාසීන්ගේ උතුම් පඬිතුමාට මෙසේ කීය.
එහි **හට්ඨෙන භාවෙන** යනු සතුටු සිතින් **පතීතරූපා** සතුටු සිත් ඇත්තාහු. එයින් පසුව.
[missing trans]
මනුෂ්‍ය වූ තෙපි නුදුටුවිරූ නාගභවනය දැක විස්මයට පත්ව මරණ බියෙන් පීඩිතව නොවඳියි. මේ කරුණ ප්‍රාඥයනට සුදුසු නොවේ.
නා මෙනෙවියනි, මම විස්මිත වූයේ නොවෙමි. මරණ බියෙන් පීඩිතයෙම් නොවෙමි. වධයට පැමිණියේ නොවඳින්නේය. වධයට පැමිණියහු ලවා නොවන්දවන්නේය.
මනුෂ්‍යයෙක් යමකු නසනු කැමැත්තේ නම් ඔහුට වඳින්නේ කෙසේද? ඔහු ලවා වන්දවා ගන්නේ කෙසේද? ඒකාන්තයෙන් මේ ක්‍රියාව සුදුසු නොවේ.
පඬිතුමනි, තෙපි යම්සේ කියවුද? මෙය මෙසේය. තෙපි සත්‍යයක් කියහ. වධයට පැමිණියේ නොවඳින්නේය. වධයට පැමිණියහු ලවා හෝ නොවඳවන්නේය.
මනුෂ්‍යයෙක් කෙනෙකු නසන්නට කැමැත්තේ නම් වඳින්නේ කෙසේද? ඔහු ලවා වන්දවා ගන්නේ කෙසේද? ඒකාන්තයෙන් ඒ ක්‍රියාව යුතු නොවේ.
නා මෙනෙවියනි, ඔබගේ මේ තාවකාලික විමානය, නාග ඍද්ධිය, නාග තේජස, කායික හා වාචසික බල, නාලොව උපත යන මේවා බොහෝ කලක් පවත්නා සේ සිතා පව්කම් නොකරන්න. මේ විමානය කෙසේ ලබන ලදදැයි විචාරමි.
නා මෙනෙවියනි! මේ විමානය හේතු රහිතව ලද්දක්ද? නැතහොත් ඍතු විපර්යාසයක් නිසා හට ගැනුණක්ද, එසේත් නොවේනම් තමාම සාදන ලද්දක් ද? නැතහොත් දෙවියන් දෙන ලද්දක්ද? ඔබ ලද විමන ලැබීමට හේතුව මට කියන්න.
පඬිතුමනි! මේ විමන මා විසින් අහේතුකව ලැබූවක් නොවෙයි. ඍතු විපර්යාසයකින් ලද්දේ ද නොවේ. තමාම සාදා ගන්නා ලද්දේ ද නොවෙයි. දෙවියන් විසින් දෙන ලද්දේ ද නොවෙයි. මා කළ ලාමක නොවන පුණ්‍යකර්ම බලයෙන් ලබන ලද්දේය.
නා මෙනෙවියනි, පෙර භවයෙහි කවර ව්‍රතයක් පුරුදු කරන ලදද? කිනම් බ්‍රහ්ම චර්යයක් පුරුදු කරන ලදද? මෙය මනාව පුරුදු කරන ලද කවර කර්මයක විපාකයක්ද? නාග ඍද්ධිය, නාග තේජස, කායික හා චෛතසික බලයද නාලොව උපතද මේ මහා විමානයද කෙසේ ලද්දේද?
පඬිතුමනි, පෙර මිනිස් ලොවදී මම ද මාගේ ස්වාමි පුරුෂයාද යන අපි දෙදෙන ශ්‍රද්ධා ඇති දානපතීහු වීමු. මාගේ නිවස එකල පැන්හලක් වැන්න. අපි මහණ බමුණන් සන්තර්පණය කළෙමු.
මල්දම්, සුවඳ විලවුන්, පහන් දැල්වීමට අවශ්‍ය දෑ, ඇඳ පුටු නිවාස වස්ත්‍ර හා ආහාරපාන එහිදී සකස්කොට පිදීමු.
පඬිතුමනි! එය මාගේ ව්‍රත සමාදානයයි. එය මාගේ බඹසරයි. මනාසේ පුහුණු කළ කුශල කර්මයන් නිසා නාග ඍද්ධිය නාග තේජස, නාගබලය කායික චෛතසික වීර්යය නාලොව උපත හා මාගේ මහා විමානය යන මේවා ලබන ලදී.
මෙසේ මේ විමන ලද තොප පුණ්‍ය කර්මයන්ගේ ඵලවිපාක දන්නහුය. ඔබ නැවත මෙම විමනෙහි වසන්නාහු නම් අප්‍රමාදව කුසල ක්‍රියාවන්හි හැසිරෙන්නහු යැයි බෝසතාණෝ පැවසූහ.
පඬිතුමනි, යම් කෙනෙකුන්ට ආහාරපාන දෙමු නම් එයට යෝග්‍ය බමුණ බමුණෝ නා ලොව නැත්තාහ. අපි යළි මේ විමානයෙහි වසමුද එබන්දක් මේ කරුණ අසන මට කියනු මැනවි.
නා මෙනෙවියනි! ඔබට මෙහි උපන් පුත්‍රයෝ ද ස්වාමි පුරුෂයාද සේවකයෝ ද ඇත්තාහ. ඔවුන් කෙරෙහි වචනයෙන් ද ක්‍රියාවෙන් ද ද්වේෂ නොකරන්න.
නා මෙනෙවිය! තෙපි වචනයෙන් හා ක්‍රියාවෙන් මෙත්සිත් රකිමින් දිවි හිමියෙන් මෙහි සිට මෙයින් චුතව දෙව්ලොවට යන්නාහුය.
පඬිතුමනි! ඔබ යම් කෙනෙකුට ඇමැති වේද ඒ ශ්‍රේෂ්ඨ රජ ඔබෙන් වෙන්ව ඒකාන්තයෙන් ශෝක කරයි. දුකට පැමිණියේ නමුදු දැඩි ගිලන් වූයේ නමුත් ඔබ හා එක්වැ සැප ලබන්නේය.
නා මෙනෙවියනි! ඒකාන්තයෙන් පුරුදු කළ උතුම් සත්පුරුෂයන්ගේ ස්වභාවයක් කියව. මෙවැනි විපත් පැමිණි සඳ මා වැනි පැනවතුන්ගේ වෙනස පෙනේ.
පඬිතුමනි! පූර්ණකයා ඔබ මුදල් වියදමකින් තොරව ලබාගත්තේද දූකෙළියෙන් දිනාගත්තේ වේදැයි කියව. මෙතෙමේ ඔබ ධාර්මිකව ලබන ලද්දේයැයි කියයි. ඔබ මොහු අතට පත්වූයේ කෙසේද?
මට අධිපති යම් රජෙක් එහි වීද මෙතෙම දූකෙළියේදී ඔහු පැරදවීය. පැරදුණ රජතෙමේ මොහුට මා දුන්නේය. සැහැසි බවෙන් තොරව ධාර්මිකව ඔහුව ලදිමි.
[missing trans]
[missing trans]
වරුණ නාගරාජයා යම් ප්‍රශ්නයක් විධුර පඬිතුමාගෙන් ඇසීද නාග කන්‍යාවද එම ප්‍රශ්නය විධුර පඬිතුමාගෙන් ඇසීය.
විචාරණ ලද පඩිතුමා වරුණ නාරජුව යම්සේ සතුටු කළේද එසේම නාග කන්‍යාවද සතුටු කළේය.
මෙසේ සතුටු වූ කල්හි පණ්ඩිත තෙම නාරජු හා නා මෙනෙවිය යන දෙදෙනම සතුටු සිතැති බව දැන බිය රහිත වූයේ ලොමුදැහැ ගැනීමක් නැතිව වරුණ නාරජුට මෙසේ කීය.
නාරජතුමනි! මිත්‍රද්‍රෝහී ක්‍රියාවක් කරමීයි නොපැකිළෙව. ඒ මම වෙමි. හදවතින් හෝ මසින් හෝ යමකින් තොපට ප්‍රයෝජන ඇත්ද මේ සිරුර ඒ කාර්යය කරයි. තොපගේ සිතැඟි පරිදි මෙම ක්‍රියා කරන්නෙමි.
එහි **අච්ඡම්භි** යනු කම්පා නොවී **අලොම හට්ඨො** බිය නිසා එසවුනු ලොම් නැත්තේ, **ඉච්ඡබ්‍රවී** යනු විමසීම් වශයෙන් මෙසේ කීය. **මාරොධයී** මිත්‍රද්‍රෝහී ක්‍රියාවක් කරන්නෙමියි බිය නොවන්න. දැන් කෙසේනම් මොහුව මරන්නෙමිදැයි නොසිතව. **නාග** යැයි වරුණ නාරජුව අමතයි. **අයා හමස්මි** මේ මම වෙමි. **අයමෙව** කියාද පාඨයක් ඇත. **සයං** **කරිස්සාමි** යනු ඉදින් නුඹ මේ මාගේ සමීපයෙහි ධර්මයට අසන ලදැයි මා මරන්නට සැහැසි නොවන්නේද ඔබගේ සිතැඟි පරිදි මම ක්‍රියා කරන්නෙමි.
නාරජු කීය;
පණ්ඩිතයන්ගේ ප්‍රඥාව මැ හදවතයි. ඒ අපි තොපගේ ප්‍රඥාවෙන් තුටු පහටු වීමු. දැන් පූර්ණකද බිරිය ලබාගනී. හෙතෙම අදම තොප කුරුරට වාසීන් වෙතට පමුණුවාවා.
එහි **තෙත්‍යම්හ** යනු ඒ අපි ඔබගේ ප්‍රඥාවෙන් සතුටු වූවෝ වෙමු. **අනූන නාමො** සම්පූර්ණ නාමය පූර්ණක යක්‍ෂ සේනාපතියා. **ලභතජ්ජදාරං** අද බිරිය ලබන්නේය. මොහුට ඉරන්දතී දියණිය මොහුට දෙමි. **පාපයාතු** අදම ඔබව පූර්ණකයා කුරුරටට පමුණුවනවා ඇත.
මෙසේ කියා වරුණ නාරජ ඉරන්‍දතිය පූර්ණකට දුන්නේය. ඔහු ඇය ලැබ සතුටු සිතැත්තේ මහා සත්ත්වයන් සමග කථාබහ කළේය. ඒ කාරණය ප්‍රකාශ කරමින් ශාස්තෲන් වහන්සේ වදාළ සේක.
පූර්ණක යක්‍ෂ තෙමේ ඉරන්දතිය ලදින් ඔද වැඩුණු සිතැත්තේ කුරුරට වාසීන්ගේ ශ්‍රේෂ්ඨ ඇමැතිහට මෙසේ කීය.
පඬිතුමනි! තොප මා හා බිරිඳ සමගි කළාහුය. මමත් තොපට කළමනා දෙයක් කරමි. පඬිතුමනි, තොපට මේ මාණික්‍ය රත්නය දෙමි. අදම තොප ඉඳිපත් නුවරට පමුණුවමි.
එහි **මණිරතනං** යනු පණ්ඩිතය, මම ඔබගේ ගුණයන් කෙරෙහි පැහැදුනෙමි. ඔබට සුදුසු දෙයක් කරන්නට සුදුසු වෙමි. ඒ නිසා ඔබට මේ සක්විති රජකු විසින් පරිභෝග කළයුතු මාණික්‍ය රත්නය දෙමි. අද ම ඔබව ඉඳුපත් නුවරට පමුණුවන්නෙමි.
ඉක්බිති මහාසත්ත්වයන් වහන්සේ ඔහුට ස්තුති කරන්නේ ඉතිරි ගාථාව කීය.
කාත්‍යායනය! තොපගේ ප්‍රිය භාර්යාව සමග තෙල මෛත්‍රිය අනිකකු විසින් නොදිනිය හැකි වේවා. තොප සතුට ම ධනය කොට ඇත්තෙක්වැ සොම්නස් සිතැත්තේ ප්‍රීතිමත්වැ වෙසේවා. මාණික්‍ය රත්නය දී මා ඉඳිපත් නුවරට පමුණුවව.
එහි **අජෙය්‍යමෙසා** යනු මේ තොපගේ භාර්යාව සමග ප්‍රිය සංවාස මෛත්‍රිය අනිකකු විසින් නොදිනිය හැකිවේවා. **ආනන්‍දිවිත්තො** යනාදියෙන් ඔහුගේ සතුටින් යුක්ත බව කියයි. **නයින්‍දපත්තං** ඉඳුපත් නුවරට ගෙනයන්න.
[missing trans]
පූර්ණක යක්‍ෂයා කුරුරට වාසීන්ගේ ඇමැති විධුර පඬි ඉදිරි අසුනෙහි හිඳුවා ගත්තේය. අලාමක ප්‍රඥා ඇති විධුර පඬිතුමා රැගෙන ඉඳිපත් නගරයට පැමිණවී.
මිනිසාගේ සිත යම්සේ වහා ගමන් කරන්නේද එයට වඩා වේගයෙන් මනෝමය සෛන්ධවයාගේ ගමන සිදුවිය. පූර්ණක තෙමේ කුරුරට වැස්සන්ගේ ඇමැති ඉඳිපත් නුවරට පැමිණවීය.
ඉන් පූර්ණක තෙමේ ඔහුට මෙසේ කීය. පඬිතුමනි! තෙල ඉඳිපත් නගරය පෙනේ. සිත්කලු අඹ උයන්හි කොටස්ද පෙනේ. මම ද බිරිහ හා එක්වීමි. තොප ද සිය නිවෙසට පැමිණියහුය.
එහි **යථාපි ගච්ඡෙ** සිත වනාහි නොයයි. දුර අරමුණු ගන්නේ වනාහි (ගතො) ගියේයැයි කියනු ලැබේ. ඒ නිසා මනස අරමුණු ගන්නවාට වැඩි ඉක්මනින් ඔහුගේ මනෝමය සෛන්ධවයාගේ ගමන සිදුවිය. මෙසේ මෙහි අර්ථය දතයුතුයි. **එතින්‍දපත්තං** අශ්වයා පිට හුන්නහුට පෙන්වමින් මෙසේ කීය. **සකං නිකේතං** නුඹ ද තමන්ගේ වාසස්ථානයට පැමිණියේ යැයි කීය.
එදවස උදැසන රජු සිහිනයක් දුටුවේය. එය මෙබඳු සිහිනයක් විය. රජ මාලිගයේ දොරටුව ළඟ ප්‍රඥා නමැති කඳක් ඇති ශීල නමැති අතු, කුඩා අතු ඇති පස්ගෝරස නමැති ගෙඩි ඇති සරසන ලද ඇතුන්ගෙන් හා අශ්වයගෙන් ගැවසී ගත්තා වූ මහා වෘක්‍ෂයක් විය. මහජනයා එයට බොහෝ සත්කාර කොට ඇඳිලි බැඳ වඳිති. ඉක්බිති එක් කලු පුද්ගලයෙක් රතුවන් සළුවක් හැඳ රතුමල් කනෙහි පැළඳ ආයුධයක් අත් ඇතිව අවුත් මහජනයා හඬද්දී ඒ ගස මුලින් සිඳගෙන ගොස් නැවත ආපසු ගෙනවුත් පිහිටි තැනම තබා යන්ට ගියේය. රජතෙමේ ඒ සිහිනය විමසන්නේ මහා වෘක්‍ෂයක් වැනි වෙන කෙනෙක් නැත. විධුර පණ්ඩිතයාටය. මහජනයා හඬද්දී මුලින් සිඳ ගෙනගිය පුරුෂයා මෙන් අන් කිසිවෙක් නොවේ. පණ්ඩිතයාව ගෙන ගිය මානවකයාය. නැවත ඒ ගස ගෙනවුත් ප්‍රකෘති ස්ථානයේම තබා ගියාක් මෙන් ඒ මානවකයාට පණ්ඩිතයන්ව ගෙනවුත් දම්සභා දොරටුවේ තබා යන්නේය. ඒකාන්තයෙන් අද අපි පණ්ඩිතයන් දකින්නෙමු යි සනිටුහන් කොට සොම්නසට පැමිණියේ මුළු නගරයම සරසවා දම්සභාව සූදානම් කර අලංකාර කළ රත්නමය මණ්ඩපයෙහි ධර්මාසනයක් පිරිවරාගත්තේ අද නුඹලා පණ්ඩිතයන් දකින්නහුය. ශෝක නොකරව් යැයි මහාජනයාව අස්වසන්නේ පඬිතුමාගේ පැමිණීම බලා සිටින්නේ දම්සභාවෙහි හුන්නේය. පුණ්ණක තෙමේද පණ්ඩිතයන් බස්සවා දම්සභා දොරටුවේ පිරිස මැද තබා විචාරා ඉරන්දතිය ගෙන තමන්ගේ දේවනගරයටම ගියේය. මේ කාරණය ප්‍රකාශකරන ශාස්තෘෘන් වහන්සේ මෙසේ වදාළ සේක;
පූර්ණක යක්‍ෂයා කුරුරට ඇමැතිවරයා දම්සභාවේ බස්වා අලාමක පෙනුමැති හෝ ආජානේය අසුපිට නැගී අහසින් ගියේය.
රජතෙම පඩිතුමා දැක ඉතා ප්‍රමුදිතවැ අස්නෙන් නැගී සිට බුහුමන් පෙරදැරිව පිළිගෙන කම්පා නොවූයේ දම්සභාව මැද සරසන ලද ධර්මාසනයෙහි තමාට අභිමුඛව හිඳුවීය.
එහි **අනොම වණ්ණො** ක්‍ෂය නොවූ වණ ඇත්තේ, උතුම් වූ වර්ණයෙන් යුත්, **අවිකම්පයං** මහණෙනි! ඒ රජු පඬිතුමාව පිළිගෙන මහජනයා මැද කම්පා නොවී පසුබට නොවී අත ගෙන තමාට අභිමුඛ වනසේ අලංකාර කරන ලද ධර්මාසනයේ හිඳවාපීය.
ඉක්බිති රජු ඔහු සමග සතුටු වී මිහිරි පිළිසඳර කථාකරමින් මේ ගාථාව කීය.
රියැදුරු සැරහූ රථය (නියම තැනට) පමුණුවන්නා සේ තෙපි අප යහපත් කටයුත්තෙහි පමුණුවන්නාහු කුරුරටවාසීහු තොපගේ දැකුමෙන් ප්‍රීති වෙති. අසන්නා වූ මේ කරුණ මට කියන්න. ඒ මානවකයාගෙන් තොපගේ මිදීම සිදුවූයේ කෙසේද?
එහි **නද්ධං** යනු යම්සේ සරසන ලද රථය රියැදුරා මෙහෙයවයිද මෙසේ ඔබ අපව කරුණු කාරණවලින් යහපත් වූ ක්‍රියාවන්හි මෙහෙයවන්නේය. **නන්‍දන්ති තං** ඒදැක මේ කුරුරට වැසියෝ ඔබගේ දැකීමෙන් සතුටු වෙත්. **මානවස්ස** යනු මානවකයාගේ සමීපයෙන් කෙසේ ඔබ මිදුනේ වන්නෙහිද, යමක් වනාහි ඔහුව මානවකයාගෙන් මිදීමට ප්‍රධාන කාරණය වූයේද යන අර්ථයි.
මහාසත්ත්වයන් වහන්සේ මෙසේ කීහ;
රජතුමනි, යමකුට මානවකයා යැයි කීවේද හෝ මිනිසෙක් නොවේ. නරවිරුවාණෙනි! ඔබ පූර්ණක නමැති යකා ගැන අසා තිබේද හේ කුවේර රජුගේ ඇමැතියාය.
භූමින්‍ධර නාගභවනයෙහි වසන වරුණ නාගරාජයා විශාලය. පවිත්‍රය. පැහැපත්ය. බලවත්ය. ඔහුගේ අනුජාත දුවණිය වූ ඉරන්දතී නම් වූ නාගකන්‍යාව (ලබන්නට) පූර්ණක කැමැති විය.
මනා මැද පෙදෙස ඇති ඒ ප්‍රියාව බලාපොරොත්තුවෙන් හේ මා මරන්නට වෑයම් කළේය. හේ බිරිඳ හා එක්විය. නාරජුගේ අනුමැතිය ලැබ මම ද ආයෙමි. මා මේ මැණික ලද්දේය.
එහි **යං මාණවොත්‍යාභිවදී** යනු රජතුමනි! යමකුට ඔබ මානවකයා යැයි කියන්නේද **භුමින්‍ධරො** භූමින්‍ධර භවනයෙහි වාසයකරන. **සා නාග කඤ්ඤා** හෙතෙම යම්තැනැත්තියක් කැමැත්තෙන් මා මැරිම සදහා උත්සාහ කළේද ඒ නාග කන්‍යාව ඉරන්දතී නම් වන්නීය. **පියාය හෙතු** මහරජ! ඒ මහානාගරාජයා සිව් උපෝසථ ප්‍රශ්නය විසඳීමෙහිලා පැහැදුනේ මා මැණිකෙන් පුදා නාගලෝකයට ගොස්, විමලා නම් දේවිය විසින් ඔබගේ මාණික්‍යය කොහිදැයි විචාරණ ලද්දේ මාගේ ධර්මකථිකභාවය වර්ණනා කළේය. ඇය මගේ ධර්මකථාව අසනු කැමැති වී මාගේ හදවත පිළිබඳ දොළදුකක් උපදවා ගත්තේය. නාරජු දුකින් සිටින ඉරන්දතී දුවණියට මෙසේ කීය. ඔබගේ මව විධුර පඬිතුමාගේ හෘදය මාංශය පිළිබඳ දොළදුකන් යුක්ත වූවා ඔහුගේ හෘදයමාශය ගෙන එන්නට සමත් කෙනෙක් යවන්නයැයි කීය. ඇය සොයන්නේ වෙසමුණි මහරජුගේ බෑනා වූ පූර්ණක නම් යක්‍ෂයාව දැක ඔහු තමා කෙරෙහි බැඳුනු සිත් ඇති බව දැනගෙන පියා සමීපයට ගෙන ගියේය. ඉක්බිති ඔහු විධුර පණ්ඩිතයන්ගේ හෘදයමාංශය ගෙනෙන්නට සමර්ථ වන්නේ ඉරන්දතිය ලබන්නේ යැයි කීය. හෙතෙම වේපුල්ල පර්වතයෙන් සක්විත්තන් විසින් පරිභෝග කළයුතු මැණික ගෙනවුත් ඔබ සමග සූදු ක්‍රීඩාකොට මා ලබාගෙන දින තුනක් මගේ නිවසේ වැස මා ලවා අශ්වයාගේ වාලධිය අල්වාගෙන හිමවතෙහි ගස්වන ලද පර්වතවලද ගටා මරන්නට නොහැකිවූයේ සත්වන මේරම්බ වාතයෙහි පැනවැදී යොදුන් හැටක් උස කාළාගිරි පර්වතය මස්තකයේ තබා සිංහාදී වූ වෙස්ගෙන මේ මේ දේ කොට මරන්නට අපොහොසත් වූයේ, මා විසින් තමා මැරීමට කාරණා විචාරන ලද්දේ මෙසේ කීය. ඉක්බිති මම ඔහුට යහපත් වූ මනුෂ්‍ය ධර්මයන් ප්‍රකාශ කළෙමි. එය අසා පසන් සිත් ඇත්තේ මා මෙහි ගෙන එනු කැමැත්තේ විය.
ඉක්බිති මම ඔහුව ගෙන නාගභවනයට ගොස් නා රජුටද විමලා හටද ධර්මය ප්‍රකාශ කළෙමි. සියළුම නාගපිරිස පැහැදුනහ. නාරජු එහි මා දවස් හයක් ගතකළ කල්හි ඉරන්දතිය පූර්ණකට දුන්නේය. හෙතෙම ඔහු ලැබ සතුටට පත් සිත් ඇත්තේ මා මනෝමය අශ්වයකු පිට නංවා තෙමේ මැද ආසනයෙහි හිඳ ඉරන්දතිය පසුපස ආසනයෙහි හිඳුවා මෙහි ගෙනවුත් මා පිරිස් මැද බස්සවා ඉරන්දතිය රැගෙන තමාගේ නගරයටම ගියේය. මෙසේ මහරජ! ඒ පුණ්ණක තෙමේ. **තස්සා සුමජ්ඣාය පියාය හෙතු පකාරයිත්‍ථ මරණය මය්හං** (මනා මැද පෙදෙස ඇති ඒ ප්‍රියාව බලාපොරොත්තුවෙන් හේ මා මරන්නට වෑයම් කළේය.) ඉක්බිති මා වෙනුවෙන් **සො චෙව භරියාය සමංගිභූතො** (ඔහු ද භාර්යාව හා එක්වූයේ) එහිදී මාගේ ධර්මදේශනාව අසා පැහැදුනා වූ නාරජු විසින් මම ද අවසර ලද්දෙමි. ඒ පුණ්ණක සමීපයෙන් මේ සක්විත්තන් විසින් පරිභෝග කළ යුතු කැමැතිවන සියල්ල ලබාදෙන මාණික්‍යයද ලබන ලදී. දේවයන් වහන්ස! මාණික්‍යය ගන්න යැයි මැණික රජුට දුන්නේය.
ඉක්බිති රජතුමා උදෑසනම තමා විසින් දකින ලද සිහිනය නගරවැසියන්ට කියනු කැමැත්තේ, පින්වත් නගරවැසියෙනි, අද මා විසින් දකින ලද සිහිය අසව්යැයි කියා මෙසේ පැවසීය.
රජමැදුර අබියස වෘක්‍ෂයක් මා විසින් සිහිනෙන් දකින ලදී. එම ගසෙහි නුවණ නමැති කඳ ඇත. ශීලය නමැති අතු ඇත. උභය ලෝකාර්ථ සිද්ධිය ගෙන දෙන ඒ ප්‍රඥා නමැති වෘක්‍ෂය පස්ගෝරස නමැති ගෙඩි දරන්නේය. ඇත්, අස්, ගව ආදීන්ගෙන් සමන්විතය.
මහජනයා නැටුම්, ගැයුම්, වැයුම් පවත්වද්දී එක්තරා පුරුෂයෙක් ගස කපාගෙන ගියේය. ඒ ඥාන නමැති වෘක්‍ෂය නැවතත් අප වෙත පැමිණියේය. තෙපි මේ වෘක්‍ෂයට පුදසත්කාර කරව්.
යම්කිසි කෙනෙක් මාගේ උපකාර ලැබ සතුටු වෙත් ද අද ඒ සියල්ලෝම සිය සතුටු පහළ කෙරෙත්වා. මේ රුකට මහත් පූජා සත්කාර කොට බුහුමන් කරව්.
මාගේ රාජ්‍යයෙහි බන්ධනගත යම් සත්ත්ව කෙනෙක් වෙත්ද ඒ සියල්ලෝ බන්ධනයෙන් මුදත්වා. යම්සේ මේ පඬිතුමා මිදුනේද එසේ හැම සත්හු ද බැඳුම්වලින් මුදනු ලබත්වා.
මේ මාසය මුළුල්ලේම නඟුල් තැන්පත් කොට තබත්වා. බමුණෝ මස් රසැති බත් අනුභව කෙරෙත්වා. මත්පැන් බොන්නෝ පානාගාරයෙහි සිට පිරී උතුරායන ඔඩම්වලින් රිසිසේ මත්පැන් බොත්වා.
මහමඟැ අසල සිටින වෙසඟනෝ නිතර සළෙලුන් කැඳවත්වා. යම්සේ මහජනයා ඔවුනොවුන් නොපෙළත්ද එන්සේ දැඩි ආරක්‍ෂා සංවිධාන කෙරෙව්වා. මේ අයුරින් මේ රුකට ගරු බුහුමන් කරව්.
එහි **සීලමයස්ස** මේ ගසෙහි ශීලමය අතු **අත්‍ථෙව ධම්මෙච** වැඩෙන ස්වභාවයෙහි පිහිටි. **නිපාකො** ඒ ප්‍රඥාව නමැති රුක පිහිටියේය. **ගවප්ඵලො** පස්ගෝරස නමැති ඵල ඇති **හත්‍ථිගවස්සජ‍න්තො** අලංකාර කරන ලද ඇතුන්ගෙන් හා අශ්වයන්ගෙන් ගැවසී ගත්. **නච්චගීත තුරියා හිතාදිතෙ** ඉක්බිති මේ වෘක්‍ෂයට පූජා කරන්නා වූ මහාජනයා විසින් ඒ ගසෙහි මේ නෘත්‍ය ආදියෙන් නාදවත් කරනු ලබන කල්හි එක් කාලවර්ණ පුරුෂයෙක් අවුත් ඒ ගස මුලිනුපුටා පිරිවරාගෙන සිටිය සේනාව පලවාහැර **අභාසි** රැගෙන ගියේය. නැවත ඒ ගස අවුත් අපගේ නිවාසය ඉදිරිපිටම පිහිටියේය. ඒ ඔහු අපට මහා වෘක්‍ෂයක් බඳු පඬිතුමා අප වෙතට ආවේය. දැන් නුඹලා සියල්ලෝම **රුක්ඛස්සිමස්සාපචිතං** **කරොථ** මහා සත්කාර පවත්වව්.
**මම පච්චයෙන** අපගේ අමාත්‍යයෝ යම්කෙනෙක් වෙත්ද ඒ අය මා නිසා ලබන ලද යසසින් සතුටු සිත් ඇත්තාහුද ඒ සියල්ලෝම තමන්ගේ සතුට පහළ කරත්. **තිබ්බානි** බොහෝ වූ, විශාල වූ **උපායනාතී** තෑගි. **යෙකෙචි** යටත් පිරිසෙයින් ක්‍රීඩා කිරීම සඳහා බඳින ලද සතුන් හා පක්‍ෂීන් **මුච්චර‍ෙ** මුදාහරිනු ලබත්වා. **උත්තංගලාමාසමිමං කරොන්තු** මේ මාසය සීසාන නගුල් ඉවත්කර එකත්පසෙක තබා නගරයේ බෙර හසුරුවා සියලු ජනයා මහා සැණකෙළි පවත්වත්තා. **භක්ඛයන්තු** අනුභව කරත්වා. **අමජ්ජපා** මෙහි අ කාරය නිපාත මාත්‍රයකි. මත්පැන් බොන මිනිස්සු මත්පැන් තමන් පානය කරන තැන්වල සිට පානය කරත්වා. **පුණ්ණාහිථාලාහි** පිරුණා වූ ඔඩම්වලින් **පලිස්සුතාහි** අතිශයින් පිරුණු බැවින් වැගිරෙන්නා වූ **මහාපථං නිච්චසමව්හයන්තු** අලංකාර කරන ලද මහා රථයක්, මහමඟැ සිටියා වූ වෛශ්‍යාවෝ නිරන්තර කෙලෙස් වශයෙන් එක්වීමට කැමැති ජනයාව කැඳවත්වා යන අර්ථයි. **තිබ්බං** යනු දැඩි. **යථා** යම්සේ ආරක්‍ෂාව පිණිස තබන ලද නඟුල් ඇතිව මේ වෘක්‍ෂයට සත්කාර කරන්නාහු ඔවුනොවුන් පීඩාවට පත් නොකරන්නාහුය. මෙසේ ආරක්‍ෂාව සංවිධානය කරත්වා යන අර්ථයි.
මෙසේද කියා ඇත;
අන්තඃපුර ස්ත්‍රීහු ද කුමාරවරු ද වෛශ්‍යයෝ ද බමුණෝ ද බොහෝ ආහාරපාන පඬිතුමාට යැවූහ.
ඇතරුවෝ ද අසරුවෝ ද රථිකයෝ ද පාබල සේනාද යන මොවුහු පඬිතුමාට ආහාරපාන යැවූහ.
රැස්වූ දනව් වැස්සෝ ද නියම්ගම් වැසෝ ද පඬිතුමාට ආහාරපාන යැවූහ.
පැමිණි පඬිතුමා දැක බොහෝදෙන සතුටු වූහ. පඬිතුමා යළි පැමිණි කල්හි පිළිහිසැ සිසාරා සතුටු වූහ.
එහි **අභිහාරයුං** මෙසේ රජු විසින් අණ දෙන ලද කල්හි මහා සැණකෙළියක් සූදානම් කර සියළු බැමි මුදාහැර මේ අන්තඃපුර ආදියද නොයෙක් ආකාරයේ ද තෑගිබෝග සූදානම් කර ඒ සමග ආහාරපානද පණ්ඩිතයන්ට යැවූහ. **පණ්ඩිතමාගත‍ෙ** පණ්ඩිතයන් පැමිණි කල්හි, ඒ පණ්ඩිතයන් දැක බොහෝ ජනයා පැහැදුනේ වූහ. සැණකෙළිය මසකින් අවසන් විය.
මහාසත්ත්වයන් වහන්සේ බුද්ධකෘත්‍යයන් සකසන්නේ මෙන් මහාජනයාට ධර්මය දේශනා කරන්නේ රජුට අනුශාසනා කරන්නේ දිවි ඇති තෙක් සිට ස්වර්ග පරාජයන විය. ඔහුගේ අවවාදයෙහි පිහිටා රජු ආදිකොට ඇති සියළු කුරුරට වැසියෝ දානාදී වූ පින්කම් කොට ආයු කෙළවර ස්වර්ගයටම ගියහ.
ශාස්තෲන් වහන්සේ මේ ධර්මදේශනාව ගෙනහැර දක්වා මහණෙනි, දැන් පමණක් නොවෙයි. පෙරද තථාගතයන් වහන්සේ ප්‍රඥා සම්පන්නව උපායෙහි දක්‍ෂයෙක් වී යැයි ජාතක කථාව එකිනෙක ගැලපූ සේක. එකල්හි පණ්ඩිතයන්ගේ මව්පියවරු මහරජකුලයෝ වූහ. ප්‍රධාන භාර්යාව රාහුල මාතාය. දෙටුපුතා රාහුල කුමාරයෝය. වරුණ නාගරාජයා සැරියුත් තෙරුන් වහන්සේය. සුපණ්ණ නාගරාජයා මුගලන් තෙරුන් වහන්සේය. ශක්‍රයා අනුරුද්ධ තෙරුන් වහන්සේය. ධනංජය රජු ආනන්ද තෙරණුවෝය. පුණ්ණක ඡන්න විය. පිරිස බුදුපිරිසය. විධුර පණ්ඩිත වූයේ මම ම ය.
