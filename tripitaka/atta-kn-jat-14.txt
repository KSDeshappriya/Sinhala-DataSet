14. පකිණ්ණක නිපාතය
**සම්පන්නං සාලිකෙදාරං** යන මේ ගාථාව ශාස්තෲන් වහන්සේ දෙව්රම් වෙහෙරෙහි වාසය කරන සේක් මව පෝෂණය කළ භික්‍ෂුවක අරභයා දේශනා කළ සේක. ප්‍රවෘත්තිය සාම ජාතකයෙහිදී පැහැදිලි වන්නේය. ශාස්තෲන් වහන්සේ එම භික්‍ෂුව කැඳවා “මහණ, ඔබ ගිහියන් පෝෂණය කරහි” යනු ඇත්තදැයි විමසා “ස්වාමීනි සත්‍යයි” කී කල්හි ඔවුහු ඔබගේ කවුරුන් වහුදැ’යි, ස්වාමීනි, මගේ මව්පියවරු යයි කී කල්හි මහණ, මැනවි. පැරණි පඬුවෝ තිරිසන්නු වී ගිරා යෝනියෙහි ඉපිදද වයසට ගිය මව්පියන් කැදැල්ලෙහි හොවා මුවතුඩින් ගොදුරු ගෙනවුත් පෝෂණය කළාහුයයි කියා අතීත කථාව ගෙනහැර පා වදාළ සේක.
අතීතයෙහි රජගහනුවර මගධ රජු රාජ්‍යය කරවයි. එකල්හි නුවරින් ඊසාන දිශාවෙහි සාලින්‍දිය නම් බ්‍රාහ්මණ ගමක් වීය. එහි ඊසාන දිග මගධ ක්‍ෂේත්‍රයයි. එහි සාලින්‍දිය ගම්වැසි කෝසිය ගෝත්‍රනම් බමුණා කිරිය දහසක් පමණ කෙතක් ගෙන හැල් වැපිරවීය. සශ්‍ය වැඩුන කල්හි වැට ශක්තිමත් කරවා කිසිවෙකුට කිරිය පණසක් කිසිවෙකුට කිරිය සැටක් පමණදැයි මෙසේ කිරිය පන්සියයක් පමණ කෙත ආරක්ෂාව පිණිස තමාගේ මිනිසුන්ට දී සෙසු පන්සියයක් පමණ කුඹුර වැටුප් දී එක් සේවකයෙකුට දුන්නේය. හෙතෙම එහි කුටියක් කර රෑ දවල් වාසය කරයි. කෙතට ඊසාන කොටසෙහි එක් පර්වත සමබිම්හි මහත් වූ ඉඹුල් වනයකි. එහි බොහෝ වූ සිය ගණන් ගිරව් වාසය කරති. එකල්හි බෝසත් තෙමේ ඒ ගිරා සමූහයෙහි ගිරා රජුගේ පුත්‍රයා වී උපන්නේය. හෙතෙම (තරුණ) වයසට පත්වූයේ මනා වූ රූප ඇතියේ ශක්තිමත් වූයේ ගැල් නැබක් පමණ වූ ශරීර ඇත්තේ වීය. ඉක්බිති ඔහුගේ පියා මහළු කාලයෙහි “දැන් මම දුර යන්නට නොහැක්කෙමි. ඔබ මේ පිරිස පරිහරණය කරවයි රාජ්‍යය පවරා දුන්නේය. හෙතෙම දෙවන දවස් පටන් මව්පියන්ට ගොදුරු පිණිස යන්නට නොදුන්නේය. ගිරා සමූහයා පිරිවරා හිමාලයට ගොස් ස්වාභාවික විල් ඇති හැල් වනයන්හි ඇතිතාක් හැල් කා පෙරළා පැමිණෙන කල්හි මව්පියන්ට ප්‍රමාණවත් ගොදුරු රැගෙන ගොස් මව්පියන් පෝෂණය කරයි.
ඉක්බිති එක් දිනයක ගිරව් ඔහුට මෙසේ දැන්වූවාහුය. පෙර මෙකල්හි මගද ක්‍ෂෙත්‍රයෙහි හැල් පැසේ. දැන් කවරක් වීද යනුවෙනි. “එසේනම් දනුව”යි ගිරව් දෙදෙනෙක් (එහි) යැවූහ. ගිරව් ගොස් මගධ ක්‍ෂෙත්‍රයෙහි බසින්නාහු වැටුපට රක්නා වූ ඒ පුරුෂයාගේ කුඹුරෙහි බැස හැල් කා එක් හැල් කරලක් ගෙන ඉඹුල් වනයට ගොස් හැල් කරල බෝසතුන්ගේ පාමුල හෙලා එහි මෙබඳු වූ හැල් (ඇතැ)යි කීවාහුය. හෙතෙම දෙවන දවස්හි ගිරා සමූහයා පිරිවරන ලද්දේ එහි ගොස් ඒ කෙතෙහි බැස්සේය. ඒ පුරුෂයා ගිරවුන් හැල් කන කල්හි ඔබිනොබ දුවගොස් වලක්වනු ලබන්නේද වලක්වාලන්නට නොහැකි වෙයි. සෙසු ගිරව් හැල් කා හිස් වූ මුවෙන්ම ආපසු යති. ගිරා රජ වූ කලී හැල් කරල් බොහොමයක් එකතු කරගෙන ගොස් මව්පියන්ට දෙයි. ගිරව් දෙවන දවස් පටන් එහිම හැල් කෑහ. ඉක්බිති ඒ පුරුෂයා ඉදින් මොවුහු අන් දින කීපයක් මෙසේ කත්ද කිසිවක් (ඉතිරි) නොවේ. බමුණා හැල් මිල තීරණය කර මා ණයකරුවෙකු කරන්නේය. ගොස් ඔහුට දන්වමියි හෙතෙම හැල්කරල් මිටක් සමග එවැනි වූ පඬුරුද ගෙන බමුණා දැක වැඳ එකත්පසෙක සිටියේ “එම්බා පුරුෂය, කිම හැල් කෙත සමෘද්ධිමත් දැයි කියා ගාථා දෙකක් කීවේය.
1. කෝසිය ගෝත්‍රික බ්‍රාහ්මණය, හැල් කෙත සමෘද්ධිමත්ය. (එතකුදු වුවත්) ගිරව් කති. එය වලකාලන්නට නොපොහොසත් වෙමි. බ්‍රාහ්මණය, ඔබට (එය) දන්වමි.
2. එහි ගිරවුන් අතර බෙහෙවින් දැකුම්කළු එක් පක්‍ෂියෙක් (ගිරවෙක්) වෙයි. ඔහු රිසි සේ හැල් කා තුඩින් රැගෙනද යයි.
එහි **සම්පන්නං** යනු පිරිපුන්. විකලත්‍වයකින් තොර. **කෙදාරං** යනු කෙතයි. **සබ්බ** **සුන්‍දරා **යනු සියළු කොටස්වලින් සුන්දර වූයේයි. රතුවන් තුඩ ඇත්තේය. ඔලිඳ ඇට සමාන ඇස් ඇත්තේය. රතුවන් පා ඇත්තේය. රේඛා තුනකින් වටකරන ලද ගෙල ඇත්තේ වෙයි. මහත් වූ මොණරෙක් පමණ වේ. හෙතෙම ඇති තාක් හැල් කා සෙස්ස තුඩින් ගෙන යයි යි.
බමුණා ඔහුගේ කථාව අසා ගිරා රජු පිළිබඳව සෙනෙහ උපදවා කුඹුරු රකින්නා විචාළේය. “එම්බා පුරුෂය, පුඩු හෙලන්නට දන්නෙහිදැයි” එසේය දනිමි. ඉක්බිති ඔහුට ගාථාවකින් (මෙසේ) කීවේය.
ඒ පක්‍ෂියා යම් සේ බැඳේද එවැනි පුඩු අටවා තබත්වා. ඔහු ජීවග්‍රාහයෙන් අල්ලාගෙන මා සමීපයට ගෙන එව.
එහි **ඔඩ්ඩන්තු** යනු උගුල් අටවවු. **වාළපාසානි** යනු අස් කෙඳි ආදී රැහැණින් කළ පුඩු. **ජීවඤ්චනං** යනු ජීවත් වන්නා වූම ඔහු.
ඒ අසා කෙත රකින්නා හැල් අගය කර ණයකරුවෙකු නොකළ බැවින් සතුටු වූයේ (පෙරළා) ගොස් අස්කෙඳි ගොතා අද මෙතන්හි බසින්නේ යයි ගිරා රජු බස්නා තැන සලකා දෙවන දවස්හි වා පහරින් හැසිරෙන්නක් කොට පුඩුව එල්ලා ගිරවුන්ගේ පැමිණීම බලමින් කුටියෙහි හුන්නේය. ගිරා රජුද ගිරා පිරිස පිරිවරන ලදුයේ අවුත් ලොල් බැවින් තොර හැසිරීම් ඇති හෙයින් ඊයේ කෑ තන්හි අටවන ලද පුඩුවෙහි පය පිවිසවන්නේම බටුයේය. හෙතෙම තමාගේ බැඳුන බව දැන සිතීය. ඉදින් මම දැන්ම (පුඩුවෙහි) බැඳුන හෙයින් කරන්නා වූ නාදය කරන්නෙම්ද, නෑදෑයෝ බියෙන් තැති ගත්තාහු ගොදුරු නොගෙනම පලා යත්. යමතාක් මොවුන්ගේ ගොදුරු ගැනීම් වේද. එතෙක් ඉවසන්නෙමි. අනතුරුව ඔවුන් ගොදුරු කා අවසන් වූ බව දැන, මරණ බියෙන් තැතිගත්තේ (පුඩුවෙහි) බැඳුන ගිරා රජු තමන් බැඳුනු බව දක්වා තුන් යලක් හඬ නැගීය. සියලු ගිරවු ඉගිල ගියහ. ගිරා රජු මෙපමණක් මගේ ඤාතීන් අතර හැරී බලන්නෙකුද නැත. මවිසින් කවර නම් පාපයක් කරන ලදැයි විලාප කියනුයේ
4. මේ පක්‍ෂීහු (හැල්) අනුභව කොට (පැන්) බී ඉගිල යත්. (මම) හුදකලාව පුඩුවෙන් බැඳුනේ වෙමි. මවිසින් කවර පවක් කරන ලදද?
යන ගාථාව කීවේය.
කෙත් පල්ලා ගිරා රජුගේ පුඩුවෙහි බැඳීමෙන් කළ නාදයද ගිරවුන්ගේ අහසෙහි ඉගිලෙන ශබ්දයද අසා කවරෙක්දැයි කුටියෙන් බැස පුඩුව තිබූ තැනට ගොස් ගිරා රජු දැක යමෙකු වෙනුවෙන්ම මවිසින් පුඩුව තබන ලදද ඔහුම බැඳුනේ යයි සතුටු සිත් ඇත්තේ ගිරා රජු පුඩුවෙන් මුදා පාද දෙක එකට කර බැඳ සාලින්දිය ගමට ගොස් ගිරා පැටියා බ්‍රාහ්මණයාට දුන්නේය. බ්‍රාහ්මණයා බලවත් ස්නේහයෙන් මහ බෝසතුන් දෙඅතින් දැඩිව ගෙන ඇකයෙහි හිඳුවා ඔහු සමග කථාබහ කරන්නේ ගාථා දෙකක් කීවේය.
5. ගිරව, අන් ගිරවුන්ගේ බඩට වඩා ඔබේ බඩ ඉතා මහත් වූවා විය යුතුය. කැමති පරිදි හැල් කා තුඩින්ද ගෙන යන්නෙහිය. (එනිසාය)
6. ගිරව, එහි කොටුවක් පුරවන්නෙහිද? (නැතහොත්) මා සමග තොපගේ වෛරයක් වේද? යහළුව, කොහි හැල් තැන්පත් කරහිදැයි විමසන්නා වූ මට කියව.
එහි **උදරං නූන** යනු අනිකුන්ගේ බඩ බඩක්මය. ඔබගේ බඩ වූ කලී මහත් වූ බඩක් යයි සිතමි. **තත්‍ථ** යනු ඒ ඉඹුල් වනයෙහි. **පූරෙසි** යනු වැසිකාලය සඳහා පුරවයිද? **නිධීයසි** යනු තැන්පත් කරහිද? තැන්පත් කොට තබහිද?
ඒ අසා ගිරා රජු මිහිරි මිනිස් බසින් සත්වන ගාථාව කීවේය.
7. කෝසිය බමුණ, ඔබ සමග මගේ වෛරයක් නැත. මට කොටුවක්ද නැත. ඉඹුල් ගසට පැමිණ ණයක් මුදමි. ණයක් දෙමි. එහි නිධානයක්ද නිදන් කරමි. (මෙය) මෙසේ දනුව.
එහි **ඉණං මුඤ්චාමිණං දම්මි** යනු ඔබගේ හැල් වී ගෙන ගොස් ණයක් මුදන්නෙම්ද දෙන්නෙම්දැයි කියයි. **නිධිම්පි** යනු ඒ ඉඹුල් වනයෙහි අනුගාමික නිධානයක් නිදන් කරමි.
ඉක්බිති බමුණා ඔහුගෙන් විචාළේය.
8. තොපගේ ණය දීම කෙබඳුද? ණයෙන් මිදීමද කෙබඳුද? නිධානයක් තැන්පත් කිරීම කෙබඳුදැයි කියව. අනතුරුව පුඩුවෙන් මිදෙන්නෙහිය.
එහි **ඉණදානං** යනු ණය දීම. **නිධි නිධානං** යනු නිධානයක තැන්පත් කිරීමයි.
බමුණා විසින් මෙසේ විමසන ලද ගිරා රජු ඔහුට (ඒ කරුණ) පැහැදිලි කරමින් ගාථා සතරක් කීවේය.
9. කෝසිය බමුණ. හට නොගත් පියාපත් ඇති, ළදරු වූ පුත්‍ර පැටවු මට සිටිති. මා පෝෂණය කළ ඔවුහු ඔවුන් ඇතිදැඩි කරති. එහෙයින් ඔවුන්ට ණය දෙමි.
10. මගේ මවද පියාද වෘද්ධයහ. දිරා ගියෝය. පහව ගිය යොවුන් බව ඇත්තාහ. ඔවුනට තුඩෙන් (හැල් කරල්) ගෙන ගොස් පෙර ණය මුදමි.
11. එහි නැසුන පියාපත් ඇති අතිශයින් දුර්වල වූ වෙනත් පක්‍ෂීහු වෙති. පිං කැමැත්තේ ඔවුන්ටද දෙමි. නුවණැත්තෝ එය නිධානයකැයි කියත්.
12. කෝසිය බමුණ, මගේ ණය දීම මෙබඳුය. මගේ ණයෙන් මිදීමද මෙබඳුය. කියන ලද නිදන් නිධානයද මෙසේ දනුව.
එහි **හාතූන **යනු ගෙන ගොස්. **තං නිධිං** යනු ඒ පිංකම අනුගාමික පුණ්‍ය නිධානය නමැයි පණ්ඩිතයෝ කියත්. **නිධිං නිධානං** යනු නිධානයක් තැන්පත් කිරීමයි. **නිධී නිධානං** යනුද පෙළයි. මෙම අරුත්මැයි.
බමුණා මහබෝසතුන්ගේ දැහැමි කථාව අසා පැහැදුන සිත් ඇත්තේ ගාථා දෙකක් කීවේය.
13. මේ පක්‍ෂියා යහපත්ය. ඉතා දැහැමිය. ඇතැම් මිනිසුන් අතරද මේ ධර්මය නොපවතී.
14. සියලු නෑයන් සමග කැමති පරිදි හැල් වී අනුභව කරව. ගිරව නැවතද දකිමු. ඔබගේ දැක්ම මට ප්‍රිය වේ.
එහි **භුඤ්ජ සාලිං** යනු මෙතැන් පටන් භය නැතිව අනුභව කරව යයි කිරිය දහසද ඔහුටම පවරා දෙමින් මෙසේ කීවේය. **පස්සෙමු **යනු සිය කැමැත්තෙන් ආවා වූ ඔහු අන් දිනයන්හිදීද දකින්නෙමු යනුවෙනි.
මෙසේ මහබෝසතුන් ඇයද ප්‍රිය වූ පුත්‍රයෙකු මෙන් මොළොක් සිතෙන් බලමින් පයෙන් බැමි මුදා සියක් වර පැසවන ලද තෙලින් පා ගල්වා සොඳුරු පුටුවෙහි හිඳුවා රන් තැටියෙක ලා මී-විළඳ වළඳවා හකුරු හා වතුර පෙවීය. ඉක්බිති ගිරා රජු “අප්‍රමාද වව බ්‍රාහ්මණය”යි ඔහු කියා අවවාද කරන්නේ
15. කෝසිය බමුණ, ඔබගේ නිවෙස්හිදී කෑවෙමිද බීවෙමිද වෙමි. ඔබ පිළිබඳව ඇල්මක්ද ඇති විය. බහාලූ දඬු ඇත්තන් කෙරෙහි දන් දෙව. ජරාවට පත් මාපියන් පෝෂණය කරව.
යන මේ ගාථාව කීවේය.
එහි **තවස්සමම්හි** යනු ඔබගේ නිවෙස්හිදී. රතී යනු ඇල්මක්.
ඒ බ්‍රාහ්මණයා ඒ අසා සතුටු වූ සිත් ඇත්තේ ප්‍රීති වාක්‍ය ප්‍රකාශ කරනුයේ.
16. යම්බඳු වූ මම පක්‍ෂීන් අතර උතුම්ම පක්‍ෂියා දුටුවෙම්ද (එනිසා) අද මට ඒකාන්තයෙන් ශ්‍රියා කාන්තාව පහළ වූවාය. ගිරවාගේ යහපත් වචන අසා බොහෝ වූ පිං කරමි.
යන ගාථාව කීවේය.
එහි **ලක්ඛී** යනු ඉසුරද, පිනද, ප්‍රඥාවද.
[missing trans] ප්‍රතික්‍ෂේප කර අටකිරියක් පමණක් ගත්තේය. බමුණා ටැම් හිඳුවා ඒ කෙත ඔහුට පවරා දී ඇඳිලි බැඳ “ස්වාමීනි, යව කඳුළු සහිත මුහුණු ඇති මව්පියන් අස්වසවයි කියා ඔහු පිටත්කර හැරියේය. හෙතෙම සතුටු සිත් ඇත්තේ හැල් කරල් රැගෙන ගොස් මව්පියන්ගේ ඉදිරියෙහි හෙලා මෑණියනි, පියාණනි නැගී සිටුව යයි කීහ. ඔවුහු කඳුළු සහිත මුහුණු ඇත්තෝම සිනාසෙන්නාහු නැගී සිටියාහුය. එකෙනෙහි ගිරා සමූහයා රැස්වී දේවයන් වහන්ස, කෙසේ මිදුනෙහිදැයි විමසූහ. හෙතෙම ඔවුන්ට සියල්ල විස්තර වශයෙන් කීවේය. කෝසිය බමුණාද ගිරා රජුගේ අවවාදය අසා එතැන් පටන් දැහැමි ශ්‍රමණ-බ්‍රාහ්මණයන්ට මහදන් එළවීය. ශාස්තෲන් වහන්සේ ඒ කරුණ ප්‍රකාශ කරමින් අවසාන ගාථාව වදාළ සේක.
17. ඒ කෝසිය බ්‍රාහ්මණයා සතුටු සිත් ඇතියේ, ඔදවැඩුනේ කෑමද බීමද සකස්කොට පහන් සිතින් ශ්‍රමණ බ්‍රාහ්මණයන් ආහාර පානයෙන් සතුටු කරවීය.
එහි **සන්තප්පයී** යනු ගන්නා ලද බඳුන් පුරවමින් සතුටු කරවීය.
ශාස්තෲන් වහන්සේ එම ධර්මදේශනාව ගෙනහැර දක්වා “මහණ, මව්පියන් පෝෂණය කළ පණ්ඩිතයන්ගේ පරපුර මෙසේ යයි වදාරා සිව්සස් ප්‍රකාශ කර ජාතකය ගලපා වදාළ සේක. සත්‍ය දේශනාවසානයෙහි ඒ භික්‍ෂුව සෝවාන් ඵලයෙහි පිහිටියේය. එකල්හි ගිරා සමූහයා බුද්ධ පිරිස වීය. මව්පියවරු මහරජ කුලයේ වූහ. ක්‍ෂෙත්‍රපාලකයා ඡන්න ඇමතියා වීය. බ්‍රාහ්මණයා ආනන්ද තෙර වීය. ගිරා රජු මම ම වීමි යයි වදාළ සේක.
**උපනීයතිදං මඤ්ඤෙ** යන මෙය ශාස්තෲන් වහන්සේ කිඹුල්වත් නුවර ඇසුරුකොට නිග්‍රෝධාරාමයෙහි වාසය කරන සේක් රජ මාළිගයෙහි රාහුල මාතාවන් අරභයා දේශනා කළ සේක. මේ ජාතකය දූරෙ නිදානයෙහි පටන් කිව යුතුය. යම් මේ නිදාන කථාවක් වේද එය යම් තාක්, ලට්ඨි වනයෙහි උරුවෙල් කාශ්‍යපගේ සිංහනාදය තෙක් අපණ්ණක ජාතකයෙහි කියන ලද අනතුරුව යම්තාක් කිඹුල්වත් පුර ගමන වේද ඒ තාක් වෙස්සන්තර ජාතකයෙහි ප්‍රකට වන්නේය. ශාස්තෲන් වහන්සේ පියාගේ මාළිගයෙහි වැඩහිඳ දන් වැළඳීම් අතර කාලයෙහි මහා ධම්මපාල ජාතකය වදාරා කරන ලද බත්කිස ඇත්තේ රාහුල මාතා (යසෝදරා)වන් වසන තැන වැඩහිඳ ඇයගේ ගුණ වර්ණනා කරන සේක් චන්‍දකින්නර ජාතකය දේශනා කරමියි රජුගෙන් පාත්‍රය ගෙන්වාගෙන අග්‍රශ්‍රාවකයන් දෙදෙනා සමග රාහුල මාතාවන් වසන තැනට වැඩි සේක. එකල්හි ඇය ඉදිරියෙහි සතළිස් දහසක් නළඟනෝ වසති. ඔවුන් අතර ක්‍ෂත්‍රිය කන්‍යාවන්ගේ සංඛ්‍යාව එක්දහස් අනූවකි. ඇය තථාගතයන් වහන්සේ වැඩමවීම දැන සියල්ලෝම කෂාය වස්ත්‍රයන්ම හඳිව් යයි ඈලාට දැන්වීය. ඈලා එසේ කළාහුය. ශාස්තෲන් වහන්සේ වැඩමවා පනවන ලද ආසනයෙහි හුන් සේක. ඉක්බිති ඈලා සියල්ලෝම එකවරම මහ හඬින් හැඬූහ. මහත් වූ විලාප ශබ්දයක් වීය. රාහුල මාතාව වැලපී ශෝකය දුරුකොට ශාස්තෲන් වහන්සේට වැඳ රාජකීය වූ බුහුමනින් හා ගෞරව සහිතව හුන්නීය. රජු ඇයගේ ගුණ කථාව ආරම්භ කළේය. ස්වාමීනි, මගේ ලේලිය තොප විසින් කසාවත් හඳනා ලදැයි අසා කසාවත්ම ඇන්දාය. මල් මාලාදිය හරනා ලදැයි අසා මල් මාලාදිය අතහැර බිම හොවන්නීම වූවා, ඔබ පැවිදි වූ කල්හි වැන්දඹු වූවා අන් රජුන් විසින් එවන ලද පඬුරු නොගත්තාය. මෙසේ මැය ඔබ වහන්සේ කෙරෙහි ස්නේහයෙන් යුත් සිත් ඇත්තී වූවාය යි ඇයගේ නන්විරූ ගුණකථාව කීවේය. ශාස්තෲන් වහන්සේ, මහරජතුමනි, යම් හෙයකින් මැය දැන් මගේ අවසන් ආත්මභාවයෙහි මා කෙරෙහි සෙනෙහෙ සහිත වූවා ඇළුන සිත් ඇත්තී වූවා අනිකෙකු විසින් පාවා ගත නොහැකි වූවා අසිරිමත් නොවේ. මැය තිරිසන් යෝනියෙහි උපන්නීද මා කෙරෙහි ඇළුන සිත් ඇත්තී අනිකෙකු විසින් පාවා ගත නොහැකි වූවාම වී යයි වදාරා ඔහු විසින් අයදින ලද්දේ අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි මහබෝසත් තෙමේ හිමවත පෙදෙසෙහි කින්නර යෝනියෙහි උපන්නේය. ඔහුගේ භාර්යාව චන්දා නම් වූවාය. ඔවුහු දෙදෙනාම චන්‍ද නම් රිදී පර්වතයෙහි වාසය කළාහුය. එකල්හි බරණැස් නුවර රජු පංචායුධයෙන් සන්නද්ධව හුදකලාව හිමවතට පිවිසියේය. හෙතෙම මුව මස් කමින් එක් කුඩා නදියක් සිහිකරමින් (නදිය හාත්පස බලමින්) මත්තට නැංගේය. චන්‍ද පර්වත වැසි කිඳුරෝ වැසි කාලයෙහි (පර්වතයෙන්) නොබැස පර්වතයෙහිම වසත්. ග්‍රීෂ්ම කාලයෙහි බසිත්. එකල්හි ඒ සඳකිඳුරා තමාගේ භාර්යාව සමග පර්වතයෙන් බැස ඒ ඒ තන්හිදී සුවඳ ගල්වමින් මල්මාලා හඳිමින් පොරවමින් ලියවැල් නැමති දෝලාවන්හි ක්‍රීඩා කරමින් මිහිරි හඬින් ගායනා කරමින් ඒ කුඩා නදියට පැමිණ එක් වක් වූ තැනක (නදියට) බැස ජලයෙහි මල් විසුරුවා ජලක්‍රීඩා කොට මල්මාලා හැඳ පොරවා රන්පටක් වන් වැල්ලෙහි මල් යහනාවක් පනවා එක් බටනලාවක් ගෙන යහනෙහි හුන්නේය. ඉක්බිති සඳකිඳුරා බටනලාව වාදනය කරනුයේ මිහිරි ශබ්දයෙන් ගායනය කළේය. සඳකිඳුරිය මෘදු වූ අත් නමා ඔහු සමීපයෙහි සිටිමින්ම නැටුවාය. ගායනය කළාය. ඒ රජු ඔවුන්ගේ ශබ්දය අසා පිරිවර ශබ්දය නොඅස්වමින් වහා අවුත් පිළිසන් තැනක සිට ඒ කිඳුරන් දැක කිඳුරිය පිළිබඳව බැඳුන සිත් ඇත්තේ ඒ කිඳුරාට විද ජීවිත්‍කෂයට පත්කරවා මැය සමග වාසය කරන්නෙමියි සිතා සඳකිඳුරාට විද්දේය. හෙතෙම වේදනාවෙන් මඩනා ලද්දේ හඬමින් ගාථා සතරක් කීවේය.
1. චන්‍ද්‍රාවෙනි, මේ ජීවිතය විනාශය කරා යේ යයි සිතමි. (වැගිරෙන) ලෙයෙහි ගිලෙමි. ජීවිතය අත්හරිමි. මගේ ප්‍රාණයෝ නිරුද්ධ වෙති.
2. මගේ ජීවිතය (නැවතී) හිඳියි. මට දුකකි. මගේ හදවත දැවෙයි. අතිශයින් ක්ලාන්ත වෙමි. (මගේ මේ ශෝකය) ශෝක කරන්නා වූ චන්‍ද්‍රාවගේ ශෝකය කරණ කොටගෙනය. එය අන් කරුණු නිසා නොවේ.
3. රත් වූ ගලක් මත දමන ලද තණ මෙන්ද, මුලින් සිඳිනා ලද වනය මෙන්ද මිලාන වෙමි. දිය නොපිරුන නදියක් මෙන් වියලෙමි. (මේ ශෝකය) ශෝක කරන්නා වූ වන්‍ද්‍රාවගේ ශෝකය නිසාය. අන් කරුණු නිසා නොවේ.
4. පර්වත පාදයෙහි වැසිදිය මෙන් මගේ මේ කඳුළු නොසිඳ ගලයි. (මේ ශෝකය) ශෝක කරන්නා වූ චන්‍ද්‍රාවගේ ශෝකය නිසාය. අන් කරුණූ නිසා නොවේ.
එහි **උපනීයති** යනු ජීවිත සන්තනිය විනාශයට යේ. **ඉදං** යනු ජීවිතයයි. **පාණාමෙ** යනු සොඳුරිය චන්‍ද්‍රාවෙනි, මගේ ජීවිත ප්‍රාණයෝ නිරුද්ධ වෙති. **ඔසධි මෙ** යනු මගේ ජීවිත එකතැන හුන්නේ වෙයි**. නිතම්මාමි** යනු අතිශයින් ක්ලාන්ත වෙමි. **තව චන්‍දියා** යනු මගේ මේ දුක අන් ශෝක කරුණු නිසා නොවේ. තවද **තව චන්‍දියා සොචන්තියා** ශෝකයට හේතුව වූ කලී යම් හෙයකින් ඔබ මගේ වියෝගයෙන් ශෝක කරන්නෙහිද එනිසාය යි අර්ථයි. **තිණමිව වනමිව** යනු රත් වූ ගලක් මත හෙළන ලද තණ මෙන්ද, මුල් සිඳන ලද වනය මෙන්දැයි කියයි. **සරෙ පාදෙ** යනු යම් සේ පර්වත පාදයෙහි වැටුන වැස්ස ගලාගොස් නොසිඳුන ධාරා ඇතිව පවතීද (එසේයි)
මහබෝසත් තෙමේ මේ ගාථා සතරින් වැළපී මල් යහනෙහිම හොත්තේ සිහිය අතහැර පෙරළී මහබෝසතුන් වැලපෙන කල්හිද තමාගේ ඇල්මෙන් මත් වී ඔහුට (හීයෙන්) විදින ලද බව නොදන්නීය. සිහිමුලා වූ ඔහු පෙරලී හොත් බව දැක කිම මගේ ස්වාමියාට දුකක් දැයි විමසන්නී හී පහර ලද මුවෙන් වැගිරෙන්නා වූ ලේ දැක ප්‍රිය වූ ස්වාමියා කෙරෙහි උපන් බලවත් ශෝකය දරන්නට නොහැකි වන්නී මහත් වූ ශබ්දයෙන් හැඬුවාය. රජ කිඳුරා මළේ වන්නේ යයි (හුන් තැනින්) නික්මී තමා දැක්වීය. චන්‍ද්‍රා තොමෝ ඔහු දැක මේ සොරා විසින් මගේ ප්‍රිය සැමියා විදින ලද්දේ යයි කම්පාවට පත් වූවා පලාගොස් පර්වත මත්තෙහි සිට රජුට අවමන් කරමින් ගාථා පහක් කීවාය.
5. රාජපුත්‍රය, යමෙක් දිළිඳු වූ මාගේ කැමති (ප්‍රිය) වූ ස්වාමියා වනයෙහිදී විද්දේද? (ඒ ඔබ) පාපියෙක් වෙහිය. (ඔබ විසින්) යමෙකුට විදින ලදද හෙතෙම බිම හොත්තේය.
6. රාජපුත්‍රය, කිඳුරා බලන්නී වූ මාගේ හදවතෙහි යම් ශෝකයක් වේද, මේ මගේ හිතෙහි හටගත් ශෝකය තොපගේ මව ලබාවා.
7. රාජපුත්‍රය, කිඳුරා බලන්නී වූ මාගේ හදවතෙහි යම් ශෝකයක් වේද? මේ මගේ හිතෙහි හටගත් ශෝකය තොපගේ බිරිඳ ලබාවා.
8. රාජපුත්‍රය, යමෙක් මා කැමැත්තෙන් නිරපරාධී වූ කිඳුරා මැරීද ඒ ඔබගේ මව දූදරුවන් නොදකීවා. සැමියාද නොදකීවා!
9. රාජපුත්‍රය, යමෙක් මා කැමැත්තෙන් නිරපරාධී වූ කිඳුරා මැරීද ඒ ඔබගේ බිරිඳ දූදරුවන් නොදකීවා. සැමියාද නොදකීවා.
එහි **වරාකියා** යනු දිළිඳු වූ. **පටිමුඤ්චතු** යනු ලබාවා. ස්පර්ශ කෙරේවා. පැමිණේවා. **මය්හකාමා** යනු මා කැමැත්තෙන්.
රජු, ගාථා පහකින් අපහාස කර පර්වත මුදුනෙහිම සිටි ඇය අස්වසවන්නේ
10. ගිනෙර මල්{1}බඳු ඇස් ඇත්තී වූ චන්‍ද්‍රාවෙනි, තොප නොහඬව. ශෝක නොකරව. තී රජමාලිගයෙහි පිදුම් ලද ස්ත්‍රිය වූ මගේ භාර්යාව වෙහි යයි යන ගාථාව කීවේය.
එහි **චන්‍දෙ** යනු මහබෝසතුන් වෙනුවෙන් හඬනා කල්හි (නම) අසන ලද හෙයින් මෙසේ කීය. **වනතිමිරමත්තක්ඛී** යනු ගිනෙර මල් හා සමාන ඇස් ඇත්තී. **පූජිතා** යනු සොළොස් දහසක් ස්ත්‍රීන්ට ප්‍රධාන වූ අගමෙහෙසිය වන්නෙහිය.
චන්‍ද්‍රා තොමෝ ඔහුගේ වචනය අසා ඔබ මට කවරක් කියහිදැයි සිංහනාද කරන්නී අනතුරු ගාථාව කීවාය.
11. රාජපුත්‍රය, යමෙක් මා කැමැත්තෙන් නිරපරාධී වූ කිඳුරා නැසුවේද? මම මිය යන්නෙම් නමුදු තොපගේ භාර්යාව නොවන්නෙමි.
එහි **අපිනූනහං** යනු ඒකාන්තයෙන්ම මම මැරෙන්නෙම් නමුදු,
හෙතෙම ඇයගේ වචනය අසා රාග නැත්තෙක් වී අනික් ගාථාවක් කීවේය.
12. තලිස් පතුරු තුවරලා අහර කොට ඇති බියසුළු කිඳුරිය ජීවත් වනු කැමැත්තෙහි නම් හිමවතට යව. වනයෙහිදී මෘගයෝ තී රමණය කරන්නාහ.
එහි **අපි භීරුකෙ** යනු බියසුළු ස්වභාව ඇති. **තාලිස්සතගර භොජනෙ** යනු තී තලිස් පතුරු තුවරලා අහරකොට ඇති මෘග ධෙනුවක. එහෙයින් වනයෙහි මෘගයෝම තී රමණය කරත්. තී රජකුලයට නුසුදුසුය. යව යි ඇයට කීවේය. කියාද අපේක්‍ෂා රහිතව පිටත්ව ගියේය.
ඇය ඔහු ගිය බව දැන (පර්වතයෙන්) බැස මහබෝසතුන් වැළඳ පර්වතය මතට නංවා පර්වතය මතුපිට හොවා ඔහුගේ හිස තමාගේ කලවාහි කොට බලවත් ලෙස හඬන්නී දොළොස් ගාථාවක් කීවාය.
13. කිඳුරාණනි, (අප එකලාව සතුටු වූ ඒ) පර්වතයෝද කඳුරැලිද කඳුගුහාද ඇත. ඒ තන්හිදී ඔබ නොදකින්නී වූ මම කුමක් කරම්? (කෙසේ සැනසෙම්ද?)
14. කිඳුරාණනි, වන මෘගයන් විසින් හැසිර පුරුදු සිත්කළු කොළ ඇතිරිලි ඇත. ඒ තන්හිදී ඔබ නොදකින්නී වූ මම කුමක් කරම්ද? (කෙසේ සැනසෙම්ද?)
15. කිඳුරාණනි, වනමෘගයින් විසින් හැසිර පුරුදු රමණීය වූ මල් ඇතිරිලි ඇත. ඒ තන්හිදී ඔබ නොදකින්නී වූ මම කුමක් කරම්ද? (කෙසේ සැනසෙම්ද?)
16. කිඳුරාණනි, පිරිසිදු වූ දිය ඇති, මල් විසිරුණු දියදහර ගලා බසී. එහි ඔබ නොදකින්නී වූ මම කුමක් කරම්ද? (කෙසේ සැනසෙම්ද?)
17. කිඳුරාණනි, හිමවතෙහි නිල්වන් වූ (එහෙයින්ම) දර්ශනීය වූ ගිරිමුදුන් වේ. එහි ඔබ නොදක්නී වූ මම කුමක් නම් කරම්ද? (කෙසේ සැනසෙම්ද?)
18. කිඳුරාණනි, හිමවතෙහි රන්වන් වූ (එහෙයින්ම) දර්ශනීය වූ ගිරිමුදුන් වේ. එහි ඔබ නොදකින්නී වූ මම කුමක් කරම්ද? (කෙසේ සැනසෙම්ද?)
19. කිඳුරාණනි, හිමවතෙහි තඹවන් වූ (එහෙයින්ම) දර්ශනීය වූ ගිරිමුදුන් වේ. එහි ඔබ නොදකින්නී වූ මම කුමක් කරම්ද? (කෙසේ සැනසෙම්ද?)
20. කිඳුරාණනි, හිමවතෙහි දර්ශනීය වූ උස් වූ ගිරිමුදුන් වේ. එහි ඔබ නොදකින්නී වූ මම කුමක් කරම්ද? (කෙසේ සැනසෙම්ද?)
21. කිඳුරාණනි, හිමවතෙහි සුදුවන් වූ දර්ශනීය වූ ගිරිමුදුන් වේ. එහි ඔබ නොදකින්නී වූ මම කුමක් කරම්ද? (කෙසේ සැනසෙම්ද?)
22. කිඳුරාණනි, හිමවතෙහි විසිතුරු වූ දර්ශනීය වූ කඳුමුදුන් වේ. එහි ඔබ නොදකින්නී වූ මම කුමක් කරම්ද? (කෙසේ සැනසෙම්ද?)
23. කිඳුරාණනි, හිමවතෙහි බූමාටු දෙවියන් විසින් සෙවුනා වූ ඖෂධයෙන් ගැවසුන ගන්‍ධමාදන පර්වතයෙහි ඔබ නොදකින්නී වූ මම කුමක් කරම්ද? (කෙසේ සැනසෙම්ද?)
24. කිඳුරාණනි, කිඳුරන් විසින් සෙවුනා වූ ඖෂධයෙන් ගැවසුන ගන්‍ධමාදන පර්වතයෙහි ඔබ නොදකින්නී වූ මම කුමක් කරම්ද? (කෙසේ සැනසෙම්ද?)
එහි **තෙ පබ්බතා** යනු යම් පර්වතයන්හිදී අපි එකතුව රමණය කළෙමුද ඒ මේ පර්වතයෝද කඳුරැලිද පර්වත ගුහාවෝද එසේම සිටියෝය. ඒවාහිදී දැන් මම ඔබ නොදකින්නී **කථං කාසං** කුමක් කරන්නෙම්ද? ඒ මම ඒවායේ මල් ගෙඩි ළපලු ආදිය දකින්නෙම් කෙසේ නම් ඉවසන්නට හැකි වෙම්දැයි හඬයි. **පණ්ණ සන්‍ථතා** යනු තලිස් කොළ ආදී සුවඳවත් කොළ අතුරන ලද**. අච්ඡා** යනු පිරිසිදු ජලය ඇති. **නීලා** යනු මැණික්මය වූ. **පීතා** යනු රන්මුවා වූ. **තම්බානි** යනු රත්සිරියල් මුවා වූ. **තුංගාණි** යනු උස් වූ. සියළු අග් ඇති. **සෙතානි** යනු රිදීමය වූ. **චිත්‍රානි **යනු සත්රුවන් මිශ්‍ර වූ. **යක්ඛගණසෙවිතෙ** යනු බූමාටු දෙවියන් විසින් සෙවුනා ලද.
මෙසේ දොළොස් ගාථාවකින් වැළපී මහබෝසතුන්ගේ පපුවෙහි අත තබා උණුසුම් සහිත බව දැන “සඳකිඳුරා ජීවත්වේ” යයි දැන එකෙණෙහි දොස් කීම හැර ඔහුට ජීවිතය දෙමියි සිතා කිම? ලෝකපාලක දෙවියෝ නැත්ද? නැතහොත් වෙනත් තැනක වාසයට ගියෝද? එසේත් නැතහොත් මළාහුද? යම් හෙයකින් මගේ ප්‍රිය වූ සැමියා නොරකිත්දැයි දෙවියන්ට උජ්ක්‍ධායනය (දොස් පැවරීම) කළාය. ඇයගේ ශෝකය කරණ කොටගෙන ශක්‍රයාගේ අසුන උණු විය. හෙතෙම (කවරක් නිසාදැයි) විමසා බලන්නේ එකරුණ දැන බ්‍රාහ්මණයකුගේ වේශයෙන් පැමිණ කෙණ්ඩියෙන් ජලය ගෙන මහබෝසතුන් වෙත ඉසීය. එකෙනෙහි විස අතුරුදහන් වීය. තුවාලය වැඩුනේය. (වැසුනේය) මෙතන්හි විදිනා ලදැයි විදපු තැනක් හෝ නොපෙනුනේය. මහබෝසත් තෙමේ සුවපත් වූයේ නැගී සිටියේය. සඳකිඳුරිය නිරෝගී වූ ප්‍රිය සැමියා දැක සොම්නසට පත් වූවා ශක්‍රයාගේ පා වඳින්නී අනතුරු ගාථාව කීවාය.
25. උතුම් බමුණාණනි, යමෙක් අසරණ වූ මාගේ ප්‍රිය සැමියා අමාදියෙන් ඉස්සේද? (එනිසාම) ප්‍රිය සැමියා සමග එක්වීම ලදිමි. ඒ ඔබගේ පාදයන් වඳිමි.
එහි **අමතෙන** යනු ජලය අමාව යයි සිතමින් මෙසේ කීවාය**. පියතමෙන** යනු අතිශයින් ප්‍රිය ඇති, **පියතරෙන** යන මෙම පෙළයි.
ශක්‍රයා ඔවුන්ට අවවාද දුන්නේය. එතැන් පටන් චන්‍ද්‍ර පර්වතයෙන් බැස මිනිස් පියසට නොයව්. මෙහිම වසව් යයි මෙසේ අවවාද දී සිය ස්ථානයටම (දෙව්ලොවටම) ගියේය. චන්‍ද්‍රාවද ස්වාමීනි, අපට මේ උවදුරු සහිත ස්ථානයෙන් කවර ප්‍රයෝජනයක්ද? එම චන්‍ද්‍ර පර්වතයටම යමු යයි කියා අවසාන ගාථාව ප්‍රකාශ කළාය.
26. (අපි) දැන් මලින් ගැවසුන, දියපහරවල් ඇත්තමෝ නොයෙක් ගස් නමැති වස්ත්‍රයන් ඇත්තමෝ පර්වතයන්ගෙන් ඇදහැලෙන දියපහරවල් ඇත්තමෝ, එකිනෙකා ප්‍රිය වූ වචන කියමින් හැසිරෙමු.
ශාස්තෲන් වහන්සේ මෙම ධර්මදේශනාව ගෙනහැර දක්වා, දැන් පමණක් නොවේ. මැය පෙරද මා පිළිබඳ බැඳුන සිත් ඇත්තී අනිකෙකු විසින් පාවාගත නොහැකි වූවාම යයි වදාරා ජාතකය ගලපා වදාළ සේක. එකල්හි රජු අනුුරුද්ධ හිමි වීය. චන්‍ද්‍රාව රාහුල මාතාව වූවාය. සඳකිඳුරා වනාහි මම ම වූයෙමි යයි වදාළ සේක.
**උක්කාමිලා වා බන්‍ධන්ති** යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් මිත්තගන්‍ධක උපාසකයා අරභයා දේශනා කළ සේක. සැවැත්නුවර පිරිහී ගිය කුලයක පුත්‍රයා වූ හෙතෙම (තමාගේ) යහළුවෙකු පිටත්කර යවා එක්තරා කුලදුවක විචාරා “ඔහුට උපන් කටයුතු පසිඳුවාලන්නට සමත් මිත්‍රයෙක් හෝ සහායකයෙක් ඇත්දැයි (විචාරා) නැතැයි (කී කල්හි) එසේ නම් පළමුව මිතුරන් ඇතිකර ගනීවායි කී කල්හි ඇයගේ අවවාදයෙහි සිට පළමුව සතරවාහල් දොරටුවෙහි පාලකයන් සමග මිතුරු බව කළේය. ඉක්බිතිව පිළිවෙලින් නගරපල්ලන් සමගද සේනාමහාමාත්‍යයන් සමගද මිතුරු බව කොට, සෙන්පතියා සමගද යුවරජු සමගද මිතුරු බව කළේය. ඔවුන් සමග එකතු වී රජු සමගද මිතුරු බව කළේය. අනතුරුව අසූමහා ශ්‍රාවකයන් සමගද ආනන්ද තෙරුන් සමගද එකමුතු වී තථාගතයන් වහන්සේ සමගද මිතුරු බව කළේය. ඉක්බිති ශාස්තෲන් වහන්සේ ඔහුව සරණාගමනයෙහිද සීලයන්හිද පිහිටවූ සේක. රජුද ඔහුට සම්පත් දුන්නේය. හෙතෙම මිත්‍රගන්‍ධක යැයිම ප්‍රකට වීය. ඉක්බිති ඔහුට මහත් වූ ගෙයක් දී ආවාහ මංගල්‍යය කරවීය. රජු ආදීකොට මහජනයා (ඔහුට) පඬුරු එවීය. ඉක්බිති ඔහුගේ බිරිඳ රජු විසින් එවන ලද පඬුරු යුවරජුටද යුවරජු විසින් එවන ලද පඬුරු සෙන්පතියාටදැයි මේ ක්‍රමයෙන් සියළු නුවරවැසියන් බැඳගත්තාය. සත්වන දවස්හි මහත් වූ සත්කාර කර දසබලධාරී බුදුරදුන්ට ආරාධනා කර පන්සියයක් පමණ වූ බුද්ධප්‍රමුඛ මහා සංඝයාට දන් දී බත්කිස අවසානයේදී ශාස්තෲන් විසින් කරන ලද අනුමෝදනාව අසා අඹුසැමි යුවළම සෝවාන් ඵලයෙහි පිහිටියාහුය.
දම්සභාවෙහි (මෙබඳු වූ) කථාවක් උපදවාලූහ. ඇවැත්නි, මිත්‍රගන්‍ධක උපාසකයා තමාගේ බිරිඳ නිසා ඇගේ වචනය සා සියල්ලන් සමග මිතුරුබව කොට රජු සමීපයෙන් මහත් වූ සත්කාර ලැබුවේය. ශාස්තෲන් වහන්සේ සමග මිතුරු බව කර අඹු-සැමි යුවලම සෝවාන් ඵලයෙහි පිහිටියාහුයයි (කියාය) ශාස්තෲන් වහන්සේ වැඩමකර “මහණෙනි, දැන් කිනම් කථාවකින් යුක්තව හුන්නාහු දැයි විචාරා මෙනම් වූවකනැයි කී කල්හි “මහණෙනි, මොහු මාගමක් නිසා මහත් වූ යසසට පත්වූයේ දැන් පමණක් නොවේ. පෙර තිරිසන් යෝනියෙහි ඉපදුනා වූද මෙතෙම මැයගේ වචනය නිසා බොහෝදෙනා සමග මිතුරු බව කොට පුත්‍ර ශෝකයෙන් මිදුනේය යයි වදාරා අතීත ප්‍රවෘත්තිය ගෙනහැර පා වදාළ සේක.
අතීතයෙහි බ්‍රහ්මදත්ත රජු රාජ්‍යය කරවන කල්හි පිටිසර ගම්වාසී ඇතැම්හු යම් යම් තැන බොහෝ මස් ලබත්ද ඒ ඒ තන්හි ගම්කොට වාසය කර වනයෙහි ඇවිද මුව ආදීන් මරා මස් ගෙනවුත් අඹුදරුවන් පෝෂණය කරත්. ඔවුන්ගේ ගමට නුදුරින් මහත් වූ ඉබේ හටගත් විලෙකි. ඒ විලේ දකුණුපස එක් උකුස්සෙක් වේ. බටහිර පස එක උකුස්සියක් වේ. උතුරුපස සිංහරාජයෙක් වේ. පෙරදිග කබරුස්සා නම් කුරුළු රාජයා වාසය කරයි. ස්වයංජාත විල මැද උස් වූ තැන කැසුබුවෙක් වාසය කරයි. එකල්හි ඒ උකුස්සා “මගේ බිරිඳ වව”යි උකුස්සියට විවාහ යෝජනා කළේය. ඉක්බිති ඇය ඔහුට “ඔබට යම්කිසි මිතුරෙක් වේදැ”යි විචාලාය. “සොඳුර නැතැ”යි අපට උපන් බියක් හෝ දුකක් හරනට පොහොසත් වූ යහලුවෙකු ලැබීම වටනේය. පළමුව මිතුරන් (ඇතිකර) ගනුවයි (කීවාය) “සොඳුර, කවරෙකු සමග මිතුරු බව කරම්ද?” “පෙරදිග වසන කබරුස්සා පක්‍ෂි රජු සමගද, උතුරුදිග වසන සිංහයා සමගද, විල මැද කැසබුවා සමගද මිතුරු බව කරවයි (කීවාය) හෙතෙම ඇයගේ වචනය පිළිගෙන එසේ කළේය. එකල්හි ඔවුහු දෙදෙනා සහවාසය කර ඒ විලෙහිම එක් දිවයිනක හාත්පස ජලයෙන් වට වූ කොළොම් ගසක් ඇත. එහි කැදැල්ලක් කර වාසය කළාහුය.
මෑත කාලයෙහි ඔවුන්ට පැටවු දෙදෙනෙක් ලද්දාහුය. ඔවුන් පියාපත් නොහටගත් කල්හිම එක් දිනයක ඒ දනව් වැස්සෝ දවස පුරා වනයෙහි හැසිර කිසිවක් නොලැබ “හිස් වූ අත්වලින් ගෙදරට යාමට නොහැකි වෙමු. මසුන් හෝ කැසුබුවන් හෝ ගනිමු යයි විලට බැස ඒ දිවයිනට ගොස් ඒ කොළොම් ගස මුල වැදහෙව මදුරුවන් ආදීන් විසින් කනු ලබන්නෝ ඔවුන් පලවා හැරීම පිණිස ගිනිගානා දඬු මැඩ ගිනි උපදවා දුම් ඇති කළාහුය. දුම නැගී කුරුල්ලන් මඩනා ලදි. කුරුළු පැටව් මහහඬින් කෑගැසුවාහුය. ජානපදිකයේ ඒ අසා එම්බා පුරුෂයනි, කුරුළු පැටවුන්ගේ ශබ්දයකි. නැගී සිටිව්. ගිනිහුල් බඳිව්. කුසගින්නට පත් වූවමෝ නිදන්නට නොහැකි වෙමු. කුරුළු මස් කාම නිදන්නෙමුයි කියා ගිනි දල්වා ගිනිහුල් බැන්දාහුය. කුරුල්ලෝ ඔවුන්ගේ ශබ්දය අසා “මොවුහු අපගේ පැටවුන් කනු කැමැත්තාහුය. අපි මෙබඳු වූ බිය දුරලීම සඳහා මිතුරන් ඇති කර ගතිමු. සැමියා කබරුස්ස ලිහිණි රජු වෙත යවන්නෙමියි සිතා “ස්වාමීනි, යව. අපගේ පුත්‍රයන්ට උපන් බිය ලිහිණි රජුට දන්වව”යි පළමු ගාථාව කීවාය.
එහි **මිලාවා** යනු ජනපදවැසියෝ. **දපෙ** යනු කුඩා දිවයිනෙහි. **පජාමමං** යනු මගේ පුත්‍රයන්. **සෙනක** යනු උකුසු පක්‍ෂියාට නමින් අමතයි. **ඤාතිව්‍යසනං** යනු පුත්‍රයන්ගේ විපත. **දිජානං** යනු අපගේ ඤාති වූ පක්‍ෂීන්ගේ මෙම විපත ලිහිණි රජු වෙත ගොස් කියව යයි කියයි.
හෙතෙම වේගයෙන් ඔහු වසන තැනට ගොස් නාදකර තමා පැමිණි බව දන්වා කරන ලද අවකාශ ඇත්තේ වෙත එළඹ වැඳ කවර කරුණක් නිසා පැමිණියේදැයි විමසන ලද්දේ දෙවන ගාථාව කීවේය.
2. ළිහිණි රජාණනි, ඔබ පක්‍ෂීන් අතර ශ්‍රේෂ්ඨ පක්‍ෂියා වෙහි. ඔබ සරණ යමි. ලොල් වූ ජනපදවාසීහු මගේ දරුවන් කෑමට රිසි වෙති. (ඔබ) මගේ හිතසුව පිණිස වේවා!
එහි දිජා යනු ඔබ පක්‍ෂියෙක් වූයේද පක්‍ෂීන් අතර ශ්‍රේෂ්ඨ වූයේද වෙයි.
ළිහිණි රජු, උකුස්සා “බිය නොවවයි” අස්වසා තෙවන ගාථාව කීවේය.
3. උකුස්ස, පණ්ඩිතයෝ කල්හිද නොකල්හිද සැප සොයන්නාහු මිතුරාද සහායකයාද (ඇති) කර ගනිත්. ඔබට මෙම උපකාරය කරමි. උසස් පුද්ගලයා උසස් තැනැත්තාගේ කටයුතු කරයිමය.
එහි **කාලෙ අකාලෙ** යනු දවල්ද රාත්‍රියෙහිද **අරියො** යනු මෙහි හැසිරීමෙහි උසස් බව අදහස් කරන ලදි. ආචාර සම්පන්න තැනැත්තා ආචාර සම්පන්න තැනැත්තහුගේ කටයුත්ත කරයිමය. කිම මෙහි කළයුතුදැයි කියයි.
ඉක්බිති ඔහු (ගෙන්) විචාළේය. යහළුව, කිම ජනපදවැසියෝ ගසට නැංගාහුද? මෙතෙක් නැංගාහු නොවෙති. ගිනිහුළු බඳිත් යයි (කීය) එසේ නම් ඔබ වහා ගොස් මගේ යෙහෙළිය අස්වසා මගේ පැමිණෙන බව කියව යයි (කීවේය) හෙතෙම එසේ කළේය. ළිහිණි රජුද ගොස් කොළොම් ගස නුදුරුහි ජනපද වැසියන්ගේ (ගසට) නැගීම බලමින් එක් ගසක් මත්තෙහි හිඳ එක් ජනපදවැසියෙකුගේ ගසට නැගෙන කල්හි ඒ කැදැල්ලට නුදුරෙහි නැගිවිට විලෙහි ගිලී පියාපත් වලින්ද මුවෙන්ද වතුර ගෙනවුත් ගිනිහුල මත්තෙහි ඉස්සේය. ඒ ගිනිහුල නිවුනේය. ජනපදවැසියෝ මේ උකුස්සාද ඔහුගේ පැටවුන්ද කන්නෙමුයි (ගසෙන්) බැස නැවත ගිනිහුල දල්වා නැංගාහුය. නැවතද ළිහිණි රජු නිවා දැම්මේය. මේ උපායෙන් බඳනා ලද (ගිනිහුල්) නිවන්නේම මධ්‍යම රාත්‍රිය එළඹියේය. ඔහු අතිශයින් ක්ලාන්ත වීය. යටිබඩ පෙදෙසෙහි දලබුව තුනීව ගියේ ඇස් රතු වූයේද වීය. ඒ දැක උකුසු දෙන ස්වාමියාට (මෙසේ) කීවාය. ස්වාමීනි, ළිහිණි රජු අතිශයින් ක්ලාන්ත වූයේය. මොහුට මදක් විශ්‍රාම ගැනීම සඳහා කැසුබු රජුට කියවයි (කීවාය) හෙතෙම ඇයගේ වචනය අසා ළිහිණි රජු වෙත එළඹ ගාථාවකින් (මෙසේ) කීවේය.
4. අනුකම්පා ඇති ආචාර සම්පන්න වූවහු විසින් ආචාර සම්පන්නයාට කළයුතු යමක් වේද? එය ඔබ විසින් (මා වෙනුවෙන්) කරන ලදි. තමා ආරක්‍ෂා වුව මැනවි. නොදැවෙන්නේ වෙහි. ඔබ ජීවත් වන කල්හි (අපි) දරුවන් ලබමු.
එහි **කතං තවයිදං** යනු ඔබ විසින් මෙය කරන ලදි. මෙයම හෝ පෙළ වෙයි.
හෙතෙම ඔහුගේ වචනය අසා සිංහනාද කරන්නේ පස්වන ගාථාව කීවේය.
5. ඔබටම රැකවරණය කරන්නා වූ (මම) සිරුර බිඳීමෙන් (මරණයෙන්) ද තැති නොගන්නෙමි. ඇතැම් මිතුරෝ මිතුරන් නිසා සිය පණද අත්හරිති. මෙය සත්පුරුෂ ධර්මයයි.
සවන ගාථාව ශාස්තෲන් වහන්සේ බුදුවී ඔහුගේ ගුණය වර්ණනා කරන සේක් වදාළ සේක.
6. ආකාශචාරී වූ මේ ළිහිණි රාජ පක්‍ෂියා අඩ රැයක් ගෙවෙන තෙක් (මිතුරාගේ) පුතුන් වෙනුවෙන් දුෂ්කර කාර්යයක් කළේය.
එහි **කුරරො** යනු ළිහිණි රජුය. **පුත්තෙ** යනු උකුස්සාගේ පුතුන් රකින්නේ. ඔවුන් වෙනුවෙන්. **අඩ්ඪරත්තෙ අනාගතෙ** යනු යම්තාක් යාම් එකහමාරක් වෑයම් කරන්නේ දුෂ්කර වූවක් කළේය.
උකුස්සාද ළිහිණි රජුට “යහළුව, මදක් විවේක ගනුව”යි කියා කැසුබුවාගේ සමීපයට ගොස් ඔහුට උපස්ථාන කර “යහළුව, කුමක් හෙයින් පැමිණියේ වෙහි” දැයි කී කල්හි මෙවැනි වූ බියක් උපන්නේය. ළිහිණි රජු පළමු යාමය පටන් වෑයම් කරනුයේ ක්ලාන්ත වූයේය. එහෙයින් ඔබ සමීපයට ආවේ වෙමියි කියා සත්වන ගාථාව කීවේය.
7. ජලයෙහි හැසිරෙන යහළුව, ඇතමෙක් යසසින් හෝ ධනයෙන් හෝ ගිලිහුනාහු නමුත් සිය කටයුතුවලින් පැකිලුනාහු මිතුරන්ට අනුකම්පාවෙන් පිහිට වෙති. මගේ පුත්‍රයෝ විපතට පත්වූවාහුය. ඔවුන්ට පිළිසරණ පතා ආවේ වෙමි. (ඔවුන්ගේ) වැඩ පිණිස යෙදෙනු මැනවි.
එහි අර්ථය නම් ස්වාමීනි, ඇතැම්හු යසසින් හෝ ධනයෙන් හෝ පිරිහුනාහුද සිය කටයුතුවලින් පරාජයට පත්වූවාහුද නමුත් මිතුරන් පිළිබඳ අනුකම්පාවෙන් පිහිට වෙති. මගේ පුත්‍රයෝද දුකට පත් වූවාහුය. ගිලන් වූවාහුය. එහෙයින් ඔවුන්ට පිළිසරණ පතා ආවේ වෙමි. (මගේ) පුත්‍රයන්ට ජීවිත දානය දෙන්නේ මට හිතසුව පිණිස හැසිරෙනු මැනවි යනුයි.
ඒ අසා කැසුබුවා අනික් ගාථාවක් කීවේය.
8. පණ්ඩිතයෝ ධනයටද ධාන්‍යයටද තමාටද වඩා මිතුරාටද සහායකයාටද උදව් කරති. උකුස්සාණනි, ඔබගේ මේ කාර්යය කරමි. උසස් තැනැත්තා උසස් තැනැත්තාගේ කාර්යය ඉටු කරයි.
ඉක්බිති ඔහුගේ පුතා නුදුරෙහි හොත්තේ පියාගේ වචනය අසා මගේ පියා නොවෙහෙසේවා! මම පියාගේ කාර්යය කරන්නෙමියි සිතා නවවන ගාථාව කීවේය.
9. පියාණනි, ඔබ වෙහෙස නොවුව මැනවි. හිඳුව. පුත්‍රයා පියාගේ වැඩ පිණිස වූ කාර්යයෙහි හැසිරෙයි. මම උකුස්සාගේ පුත්‍රයන් රකිමින් ඔබගේ මේ කාර්යයෙහි හැසිරෙන්නෙමි.
ඉක්බිති පියා ඔහුට ගාථාවකින් මෙසේ කීවේය.
10. දරුව, පුත්‍රයා යම් හෙයකින් පියාගේ කාර්යයෙහි නිරත වේයයි යම් දෙයක් වේද එය ඒකාන්තයෙන් සත්පුරුෂ ගුණයකි. බොහෝ වැඩුන සිරුරැති මා දැක (ඔවුහු) උකුස්සාගේ පුත්තු නොනස්නාහු නම් යෙහෙක.
එහි **සතමෙස ධම්මො** යනු මේ පණ්ඩිතයන්ගේ ස්වභාවයයි. **පුත්තා** යනු ජනපදවැසියෝ උකුස්සාගේ පුතුන් නොවෙහෙස කරන්නාහුය.
මහ කැසුබුවා මෙසේ කියා “යහළුව, බිය නොවව. ඔබ පෙරටුව යව. මම දැන්ම එමියි ඔහු පිටත්කර යවා ජලයෙහි පැන මඩද එකතු කරගෙන කුඩා දිවයිනට ගොස් ගින්න නිවා හොත්තේය. ජනපදවැසියෝ අපට උකුසු පැටවුන්ගේ කවර ප්‍රයෝජනයක්ද? මේ කණ කැස්බෑවා මරන්නෙමු. මොහු අප හැමදෙනාටම ප්‍රමාණවත් වන්නේ යයි වැල් උදුරා දුනුදිය ගෙන හැඳ සිටි රෙදිද මුදා ඒ ඒ තන්හි බැඳ කැසුබුවා පෙරළන්නට නොහැකි වෙත්. කැසුබුවා ඔවුන් අදිමින් ගොස් ජලයෙහි ගැඹුරු තැනෙක්හි වැටුනේය. ඔවුහුද කැසුබුවා පිළිබඳ ආසාවෙන් ඌ සමගම වැටී කුසෙහි ජලය පිරීමෙන් ක්ලාන්ත වූවාහු නික්මුනාහු එම්බා පුරුෂයනි, එක් කබරුස්සෙකු විසින් මධ්‍යම රාත්‍රිය දක්වා අපගේ ගිනිහුල් නිවන ලදහ. දැන් මේ කැසුබුවා විසින් ජලයෙහි හෙලා ජලය පොවා මහත් වූ උදර ඇත්තවුන් කරන ලද්දෝ වෙමු. නැවත ගිනි දල්වා (ඇති කර) අරුණ නැගුන කල්හි මේ උකුසු පැටවුන් කන්නෙමුයි ගිනි කරන්නට පටන් ගත්තාහුය. කුරුල්ලෝ ඔවුන්ගේ ශබ්දය අසා ස්වාමීනි, මොවුහු යම්කිසි වේලාවක අපගේ පුතුන් කා යන්නාහුය. අපගේ යහළු වූ සිංහයාගේ සමීපයට යවයි කීවේය. හෙතෙම එකෙනෙහිම ඔහු සමීපයට ගොස් නොකල්හි කවර හෙයින් පැමිණියේදැයි කී කල්හි මුල පටන් ඒ ප්‍රවෘත්තිය දන්වා එකොළොස්වන ගාථාව කීවේය.
11. මෘගයන් අතර සියල්ලන්ට වඩා වීර්යය ඇති ශ්‍රේෂ්ඨය, තිරිසන්නුද මිනිස්සුද බියට පත්වූවාහු ශ්‍රේෂ්ඨයෙකු කරා එළඹෙති. මගේ පුත්‍රයෝ පීඩාවට පත්වූවාහු වෙති. පිහිටක් සොයා ආවේ වෙමි. ඔබ අපගේ රජු වෙහිය. මාගේ සැප පිණිස (උපකාරී) වෙහි.
එහි **පසු** යනු සියළු තිරිසනුන් ගැන කීය. මෙය කියන ලද්දේ වෙයි. මෘගයන් අතර ශ්‍රේෂ්ඨ වීර්යය ඇති ස්වාමීනි, ලොව සියළු තිරිසනුන්ද මිනිස්සුද බියෙන් තැතිගත්තෝ වී ශ්‍රේෂ්ඨයන් වෙත එළඹෙත්. මගේ පුත්‍රයෝද පීඩාවට පත්වූවාහුය. එහෙයින් මම ඒ පුරුද්ද කොට ආවේ වෙමි. අපගේ රජු වූ ඔබ මගේ සැප පිණිස පිහිට වෙවයි.
ඒ අසා සිංහයා (මේ) ගාථාව කීවේය.
12. උකුස්සාණනි, ඔබගේ මේ කාර්යය කරමි. ඔබගේ ඒ සතුරා නසන්නට යමු. නුවණැති තැනැත්තා සතුරු බිය දැක මිතුරන්ගේ ආරක්‍ෂාව සඳහා කෙසේ නම් වෑයම් නොකරන්නේද?
එහි **තං දිසතං** යනු ඒ සතුරු සමූහයා. ඒ ඔබගේ පසමිතුරු සමූහයා යයි යන අර්ථයි. **පහු** යනු සතුරන් නසන්නට සමර්ථ වූයේ. **සම්පජානො** යනු මිතුරාගේ බියට පැමිණීම දන්නේ. **අත්තජනස්ස** යනු තමා හා සමාන වූ තම අවයවයන් හා සමාන වූ ජනයාගේ, මිත්‍රයාගේ යන අර්ථයි.
මෙසේද කියා ඔබ යව, දරුවන් සනසවයි ඔහු පිටත්කර යවා නිල් මැණී පැහැ ඇති ජලය මඩමින් ගියේය. ජනපදවැසියෝ එන්නා වූ ඌ දැක කබරුස්සා විසින් අපගේ ගිනිහුල් නිවන ලද, කැසුබුවා විසින් අප හැඳි වස්ත්‍රයන්ටද අහිමිකරුවෝ කරන ලදහ. දැන් නැසුනෝ වෙමු. සිංහයා අප ජීවිතක්‍ෂයටම පමුණුවන්නේයයි මරණ බියෙන් බියපත් වූවෝ ඒ මේ තන්හි පලා ගියාහුය. සිංහයා අවුත් ගසමුල කිසි‍වෙකු නොදුටුවේය. ඉක්බිති කබරුස්සාද කැස්බෑවාද ඔහු වෙත එළඹ (ඌට) වැන්දාහුය. හෙතෙම ඔවුන්ට මිතුරන්ගේ අනුසස් කියා මෙතැන් පටන් මිත්‍රධර්මය නොබිඳ අප්‍රමාද වව් යයි අවවාද කර ගියේය. ඔවුහු සිය තැන්වලට ගියෝය. උකුසු ධේනුවද තමාගේ පුතුන් බලා මිතුරන් නිසා අප විසින් දරුවන් ලදැයි සතුටුව හුන් කල්හි උකුස්සා සමග කථා කරන්නී මිත්‍ර ධර්මය ප්‍රකාශ කරන්නී ගාථා සයක් කීවාය.
13. මිතුරු බවද සුහද බවද ස්වාමි බවද කරව්. ස්වාමි වූ තැනැත්තේ සුව ලබන්නෙහිය. හඳනා ලද සන්නාහ ඇති තැනැත්තා හීවලින් පහර ලැබ පීඩාවට පත් නොවන්නාක් මෙන් පුත්‍රයන් සමග එකතු වූවා වූ (අපි) සතුටු වෙමු.
14. සිය මිත්‍රයාගේ කටයුත්තේදී පලා නොයන්නා වූ මිත්‍ර වූ සිංහයාගේ වික්‍රමය නිසා (අපගේ පැටව්) (අපගේ) සිත් සතුටු කරමින් හෘදයංගමව නාද කරන්නා වූ අප අනුව නාද කරත්.
15. පණ්ඩිතයෝ හිතැති මිතුරෙකු ලබයිද? හේ පුත්‍රයන්ද සිවුපාවුන්ද ධනයද පරිහරණය කරයි. මම ද මගේ පුත්‍රයෝද ස්වාමියාද මිතුරන්ගේ අනුකම්පාව නිසා එක් වූවෝ වෙමු.
16. රාජ බලය ද සූර බලය ද ඇති අයගෙන් ප්‍රයෝජන ඇත. මිත්‍ර ධර්මයෙන් යුක්ත වූවහුට මොවුහු වෙති. කාමකාටිය මිතුරන් ඇත්තා වූද යසස් ඇත්තා වූද උසස් පැවතුම්වලින් යුක්ත වූද (ඔහු) මෙලොවදී සතුටු වේ.
17. උකුස්ස, දිළින්දා විසින්ද මිත්‍රයෝ කටයුත්තාහ. බලනු මැනවි. මිතුරන්ගේ අනුකම්පාව නිසා ඤාතීන් සහිත වූවෝ එකතු වූවෙමු.
18. උකුස්ස, යම් පක්‍ෂියෙක් දක්‍ෂ වූ බලවන්තයෙකු සමග මිතුරුකම් කෙරේද හෙතෙම මමද ඔබද යම් සේද සේ සුවපත් වේ.
එහි **මිත්තඤ්ච** යනු යම්කිසිවෙක් තමාගේ මිත්‍රයාද සහෘදයාද සහෘදයාගේ යහළුවාද ස්වාමි තනතුරෙහි පිහිටියෙකු ප්‍රධානියෙකු කරව්මය. **නිවත්‍ථකොජොව සරෙභිහනත්‍වා** යන මෙහි **කොජො** යනු සන්නාහයයි. යම් සේ පැළඳ ගත් සන්නාහය හීතල නසයිද? වලක්වයිද? මෙසේ අපි මිත්‍රයන්ගේ බලයෙන් පසමිතුරන් නසා පුත්‍රයන් සමග සතුටු වෙමුයි කියයි. **සකමිත්තස්ස කම්මෙන **යනු සිය මිත්‍රයාගේ පරාක්‍රමයෙන්. **සහායස්සා** **පලායිනො** යනු යහළු වූ (එමෙන්ම) විපතෙහිදී පලා නොයන්නා වූ මෘගරාජයාගේ. **ලොමසා** යනු පක්‍ෂීහු. අපගේ කුඩා නාද කරන්නා වූ මාද ඔබද අනුව හෘදයංගමව මිහිරි ස්වරයෙන් අනුව නාද කරති. **සමංගිභූතා** එක්තැනක සිටියාහු.
**රාජාවතා සූරවතා ච** **අත්‍ථො** යනු යමෙකුට සිංහයා සමාන රජකුද, ලිහිණි රජා හා කැසුබුවා හා සමාන ශූරයෝද මිත්‍රයෝ වෙත්ද ඒ රාජබලයද ශූර බලයද ඇත්තහු විසින් අභිමතාර්ථය කරා පැමිණීමට හැකිය. **භවන්ති** **හෙතෙ** යනු යමෙක් ප්‍රත්‍යක්‍ෂ හිතවත් බැවින් යුක්තද, පිරිපුන් මිත්‍ර ධර්මයෙන් යුක්තද ඔහුට මොවුන් සහාය වෙත්. **උග්ගතත්තො** යනු ශ්‍රී සෞභාග්‍යයෙන් ආඪ්‍ය ස්වභාවයයි. **අසමිංච ලොකෙ** යනු මෙලොව සංඛ්‍යාත වූ මේ ලෝකයෙහි. **මොදති කාමකාමී** යනු ස්වාමියා අමතයි. හෙතෙම කාමයන් කැමති වන හෙයින් කාමකාමී නම් වේ. **සමග්ගම්හා** යනු සමගි වූවෝ වෙමු. **ඤාතකෙ** යනු නෑදෑයන් පුත්‍රයන් සමග.
මෙසේ ඇය ගාථා සයකින් මිත්‍ර ධර්මයෙහි ගුණ කීවාය. ඔවුහු සියල්ලෝම යහළුවෝ වූවෝ මිත්‍ර ධර්මය නොබිඳම ආයු ඇති තෙක් සිට කම් වූ පරිදි මියපරලොව ගියහ.
ශාස්තෲන් වහන්සේ මේ ධර්මදේශනාව ගෙනහැර දක්වා, මහණෙනි! මෙතෙම භාර්යාව නිසා සුවයට පත්වූයේ දැන් පමණක් නොවේ. පෙරද සැපයට පත්වූයේම යයි කියා ජාතකය ගලපා වදාළ සේක. එකල්හි උකුස්සාද උකුසු ධේනුවද දම්පතීහු වූහ. පුත් වූ කැසුබුවා රාහුල විය. පියා මුගලන් තෙර වීය. කබරුස්ස ළිහිණි රජු සැරියුත් තෙර වීය. සිංහයා මම ම වීමි යයි වදාළ සේක.
**ඛරාජිනා ජටිලා පංකදන්තා** යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් එක් කුහකයෙකු අරභයා දේශනා කළ සේක. හෙතෙම නෛර්යාණික ශාසනයෙහි පැවිදි වීද සිව්පසය සඳහා ත්‍රිවිධ කුහක වස්තූන් පිරුවේය. ඉක්බිති භික්‍ෂූහු ඔහුගේ අගුණ ප්‍රකාශ කරන්නාහු දම්සභාවෙහි කථාවක් ඉපිදවූහ. “ඇවැත්නි, අසවල් භික්‍ෂුව මෙබඳු වූ නෛර්යාණික බුද්ධ ශාසනයෙහි පැවිදි වී කුහකකම ඇසුරුකොට ජීවිකාව කරයි” යනුවෙනි. ශාස්තෲන් වහන්සේ වැඩමවා මහණෙනි, දැන් කවර නම් කථා‍වෙකින් හුන්නාහුදැයි විමසා මෙනම් වූවෙකනැයි කී කල්හි මහණෙනි, මෙතෙම කුහක වූයේ දැන් පමණක් නොවේ. පෙරද කුහකයෙක් වූයේම යයි වදාරා අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි බෝධිසත්ත්වයෝ ඔහුගේ පුරෝහිතයා වූහ. (හෙතෙම) පණ්ඩිතය. කීමෙහි බිණීමෙහි බුහුටිය. හෙතෙම එක් දිනයක උද්‍යාන ක්‍රීඩාවට ගියේ එක් මනා රූ ඇති ගණිකාවක දැක ඇය පිළිබඳ සිත් ඇත්තේ ඇය සමග සංවාසය කළේය. ඇය ඔහු නිසා ගැබක් ලැබුවාය. ගැබක ලද බව දැන ඔහුට (මෙසේ) කීවාය. ස්වාමීනි, මට ගැබක් පිහිටියේය. (දරුවා) උපන් කල්හි නම් කරන්නෙම් ස්වාමීන්ගේ නම කරමියි යනුවෙනි. හෙතෙම වෛශ්‍යාවගේ කුසෙහි උපන්නහුට කුලනාමය කරන්නට නොහැකියයි සිතා සොඳුර, මේ එරහැන්ද ගස උද්දාල නම් වේ. මෙහිදී ලබන ලද හෙයින් මොහුට උද්දාලක යයි නම් කරන්නෙහි යයි කියා ඇඟිලි මුද්ද දුන්නේය. ඉදින් දියණියක වේද මෙයින් ඇය පෝෂණය කරව. ඉදින් පුතෙක් වේද අනතුරුව වැඩිවියට පත් ඔහුව මට දක්වන්නෙහි යයි කීවේය. ඇය මෑත කාලයෙහි පුතෙකු වදා ඔහුට උද්දාලක යයි නම් කළේය.
හෙතෙම වයසට පැමිණියේ මෑණියනි, මගේ පියා කවරෙක්දැයි මවගෙන් විචාළේය. දරුව, පුරෝහිතයායි (ඇය කීවාය) ඉදින් මෙසේනම් වේදයන් ඉගෙන ගන්නෙමියි මවගේ අතින් මුද්ද ද ගුරුපඬුරු වශයෙන් දියයුතු කොටසද ගෙන තක්‍ෂිලාවට ගොස් දිසාපාමොක් ආචාර්යයන්ගේ සමීපයෙහි ශිල්ප ඉගෙන ගන්නේ එක් තවුස් සමූහයක් දැක මොවුන් වෙත උතුම් ශිල්පයක් වන්නේය. ඉගෙන ගන්නෙමියි ශිල්පයන් පිළිබඳ ආශාවෙන් පැවිදි වී ඔවුන්ට වත්පිළිවෙත් කර ආචාර්යවරුනි, මට ඔබලා දන්නා ශිල්පය උගන්වවයි කීවේය. ඔවුහු තමන් දන්නා පමණින් ඔහුට ඉගැන්වූහ. පන්සියයක් තවුසන් අතර එකකුදු මොහුගෙන් වැඩි නුවණ ඇත්තෙක් නොවීය. ඔහුද ඔවුන් අතර ප්‍රඥාවෙන් අග්‍ර වීය. ඉක්බිති ඔවුහු රැස්වී ඔහුට ආචාර්ය තනතුර දුන්නාහුය. ඉක්බිති හෙතෙම ඔවුන්ට (මෙසේ) කීය. පින්වත්නි, තෙපි නිතර වනමුල් ගෙඩි ආහාර කොට ඇත්තෝ වනයෙහිම වසන්නහුය. කුමක් හෙයින් මිනිස් පියසට නොයවුදැයි. පින්වත, මිනිස්සු දන් දී අනුමෝදනා කරවත්. දැහැමි කථා කියවත්. ප්‍රශ්න විචාරත්. අපි ඒ පිළිබඳ බියෙන් එහි නොයමු යයි (කීහ) පින්වත්නි, ඉදින් සක්විති රජුද වන්නේද (ඔහුගේ) සිත ගෙන කථා කිරීම මට භාරය. තෙපි බිය නොවව් කියා ඔවුන් සමග චාරිකාවෙහි යන්නේ පිළිවෙලින් බරණැසට පැමිණ රජ උයනෙහි වාසය කර දෙවන දවස්හි සියල්ලන් සමග දොරටු ගම්හි පිඬු පිණිස හැසුරුනේය. මිනිස්සු මහදන් දුන්හ. තාපසයෝ දෙවන දවස්හි නුවරට පිවිසියාහුය. මිනිස්සු මහදන් දුන්නාහුය. උද්දාලක තාපසයා අනුමෝදනා කරයි. යහපත පවසයි. පැණ විසදයි. මිනිස්සු පැහැදී බොහෝ ප්‍රත්‍යයන් දුන්නාහුය. සියළු නුවර පණ්ඩිත වූ සමූහයාට ගුරු වූ දැහැමි තවුසෙක් ආවේයයි කැළඹුනේය. එය රජුටද කීවාහුය.
රජු කොහි වසත්දැයි විමසා උයනෙහි යයි අසා මැනවි අද ඔවුන් දැකීම පිණිස යන්නෙමියි කීවේය. එකෙක් ගොස් “රජු ඔබ දකින්නට පැමිණේය” යි උද්දාලකට කීවේය. හෙතෙම තවුස් සමූහයා කැඳවා පින්වත්නි, රජු පැමිණෙන්නේය. ඉසුරුමතෙකු එක්දිනයක සතුටු කිරීම දිවි ඇතිතාක් ජීවත් වීමට ප්‍රමාණවත් වේය (කීවේය). ආචාර්යතුමනි, කුමක් නම් කළයුතුද? හෙතෙම මෙසේ කීවේය. ඔබලා අතර ඇතමෙක් වවුල් ව්‍රතය රකිව්. (හැසිරෙව්) ඇතමෙක් උක්කුටිකයෙන් හිඳිව්. ඇතමෙක් යකඩ හුල් එබ්බූ ලෑල්ලෙහි හිඳුව. ඇතමෙක් පඤ්චතපස් කරව්. ඇතමෙක් ජලමත නැගීම කරව්. ඇතමෙක් ඒ ඒ තන්හි මන්ත්‍රයන් හදාරව්යි (කීය) ඔවුහු එසේ කළාහුය. තෙමේ අටක් හෝ දහයක් පණ්ඩිතවාදීන් ගෙන මනහර ආධාරකයක සිත්කළු පොතක් තබා අතවැසියන් විසින් පිරිවරන ලද්දේ මනාව පනවන ලද සුවපහසු අසුනක හුන්නේය. එකෙනෙහි රජු පුරෝහිතයා රැගෙන මහත් වූ පිරිවර සමග උයනට අවුත් බොරු තපස් රකින්නා වූ ඔවුන් දැක අපාය බියෙන් මිදුනාහු යයි පැහැදී උද්දාලකගේ සමීපයට ගොස් පිළිසඳර කථාකොට එකත්පස්හි හුන්නේ සතුටු සිත් ඇත්තේ පුරෝහිත සමග කථා කරන්නේ පළමු ගාථාව කීවේය.
1. රළු අඳුන් දිවිසම් පොරොවා ගත් මැලියම් සහිත දත් ඇති අපිරිසිදු මුහුණ ඇති යම් මේ ජටිලයෝ මන්ත්‍ර ජප කරත්ද කිම? මිනිසුන් විසින් කළයුතු කාර්යයෙහි නිරත මේ පණ්ඩිතයෝ අපායෙන් මිදුනෝද?
එහි **ඛරාජිනා** යනු රළු අඳුන් දිවිසමින් යුක්ත වූවාහු. **පංකදන්තා** යනු දැහැටි නොකෑමෙන් මලබැඳුන දත් ඇත්තාහු. **දුම්මුඛරූපා** යනු අඳුන් නොගානා ලද ඇස් ඇත්තාහු. අලංකාර නොකරන ලද සිරුරු ඇත්තාහු රළු සඟළ සිවුරු දරන්නාහු. **මානුසකෙපයොගෙ** යනු මිනිසුන් විසින් කළයුතු කාර්යයෙහි. **ඉදං විදූ** යනු මේ තවුස්දම් රැකීමද මන්ත්‍ර අධ්‍යයනයද දන්නාහු. **අපායා** යනු ආචාර්යයෙනි, කිම මේ සිවු අපායෙන් මිදුනාහුදැයි විමසයි.
ඒ අසා පුරෝහිතයා මේ රජු නොතන්හි පැහැදුනේය. නිශ්ශබ්ද වීමට නොවටී යයි සිතා දෙවන ගාථාව කීවේය.
2. රජතුමනි, ඉදින් බහුශ්‍රැත වූයේද පවිටු කර්මයන් කෙරේද දහම්හි නොහැසිරේද දහසක් වේද දන්නේද (නමුත්) සමාපත්ති නොලබා ඒ බහුශ්‍රැත බව ආදිය නිසා අපාය දුකින් නොමිදෙන්නේය.
එහි **බහුස්සුතො චෙ** යනු මහරජතුමනි, ඉදින් බහුශ්‍රැත වූ ප්‍රගුණ කරන ලද ත්‍රිවේද ඇති තැනැත්තාද දසකුසල කර්මයන්හි නොහැසිරෙන්නේද තුන්දොරින් පවිටු ක්‍රියාව කරන්නේද ත්‍රිවේදය සිටීවා! දහසක් වේද දන්නේද නමුත් ඒ බහුශ්‍රැත බව නිසා, අෂ්ඨ සමාපත්ති සංඛ්‍යාත චරණයට නොපැමිණ අපාය දුකින් නොමිදෙන්නේය යි.
උද්දාලකයා ඔහුගේ වචනය අසා (මෙසේ) සිතීය. රජු කෙසේ හෝ තවුස් සමූහයාට පැහැදුනේය. මේ බ්‍රාහ්මණයා කැමති සේ කන්නා වූ ගොනාහට හොස්සෙන් පහර දෙයි. පිළියෙල කළ බතෙහි කසල දමයි. ඔහු සමග කථා කරන්නෙමියි හෙතෙම ඔහු සමග කථා කරනුයේ තෙවන ගාථාව කීවේය.
3. දහසක් වේදයන් හදාළ නමුත් ඒ නිසාම අෂ්ඨ සමාපත්ති නම් චරණ ධර්මයට නොපැමිණ දුකින් නොමිදෙන්නේය. හදාල වේද නිෂ්පල යයි හඟිමි. සමයම සහිත චරණ ධර්මයම සත්‍ය වේ.
එහි **අඵලා** යනු ඔබගේ වචනයෙහි වේදයන් ද සෙසු ශිල්පයන්ද ඵලරහිත ඒවා බවට පත් වෙයි. ඒවා කවර කරුණින් උගනිත්ද? සීල සංයමය සමග සමාපත්ති නම් චරණ ධර්මය නම් වූ එකම සත්‍යයට පත් වන්නේය.
අනතුරුව පුරෝහිතයා ගාථාවක් කීවේය.
4. වේදයෝ ඵල රහිත නොවෙත්මය. සංයමය සහිත චරණ ධර්මයම සත්‍යයි. වේදයන් හදාරා යසසට පත් වේ. දැමුණු තැනැත්තා චරණ ධර්මයෙන් නිවනට පැමිණේ.
එහි **නහෙවා** යනු මම වේදයෝ ඵලරහිතයහයි නොකියමි. එතකුදු වුවත් සංයමය සහිත චරණ ධර්මයම සත්‍ය වේ. ඇති තතු වේ. උතුම් වේ. ඒ කරණකොට ගෙන දුකින් මිදීමට හැකි වේ. **සන්තිං පුණොති** යනු සමාපත්ති සංඛ්‍යාත වූ චරණ ධර්මයෙන් දැමුණු තැනැත්තා බිය සන්සිඳින්නා වූ නිවනට පැමිණෙයි.
උද්දාලකයා එය අසා මොහු සමග විරුද්ධකරුවෙකු වශයෙන් සිටින්නට නොහැක. (මම) ඔබගේ පුතු වෙමියි කී කල්හි ආදරය නොකරන්නෙක් නම් නැත. පුත්‍රභාවය ඔහු කියන්නෙමියි සිතා පස්වන ගාථාව කීවේය.
5. මවද පියාද නෑයෝද පෝෂණය කළයුතු වෙත්. යමෙකු නිසා උපන්නේද හේද ඔහුම වේ. උද්දාලක නම් වූ මම ඔබගේ කුලවංශය ඇත්තෙම් වෙමි.
එහි **භච්චා** යනු මවද පියාද සෙසු නෑදෑයෝද පෝෂණය කළ යුත්තෝ වෙති. යමෙකු නිසා උපන්නේ වේද හෙතෙම හෙතමේම වෙයි. තමාම තමාට උපදී. මමද ඇයට එරහැන්ද ගස මුලදී උපන්නේ වෙමි. මම උද්දාලක යයි නම් කරන ලදැයි ඇය විසින් කියන ලද්දේමය.
හෙතෙම, ඒකාන්තයෙන් මම උද්දාලක දැයි කී කල්හි එසේ යයි කියා, මා විසින් ඔබගේ මවට සළකුණක් දෙන ලදි. එය කොහිදැයි (විමසීය) බමුණ, මේ එම මුද්දයයි ඔහුගේ අතෙහි තැබීය. බමුණා මුද්ද හැඳින නිශ්චය වශයෙන් ඔබ බ්‍රාහ්මණයෙකි. බ්‍රාහ්මණ ධර්මයන් දන්නෙහිදැයි කියා බ්‍රාහ්ම ධර්මයන් විමසන්නේ සවන ගාථාව කීය.
6. පින්වත, කෙසේ නම් බ්‍රාහ්මණයෙක් වේද? කෙසේ සියල්ල සම්පූර්ණ වූවෙක් වේද? නිර්වාණය කෙසේ වේද? කුමකින් ධර්මස්ථ වූයේ දැයි කියයිද?
උද්දාලක ඔහුට කියන්නේ සත්වන ගාථාව කීය.
7. බමුණා නිතර ගිනි රැගෙන යාග ස්ථම්භය අභිසේවන කර්මය (ස්නානය) කරමින් යාගස්ථම්භය ඔසවන්නේද මෙසේ කරන්නේ බ්‍රාහ්මණ වෙයි. නිර්භය (ක්‍ෂෙම) වූයේද වෙයි. ඒ කරුණින් ධර්මයෙහි සිටියහු යයි කීහ.
එහි **නිරං කත්‍වා අග්ගිමාදාය** යනු නිරතුරුකොට ගින්න ගෙන හැසිරෙයි. **ආපො සිජං** **යජමුස්සෙති යූපං** යනු අභිසේවන කර්මය (ස්නානය) කරමින් **සම්මාපාස, වාජපෙය්‍ය**, නි**රග්ගල** යන යාග හෝ කරන්නේ රනින් කළ යූප ස්ථම්භය ඔසවයි. **ඛෙමී** යනු නිර්භය බවට පැමිණියේ. **අමාපයිංසු** යනු ඒ කරුණින්ම ඔහු ධර්මයෙහි සිටියෙකු කොට කීවාහුය.
පුරෝහිතයා එය අසා ඔහු විසින් කියන ලද බ්‍රාහ්මණ ධර්මයට ගර්හා කරමින් අටවන ගාථාව කීවේය.
8. ස්නානයෙන් පිරිසිදු බවක් නැත. සියල්ල සම්පූර්ණ (කේවලී) වීමක්ද නැත. බ්‍රාහ්මණයෙක්ද නොවේ. (යමෙකුට) ඉවසීම නොවේද සුරත බව නොවේද හෙතෙම පිරිනිවියේද නොවේ.
එහි **සෙචනෙන** යනු ඔහු විසින් කියන ලද බ්‍රාහ්මණ ධර්මයන් අතර එකක් දක්වා සියල්ල ප්‍රතික්‍ෂෙප කළේය. මෙය කියන ලද්දේ වෙයි. ගිනි පිදීමෙන් හෝ ජලස්නානයෙන් හෝ සිවුපාවුන් ඝාතනය කෙරෙන යාගයෙන් හෝ පිරිසිදු බවක් නම් නැත. බ්‍රාහ්මණයා මෙපමණකින් හැම අතින් සම්පූර්ණ වූයේද නොවේ. ඉමසීම සංඛ්‍යාත ක්‍ෂාන්තිය නොවේද සිල්වත් බව සුරත බව නොවේද එවැන්නා කෙලෙස් නිවීමෙන් පිරිනිවියේ නම් නොවේමයි යි.
අනතුරුව උද්දාලකයා ඔහුට (කියනුයේ) ඉදින් මෙසේ බ්‍රාහ්මණයා නොවේනම් කෙසේ වේදැයි විමසන්නේ නවවන ගාථාව කීවේය.
9. හෙතෙම කෙසේනම් බ්‍රාහ්මණයෙක් වේද? කෙසේ නම් සියල්ලෙන් සම්පූර්ණ (කේවලී) වේද කෙසේනම් පිරිනිවීම වේද කවරක් ධර්මස්ථ යයි කියයිද?
පුරෝහිතයා ඔහුට කියන්නේ වෙනත් ගාථාවක් කීවේය.
10. (යමෙක්) කුඹුරු නැත්තෙක්ද, නෑයන් රහිතයෙක්ද? මමත්වයෙන් තොරද ආශා රහිතද විෂම ලෝභ නැත්තෙක්ද, භව තෘෂ්ණාව ක්‍ෂය කළේද මෙසේ කරන්නා වූ බමුණා නිර්භය වූයේ වෙයි. එහෙයින් ඔහු ධර්මයෙහි සිටියෙකු කර කියන ලදහ.
එහි **අක්ඛෙත්තබන්‍ධු** යනු කුඹුරු නැත්තේ ඤාතීන් නැත්තේ කෙත්, වත්, ගම්, නියම්ගම් අල්වා ගැනීමෙන් හෝ ඤාතීන් වශයෙන් බැඳීම් හෝ යහළු බැඳීම් හෝ ශිල්පීය බැඳීම් හෝ වශයෙන් අල්ලා ගැනීමෙන් රහිත වූයේ. **අමමො** යනු සත්ත්ව සංස්කාරයන්හි තෘෂ්ණා දෘෂ්ටි වශයෙන් මමායනයෙන් තොර වූයේ. **නිරාසො** යනු ලාභ, ධන, පුත්‍ර, ජීවිත යන මේවායෙහි ආශාවෙන් තොර වූයේ. **නිල්ලොභ පාපො** යනු පවිටු වූ ලෝභයෙන් විෂම ලෝභයෙන් තොර වූයේ. **භවලොකඛීණො** යනු භවරාගය ක්‍ෂය කළ.
අනතුරුව උද්දාලක ගාථාවක් කීවේය.
11. ක්‍ෂත්‍රිය, බ්‍රාහ්මණ, වෛශ්‍ය, ශුද්‍ර යන සැඩොල් හා පුක්කුස යන සියල්ලෝම සුජාත වූවාහුද දැමුනෝද (ඒ) සියල්ලෝම පිරිනිවියෝය. සංසිඳුන සියල්ලන් අතර (මොහු) ශ්‍රේෂ්ඨය. (මොහු) පවිටු යයි (වෙනසක්) වේද?
එහි **අත්‍ථි සෙය්‍යොව පාපියො** යනු මේ ක්‍ෂත්‍රිය ආදී සියල්ලෝම සුරත බව ආදියෙන් යුක්ත වූවාහු වෙත්ද? එබඳු වූ මොවුන් අතර මෙතෙම ශ්‍රේෂ්ඨය. මෙතෙම පවිටු යයි මෙසේ හීන ශ්‍රේෂ්ඨ බවක් ඇත්දැයි නැත්දැයි විමසයි.
ඉක්බිති රහත් බවට පැමිණීමේ පටන් ඔහුගේ පහත් උසස් බවක් නම් නැතැයි දක්වන්නට බ්‍රාහ්මණයා ගාථාවක් කීවේය.
12. ක්‍ෂත්‍රිය, බ්‍රාහ්මණ, වෛශ්‍ය, ශුද්‍ර, සැඩොල්, පුක්කුස යන මේ සියල්ලෝම සුරත වූවාහු දැමුනෝ වූවාහුද (ඒ) සියල්ලෝම පිරිනිවියෝය. සංසිඳුන සියල්ලන් අතර ශ්‍රේෂ්ඨය. පවිටුයයි (වෙනසක්) නැත.
ඉක්බිති උද්දාලකයා ඔහුට ගර්හා කරමින් ගාථා දෙකක් කීවේය.
13. ක්‍ෂත්‍රිය, බ්‍රාහ්මණ, වෛශ්‍ය, ශුද්‍ර, සැඩොල් පුක්කුස යන මේ සියල්ලෝම සුරත වූවාහුද දැමුනෝද ඒ සියල්ලෝම පිරිනිවියෝය.
14. සංසිඳුන සියල්ලන් අතර මේ ශ්‍රේෂ්ඨය. මේ හීන යයි වෙනසක් නැත්තේ නම් බමුණන්ගේ කුල පරපුරෙන් ආ බ්‍රාහ්මණ බව නසා (සැඩොලෙකු මෙන්) හැසිරෙන්නෙහිය.
එහි අර්ථය, ඉදින් මේ ගුණයන්ගෙන් යුක්ත වූවන් අතර විශේෂයක් නැත්ද එකම වර්ණයක් වේද මෙසේ ඇති කල්හි උභය කුලයෙන් වූ සුජාත භාවය නසන්නේ, **පනට්ඨං චරසි බ්‍රහ්මඤ්ඤං** සැඩොලෙක් මෙන් වෙහිද? බ්‍රාහ්මණ කුලය නසහිද?
ඉක්බිති පුරෝහිතයා ඔහුට උපමාවකින් දැනුවත් කරන්නේ ගාථා දෙකක් කීය.
15. නොයෙක් පාට ඇති වස්ත්‍රයන්ගෙන් නිවසක් වසන ලද්දේ වේද? ඒ (වැසූ වස්ත්‍රයෙහි) පැහැය ඒ වස්ත්‍රයන්ගේ සෙවනැල්ලට නොපැමිණෙන්නේය.
16. එසේම යම්දිනක මනුෂ්‍යයන් අතර (යම්) මනුෂ්‍යයෙක් පිරිසිදු වෙත්ද (එවිට) යහපත් ව්‍රත ඇත්තෝ දහම් දැන ඔවුන්ගේ ජාතිය නොවිමසත්
එහි **විමානං** යනු ගෙයක් හෝ මණ්ඩපයක් **ඡායා** යනු ඒ වස්ත්‍රයන්ගේ සෙවනැල්ල ඒ විවිධ වූ පැහැය බවට නොඑළඹේ. වස්ත්‍රයන්ගේ සියළු ඡායාවන් එකම පාටක්ම වෙයි. **එවමෙව** යනු ඇතැම් මෝඩ බ්‍රාහ්මණයෝ මෙසේම හේතු යුක්තීන් නොමැතිවම මිනිසුන් අතරද චාතුර්වර්ණය පාරිශුද්ධිය පනවත්. මෙවැනි පැනවීමක් ඇතැයි නොගනුව. යම්දිනක මානවයෝ ආර්ය මාර්ගයෙන් පිරිසිදු වෙත්ද එකල්හි ඔවුන් විසින් පිවිසෙන ලද නිර්වාණ ධර්මය දැන මනා සිල් ඇති පණ්ඩිත පුරුෂයෝ ඔවුන්ගේ ජාතිය නො විමසත්. නිවනට පැමිණීමේ පටන් ජාතිය නම් නිරර්ථක වූවෙකි.
උද්දාලකයා නැවත (කරුණු) ගෙන එන්නට නොහැකි වන්නේ නොවැටහෙන්නේ හුන්නේය‍. ඉක්බිති බමුණා රජුට මෙසේ කීවේය. මහරජතුමනි, මේ සියල්ලෝම කුහකයෝය. සියළු දඹදිව කුහකකමින් නසන්නෝය. උද්දාලකයා උපැවිදි කරවා උප පුරෝහිතයා කරව. සෙස්සන් උපැවිදි කරවා පලිහ හා ආයුධ දී සේවකයන් කරව්යි. ආචාර්යයෙනි, මැනවයි රජු එසේ කරවීය. ඔවුහු රජුට උපස්ථාන කරන්නෝම කම් වූ පරිදි (මිය පරලොව) ගියාහුය.
ශාස්තෲන් වහන්සේ මේ ධර්මදේශනාව ගෙනහැර දක්වා මහණෙනි, මොහු කුහක වූයේ දැන් පමණක් නොවේ. පෙරද කුහක වූයේමැයි වදාරා ජාතකය ගලපා වදාළ සේක. එකල්හි උද්දාලකයා කුහක භික්‍ෂුව විය. රජු ආනන්ද තෙරයි. පුරෝහිතයා මම ම වූයෙමියි වදාළ සේක.
**අස්සං ගවං රජතං ජාතරූපං **යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් උකටලී වූ භික්‍ෂුවක අරභයා දේශනා කළ සේක. කථා වස්තුව කුස ජාතකයෙහි පෙනෙන්නේය. එකල්හි ශාස්තෲන් වහන්සේ මහණ ඔබ උකටලී වූයේ සැබෑවදැයි විමසා ස්වාමීනි, සැබවයි කී කල්හි කුමක් නිසාදැයි? ස්වාමීනි කෙලෙස් නිසා යයි කී කල්හි මහණ, මෙබඳු වූ නෛර්යාණික ශාසනයෙහි පැවිදි වී කුමක් හෙයින් කෙලෙස් නිසා උකටලී වූවෙහිද? පෙර පඬිවරු බුදුන් නූපන් කල්හිද බාහිර පැවිද්දෙන් පැවිදි වී වස්තු කාමයන් හා ක්ලේශ කාමයන් නිසා උපදනා වූ සංඥාවන් දිව්රුම් කොට හරින ලද්දාහු යයි වදාරා අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි බෝධිසත්ත්ව තෙමේ අසූකෙළක් ධනය ඇති බ්‍රාහ්මණ මහසල් කුලයක පුතෙක් වී උපන්නේය. ඔහුට මහා කඤ්චන කුමාර යයි නම් කළාහුය. ඉක්බිති ඔහු පයින් ඇවිදින කාලයෙහි වෙනත් වූ පුත්‍රයෙක්ද උපන්නේය. ඔහුට උපකඤ්චන කුමාරයා යයි නම් කළාහුය. මෙසේ පිළිවෙලින් පුත්‍රයෝ සත්දෙනෙක් වූහ. සියල්ලන්ට කණිටු වූවා එක් දියණියකි. ඇයට කඤ්චනදේවී යයි නම් කළාහුය. මහා කඤ්චන කුමාරයා සුදුසු වයසට පැමිණියේ තක්සිලාවෙන් සියළු ශිල්ප ඉගෙන (පෙරළා) ආවේය. ඉක්බිති මව්පියෝ ඔහු ගිහිගෙයි වාසයෙන් බඳිනු කැමැත්තෝ තමා හා සමාන වූ කුලයකින් දැරියක ගෙන එමු. ගෙහි වාසය පිහිටුවහියි කීවාහුය. මෑණියනි, පියාණනි මට ගිහිගෙයි වාසයෙන් වැඩක් නැත. මට භවත්‍රය ගිනි ගත්තක් මෙන්ද, බිය සහිත වූවක් මෙන්ද, හිරගෙයක් මෙන්ද කිළිටි වූ අසූචි බිමක් මෙන් පිළිකුල් කටයුතු වී පෙනේ. මවිසින් සිහිනෙන්ද මෙවුන්දම් නොදුටුවිරූය. ඔබට වෙනත් පුත්‍රයෝ ඇත්තාහ. ඔවුන් ගිහිගෙයින් ආරාධනය කරවු යයි කියා නැවත නැවත ඉල්වන ලද්දේ, යහළුවන් යවා ඔවුන් ලවාද අයදින ලද්දේ නොකැමති වීය.
ඉක්බිති යහළුවෝ ඔහුට (කියනුයේ) යහළුව, ඔබ කුමක් ප්‍රාර්ථනය කරනුයේ කාමයන් විදීමට නොකැමැත්තෙහිදැයි විචාළාහුය. හෙතෙම ඔවුන්ට (තමාගේ) නික්මීමෙහි අදහස් ඇති බව දැන්වීය. ඒ අසා ඔහුගේ මව්පියෝ අනෙක් පුතුන්ද (ගිහිගෙය සඳහා) ආරාධනය කළාහුය. ඔවුහුද නොකැමති වූහ. කඤ්චන දේවියද නොකැමතිම වූවාය. මෑත කාලයෙහි මව්පියෝ කළුරිය කළාහුය. මහා කඤ්චන පණ්ඩිතයා මව්පියන්ට කළයුතු කටයුතු කර අසූකෙළක් ධනයෙන් දුගීමගීන්ට මහදන් දී සොහොයුරන් සතරදෙනාද සොහොයුරියද එක් දාසයෙක්ද එක් දාසියක්ද එක් යහළුවෙක්ද ගෙන මහා අභිනිෂ්ක්‍රමණයෙන් නික්මී හිමාලයට පිවිසියේය. ඔවුහු එහි පියුම් විලක් ඇසුරුකොට සිත්කළු වූ බිම් පෙදෙසක ආශ්‍රමයක් කොට පැවිදි වී වනමුල් ඵලාඵල ආහාරයෙන් යැපුනාහුය. ඔවුහු වනයට යන්නාහු හුදකලාවම ගොස් යමෙක් යම්තැනක ගෙඩියක් හෝ කොලයක් හෝ දකීද එහි අන්‍යයන්ද කැඳවා දුටු-ඇසූ දේ කියන්නාහු රැස් කරත්. ගමෙක කර්මාන්ත ස්ථානයක් මෙන් වේ. ඉක්බිති ආචාර්ය වූ මහා කඤ්චන තාපසයා (මෙසේ) සිතුවේය. අසූකෙළක් ධනය හැර පැවිදි වූ අපට මෙසේ ආශා පරවස වී ලොකු කුඩා ගෙඩි සඳහා ඇවිදීම නම් නුසුදුසුය. මෙතැන් පටන් ඵලාපල ගෙන එන්නෙමියි. හෙතෙම අසපුවට අවුත් සවස් කාලයෙහි ඒ සියල්ලන් කැඳවා ඒ කරුණ දන්වා තෙපි මහණ ධර්මය සම්පූර්ණ කරන්නාහු මෙහිම සිටිවු. මම ඵලාපලයන් ගෙන එන්නෙමියි කීය. ඉක්බිති උපකඤ්චන කුමාර ආදීහු කියන්නාහු ආචාර්යතුමනි, අපි ඔබ ඇසුරුකොට පැවිදි වූවෝ වෙමු. තෙපි මෙහිම මහණදම් කරව. අපගේ සොහොයුරියද මෙහිම වේවා! දාසියද ඇය සමීපයෙහි සිටීවා. අප අටදෙනා වරින් වර ඵලාපල ගෙන එන්නෙමු. තෙපි තිදෙන වාරයෙන් මුදන ලද්දෝ වව් යයි කියා ප්‍රතිඥා ගත්තාහුය.
එතැන් පටන් අටදෙනා අතරින් එක් එක් තැනැත්තේ වරින් වර ඵලාපල ගෙන එයි. සෙස්සෝ තමාට පැමිණෙන කොටස ගෙන (තමා) වසන තැනට ගොස් තමාගේ පන්සලෙහිම වෙත්. නොකරුණින් එකතුවීමට නොලබත්. වාරය පැමිණි තැනැත්තා ලොකු කුඩා ගෙඩි ගෙනවුත් එක් වේදිකාවක් ඇත. එහි පාෂාණමය ලෑල්ලෙහි එකොළොස් කොටසක් කර ගණ්ඨාර නාදය දී තමාගේ කොටස ගෙන (තමා) වසන තැනට පිවිසෙයි. සෙස්සෝ ගණ්ඨාර නාදයෙන් නික්මී කලබලයක් නොකර ගෞරව පෙරටු ගමනින් ගොස් තමාට පැමිණි කොටස ගෙන වසන තැනට ගොස් වළඳා මහන දම් කරත්. ඔවුහු මෑත කාලයෙහි නෙලුම් අල ගෙනවුත් කන්නාහු උණුසුම් තපස් ඇත්තාහු කර්කශ තපස් ඇත්තාහු ඉන්‍ද්‍රියයන් අසුරුවා කිසුණු පිරියම් කරන්නාහු වාසය කළාහුය. ඉක්බිති ඔවුන්ගේ සිල් තෙදින් ශක්‍රයාගේ භවනය කම්පා වීය. ශක්‍රයාද මේ සෘෂීහු ඒකාන්තයෙන් කාමයන්ගෙන් මිදුනෝද නැත්දැයි සිතයිමය. හෙතෙම පළමුකොට මේ සෘෂිවරුන් පරීක්‍ෂා කරන්නෙමියි සිතා තමාගේ ආනුභාවයෙන් මහබෝ සතුන්ගේ කොටස දින තුනක් අතුරුදහන් කරවීය. හෙතෙම පළමු දවස්හි කොටස නොදැක මගේ කොටස අමතක වීමෙන් නොතැබුවේ වන්නේ යයි සිතීය. දෙවන දවස්හි මගේ දෝෂයක් නිසා විය යුතුය. නොසැලකීම් වශයෙන් නොතබන ලද්දෙහි යයි සිතීය. තෙවන දවස්හි කවරනම් කරුණින් මගේ කොටස නොතබත්දැයි (සිතා) ඉදින් මගේ දෝෂයක් වන්නේ නම් සමා කරවන්නෙමියි සවස් කාලයෙහි ගණ්ඨා නාදයෙන් සංඥා දුන්නේය.
සියල්ලෝ රැස් වී කවරෙකු විසින් ගණ්ඨාර සංඥාව දුන්නේදැයි කීවාහුය. දරුවනි, මා විසිනැයි (කීය) ආචාර්යතුමනි, කවර කරුණක් නිසාදැයි විමසීය. දරුවෙනි, තෙවන දවස්හි කවරෙකු විසින් ඵලාපල ගෙන එන ලදද? එක් අයෙක් නැගිට ආචාර්යතුමනි, මවිසිනැයි වැඳ (කියා) සිටියේය. කොටස් කරන්නා වූ තොප විසින් මගේ කොටස කරන ලදදැයි. ආචාර්යතුමනි, එසේය. ප්‍රධානියාගේ කොටස විසින් කරන ලදැයි (කීවේය) ඊයේ කවරෙකු විසින් ගෙන එන ලදැයි (විමසීය) අනිකෙක් නැගිට මවිසින් යයි වැඳ කියා සිටියේය. තොප විසින් මා සිහි කළේද? මගේ ප්‍රධාන කොටස තබන ලද්දේද? අද කවරෙකු විසින් ගෙන එන ලදද? අනිකෙක් මවිසින් යයි නැගිට වැඳ කියා සිටියේය. කොටස් කරන්නේ මා සිහිපත් කළේද? ඔබගේ ප්‍රධාන කොටස කරන ලද්දේයි. දරුවනි, අද මා හට කොටස් නොලබන්නා වූ තෙවන දවසයි. පළමු දිනයෙහි කොටස නොදැක කොටස් කරන්නේ මා අමතක වූයේ යයි සිතුවෙමි. දෙවන දවස්හි මගේ කිසිදු වරදක් වන්නේ යයි සිතුවෙමි. අද වූ කලී ඉදින් මගේ දෝෂයක් ඇත්ද එය සමා කරන්නෙමියි සිතා ගණ්ඨා නාදයෙන් ඔබලා රැස් කරවූයෙමි. මේ නෙලුම් අල තෙපි කොටස් කළෙමු යයි කියහුය. මම නොලදිමි. මොවුන් අතර සොරකම් කර කන්නා දැන ගන්නට වටනේය. කාමයන් හැර පැවිදි වූවන්ට නෙලුම් අල පමණ වූද සොරකම් කිරීම නම් නුසුදුසුයයි. ඔවුහු එතුමාගේ වචනය අසා පුදුමයෙකි. සැහැසි කටයුත්තකැයි සියල්ලෝම සංවේගයට පත්වූවාහුය.
ඒ ආශ්‍රම පෙදෙසෙහි වනස්පති රුකෙක උපන් දෙවියාද (ගසින්) බැස අවුත් ඔවුන්ගේම සමීපයෙහි හුන්නේය. නොයෙක් කටයුතු කරන්නා වූ (එහෙයින්ම) දුක් ඉවසීමට අපොහොසත් වූ (තමා) බැඳහුන් කනුව බිඳ පලා අවුත් වනයට පිවිසි එක් ඇතෙක් කලින් කල තවුස් සමූහයා වඳී. ඔහුද අවුත් එකත්පසෙක සිටියේය. සර්පයන් කෙළවන්නා වූ (ක්‍රීඩා කරවන්නා වූ) එක් අහිකුණ්ඨිකයකුගේ අතින් මිදී වනයට පිවිසි වඳුරෙක් ඒ අසපුවෙහිම වසයි. හෙතෙමේද එදවස තවුස් සමූහයා වැඳ එකත්පසෙක හුන්නේය. ශක්‍රයා තවුස් සමූහයා පරීක්‍ෂා කරන්නෙමියි ඔවුන් සමීපයෙහි නොපෙනෙන සිරුරු ඇතිව සිටියේය. එකෙනෙහි බෝසතුන්ගේ බාල සොහොයුරු උපකඤ්චන තවුසා අසුනෙන් නැගී සිටියේ බෝසතුන් වැඳ සෙස්සන්ගේ ගෞරවය දක්වා ආචාර්යතුමනි, මම අන්‍යයන් නො එළවා තමාම නිවැරදි කරන්නට ලබම්දැයි විචාළේය. එසේය ලබහි යයි කීවේය. හෙතෙම තවුස් සමූහයා මැද සිට ඉදින් මම ඔබගේ නෙලුම් අල කෑවේ නම් මෙබන්දෙක් වෙමියි දිව්රීම් කරන්නේ පළමු ගාථාව කීවේය.
1. බ්‍රාහ්මණය, යමෙක් ඔබගේ නෙලුම් අල පැහැර ගත්තේද? හෙතෙම අශ්වයෙකු ගවයෙකු හා රන් රිදීද ප්‍රියමනාප වූ බිරිඳකද ලබාවා! පුත්‍රයන් සමගද බිරින්දෑවරුන් සමගද එක්වේවා!
එහි **අස්සං ගවං** යනු මෙය හෙතෙම යම් පමණ වූ ප්‍රිය වස්තූන් වෙත්ද ඒවායින් වෙන් වීමෙහිලා එපමණක් ශෝක දුක් උපදවත් යයි වස්තු කාමයන්ට ගර්හා කරමින් කියන ලදැයි දත යුතුයි.
ඒ අසා තවුස් සමූහයා “නිදුකාණනි, මෙසේ නොකියව. ඔබගේ දිව්රීම ඉතා බැරෑරුම් යයි කන් වැසීය. බෝධිසත්ත්වයෝද ඔහු (කියනුයේ) දරුව, ඔබගේ දිව්රීම ඉතා බැරෑරුම්ය. ඔබ නොකෑවේ වෙහිය. ඔබගේ ආසනයෙහි හිඳුවයි කීය. ඔහු දිව්රීම කර හුන් කල්හි දෙවැනි සොහොයුරා නැගිට බෝසතුන් වැඳ දිව්රීමෙන් තමා නිවැරදි කරන්නේ දෙවන ගාථාව කීවේය.
2. බ්‍රාහ්මණය, යමෙක් ඔබගේ නෙළුම් අල පැහැර ගත්තේද, හෙතෙම මල්මාලාද, කසී සඳුන්ද දරාවා. ඔහුට දූදරුවෝ බොහෝ වෙත්වා. කාමයන්හි තියුණු වූ අපේක්‍ෂා කෙරේවා.
එහි **තිබ්බං** යනු වස්තුකාම ක්ලේශ කාමයන්හි දැඩි වූ අපේක්‍ෂාව කෙරේවායි. මෙය යමෙකුට ක්ලේශ කාමයන්හි තියුණු අපේක්‍ෂා වේද හෙතෙම එවායින් වෙන්වීමෙහිලා මහත් වූ දුකකට පැමිණේ යයි දුක් ප්‍රතික්‍ෂ්ප කිරීම් වශයෙන්ම කීය.
ඔහු හුන් කල්හි සෙස්සෝද තමාගේ අදහස්වලට අනුරූප වන පරිදි ඒ ඒ ගාථාවක් කීවාහුය.
3. බ්‍රාහ්මණය, යමෙක් ඔබගේ නෙළුම් අල පැහැර ගත්තේද? හෙතෙම බොහෝ ධාන්‍ය ඇති, සීසාන, කීර්තිමත් වූ, පුතුන්ද සියළු කාම වස්තූන් ඇති ධනවත් වූ, වයස නොපෙනෙන ගිහියෙක් වී ගිහිගෙයි වාසය කරාවා!
4. බ්‍රාහ්මණය, යමෙක් ඔබගේ නෙළුම් අල පැහැර ගත්තේද හෙතෙම රජුන්ටත් රජ වූ බලවත් වූ කීර්තිමත් වූ බලහත්කාරකම් කරන ක්‍ෂත්‍රියයෙක් වේවා! ඔහු වූ කලී සිව් මුහුදු සීමා කර ඇති පෘථිවියට අධිපතිව වාසය කෙරේවා!
5. බ්‍රාහ්මණය, යමෙක් ඔබගේ නෙළුම් අල පැහැර ගත්තේද හෙතෙම මුහුර්තයන්හි නක්‍ෂත්‍රයන්හි යෙදුන පහ නොකළ රාග ඇති බ්‍රාහ්මණයෙක් වේවා! කීර්තිමත් වූ රජු ඔහුව පූජා කෙරේවා!
6. බ්‍රාහ්මණය, යමෙක් ඔබගේ නෙළුම් අල පැහැර ගත්තේද? හෙතෙම වේදය හදාරන සියළු වේදය හදාළ තවුසෙකැයි සියළු ලෝවැසියා හඟීවා! ජනපදවැසියෝ එක් වී ඔහුව පූජා කෙරෙත්වා!
7. බ්‍රාහ්මණය, යමෙක් ඔබගේ නෙළුම් අල පැහැර ගත්තේද? හෙතෙම සිව් ලක්‍ෂණයකින් යුක්ත වූ සමෘද්ධිමත් වූ ශක්‍රයා විසින් දෙන ලද ගම්වරයක් අනුභව කෙරේවා! පහ නොකළ ආශා ඇතිවම මරණයට එළඹේවා.
8. බ්‍රාහ්මණය, යමෙක් ඔබගේ නෙළුම් අල පැහැර ගත්තේද, හෙතෙම යහළුවන් මැද නැටුම් ගැයුම්වලින් සතුටුවන ගම්පතියෙක් වේවා. රජු වෙතින් කිසියම් විපතක් නොලබාවා!
9. බ්‍රාහ්මණය, යම් ස්ත්‍රියක් ඔබගේ නෙළුම් අල පැහැර ගත්තීද? ඇය ප්‍රධාන රජු මුළු පොළොව දිනා ස්ත්‍රීන් දහසකට ප්‍රධාන තනතුරෙහි තබාවා! ඇය ස්ත්‍රීන් අතර ශ්‍රේෂ්ඨ තැනැත්තිය වේවා!
10. බ්‍රාහ්මණය, යම් ස්ත්‍රියක් ඔබගේ නෙළුම් අල පැහැර ගත්තේද? ඇය රැස්වූ සියළු අධිපතීන් අතර කම්පා වීමෙන් තොරව රසය අනුභව කරාවා! ලාභය සඳහා පුරසාරම් කියන්නී හැසිරේවා!
11. බ්‍රාහ්මණ යමෙක් ඔබගේ නෙළුම් අල පැහැර ගත්තේද, හෙතෙම කජංගලා නුවර මහ වෙහෙරක නවකම් කරන නේවාසික ප්‍රධාන භික්‍ෂුවක් වේවා! එක් දවසකින් එක් කවුළුවක් කෙරේවා!
12. බ්‍රාහ්මණය, යමෙක් ඔබගේ නෙළුම් අල පැහැර ගත්තේද, හෙතෙම සය තැනක සිය ගණන් බැමිවලින් බැඳේවා. රම්‍ය වූ වනයෙන් රාජධානියට පැමිණේවා! හෙතෙම කටු සැමිටියෙන් හා කෙවිටෙන් නසනු ලැබේවා!
13. බ්‍රාහ්මණය, යමෙක් ඔබගේ නෙළුම් අල පැහැර ගත්තේද, හෙතෙම වරාමල් මාලාවක් ගෙල පැළඳ ඊයම් කන් පළදනා පැළඳ යෂ්ටියෙන් පහර දෙන්නේ සර්පයන් ඉදිරියට පමුණුවාවා! මනා කොට බඳනා ලද්දේ මාර්ගයෙහි හසුරුවාවත්.
එහි තෙවැන්නා විසින් කියන ලද ගාථාවෙහි **කසිමා** යනු කෘෂි කර්මාන්තයෙන් යුක්ත වූ. **පුත්තෙ** **ගිහී ධනිමා සබ්බකාමෙ** යනු පුත්‍රයන් ලබාවා. ගිහියෙක් වේවා! සත්රුවන්මය වූ ධනයෙන් ධනවත් වේවා. රූපාදී වශයෙන් වෙන් වූ සියළු කාමයන් ලබාවා. **වයං අපස්සන්ති** මහළු කල්හි පැවිද්දට සුදුසු වූද තමාගේ වයස්ගත බව නොදක්නේ පස්කම් ගුණයෙන් පිරුණු ගිහිගෙයිම වසාවායි. මෙය ඔහු පස්කම් ගුණයන්හි ගිජු වූ බැවින් කාම ගුණයන්ගෙන් වෙන් වීමෙන් මහත් වූ ව්‍යසනයකට පැමිණේ යයි දක්වන්නට කීවේය.
සිව්වැන්නා විසින් කියන ලද ගාථාවෙහි **රාජාභිරාජා** යනු රජුන් අතර ප්‍රධාන රජුයි. හෙතෙම ඉසුරුමතුන්ගේ ඉසුරු (සම්පත්) ගිලිහී ගිය කල්හි මහත් වූ දුකක් උපදී යයි රාජ්‍යයෙහි දොස් දක්වමින් මෙය කීවේය. පස්වැන්නා විසින් කියන ලද ගාථාවෙහි **අවීතරාගො** යනු පෙරවි බමුණු තනතුර පිළිබඳ ආශාවෙන් ආශා සහිත වූයේ. හෙතෙම පුරෝහිතයාගේ පුරෝහිත තනතුර ගිලිහී ගියකල්හි මහත් වූ දොම්නසක් උපදී යයි දක්වන්නට මෙය කීවේය. සයවැන්නා විසින් කියන ලද ගාථාවෙහි **තපස්සිනං** යනු ඔහු තපසින් හා ශීලයෙන් යුක්ත වූයේ යයි හඟීවා. හෙතෙම ලාභ සත්කාරයන් පහව යාමෙහිදී මහත් වූ දොම්නසක් උපදී යයි ලාභ සත්කාරයනට ගර්හා කිරීම් වශයෙන් කීවේය.
යහළු වූ තවුසා විසින් කියන ලද ගාථාවෙහි **චතුස්සදං** යනු ගැවසුන මිනිසුන් ඇති හෙයින් මිනිසුන් කරණ කොටගෙනද, බොහෝ ධාන්‍ය ඇති හෙයින් ධාන්‍යයන්ගෙන්ද පහසුවෙන් ලද හැකි දර ඇති හෙයින් දරවලින්ද ජලයෙන් යුක්ත හෙයින් ජලයෙන්දැයි මේ සතරින් අඩුවක් නැති හෙයින් **චතුස්සද සමන්නාගතං** යන අර්ථයි. **වාසවෙන** යනු ශක්‍රයා විසින් දෙන ලද්දක් මෙන් නොසැලෙන්නා වූ, ශක්‍රයා වෙතින් ලබන ලද වරයක අනුහසින් එක් රජෙකු සතුටුකර ඔහු විසින් දෙන ලදැයි යන අර්ථයි. **අවීතරාගො** යනු මඩෙහි ඌරෙක් මෙන් කාමයන් නමැති මඩෙහි නිමග්න වී. මෙසේ ඔහුද කාමයන්ගේ ආදීනව කියන්නේ මෙසේ කීවේය.
දාසයා විසින් කියන ලද ගාථාවෙහි **ගාමිණී** යනු ගම්දෙටුවා. මෙතෙමේද කාමයන්ට නින්දා කරමින්ම මෙසේ කීය. කඤ්චනදේවිය විසින් කියන ලද ගාථාවෙහි **යං** යනු යම් ස්ත්‍රියක යන අර්ථයි. **එක රාජා** යනු අගරජුය. **ඉත්‍ථි සහස්සා** යනු වචනයේ සිළුටු බව සඳහා කියන ලදි. සොළොස් දහසක් ස්ත්‍රීන් අතර ප්‍රධාන තැන්හි තබාවා යන අර්ථයි. **සීමන්තිනීනං** යනු සීමා අන්තයන් දරන්නා වූ ස්ත්‍රීන්ගේ යන අර්ථයි. මෙසේ ඇය ස්ත්‍රී භාවයේ සිටද දුගඳ හමන අසූචි රැසක් මෙන් කාමයන්ට ගර්හා කරන්නීම මෙසේ කීවාය. දාසිය විසින් කියන ලද ගාථාවෙහි **සබ්බසමාගතානං** යනු රැස් වූ හැමගේ මැද හිඳ. **අවිකම්පමානා** නොපසුබසින්නී මනා රස ඇති කාමයන් අනුභව කෙරේවා යන අර්ථයි. දාසීන්ට තමාගේ ස්වාමීන් සමීපයෙහි හිඳ අනුභව කිරීම අප්‍රිය යයි ඇය තමාගේ අප්‍රිය බැවින්ම මෙසේ කීවාය. **චරාතු** හැසිරේවා. **ලාභෙන විකත්‍ථමානා** යනු ලාභයන් හේතුවෙන් කුහකකම් කරන්නී ලාභ සත්කාරයන් උපදවන්නී හැසිරේවායි අර්ථයි. මැය විසින් ඇය දාසී භාවයෙහි සිටියාද ක්ලේශ කාමයන් වස්තු කාමයන් ගර්හා කරයි.
දේවතාවා විසින් කියන ලද ගාථාවෙහි. **ආවාසිකො** යනු ආවාසයන් ප්‍රතිසංස්කරණය කරන්නා වූ. **කජංගලායං** යනු මෙනම් වූ නගරයෙහි. එහි ද්‍රව්‍ය සමූහයෝ (දැව) සුලභයහ. **ආලොක සන්‍ධිං දිවසා** යනු එක් දවසකින් එක් වාකවුළුවක් කෙරේවා! ඒ දේවපුත්‍රයා කාශ්‍යප බුදුන් දවස කජංගල නගරය සමීපයෙහි යොදුනක් පමණ වූ දිරාගිය මහා විහාරයෙහි නිවැසි මහතෙර වී දිරාගිය විහාරයේ නව කර්මාන්ත කරන්නේම මහත් වූ දුකක් අනුභව කළේය. එහෙයින් ඒ දුක අරභයා මෙසේ කීවේය. ඇතා විසින් කියන ලද ගාථාවෙහි **පාසසතෙහි **යනු බොහෝ මලපුඩුවලින්. **ජම්හි** යනු පා සතරෙහි බෙල්ලෙහි හා තුනටිය පෙදෙසෙහි යන සය තැන්හි. **තුත්තෙහි **යනු හුල් දෙකක් ඇති දිග යෂ්ටීන්ගෙන් (හෙණ්ඩු වලින්) **පාචනෙහි **යනු කෙවිට දසයකින් හෝ අකුස්සෙන් හෝ. හෙතෙම තමා විසින් විදින ලද දුක් අරභයාම මෙසේ කීවේය.
වඳුරා විසින් කියන ලද ගාථාවෙහි **අලක්කමාලී** යනු අහිකුණ්ඨිකයා විසින් බොටුවෙහි වටකොට තබන ලද වරාමල් මාලාවෙන් යුක්ත වූයේ. **තිපුකණ්ණවිද්ධො** යනු ඊයම් පළඳනාවන්ගෙන් පළඳන ලද කන් ඇත්තේ. **ලට්ඨිහතො** යනු සර්ප ක්‍රීඩා උගන්වනු ලබන්නේ යෂ්ටියෙන් පහරදෙන ලද්දේ වී. මෙතෙමේද අහිකුණ්ඨකයන්ගේ භාරයේදී තමා විසින් අනුභව කරන ලද දුක් සඳහාම මෙසේ කීය.
මෙසේ ඒ දහතුන් දෙනා විසින් දිවුරුම් කළ කල්හි මහබෝසත් තෙමේ (මෙසේ) සිතීය. කිසියම් දිනක මොවුහු “මෙතෙම නැති නොවූවක් නැති වූයේ යයි කියයි” යයි මා කෙරෙහි වෛර කරන්නාහු නම් මමද දිව්රුම් කරමි’ යි ඉක්බිති ඔහුට (දිව්රීම්) කරන්නේ දොළොස්වන ගාථාව කීවේය.
14. ඉදින් යමෙක් නැති නොවූ දෙයක් නැති වී යයි කීවේද, ඔබලා යමෙක් කිසි ලෙසකින් සැක කළේද හෙතෙම කාමයන් ලබාවා! එය අනුභව කෙරේවා. ගිහිගෙයිදී මරණයට පැමිණේවා.
එහි **භොන්තො** යනු ආමන්ත්‍රණයයි. මෙය කියන ලද්දේ වෙයි. යමෙක් නැති නොවූ කොටස් ඇති කල්හි (මගේ කොටස) නැති වූයේ යයි කියයිද යමෙක් ඔබලා කෙරෙහි සැක කරයිද හෙතෙම පඤ්චකාම රසයන් ලබාවා! අනුභව කෙරේවා. සිත්කළු පැවිද්ද නොලැබ ගිහිගෙයිදීම මැරේවා යනුයි.
තවුසන් විසින් දිව්රීම කළ කල්හි ශක්‍රයා බියට පත්වී මොවුන් විමසමින් නෙළුම් අල අතුරුදහන් කරවීමි. මොවුහු හෙලනා ලද කෙළ පිඩක් මෙන් කාමයන්ට ගර්හා කරමින් දිව්රීම කරත්. කාමයන්ට නින්දා කිරීමේ හේතුව ඔවුන්ගෙන් විමසන්නෙමියි සිතා දෘෂ්‍යමාන වූ සිරුර ඇත්තේ බෝසතුන් වැඳ විමසන්නේ අනතුරු ගාථාව කීවේය.
15. ලෝකයෙහි (සත්ත්වයන්) යමක් සොයමින් හැසිරෙත්ද? (මේ කම්සුව) බොහෝදෙනාට සුභ වූයේද ප්‍රිය වූයේද වේ. මේ සත්ත්ව ලෝකයෙහි (ඒ කාමයන්) ප්‍රිය වූයේද මනෝඥ වූයේද වේ. (එනිසා) කුමක් හෙයින් සෘෂිවරු කාමයන් නොපසසත්ද?
එහි **යදෙසමානා** යනු යම් වස්තු කාමයක්ද ක්ලේශ කාමයක්ද වේ නම් සත්ත්වයෝ ඒවා කෘෂිකර්මාන්තය, ගව පාලනය ආදී වූ සම-විසම කර්මාන්තයන්ගෙන් සොයන්නාහු ලොව හැසිරෙත් මෙය බොහෝ දෙවි මිනිසුන්ට සුභ වීය. කාන්ත වීය. ප්‍රිය වීය. මනෝඥ වීය. සෘෂිවරු කුමක් හෙයින් (එය) නොපසසත්දැයි යන අර්ථයි. **කාමෙ** යන මෙයින් ඒ වස්තුව ඇති පරිද්දෙන් දක්වයි.
ඉක්බිති ඔහුගේ ප්‍රශ්නය විසදන්නා වූ මහබෝසත් තෙමේ ගාථා දෙකක් කීවේය.
16. ශක්‍රය, කාම වස්තූන්හි ගැලීම නිසා (සත්ත්වයෝ) නසනු ලබත්. බඳිනු ලබත්. කාමයන් නිසා දුකද බියද හට ගනී. කාමයන් නිසා ප්‍රමාද වූවෝ මුලාවෙන් පවු කරත්.
17. ඒ පවිටු ස්වභාව ඇත්තෝ පව් රැස්කොට කය බිඳීමෙන් (මරණයෙන්) පසු නිරයට යති. එහෙයින් සෘෂිවරු කම් සැපතෙහි ආදීනව දැක කාමයන් නොපසසති.
එහි **කාමේසු **යනු කාමයන් හේතු කොටගෙන කාමයන් නිසා. කායික දුශ්චරිත ආදීන් කරන්නාහු යයි අර්ථයි**. හඤ්ඤරෙ** යනු පොලු මුගුරු ආදියෙන් නසත්. **බජ්ක්‍ධරෙ** යනු රැහැන් බැමි ආදියෙන් බඳිත්. **දුක්ඛං** යනු කායික වූත් චෛතසික වූත් දුකයි. **භයං** යනු තෙමේ තමාට දොස් පැවරීම් ආදී වූ බියයි. **භූතාධිපති** යනු ශක්‍රයාට ආමන්ත්‍රණය කරයි. **ආදීනවං** යනු මෙබඳු වූ දෝෂයයි. ඒ මේ ආදීනවය දුක්ඛක්ඛන්‍ධ ආදී සූත්‍රයන්ගෙන් දක්විය යුතුය.
ශක්‍රයා මහබෝසතුන්ගේ කථාව අසා සංවේගයට පත් සිත් ඇත්තේ අනතුරු ගාථාව කීවේය.
18. බඹසර හැසිරෙන තවුස්තුමනි, තාපසවරුන් විමසනු ලබන්නා වූ මම නෙලුම් අල කොටුවෙන් ගෙන ගොඩ සැඟවූයෙමි. (තිබූ තැනින් ගෙන පසෙකින් තැබූයෙමි) සෘෂිවරු පවිත්‍රව පාපයන්ගෙන් තොරව වසත්. මේ ඔබගේ නෙලුම් අල වේ.
එහි **වීමංසමානො** යනු ස්වාමීනි, මම මේ තාපසයෝ කාමයන්හි ඇළුනෝද නැත්තාහුදැයි විමසන්නේ. **ඉසිනො** යනු මහර්ෂී වූ ඔබ සතු නෙලුම් අල. **තීරෙ** **ගහෙත්‍වාන **යනු ඉවුරෙහි තබන ලද ඒවා ගෙන. **ථලෙ** පසෙක තැබූවෙමි. **සුද්ධා** යනු මේ තාපසයෝ පිරිසිදු වූවාහු පව් රහිතව වසත් යයි ඔබලාගේ දිව්රීම් තුලින් මවිසින් දැන් දන්නා ලදි.
ඒ අසා බෝසත් තෙමේ ගාථාවක් කීවේය.
19. දහසක් නෙත් ඇති ශක්‍රය, අපි ඔබගේ නළුවෝ නොවෙමු. (අප සමග) ක්‍රීඩා කළයුත්තෝද නොවෙමු. නෑයෝද නොවෙමු. යහළුවෝද නොවෙමු. දෙවු රජතුමනි, කවරක් අරමුණුකොට තවුසන් වන අප සමග ක්‍රීඩා කරහිද?
එහි **න තෙ නටා** යනු දෙව්රජතුමනි, අපි ඔබගේ නළුවෝ හෝ ක්‍රීඩා කළයුත්තෝ හෝ කිසිවෙක් නොවෙමු. අපි ඔබගේ නෑදෑයෝ නොවෙමු. යහළුවෝද නොවෙමු. ඉක්බිතිව ඔබ කවරක් අරමුණුකොට කුමක් නිසා තවුසන් සමග ක්‍රීඩා කරන්නෙහිද යන අර්ථයි.
ඉක්බිති ශක්‍රයා ඔහුව ක්‍ෂමා කරවමින් විසිවන ගාථාව කීවේය.
20. මහත් වූ නුවණ ඇත්ත! ඔබ මගේ ආචාර්යවරයා වෙහි. මගේ පියාද වෙහි. බ්‍රාහ්මණය, මා කළ වරදට ඔබගේ මේ පා සෙවන පිහිට වේවා! මගේ එකම වරද ඉවසාවා! පණ්ඩිතයෝ නම් ඉවසීම බලය කොට ඇත්තෝ වෙති. ක්‍රෝධය බලයකොට ඇත්තෝ නොවෙති.
එහි **එසා පතිට්ඨා** යනු ඔබගේ මේ පා සෙවන, පමා වූ, වරද කළ මට අද පිහිට වේවා! **කොධබලො** යනු පණ්ඩිතයෝ නම් ඉවසීම බලය කොට ඇත්තෝ වෙති. ක්‍රෝධය බලය කොට ඇත්තෝ නොවෙති.
මහබෝසත් තෙමේද සක්දෙව් රජුට සමාව දී තමා තවුස් සමූහයා සමා කරවන්නේ අනිත් ගාථාවක් කීවේය.
21. යම් හෙයකින් ප්‍රාණීන්ට අධිපති ශක්‍රයා දුටුවෙමුද සෘෂීන්ගේ මේ එක් රැයක් වනයේ යම් විසීමක් වීද එය යහපත් වූ විසීමකි. යමු හෙයකින් බ්‍රාහ්මණයා නෙළුම් අල පෙරලා ලැබුවේද, පින්වත් ඔබ සියල්ලෝම සතුටු සිත් ඇත්තෝ වෙත්වා.
එහි **සුවොසිතං ඉසීනං එක රත්තං** යනු ආයුෂ්මත් තවුසන්ගේ එක් රැයකුදු මේ වනයෙහි විසීමක් වීද එය මනා වූ වාසය කිරීමකි. කවර කරුණින්ද? **යං වාසවං** **භූතපතිං අද්දසාම**. ඉදින් අපි නගරයේ විසුවෙමුවෝද මේ ශක්‍රයා නොදක්නෙමු. **භොන්තො** යනු පින්වත් ඔබ සියල්ලෝම සතුටු සිත් ඇත්තෝ වෙත්වා! සතුටු වෙත්වා! සක්දෙව් රජුට සමා කෙරෙත්වා! කුමන කරුණක් නිසාද? **යං බ්‍රාහ්මණො** **පච්චපාදි භිසානි** යනු යම්හෙයකින් ඔබගේ ආචාර්යවරයා නෙලුම් අල පෙරලා ලැබුවේද (එනිසායි)
ශක්‍රයා තවුස් සමූහයාට වැඳ දෙව්ලොවටම ගියේය. තවුස් සමූහයාද ධ්‍යාන-අභිඥා උපදවා බඹලොවට ගියේ වීය.
ශාස්තෲන් වහන්සේ මේ ධර්මදේශනාව ගෙනහැර දක්වා මහණ, මෙසේ පෙර පඬුවෝ දිව්රීම් කොට කෙලෙස් අත්හලාහු යයි කියා සත්‍යයන් දේශනා කළ සේක. සත්‍ය දේශනාවසානයෙහි උකටලී වූ භික්‍ෂුව සෝවාන් ඵලයෙහි පිහිටියේය. ජාතකය ගලපාලන්නා වූ ශාස්තෲන් වහන්සේ ගාථා තුනක් වදාළ සේක.
22. මම ද සැරියුත් ද මුගලන් ද කාශ්‍යප ද අනුරුද්ධ ද පුණ්ණ ද ආනන්ද යන අපි එකල්හි සොහොයුරෝ සත්දෙන වූයෙමු.
23. එකල්හි සොහොයුරිය උප්පලවණ්ණා වූවාය. දාසිය බුජ්ජුත්තරාව වූවාය. දාසයා චිත්ත ගෘහපතියාද එකල යක්‍ෂයා සාතාගිරද වීය.
24. එකල ඇතා පාරිලෙය්‍ය ඇතු වීය. උසස් වඳුරා මීපැණි දුන් වඳුරාය. එකල්හි ශක්‍රයා කාළුදායී වූයේය. ජාතකය මෙසේ දරාගනිව්.
**මහෙසී රුචිනො භරියා** යන මේ ගාථාව ශාස්තෲන් වහන්සේ සැවැත්නුවර ඇසුරුකොට මිගාර සිටුතුමාගේ මව විසින් කරවන ලද ප්‍රාසාදයෙහි වාසය කරන සේක් විශාඛා මහෝපාසිකාව විසින් ලබන ලද වර අට අරභයා දේශනා කළ සේක. ඇය එක් දිනයක ජේතවනාරාමයෙහිදී ධර්මකථාව අසා භික්‍ෂු සංඝයා සමග භාග්‍යවතුන් වහන්සේට හෙට දිනයේ දානය සඳහා ආරාධනා කර ගියාය. එම රාත්‍රිය ඇවෑමෙන් සිව්මහ දිවයිනෙහිම පැතිරුන මහ වැස්සක් වැස්සේය. භාග්‍යවතුන් වහන්සේ භික්‍ෂූන් අමතා මහණෙනි, යම් සේ ජේතවනයෙහි වැසි වස්නේද මෙසේ සිව් දිවයින්හිද වසී. මහණෙනි, සිරුර තෙමව්. මේ සිව් දිවයින පුරා පවතින අන්තිම වැස්ස යයි වදාරා තෙමන ලද සිරුරු ඇති භික්‍ෂූන් සමග සෘද්ධියෙන් ජේතවනයෙහි අතුරුදහන් වූයේ විශාඛාවගේ දොරටුවෙහි පහළ වූ සේක. උවැසිය පින්වත්නි, තථාගතයන් වහන්සේගේ මහත් වූ සෘද්ධි ඇති බව මහත් වූ ආනුභාව ඇති බව ආශ්චර්යය. අද්භූතය. යම්තැනක දනක් පමණ දියදහර පවත්නා කල්හි තුනටිය පමණ තෙක් දියපහර පවතින කල්හි එක භික්‍ෂුවකගේ හෝ පාදයන්ද සිවුරුද තෙත් වූයේ නොවේ යයි සතුටු වූවා. ඔදවැඩුනී බුදුන් ප්‍රමුඛ වූ භික්‍ෂු සංඝයා වළඳවා බත්කිස අවසානයේ භාග්‍යවතුන් වහන්සේට මෙසේ කීවාය. ස්වාමීනි, මම භාග්‍යවතුන් වහන්සේගෙන් වර අටක් යදිමියි. විශාඛාවනි, තථාගතයන් වහන්සේලා ඉක්මවන ලද වර ඇත්තෝය. ස්වාමීනි, යමක් කැපද යමක් නිවැරදිද (එවැනි වර යයි කීවාය) විශාඛා වෙත කියවයි වදාළහ. ස්වාමීනි, මම දිවි ඇති තෙක් භික්‍ෂු සංඝයාට වැසිසළු දෙන්නට කැමැත්තෙමි. ආගන්තුක බත් දෙන්නටද, ගමික බත් දෙන්නටද, ගිලනුන්ට බත් දෙන්නටද, ගිලනුන්ට උපස්ථාන කරන්නවුන්ට බත් දෙන්නටද, ගිලනුන්ට බෙහෙත් දෙන්නටද නිරතුරුව කැඳ දෙන්නටද භික්‍ෂුණීන්ට දිවිහිමියෙන් නානාකඩ දීමටද කැමැත්තෙමි යි කීවාය.
ශාස්තෲන් වහන්සේ “විශාඛාවෙනි, ඔබ සංඝයා පිළිබඳව කවරනම් ප්‍රයෝජනයක් දකින්නී තථාගතයන් වහන්සේගෙන් වර අටක් ඉල්ලහි දැයි විමසා ඇය විසින් වරයන්හි අනුසස් කී කල්හි යහපති යහපති විශාඛාවෙනි, යහපති විශාඛාවෙනි ඔබ මේ ආනිසංසයන් දකින්නී තථාගතයන් වහන්සේගෙන් වර අටක් ඉල්ලහි යයි වදාරා විශාඛාවෙනි, වර අට අනුදනිමියි වර අට දී අනුමෝදනා කර වැඩි සේක. ඉක්බිති එක් දවසක් බුදුරදුන් පූර්වාරාමයෙහි වාසය කරන කල්හි දම්සභාවෙහි කථාවක් ඉපිදවූහ. ඇවැත්නි, විශාඛා මහ උවැසිය ස්ත්‍රී බැව්හි සිට දසබලධාරීන් වහන්සේ වෙතින් වර අටක් ලැබුවාය. පුදුමයි. මහා ගුණ ඇත්තියක යැයි කියාය. ශාස්තෲන් වහන්සේ අවුත් මහණෙනි, දැන් කිනම් කථාවෙකින් යුක්තව හුන්නාහුදැයි විමසා මෙනම් වූවකනැයි කී කල්හි මහණෙනි, විහාඛාව මගේ සමීපයෙන් වර ලැබුවා දැන් පමණක් නොවේ. පෙරද ලැබුවාම යයි වදාරා අතීත ප්‍රවෘත්තිය ගෙනහැර පා වදාළ සේක.
අතීතයෙහි මිථිලා නුවර සුරුචි නම් රජු රාජ්‍යය කරවන්නේ පුතෙකු ලැබ ඔහුටද සුරුචි කුමාරයා යයිම නම් කළේය. සුදුසු වයසට පත් හෙතෙමේ තක්ෂිලාවෙහි ශිල්ප උගන්නෙමියි ගොස් නුවර දොරටුවෙහි ශාලාවෙහි හුන්නේය. බරණැස රජුගේ පුත්‍ර වූ බ්‍රහ්මදත්ත නම් කුමාරයාද එසේම ගොස් සුරුචි කුමාරයා හුන් ලෑල්ලෙහිම හුන්නේය. ඔවුහු ඔවුනොවුන් විමසා විශ්වාස ඇත්තෝ වී එකතු වී ආචාර්යයන් වහන්සේ සමීපයට ගොස් ආචාර්ය භාගය දී ශිල්ප හදාරා නොබෝ දිනකින්ම නිමවන ලද ශිල්ප ඇත්තාහු ආචාර්යවරයා විමසා මද දුරක් මග එකතු වී අවුත් මංසන්ධියෙහි සිටියාහු ඔවුනොවුන් වැළඳ මිතුරුදම ආරාක්‍ෂා කිරීම සඳහා කතිකා කළාහුය. ඉදින් මට පුතෙක් උපදීද ඔබට දුවක උපදීද (නැවත) ඔබට පුතෙක්ද මට දුවකද උපදීද ඔවුන් අතර ආවාහ විවාහ කරන්නෙමුයි කියාය. ඔවුන් රාජ්‍යය කරවන කල්හි සුරුචි මහරජුට පුතෙකු උපන්නේය. ඔහුට සුරුචි කුමාරයා යයිම නම කළාහුය. බ්‍රහ්මදත්ත හට දුවක ලැබුවාය. ඇයට සුමේධායි නම් කළාහුය.
සුරුචි කුමාරයා සුදුසු වයසට පත්වූයේ තක්ෂිලාවට ගොස් ශිල්ප ඉගෙන පැමිණියේය. ඉක්බිති පියා ඔහුව රාජ්‍යයෙහි අභිෂේක කරනු කැමැත්තේ “මගේ යහළු වූ බරණැස් රජුට දුවක ඇත. ඇයම ඔහුට අගමෙහෙසිය කරන්නෙමියි ඔහු සඳහා බොහෝ පඬුරු දී අමාත්‍යයන් යැවීය. ඔවුන් නොපැමිණි කල්හිදීම බරණැස් නුවර රජු දේවියගෙන් “සොඳුර, ස්ත්‍රියට වූ කලී ඉතා දුක් නම් කවරේදැ”යි විචාළේය. දේවයන් වහන්ස! සපත්ති රෝස දුක (සමාන භාර්යාවන් ඇති බැවින් වන වන දුක)යි කීවාය. සොඳුර එසේ වී නම් අපගේ එකම දියණිය වූ සුමේධා දේවිය ඒ දුකින් මුදවා යමෙක් මැය තනිවම ගන්නේද ඔහුට දෙන්නෙමුයි කීවේය. හෙතෙම ඒ අමාත්‍යවරුන් විසින් ඇයගේ නම් ගත් කල්හි (විචාළ කල්හි) දරුවනි, ඒකාන්තයෙන්ම මා විසින් පෙරදීම මගේ යහළුවාට ප්‍රතිඥා කරන ලද්දෙමි. අපි මේ දැරිය ස්ත්‍රී සමූහයා මැද හෙලනු නොකැමැත්තෝ වෙමු. යමෙක් මැය එකලාවම ගනීද ඔහුට දෙනු කැමැත්තෙමුයි කීය. ඔවුහු රජුගේ සමීපයට ඒ බව (කියා) යැවූහ. රජු අපගේ රාජ්‍යය මහත් වූවෙක. මිථිලා නුවර සත් යොදුන්ය. රාජ්‍ය සීමාව යොදුන් තුන්සියයකි. යටත් පිරිසෙයින් ස්ත්‍රීන් සොළොස් දහසක් ලබන්නට වටනේ යයි කියා නොකැමති වීය.
සුරුචි කුමාරයා සුමේධාවගේ රූප සම්පත්තිය අසා ඇසීමෙන් වූ බැඳීමෙන් බැඳි මම ඇය එකලාවම ගන්නෙමි. ස්ත්‍රී සමූහයකින් මට ප්‍රයෝජනයක් නැත. ඇයම ගෙන එත්වායි මව්පියන්ට (කියා) යැවීය. ඔවුහු ඔහුගේ වචනයට සතුටු වී බොහෝ ධනය යවා මහත් වූ පිරිවර සමග ඇය කැඳවාගෙන අවුත් කුමාරයාගේ අගමෙහෙසිය කර එකලාවම අභිෂේක කළාහුය. හෙතෙම සුරුචි මහරජ නම් වී ධර්මයෙන් රාජ්‍යය කරන්නේ ඇය සමග ප්‍රිය වූ එක්ව විසීම විසුවේය. ඇය අවුරුදු දසදහසක් ඔහුගේ මාලිගාවෙහි වසන්නී පුතෙකු හෝ දුවක නොලැබුවාය. ඉක්බිති නුවරවැසියෝ රැස් වී රජ මිදුලෙහි දොස් නගා මේ කවරක්දැයි කී කල්හි අන් දොසක් නැත. ඔබට පරපුර රකින්නා වූ පුතෙක් නැත. තොපට එකම දේවී කෙනෙක. රජමාලිගය යටත් පිරිසෙන් ස්ත්‍රීන් සොළොස් දහසකින් විය යුතුය. දේවයන් වහන්ස, ස්ත්‍රීන් සමූහයා (අන්තඃපුරය) ගනුව. පින්වත් වූ එකියක පුතෙකු ලබන්නේ යයි කියා දරුවනි, කුමක් කියවුද? මම අනිකෙකු නොගන්නෙමි යි ප්‍රතිඥා කර මැය ගෙන එන ලද්දී වෙමි. බොරු කරන්න නොහැකිය. මට ස්ත්‍රීන් සමූහයකින් ප්‍රයෝජනයක් නැතැයි රජු විසින් ප්‍රතික්‍ෂේප කරන ලද්දේ පෙරළා ගියාහුය.
සුමේධා දේවිය ඒ කථාව අසා රජ වූ කලී සත්‍යවාදී බව නිසා අන් ස්ත්‍රීන් නොගෙන එයි. මම ම ඔහුට ගෙන එන්නෙමියි රජුට මව හා සමාන භාර්යා තනතුරෙහි සිට තමාගේ කැමැත්ත පරිදි ක්‍ෂත්‍රිය කන්‍යාවන් දහසක් ද අමාත්‍ය පවුල්වල කන්‍යාවන් දහසක් ද ගෘහපති කන්‍යාවන් දහසක් ද සියළු කුලවලින් නාටක ස්ත්‍රීන් දහසක්දැයි ස්ත්‍රීන් සිව්දහසක් ගෙන ආවාය. ඈලාද අවුරුදු දසදහසක් රජ මාලිගයෙහි වාසය කර පුතෙකු නොලැබුවාය. දුවක ද නොලැබුවාය. මේ ක්‍රමයෙන් සොළොස් දහසක් ස්ත්‍රීන් වූවාහුය. අවුරුදු සතලිස් දහසක් ඉක්ම ගියේය. ඒ අවුරුදු ප්‍රමාණය එකලාව ඇය සමග හුන් දසදහසක් අවුරුදු සමග අවුරුදු පනස් දහසක් වීය. ඉක්බිති නුවර වැස්සෝ රැස් වී දොස් නගා මේ කවරක්දැයි කී කල්හි දේවයන් වහන්ස, ඔබගේ ස්ත්‍රීන්ට පුතෙකු පතන්නට අණ කරව යයි කීවාහුය. රජු මැනවයි පිළිගෙන තෙපි පුතෙකු පතව් යයි කීය. ඈලා එතැන් පටන් පුතෙකු ප්‍රාර්ථනය කරන්නාහු නොයෙක් දේවතාවන් නමස්කාර කරන්නාහුය. නොයෙක් ව්‍රතයන්හි හැසිරෙත්. පුතෙක් නූපදන්නේමය. ඉක්බිති රජු සුමේධාවට කීවේය. සොඳුර, පුත්‍රයෙකු පතවයි කියාය. ඇය මැනවයි පසළොස්වක පොහෝදින අංග අටකින් යුත් පෙහෙවස් සමාදන් වී සිරියහන් ගැබහි සිල් ආවර්ජනය කරමින් කැප වූ ඇඳෙක්හි හුන්නීය. සෙස්සෝ අජ ව්‍රත, ගෝව්‍රත ආදිය ඇත්තෝ වී උයනට ගියාහුය.
සුමේධාගේ සිල් තෙදින් ශක්‍රයාගේ භවනය කම්පා වීය. ශක්‍රයා විමසා බලා සුමේධා දේවිය පුතෙකු ප්‍රාර්ථනය කරයි. ඇයට පුත්‍රයෙකු දෙන්නෙමි. යම් ඒ කිසිවෙකු දෙන්නට නොහැකිය. ඇයට සුදුසු පුත්‍රයෙකු සොයා බලන්නෙමියි සලකා බලන්නේ නලකාර දෙව්පුතු දුටුවේය. ඔහු වූ කලී පිනෙන් යුක්ත වූ සත්ත්වයෙකි. පෙර ආත්ම භාවයෙහි බරණැස් නුවර වසන්නේ වැඩිවියට පත් කළ කුඹුරට යන්නේ එක් පසේ බුදුවරයෙකු දැක දාස කම් කරුවන් “වපුරවු” යයි පිටත් කර යවා තෙමේ නැවතී පසේබුදුන් (ගෙට) පමුණුවා වළඳවා නැවත ගංතෙරට පමුණුවා පුතු සමග එකතු වී දිඹුල් කඳින් කළ බිත්ති පාද (අත්තිවාරම) ඇති උණ දඬුයෙන් කළ බිත්ති ඇති පන්සලක් කරවා දොර යොදා සක්මන් මළුව කර පසේ බුදුරදුන් එහි තෙමසක් වසවා වසන ලද වස් ඇති පසේ බුදුන් පියපුතු දෙදෙනාම තුන්සිවුරෙන් හඳවා පිටත්කර යැවුවාහුය. මේ පිළිවෙලින් පසේ බුදුවරුන් සත් නමක් ඒ පන්සලෙහි වාසය කරවා සිවුරු දුන්නාහුය. පිය පුතු දෙදෙනාම බට කර්මාන්තකරුවෝ වී ගංතෙර උණගස් සොයන්නා වූ පසේ බුදු කෙනෙකු දැක මෙසේ කළාහු යයි කියත්මය.
ඔවුහු කළුරිය කොට තව්තිසා දෙව්ලොව ඉපදී කාම සුගතීන් සයෙහි අනුලෝම ප්‍රතිලෝම වශයෙන් මහත් වූ දිව්‍යමය සම්පත් අනුභව කරන්නාහු හැසිරෙති. ඔවුහු එදවස චුත වී මත්තෙහි වූ දෙව්ලොව ඉපදෙනු කැමැත්තෝ වූහ. ශක්‍රයා ඒ බව දැන ඔවුන් අතර එක් දෙවියෙකුගේ විමන් දොරට ගොස් තමන් වෙතට අවුත් වැඳ සිටියහුට මෙසේ කීවේය. නිදුකාණනි, ඔබ මිනිස් ලොව යන්නට වටී යයි. මහරජුනි, මිනිස් ලොව නම් පිළිකුල් කටයුතු වූවකි. අප්‍රිය වූවකි. එහි සිටියෝ දානාදී පිං කර දෙව්ලොව පතත්. එහි ගොස් කුමක් කරන්නෙමිද?යි. නිදුකාණනි, දෙව්ලොව අනුභව කළ යුතු සම්පත මිනිස්ලොවදී අනුභව කරහි. පස්විසි යොදුනක් උස් වූ රත්න ප්‍රාසාදයෙහි වසව. ඉවසුවයි කීය. හෙතෙම (ඉල්ලීම) ඉවසීය. ශක්‍රයා ඔහුගේ ප්‍රතිඥාව ගෙන තවුස් වේශයෙන් රජ උයනට ගොස් ඒ ස්ත්‍රීන්ගේ මත්තෙහි අහස්හි සක්මන් කරනුයේ තමා දක්වා කවරියකට පුත්‍ර වරයක් දෙමිද? කවරෙක් පුත්‍ර වරයක් ගන්නෙහිදැයි කීවේය. ස්වාමීනි මට දෙව. මට දෙවයි අත් දහසක් ඔසවූවාය. අනතුරුව (ශක්‍රයා) මෙසේ කීවේය. මම සිල් ඇත්තියනට පුත්‍රයෙකු දෙමි. ඔබලාගේ ශීලය කුමක්ද? පැවැත්ම කුමක්දැයි ඇසීය. ඈලා ඔසවන ලද අත් හකුලා ඉදින් සිල් ඇත්තියකට දෙනු කැමැත්තේද සුමේධාවගේ සමීපයට යවයි කීවාහුය. හෙතෙම අහසින්ම ගොස් ඇගේ යහන් ගැබහි කවුළුවෙහි සිටියේය.
ඉක්බිති ඇයට දැන්වූහ. දේවියනි, මේ එක් දෙව්රජෙක් ඔබට පුත්‍ර වරයක් දෙමියි අහසින් අවුත් සීමැදුරු කවුළුවෙහි සිටියේය යනුවෙනි. ඇය ගෞරව පෙරදැරිව අවුත් සීමැදුරු කවුළුව විවෘත කර ස්වාමීනි, ඔබ සිල් ඇත්තියකට පුත්‍ර වරයක් දෙන්නහු ඇත්තදැයි කීවාය. දේවියනි, එසේය. එසේ නම් මට දෙවයි කීවාය. ඔබගේ ශීලය කුමක්දැයි කියව. ඉදින් මට රුචි වේ නම් දෙන්නෙමි. ඇය ඔහුගේ වචනය අසා එසේ නම් අසවයි කියා තමාගේ සිල් ගුණයන් කියන්නී ගාථා පසළොසක් කීවාය.
1. පළමුව ගෙන ආ මම සුරුචි රජුගේ බිරිඳ වූ අගමෙහෙසිය වෙමි. යම්දිනයක සුරුචි රජු මා ගෙන ආවේද (දැනට) අවුරුදු දසදහසක් වේ.
2. බ්‍රාහ්මණය, ඒ මම විදේහ රට මියුලු නුවර සුරුචි රජතුමන් කයින් වචනයෙන් යළි සිතින් හෝ ප්‍රසිද්ධියේ හෝ නැවත රහසිගතව හෝ ඉක්මවා සිතූ බව නොදනිමි.
3.සෘෂිතුමනි, මේ සත්‍ය වචනයේ බලයෙන් මට පුතෙකු උපදීවා. බොරු කියන්නී නම් මගේ හිස සත්කඩකට පැලේවා.
4. බ්‍රාහ්මණය, ස්වාමියාට ප්‍රිය වූ (එමෙන්ම) ස්වාමියාගේ මව ද පියා ද යන ඔවුහු යම්තාක් ජීවත්ව සිටියාහුද ඒ තාක් මා හික්මවන්නෝ වූහ.
5. ඒ මම අහිංසාවෙහි ඇලුනේ වෙමි. ඒකාන්තයෙන් දහම්හි හැසිරෙන්නී වෙමි. රෑ දවල් අනලස්ව ඔවුන්ට සකසා උවටැන් කළෙමි.
6. සෘෂිතුමනි, මේ සත්‍ය වචනයේ බලයෙන් පුතෙක් උපදීවා. (ඉදින්) මා බොරු කියන්නී නම් මගේ හිස සත්කඩකට පැලේවා!
7. බ්‍රාහ්මණය, (මට) සමාන භාර්යාවෝ සොළොස් දහසක් වෙත්. ඈලා කෙරෙහි කෙදිනකවත් මා තුල ඊර්ෂ්‍යාවක් හෝ ක්‍රෝධයක් හෝ නොවීය.
8. ඈලාට හිතවත් වූ කරුණින් සතුටු වෙමි. කිසිවෙකුත් මට අප්‍රිය නොවූවාය. හැමදා සියළු සපත්නීන්ට තමාට මෙන් අනුකම්පා කරමි.
9. සෘෂිතුමනි, මේ සත්‍ය වචනයේ බලයෙන් මට පුතෙක් උපදීවා! (ඉදින්) මම බොරු කියන්නී නම් මගේ හිස සත්කඩකට පැලේවා.
10. දාසයන්, කම්කරුවන්, පණිවුඩකරුවන් හා වෙනත් සේවකයන් වෙත් ද හැමකල්හි සතුටු වූ ඉඳුරන් ඇත්තී වූ මම ඔවුන් ධර්මානුකූලව පෝෂණය කරමි.
11. සෘෂිතුමනි, මේ සත්‍ය වචනයේ බලයෙන් මට පුතෙක් උපදීවා. (ඉදින්) මම බොරු කියන්නී නම් මගේ හිස සත්කඩකට පැලේවා.
12. පිරිසිදු අත් ඇත්තී වූ මම ශ්‍රමණයන්ද, බ්‍රාහ්මණයන්ද, අන් යාචකයන්ද හැමදා ආහාර පානයෙන් සන්තර්පණය කරමි.
13. සෘෂිතුමනි, මේ සත්‍ය වචනයේ බලයෙන් මට පුතෙක් උපදීවා. (ඉදින්) මම බොරු කියන්නී නම් මාගේ හිස සත්කඩකට පැලේවා.
14. හැමකල්හි සීලයෙහි සංවර වූ මම තුදුස්වක පසළොස්වක (පුර-අව) පක්‍ෂයේ අටවක හා ප්‍රාතිහාර්ය පක්‍ෂය යන දවස්හි පෙහෙවස් සමාදන් වෙමි.
15. සෘෂිතුමනි, මේ සත්‍ය වචනයේ බලයෙන් මට පුතෙක් උපදීවා. (ඉදින්) මම බොරු කියන්නී නම් මාගේ හිස සත්කඩකට පැලේවා.
එහි **මහෙසී **යනු අග මෙහෙසියයි. **රුචිනො** යනු සුරුචි රජුගේ. **පඨමං** යනු ස්ත්‍රීන් සොළොස් දහසක් අතර සියල්ලන්ට පළමු**. යං මං** යනු යම්කලෙක සුරුචි රජු මා ගෙන ආවේද, එතැන් පටන් අවුරුදු දස දහසක් හුදකලාවම මේ මාලිගයෙහි වාසය කළෙමි. **අතිමඤ්ඤි‍ත්‍ථො** යනු අභිමුඛයෙහි හෝ අනභිමුඛයෙහි හෝ මොහොතකුදු ඉක්මවා සිතීමි යයි මොහු ඉක්මවා සිතීමක් නොදනිමි. සිහි නොකරමි. **ඉසෙ** යනු ඔහු අමතයි.
**තෙ මං** යනු මාමණ්ඩිය හෝ නැන්දම්මා හෝ දැයි ඒ දෙදෙනාම මා හික්මවන්නෝය. ඔවුන් විසින් හික්මවන ලද්දී වෙමි. ඔවුහු යම්තාක් ජීවත් වූවාහුද ඒතාක් මට අවවාද දුන්නාහුය. **අහිංසා රතිනී** යනු අහිංසා සංඛ්‍යාත වූ ඇල්මෙන් යුක්ත වූවාම ඇය විසින් කිසිතැනකදී කුහුඹුවෙකුදු හිංසා කරන ලද්දේ නොවේ. **කාමසා** යනු ඒකාන්තයෙන්ම. **ධම්මචාරිණී** යනු දසකුසල කර්මපථයන් පුරමි. **උපට්ඨාසිං** යනු පා පිරියම් කිරීම් ආදී කටයුතු කරන්නී උපස්ථාන කළෙමි.
**සහභරියානි** යනු මා සමග එකම ස්වාමියෙකුට භාර්යාවන් වූ. **නාහු** යනු කෙලෙස් නිසා ඊර්ෂ්‍යා ස්වභාවයක් හෝ කෝපී ස්වභාවයක් හෝ මට නොවූ විරූය. **හිතෙන **යනු යමක් ඈලාට හිතවත් වූයේද එයින්ම සතුටු වෙමි. **කාචි **යනු ඈලා අතර එකියකුදු මට අප්‍රිය යයි නම් නැත. සියල්ලෝම කරුණාවට පාත්‍ර වූවෝම වෙත්. **අනුකම්පාමි** මෘදු සිතින් සොළොස් දහසක් වූ ඒ සියල්ලන්ම තමාට මෙන් අනුකම්පා කරමි.
**සහධම්මෙන **යනු නියමානුකූලව, ක්‍රමිකව යමෙක් යටත් කරන්නට හැකි වේද ඔහු ඒ කටයුත්තෙහි යොදමි’යි යන අර්ථයි. **පමුදිතින්‍ද්‍රියානි** යනු (යමකට) පිටත්කර හරින්නීද නිතර සතුටු වූ ඉඳුරන් ඇතිවම පිටත් කර හරිමි. එම්බා දුෂ්ඨ දාසය, මෙය කරව යයි මෙසේ කිපී මවිසින් කිසිවෙක් කිසිතැනක පිටත්කර නොහරින විරූය. **පයතපාණී** යනු සෝදන ලද අත් ඇතිව දිගුකරන ලද අත් ඇතිවම වී. **පාටිහාරිය** **පක්ඛඤ්ච** යනු අටවක තුදුස්වක පසළොස්වක යන දිනයන්හි පෙර ගමන් හා අනුගමන් වශයෙන් සිව් දිනයන්. **සදා** යනු නිතර පන්සිල්හි සංවර වූවා ඒවා කරණකොට වසන ලද ආරක්‍ෂා කරන ලද සිත් ඇත්තී වූවා වෙමි යි.
මෙසේ ගාථා සියයකිනුදු දහසකිනුදු වර්ණනා කරනු ලබන්නේ නමුත් ඇයගේ ගුණයන්ගේ ප්‍රමාණයක් නම් නැත. ඇය විසින් ගාථා පසළොසකින් තමාගේ ගුණ වර්ණනා කළ කල්හිම ශක්‍රයා තමාගේ බොහෝ කටයුතු ඇති බැවින් ඇගේ කථාව සිඳ “ඔබගේ ගුණයෝ බොහෝය. ආශ්චර්යමත්ය යයි ඇයට ප්‍රශංසා කරන්නේ ගාථා දෙකක් කීවේය.
16. කීර්තිමත් රාජ දුවණියනි, ඔබ යම් ගුණ රැසක් තමා වෙත ඇතැයි ප්‍රකාශ කළාද? සොඳුර ඒ සියළු යහපත් ගුණයෝ ඔබ කෙරෙහි විද්‍යමාන වෙති.
17. ක්‍ෂත්‍රියවංශික වූ උසස් ජාතියට අයත්, අභිජාත වූ, කීර්තිමත් වූ, විදේහ රටවැසියන්ට ධර්මරාජ වූ පුතෙක් ඔබට උපදින්නේය.
එහි **ධම්මගුණා** යනු සත්‍ය වූ ගුණයෝ, පැවති ගුණයෝ. **සංවිජ්ජන්ති** යනු යමක් ඔබ විසින් කියන ලදද ඒ සියල්ල ඔබ කෙරෙහි ලබනු ලබත්. **අභිජාතො** යනු උසස්ම ජන්ම ඇති. **යස්සිමා** යනු කීර්තියෙන් යුක්ත වූ පිරිවරින් සමන්විත වූ. **උප්පජ්ජතෙ** යනු මෙබඳු වූ පුත්‍රයෙක් ඔබට උපදින්නේය. නහමක් නොසිතවයි.
ඇය ඔහුගේ වචනය අසා සොම්නසට පත් වූවා ඔහුගෙන් විමසන්නී ගාථා දෙකක් කීවේය.
18. අඳුන් ගෑම් ආදියෙන් තොරව, රජස් දැලි ආදියෙන් යුක්තව හිස් වූ අහසෙහි සිට මගේ සිත් ගන්නා වූ මනහර වචනයක් යමෙක් කියයිද?
19. ඒ ඔබ දෙව්ලොවින් පැමිණි දෙවියෙක්ද? මහත් වූ සෘද්ධි ඇති සෘෂිවරයෙක්ද? මෙහි පැමිණි ඔබ කවරෙක් වෙහිද? මට තමා කියව (හඳුන්වා දෙව)
එහි **රුම්මි** යනු අඳුන් නොගල්වන ලද්දේ. නොසරසන ලද්දේ. එහි එන්නා වූ ශක්‍රයා සිත්කළු තාපස වේශයෙන් පැමිණියේය. පැවිදි වේශයෙන් පැමිණි හෙයින් ඇය මෙසේ කීවාය. **අසෙ** යනු ගැටීම් නැති තන්හි - **යං මය්හං** යනු මෙලෙස මට මනෝඥ වූ වචනයක් යමෙක් කියහිද එය කියන්නා වූ ඔබ දෙව්ලොවින් මෙහි පැමිණි දෙවියෙක් වෙහිද? **ඉසීවාසි මහිද්ධිකො** යනු මෙහි පැමිණි ඔබ යක්‍ෂ ආදීන් අතර කවරෙක් වෙහිද? **අත්තානං මෙ පවෙදය **ඇති තතු කියවයි කියයි.
හෙතෙම ඇයට කියන්නේ ගාථා සයක් කීවේය.
20. සුධර්මා නම් දේව සභාවට පැමිණි දේව සමූහයා යමෙකුට වඳිත්ද, දහසක් ඇස් ඇති ශක්‍රයා නම් වූ ඒ මම ඔබගේ සමීපයට ආවේ වෙමි.
21. (මේ) ජීව ලෝකයෙහි දැහැමි පැවතුම් ඇති, බුද්ධිමත්, සිල්වත් නැදි මයිලනුවන් දෙවියන් මෙන් සලකන, පතිව්‍රතා ගුණයෙන් යුත් යම් ස්ත්‍රීහු වෙත්ද?
22. එබඳු වූ මනා නුවණැති, පවිත්‍ර කටයුතු කරන මිනිස් ස්ත්‍රීන් දැකීමට අමනුෂ්‍ය වූ දෙවියෝ පැමිණෙත්.
23. සොඳුර, පෙර පුරුදු පුහුණු කරන ලද සුචරිතයෙන් යුක්ත වූ ඔබ මේ රාජ කුලයෙහි උපන්නී සියළු සම්පත්වලින් පොහොසත් වූවාය.
24. රාජ දුවණිය, මේ ජීවිතයෙහි මෙම කීර්තියද, දෙව්ලොව ඉපදීමද ඔබගේ දෙලොව ජයග්‍රහණය වෙයි.
25. සුමේධාවනි, (ඔබ) සැපවත් වූවා බොහෝ කලක් තමා වෙත ගුණදහම් ආරක්‍ෂා කරව. මේ මම දෙව්ලොව යමි. ඔබගේ දැක්ම මට ප්‍රිය වේ.
එහි **සහස්සක්ඛො** යනු එමොහොත ප්‍රයෝජන දහසක් දැක්වීම් වශයෙන් සහස්සක්ඛො නම්ය. **ඉත්‍ථියො** යනු ස්ත්‍රීන්. **සමචාරිණී** යනු තුන්දොරින් දැහැමි පැවැත්මෙන් යුක්ත වූවා. **තාදිසාය** යනු එබඳු වූ. **සුමෙධාය** යනු මනා වූ නුවණ ඇත්තියට. **උභයත්‍ථ කටග්ගහො** යනු මේ ඔබගේ මේ ආත්ම භාවයෙහිද අනාගතයෙහිද ජයග්‍රහණයයි. එයින් අනාගතයෙහි දෙව්ලොව උපතද මේ ජීවිතය පවත්නා කල්හි කීර්තියදැයි මේ දෙතන්හිම ජයග්‍රහණය නම් වේ. **ධම්මං** යනු මෙසේ යහපත් ගුණය දිගුකලක් තමා කෙරෙහි අපේක්‍ෂා කරව. **එසාහං** යනු මේ මමයි. **පියම්මෙ** යනු ඔබගේ දැක්ම මට ප්‍රිය වේ.
මට දෙව්ලොවෙහි කළයුතු කටයුතු ඇත. එහෙයින් යමි. ඔබ අප්‍රමාදී වවයි ඇයට අවවාද දී ගියේය. නලකාර දෙවියා අළුයම් කාලයෙහි චුත වී ඇයගේ කුසෙහි පිළිසිඳ ගත්තේය. ඇය (ඒ බව) දැන රජුට දැන්වීය. රජු ගැබ ආරක්‍ෂාව දුන්නේය. ඇය දසමසක් ඇවෑමෙන් පුතෙකු වැදුවාය. ඔහුට මහාපනාද යයි නම් කළාහුය. දෙරට වැසියෝ අපගේ ස්වාමි පුත්‍රයාගේ කිරි මිල යයි එක එක කහවනුව (බැගින්) රජ මිදුලෙහි දැම්මාහුය. මහත් රැසක් වීය. රජු විසින් ප්‍රතික්‍ෂේප කළේද ස්වාමීනි, අපගේ පුත්‍රයා වැඩුන කල්හි වියදම වන්නේ යයි නොගෙනම ගියාහුය. කුමාරයා මහත් පිරිවරින් වැඩී වැඩිවියට පත් වූයේ සොළොස් වයස් කාලයෙහිම සියළු ශිල්පයෙහි නිමාවට පත්වීය. රජු පුත්‍රයාගේ වයස බලා දේවියට කීවාය. සොඳුර, මෙය මගේ පුතාගේ රාජ්‍යාභිෂේක කාලයයි. ඔහුට සිත්කළු ප්‍රාසාදයක් කරවා අභි‍ෂේක කරන්නෙමුයි. ඇය ස්වාමීනි, මැනවයි පිළිගත්තේය. රජු වාස්තු විද්‍යාවෙහි ආචාර්යවරුන් කැඳවා දරුවෙනි, වඩුවෙකු ගෙන අපගේ මාළිගයට නුදුරෙහි මගේ පුතුට ප්‍රාසාදය තනවව්. ඔහු රාජ්‍යයෙන් අභිෂේක කරවන්නෙමුයි කීවේය. ඔවුහු මැනවයි බිම් පෙදෙස විමසා බලති.
එකෙනෙහි ශක්‍රයාගේ ආසනය උණු වූ බවක් දැක්වීය. හෙතෙම ඒ කරුණ දැන විශ්ව කර්මයා අමතා දරුව, යව. මහාපනාද කුමාරයාට දිගින් පළලින් අඩ යොදුනක් වූ උසින් පස්විසි යොදුන් වූ රුවන් පහයක් මවව යයි පිටත්කර හැරියේය. හෙතෙම වඩුවෙකුගේ වේශයෙන් වඩුවන් සමීපයට අවුත් තෙපි උදය ආහාරය අනුභව කර එව් යයි ඔවුන් පිටත් කර යවා දණ්ඩකින් පොළොවට ගැසුවේය. එකෙනෙහි කියන ලද අයුරු වූ සත්බුමු ප්‍රාසාදය නැංගේය. මහාපනාදගේ ප්‍රාසාද මංගල්‍යයද සේසත් නැගීමේ මංගල්‍යයද ආවාහ මංගල්‍යයද යන තුනම එකටම වීය. මංගලෝත්සව තැනට දෙරට වැසියෝ රැස්වී මඟුල් සැණකෙළියෙන් සත්වසක් ගෙවූහ. රජු ඔවුන් පිටත්කර නොහැරීය. ඔවුන්ගේ වස්ත්‍ර ආභරණ, කෑම්-පීම් ආදී සියල්ල රජමැදුර සතු වූයේම වීය. (රජ මැදුරෙන්ම විය). ඔවුහු සත් අවුරුද්දක් ඇවෑමෙන් දොස් නගා මේ කුමක්දැයි සුරුචි මහරජු විසින් විමසන ලද්දෝ මහරජතුමනි, මඟුල් කන්නවුනට අවුරුදු හතක් ඉක්ම ගියේය. කවදා මඟුලෙහි අවසානය වන්නේදැයි විමසූහ. දරුවනි, මගේ පුතු විසින් මෙපමණ කලක් නොසිනාසුන විරූය. යම්දිනක හෙතෙම සිනාසෙයිද, එකල්හි යව් යයි කීය. ඉක්බිති මහජනයා බෙර හසුරුවා නළුවන් රැස් කරවීය. නළුවන් දහසක් රැස්වී කොටස් හතක් වී නටන්නාහු රජු සිනා ගන්වන්නට නොහැකි වූහ. ඔහු දිව්‍යමය නළුවන් දුටු බැවින් ඔවුන්ගේ නැටුම සිත් ගන්නක් නොවීය.
එකල්හි භණ්ඩ කණ්ණ හා පණ්ඩු කණ්ණ නම් ප්‍රධාන නළුවෝ දෙදෙනෙක් අපි රජු සිනහ ගන්වමුයි කියා පළමුකොට භණ්ඩු කර්ණයා රජ දොරටුවෙහි අතුල නම් අඹගසක් මවා නූල් බෝලයක් විසිකර ඒ ගසේ අත්තක එල්ලා නූලෙන් අතුල අඹ ගසට නැංගේය. අතුල අඹගස වූ කලී වෛශ්‍රවණගේ අඹ ගසයි. ඉක්බිති වෛශ්‍රවණගේ දාසයෝ ඔහු ගෙන අඟපසඟ සිඳ බිම හෙලූහ. සෙසු නළුවෝ ඒවා ගලපා ජලයෙන් ඉස්සාහුය. හෙතෙම මල් වස්ත්‍රයක් හැඳ පොරොවා නටමින්ම නැගී සිටියේය. මහාපනාද තෙමේ එය දැකද නොසිනාසුනේමය. පණ්ඩු කර්ණ නම් නළුවා රජ මිදුලෙහි දැවමුවා සෑයක් කරවා තමාගේ පිරිස සමග ගින්නට පිවිසියේය. එය නිවුන කල්හි සෑය ජලයෙන් ඉස්සාහුය. පිරිස සහිත වූ හෙතෙම මල් වස්ත්‍රයක් හැඳ පොරොවා නටමින් නැගී සිටියේය. රජු එය දැකද නොසිනාසුනේමය. මෙසේ ඔහු සිනා ගන්වන්ට නොහැකි වන්නා වූ මිනිස්සු උපද්‍රවයට පත්වූවෝ වූහ.
ශක්‍රයා ඒ කරුණ දැන දරුව, යව මහාපනාද සිනාගන්වා එවයි දේවනාටකයා යැවීය. හෙතෙම අවුත් රජ මිදුලෙහි අහසේ සිට අර්ධ රංගනය නම් නෘත්‍යයක් දැක්වීය. එක අතක්ද එක පයක්ද එක ඇසක්ද එක දතක්ද නටයි. සෙලවෙයි. කම්පා වෙයි. අනික නිසල වීය. එය දැක මහාපනාද රජු මද සිනා කළේය. මහජනයා සිනාසෙන්නේ සිනහව දරන්නට සිහිය එළවා ගන්නට නොහැකි වන්නේ අවයව විහිදුවා රජ මිදුලෙහිම වැටෙයි. එකල්හි මංගල්‍යය නිමවූයේ වෙයි. මෙහි ඉතිරිය, **පනාදො නාම සො රාජා යස්ස යූපො සුවණ්ණයො** යයි මහාපනාද ජාතකයෙන් විස්තර කටයුතුය. මහාපනාද රජු දන් දීම් ආදී පින් කර ආයු කෙළවර දෙව්ලොවටම ගියේය.
ශාස්තෲන් වහන්සේ මේ ධර්මදේශනාව ගෙනහැර දක්වා මහණෙනි, මෙසේ විශාඛා උවැසිය පෙරද මා සමීපයෙන් වර ලැබුවාම යයි වදාරා ජාතකය ගලපා වදාළ සේක. එකල්හි මහාපනාද භද්දජි තෙර වීය. සුමේධා දේවිය විශාඛාවය. විශ්ව කර්මයා ආනන්ද වීය. ශක්‍රයා මම ම වීමි යයි වදාළ සේක.
**අප්පොස්සුක්කො දානි තුවං කපොතා** යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් පෙහෙවස් රකින්නා වූ උපාසකයන් පන්සියයක් අරභයා දේශනා කළ සේක. එකල්හි ශාස්තෲන් වහන්සේ දම් සභාවෙහි සිවු පිරිස මැද අලංකාර කරන ලද බුද්ධාසනයෙහි වැඩහිඳ මොළොක් සිතින් පිරිස දෙස බලා අද උපාසකයන්ගේ කථාව නිසා දේශනාව නැගෙන්නේ යයි දැන උපාසකයන් අමතා උපාසකවරුනි, පෙහෙවස් සමාදන් වූවාහුදැයි විමසා ස්වාමීනි, එසේ යයි කී කල්හි ඔබලා විසින් කරන ලද්ද මැනවි. මේ උපෝසථය නම් පැරණි පණ්ඩිතයන්ගේ පරපුරයි. පැරණි පණ්ඩිතයෝ රාගාදී කෙලෙස් නිග්‍රහ කිරීම සඳහා පෙහෙවස් විසීම කළාහු යයි වදාරා ඔවුන් විසින් අයදින ලද්දේ අතීත ප්‍රවෘත්තිය ගෙනහැර පා වදාළ සේක.
අතීතයෙහි මගධ රට ආදී වූ රටවල් තුනක් මැද වනයක් වීය. බෝසත් තෙමේ මගධ රට බමුණු මහසල් කුලයක ඉපදී සුදුසු වයසට පැමිණියේ කාමයන් අත්හැර නික්මී ඒ වනයට පිවිසී අසපුවක් කර වාසය කළේය. ඒ අසපුවට නොදුරෙහි එක් ලැහැබක තමාගේ බිරිඳ සමග එක් පරෙවි පක්‍ෂියෙක් වසයි. එක් තුඹසක සර්පයෙක්ද එක් වන ගොමුවෙක සිවලෙක්ද එක් වන ගොමුවෙක වලසෙක්ද වාසය කරයි. ඒ සතර දෙනාම කලින් කල තවුසා වෙත එළඹ ධර්මය අසත්.
ඉක්බිති එක් දිනයක පරෙවියා බිරිඳ සමග කැදැල්ලෙන් නික්මී ගොදුරු පිණිස ගියේය. ඔහු පිටුපසින් යන්නා වූ පරෙවි ධේනුව එක් උකුස්සෙක් ගෙන පලා ගියේය. ඇයගේ කෑගැසීමේ ශබ්දය අසා පරෙවියා ආපසු හැරී බලන්නේ ඒ උකුස්සා විසින් ගෙනයන ඇය දුටුවේය. උකුස්සාද කෑගසන්නා වූම ඇය මරා කෑවේය. පරෙවියා ඇයගේ වියෝවෙන් රාග දැවිල්ලෙන් දැවෙනු ලබන්නේ සිතීය. මේ රාගය මා අතිශයින් පීඩාවට පත් කරයි. දැන් මේ රාගය යටපත් නොකර ගොදුරු පිණිස නොයන්නෙමියි හෙතෙම ගොදුරු මග සිඳ දමා තාපසයාගේ සමීපයට ගොස් රාගය යටපත් කිරීම පිණිස පෙහෙවස් සමාදන් වී එකත්පසෙක හොත්තේය.
සර්පයාද ගොදුරු සොයන්නමියි වසන තැනින් නික්ම පසල් ගමෙහි දෙනුන් හැසිරෙන තැන ගොදුරු සොයයි. එකල්හි ගම්දෙටුවාගේ මුළුමනින්ම සුදු වූ මංගල වෘෂභයා ගොදුරු ගෙන එක් තුඹසක් පාමුල දනින් හිඳ අංවලින් මැටි ගනිමින් ක්‍රීඩා කරයි. සර්පයා දෙනුන්ගේ පාද ශබ්දයෙන් බියට පත්වූයේ ඒ තුඹසට පිවිසෙන්නට යන්නේ අනතුරුව ඌ වෘෂභයා පාදයෙන් මැඩලීය. හෙතෙම ඌට කිපී දෂ්ට කළේය. වෘෂභයා එහිම ජීවිතක්‍ෂයට පත් වූයේය. ගම්වැසියෝ මළේ යයි අසා සියල්ලෝම එකතු වී අවුත් හඬා සුවඳ මල් ආදියෙන් ඌ පූජාකර වලක් සාරා (එහි දමා) ගියාහුය. සර්පයා ඔවුන් ගිය කල්හි නික්මී මම ක්‍රෝධය නිසා මොහු ජීවිතයෙන් තොර කරවා මහජනයාගේ හදවතෙහි ශෝකය ඇතුලත් කළෙමි. දැන් මේ ක්‍රෝධය යටපත් නොකර ගොදුරු පිණිස නොයන්නෙමියි ආපසු හැරී අසපුවට ගොස් ක්‍රෝධය නැතිකිරීම සඳහා පෙහෙවස් සමාදන් වී එකත්පසෙක හොත්තේය.
සිවලාද ගොදුරු සොයන්නේ එක් මළ ඇතෙකු දැක මවිසින් මහත් වූ ගොදුරක් ලබන ලදැයි සතුටු වී සමීපයට ගොස් සොඬය දෂ්ට කළේය. ටැඹකින් දෂ්ට කළ කලෙක මෙන් විය. එහිලා ආශ්වාදයක් නොලැබ දළෙහි දෂ්ට කළේය. පර්වතයෙක්හි දෂ්ට කළ කලෙක මෙන් විය. කුසෙහි දෂ්ට කළේය. අටුවෙහි දෂ්ට කළ කලෙක මෙන් විය. නඟුටෙහි දෂ්ට කළේය. යකඩ තලියෙක දෂ්ට කලාක් මෙන් විය. වසුරු මඟෙහි දෂ්ට කළේය. ගිතෙල් කැවුමක දෂ්ට කළ කල්හි මෙන් විය. ඔහු ලෝභයෙන් කනු ලබන්නේ කුස තුලට පිවිසියේය. එහි බඩගිනි ඇති කළ මස් කයි. පිපාසය ඇති කළ ලේ බොයි. වැදහෝනා කල්හි බඩවැල්ද කපුමසද අතුරා එහි වැද හොවයි. නෙකම මෙහිම මගේ කෑමද, බීමද සම්පූර්ණ විය. අන් තැනෙක කුමක් කරම්දැයි සිතා එහිම ඇළුනේ පිටතට නොනික්මී කුස තුළම වාසය කළේය. මෑත කාලයෙහි සුළඟින් හා අව්වෙන් ඇත්කුණ වියලෙන කල්හි මළ මාර්ගය වැසුනේ සිවලා කුස තුළම වෙහෙසට පත් වූයේ ස්වල්ප වූ මස් ලේ ඇත්තේ පඬුවක් සිරුර ඇත්තේ වී නික්මෙන මගක් නොදුටුවේය. ඉක්බිති එක් දවසක් නොකල්හි වැස්සක් වැස්සේය. මළ මාර්ගය තෙමෙන්නේ මෘදු වී විවරයක් දැක්වීය. සිවලා සිදුර දැක බොහෝ දිනක් ක්ලාන්ත වූයේ මේ සිදුරෙන් පලා යන්නෙමියි මළ මාර්ගයට හිසෙන් පහර දුන්නේය. බාධා සහිත තැනින් වේගයෙන් නික්මුණා වූ සිඳුන සිරුර ඇති ඔහුගේ සියළු ලොම් මල මාර්ගයෙහි ඇලුනේ තල්කඳක් මෙන් ලොම් නැති සිරුර ඇත්තෙක් වී නික්මුනේය. හෙතෙම ලෝභය නිසා මවිසින් මේ දුක අනුභව කරන ලද්දෙමි. මේ ලෝභය යටපත් නොකර ගොදුරු නොගන්නෙමියි සිතා ඒ අසපුවට ගොස් ලෝකය යටපත් කිරීම සඳහා පෙහෙවස් සමාදන් වී එකත්පසෙක හොත්තේය.
වලහාද වනයෙන් නික්මී අධික ආශාවෙන් මඩනා ලද්දේ මල රටෙහි පසල් ගමට ගියේ ගම්වැසියෝ වලසෙක් පැමිණියේ යයි දුනු දඬු ආදිය ගත් අත් ඇත්තාහු නික්මී ඔහු පිවිසි ගොමුව පිරිවැරූහ. ඔහු මහජනයා විසින් වටකරන ලද බව දැන නික්මී පලා ගියේය. පලායන්නා වූ ඌ දුනුවලින්ද දඬුවලින්ද තැලුවාහුය. හෙතෙම බිඳුන හිසින් ලේ ගලමින් තමා වසන තැනට ගොස් මේ දුක මගෙ අධික ආශාව නිසා උපනි. දැන් එය යටපත් නොකර ගොදුරු නොගන්නෙමියි ඒ අසපුවට ගොස් අධික ආශාව යටපත් කිරීම පිණිස පෙහෙවස් සමාදන් වී එකත්පසෙක හොත්තේය.
තාපසයාද තමාගේ ජාතිය නිසා මානය ඇත්තෙක් වී ධ්‍යාන උපදවන්නට නොහැකි වෙයි. ඉක්බිති එක් පසේ බුදුවරයෙක් ඔහුගේ මානය ඇසුරු කළ බව දැන මෙතෙම ලාමක සත්ත්වයෙක් නොවේ. බුද්ධාංකුරයෙකි. මෙතෙම මේ කල්පයෙහිම සර්වඥ බවට පැමිණෙන්නේය. මොහුගේ මානය යටපත් කර සමාපත්තීන් උපදවන ආකාරයක් කරන්නෙමියි ඔහු පන්සලෙහි හුන් කල්හිම උතුරු හිමවතින් අවුත් ඔහුගේ ගල්පුවරුවෙහි හුන්නේය. හෙතෙම (අසපුවෙන්) නික්මී තමාගේ අසුනෙහි හුන්නහු දැක මානය ඇසුරු කළ බව නිසා නොසතුටු සිත් ඇතිව ඔහු වෙත එළඹ අසුරු ගසා වසලය, කාලකණ්ණි මුඩු මහණ, කුමක් නිසා මගේ හිඳින පුවරුවෙහි හුන්නේදැයි කීවේය. ඉක්බිති ඒ පසේ බුදුරජු ඔහුට (කියනුයේ) සත්පුරුෂය, කුමක් හෙයින් මානය ඇසුරු කළේ වෙහිද? මම අවබෝධ කරන ලද පසේබුදු නුවණ ඇත්තේ වෙමි. ඔබ මේ කල්පයෙහිම සියල්ල දත් බුදුවරයෙක් වන්නෙහි. බුද්ධංකුරයෙක් වන්නෙහි. පාරමිතාවන් පුරා ආවේ. අන් මෙපමණ කලක් ඉක්මවා බුදු වන්නෙහිය. බුදුවන ආත්ම භාවයෙහි සිද්ධාර්ථ නම් වන්නෙහි යයි නමද ගෝත්‍රයද කුලයද අග්‍ර ශ්‍රාවක ආදීන්ද යන සියල්ල පවසා කුමක් හෙයින් මානය ඇසුරු කොට කර්කශ වූවෙක් වෙහිද? මෙය ඔබට සුදුසු වන්නේ නැතැයි අවවාද දුන්නේය. හෙතෙම මෙසේ කී කල්හිද උන්වහන්සේට නොවැන්දේය. කවරදා මම බුදුවන්නෙමිදැයි ආදීන් නොවිමසුවේය. ඉක්බිති ඔහුට පසේ බුදුවරයා (කියනුයේ) ඔබගේ ජාතියට වඩා මගේ ගුණයන්ගේ මහත් බව දනුව. ඉදින් හැකිවන්නේ නම් මා මෙන් අහසෙහි හැසිරවයි කියා අහසෙහි පැන නැගී තමාගේ පාද දූවිලි ඔහුගේ ජටාමඩුල්ලෙහි විසුරුවමින් උතුරු හිමවතටම ගියේය.
තවුසා උන්වහන්සේ ගියකල්හි සංවේගයට පත්වූයේ වී මේ ශ්‍රමණයා මෙබඳු සිරුරක් ඇත්තේ සුළඟ ඉදිරියෙහි දමනා ලද කපු පුළුන් මෙන් අහසෙහි පැන නැංගේය. මම ජාතිය පිළිබඳ මානයෙන් මෙබඳු වූ පසේ බුදුරදුන්ගේ පාදයන් නොවැන්දෙමි. කෙදිනක බුදුවෙම්දැයි නොඇසුවෙමි. මේ ජාතිය නම් කුමක් කරයිද? මේ ලොව සිල්වත් හැසිරීමම මහත් වේ. මාගේ මේ මානය වැඩෙන්නේ මා නිරයට පමුණුවන්නේය. දැන් මේ මානය යටපත් නොකර ඵලාපලයන් සඳහා නොයන්නෙමියි පන්සලට පිවිස මානය යටපත් කිරීම සඳහා පෙහෙවස් සමාදන් වී දඬු අතුරා සෑදු මැස්සක හුන්නා වූ මහත් නුවණැති කුලපුත්‍රයා මානය යටපත් කර කසිණ වඩා අභිඥා-සමාපත්තීන් උපදවා නික්මී සක්මන කෙළවර ගල් පුවරුවෙහි හුන්නේය. ඉක්බිති පරවි ආදීන් ඔහු වෙත එළඹ වැඳ එකත්පස්ව හුන්නාහුය. මහබෝසත් තෙමේ පරවියාගෙන් විමසීය. ඔබ අන් දිනයන්හි මේ වේලාවෙහි නොඑන්නෙහිය. ගොදුරු සොයන්නෙහිය. කිම අද පෙහෙවස් සමාදන් වූවෙක් වෙහිද? එසේය ස්වාමීනි’යි කීවේය. ඉක්බිති කවර කරුණෙන් දැයි ඔහුගෙන් විමසන්නේ පළමු ගාථාව කීවේය.
පරවිය, ඔබ දැන් (ආහාරය පිළිබඳව) ආසා නැත්තේය. පක්‍ෂිය, ඔබට ආහාරයෙන් ප්‍රයෝජනයක් නැතිද? පරවිය, බඩගින්නත් පිපාසයත් ඉවසමින් පෙහෙවස් රකින්නේ කිම?
එහි **අප්පොස්සුක්කො** යනු ආශා නැත්තේ. **භොජනත්‍ථො** යනු කිම අද ඔබට ආහාරයෙන් වැඩක් නැත්ද?
ඒ අසා පරවියා ගාථා දෙකක් කීවේය.
2. මම පෙර පරවි දෙනක හා බැඳීමට ගියේ වෙමි. අපි දෙදෙනා මේ පෙදෙසෙහි සතුටු වූයෙමු. ඉක්බිති කුරුල්ලෙක් පරවි දෙන අල්ලා ගති. නොකැමැත්තේ (නමුදු) ඇයගෙන් වෙන් වූයේ වෙමි.
3. ඇයගේ නැතිවීමෙන් වූ විරහ දුක කරණ කොට මානසික වේදනාවක් විඳිමි. එහෙයින් මම පෙහෙවස් රකිමි. රාගය මා වෙත යළි නොපැමිණේවා.
එහි **රමාම** යනු මේ බිම් පෙදෙසෙහි කාම ඇල්මෙන් ඇළුනෝ වෙමු. **සාකුණිකො** යනු උකුසු පක්‍ෂියෙක්.
පරවියා විසින් තමාගේ පෙහෙවස් කාර්යයන් වර්ණනා කළ කල්හි මහබෝසත් තෙමේ සර්ප ආදී කෙරෙහිද එක් එක් ගාථාවකින් විචාළේය. ඔවුහුද ඇති පරිද්දෙන් පැහැදිලි කළාහුය.
4. සෘජු ගමන් නැති, දිව දෙකක් ඇති, උරගයෙකු වූ සර්පය, ඔබ දළ අවිය කොට ඇත්තෙහිය. දරුණු විස ඇත්තෙහිය. පිංවත් සර්පය බඩගින්නත් පිපාසයත් ඉවසමින් කුමක් හෙයින් පෙහෙවස් රකින්නෙකු වූවෙහිද?
5. ගම් දෙටුවාට ශක්තිමත් වූ, සැලෙන මොල්ලියක් ඇති, වර්ණයෙන් හා බලයෙන් යුක්ත වූ වෘෂභයෙක් වීය. ඌ මා මැඩලීය. කිපුනා වූ මම ඌ දෂ්ට කළෙමි. දුකින් මඩනා ලද වෘෂභයා මරණයට පැමිණියේය.
6. ඉක්බිති ගම්වැසියෝ නික්ම හඬා වැලපී ගියාහුය. එහෙයින් මම පෙහෙවස් රකිමි. මට නැවත ක්‍රෝධය නො පැමිණේවා.
7. සොහොනෙහි මළවුන්ගේ මස් බොහෝ ඇත. මේ භෝජනය ඔබගේ සිත් ගත්තේය. පිංවත් සිවල, කුසගින්න හා පිපාසය ඉවසමින් කුමක් හෙයින් පෙහෙවස් රකීද?
8. ඇත් කුණෙහි ඇළුනේ ඇත් මසෙහි ගිජු වූයෙම් විශාල වූ ඇතාගේ කුසට පිවිසියෙමි. උණුසුම් වූ වාතයත් තියුණු රශ්මියත් ඒ ඇතාගේ මළ මාර්ගය වියලීය.
9. ස්වාමීනි, මම කෘෂ වූයේද වෙමි. පඬු පැහැ ඇති වීමි. මට නික්මීමට මාර්ගයක් නොවීය. වහා මහා වර්ෂාවක් වැස්සේය. එය උගේ මළ මග තෙමීය.
10. ස්වාමීනි, අනතුරුව මම රාහු මුඛයෙන් මිදුන චන්ද්‍රයා මෙන් එයින් පිටවීමි. එහෙයින් මම පෙහෙවස් රකිමි. ලෝභය මා වෙත නැවත නො පැමිණේවා.
11. පෙර නුඹ තුඹස් මුදුන්හි වේයන් බුදිමින් හැසිරුණෙහිය. පින්වත් වලස, කුසගින්න හා පිපාසය ඉවසමින් කුමක් හෙයින් පෙහෙවස් රක්නේ වීද?
12. සිය වාසස්ථානය වූ (වනයට) නිගා කරමින් බොහෝ වූ ආශා ඇති නිසාම මලය පෙදෙසට ගියෙමි. අනතුරුව ගම්වැසියෝ ගමෙන් නික්මී දුණු දඬුවලින් මා තැලූහ.
13. බිඳුන හිස හා ලේ වැකුණු සිරුර ඇති ඒ මම සිය නිවෙසට පෙරළා පැමිණියෙමි. එහෙයින් මම පෙහෙවස් රකිමි. අධික ආශා ඇති බව නැවත මා වෙත නො පැමිණේවා.
එහි **අනුජ්ජගාමි** යන ආදියෙන් ඔහු අමතයි. **චලක්කකු** යනු සෙලවෙන මොල්ලියක් ඇති. **දුක්ඛාභිතුන්නො** යනු ඒ වෘෂභයා දුකින් මැඩලන ලද්දේ රෝගී වී. **බහු** යනු බොහෝ. **පවිස්සං** යනු පිවිසියෙමි. **රස්මියො** යනු හිරුරැස්. **නික්ඛමිස්සං** යනු නික්වූයෙමි. **කපිල්ලකානි** යනු වේයන්. **නිප්පොථයන්තා** යනු කනු ලබන්නේ. **අතිහීලයානො** ඉක්මවා සිතන්නේ. ගර්හා කරනු ලබන්නේ. **කොදණ්ඩෙන **යනු දුනු දණ්ඩෙන්ද මුගුරුවලින්ද,
මෙසේ ඔවුහු සතරදෙනාම තමාගේ පෙහෙවස් රැකීම වර්ණනා කර නැගී සිට මහබෝසතුන් වැඳ ස්වාමීනි, ඔබ අන් දිනයන්හි මේ වේලාවෙහි ඵලාපල සඳහා යන්නෙහිය. අද නොගොස් කුමක් හෙයින් පෙහෙවස් රැක්මෙහි නිරත වූවෙහිදැයි විමසන්නාහු ගාථාවක් කීවාහුය.
14. ස්වාමීනි, ඔබ අපගෙන් යමක් විචාළේද, අපි සියල්ලෝම දන්නා පරිදි (ඒ කරුණ) විස්තර කළෙමු. ස්වාමීනි, අපිද ඔබගෙන් විමසමු. පින්වත් බ්‍රාහ්මණය, කුමක් හෙයින් ඔබ පෙහෙවස් රකින්නේ වෙහිද?
ඔහුද ඔවුන්ට විස්තර කළේය.
15. කෙලෙස්හි නොඇළුනා වූ පසේ බුදුවරයෙක් මගේ ආශ්‍රමයෙහි මොහොතක් වැඩ හුන්නේය. හෙතෙම මට යා යුතු තැනද පැමිණි තැනද ගෝත්‍රයද චරණයද යන සියල්ල කීවේය.
16. මෙසේ වුවත් මම උන්වහන්සේගේ පාදයන් නො වැන්දෙමි. මානයෙන් යුක්ත වූ මා විසින් උන්වහන්සේ නො විචාළෙමි. එහෙයින් මම පෙහෙවස් රකිමි. මානය මා වෙත නැවත නොපැමිණේවා කියාය.
එහි **යං නො** යනු යම් කරුණක් ඔබ අපගෙන් විචාළේද? **යථා පජානං** යනු තමාගේ දැනුම් පමණින් එය අපි විස්තර කළෙමු. **අනූපලිත්තො** යනු සියළු කෙලෙස්වලින් නොඇළුනේ. **සො මං** **අවෙදි** යනු හෙතෙම මවිසින් දැන් යා යුතු තැනද අනාගතයෙහි ඔබ මෙනම් වූ බුදුවරයෙක් වන්නෙහිය. මෙවැනි ගෝත්‍ර ඇත්තෙහිය. ඔබගේ සිල්හි ස්වභාවය මෙසේ වන්නෙහි යයි මෙසේ නමද ගෝතුයද චරණයද යන සියල්ල මට කීවේය දැන්වීය යනුයි. **එවම්පහං නග්ගහෙ** යනු මෙසේ උන්වහන්සේ කියනු ලබන කල්හිද මම මගේ මානය නිසා උන්වහන්සේගේ පාදයන් නොවැන්දෙමි.
මහබෝසත් තෙමේ මෙසේ තමාගේ පෙහෙවස් රැකීමේ කරුණ නිසා ඔවුන්ට අවවාද දී යවා පන්සලට පිවිසියේය. අන්‍යයෝද සුදුසු තැන්වලට ගියාහුය. මහබෝසත් තෙමේද නොපිරිහුන් ධ්‍යාන ඇත්තේ බ්‍රහ්මලෝකය පිහිටකොට ඇත්තෙක් වීය. අන්‍යයෝද ඔහුගේ අවවාදයෙහි සිට සුගතිය පිහිටකොට ඇත්තෝ වූහ.
ශාස්තෲන් වහන්සේ මේ ධර්මදේශනාව ගෙනහැර දක්වා උපාසකවරුනි, මෙසේ පෙහෙවස් රැකීම නම් පැරණි පණ්ඩිතයන්ගේ පරම්පරාවයි. පෙහෙවස් වැඩීම කළයුතු යයි වදාරා ජාතකය ගලපා වදාළ සේක. එකල්හි පරවියා අනුරුද්ධ තෙර වීය. වලසා කස්සප තෙර වීය. සිවලා මුගලන් තෙර වීය. සර්පයා සැරියුත් තෙර වීය. තාපසයා වනාහි මම ම වීමි යයි වදාළ සේක.
**සචෙහි ත්‍යාහං ධන හෙතු ගහිතො** යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් එක් උකටලී වූ භික්‍ෂුවක අරභයා දේශනා කළ සේක. ශාස්තෲන් වහන්සේ ඒ භික්‍ෂුවට (වදාරනුයේ) “කිම, ඔබ උකටලී වූයේ ඇත්තදැ”යි විමසා ස්වාමීනි, සත්‍යයයි කී කල්හි මහණ, මේ නන්‍දිරාගය ඔබ වැනි එකෙකු කිම නොකළඹයිද? මහ මෙර උපුටාලන මහා වාතය හාත්පස ඉදීගිය කොළ පිළිබඳව ලජ්ජා වේද? පෙර අවුරුදු සත්සියයක් කෙලෙස් ඇතුලත සඟවා වාසය කළා වූ මේ උතුම් සත්ත්වයාද කැළඹවූයේම යයි අතීත ප්‍රවෘත්ති ගෙනහැර පා වදාළ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍ය කරවන කල්හි බෝසත් තෙමේ පිටිසර පෙදෙසෙහි මොණර කිකිළියකගේ කුසෙහි පිළිසිඳ ගත්තේය. ගැබ මුහුකුරා ගියකල්හි මව ගොදුරු බිමෙහි බිත්තරය හෙලා ගියේය. බිත්තරයද මව සුවපත් කල්හි අන් සර්ප ආදීන්ගෙන් උවදුරක් නැති කල්හි නො නැසේ. එහෙයින් ඒ බිත්තරය කිණිහිරි කැකුළක් මෙන් රන්වන් වී මුහුකුරා ගියකල්හි තමාගේ ස්වභාවය නිසා බිඳුනේය. රන්වන් මොණර පැටියෙක් නික්මුණේය. ඌගේ ඇස් දෙක ඔළිද ඇට හා සමානය. තුඩ පබළුවක් වැනිය. රන්වන් රේඛා තුනක් ගෙල වටකර පිටමැදින් ගියාහුය. හෙතෙම වැඩිවියට පැමිණියේ ගැල්සකක් පමණ වූ සිරුර ඇත්තේ මනා වූ දැකුම් ඇත්තේ වීය. සියළු නිල් මොණරු එකතු වී ඌ රජ තනතුරෙහි තබා පිරිවැරූහ.
හෙතෙම එක් දිනයක් ජල පොකුණක පැන් බොන්නේ තමාගේ රූප සම්පත්තිය දැක මෙසේ සිතුවේය. මම සියළු මොනරුන් අතර අතිරේක වූ ශෝභාව ඇත්තෙක් වෙමි. ඉදින් මම මොවුන් සමග මිනිස් පියසෙහි වසන්නෙම් නම් මට උවදුරු උපදින්නේය. හිමවතට ගොස් හුදකලාව පහසුතැනක වසන්නෙමියි හෙතෙම රාත්‍රී කාලයෙහි මොනරුන් සැඟව ගියකල්හි කිසිවෙකුට නොදන්වා හිමවතට පිවිස පර්වතයන් තුනක් ඉක්මවා සිව්වන පර්වත සානුවෙහි එක් වනයෙක පියුමෙන් ගැවසී ගත් මහ විලෙකි. ඒ නුදුරෙහි එක් පර්වතයක් ඇසුරුකොට සිටි මහ නුගරුකෙක ඇත. එහි අත්තක සැගවුනි. ඒ පර්වතය මැද සිත්කළු ගුහාවක් ඇත. ඔහු එහි වසනු කැමැත්තේ වී ඒ ඉදිරියෙහි පර්වත මත්තෙහි සැඟවුනි. එතැනට යටින් නැගීමට නොහැකිය. උඩින් බැසීමට නොහැකිය. කුරුළු බළල් සර්ප මිනිස් යන මොවුන්ගෙන් වන බියෙන් මිදුනේය. හෙතෙම මෙය මගේ පහසු තැනයි. එදවස එහි වාසය කර දෙවන දවස්හි පර්වත ගුහාවෙන් නැගී සිට පර්වතය මත්තෙහි පෙරදිගට අභිමුඛ වී හුන්නේ උදාවන්නා වූ හිරුමඬල දැක තමාගේ දවල් කාලයෙහි රැකවරණය සඳහා “**උදෙතයං චක්ඛුමා** **එකරාජා**” යයි ආරක්‍ෂාව කර ගොදුරු බිමට බැස ගොදුරු ගෙන සවස් කාලයෙහි අවුත් පර්වතය මත පැසුළුදිගට අභිමුඛ වී හුන්නේ අස්තයට යන්නා වූ හිරුමඬල දැක රාත්‍රී රැකවරණය සඳහා “**අපෙතයං චක්ඛුමා එකරාජා”** යි ආරක්‍ෂාව කර මේ ක්‍රමයෙන් වාසය කරයි.
[missing tran] ඉක්බිති එක් දිනයක බරණැස් රජුගේ ඛේමා නම් වූ අග මෙහෙසිය අළුයම් කාලයෙහි සිහිනයක් දුටුවාය. (එය) මෙවැනි සිහිනයක් වීය. රන්වන් මොණරෙක් ධර්මය දේශනා කරයි. ඇය සාධුකාර දී ධර්මය අසයි. මොණරා ධර්මය දේශනා කර නැගිට ගියේය. ඇය මොණර රජු යන කල්හි ඌ අල්ලා ගනුවයි කියන්නීම පිබිදුනේය. පිබිදී සිහිනයක් බව දැන සිහිනයකැයි කී කල්හි රජු ආදරය නොකරන්නේය. මට දොළදුකකැයි කී කල්හි කරන්නේ යයි සිතා දොළදුකක් ඇත්තී වී හොත්තීය. ඉක්බිති රජු ඇය වෙත එළඹ “සොඳුර, ඔබට කවර නම් අපහසුවක් දැයි විචාළේය. මට දොළදුකක් උපන්නේ යයි කීවාය. සොඳුර, කුමක් කැමති වන්නෙහිද? ස්වාමීනි, රන්වන් මොණරකු ගේ ධර්මය අසන්නට යයි කීවාය. සොඳුර, එවැනි මොණරෙකු කෙසේනම් ලබම්ද? දේවයන් වහන්ස ඉදින් නොලබම්ද? මගේ දිවි නැතැයි කීවාය. සොඳුර, නොසිතුව. ඉදින් කිසිතැනක ඇත්ද ලබන්නෙහි යයි රජු ඇය අස්වසා ගොස් සිංහාසනයෙහි හුන්නේ අමාත්‍යයන් විචාළේය. එම්බා ඇමතිවරුනි, දේවිය රන්වන් මොණරෙකුගේ ධර්මය අසන්නට කැමැත්තීය. රන්වන් මොණරු වෙත්දැයි (ඇසීය) දේවයන් වහන්ස, බ්‍රාහ්මණයෝ දනිත් යයි කීහ.
රජු බමුණන් විචාළේය. බ්‍රාහ්මණයෝ මෙසේ කීවාහුය. මහරජතුමනි, ජලජ සත්ත්වයන් අතර මත්ස්‍යයෝ කැසුබුවෝ කකුළුවෝද ගොඩ උපන් සත්ත්වයන් අතර මුවෝ හංසයෝ මොණරු තිත් වටුවෝ යන මේ තිරිසන්නුද මනුෂ්‍යයෝද රන්වන් වෙත් යයි අපගේ ලක්‍ෂණ මන්ත්‍රයෙහි පැමිණියේ යි. රජු තමාගේ විජිතයෙහි වැදි පුත්‍රයන් කැඳවා තොප රන්වන් මොණරෙකු දුටුවිරූදැයි විමසීය. සෙස්සෝ නොදුටුවිරූයයි කීහ. යමෙකුට පියා විසින් කියන ලදද? හෙතෙම මෙසේ කීවේය. මවිසින්ද නොදුටු විරූය. මගේ පියා අසවල් තැන රන්වන් මොණරෙකු ඇතැයි කීවේ යයි යනුවෙනි. ඉක්බිති රජු ඔහුට (කියනුයේ) යහළුව, මගේ දේවියට ජීවිතය දුන්නේ වන්නේය. ගොස් ඌ බැඳගෙන එවයි බොහෝ ධනය දී පිටත් කර හැරීය. හෙතෙම අඹුදරුවනට ධනය දී එහි ගොස් මහබෝසතුන් දැක පුඩුවක් අටවා අද බැඳෙන්නේය. අද බැඳෙන්නේ යයි නොබැඳම මළේය. දේවියද ප්‍රාර්ථනා නොලබන්නීම මළාය. රජු ඒ මොණරා නිසා මාගේ ප්‍රිය භාර්යාව මළා යයි කිපී වෛරයෙන් යුක්ත වී හිමාලයෙහි සිව්වන පර්වත සානුවෙහි රන්වන් මොණරෙක් හරසිරෙයි. ඔහුගේ මස් කා අජරාමර වෙත් යයි රන්පතෙක ලියවා උතුම් මඤ්ජුසාවක තබා කළුරිය කළේය.
ඉක්බිති අනෙකෙක් රජ වීය. හෙතෙම පතෙහි අකුරු දැක අජරාමර වන්නෙමියි ඌ අල්ලා ගැනීම පිණිස එක් වැද්දෙකු යැවීය. ඔහුද එහිම මළේය. මෙසේ සවන රජ පරපුර දක්වා ගියේය. වැදි පුතුන් සදෙනෙක්ම හිමාලයෙහිම මළෝය. සත්වන රජු විසින් යවන ලද සත්වන වැද්දා අද අද යැයි අවුරුදු සතක් බැඳ ගැනීමට නොහැකි වන්නේ මේ මොණර රජුගේ පාදයෙහි මලපුඩු නොහැසිරෙන්නේ කවර හෙයින්දැයි සිතුවේය. ඉක්බිති පරීක්‍ෂා කරනුයේ සවසද උදේද ඌ රැකවරණ කරනු දැක මෙතැන අන් මොණරෙක් නැත. මොහු බ්‍රහ්මචාරී වූවෙකු විය යුතුය. බ්‍රහ්ම චර්යාවෙහි බලයෙන්ද රැකවරණයෙහි බලයෙන්ද මොහුගේ පාදය පුඩුවෙහි නොබැඳේ යයි නියමානුකූලව පරීක්‍ෂා කර පසල් දනව්වට ගොස් එක් මොණර කිකිළියක බැඳ යම්සේ ඇය අසුරු ගැසූ කල්හි නාද කරයිද, අත්පොළසන් දුන් කල්හි නටයිද මෙසේ හික්මවා ගෙන ගොස් බෝසතුන් රැකවරණය කිරීමට පළමුවම පුඩුව අටවා අසුරු ගසා මොණර කිකිළිය හැඬවීය. මොණරා ඇයගේ ශබ්දය ඇසුවේය. එකෙනෙහි අවුරුදු සත්සියයක් සැඟවී සිටි ඔහුගේ කෙලෙස් රාගය පෙණය කර පහර දෙනලද සර්පයෙකු මෙන් නැගී සිටියේය. හෙතෙම කෙලෙස්වලින් රෝගී වී රැකවරණය කරන්නට නොහැකි වී වේගයෙන් ඇය වෙතට ගොස් පාදයන් පුඩුවට පිවිසවන්නේම අහසින් බැස්සේය. අවුරුදු සත්සියයක් නොහැසිරුන පුඩුව එකෙනෙහිම හැසිර පාදය බැඳුනේය.
ඉක්බිති වැදිපුත්‍රයා යෂ්ටිය අග එල්වෙන්නා වූ ඌ දැක මෙසේ සිතුවේය. වැද්දෝ සයදෙනෙක් මේ මොණර රජුව බඳින්නට නොහැකි වූවාහුය. මටද සත් අවුරුද්දක් නොහැකි වීිමි. අද වූකලී මෙතෙමේ මේ මොණර කිකිළිය නිසා කෙලෙස්වලින් රෝගී වූයේ රැකවරණය කරන්නට නොහැකි වී අවුත් පුඩුවෙහි බැඳුනේ හිස යටිකුරුව එල්ලෙයි. මවිසින් මෙබඳු වූ සිල්වතෙක් විඩාවට පත් කළේ අනිකෙකුගේ මෙවන් පඬුරු සඳහා ගෙන යන්නට නුසුදුසුය. රජු විසින් දෙන ලද (පඬුරු) සත්කාරවලින් මට කවර නම් ප්‍රයෝජනයක්ද? ඌ මුදාහරින්නෙමියි සිතා නැවත මෙසේ සිතීය. මෙතෙමේ ඇතෙකු හා සමාන ශක්ති සම්පන්නය. මා සමීපයට යන කල්හි මෙතෙමේ මා මරන්නට එයි යයි මරණ බියෙන් තැතිගෙන වෙව්ලන්නේ පයක් හෝ පියාපතක් හෝ සිඳින්නේය. වෙතට නොඑළඹ ඌට පිළිසන්ව සිට ඊතලයෙන් මොහුගේ පුඩුව සිඳින්නෙමි. අනතුරුව තෙමේම කැමති පරිදි යන්නේය යනුයි. හෙතෙම සැඟවී සිට දුනුදිය නංවා ඊතලය යොදවා ඇද්දේය. මොණරාද මෙතෙම මා කෙලෙස්වලින් ආතුර වූවෙකු කර මා බැඳුන බව දැන උත්සාහ රහිත වූයේ සිටින්නේය. ඔහු කොහිදැයි සිතා ඔබිනොබ බලා දුනුදිය නගා සිටියහු දැක මා මරාගෙන යනු කැමැත්තේ වන්නේ යයි සිතන්නේ මරණ බියෙන් තැතිගත්තේ වී දිවි යදිමින් පළමු ගාථාව කීවේය.
1. යහළුව, ඉදින් මා වස්තුව උදෙසා අල්ලා ගන්නා ලද නම් නොමරව. මා ජීවග්‍රාහයෙන් අල්ලාගෙන රජු සමීපයට ගෙන යව. (එවිට) බොහෝ ධනය ලබන්නෙහි යයි හඟිමි.
එහි **සචෙහි ත්‍යාහං** යනු ඉදින් ඔබ විසින් මා. **උපන්තිනෙහි** යනු සමීපයට ගෙන යව. **ලච්ඡසි නප්පරූපං** යනු බොහෝ වූ ධනය ලබන්නෙහි.
ඒ අසා වැදි පුත්‍රයා මෙසේ සිතීය. මේ මොණර රජු මා විදිනු කැමැත්තෙන් ඊතල යෙදීයයි සිතයි. ඔහු අස්වසමියි ඔහුව අස්වසන්නේ දෙවන ගාථාව කීවේය.
2. මොණර රජුනි, මේ ඊය ඔබ මරණු පිණිස දුනුදියෙහි නොයෙදුවෙමි. මම ඔබගේ මලපුඩුව සිඳින්නෙමි. (ඔබ) සුවසේ (කැමති තැනකට) යේවා!
එහි **අධිපාතයිස්සං** යනු සිඳින්නෙමි.
අනතුරුව මොණර රජු ගාථා දෙකක් කීවේය.
3. යම් හෙයකින් අවුරුදු සතක් සා පිපාසා ඉවසමින් රෑ දවල් මා ලුහුබැන්දෙහිද? ඉක්බිති පුඩුවෙහි බැඳුන මා කවර කරුණක් නිසා බැම්මෙන් මුදනු කැමැත්තෙහිද?
4. අද තොප පරපණ නැසීමෙන් වැලකුනේ වෙහිද? සියළු සතුන්ට අභය දානය දුන්නෙහිද? යම්හෙයකින් ඔබ පුඩුවෙහි බැඳුන මා බැම්මෙන් මුදන්නට කැමති වන්නෙහිද?
එහි **යං** යනු යම් හෙයකින් ඔබ මා මෙතෙක් කල් ලුහුබැන්දේද එහෙයින් ඔබගෙන් විමසමි. අනතුරුව කුමක් නිසා මලුපුඩුවෙහි වසඟයට පැමිණි මා බැම්මෙන් මුදන්නට කැමති වන්නෙහිදැයි අර්ථයි. **විරතොනු සජ්ජා** යනු අද වැලකුනේ වෙහිද? **සබ්බ භූතෙසු** යනු සියළු සත්ත්වයන්ට.
මෙතැන් පටන් වචන පිළිවදන් සම්බන්ධය දතයුතුයි.
5. මොණර රජතුමනි, මේ කරුණ ඔබගෙන් විමසමි. යමෙක් සියළු සත්ත්වයන් කෙරෙහි අභය දෙයිද? හෙතෙම මෙලොවින් චුත වූයේ කවර සැපක් ලබයිදැයි පරපණ නැසීමෙන් තොර වූවහුට කියව.
6. පරපණ නැසීමෙන් තොර වූවහුට කියමි. යමෙක් සියළු සත්ත්වයන් කෙරෙහි අභය දෙයිද? හෙතෙම මෙලොවදී ප්‍රශංසාව ලබයි. මරණින් මතු සුගතියට යයි.
7. ඇතමෙක් දෙවියෝ නැතැයි කියති. ප්‍රාණය මෙලොවදීම නැසේ යයිද. එසේම යහපත් අයහපත් කටයුතුවල විපාක නැතැයිද දානය මෝඩයන්ගේ පැනවීමකැයිද කියති. රහත් වූ ඔවුන්ගේ එම වචනය අදහමි. එහෙයින් මම පක්‍ෂීන් මරමි.
ප්‍රකට වූ සම්බන්ධය ඇති මේ ගාථාවෝ පෙළෙහි අනුපිළිවෙලින්ම දත යුත්තාහ.
එහි **ඉච්චාහු එකෙ **යනු ඇතැම් ශ්‍රමණ බ්‍රාහ්මණයෝ මෙසේ කියත්. **තෙසං වචො** **අරහතං සද්දහානො** යනු කුලයන් වෙත නිතර යන්නා වූ මරණින් මතු ජීවිතයක් නැතැයි කියන්නා වූ ඒ හෙළුවැලි ශ්‍රමණයෝ පසේ බුදු නුවණට වාසනා සහිත වූද ඔහුට උච්ඡේදවාදය ගැන්වූවාහුය. හෙතෙම ඔවුන් හා ඇසුරු කිරීමෙන් පිං පව් නැතැයි ගෙන කුරුල්ලන් මරවයි. මෙසේ මේ අසත්පුරුෂ සේවනය මහා සාවද්‍ය වූවෙකි. මෙතෙම ඔව්හුම රහත්හු යයි හඟිමින් මෙසේ කීවේය.
ඒ අසා මහබෝසත් තෙමේ ඔහු ලවාම පරලොවක ඇති බව කියවන්නෙමියි උගුල් දණ්ඩෙහි හිස යටිකුරුව එල්බෙන්නේම
8. දැකුම්කළු වූ චන්ද්‍රයාද සූර්යයාද යන දෙදෙනා බබලමින් අහසේ ගමන් කරති. ඔවුහු මෙලොව අයත්ද නැතහොත් පරලොවට අයත්ද? ඔවුහු මිනිස් ලොවහි යයි කෙසේ නම් කියත්ද?
යන ගාථාව කීවේය.
එහි **ඉමස්ස** යනු කිම ඔවුහු මේ ලොව සතු වූවෝ වෙත්ද? නැතහොත් පරලොවට අයත් වූවහුද? දැයි ස්වාමිවරුන්ගේ වචනය වේද? **කථන්නු තෙ** යනු ඒ දිව්‍ය විමානයන්හි චන්ද්‍ර සූර්ය දිව්‍ය පුත්‍රයන් පිළිබඳව කෙසේ නම් කියත්ද? කිම ඇතැයි කියත්ද? නැතහොත් නැතැයි කියත්ද? කිම දෙවියෝද නැතහොත් මිනිස්සු යයිද කියත්ද?
වැදි පුත්‍රයා ගාථාවක් කීවේය.
9. දැකුම්කළු වූ චන්ද්‍රයාද සූර්යයාද යන දෙදෙනා බබලමින් අහසේ ගමන් කරති. ඔවුහු පරලොවට අයත් වෙති. මේ ලොවට අයත් නොවෙති. ඔවුහු මිනිස් ලොව දෙවියෝ යයි කියත්.
ඉක්බිති මහබෝසත් තෙමේ ඔහුට මෙසේ කීවේය.
10. යමෙක් අහේතුවාදී වේද කර්මවිපාක නැත්තේ යයි කියත්ද, එසේම යහපත් අයහපත් කටයුතුවල විපාකය නැතැයි කියාද යමෙක් දානය මෝඩයන් විසින් පනවන ලද්දක් දැයි කියත්ද ඔවුහු මේ කරුණෙහි ලාම නැසුනෝ වෙති. පහත් වූ වාද ඇත්තෝ වෙති.
එහි **එත්‍ථෙව තෙ නිහතා** යනු ඉදින් සඳ හිරු දෙදෙන දෙව්ලොව සිටියෝද මිනිස්ලොව සිටියෝද නොවෙත්ද, ඉදින් මොවුහු දෙවියෝ වෙත්ද, මිනිස්සු නොවෙත්ද මෙහි මේ පැහැදිලි කිරීමෙන්ම ඔබගේ කුලයන් ඇසුරු කරන ඔවුහු පහත් කථා ඇත්තෝ නැසුනෝ වෙති. **අහේතුකා** යනු පාරිශුද්ධත්වයට හෝ කිළිටි වීමට හේතු වූ ක්‍රියා නැතැයි යන මෙබඳු ප්‍රකාශ ඇත්තෝය. **දත්තුපඤ්ඤත්තං** යනු යමෙක් දීම මෝඩයන් විසින් පනවන ලද්දකැයි කියත්ද,
හෙතෙම මහබෝසතුන් කියත්ම කියත්ම එය සලකා ගාථා දෙකක් කීවේය.
11. ඔබගේ මේ වචනය ඒකාන්තයෙන්ම සත්‍යයකි. දානය ප්‍රතිඵල රහිත යයි කෙසේනම් කියන්නේද? එසේම හොඳ-නරක කටයුතුවල විපාකයන් මෝඩයන් විසින් පැනවූවක් වන්නේ කෙසේද?
12. මොණර රජුනි, කුමක් කරන්නේ කෙසේ කරන්නේ කුමක හැසිරෙන්නේ කුමක් සේවනය කරන්නේ කවර තවුස් ගුණයකින් යුක්ත වූයේ යම් සේ මම නිරයට නොවැටෙම්ද? ඒ කරුණ මට කියව.
එහි **දත්තුපඤ්ඤත්තං** යනු දානය මෝඩයන් විසින් පනවන ලද්දක් නම් කෙසේ වේද යන අර්ථයි**. කථං කරො** යනු මම කවර නම් ක්‍රියාවක් කරන්නේ නිරයට නොයම්ද? සෙස්ස ඊටම සමාන අර්ථ ඇති වචනයි.
ඒ අසා මහබෝසත් තෙමේ ඉදින් මම මේ ප්‍රශ්නය කියන්නෙමිද? මිනිස් ලොව හිස් වූවක් මෙන් කළේ වන්නේය. මොහුට එහිම දැහැමි ශ්‍රමණ බ්‍රාහ්මණයන් ඇති බව කියන්නෙමියි සිතා ගාථා දෙකක් කීවේය.
13. මෙලොව යම්කිසි ශ්‍රමණ කෙනෙක් වෙත්ද? කසාවත් දරන අනගාරික වූ නොකල්හි හැසිරීමෙන් වැලකුනු ඒ සත්පුරුෂයෝ සුදුසු කාලයෙහි උදෑසනම පිඬු පිණිස හැසිරෙත්.
14. සුදුසු කාලයෙහි ඔවුන් වෙත එළඹ ඔබගේ සිතට ප්‍රිය වූ යමක් වේද එය විමසව. ඔවුහු මෙලොවද පරලොවද දියුණුව දන්නා පරිදි කියත්.
එහි **සන්තො** යනු සන්සිඳුනා ලද පව් ඇති පණ්ඩිතයෝය. පසේ බුදුවරුය. **යථා** **පජානං** යනු ඔවුහු ඔබට තමා දන්නා පරිද්දෙන් කියත්. ඔබගේ සැකය සිඳ කියන්නාහ. **පරස්සචත්‍ථං** යනු මෙනම් වූ කර්මයෙන් මිනිස්ලොව උපදිත්. මෙයින් දිව්‍ය ලෝකයෙහි මෙයින් නිරය ආදීන්හි යයි මෙසේ මෙලොව ද පරලොව ද අභිවෘද්ධිය කියත්. ඔවුන් විමසුවවයි මෙසේද කියා නිරය බියෙන් බිය ගැන්වීය.
පුරන ලද පාරමිතා ඇති ඒ පසේ බෝධිසත්ත්වයෝ හිරු රැස් ස්පර්ශය බලා සිටි පිරිපුන් පියුමක් මෙන් මුහුකුරා ගිය නුවණ ඇත්තෝ හැසිරෙත්. හෙතෙම ඔහුගේ ධර්මකථාව අසන්නේම සිටි පියෙන්ම සිටියේ සංස්කාරයන් පරීක්‍ෂා කර බලා තිලකුණු විමසා බලනුයේ පසේ බුදු නුවණ අවබෝධ කළේය. ඔහුගේ අවබෝධයත් මහබෝසතුන්ගේ බැම්මෙන් මිදීමත් එක් ඇසිල්ලකම වීය. පසේ බුදුරජු සියළු කෙලෙස් නසා භව කෙළවරෙහි සිටියේ ප්‍රීති වාක්‍ය ප්‍රකාශ කරනුයේ,
15. සර්පයෙක් දිරාගිය පැරණි හැවය හරන්නාක් මෙන්ද, කොළ පැහැති ගසක් පඬුවන් වූ කොළයක් මෙන්ද, මම මගේ රුදුරු බව අත්හරිමි. මගේ මේ රුදුරු බව ප්‍රහීණය.
යන ගාථාව කීවේය.
එහි අර්ථය යම් සේ සර්පයා දිරාපත් වූ පැරණි හැවය අත්හරීද, යම් සේ කොළ පැහැතිව හටගනු ලබන නිලවන් කොළ ඇති ගස යම් යම් තැන සිටි පඬු පැහැති කොළ අත්හරීද මෙසේ මමද අද රුදුරු බව දරුණු බව අත්හැර සිටියේ වෙමි. දැන් ඒ මම මගේ රුදුරු බව ප්‍රහීණය කළෙමි. අද මම මගේ ලොල් බව අත්හරිම්ද ඒකාන්තයෙන් යහපති.
හෙතෙම මෙම ප්‍රීතිවාක්‍යය ප්‍රකාශ කර මම වූ කලී සියළු කෙලෙස් බැමිවලින් මිදුනේ වෙමි. මගේ නිවෙස්නෙහිද මවිසින් බැඳ තබන ලද බොහෝ කුරුල්ලෝ ඇත්තාහ. ඔවුන් කෙසේ මුදන්නෙමිදැයි සිතා මහබෝසතුන්ගෙන් විචාළේය. මොණර රජතුමනි, මගේ නිවසෙහි බොහෝ කුරුල්ලෝ බඳින ලද්දෝ වෙති. ඔවුන් කෙසේ නම් මුදන්නෙමිද? සර්වඥ බෝධසත්ත්වයන්ගේ උපාය විමසීමේ නුවණ පසේ බුදුවරුන්ට වඩා මහත් වූවක් වේ. එහෙයින් ඔහුට කීවේය. තොප විසින් යම් මගකින් කෙලෙස් සිඳ පසේබුදු නුවණ අවබෝධ කරගන්නා ලදද එය අරභයා “සියළු දඹදිව බන්‍ධනයට පත් වූ සත්ත්වයෝ නම් නොවන්නාහ”යයි සත්‍යක්‍රියා කරව. ඔහු බෝසතුන් විසින් දෙන ලද න්‍යායයෙහි සිට සත්‍යක්‍රියා කරන්නේ,
16. මවිසින් බඳනා ලද යම් සිය ගණනක් පක්‍ෂීන් නිවෙස්නහි ඇත්ද මම ඔවුන්ටද අද අභය දෙමි. ඔවුහු මිදීමට පත් වූවාහු තමා වසන තැන්වලට යෙත්වා යන ගාථාව කීවේය.
එහි **මොක්ඛඤ්ච** **තෙ පත්තො** යනු ඒ මම මෝක්‍ෂයට පත් වූයේ වෙමි. පසේ බුදු නුවණ අවබෝධ කර සිටියේ වෙමි. ඒ සත්ත්වයන්ට ජීවිත දානයෙන් අනුකම්පා කරමි. මේ සත්‍යයෙන් **සකං නිකෙතං** සියල්ලෝම ඒ සත්ත්වයෝ තමාගේ වසන තැනට යත්වායි කියයි.
ඉක්බිති ඔහුගේ සත්‍යක්‍රියා කාලයෙහිම සියල්ලන් බැම්මෙන් මිදී සතුටු නාදයෙන් නාද කරන්නාහු සිය තැන්වලටම ගියාහුය. එකෙනෙහි ඔවුන්ගේ ගෙවල්වල බළලුන් ආදීකොට සියළු දඹදිව බන්‍ධනගත සත්ත්වයෙක් නම් නොවීය. පසේ බුදුරජ අත ඔසවා හිස ස්පර්ශ කළේය. එකල්හි ගිහි ස්වරූපය අතුරුදහන් වූයේය. පැවිදි ස්වරූපය පහළ වීය. හෙතෙම සැටවයස් තෙර කෙනෙක් මෙන් ආකල්පයෙන් යුක්ත වූයේ අටපිරිකර දරන්නෙක් වී ඔබ මට මහත් වූ පිහිටක් වූයේ යයි (මොණර රජුට බැඳදිළිව) ප්‍රදක්‍ෂිණා කර අහසෙහි පැන නැගී නන්‍දමූලක පර්වතයට ගියේය. මොණර රජුද යෂ්ටිය අගින් නැගී සිට ගොදුරු ගෙන තමා වසන තැනටම ගියේය. දැන් අවුරුදු හතක් පුඩු අතැතිව හැසිරද වැද්දාට මොණර රජු නිසා දුකින් මිදුන බව ප්‍රකාශ කරමින් ශාස්තෲන් වහන්සේ අවසාන ගාථාව වදාළ සේක.
17. යසස් ඇති මොණර රජු බැඳගන්නට පුඩුව අතැති වැද්දා වනයෙහි හැසිරුනේය. යසස් ඇති මොණර රජු බැඳි යම් සේ දුකින් මිදුනේද එසේ මම ද දුකින් මිදුනෙමි.
එහි **බාධෙතුං** යනු හැරගන්නට මේම වූ පෙළ වේ. **බන්‍ධිත්‍වා** යනු බැඳී සිටියහුගේ ධර්මකථාව අසා ලබන ලද සංවේග ඇත්තේ වී යන අර්ථයි. **යථාහං** යනු යම්සේ මම තෙමේම අවබෝධ කරගත් නුවණින් මිදුනේ වෙම්ද එසේම ඔහුද මිදුනේමය.
ශාස්තෲන් වහන්සේ මේ ධර්මදේශනාව ගෙනහැර දක්වා සත්‍යයන් ප්‍රකාශ කර ජාතකය ගලපා වදාළ සේක. සත්‍ය දේශනාවසානයෙහි උකටලී වූ භික්‍ෂුව රහත් බවට පැමිණියේය. එදා මොණර රජු මම ම වීමි යයි වදාළ සේක.
**යදෙසමානා විචරිම්හා **යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් මහළු තෙරවරුන් දෙදෙනෙකු අරභයා දේශනා කළ සේක. මහකොසොල් රජු බිම්බිසාරට දුවක දෙන්නේ දුවගේ නාන මිල පිණිස කසීගම දුන්නේය. අජාසත් විසින් පියා මැරවූ කල්හි පසේනදී කොසොල් රජු ඒ ගම උදුරා ගත්තේය. ඔවුන් ඒ සඳහා යුදකරන කල්හි අජාසත් හට ජය වීය. කොසොල් රජු පරාජයට පත්වූයේ අමාත්‍යයන් විචාළේය. කවරනම් උපායයෙන් අජාසත් ගන්නෙමුදැයි කියාය. මහරජතුමනි, භික්‍ෂූන් වූ කලී මන්ත්‍රණයෙහි දක්‍ෂයෝ වෙති. චර පුරුෂයන් යවා විහාරයෙහි භික්‍ෂූන්ගේ කථාවක් පරීක්‍ෂා කරන්නට වටනේ යයි කීහ. රජු මැනවයි පිළිවදන් දී එව් තෙපි විහාරයට ගොස් පිළිසන් වී හිමිවරුන්ගේ කථාව පරීක්‍ෂා කරව් යයි පුරුෂයන් යෙදවීය. ජේතවනයෙහි බොහෝ රාජපුරුෂයෝ පැවිදි වූවාහු වෙති. ඔවුන් අතර මහළු තෙරවරු දෙදෙනෙක් විහාරය කෙළවර පන්සලෙහි වසත්. එක් අයෙක් ධනුග්ගහ තිස්ස නම් වේ. එක් අයෙක් මන්ත්‍රීදත්ත තෙර නම් වේ. ඔවුහු මුළු රෑ නිදා අළුයම පිබිදියාහුය.
ඔවුන් අතර ධනුග්ගහ තිස්ස තෙරුන් ගිනි දල්වා ස්වාමීනි, දත්ත තෙරණුවනි යයි කීය. ස්වාමීනි කිම? තෙපි නිදව්දැයි. නිදියමි. කුමක් කළයුතුද? ස්වාමීනි මේ කොසොල් රජු කෙලතොල්ලෝය. සැලියක් පමණ බොජුන් වළඳන්නට පමණක් දනී යයි කීවේය. ඉදින් ස්වාමීනි කිමද? තමාගේ කුස පණුවෙකු පමණ වූ අජාසත් රජු පරාජය කරන ලද්දේ යයි කියවයි. ස්වාමීනි කුමක් කරන්නට වටනේදැයි. ස්වාමීනි දත්ත තෙරණුවනි, යුද්ධය නම් සකට බ්‍රෑහ, චක්‍ර බ්‍රෑහ, පදුම බ්‍රෑහ වශයෙන් ත්‍රිවිධ වේ. ඒ අතරින් අජාසත් ගන්නහු විසින් සකට බ්‍රෑහය කොට ගන්නට වටී. අසවල් පර්වත කෙළවර දෙපසෙහි දක්‍ෂ පුරුෂයන් තබා ඉදිරියෙහි බලසෙනග දක්වා ඇතුලට පිවිසි බව දැන කෑගසා පැන වැටී කුමනෙහි පිවිසි මසුන් මෙන් ඇතුල් මිටෙහි කර ඔහු ගැනීමට හැකියයි කීවේය.
යොදන ලද මිනිස්සු ඒ කථාව රජුට දැන්වූහ. රජු මහත් වූ සේනාව සමග ගොස් එසේකොට අජාසත් ගෙන සැකිළි බැම්මෙන් බැඳ දින කීපයක් මාන නැත්තෙකු කොට නැවත මෙබන්දක් නොකරවයි අස්වසා මුදවා දුව වූ වජිරා කුමාරියද ඔහුට දී මහත් වූ පිරිවර සමග පිටත්කර හැරියේය. කොසොල් රජු විසින් ධනුග්ගහතිස්ස තෙරුන්ගේ සංවිධානයෙන් අජාසත් ගන්නා ලදැයි භික්‍ෂූන් අතර කථාවක් උපන්නේය. දම්සභාවෙහිද එසේම කථාව උපදවාලූහ. ශාස්තෲන් වහන්සේ අවුත් මහණෙනි, දැන් කිනම් කථාවෙකින් යුක්ත වූවාහුදැයි විමසා මෙනම් වූවෙකනැයි කී කල්හි මහණෙනි, දැන් පමණක් නොවේ. පෙරද ධනුග්ගහ තිස්ස යුද්ධ සංවිධානයෙහි දක්‍ෂයෙක් වූයේම යයි වදාරා අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවර දොරටු සමීප ගම්වැසි එක් වඩුවෙක් දැව පිණිස වනයට ගොස් වලෙක වැටුන එක් ඌරු පැටියෙකු දැක ගෙනවුත් ඌට තච්ඡසූකර යයි නම්කොට පෝෂණය කළේය. හෙතෙම ඔහුට උපකාරී විය. තුඩින් ගස් පෙරලා දෙයි. දළින් වෙලා කළුනූල අදී. මුඛයෙන් ඩැහැගෙන වෑ නියන් මුගුරු ගෙන එයි. වැඩිවියට පත් හෙතෙම මහා බල ඇත්තේ මහා සිරුර ඇත්තේ වීය. වඩුවා ඔහු කෙරේ පුත්‍ර ප්‍රේමය උපදවා මෙහි වසන්නා වූ මොහුට කිසිවෙක් හිංසා කරන්නේ යයි වනයෙහි මුදාහැරියේය. හෙතෙම මෙසේ සිතීය. මම මේ වනයෙහි හුදකලාව වාසය කරන්නට නොහැක්කෙමි. නෑයන් සොයා ඔවුන් විසින් පිරිවරන ලද්දේ වසන්නෙමියි හෙතෙම වන ලැහැබෙහි ඌරන් සොයන්නේ බොහෝ ඌරන් දැක සතුටු වී ගාථා තුනක් කීවේය.
**1**. යමක් සොයන්නා වූ අපි පර්වතයන්හිද වනයන්හිද ඇවිද්දෙමුද, නෑදෑයන් සොයමින්** **හැසිරෙන්නෙම්ද**, **මා විසින් ඒ නෑයන් ලබන ලදිමි.
2. මේ මුල් (අල) හා ගෙඩි බොහෝය. මේ කෑයුතු දේද බොහෝය. මේ පර්වත නදීන් සිත්කළුය. සුවසේ විසීම වන්නේය.
3. උත්සාහයෙන් තොරව සැක නැතිව සෝකයෙන් තොරව බිය රහිතව සියලු ඤාතීන් සමග මම මෙහිම වසන්නෙමි.
එහි **යසෙදමානා** යනු යම් ඤාති සමූහයක් සොයමින් අපි හැසිරුනුමුදු, සොයමින් මම හැසුරුනෙමිද **තෙ මෙ** යනු ඒ මොවුහු. **භක්ඛො** යනු වනමුල් ගෙඩි සංඛ්‍යාත ඒ ආහාරයි. **අප්පොසුක්කො හුත්‍වා** අනුත්සාහී වී.
ඌරෝ ඔහුගේ කථාව අසා සිව්වන ගාථාව කීවාහුය.
4. තච්ඡ සූකරය, අන් ලෙනක් සොයව. අපට මෙහි සතුරෙක් වෙයි. ඔහු මෙහි අවුත් හොඳ හොඳ ඌරන් මරයි.
එහි **තච්ඡ** යනු ඔහු නමින් අමතයි. **වරං වරං** යනු නසන්නේම වැඩුන මස් ඇති හොඳ හොඳ ඌරන්වම නසයි.
මෙතැන් පටන් පෙනෙන සම්බන්ධ ගාථාවෝ පෙළෙහි වූ ක්‍රමයෙන්ම දත යුතුය.
5. මෙහි අපගේ සතුරා කවරෙක්ද? නැසිය නොහැකි ආකාරයෙන් ඤාතීන් එකතු වූ කල්හි (ඒ අප) නසයිද අසන්නා වූ මට ඌ කවරෙක්දැයි කියව.
6. තච්ඡ සූකරය, උඩට නැගුන රේඛා ඉරි ඇති සතුන්ට රජු වූ බලවත් දළයන් ආයුධ කොට ඇති ව්‍යාඝ්‍රයෙක් ඇත. හෙතෙම මෙහි අවුත් හොඳ හොඳ ඌරන් නසයි.
7. අපට දළ නැත්තේ නොවේ. සිරුරෙහි බලය ඇත. සියල්ලෝ එකතු වී තනි වූ ඔහු යටත් කරමු.
8. තච්ඡකය, හෘදයංගම වූ කණට සුව එළවන්නා වූ වචනයක් කියෙහි. යමෙක් යුද්ධයෙහිදී පලායන්නෙහිද ඌද පසුව නසමු.
එහි **කොනම්හාකං** යනු මම තොප දැකම මේ ඌරෝ මද වූ මස් ලේ ඇත්තෝ වෙති. ඔවුන් ඇති බිය නිසා එසේ වීයයි සිතුවෙමි. එහෙයින් මට මෙහි අපගේ සතුරා කවරෙක්දැයි කියව. **උද්ධග්ගරාජී** යනු උඩට නැගුන සිරුරු රේඛාවන්ගෙන් යුක්තවූ ව්‍යාඝ්‍රයෙකු අරභයාම කියන ලදහ. **යොපි **යනු යමෙක් අප අතර එකෙකුදු පලායන්නේද ඔහුද අපි පසුව නසන්නෙමුයි.
තච්ඡ සූකරයා සියළු ඌරන් එක් සිත් ඇත්තවුන් කර කවර වේලාවක ව්‍යාඝ්‍රයා පැමිණෙන්නේදැයි විචාළේය. අද උදෑසනම එකෙකු රැගෙන ගියේය. හෙට උදේම පැමිණෙන්නේ යයි කීවේය. හෙතෙම යුද්ධයෙහි දක්ෂය. මෙතැනම සිටියහු විසින් දිනන්ට හැකියයි බිම් හිස දනී. එහෙයින් එක් පෙදෙසක් සලකා රාත්‍රියෙහිම ඌරන් ගොදුරු ගන්වා ඉතා අළුයම පටන් යුද්ධය නම් සකට බ්‍යුහ ආදී වශයෙන් ත්‍රිවිධ යයි කියා පදුම ව්‍යුහය යෙදවීය. මැද තැනහි කිරි බොන්නා වූ ඌරු පැටවුන් තැබීය. ඔවුන් පිරිවරා ඔවුන්ගේ මව්වරුද, ඈලා පිරිවරා වඳ ඊරියෝද, ඔවුන් අතර ඌරු පැටවුන්ද, ඔවුන් අතර මදක් පිටතට නික්මුණ දළ ඇති තරුණ ඌරන්ද, ඔවුන් අතර මහා දළ ඇති ඌරන්ද ඔවුන්ගේ අතර වයසට පත් ඌරන්ද අනතුරුව දහය බැගින් වූ විස්ස බැගින් වූ තිහ බැගින් වූ කණ්ඩායම් ද කොට බලගොමු තැබීය. තමා සඳහා එක් වලක්ද, ව්‍යාඝ්‍රයාගේ වැටීම සඳහා එක් මනාව පිහිටි ගුහාවක්ද කොට තැනවීය. ආවාටයන් දෙක අතර තමාගේ සිටීම පිණිස පීඨිකාවක් කරවීය. හෙතෙම බලසම්පන්න යෝධ ඌරන් ගෙන ඒ ඒ තන්හි ඌරන් අස්වසමින් හැසුරුනේය. ඔහු මෙසේ කරත්දීම හිරු නැංගේය.
ඉක්බිති ව්‍යාඝ්‍ර රජු (තමාගේ යහළු වූ) කපටි ජටිලයාගේ අසපුවෙන් නික්මී පර්වත තලාවෙහි සිටියේය. ඌරෝ ඔහු දැක ස්වාමීනි, අපගේ සතුරා පැමිණියේ යයි කීවාහුය. බිය නොවව්. මෙතෙම යමක් කරයිද, ඒ සියල්ලට විරුද්ධව කරව් යයි කීවේය. ව්‍යාඝ්‍රයා ශරීරය කම්පාකොට පසුබසින්නාක් මෙන් මුත්‍රා කළේය. ඌරෝද එසේම කළාහුය. ව්‍යාඝ්‍රයා ඌරන් දෙස බලමින් මහ හඬින් නාද කළේය. ඔවුහුද එසේම කළාහුය. හෙතෙම ඔවුන්ගේ කාර්යය දැක මෙසේ සිතීය. මොවුහු පෙර මෙසේ නොවූහ. අද මට පිළිසතුරන් වී කොටස් කොටස් වී සිටියාහුය. ඔවුන්ගේ සංවිධානය කරන්නා වූ සේනානායකයෙක්ද ඇත. අද මා විසින් ඔවුන්ගේ සමීපයට යෑම නුසුදුසු යයි මරණ බියෙන් බියපත් වූයේ ආපසු හැරී කපටි ජටිලයාගේ සමීපයට ගියේය. ඉක්බිති හෙතෙම හිස් වූ අත් ඇති ඔහු දැක නවවන ගාථාව කීවේය.
9. අද පරපණ නැසීමෙන් වැලකුනේද? සියළු සත්ත්වයන්ට අභය දුන්නෙහිද? ව්‍යාඝ්‍රය, තොපට දළ නැත්ද, වීර්යය නැත්ද, යමෙක් ඌරු සමූහයා වෙත පැමිණියේ දිළින්දෙකු මෙන් දැවෙන්නෙහිද, (ඒ ඔබයි)
එහි **සංඝපත්තො** යනු යම්බඳු වූ ඔබ ඌරන් සමූහයා මැදට පැමිණියේ කිසිදු ගොදුරක් නොලැබ දිළින්දෙකු මෙන් දැවෙන්නෙහිද?
ඉක්බිති ව්‍යාඝ්‍රයා ගාථා තුනක් කීවේය.
10. මට දළ නැත්තේ නොවෙයි. සමගිව එකට හුන් ඤාතීන් දැක සිරුරේ බලය නැසුනේය. එනිසා වනයෙහි හුදකලාව තැවෙමි.
11. පෙර මොවුහු බියට පත් වූවාහු ලෙන් සොයන්නාහු වෙන් වෙන්ව දිශාවෙන් දිශාවට යත්. දැන් ඔවුහු එකතුව එකෙකු මෙන් වසත්. යම්තැනක සිටියා වූ ඔවුහු අද මා විසින් මැඩලන්නට හැකි නොවේ.
12. නායකයෙකු සහිතව වූ එක්සත් වූ එක වචනයක පිහිටියා වූ ඔවුහු සමගි වූවාහු මා හිංසාවට පත් කරන්නාහුය. එහෙයින් ඔවුන් නොපතමි.
එහි **සමංගී** යනු එකතු වී සිටි. **ඉමස්සුදං** යනු මොවුහු පළමුව මා විසින් ඇස් විවෘත කර බැලූ පමණින්ම දිශාවෙන් දිශාවට යත්**. පුථු** යනු වෙන් වෙන්ව. **යත්‍ථට්ඨිතා** යනු යම් බිම් පෙදෙසෙක සිටියාහු. **පරිණායක සම්පන්න** යනු සේනාවෙහි ප්‍රධානියෙකුගෙන් යුත්. **තස්මා තෙසං න පත්‍ථයෙ** යනු ඒ කරුණින් මොවුන් නොපතමි.
ඒ අසා කපටි ජටිලයා,
13. ශක්‍රයා හුදකලාවම අසුරයන් දිනයි. උකුස්සා හුදකලාවම පක්‍ෂීන් බලහත්කාරයෙන් ගෙන නසයි. ව්‍යාඝ්‍රයා හුදකලාවම ඌරන් සමූහයා මැදට පැමිණියේ හොඳ හොඳ ඌරන් මරයි. බලය නම් එයයි යන ගාථාව කීවේය.
එහි **මිගසංඝ පත්තො** යනු මෘග සමූහයා වෙතට පැමිණියේ වී හොඳ හොඳ මුවා මරයි. **බලං හි තාදිසං** යනු ඔහුගේ බලය එබඳු වූවෙකි.
ඉක්බිති ව්‍යාඝ්‍රයා (කියනුයේ)
14. සමගි වූ ඤාතීන් ඇති කල්හි ශක්‍රයා (අසුරයන් ජයගන්නේ) නොවේ. උකුස්සා (කුරුල්ලන් නසන්නේ) නොවේ. මෘගාධිපති ව්‍යාඝ්‍රයා (මුවන් මරන්නේ) නොවේ. (ඔවුන්) ව්‍යාඝ්‍රයන්ද තමා වසඟයෙහි කරන්නේය.
යන ගාථාව කීවේය.
එහි **ව්‍යග්ඝෙ ච** යනු ව්‍යාඝ්‍ර ආදීන් හා සමාන වී සිරුර කම්පා කිරීම් ආදිය කොට සිටි කල්හි තමා වසඟයෙහි තබාගැනීම නොකෙරේ. තමාගේ වසඟයෙහි පවත්වන්නට නොහැකිය යන අර්ථයි.
නැවත ජටිලයා ඔහු උත්සාහී කරවමින් ගාථා දෙකක් කීවේය.
15. සමූහ වශයෙන් හැසිරෙන්නා වූ පිරිසට නායකයෙක් ඇති කුම්භීලක නම් පක්‍ෂීහු සතුටින් එක්ව අහසට නගිත් පියාසර කරත්.
16. පියඹා යන්නා වූ ඔවුන් අතරින් එකෙක් ඉවත්ව යේද උකුස්සා ඌ පැහැර ගනී. ව්‍යාඝ්‍රයන්ගේද එබඳු ස්වභාව ඇත්තේය.
එහි **කුම්භීලකා** යනු එනම් වූ කුඩා කුරුල්ලෝය. **උප්පතන්ති** යනු ගොදුරු පිණිස හැසිරෙන්නාහු අහසට පැන නගිත්. **ඩයන්ති වා** යනු ගොදුරු ගෙන අහසින් යති. **එකෙත්‍ථ අපවත්තතී** යනු ඔවුන් අතර එකෙක් මගහැරී හෝ එකත්පසෙකින් හෝ වෙන්ව යයි. **නිකාළෙති **යනු පහරදී අල්ලා ගනී. **වෙය්‍යගසී යෙව සා ගතී** යනු ව්‍යාඝ්‍රයන්ගේ මේ ස්වභාවය වේ. ව්‍යාඝ්‍රයා සමගිව යන්නවුන් පිළිබඳව මෙබඳු වූම ස්වභාව ඇත්තේය. ව්‍යාඝ්‍රයන්ගේ ස්වභාවය නම් වෙයි. සියල්ලන් විසින්ම එකතුව යන්නට නොහැකිය. එහෙයින් යමෙක් මෙසේ තනිව යේද ඌ අල්ලා ගනී යනුයි.
මෙසේද කියා ව්‍යාඝ්‍ර රාජය, ඔබ තමන්ගේ බලය නොදන්නෙහිය. බිය නොවව. ඔබ කෑගසා කඩා පනිව. දෙදෙනෙක් එකතුව යන්නෝ නම් නොවෙත් යයි උත්සාහී කළේය. හෙතෙම එසේ කළේය. ඒ කරුණ ප්‍රකාශ කරන්නා වූ ශාස්තෲන් වහන්සේ,
17. රෞද්‍ර වූ ආමිසය පිළිබඳ යොමු වූ ඇස් ඇති ජටිලයා විසින් උත්සාහවත් කරන ලද දළ ඇති ව්‍යාඝ්‍රයා පෙර මෙන් සිතමින් දළ ඇති ඌරන් වෙත පැන්නේය.
යන ගාථාව වදාළ සේක.
එහි **දාඨි** යනු තෙමේ දළ නමැති ආයුධ ඇත්තේ දළ නමැති ආයුධ ඇති අන්‍යයන් (ඌරන්) වෙත පැන්නේය. **යථා පුරෙ** යනුු පෙර යම් සේ හඟීද එසේම හඟිමින්.
ඔහු පැමිණ පළමුව පර්වත තලාවෙහි සිටියේය. ඌරෝ ස්වාමීනි, සොරා නැවත ආවේ යයි තච්ඡකට දැන්වූහ. හෙතෙම බිය නොවව් යයි ඔවුන් අස්වසා නැගී සිට ආවාටයන් දෙක අතරෙහි වේදිකාවෙහි සිටියේය. ව්‍යාඝ්‍රයා වේගය උපදවා තච්ඡ ඌරා සඳහා පැන්නේය. තච්ඡ ඌරා ආපිට හැරී පසුමුඛව පළමු වලෙහි වැටුනේය. ව්‍යාඝ්‍රයා වේගය දරන්නට නොහැකි වන්නේ ගොස් මනාව කනින ලද වලෙහි වැටී වකුටුව හුන්නේය. තච්ඡ සූකරයා වේගයෙන් නැගී සිට ඔහුගේ කලවා අතර දළය බස්වා හදවත දක්වා පලමින් ගොස් මස් කා මුවෙන් ඩැහැ පිටවලෙහි හෙලා මේ දාසයා ගනුවයි කීවේය. පළමුව පැමිණියෝ එකවරක් පමණක්ම තුඩ ගැසීම් පමණක් ලදහ. පසුව ආවේ ව්‍යාඝ්‍ර මස් කෙබඳුදැයි කීවාහුය. තච්ඡ හූරා වලෙන් ගොඩට අවුත් ඌරන් බලා කිම යහපත් නොවේද? සතුටු වව්දැයි කීවේය. ස්වාමීනි, එක ව්‍යාඝ්‍රයෙක් ගන්නා ලද්දේය. ව්‍යාඝ්‍රයන් දස දෙනෙකු වටිනා අනිකෙකු ඇතැයි කීහ. ඔහු කවරෙක්දැයි. ව්‍යාඝ්‍රයා විසින් ගෙන එන ලද මස් කන කපටි ජටිලයාය. එසේ නම් එව් ඔහුවද ගන්නෙමුයි ඔවුන් සමග වේගයෙන් පැන්නේය.
ජටිලයා ව්‍යාඝ්‍රයා ප්‍රමාද වෙයි යයි ඔහු එන මාර්ගය බලන්නේ එන්නා වූ ඌරන් දැක මොවුහු ව්‍යාඝ්‍රයා මරා මා මැරීම පිණිස පැමිණෙත් යයි සිතමි යයි පලාගොස් එක් දිවුල් ගසකට නැංගේය. ඌරෝ මෙතෙම ගසට නැංගේ යයි කීහ. කවර ගසකටද? දිවුල් ගසකටය. එසේනම් නහමක් නොසිතව, දැන් ඔහු ගන්නෙමුයි තරුණ ඌරන් කැඳවා ගස මුලින් පස් ඉවත් කරවීය. ඊරියන් ලවා මුව පුරා වතුර ගෙන්වීය. මහත් වූ දළ ඇති ඌරන් ලවා හාත්පස මුල් සිඳුවීය. සෘජුව බැසගත් එකම මුලක් (ඉතිරිව) සිටියේය. අනතුරුව සෙසු ඌරන්ට තෙපි ඉවත් වවු යයි ඉවත් කරවා දණින් සිට දළින් මුලට පහර දුන්නේය. පොරොවෙන් ගැසුවාක් මෙන් සිඳී ගිය ගස පෙරලී වැටුනේය. වැටෙන්නා වූම කපටි ජටිලයා පිළිගෙන මස් කෑවාහුය. ඒ ආශ්චර්යය දැක වෘක්‍ෂ දේවතාවා
18. නෑදෑයෝ බහුලවීම මැනවි. වනයෙහි ගස් බොහෝ වීමද මැනවි. සමගි වූ ඌරන් විසින් එකවරකින්ම ව්‍යාඝ්‍රයා නසන ලදි. යන ගාථාව කීවේය.
එහි **එකායනෙ හතො** යනු එක් වරකින්ම නසන ලද්දේය. එක ගමනින්ම නසන ලද්දේය.
ඔවුන් දෙදෙනාගේම නැසුන බව ප්‍රකාශ කරන්නා වූ ශාස්තෲන් වහන්සේ වෙනත් ගාථාවක් කීවේය.
19. ඌරෝ බ්‍රාහ්මණයාද ව්‍යාඝ්‍රයාද යන දෙදෙනාම නසා සතුටුවැ ප්‍රදුදිතවැ මහා නාදයක් පැවැත්වූහ.
නැවත තච්ඡ ඌරා “ඔබලාට අනික් සතුරෙක් ඇත්දැයි විචාළේය. ඌරෝ ස්වාමීනි, නැතැයි කියා ඔහු අභිෂේක කර රජු කරන්නෙමුයි ජලය සොයන්නාහු ජටිලයාගේ පැන් සක්ගෙඩිය දැක දක්‍ෂිණාවෘත උතුම් සක්ගෙඩිය පුරවා ජලය ගෙනවුත් තච්ඡකයා දිවුල් ගස මුලම අභිෂේක කළාහුය. අභිෂේක ජලය වත්කළ ඊරියම ඔහුට අගමෙහෙසිය කළාහුය. එතැන් පටන් යහපත් වූ දිවුල් වේදිකාවෙහි හිඳුවා දක්‍ෂිණාවෘත සක් ගෙඩියෙන් අභිෂේක කිරීම පැවතියේය. ඒ බව ප්‍රකාශ කරන්නා වූ ශාස්තෲන් වහන්සේ අවසාන ගාථාව වදාළ සේක.
20. දිවුල් ගස මුලැ රැස් වූ ඌරෝ ඔබ අපගේ ප්‍රධානී වූ රජ වන්නෙහි යයි තච්ඡක ඌරා අභිෂෙක කළාහුය.
එහි **තෙ සූ** යනු ඒ ඌරෝ “සු” කාරය නිපාතයක් පමණි. **උදුම්බර මුලස්මිං** යනු උදුම්බර ගස මුලැ.
ශාස්තෲන් වහන්සේ මේ ධර්මදේශනාව ගෙනහැර දක්වා මහණෙනි, ධනුග්ගහ තිස්ස තෙර යුද්ධ සංවිධානයෙහි දක්‍ෂ වූයේ දැන් පමණක් නොවේ. පෙරද දක්‍ෂ වූයේ මැයි වදාරා ජාතකය ගලපා වදාළ සේක. එකල්හි කපටි ජටිලයා දෙව්දත් වීය. තච්ඡ ඌරා ධනුග්ගහතිස්ස වීය. වෘක්‍ෂ දේවතාවා මම ම වීමි යයි වදාළ සේක.
**වානිජා සමිතිං කත්‍වා **යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් සැවැත්නුවර වැසි වෙළෙන්දන් අරභයා දේශනා කළ සේක. ඔවුහු වෙළදාම පිණිස යන්නාහු බුදුරදුන්ට මහදන් දී තිසරණයෙහිද ශීලයෙහිද පිහිටා ස්වාමීනි, ඉදින් නිරුපද්‍රිතව පැමිණෙන්නෙමුද නැවත ඔබවහන්සේගේ පාදයන් වඳින්නෙමුයි කියා පන්සියයක් පමණ ගැල් සමග නික්මී කාන්තාරයකට පැමිණ මග නොසලකා මංමුලා වූවාහු ජලය නැති ආහාර නැති වනයෙහි හැසිරෙන්නාහු නාගයන් විසින් අධිගෘහිත එක් නුග ගසක් දැක ගැල් මුදා ගස මුල හුන්නාහුය. ඔවුහු ඒ ගසේ ජලයෙන් තෙත් වූ වැනි සිනිදු කොළද ජලය පිරුණාක් වැනි අතුද දැක සිතුවාහුය. මේ ගසෙහි ජලය හැසිරෙන්නාක් මෙන් පෙනේ. මෙහි පෙරදිග අත්ත සිඳිමු. අපට පැන් දෙන්නේය යනුයි. ඉක්බිති එක් අයෙක් ගසට නැගී අත්ත කැපුවේය. තල්කඳක් පමණ වූ ජල දහරාවක් පැවතුනි. එයින් ස්නානය කර පානය කර දකුණු අත්ත කැපුවේය. එයින් නන් වැදෑරුම් රස බොජුන් නික්මුනේය. එය අනුභව කර පැසුළුදිග අත්ත කැපුවාහුය. ඉන් අලංකාර කරන ලද ස්ත්‍රීහු නික්මුනාහුය. ඈලා සමග අභිරමණය කර උතුරුදිග අත්ත කැපුවාහුය. එයින් සප්ත රත්නයෝ නික්මුනාහුය. ඒවා ගෙන පන්සියයක් ගැල් පුරවා සැවතට පෙරලා අවුත් ධනය තැන්පත් කර සුවඳමල් ආදිය ගත් අත් ඇත්තෝ ජේතවනයට ගොස් ශාස්තෲන් වහන්සේ වැඳ පුදා එකත්පස්ව හුන්නාහු ධර්මකථාව අසා දෙවන දවස්හි මහදන් දී ස්වාමීනි, මේ දානයෙහි පෙත් අපට ධනය දුන් වෘක්‍ෂ දේවතාවාට දෙමුයි පෙත් දුන්නාහුය. ශාස්තෲන් වහන්සේ නිමවන ලද බත්කිස ඇත්තේ කවරනම් වෘක්‍ෂ දේවතාවාට පෙත් දෙව්දැයි විචාළ සේක. වෙළෙන්දෝ නුග රුකෙහි ධනය ලද ආකාරය තථාගතයන් වහන්සේට දැන්වූහ. ශාස්තෲන් වහන්සේ නුඹලා වූ කලී පමණ දන්නා හෙයින් තෘෂ්ණාවෙහි වසඟ වූවෝ නොවී ධනය ලදහු. පෙර පමණ නොදන්නෝ කෘෂ්ණ වසඟ වූවෝ ජීවිතයද ධනයද පැරදුනෝහුයයි කියා ඔවුන් විසින් අයදින ලද්දේ අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවරයි. එම කාන්තාරයමැයි. එම නුග රුකමය. වෙළෙන්දෝ මංමුලා වී එම නුග ගසම දුටහ. ශාස්තෲන් වහන්සේ බුද්ධත්වයට පත් වී ඒ කරුණ වදාරන සේක්.
1. නොයෙක් රටවලින් පැමිණි වෙළෙන්දෝ රැස්වී එකෙකු ප්‍රධානියා කොට ධනය ගෙන ඒමට වෙළදාම පිණිස ගියාහුය.
2. ඔවුහු ස්වල්ප වූ ආහාර ඇති. ජලය නැති කාන්තාරයට අවුත් සිසිල් සෙවන ඇති සිත්කළු මහ නුගරුකක් දුටහ.
3. මෝහයෙන් වැසුනා වූ ඒ මෝඩ වෙළෙන්දෝ නුගරුක් සෙවනෙහි හිඳ මෙසේ සිතූහ.
4. වෙළඳුනි, මේ ගස තෙත සහිත සේය. ජලය වැගිරෙන්නේය. එසේනම් අපි පෙරදිග අත්ත කපමු.
5. සිඳුනීම වූ ඒ අත්ත පිරිසිදු වූ බොර නොවූ ජලය වැගිරුවේය. ඒ වෙළෙන්දෝ එහි කැමති තාක් නා ජලය බී (සතුටු වූහ)
6. මෝහයෙන් වැසුනා වූ ඒ මෝඩ වෙළෙන්දෝ ‘අපි මේ ගසෙහි දකුණු අත්ත කපමු’ යයි දෙවන වර මෙසේ සිතූහ.
7. ඒ අත්ත කැපීමත් සමග බොහෝ ඇල්සාලේ බත්ද මාංශයන්ද, දිය නමුසු කිරිබත්ද කොමු පිඩුද අවුළුපත්ද මුං ආදී සූපද වැගිරුනේය.
8. මෝහයෙන් වැසුන ඒ මෝඩ වෙළෙන්දෝ එහි කැමති පමණ අනුභව කර කා තෙවනුව මෙසේ සිතූහ.
9. වෙළදුනි, අපි මේ ගසේ බටහිරදිග අත්තද කපමු කපන ලද ඒ අත්ත අලංකාර කරන ලද ස්ත්‍රීහු වැගිරුණහ.
10. එක් වෙළෙන්දෙකුට විසිතුරු වස්ත්‍ර හා ආභරණයන්ගෙන් යුත්, මිණි කොඩොල් ආදියෙන් සැරසුන එක් ස්ත්‍රියක්ද, ගැල් නායකයාට ස්ත්‍රීහු පස් විස්සක්ද ලැබුණි. ඒ ගස් සෙවන වටා රැස් වූ ඒ වෙළෙන්දෝ එම ස්ත්‍රීන් සමග කැමති පරිදි සතුටු වූහ.
11. මෝහයෙන් වැසුන මෝඩ වෙළෙන්දෝ සතර වෙනුව “අපි මේ ගසේ උතුරු දෙසට ගිය අත්ත කපමු” යයි සිතූහ.
12. කපන ලද ඒ අත්ත මුතු, බොහෝ වෛඩූර්යන්, රන් රිදී ඇතුන් පිට අතුරන පලස් හා ලොම් මුවා පසතුරුණුද වැගිරුණේය.
13. තවද කසී වස්ත්‍රද උද්දියානි නම් පොරෝනාද වැගිරුනේය. ඒ වෙළෙන්දෝ කැමති පමණ එහි බැඳ (තබා) ගත්තාහුය.
14. මෝහයෙන් වැසුනා වූ මෝඩයෝ අපි මේ ගසේ මුල සිඳිමු. වැඩියක් ලබන්නෙමුයි පස්වනුව සිතූහ.
15. ඉක්බිති ගැල් නායකයා කරන ලද ඇඳිලි ඇත්තේ අයදිමින් ඊට එරෙහිව නැගී සිටියේය. කිම නුග ගස කෙරෙහි අපරාධ කරන්නෙහුද? තොපට යහපතක් වේවා!
16. වෙළඳුනි, ඔබට යහපතක් වේවා! මේ ගසේ පෙරදිග අත්ත ජලය දුන්නේය. දකුණු අත්ත කෑම බීම දුන්නේය. බටහිර අත්ත ස්ත්‍රීන් දුන්නේය. උතුරුදිග අත්ත (කැමති) සියල්ල දුන්නේය. කිම? නුග ගස කෙරෙහි අපරාධ කරන්නහුද?
18. යම් ගසක සෙවනෙහි හිඳින්නේද ඒ ගසේ අතු නොකැඩිය යුතුය. මිත්‍රද්‍රෝහී බව ලාමකය.
19. බොහෝ වෙළෙන්දෝ තනි වූ ඔහුගේ වචනය නොපිළිගෙන මුවහත ඇති පොරෝවලින් ඒ ගස මුලින් සිඳින්නට පටන් ගත්තාහුය.
යන මේ ගාථාවෝ කීවේය.
එහි **සමිතිං කත්‍වා** යනු බරණැස් නුවරට එකතු වී. බොහෝ දෙන එකතු වී යන අර්ථයි. **පක්කමිංසු** යනු ගැල් පන්සියයකින් බරණැස් නුවර බඩු ගෙන පිටත් වූවාහුය. **ගාමිණිං** යනු ඉතා නුවණැති එක් අයෙක් ගැල් කණ්ඩායම් නායකයා කර. **ඡාදියා** යනු සෙවනෙහි. **අද්දායතෙ** යනු දියෙන් බර වූවාක් මෙන් තෙත් වී පෙනෙයි. **ඡින්නාව පග්ඝරතී** ගසට නැගීමේ දක්‍ෂ එක් අයෙක් ගසට නැග ඒ අත්ත කැපුවේය. ඒ අත්ත කැපූ පමණින්ම වැගිරුවේය යි දක්වයි. සෙසු තන්හිද මේම කුමයයි.
**අප්පොද වණ්ණෙ කුම්මාසෙ** යනු දිය රහිත කිරිබත් හා සමාන පිට්ටු. **සිංගී** යනු ඉඟුරු ආදී වූ කටගැස්ම. **බිදල සුපියො** මුං හොදි (ව්‍යඤ්ජන) ආදිය. **වාණිජා එකා** යනු එක් එක් වෙළෙන්දාට. එහි යම් පමණ වෙළෙන්දෝ වූවාහුද ඔවුන් අතර එක එකාට එක් එක් ස්ත්‍රිය බැගින්. ගැල් නායකයාගේ සමීපයෙහි පස්විස්සක් ස්ත්‍රීහු සිටියාහුය යන අර්ථයි. **පරිකරිංසු යනු** පිරිවැරූහ. ඈලා සමග නාගයන්ගේ මහිමයෙන් තිර වියන් යහන් ආදිය වැගිරුණාහ.
**කුත්තියො** යනු ඇතුන්පිට අතුරන ඇතිරිලි. **පාටියානි යනු **උණුසුම් ඇතිරිලි. සුදු කම්බිලියයි කියත්මය. **උද්දියානෙව කම්බලෙ** යනු උද්දියානා නම් පොරෝනා ඇත. **තෙ තත්‍ථ භාරං බන්‍ධිත්‍වා** යනු යම් පමණක් කැමති වූවාහුද එපමණක් ගෙන පන්සියයක් ගැල් පුරවා යන අර්ථයි. **වාණිජා භද්ද මත්‍ථු තෙ** එක් එක් වෙළෙන්දාට අමතමින් තොපට යහපතක් වේවායි කීවේය. **අන්නපානඤ්ච** යනු කෑමද බීමද දුන්නේය. **සබ්බකාමෙච** යනු කැමති සියල්ල දුන්නේය. **මිත්තදුබ්භොහි **යනු මිත්‍රයන්ට ද්‍රෝහී වන පුරුෂයා පවිටු කෙනෙකි. ලාමකයෙක් නම් වේ. **අනාදිත්‍වා** යනු නොගෙන. **උපක්කමුං** යනු කපන්නට පටන් ගත්හ.
ඉක්බිති ගස කැපීම සඳහා ඔවුන් ගස මුලට පැමිණි කල්හි නාරජු ඒ දැක මෙසේ සිතුවේය. මම පිපාසිත වූ මොවුන්ට ජලය දෙවීමි. අනතුරුව දිව්‍යමය භෝජනයද අනතුරුව යහනාවන්ද පරිවාරක ස්ත්‍රීන්ද අනතුරුව ගැල් පන්සියයක් පුරා රත්නයන්ද දෙවීමි. දැන් මගේ ගස මුලින් සිඳින්නෙමුයි කියත්. මොවුහු අතිශයින් ලොල් වූවාහු වෙති. ගැල් නායකයා හැර සේසන් මරන්නට වටී යයි යනුවෙනි. හෙතෙම මෙපමණක් සන්නද්ධ යෝධයෝය. මෙපමණක් දුනු දරන්නෝය. මෙපමණක් යුද සැට්ටයෙන් සැරසුණෝය යයි සේනාවට ඇනවීය. ශාස්තෲන් වහන්සේ ඒ බව දේශනා කරන සේක්,
20. අනතුරුව යුද්ධය සඳහා සැරසී ගත් නාගයෝ විසිපස් දෙනෙක්ද දුනු ගත්තෝ තුන්සියයක්ද යුද සැට්ට ඇඳගත් සය දහසක්ද නික්මුණාහුය යන ගාථාව වදාළ සේක.
එහි **සන්නද්ධා** යනු රන් රිදී ආදියෙන් සරසන ලද යුධ සැට්ටයෙන් යුක්ත වූවාහු. **ධනුග්ගහානං තිසතා** යනු බැටළුවන්ගේ අංවලින් කළ දුනු ගත්තවුන් තුන්සියයක්ද, **වම්මිනො** යනු සමින් කළ පලිහ ගත් අත් ඇත්තවුන් සය දහසක්.
21. මොවුන් නසවු. බඳිවු. මොවුන්ගේ ජීවිත නොහරිවු. ගැල් නායකයා හැර ඔවුන් සියල්ලන් අළු කරවු - මේ නාගරාජයා විසින් කියන ලද ගාථාවයි.
එහි **මා වො මුඤ්චිත්‍ථ ජීවිතං** යනු යම් එකකුගේද ජීවිතය නොමුදවු.
නාගයෝ එසේකොට උඩ ඇතිරිලි ආදිය ගැල් පන්සියයෙහි පටවා ගැල් නායකයා ගෙන ඒ ගැල් තෙමේම පදවන්නාහු බරණැසට ගොස් සියළු ධනය ඔහුගේ නිවසෙහි තැන්පත් කර ඔශු විමසා තමාගේ නාග භවනයටම ගියාහුය. ශාස්තෲන් වහන්සේ ඒ කරුණ දැන අවවාද වශයෙන් ගාථා දෙකක් කීවේය.
22. එහෙයින් නුවණැති පුරුෂයා තමාගේ අභිවෘද්ධිය දකිමින් ලෝභයේ වසඟයට නොයන්නේය. තම සිතෙහි ලෝභී බව නසන්නේය.
23. තෘෂ්ණාව දුකට උප්පත්හි කරුණ යයි මෙසේ ආදීනවයන් දැන පහකළ තෘෂ්ණා ඇත්තේ, තෘෂ්ණා වශයෙන් නොගන්නා වූ සිහි ඇති භික්‍ෂුව වාසය කරන්නේය.
එහි **තස්මා** යනු යම් හෙයකින් ලෝභයට වසඟ වූවෝ මහත් විපතකට පත් වූවාහුය. ගැල් නායකයා උසස් වූ සම්පතකට පැමිණියේය. එහෙයින් **හනෙය්‍ය දිසතං මනං** යනු ඇතුලත උපදනා වූ නන් වැදෑරුම් වූ ලෝභයෙහි ඇළුන තමා සතු සිත. ලෝභය හා බැඳුන සිත නසන්නේය යන අර්ථයි. **එවමාදීනවං** යනු මෙසේ ලෝභයෙහි ආදීනව දැන. **තණ්හා දුක්ඛස්ස සම්භවං** යනු ඉපදීම ආදී දුකට තෘෂ්ණාව උපත වේ. එහෙයින් මේ දුක උපදී. මෙසේ තෘෂ්ණාවම දුකට උපත යයි දැන. **වීතතණ්හො** පහකරන ලද තෘෂ්ණා ඇත්තේ. තෘෂ්ණා වශයෙන් ගැනීම් නැති හෙයින් **අනාදානො** නම් වේ. නිවැරදි මාර්ගයෙහි සිහියෙන් යුතුව පැමිණි හෙයින් **සතො හුත්‍වා** සිහි ඇතිව. **භික්ඛු පරිබ්බජෙ** රහත් බව සඳහා ඉරියව් පවත්වව් යයි දේශනාවෙහි කෙළවර ගත්තේය.
මෙම ධර්මදේශනාව ගෙනහැර දක්වා උපාසකවරුනි, මෙසේ පෙර ලෝභයෙහි වසඟයට ගිය වෙළෙන්දෝ මහත් විනාශයකට පත් වූවාහුය. එහෙයින් ලෝභයෙහි වසඟයට පත් වූවන් නොවිය යුතු යයි වදාරා සත්‍යයන් දේශනා කර ජාතකය ගලපා වදාළ සේක. සත්‍ය දේශනාවසානයෙහි ඒ වෙළෙන්දෝ සෝවාන් ඵළයෙහි සිටියාහුය. එකල්හි නා රජු සැරියුත් තෙර වීය. ගැල් නායකයා මම ම වීමි යයි වදාළහ.
**අබ්භුතො වත ලොකස්මිං** යන මේ ගාථාව ශාස්තෘෘන් වහන්සේ ජේතවනයෙහි වාසය කරන සේක් පෙහෙවස් සමාදන් වූ උපාසකයන් අරභයා දේශනා කළ සේක්ක. එකල්හි ශාස්තෘන් වහන්සේ “උපාසකවරුනි, පෙර පණ්ඩිතයෝ තමාගේ පෙහෙවස් විසීම නිසා මිනිස් සිරුරෙන්ම දෙව්ලොව ගොස් බොහෝ කල් විසුවාහු යයි වදාරා ඔවුන් විසින් අයදින ලද්දේ අතීත ප්‍රවෘත්තිය ගෙනහැර පා වදාළ සේක.
අතීතයෙහි මිථිලා නුවර සාධීන නම් රජු දැහැමිව රාජ්‍යය කරවීය. හෙතෙම දොරටු සතරෙහිද නුවර මැදද මාළිගය දොරටුවෙහි දැයි දාන ශාලා සයක් කරවා සියළු දඹදිව නගුල් උඩ බඳවා මහදන් පැවැත්වීය. දිනපතා සය ලක්ෂයක් වැය කිරීමට යේ. (වැය වේ) පන්සිල් රකී. පෙහෙවස් සමාදන් වෙයි. රටවැසියෝද ඔහුගේ අවවාදයෙහි සිට දන් දීම් ආදී පින් කර මළ මළ අය දෙව්ලොවම උපදිත්. සුධර්මා දේව සභාව පුරවා හුන්නා වූ දෙවියෝ රජුගේ සිත්හි හැසිරීම් ආදී ගුණයම වර්ණනා කරත්. එය අසා සෙසු දෙවියෝද රජු දකිනු කැමැත්තෝ වූහ. ශක්‍ර දෙව්රජු ඔවුන්ගේ සිත දැන සාධීන රජු දකිනු කැමැත්තහුදැයි කීවේය. දේවයන් වහන්ස, එසේය. හෙතෙම මාතලීට “යව, විජයොත් රථය යොදවා සාධීන රජු ගෙනව”යි කීවේය. හෙතෙම මැනවයි පිළිවදන් දී රථය යොදා විදේහ රටට ගියේය. එදවස පුරපසළොස්වක දිනය වෙයි. මාතලී මිනිසුන් රාත්‍රී ආහාරය වළඳා මිදුලෙහි සැනසිලි කථාවෙන් හුන් කල්හි සඳමඬල සමග රථය යැවීය. මිනිස්සු චන්ද්‍රයෝ දෙදෙනෙක් නැංගාහ යයි කියත්. සඳමඬල හැර එන්නා වූ රථය දැක මේ සඳ නොවේ. රියෙකි. මේ දෙව්පුතෙක් පෙනේ. කවරෙකු වෙනුවෙන් මේ මනෝමය වූ සෛන්‍ධවයන් යොදන ලද දිව්‍ය රථයක් ගෙන එයිද? අනිකෙකුට නොවේ. අපගේ රජුට වන්නේය. අපගේ රජු දැහැමිය. දැහැමි රජෙකැයි සතුටු වී ඇඳිලි බැඳ සිටියාහු පළමුවන ගාථාව කීවාහුය.
ඒකාන්තයෙන් ලොවැ ලොමු දැහැගන්වන පුදුම උපදවන්නා වූ දෙයක් උපන්නේය. කීර්තිමත් වූ වේදේහ රජුට දිව්‍යමය රථයක් පහල වීය.
එහි අර්ථය - යම් බඳු වූ කීර්තිමත් වේදේහ රජුට දිව්‍යමය රථයක් පහළ වීද මේ අපගේ රජු ලොවැ පුදුම එළවන්නෙකි. ලොමුඩැහැ ගන්වන්නෙකි යනුයි.
මාතලී දිව්‍ය පුත්‍රයාද රිය ගෙනවුත් මිනිසුන් සුවඳ මල් ආදියෙන් පුදන කල්හි තෙවරක් නගරය පැදකුණු කොට රජුගේ මාළිගාවෙහි දොරටුවට ගොස් රිය හරවා පසු කොටස සීමැදුරෙහි එළිපත්තෙහි තබා නැගීමට සැදුනක් කොට සිටියේය. එදවස රජුද දන්සැල්බලා මේ ක්‍රමයෙන් දන් දෙව් යයි අණ කරවා පෙහෙවස් සමාදන් වී දවස ගෙවා ඇමති සමූහයා පිරිවරන ලද්දේ අලංකාර කරන ලද මහා තලයෙහි නැගෙනහිර සීමැදුරු කවුළුවට අභිමුඛව ධර්මානුකූල කථා කියමින් හුන්නේ වෙයි. ඉක්බිති මාතලී දිව්‍ය පුත්‍රයා රියට නැගීම පිණිස ඔහුට ආරාධනය කළේය. ආරාධනා කර ඔහු ගෙන ගියේය. ශාස්තෘෘන් වහන්සේ ඒ බව දේශනා කරමින් මේ ගාථාවෝ වදාළ සේක.
2. දිව්‍යමය රථාචාර්ය වූ මහත් සෘද්ධි ඇති මාතලී දිව්‍ය පුත්‍රයා මිථිලාධිපති විදේහ රජුට ආරාධනා කළේය.
3. දිශාවන්ට අධිපති වූ ශ්‍රේෂ්ඨ රජතුමනි, එව. මේ රියට නගුව. ශක්‍රයා සහිත තව්තිසා වැසි ඒ දෙවියෝ ඔබ දකිනු කැමැත්තෝ වෙති. ඒ දෙවියෝ ඔබ සිහිකරමින් සුධර්මා ශාලාවෙහි සිටිති.
4. අනතුරුව ප්‍රමුඛ වූ සාධීන රජු රථයට නැගේය. දහසක් අසුන් යෙදූ රථයට නැගී දෙවියන් සමීපයට ගියේය. දෙවියෝ ආවා වූ ඒ රජු දැක සතුටු වූහ.
5. මහරජතුමනි, ඔබට ආයුබෝවන්. තවද අපගේ සමීපයට පැමිණීමකි. ශ්‍රේෂ්ඨ රජතුමනි, දැන් ශක්‍රයාගේ සමීපයෙහි හිඳගනු මැනවි.
6. මිථිලාධිපති වේදේහ රජුට ශක්‍රයාද සතුටු වීය. ශක්‍රයා කාම සම්පත්තීන්ගෙන්ද අසුනෙන්ද පැවරීය.
7. ශ්‍රේෂ්ඨ රජතුමනි, සියළු සම්පත්තීන් තමා වසඟයෙහි පවත්වන්නවුන්ගේ (දෙවියන්ගේ) වාසස්ථානයට පැමිණීම යහපත් වෙයි. සියළු කාමයන්ගෙන් සමෘද්ධිමත් වූ දෙව්ලොව වාසය කරව. තව්තිසා දෙවියන් අතර අමානුෂික වූ කාමයන් අනුභව කරව.
එහි **සමච්ඡරෙ** යනු නැවතී සිටිත්. **අගා දෙවානසන්තිකෙ** යනු දෙවියන් සමීපයට ගියේය. ඔහු රියට නැගී සිටි කල්හි රථය අහසට පැන නැංගේය. හෙතෙම මහජනයා බලා සිටියදීම අතුරුදහන් වීය. මාතලී දිව්‍යපුත්‍රයා රජු දෙව්ලොවට පැමිණවීය. ඔහු දැක දෙවියෝද ශක්‍රයාද තුටු පහටු වූවාහු පෙරගමන් කොට පිළිසඳර කථා කළාහුය. ඒ කරුණ දේශනා කරන්නට **තං දෙවා** ආදිය කියන ලදී. එහි **පටිනන්‍දිංසු** යනු නැවත නැවත සතුටු වූවාහුය. **ආසනෙන ච** යනු රජු වැළඳගෙන මෙහි හිඳුවයි තමාගේ පාණ්ඩු කම්බල ආසනයෙන්ද කාමයන්ගෙන්ද ආරාධනය කළේය. රාජ්‍යයෙන් අඩක් දී එකම ආසනයෙහි හිඳුවීය යන අර්ථයි.
සක්දෙව් රජු විසින් යොදුන් දසදහසක් වූ දේව නගරයක්ද අප්සරාවන් කෝටි දෙකහමාරක්ද වෛජයන්ත ප්‍රාසාදයද මැදින් බෙදා දෙන ලද සම්පත්තීන් අනුභව කරන්නා වූ ඔහුට මිනිස් ලොව ගණනින් අවුරුදු සත්සියයක් ඉක්මුනාහ. ඒ ආත්මභාවයෙන් දෙව්ලොව වාසය කිරීමේ පින ක්‍ෂය වීය. නොඇල්මක් උපනි. එහෙයින් ශක්‍රයා සමග කථා කරනුයේ,
8. දෙවියන්ට ශ්‍රේෂ්ඨ වූ ශක්‍රයාණනි, මම පෙර දෙව්ලොවට ගියේ නැටුම් ගැයුම් වැයුම්වලින් ප්‍රීතිමත් වූයෙමි. ඒ මම අද දෙව්ලොව නො ඇලෙමි. ආයුෂ ක්‍ෂය වූයේද, මරණය සමීප වූයේද නැතහොත් මුළා වූයෙම්ද?
යන ගාථාව කීවේය.
එහි **ආයුං නු ඛීණො** යනු කිම ස්වභාවයෙන්ම මගේ ජීවිතින්‍ද්‍රිය ක්‍ෂය වූයේද? නැතහොත් සිඳ දැමීමේ කර්මයක් වශයෙන් මරණය සමීප වූයේ දැයි විමසයි. **ජනින්‍දසෙට්ඨා** යනු මිනිසුන්ට ප්‍රධාන වූ දෙවියන්ගේ රජුයි.
ඉක්බිති ශක්‍රයා ඔහුට කීවේය.
9. මිනිසුන් අතර වීර වූ රජතුමනි, ඔබගේ ආයුෂ ක්‍ෂය වූයේ නොවෙයි. ඔබේ මරණය දුරය. ඔබ මුළා වූයේද නොවේ. යම් පුණ්‍ය කර්මයන්ගේ විපාක වශයෙන් මෙහි (සැප) විඳිය යුතුද ඔබගේ ඒ පින් ස්වල්ප වීය.
10. දිශාවන්ට අධිපති රජතුමනි, දෙවියන්ගේ ආනුභාවයෙන් මෙහි වාසය කරව. තව්තිසා දෙව්ලොව දෙවියන් අතර මිනිසුන්ට අයත් නොවූ කාමයන් අනුභව කරව.
එහි **පරිත්තකානි** යනු මේ එම ආත්ම භාවයෙන් දෙව්ලොව විපාක දෙන්නා වූ පින් උදෙසා කියන ලදී. මේ රජුන්ගේ වෙනස් වූ පිං පොළොවෙහි පස් මෙන් අප්‍රමාණය. **වස දේවානුභාවෙන** යනු මම තොපට තමාගේ පිං මැදින් වෙන් කර දෙන්නෙමි. මගේ මහිමයෙන් වසවයි ඔහු අස්වසමින් කීවේය.
ඉක්බිති මහබෝසත් තෙමේ ඔහුව ප්‍රතික්‍ෂේප කරමින් මෙසේ කීවේය.
11. යමක් අනුන් විසින් දෙන ලද පිනෙන් වන්නේද? ඉල්ලා ලබාගත් යානාවක යම්සේද ඉල්ලා ලබාගත් ධනය යම්සේද මේ සම්පත්තීන්ද එසේය.
12. අනුන් විසින් දෙන ලද්දෙන් යමක් වේද, මම මෙය නොකැමැත්තෙමි. තමා විසින් කරන ලද පිං වේද එය මට උරුම වූ ධනයයි.
13. ඒ මම මිනිසුන් අතරට ගොස්, යමක් කර සුවපත් වේද, යමකින් පසුතැවිලි නොවේද? දන් දීමෙන් සමචර්යාවෙන්, සීල සංයමයෙන් හා ඉන්‍ද්‍රිය දමනයෙන් එබඳු බොහෝ කුසල් කරමි.
එහි **යං පරතො දාන පචචයා** යනු යමක් අනුන් විසින් දෙන ලද හෙයින් ලබයි? එය ඉල්ලා ලබාගත් දෙයක් හා සමාන වෙයි. ඉල්ලන ලද දෙය සතුටු වූ කල්හි දෙයි. කෝප වූ කල්හි පැහැර ගනී යයි කියයි. **සමචරියාය** යනු කය ආදී දොරටුවලින් පව් නොකිරීමෙන්. **සංයමෙන** සීල සංවරණයෙන්. **දමෙන** යනු ඉන්ද්‍රිය දමනයෙන්. **යං කත්‍වා** යමක් කර සුවපත් වූයේ වෙයිද පසුව නොතැවේද එබඳු වූම කටයුතු කරන්නෙමි යනුයි.
ඉක්බිති ශක්‍රයා ඔහුගේ වචනය අසා “යව, සාධීන රජු මිථිලා නුවරට පමුණුවා උයනෙහි බස්වව”යි මාතලී දිව්‍ය පුත්‍රයාට ඇණවීය. හෙතෙම එසේ කළේය. රජු උයනෙහි හැසිරෙන කල්හි උයන්පල්ලා දැක විමසා නාරද රජුට දැන්වීය. හෙතෙම රජු පැමිණි බව අසා ඔබ පෙරටුව ගොස් ඔහුටද මටද අසුන් දෙකක් පනවවයි උයන්පල්ලා පිටත්කර හැරිය. හෙතෙම එසේ කළේය. ඉක්බිති රජු ඔහුගෙන් “කවරෙකුට අසුන් දෙකක් පනවන්නෙහිදැ”යි විචාළේය. එකක් ඔබටය. එකක් අපගේ රජුට යයි කීවේය. ඉක්බිති රජු අන් කවර සත්ත්වයෙක් මා සමීප ආසනයෙහි හිඳින්නේදැයි කියා එකක හුන්නේය. එකක පාදයන් තැබීය. නාරද රජු අවුත් ඔහුගේ පාදයන් වැඳ එකත්පස්ව හුන්නේය. හෙතෙම මොහුගේ සත්වන මුණුබුරාය. එකල්හි අවුරුදු සියයක්ම ආයු කාලය වෙයි. මහබෝසතුන් වූ කලී තමාගේ පිං බලයෙන් මෙපමණක් කාලයක් ගෙවීය. හෙතෙම නාරදයන් අතින් ගෙන උයනෙහි හැසිරෙමින් ගාථා තුනක් කීවේය.
14. මේ ඒ භූමිභාගයෝ වෙති. මේ මනාව සකසන ලද බිසෝකොටු සහිත දිය සොරොව් වෙයි. මේ නිල්පැහැති තෙත් බිම්ය. මේ ගලා බස්නා වූ නදීහු වෙති.
15. සක්වා ළිහිණියන්ගේ නාදයෙන් මනරම් වූ හෙල්මැලියෙන් හා පියුම් උපුල්වලින් ගැවසී ගත් ඒ මේ පොකුණුය. යම් කෙනෙක් මේවාට ප්‍රිය කළාහුද ඔවුහු කවර දිශාවකට ගියෝද,
16. නාරදයෙනි, මේ උයනෙහි ඒ කෙත් ද ඒ බිම්කොටස් ද ඒ උයන්වතුද ඒ වනයන්ද ඒ වාසභූමිද වෙයි. ඒ මගේ පිරිවර ජනයා නොදක්නා වූ මට දිසාවෝ හිස් වූ ලෙස වැටහෙත්.
එහි **ඛෙත්තානි** යනු බිම්කොටස් අරභයා කීවේය. **ඉමං නික්ඛං** යනු මේ එවැනි වූම ජලය බැස යන කාණුවයි. **සුකුණ්ඩලං** යනු හොබනා වූ මොහොල් තබන සොරොව්වෙන් යුක්ත වූ. **හරිතානූපා** යනු ජලය බැසයන කාණුවෙහි දෙපස නිල්වන තණවලින් ගැවසී ගත් තෙත් භූමීහු. **යස්සිමානි මමායිංසු** යනු දරුව නාරදය, මගේ යම් උපස්ථායකයෝද අන්තඃපුර ස්ත්‍රීහුද මේ උයනෙහි මහත් වූ යසසින් මා සමග හැසිරෙන්නාහු මේ තැන් මමායනය කළාහුද ප්‍රිය කළාහුද ඔවුහු කවර නම් දිශාවකට ගියාහුද ඔවුන් කොහි යවන ලදහුද? **තානීධ ඛෙත්තානි** යනු මේ උයනෙහි ඒ මේ සිටුවන පැල හටගන්නා වූ තැන්. **තෙ වන මෙ පචාරා **යනු ඒ මේ වන වාසස්ථානයෝ. වනයේ වාසය කරන තැන් යන අර්ථයි.
ඉක්බිති නාරද රජතුමා දේවයන් වහන්ස, දෙව්ලොවට ගිය ඔබතුමන්ට දැන් අවුරුදු පන්සියයකි. මම ඔබගේ සත්වන මුණුබුරාය. ඔබගේ සියළු උපස්ථායකයෝ මරුමුවට පත්වූවාහුය. මේ ඔබගේ තමා සතු රාජ්‍යයයි. එය භුක්ති විඳුව. රජු දරුව නාරදය, මම මෙහි පැමිණියේ රාජ්‍යය සඳහා නොවෙමි. පිං කිරිම සඳහා පැමිණියේ වෙමි. මම පිංම කරන්නෙමියි කියා
17. සක්දෙව් රජු හමුවෙහිද දෙවියන් හමුවෙහිද සිව් දිශාවන්හි බබලන්නා වූ විමානයෝ මවිසින් දක්නා ලදහ.
18. සියළු කාම සම්පත්තීන්ගෙන් පොහොසත් වූ තව්තිසා දෙවියන් අතර මිනිසුන්ට අයත් නොවූ කාම සම්පත්තීන්ගෙන් යුතුව දිව්‍යමය භවනයෙහි මා විසින් වාසය කරන ලදිමි.
19. ඒ මම මෙබඳු සැප දැක පිං කරනු සඳහා මෙහි පැමිණියේ වෙමි. ධර්මයෙහිම හැසිරෙන්නෙමි. මම රාජ්‍යයෙන් ප්‍රයෝජනයක් ඇත්තෙක් නොවෙමි.
20. යම් මාර්ගයකින් සම්මා සම්බුදුවරු යෙත්ද, සම්මා සම්බුදුවරුන් විසින් දේශනා කරන ලද බහාලූ දඬු ඇති යම් මාර්ගයක් වේද ඒ මාර්ගය පිළිපදින්නෙමි යි,
කීවේය.
එහි **වුත්‍ථං මෙ භවනං දිබ්බං** යනු වෛජයන්ත ප්‍රාසාදය සඳහා කීවේය. **සොහං එතාදිසං** යනු දරුව නාරදය. ඒ මම සීමා කළ නොහැකි මෙබඳු වූ කාමගුණය සම්පත්තිය හැර බුද්ධ ඥානය සඳහා පිං කරනු පිණිස මෙහි පැමිණියෙමි. **අදණ්ඩාවචරං** යනු දඬු නැතිව, බහා තබන ලද දඬු-ආයුධ ඇතිව හැසිරිය යුතු සම්‍යක් දෘෂ්ටිය පෙරදැරි වූ අෂ්ටාංගික මාර්ගය. **සුබ්බතා** යනු යම් මගකින් යහපත් ව්‍රත ඇති සර්වඥ බුදුවරු යෙත්ද, මම ද නොගිය විරූ දිශාවට යන්නට බෝමැඩහි හිඳ ඒ මගම පිළිපදින්නෙමි යි,
මහබෝසත් තෙමේ සර්වඥතා ඥානයෙහි බහා මේ ගාථාවන් වදාළේය. ඉක්බිති නාරද රජු නැවතද ඔහුට කීවේය. දේවයන් වහන්ස, රාජ්‍යය අනුශාසනා කරව යනුයි. දරුව, මට රාජ්‍යයෙන් වැඩක් නැත. අවුරුදු සත්සියයක් නතර වූ දානය සත්දිනකින්ම දෙනු කැමැත්තේ වෙමි. නාරද රජු මැනවයි ඔහුගේ වචනය පිළිගෙන මහා දානයක් පිළියෙල කළේය. රජු සත්දිනක් දන් දී සත්වන දිනයෙහි කළුරිය කර තවුතිසා දෙව්ලොව උපන්නේය.
ශාස්තෘන් වහන්සේ මේ ධර්මදේශනාව ගෙනහැර දක්වා පෙහෙවස් විසීම නම් මෙසේ විසිය යුත්තකැයි දක්වා සත්‍යයන් ප්‍රකාශ කර ජාතකය ගළපා වදාළ සේක. සත්‍ය දේශනාවසානයෙහි උපාසකයන් අතර කිසිවෙක් සෝවාන් ඵලයෙහිද කිසිවෙක් සකෘදාගාමී ඵලයෙහිද කිසිවෙක් අනාගාමී ඵලයෙහිද පිහිටියාහුය. එකල්හි නාරද රජු ආනන්ද වීය. ශක්‍රයා අනුරුද්ධ වීය. සාධීන රජු මම ම වීමි යයි වදාළ සේක.
**රාජා අවොච විධුරං** යන මේ ගාථාව ශාස්තෘන් වහන්සේ ජේතවනයෙහි වාසය කරන සෙක් අසදෘශ දානය අරභයා දේශනා කළ සේක. එය අටවන නිපාතයෙහි ආදිත්ත ජාතකයෙහි විස්තර කරන ලද්දේමය. රජු එම දානය දෙන්නේ ශාස්තෘන් වහන්සේ ප්‍රධානකොට භික්ෂූන් පන්සියයක් තෝරා ගත්තේය. මහරහතුන් වහන්සේලාටම දුන්නේය. ඉක්බිති භික්‍ෂූහු ඔහුගේ ගුණ කියන්නෝ ඇවැත්නි, රජු අසදෘශ දානය දෙන්නේ තෝරා මහත්ඵල ඇති තන්හි දුන්නේ යයි දම්සභාවෙහි කථාවක් ඉපිදවූහ. ශාස්තෘෘන් වහන්සේ අවුත් මහණෙනි, දැන් කිනම් කථාවෙකින් හුන්නාහුදැයි විමසා මෙයින් යයි කී කල්හි මහණෙනි, යම් හෙයකින් මා වැනියෙකුගේ උපස්ථායකයෙකු වී තෝරා දන්දෙයි යන්න ආශ්චර්ය වූවක් නොවේ. පැරණි පණ්ඩිතයෝ බුදුන් නූපන් කල්හිද තෝරා දන් දුන්නාහු යයි කියා අතීත ප්‍රවෘත්තිය ගෙනහැර පා වදාළ සේක.
අතීතයෙහි කුරු රට ඉඳිපත් නුවර යුධීෂ්ටිර ගෝත්‍රයෙහි කෝරව්‍ය නම් රජු රාජ්‍යය කරවීය. විධුර නම් අමාත්‍යයා ඔහුට අර්ථයෙන්ද, ධර්මයෙන්ද අනුශාසනා කළේය. රජු සියළු දඹදිව කළඹමින් මහදන් දෙයි. එය ගෙන අනුභව කරන්නවුන් අතර පන්සිල් රක්නා වූ එකකුදු නැත. සියල්ලෝ දුස්සීලයෝමය. දානය රජු සතුටු කරවන්නේ නොවෙයි. රජු තෝරා දෙන දානය මහත් ඵලයයි සිල්වතුන්ට දෙනු කැමැත්තේ වී සිතුවේය. විධුර පණ්ඩිතයා සමග සාකච්ඡා කරන්නෙමියි උපස්ථාන පිණිස පැමිණි ඔහු අසුනෙහි හිඳුවා ප්‍රශ්නයක් විචාළේය. ඒ කරුණ දේශනා කරන්නා වූ ශාස්තෘෘන් වහන්සේ ගාථා අර්ධයක් දේශනා කළ සේක. පසුව රජුගේද විධුර ඇමතියාගේද වදන් පිළිවදන් වෙයි.
ධර්මය කැමති වූ යුධීෂ්ටිර රජු විධුර ඇමතියාට මෙසේ කීවේය.
විධුර පණ්ඩිතය, සිල්වත් වූ බහුශ්‍රැත වූ බ්‍රාහ්මණයන් සොයව.
2. යමෙක් මගේ භෝජනය අනුභව කරන්නහුද, මෙවුන්දමින් තොර වූ (එවැන්නන් සොයව) යහළුව, යම් තැනක දෙන ලද්දේ මහත්ඵල වේද එහි දක්‍ෂිණාව දෙමු.
3. දේවයන් වහන්ස, යමෙක් ඔබගේ භෝජනය අනුභව කරත්ද (ඔවුන් අතර) මෙවුන්දමින් තොර වූ සිල්වත් බහුශ්‍රැත බ්‍රාහ්මණයෝ දුර්ලභයහ.
4. මහරජතුමනි, යම් ඒ බ්‍රාහ්මණ කුල දහයක් වෙයි. ඔවුන්ගේ කොටස් කිරීම් (මවිසින්) සොයන ලදී. විස්තර වශයෙන් අසව.
5. ඇතැම්හු මුදල් පිරවූ (අනතුරුව) කට බැඳි පසුම්බි ගෙන ඖෂධයන් ඔතා දෙති. නාවති. මන්ත්‍ර ජප කරති.
6. රජතුමනි, ඔවුහු වෙදුන් හා සමාන වෙති. ඔවුහුද බ්‍රාහ්මණයෝයි කියති. මහරජතුමනි, ඔවුහුද මා විසින් කියන ලදය. එවැනි බමුණන් වෙත ගොස් ආරාධනා කරමුද.
7. ඔවුහු බ්‍රාහ්මණ බැවින් ඉවත්වූහ. (මෙසේ කොරව්‍ය රජු කීවේය) ඔවුහු බ්‍රාහ්මණයෝ යයි කියනු නොලබත්. විධුරය, සිත් බහුශ්‍රැත වෙනත් බමුණන් සොයව.
8. යමෙක් මගේ භෝජනය අනුභව කරන්නහුද, මෙවුන්දමින් තොර වූ (එවැන්නන් සොයව) යහළුව, යම්තැනෙක්හි දෙන ලද්දේ මහත්ඵල වේද එහි දක්‍ෂිණාව දෙමු.
9. ඔවුහු කුඩා මිණිගෙඩි ගෙන රජ-මැති-ඇමතින් ඉදිරියේ ඝෝෂා කෙරෙත්. පණිවිඩ ගෙන යත්. රථ ශිල්ප ආදියෙහි හික්මවත්.
10. රජතුමනි, ඔවුහු සේවකයන් හා සමාන වෙති. ඔවුහුද බ්‍රාහ්මණයෝයි කියති. මහරජතුමනි, ඔවුහුද මා විසින් කියන ලදහ. එවැනි බමුණන් වෙත ගොස් ආරාධනා කරමුද?
11. ඔවුහු බ්‍රාහ්මණ බැවින් ඉවත් වූහ. (කොරව්‍ය රජු මෙසේ කීවේය) ඔවුහු බ්‍රාහ්මණයෝ යයි කියනු නොලබත්. විධුරය! වෙනත් සිල්වත් බහුශ්‍රැත බමුණන් සොයව.
12. යමෙක් මගේ භෝජනය අනුභව කරන්නාහුද මෙවුන්මින් තොර (එවැන්නන් සොයව) යහළුව, යම්තැනෙක්හි දෙන ලද්දේ මහත්ඵල වේද එහි දක්‍ෂිණාව දෙමු.
13. මහරජ, ඇතැම් බ්‍රාහ්මණයෝ කෙණ්ඩියක් හා වක් දණ්ඩක් ගෙන ගම්නියම් ගම්වලද රජුන් වෙතද එළඹෙත්. නුදුන් කල ගමෙහිද වනයෙහිද නොනැගිටිමුයි හිඳගනිති.
14. රජතුමනි, තමාට නිගාකර ගන්නවුන් හා සමාන ඔවුහුද බමුණෝයයි කියනු ලබත්. ඔවුහුද මා විසින් කියන ලදය එබඳු බමුණන් වෙත ගොස් ආරාධනා කරමුද?
15. ඔවුහු බමුණු බැවින් ඉවත් වූහයි කොරව්‍ය රජු කීය. ඔවුහු බමුණෝ යයි කියනු නොලබත්. විධුරය සිල්වත් බහුශ්‍රැත වෙනත් බමුණන් සොයව.
16. යමෙක් මාගේ භෝජනය අනුභව කරත්ද, මෙවුන්දම් සෙවීමෙන් වැළකුණු එවැන්නන් සොයව. යම්තැනකට දුන් දෙය මහත්ඵල වේද මිතුර (ඔවුන්ට) දක්‍ෂිණාව දෙමු.
17. බෙහෙවින් වැඩුන කිහිළි ලොම්, නිය, මැලියම් සහිත දත් ඇති දූවිලි සහිත හිස් ඇති දූවිලිවලින් ගැවසී ගත් ඒ බමුණෝ යදින්නාහු ගමන් කරති.
18. රජතුමනි, දැවී ගිය කනු උගුලන්නෝ මෙන් අපිරිසිදු වූවන් හා සමාන ඔවුහුද බමුණෝ යයි කියනු ලබත්. ඔවුහු යාචක බමුණෝ යයි කියනු ලබත්. ඔවුන් වෙත ගොස් ආරාධනා කරමුද?
19. ඔවුහු බමුණු බැවින් ඉවත් වූහයි කොරව්‍ය රජු කීය. ඔවුහු බ්‍රාහ්මණයෝ යැයි කියනු නොලබත්. විධුර පඬිතුමනි, සිල්වත් බහුශ්‍රැත වෙනත් බමුණන් සොයව.
20. යමෙක් මාගේ භෝජනය අනුභව කරත්ද, මෙවුන්දම් සෙවීමෙන් වැලකුණු එවැන්නන් සොයව. යම්තැනකට දුන් දෙය මහත්ඵල වේද යහළුව ඔවුන්ට දක්‍ෂිණාව දෙමු.
21. මහරජ, යමෙක් අරළු, නෙල්ලි, අඹ, දඹ, බුළු, දෙල්, දැහැටි බෙලි හා ඩෙබරද,
22. කිරිපළු උක් හා එම පැණිද දුම්කෝවද වී හා අඳුන්ද යන ලොකු කුඩා වෙළඳ බඩු විකුණත්ද,
23. මහරජ, වෙළඳුන් හා සමාන ඔවුහුද බ්‍රාහ්මණයෝයයි කියනු ලබත්. ඔවුහු වෙළඳ බමුණෝ යයි කියනු ලබත්. ඔවුන් වෙත ගොස් ආරාධනය කරමුද.
24. ඔවුහු බමුණු බැවින් ඉවත් වූහයි කොරව්‍ය රජු කීය. ඔවුහු බමුණෝ යයි කියනු නොලබති. විධුර පඬිතුමනි, සිත් බහුශ්‍රැත වෙනත් බමුණන් සොයව.
25. යමෙක් මාගේ භෝජනය අනුභව කරන්ද, මෙවුන්දම් සෙවීමෙන් වැලකුණු එවැන්නන් සොයව. යම් තැනක දුන් දෙය මහත්ඵල වේද යහළුව ඔවුන්ට දක්‍ෂිණාව දෙමු.
[missing trans]
[missing trans]
28. ඔවුහු බමුණු බැවින් ඉවත් වූහයි කොරව්‍ය රජු කීය. ඔවුහු බමුණෝ යයි කියනු නොලබත්. විධුර පඬිතුමනි, සිල්වත් බහුශ්‍රැත වෙනත් බමුණන් සොයව.
[missing trans]
30. ගම්වල පුරෝහිතයෝ වී නිරතුරුව භික්ෂාව ලබාගෙන අනුභව කරත්. බොහෝදෙනා සුභ නැකත් ආදිය ඔවුන්ගෙන් විමසත්. ගවයන්ගේ කෝෂ සිඳීම වෙර ලකුණු තැබීම ආදිය කරති.
31. ඔවුන් නිවෙස්වල මීමුන්, ඌරන්, එළුවන් මරති. මහරජතුමනි, ගවයන් හා සමාන හැසිරීම් ඇති ඔවුහුද බ්‍රාහ්මණයෝ යයි කියනු ලබත්. කියන ලද එවැනි බමුණන් වෙත ගොස් ආරාධනා කරමුද.
32. විධුර පඬිතුමනි, සිල්වත් බහුශ්‍රැත වෙනත් බමුණන් සොයව.
33. යමෙක් මගේ භෝජනය අනුභව කරත්ද, මෙවුන්දම් සෙවීමෙන් වැලකුණු එවැන්නන් සොයව. යම් තැනකට දුන් දෙය මහත්ඵල වේද යහළුව ඔවුන්ට දක්‍ෂිණාව දෙමු.
34. මහරජතුමනි, (ඇතැම්) බ්‍රාහ්මණයෝ කඩු පළිහ දරා කඩුව අතින් ගෙන වෙළඳ මාර්ගයන්හි සිටිත්. ගැල් (සොරුන් වෙසෙන තැනින්) තරණය කරවති.
35. ගව පාලකයන් ගම් පහරන සොරුන් හා සමාන ඔවුහුද බමුණෝ යයි කියනු ලබත්. මහරජතුමනි, කියන ලද ඔවුන් වෙත ගොස් ආරාධනය කරමුද?
36. ඔවුහු බමුණු බැවින් ඉවත් වූහයි කෝරව්‍ය රජු කීවේය. ඔවුහු බ්‍රාහ්මණයෝ යයි කියනු නොලබත්. විධුර පඬිතුමනි, සිල්වත් බහුශ්‍රැත වෙනත් බමුණන් සොයව.
37. යමෙක් මාගේ භෝජනය අනුභව කරන්ද, මෙවුන්දම් සෙවීමෙන් වැලකුණු එවැන්නන් සොයව. යම් තැනකට දුන් දෙය මහත්ඵල වේද, යහළුව ඔවුන්ට දක්‍ෂිණාව දෙමු.
38. ඇතැම්හු වනයෙහි කුටියක් කර (වසමින්) මලපුඩු කරවත් ගොයින්ගේ පටන් හාවුන් බළලුන් මසුන් කැස්බෑවන් පෙළත්.
39. මහරජතුමනි, ඔවුහු වැද්දෝය. (නමුත්) බමුණෝ යයි කියනු ලබත්. කියන ලද ඔවුන් වෙත ගොස් ආරාධනය කරමුද?
40. ඔවුහු බමුණු බැවින් ඉවත් වූහයි කෝරව්‍ය රජු කීවේය. ඔවුහු බ්‍රාහ්මණයෝ යයි කියනු නොලබත්. විධුර පණ්ඩිතයෙනි, සිල්වත් බහුශ්‍රැත වෙනත් බමුණන් සොයව.
41. යමෙක් මාගේ භෝජනය අනුභව කරත්ද, මෙවුන්දම් සෙවීමෙන් වැලකුණු එවැන්නන් සොයව. යම්තැනකට දුන් දෙය මහත්ඵල වේද, යහළුව ඔවුන්ට දක්‍ෂිණාව දෙමු.
42. අනිකෙක් ධනය කැමැත්තෝ ඇඳන් යට හොවිත් සෝම යාගය පැමිණි කල්හි රජවරු ඇඳ මත ස්නානය කරත්.
43. රජතුමනි, නාවන්නන් වැනි ඔවුහුද බමුණෝ යයි කියනු ලබත්. කියන ලද එබඳු බමුණන් වෙත ගොස් ආරාධනා කරමුද?
44. ඔවුහු බමුණු බැවින් ඉවත් වූහයි කෝරව්‍ය රජු කීවේය. ඔවුහු බ්‍රාහ්මණයෝ යයි කියනු නොලබත්. විධුර පණ්ඩිතයෙනි, සිල්වත් බහුශ්‍රැත වෙනත් බමුණන් සොයව.
45. යමෙක් මාගේ භෝජනය අනුභව කරන්නේ, මෙවුන්දම් සෙවීමෙන් වැළකුනු එවැන්නන් සොයව. යම්තැනකට දුන් දෙය මහත්ඵල වේද යහළුව, ඔවුන්ට දක්‍ෂිණාව දෙමු.
එහි **සීලවන්තෙ** යනු ආර්ය මාර්ගයෙන් පැමිණි සීලයෙහි පිහිටි **බහුස්සුතෙ** යනු මාර්ගඵලාවබෝධ වශයෙන් බහුශ්‍රැත වූ. **යෙතෙ** යනු යම් දැහැමි ශ්‍රමණ බ්‍රාහ්මණයෝ ඔබගේ දානය වළඳත් නම් එවැන්නෝ දුර්ලභයහ. **බ්‍රාහ්මණ ජාතියො** යනු බ්‍රාහ්මණ කුලයන්. **තෙසංවිභංගං විචයං** යනු ඒ බ්‍රාහ්මණයන්ගේ විස්තර මගේ නුවණින් රැස්කරන ලද බව විස්තර වශයෙන් අසව. **සංවුතෙ** යනු බඳිනා ලද කට ඇති. **ඔසධීකායො** **ගන්‍ථෙන්ති**. මෙය මේ රෝගයට බෙහෙතකි. මෙය මෙයටයැයි මෙසේ රෙදි කඩෙහි බැඳ මිනිසුන්ට දෙති. **නහාපයන්ති** නෑවීම කරත්. **ජපන්ති** යනු භූත විද්‍යාව පිරිවහත්. **තිකිච්ඡකස්මා** යනු වෙදුන් හා සමානය. **තෙපි වුච්චන්ති** යනු ඔවුහු බ්‍රාහ්මණයෝද අපි බ්‍රාහ්මණයෝදැයි නොදැන වෙදකමින් ජීවිකාව ගෙන යන්නාහු ව්‍යවහාරයෙන් බ්‍රාහ්මණයෝ යයි කියත්. **අක්ඛාතා තෙ** යනු මොවුහු මවිසින් වෙදබමුණෝ යයි කියන ලදහ. **නිපතාමසෙ** යනු දැන් කියව. කිම එවැනි බමුණන් වෙත එළඹෙමුද, ආරාධනය කිරීම පිණිස සමීපයට යමුද, මොවුන්ගෙන් ඔබට වැඩක් ඇත්දැයි විමසයි. **බ්‍රහ්මඤ්ඤා** යනු බ්‍රාහ්මණයාගේ ස්වභාවයෙන්. **න තෙ මුච්චනති** යනු ඔවුහු බහාතබන ලද පවු ඇති හෙයින් බමුණෝ නම් යයි නොකියත්.
**කිංකිණිකායො** යනු මහරජ, වෙනත් බ්‍රාහ්මණයෝ තමාගේ බ්‍රාහ්මණ ධර්මය හැර දිවිපැවැත්ම පිණිස රාජ-මහාමාත්‍ය ආදීන්ගේ ඉදිරියෙහි තාලංපට ගෙන වාදනය කරමින් ගායනා කරමින් යත්. **පෙසනානීපි** යනු දාස කම්කරුවන් මෙන් ලියුම් ගෙන යති. **රථචරියාසු** යනු රිය ශිල්පය උගන්වත්. **පරිචාරක සමා** දස් කම්කරුවන් හා සමානයහ. **දණ්ඩං** යනු වක් වූ ලී දණ්ඩක්. **පච්චුපෙස්සන්ති රාජානො** යනු රාජ රාජ මහාමාත්‍යයන් වෙත අවුත් ධනය සඳහා සේවනය කරත්. **ගාමෙසු නිගමෙසු වා** යනු ඔවුන් නිවෙස් දොරටුවෙහි හිඳිත්. **නිග්ගාහක සමා** යනු අවමන් කටයුතු අයබදු රැස්කරන රාජ පුරුෂයන් හා සමාන. ඔවුහු යම් සේ පුරුෂයන් නොගෙන නොයමුයි නිග්‍රහකොට ගනිත්මය. එසේම ගමෙහි හෝ වනයෙහි හෝ නොලබන ලද්දාහු මැරෙන්නෝ නමුදු නොනැගිටිමු යයි උපවාස කරත්. **තෙපි** යනු ඔවුහුද බදු රැස්කරන්නන් මෙන් පවිටු ස්වරූප ඇත්තෝ.
**රජ රේණුහි** යනු දූවිල්ලෙන් පස්වලින් ගැවසී ගත්. **යාචකා** ධනය ඉල්වන්නාහු **ඛාණුසාතස්මා** යනු කිළිටි සිරුරු ඇති හෙයින් දැවුන කෙත මැද ගස්ගල් නසන්නන් (උදුරන්නන්) විසින් බිම සාරා දැවුන කුඩා ගස් මුල් උදුරන මිනිසුන් හා සමාන වූවාහු. නොගෙන නොයමුයි නිසල භාවයෙහි සිටි හෙයින් සාරා තබන ලද කනුවක් මෙනැයි අර්ථයි. **තෙපි** යනු ඔවුහුද එසේ ලබන ලද ධනය වැඩීම පිණිස යොදා නැවත එසේම සිටි හෙයින් දුස්සීල බ්‍රාහ්මණයෝ.
**උච්ඡුපුටං** යනු උක්ද, උල්පැණිද. **මධූ අඤ්ජනං** යනු මීද, අඳුන්ද. **උච්චාවෙචානි** යනු බොහෝ අගනා වූ හා ටිකක් අගනා වූ. **පණීයානි** බඩු **විපණෙන්ති** විකුණත්. **තෙපි** යනු ඔවුහුද මෙපමණක් විකුණා දිවිපවත්වන්නා වූ වෙළඳ බ්‍රාහ්මණයෝය. **පොස‍ෙන්ති** යනු පස්ගෝ රසයන් විකිණීමෙන් දිවියැපීම සඳහා පෝෂණය කරත්. **පවෙච්ඡන්ති** යනු තමාගේ දූවරුන් රන්රිදී ගෙන අනුන්ට දෙති. ඔවුහු මෙසේ අන්‍යයන්ට දෙන්නාහු විවාහ කරවති. තමාගේ පුතුන් සඳහා ගනු ලබන්නේ ආවාහය නම් වේ. **අම්බට්ඨවෙසෙහි** යනු කෙළෙඹියන් සමගද ගෘහපතීන් සමගද සමානයෝය. ඔවුහුද ව්‍යවහාර වශයෙන් බ්‍රාහ්මණයෝ යයි කියත්.
**නික්ඛන්ත භික්ඛං** යනු ගමෙහි පුරෝහිතයෝ වී තමා සඳහා නිරතුරු භික්‍ෂාව. **බහුතෙ** යනු බොහෝ ජනයන් ඒ පුරෝහිතයන්ගෙන් නැකැත් සුභමොහොත් මංගල්‍ය කරුණු විමසති. **අණ්ඩච්ඡෙදා නිලඤ්ජකානි** යනු වැටුප් ගෙන ගොනුන්ගේ අණ්ඩකෝෂ සිඳීමද, ත්‍රිශුල ආදී වෙරලකුණු තබන උපකරණයන්ගෙන් සළකුණු කරන්නෝ යන අර්ථයි. **තත්‍ථ** යනු ඒ ගම්පුරෝහිතයන්ගේ ගෙවල්වල මස් විකිණීම සඳහා මේ ගවයන් ආදීන් නසත්. **තෙපි** යනු ඔවුහු ගෝ ඝාතක බ්‍රාහ්මණයෝ යයි කියත්.
**අසිචම්මං** යනු කඩුමුගුරු ඊතල ඇතුන්ද. **වෙස්සපථෙසු** යනු වෙළඳුන් ගමන්කරන මාර්ගයන්හි. **සත්‍ථං අබභාහයන්ති**. ගැල්කරුවන් අතින් සියයක්ද දහසක්ද ගෙන ගැල් කණ්ඩායම් සොරුන් ඇති වනයෙන් එතර කරවයි. **ගොපනිසාදෙහි** යනු ගොපල්ලන් සමගද වැද්දන් සමගද ගම් නසන සොරුන් සමගද සමාන යයි කියන ලදී. **තෙපි** යනු මෙබන්දෝ ද බ්‍රාහ්මණයයි කියත්. **කූටානිකාරයන්ති** **තෙ** යනු බොරු ගෙවල් තනත්. **සස බිළාර‍ෙ** යනු සාවුන්ද, බළලුන් දැයි මේ ක්‍රමයෙන් ගොඩ හැසිරෙන සතුන් දක්වයි. **ආගොධො මච්ඡ කච්ඡපං** යනු ගොඩ හැසිරෙන්නවුන් අතර ගොයින් පටන් ලොකු කුඩා ප්‍රාණීන් නසත් මරත් ජලජ සතුන් අතර මත්ස්‍ය කැසුබු ආදීන්. තෙපි යනු වැද්දන් හා සමාන වූ ඔවුහුද බ්‍රාහ්මණයෝයි කියත්.
**අඤ්ඤ‍ෙධනස්සකාමාහි** යනු සෙසු බ්‍රාහ්මණයෝ ධනය කැමැත්තෝ. **හෙට්ඨා මඤ්චෙ පසක්ඛිතා **යනු අපල දුරුකිරිමේ කටයුතු කරන්නෙමුයි රුවන්මුවා ඇඳක් කරවා ඒ යට හොත්තාහු වසත්. ඉක්බිති ඔවුන්ගේ සෝම යාගය එළඹි කල්හි රජවරු ඒ මත්තෙහි නහවත්. ඔවුහු යාගය නිම වූ කල්හි අවුත් ඒ ඇඳෙහි හිඳිත්. ඉක්බිතිව අනික් බ්‍රාහ්මණයෝ අපල දුරු කරන්නෙමුයි ඔවුන් නාවත්. රුවන්මුවා ඇඳ ද රජුගේ රාජාලංකාරද සියල්ල යට හොත්තහුටම වෙයි. **තෙපි** යනු ඒ කිළිටි පිරිමදින්නන් නැහැවියන් හා සමාන වූවාහු බමුණෝ යයි කියත්.
මෙසේ ව්‍යවහාර මාත්‍රයෙන් බ්‍රාහ්මණ වූ මොවුන් දක්වා පරමාර්ථ (ඇන්ත) වශයෙන් වූ බ්‍රාහ්මණයන් දක්වමින් ගාථා දෙකක් කීවේය.
46. දේවයන් වහන්ස, යම් කෙනෙක් ඔබගේ භෝජනය අනුභව කරන්ද, මෙවුන්දම් සෙවීමෙන් වැලකුණු සිල්වත් බහුශ්‍රැත බ්‍රාහ්මණයෝ ඇත්තාහ.
47. ඔවුහු එක් බතක් (වේලක්) අනුභව කරත්. මත්පැන් පානය නොකරති. මහරජතුමනි කියන ලද එබඳු වූවන් වෙත ගොස් ආරාධනය කරමුද?
එහි **සීලවන්තා** යනු ආර්ය ශීලයෙන් යුක්ත වූ. **බහුස්සුතා** යනු ධර්මාවබෝධය නම් වූ බහුශ්‍රැත බැවින් යුක්ත වූ. **තාදිසෙ** යනු මෙබඳු වූ බහාලන ලද පව් ඇති පසේ බුදුන් නම් බ්‍රාහ්මණයන්ට ආරාධනා කිරීම පිණිස වෙත එළඹෙමු යයි.
රජු ඔහුගේ කථාව අසා යහළු විධුර පණ්ඩිතයනි, දිය යුත්තන් අතර ශ්‍රේෂ්ඨ වූ මෙබඳු බ්‍රාහ්මණයෝ කොහි වසත්දැයි විචාළේය. මහරජතුමනි, උතුරු හිමවත නන්දමූලක පර්වතයෙහි යයි කීවේය. එසේ වී නම් ඔබගේ බලයෙන් මා සඳහා ඒ බ්‍රාහ්මණයන් සොයව යයි සතුටු සිතින් යුක්තව.
48. විධුර පඬිතුමනි, මුන්වහන්සේලා සිල්වත් බහුශ්‍රැත බ්‍රාහ්මණයෝ වෙති. විධුර පණ්ඩිතය, ඔවුන් වහා සොයව. උන්වහන්සේලාට ආරාධනා කරව යි යන ගාථාව කීවේය.
මහබෝසත් තෙමේ මැනවයි ඔහුගේ වචනය පිළිගෙන රජතුමනි, එසේ නම් නගරය අලංකාර කරවා සියලු නුවර වැස්සෝ දන් දී පෙහෙවස් අධිෂ්ඨාන කර සමාදන් වූ සිල් ඇත්තෝ වෙත්වායි බෙර හසුරුවා තෙපිද පිරිවර ජනයා සමග පෙහෙවස් සමාදන් වනු යයි කියා තෙමේ උදෑසනම අනුභව කර පෙහෙවස් සමාදන් වී සවස් කාලයෙහි දෑසමන් මල් පිරුණු කරඬුවක් ගෙන්වා රජු සමග පසඟ පිහිටුවා පසේ බුදුවරුන්ගේ ගුණ සිහිකර වැඳ උතුරු හිමවත නක්‍දමූල පර්වතවාසී වූ පන්සියයක් පසේබුදුවරු හෙට අපගේ දානය ගනිත්වායි ආරාධනා කර මල් අටමිටක් අහසෙහි විසුරුවාලීය. එකල්හි එහි පන්සියයක් පසේ බුදුවරු වසත්. මල් ගොස් ඔවුන්ගේ මත්තෙහි වැටුනාහුය. ඔවුහු සිතා බලන්නාහු ඒ කරුණ දැන පිංවතුනි, විධුර පණ්ඩිතයා විසින් ආරාධනය කරන ලද්දෝ වෙමු. මෙතෙම අවශේෂ සත්ත්වයෙකු නොවේ. මෙතෙම බුද්ධංකුරයෙකි. හෙතෙම මේ කල්පයෙහි බුදුවන්නෙහි. ඔහුට සංග්‍රහ කරමු යයි ආරාධනාව ඉවසූහ. මහබෝසත් තෙමේ මල් නොපැමිණීමේ සළකුණින් ආරාධනාව ඉවසූ බව දැන මහරජතුමනි, හෙට පසේබුදුවරු පැමිණෙති. සත්කාර සම්මාන කරවයි කීවේය. රජු දෙවන දවස්හි මහත් වූ සත්කාර කර මතුමහලෙහි ඉතා වටිනා වූ අසුන් පැනවීය. අනෝතත්ත විලෙහි කරන ලද සිරුරු පිළිදැගුම් ඇති පසේ බුදුවරු වේලාව සලකා අහසින් අවුත් රජමිදුලෙහි බැස්සාහුය. රජුද බෝධිසත්ත්වයෝද පැහැදුන සිත් ඇත්තාහු උන්වහන්සේලාගේ අතින් පාත්‍ර ගෙන පහයට නංවා හිඳුවා දක්‍ෂිණෝදකය දී (පැන් පිළිගන්වා) ප්‍රණීත වූ කෑ යුතු දෙයින්ද අනුභව කළයුතු දෙයින්ද උපස්ථාන කළාහුය. බක්කිය අවසානයෙහිදීම දෙවන දවස සඳහාදැයි මෙසේ සත්දිනක් ආරාධනා කර මහදන් දී සත්වන දිනයෙහි සියළු පිරිකර දුන්හ. ඔවුහු අනුමෝදන් කර අහසින් එහිම ගියාහුය. පිරිකරද උන්වහන්සේලා සමගම ගියාහුය.
ශාස්තෘන් වහන්සේ මේ ධර්මදේශනාව ගෙනහැර දක්වා කොසොල් රජු මගේ උපස්ථායකයෙකු වී තෝරා දන් දීමට යොමු වීම පුදුමයට කරුණු නොවේ. පැරණි පණ්ඩිතයෝ බුදුන් නූපන් කල්හිම එලෙස දුන්නාහු යයි වදාරා ජාතකය ගලපා වදාළ සේක. එකල්හි රජු ආනන්ද වීය. විධුර පණ්ඩිතයා මම ම වීමි යයි වදාළ සේක.
**සුඛුමාල රූපං දිස්වාන** යන මේ ගාථාව ශාස්තෘෘන් වහන්සේ දෙව්රම්හි වාසය කරන සේක් එක්තරා කෙළෙඹියෙක් අරභයා දේශනා කළ සේක. හෙතෙම ශ්‍රද්ධා ඇත්තේ වීය. තෙරුවන් පිළිබඳව පැහැදුන ඔහු බුදුරදුන්ටද සංඝයාටද නිරතුරුව මහා සත්කාර කරයි. ඉක්බිති එක් දවසක් මෙසේ සිතීය. මම බුද්ධ රත්නයටද, සංඝරත්නයටද ප්‍රණීත ආහාරද සියුම් වස්ත්‍රද දෙමින් නිතර මහත් වූ සත්කාර කරමි. දැන් ධර්ම රත්නයටද කරන්නෙමි. එය සත්කාර කරන්නේ කවරක් කළ යුතුද? හෙතෙම බොහෝ සුවඳමල් ආදිය ගෙන ජේතවනයට ගොස් ශාස්තෘෘන් වහන්සේ වැඳ විචාළේය. ස්වාමීනි, මම ධර්මරත්නයට සත්කාර කරනු කැමැත්තේ වෙමි. එයට සත්කාර කරන්නහු විසින් කවරක් කළ යුතුදැයි. ඉක්බිති ශාස්තෘන් වහන්සේ ඔහුට කියනුයේ ඉදින් ඔබ ධර්මරත්නයට සත්කාර කරනු කැමැත්තේ නම් ධර්මභාණ්ඩාගාරික ආනන්ද තෙරණුවන්ට සත්කාර කරවයි වදාළ සේක. හෙතෙම මැනවයි පිළිවදන් දී ආනන්ද තෙරුන්ට ආරාධනා කර දෙවන දවස්හි මහත් වූ සත්කාර සහිතව ආනන්ද තෙර තමාගේ නිවසට පමුණුවා ඉතා අගනා අසුනෙහි හිඳුවා සුවඳ මල් ආදියෙන් පුදා නොයෙක් අග්‍ර භෝජන දී මහත් වූ වටිනාකමින් යුත් තුන් සිවුරට ප්‍රමාණවත් සළු දුන්නේය. තෙරුන්ද මේ සත්කාර ධර්ම රත්නයට කරන ලදී. මට නුසුදුසුය. ශ්‍රේෂ්ඨ ධර්මසේනාපති වූ සැරියුත් හිමිට සුදුසුයයි සිතා පිණ්ඩපාතයද වස්ත්‍රද විහාරයට ගෙන ගොස් සාරිපුත්‍ර තෙරුන්ට දුන්නේය. හෙතෙමේද මෙම සත්කාර ධර්ම රත්නයට කරන ලදී. සම්මා සම්බුදුරජු ධර්ම ස්වාමී වේ. උන්වහන්සේම සුදුසු යයි සිතා දසබලධාරීන් වහන්සේ දුන්නේය. ශාස්තෘන් වහන්සේ තමාට වඩා උසස් කෙනෙකු නොදැක පිණ්ඩපාතය වැළඳූ සේක. සිවුරු සළු ගත්තේය.
භික්‍ෂූහු දම් සභාවෙහි කථාවක් ඉපිදවූහ. ඇවැත්නි, අසවල් කෙළඹියා ධර්ම රත්නයට සත්කාර කරමියි ධර්ම භාණ්ඩාගාරික ආනන්ද තෙරුන්ට දානය දුන්නේය. තෙරුන් වහන්සේ මෙය මට සුදුසු නොවේ යයි ධර්ම සේනාපති සැරියුත් තෙරුන්ට දුන්නේය. හෙතෙමේද මෙය මට සුදුසු නොවේ යයි තථාගතයන් වහන්සේට දුන්නේය. තථාගතයන් වහන්සේ අන් උසස් වූවෙකු නොදක්නේ තමන්ගේ ධර්මස්වාමී බව නිසා මටම මෙය සුදුසු යයි ඒ පිණ්ඩපාතය වැළඳු සේක. සිවුරු සළුවද ගත්තේත්ය. මෙසේ හෙතෙම පිණ්ඩපාතය සුදුසු බව නිසාම ස්වාමීගේ පාදමුලට ආවේය යි කීවේය. ශාස්තෘෘන් වහන්සේ වැඩමවා මහණෙනි, දැන් කවර නම් කථාවකින් යුක්තව හුන්නාහුදැයි විමසා මෙනම් වූවෙකනැයි කී කල්හි මහණෙනි, පිණ්ඩපාතය පිළිවෙලින් සුදුස්සා වෙත පැමිණියේ දැන් පමණක් නොවේ. පෙර බුදුන් නූපන් කල්හිද ගියේ යයි වදාරා අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවර බ්‍රහ්මදත්ත රජු අගතියට යෑම හැර දසරාජ ධර්මයන් කෝප නොකර දැහැමිව රාජ්‍යය කරවීය. මෙසේ ඇති කල්හිද ඔහුගේ අධිකරණය ශුන්‍ය වූයේ මෙන් වීය. රජු නුගුණ සොයන්නෙක් වී තමන්ගේ නිවෙස් ආදිය පරීක්‍ෂා කරනුයේ ඇතුල් පුරයෙහිද ඇතුල් නගරයෙහිද දොර ගම්හිද තමාගේ නුගුණ කියන්නවුන් නොදැක දනව්හි සොයන්නෙමියි ඇමතිවරුන්ට රාජ්‍යය පවරා දී පුරෝහිතයා සමග අප්‍රසිද්ධ වේශයෙන් කසීරට හැසිරෙන්නේ අගුණ කියන්නා වූ කිසිවෙකු නොදැක පිටිසර එක් නියම් ගමකට පැමිණ පිටත ශාලාවක හුන්නේය. එකෙනෙහි නියම් ගම්වැසි අසූකෙළක් ධනය ඇති කෙළෙඹි පුත්‍රයෙක් මහත් වූ පිරිවර සමග නහන තොටට යන්නේ ශාලාවෙහි හුන් රන්වන් සියුමැලි සිරුරැති රජු දැක උපන් සෙනෙහෙ ඇත්තේ ශාලාවට පිවිස මෙහිම සිටුවයි ගෙට ගොස් නොයෙක් උතුම් රජ බොජුන් ගෙන්වා මහත් වූ පිරිවර සමග බත් බඳුන් ගෙන්වා ගෙන ශාලාවට ගියේය. එකෙනෙහි හිමවත වැසි පඤ්ච අභිඥාලාභී තවුසෙක් අවුත් එහිම හුන්නේය. නන්‍දමූලක පර්වතයෙන් පසේ බුදුවරයෙක්ද පැමිණ එහිම හුන්නේය.
කෙළඹියා රජුට අත් සෝදන බඳුන දී නොයෙක් උතුම් රසයෙන් යුත් හොදි ව්‍යඤ්ජනවලින් ආහාර භාජනය සරසා රජුට එළවීය. රජු එය ගෙන පුරෝහිත බ්‍රාහ්මණයාට දුන්නේය. බ්‍රාහ්මණයා එය ගෙන තාපසයාට දුන්නේය. තවුසා පසේ බුදුන් සමීපයට ගොස් වම් අතින් ආහාර භාජනයද දකුණු අතින් කෙණ්ඩියද ගෙන දක්‍ෂිණෝදකය දී පාත්‍රයෙහි ආහාර බහාලූයේය. හෙතෙම කිසිවෙකු නොඅමතා නොවිමසා අනුභව කළේය. ඔහුගේ බත්කිස අවසානයේ කෙළෙඹියා මෙසේ සිතුවේය. මවිසින් රජුට බත් දෙන ලදී. රජු විසින් බ්‍රාහ්මණයාටද බ්‍රාහ්මණයා විසින් තාපසයාටද තාපසයා විසින් පසේ බුදුන්ටද දෙන ලදී. පසේ බුදු රජු කිසිවෙකු නොවිමසා අනුභව කළේය. මොවුන්ගේ මෙපමණක් දීමේ කරුණ කිම? මුන්වහන්සේගේ කිසිවෙකු නොවිමසා අනුභව කිරීමේ කරුණ කිම. පිළිවෙලින් විමසන්නෙමියි හෙතෙම එකිනෙකා වෙත එළඹ වැඳ විචාළේය. ඔවුහුද ඔහුට මෙසේ කීවේය.
1. උසස් කුළු ගෙවල්වල වාසය කළ වටිනා යහනාවන්හි සැතපුන, රට අත්හැර වනයට පැමිණි සියුමැලි සිරුරැති රජු දැක.
2. ඒ ඔබට ප්‍රේමයෙන් මම පිරිසිදු ඇල්හාලෙන් පිසූ රසමසවුලෙන් යුත් උතුම් බත දුනිමි.
3. ඔබ ඒ මත පිළිගෙන තමා අනුභව නොකර බ්‍රාහ්මණයාට දෙවීය. ඔබට නමස්කාර වේවා! මේ කිනම් ධර්මයක්ද?
4. මේ බ්‍රාහ්මණයා මගේ ආචාර්යවරයා වෙයි. කුදුමහත් කටයුතුවල නිරත වූයේ වේ. ගරු කටයුත්තෙකි. ඇමතිය යුත්තෙකි. එහෙයින් ආහාර දීමට සුදුස්සෙකි.
5. දැන් මම ගෝත්‍රයෙන් ගෞතම වූ රාජ පූජිත බමුණා විචාරමි. රජු ඔබට රසමසවුලෙන් යුත් පිවිතුරු බත දුන්නේය.
6. ඔබ ඒ බත පිළිගෙන තාපසයාට දුන්නේය. ඔබ දානයට ක්‍ෂේත්‍ර නොවන්නේ යයි දන්නෙහිද? ඔබට නමස්කාර වේවා. මේ කිනම් ධර්මයක්ද?
7. මම ගිහිගෙයි බැඳුනේ අඹුදරුවන් පෝෂණය කරමි. මිනිසුන්ට අයත් කාමයන් අනුභව කරව යයි රජුට අනුශාසනා කරමි.
8. වනයෙහි වාසය කරන, බොහෝ කල් තවුස් දම් වැඩු ගුණයෙන් පොහොසත් වූ, වැඩිදියුණු කළ සිත් ඇති සෘෂිවරයාට භෝජනය දෙන්නට සුදුසු වෙමි.
9. දැන් (මම) කෙට්ටු වූ නහර ඉල්පී ගිය සිරුරැති වැඩුන කිහිලි ලොම් නිය ඇති මැලියම් බැඳුන දත් ඇති දූවිලි සහිත හිස් ඇති තාපසයා විමසමි.
10. හුදකලාව වනයෙහි වාසය කරන්නෙහිය. ජීවිතය කැමති නොවන්නෙහිද? යමෙකුට තෙපි භෝජනය දුන්නෙහුද, කවර කරුණකින් භික්ෂුව ඔබට වඩා ශ්‍රේෂ්ඨද?
11. මම සාරා ගනිමින් අල වර්ගද, තල් අලද බිලාල අලද තක්කල අලද, බොඩුගමු හා ඌරුහැල පොළමින් රැස් කරමින්ද
12. පලා වර්ගද නෙළුම් අල මී මස්ද ඩෙබර හා නෙල්ලිද ගෙනවුත් වළඳමි. මට ඒ ලබාගැනීමේ අයිතිය ඇත.
13. අල්ලා ගැනීම් සහිත වූ පිසින්නා වූ මම, නොපිසන්නා වූ තෘෂ්ණා වශයෙන් මමායනය නොකරන්නා වූ පළිබෝධ කිසිවක් නැත්තා වූ ගැනීමක් නැත්තා වූ පසේ බුදුන්ට භෝජනය දෙන්නට සුදුසු වෙමි.
14. දැන් (මම) නිශ්ශබ්දව හුන් මනා පැවතුම් ඇති භික්‍ෂුව විමසමි. පිරිසිදු වූ රසමසවුලෙන් යුත් බත තාපසයා ඔබට දුන්නේය.
15. ඔබවහන්සේ ඒ බත පිළිගෙන නිශ්ශබ්දව තනිවම වැළඳීය. අන් කිසිවෙකුට කිසිදු කැඳවීමක්ද නොකළෙහිය. ඔබට නමස්කාර වේවා. මේ කවර නම් ධර්මයක්ද?
20. මම නොපිසමි. නොපිසවමි. නොසිදමි. නොසිදවමි. ඒ මා සියළු පාපයන්ගෙන් දුරුව කිසිවක් නැත්තෙකු කොට දැන.
21. ඉසිවරයා වමතින් භික්‍ෂාවද දකුණතින් පැන් කෙණ්ඩියද ගෙන පිරිසිදු වූ රසමසවුලෙන් යුත් බත දුන්නේය.
22. මමායනය සහිත අයිතීන් ඇති මොවුහු දෙන්නට මා වැන්නවුන් සුදුසු වෙති. යමෙක් දෙන්නෙකුට ආරාධනා කරේද මම ඊට විරුද්ධ ප්‍රතිපදා ඇත්තේ වෙමියි හඟිමි.
එහි **විවනං** යනු ජලය නැති වනයක් හා සමාන මේ පිටිසරට ආවා වූ. **කූටාගාරවරූපෙතං** උසස් කුළුගෙයකට එළඹි. උසස් කුළුගෙයක වාසය කරන යන අර්ථයි. **මහාසයනමුපාසිතං** යනු එහිම මනාව පනවන ලද උතුම් යහනාවක් ඇසුරු කළ. **තස්සෙතෙ** යනු එබඳු වූ ඔහු දැක මම ආදරය කළෙමි. ඒ ඔබගේ ආදරයෙන්. **බද්ධමොදනං** යනු උතුම් බත. **විචිතං** යනු ඉවත් කරන ලද කඩසහල් කලු සහල් ඇතිව පිරිසිදු සහලින් කරන ලද. **අදාපයිං** දුන්නෙමි. **අත්තානං** යනු තමා විසින්. මෙයම වූ පෙළද වේ. **අනසිත්‍වාන** යනු නොවළඳා. **කොයං ධම්මො** යනු මහරජතුමනි, ඔබගේ මේ කවර ස්වභාවයක්ද? **නමත්‍ථුතෙ** යනු යම්බඳු ඔබතුමා නොවළඳා අනිකෙකුට දුන්නේද ඔබට නමස්කාර වේවා!
**ආචරියො** යනු කෙළඹි පුත්‍රය, මෙ‍තෙම මට සිරිත් කියා දෙන්නා වූ ගුරුවරයාය. **ව්‍ය‍ාවටො** යනු යෙදුනේ. **ආමන්තණියො** යනු ආරාධනා කළ යුත්තෙකි. මා විසින් දෙන ලද දෙය ගන්නට සුදුස්සෙකි. **දාතුමරහාමි** යනු එහෙයින් මම මෙබඳු ගුරුවරයාට බොජුන් දෙන්නට සුදුසු වෙමියි රජු බ්‍රාහ්මණයාගේ ගුණ වර්ණනා කළේය. **අඛෙත්තඤ්ඤුසි** යනු මම දානයට ක්‍ෂේත්‍රයක් නොවන්නෙහි යයි සිතයි. **අනුසාසාමි** යනු තමාගේ අභිවෘද්ධිය හැර රජුට අභිවෘද්ධියද ධර්මයද අනුශාසනා කරමි.
මෙසේ තමාගේ නුගුණ කියා, **ආරඤ්ඤකස්ස** යනු සෘෂිවරයාගේ ගුණ කීවේය. **ඉසිනො** යනු සීලාදී ගුණයන් සොයන්නහුගේ. **තපස්සිනො** යනු තවුස්දම් ඇසුරු කළහුගේ. **වද්ධස්ස** යනු පණ්ඩිතයාගේ ගුණයෙන් වැඩිහිටි වූ අයගේ. **නාවකංඛසි** යනු තෙමේ දුලබ වූ බොජුන් ඇත්තෙකු වී මෙබඳු වූ භෝජනය අනිකෙකුට දෙන්නෙහිද කිම තමාගේ ජීවිතය නොකැමැත්තෙහිද? **භික්ඛු කෙන** යනු මේ භික්‍ෂුව කවර ගුණයකින් ඔබට වඩා උසස් වූයේද?
**ඛණන්තාලුකලම්බා** යනු බිම සාරන්නේ අල වර්ගද, තල් මුල්ද. **බිළාලි තක්කලානි** යනු බිලාල අලද තක්කල අලද. **ධුනං** යනු බොඩු හමුද හුරුහැල්ද පොළා. **සංසාරියං පසාරියං** යනු මේ බොඩුහමු හුරුවැල් පොළන්නේ එක් කොට නැවත වියලි වූවන් විසුරුවා කුල්ලෙන් පොළා කොටා සහල් ගෙන පිස අනුභව කරමි යයි කියයි. **සාකං** යනු යම්කිසි ව්‍යංජන සඳහා වූ කොල වර්ගයි. **මංසං** යනු සිංහ මුව ආදීන් කා අත්හල මස්, ඒවා ගෙනවුත්. **අම්මස්ස** යනු තෘෂ්ණා දෘෂ්ටි ආදියෙන් මත් නොවූ. **සකිඤ්චනො** යනු පළිබෝධ (උපද්‍රව) සහිත. **අනාදානස්ස** යනු ආශා වශයෙන් ගැනීම් නැති. **දාතුමරහාමි** යනු මෙබඳු වූ පසේ බුදුන්ට තමා විසින් ලද දෙය දෙන්නට සුදුසු වෙමි.
**තුණ්හී මාසීනං** යනු කිසිවක් නොකියා හුන්, **අකිඤ්චනං** යනු රාගාදී කිසිවක් නැත. **ආරතං** යනු නොඇළුනු. සියළු පව් අතැර සිටි. **කමණ්ඩලුං** යනු කෙණ්ඩි. **එතෙහි** මේ රජු පටන්කොට ඇති තිදෙනා අත විහිදුවා ඔවුන් පෙන්වමින් මෙසේ කීවේය. **දාතුමරහන්ති** යනු මා වැන්නකුට දීම සුදුසු යයි. **පච්චණිකං** යනු අනුපිළිවෙල ප්‍රතිපදාව. දායකයාගේ ආරාධනාවයි. අහර සෙවීමෙහිදී නොකළ යුතු එක්විසි ක්‍රමයන් අතර එකක් වූ අහර පිට පහර සෙවීමෙන් දිවි ගෙවීම් සංඛ්‍යාත වූව මිත්‍යාජීව ප්‍රතිපදාව නම් වේ යනුයි.
ඔහුගේ වචනය අසා කෙළඹියා සතුටු සිත් ඇත්තේ අවසාන ගාථා දෙක කීවේය.
23. ඒකාන්තයෙන් මට වැඩ පිණිස රජු අද මෙහි පැමිණියේය. යමෙකුට (යම් තැනකට) දෙන ලද්දේ මහත්ඵල වන්නේද එය මින් පෙර නොදනිමි.
24. රජවරු රටවල් පිළිබඳව ගිජු වූවාහුය. බ්‍රාහ්මණයෝ රජවරුන්ගේ කුදුමහත් කටයුතුවල ගිජු වූවාහුය. තාපසයෝ අල වර්ග ගෙඩි වර්ගවල ගිජු වූහ. භික්ෂූහු සියළු භවයන්ගෙන් මිදුනෝය.
එහි **රථෙසභො** යනු රජවරුන් අරභයා කීව්වේය. **කිච්චාකිච්චෙසු** යනු රජුන්ගේ කළයුතු කටයුතුවල **භික්ඛවො** යනු පසේ බුදුවරු භික්‍ෂූහු වනාහි සියළු භවයන්ගෙන් මිදුනෝය.
පසේ බුදුරජු ඔහුට ධර්මය දේශනා කර සිය වාසස්ථානයටම ගියේය. තාපසයාද එසේම ගියේය. රජු දින කීපයක් ඔහු සමීපයෙහි වාසය කර බරණැසටම ගියේය.
ශාස්තෘෘන් වහන්සේ මේ ධර්මදේශනාව ගෙනහැර දක්වා මහණෙනි, පිණ්ඩපාතය සුදුසු තැනටම ගියේ දැන් පමණක් නොවේ. පෙරද ගියේම යයි වදාරා ජාතකය ගලපා වදාළ සේක්ක. එකල්හි කෙළඹියා ධර්ම රත්නයට සත්කාර කළා වූ කෙළඹියා වීය. රජු ආනන්ද තෙර වීය. පුරෝහිතයා සැරියුත් තෙර වීය. හෙමවතක තාපසයා මම ම වීමියයි වදාළ සේක.



15. වීසති නිපාතය
**කුතොනු ආගච්ඡසි රුම්මවාසී** යන මේ ගාථාව ශාස්තෘෘන් වහන්සේ ජේතවනයෙහි වාසය කරන සේක් උදේනවංස රජු අරභයා දේශනා කළ සේක. එකල්හි ආයුෂ්මත් පිණ්ඩොල භාරද්වාජ තෙරණුවෝ දෙව්රම සිට අහසින් කොසබෑ නුවර උදේනි රජුගේ උයනට දිවා විහරණය සඳහා බොහෝසෙයින් යෙති. තෙරණුවෝ පෙර භවයෙහි රාජ්‍ය කරනුයේ දීර්ඝ කාලයක් ඒ උයනෙහි පිරිවර සහිතව සම්පත් අනුභව කළෝය. හෙතෙම ඒ පෙර පුරුද්ද නිසා බොහෝ සෙයින් එහිම දිවා විහරණය සඳහා හිඳ ඵලසමවත් සුවයෙන් ගෙවයි. එක් දවසක් උන්වහන්සේ එහි ගොස් මනාව මල් පිපුනා වූ මහ සල්ගසක් මුල හුන්කල්හි එනුවර රජකරන උදේනී රජු සත්දිනක් මත්පැන් බී උයන්කෙළි කෙළිම්හයි මහත් වූ පිරිවර සමග උයනට ගොස් මගුල් ගල් තලාවෙහි එක්තරා ස්ත්‍රියකගේ ඇකයෙහි හොත්තේ මත්පැනින් මත් වූ නිසා නින්දට වැටුනේය. ගායනා කරමින් හුන් ස්ත්‍රීහු තූර්යභාණ්ඩයන් හෙලා උයනට පිවිස මල්ගෙඩි ආදිය සොයන්නාහු තෙරුන් දැක වෙතට ගොස් වැඳ හුන්නාහුය. තෙරුන් වහන්සේ ධර්මකථා කියමින් හුන්හ. අන් ස්ත්‍රිය ඇකය සොළවා රජු පුබුදුවා ඒ වසලියෝ කොහි ගියාහුදැයි කී කල්හි එක් ශ්‍රමණයෙකු පිරිවරා හුන්නාහු යයි කීවාය. ඔහු කිපියේ ගොස් තෙරුන්ට බැණ අපහාස කර බොල, ඒ ශ්‍රමණයා තඹකුහුඹුවන් (දිමියන්) ලවා කවවන්නෙමියි ක්‍රෝධයෙන් තෙරුන්ගේ සිරුරෙහි දිමිගොටුවක් බිඳ දැමීය. තෙරුන් වහන්සේ අහසෙහි සිට ඔහුට අවවාද දී ජේතවනයෙහි ගඳකිළි දොරටුවෙහිම බැස බුදුරදුන් විසින් කොහි සිට පැමිණියෙහිදැයි විමසන ලද්දේ ඒ කරුණ දැන්වීය. ශාස්තෘෘන් වහන්සේ “භාරද්වාජය, උදේන පැවිද්දන් පීඩාවට පත්කළේ දැන් පමණක් නොවේ. පෙරද පීඩාවට පත් කළේ යයි වදාරා ඔහු විසින් අයදින ලද්දේ අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි මහබෝධි සත්ත්වයෝ පිටත නගරයේ සැඩොල් කුලයෙහි උපන්නේය. ඔහුට මාතංග යයි නම් කළාහුය. මෑත කාලයෙහි නුවණැති බවට පත්වූයේ මාතංග පණ්ඩිතයයි ප්‍රකට වීය. එකල්හි බරණැස් නුවර සිටුගේ දුව දිට්ඨමංගලිකා නම් වූවා එක් මසකට වරක් දෙමසකට වරක් වශයෙන් මහත් පිරිවරින් යුක්තව උයන් ක්‍රීඩාවට යයි. ඉක්බිති එක් දවසක් මහබෝසත් තෙමේ කිසියම් කටයුත්තක් සඳහා නුවරට පිවිසෙන්නේ වාසදොරදී දිට්ඨ මංගලිකාව දැක එක් පසෙකට ඉවත් වී ඇලී සිටියේය. දිට්ඨ මංගලිකා තොමෝ තිරය අතරින් බලන්නී ඔහු දැක මේ කවරෙක්දැයි විමසා ස්වමීනි, සැඩොලෙකැයි කී කල්හි නොදැකිය යුත්තෙක් දකිමුයි සුවඳ දියෙන් ඇස් සෝදා එතැනින් පෙරලා ආවාය. ඇය සමග නික්මුන ජනයා එම්බා දුෂ්ට සැඩොල, ඔබ නිසා අපට අද මිල නැති සුරා හා බත් නැසුනේ යයි කෝපයෙන් මඩනා ලද්දේ මාතංග පණ්ඩිතයාට අත්වලින්ද පාවලින්ද තලා සිහිසුන් කර ගියේය. හෙතෙම මොහොතක් කල්ගෙවා ලබන ලද සිහිය ඇත්තේ සිතුවේය. දිට්ඨමංගලිකාවගේ පිරිවර ජනයා නිදොස් වූ මා නිකරුනේ තැළුවේය. දිට්ඨමංගලිකාව ලැබම නැගිටින්නෙමි. නොලැබ නොනැගිටින්නෙමියි අධිෂ්ඨාන කර ගොස් ඇගේ පියාගේ නිවෙස්හි දොරටුවෙහි හොත්තේය. හෙතෙම කවර කරුණකින් හොත්තේ දැයි කී කල්හි අන් කරුණක් නැත. මට දිට්ඨමංගලිකාවගෙන්ම ප්‍රයෝජනයැයි කීවේ. එක්දිනක් ගෙවුනි. එසේ දෙවන සිව්වන පස්වන සවන දින ගෙවුනි. බෝසතුන්ගේ අධිෂ්ඨානය වූ කලී සමෘද්ධ වේමය. එහෙයින් සත්වන දවස්හි දිට්ඨමංගලිකාව බැහැරට ගෙනවුත් ඔහුට දුන්හ.
ඉක්බිති ඇය ඔහුට ස්වාමීනි, නැගී සිටුව. ඔබගේ ම ගෙට යමු යයි කීවාය. සොඳුර, ඔබේ පිරිවර ජනයා විසින් බොහෝ පෙළන ලද්දේ වෙමි. මා ඔසවා පිටට නංවාගෙන යවයි කීවේය. ඇය එසේ කොට නගරවාසීන් බලා සිටිද්දීම නගරයෙන් නික්මී සැඩොල්ගමට ගියාය. ඉක්බිති මහබෝසත් තෙමේ ඇයට ජාති සම්භේදයක්ද ඉක්මවා යෑමක්ද නොකර දින කීපයක් ගෙයි වාසය කරවා මෙසේ සිතුවේය. මම මැය ලාභ සත්කාරයන්ගෙන් අගතැන්පත් කරන්නේ පැවිදි වීමෙන්ම කළහැකි වන්නෙමි. අන් පරිද්දකින් නොහැකි වන්නෙමි යි. ඉක්බිති ඇය අමතා සොඳුර, මා වනයෙන් කිසිවක් නොගෙනෙන කල්හි අපගේ දිවි නොපවතී. මා පැමිණෙන තෙක් උකටලී නොවව. මම වනයට යන්නෙමියි කියා ගෙවැස්සන්ට මැය පිළිබඳව පමා නොවව් යයි අවවාද දී වනයට ගොස් ශ්‍රමණ පැවිද්දෙන් පැවිදි වී නොපමා වූයේ සත්වන දවස්හි අෂ්ට සමාපත්තීන් හා පඤ්ච අභිඥාවන්ද උපදවා දැන් දිට්ඨමංගලිකාවට සහාය වන්නට හැකිවන්නෙමියි ඍද්ධියෙන් ගොස් සැඩොල් ගම්දොර බැස දිට්ඨමංගලිකාවගේ ගෙදොරට ගියේය. ඇය ඔහුගේ පැමිණීම අසා නික්මී ස්වාමීනි, කුමක් හෙයින් මා අනාථ කර පැවිදි වූයෙහිදැයි හැඬුවාය. ඉක්බිති ඇයට කියනුයේ සොඳුර, නහමක් නොසිතව. ඔබගේ පැරණි යසසට වඩා දැන් ඉතා මහත් වූ යසස් ඇත්තියක කරන්නෙමි. බලව මගේ සැමියා මාතංග නොවේ. මගේ සැමියා මහා බ්‍රහ්මයායි යන මෙපමණක් පිරිස මැද කියන්නට හැකි වෙහිදැයි. එසේය ස්වාමීනි හැකි වන්නෙමි. එසේ නම් දැන් නුඹගේ සැමියා කොහිදැයි විමසන ලද්දී බඹලොව ගියේ යයි කියා කවරදා පැමිණෙන්නේ දැයි කී කල්හි මෙයින් සත්වන දවස්හි පුන්සඳ බිඳ එන්නේ යයි කියව යයි මෙසේ ඇයට කියා හිමවතටම ගියේය.
දිට්ඨමංගලිකාද බරණැස් නුවර මහජනයා මැද ඒ ඒ තැන්වල එසේ කීවාය. මහජනයාද පුදුමයෙකි. මහා බ්‍රහ්මයා හා සමාන වූවෙක් දිට්ඨමංගලිකාව වෙත නොයයි. (ඇය වෙත ගියේ මහා බ්‍රහ්මයාමය) මෙය මෙසේම වන්නේ යයි ඇදහීය. බෝධිසත්ත්වයෝද පුන් පොහෝදින චන්ද්‍රයා අහස් මැද සිටි කල්හි බ්‍රහ්ම ආත්ම භාවය මවාගෙන සියළු කසී රටද දොළොස් යොදුන් වූ බරණැස් නගරයද ඒකාලෝක කරවා චන්ද්‍රයා බිඳ බැස බරණැස් නුවර මතුමත්තෙහි තෙවරක් පරිභ්‍රමණය කර මහජනයා විසින් සුවඳමල් ආදියෙන් පුදනු ලබන්නේ සැඩොල් ගමට අභිමුඛ වීය. බ්‍රහ්ම භක්ති ඇත්තෝ රැස්වී සැඩොල් ගමට ගොස් දිට්ඨ මංගලිකාවගේ නිවස සුදු වස්ත්‍රවලින් වසා බිම සිව්දෑගඳින් පිරිබඩ ගන්වා මල් විසුරුවා දුම් දී සිදු වියන් අතුරා මහ සයනයක් පනවා සුවඳ තෙලින් පහන් දල්වා දොර රිදී පැහැ වැලි අතුරා කොඩි බැන්දාහ. මෙසේ අලංකාර කරන ලද නිවසෙහි මහබෝසතුන් බැස ඇතුලට පිවිස මදක් යහන මත හුන්නේය.
එකල්හි දිට්ඨමංගලිකාව මල්වර වූවාය. ඉක්බිති ඇඟිල්ලෙන් ඇයගේ නැබ පිරිමැදීය. කුසෙහි ගැබක් පිහිටියේය. ඉක්බිති මහබෝසත් තෙමේ ඇය අමතා සොඳුර, ඔබට ගැබක් පිහිටියේය. පුතෙකු වදන්නෙහිය. ඔබ ඔබගේ පුතාද ලාභයෙන් හා කීර්තියෙන් අගතැන්පත් වූවෝ වහු. ඔබගේ පා සේදූ ජලය සියළු දඹදිව රජුන්ගේ අභිෂේක ජලය වන්නේය. ස්නානය කළ ජලය අමා ඔසුවක් වන්නේය. යමෙක් ඒ ජලය හිසෙහි වත් කරත්ද, ඔවුහු හැමදා රෝගයන්ගෙන් මිදෙන්නාහ. කාලකණ්ණිය පිටුදකිත්. ඔබගේ පා පුටුවෙහි හිස තබා වඳින්නෝ දහසක් දෙන්නාහ. ඇසෙන ඇසෙන මානයේ සිට වඳින්නෝ සියයක් දෙන්නාහ. පෙනෙන මානයේ සිට වඳින්නෝ එක් කහවනුවක් දී වඳින්නාහ. අප්‍රමාද වවයි ඇයට අවවාද කර ගෙයින් නික්මී මහජනයා දකිද්දීම අහසට පැන නැගී සඳ මඬලට පිවිසියේය. බ්‍රහ්ම භක්ති ඇත්තෝ රැස්වී සිටියාහුම රාත්‍රිය ගෙවා උදැසනම දිට්ඨමංගලිකාව රන්සිවි ගෙයකට නංවා හිසෙන් ඔසවා නගරයට පිවිසියාහුය. මහජනයා මහාබ්‍රහ්මයාගේ භාර්යාව යයි ඇය වෙත එළඹ සුවඳ මල් ආදියෙන් පිදූහ. පා පුටුවෙහි හිස තබා වැඳීමට ලබන්නෝ දහසින් වස්තුව දෙත්. ඇසෙන මානයේ සිට වඳින්නට ලබන්නාහු සියයක් දෙත්. පෙනෙන මානයේ වඳින්නට ලබන්නාහු එක් කහවනුවක් දෙත්. මෙසේ දොළොස් යොදුන් වූ බරණැස හැසිරෙන්නී කෝටි දහඅටදහසක් ධනය ලැබුවාය.
ඉක්බිති ඇය නුවර පරිහරණය කොටගෙන විත් නුවර මැද මහා මණ්ඩපයක් කරවා තිර වටකරවා මහත් වූ ශ්‍රී සෞභාග්‍යයෙන් එහි විසීම කර වූහ. මණ්ඩපය සමීපයෙහිම වාහල්දොර සතක් ඇති, සත්බුමු ප්‍රාසාදයක් කරන්නට පටන් ගත්තාහුය. මහත් වූ නව කර්මාන්තයක් වීය. දිට්ඨමංගලිකාව මණ්ඩපයෙහිම පුතෙකු වැදුවාය. ඔහුට නම් තබන දවස්හි බමුණේ රැස්වී මණ්ඩපයෙහි උපන් හෙයින් මණ්ඩව්‍ය කුමාරයා යයි නම් කළාහුය. ප්‍රාසාදය දස මාසයකින් නිමවීය. එතැන් පටන් මහත් යසසින් එහි වාසය කරයි. මණ්ඩව්‍ය කුමාරයාද මහත් වූ පිරිවර සමග වැඩේ. ඔහු අවුරුදු හත-අට කල්හිදීම දඹදිව උතුම් ආචාර්යවරු රැස් වූවාහුය. ඔවුහු කුමරුට වේද තුන ඉගැන්වූහ. සොළොස් වස් කල්හි පටන් බ්‍රාහ්මණයන්ට බත් එළවීය. නිරතුරුව සොළොස් දහසක් බමුණෝ වළඳත්. සිව්වන වාහල්කඩෙහි බමුණන්ට දන් දෙනු ලැබේ.
ඉක්බිති එක් මහත් උත්සව දිනයෙක්හි නිවසෙහි බොහෝ කිරිබත් සූදානම් කළාහුය. බමුණෝ සොළොස් දහසක් සිව්වන වාහල්කඩ හිඳ රන්රසවන් අළුත් ගිතෙලින්, පැසුන මී කඩහකුරුවලින්ද සකසන ලද කිරිබත් වළඳිත්. කුමාරයාද සියළු අලංකාරයන්ගෙන් සැරසුන්නේ රන් පාවහන් මත නැග අතින් රන් දණ්ඩක් ගෙන මෙහි ගිතෙල් දෙව. මෙහි මීපැණියයි විමසමින් හැසිරේ. එකෙනෙහි මාතංග පණ්ඩිතයා හිමාලයෙහි අසපුවෙහි හුන්නේ දිට්ඨමංගලිකාවගේ පුතුගේ පුවත් කවරේදැයි බලන්නේ ඔහුගේ නොතොටින් වන් බව (නොමග ගිය බව) දැක අදම ගොස් මානවකයා දමනය කර යම්තැනක දෙන ලද්දේද එහි දන් දෙවා එන්නෙමියි සිතා අහසින් අනෝතත්ත විලට ගොස් මුහුණ සේදීම් ආදිය කර ගල්තලාවෙහි සිටියේ රතුපැහැ වස්ත්‍රයක් හැඳ බඳපටිය බැඳ පාංශකූල සඟල සිවුර පොරොවා මැටි පාත්‍රය ගෙන අහසින් අවුත් සිව්වන වාහල්කඩ දන්ශාලාව අබියසම බැස එකත්පස්ව සිටියේය. මණ්ඩව්‍යයා ඔබිනොබ බලන්නේ ඔහු දැක මෙලෙස විරූපී වූ කසල ගොඩක වූ යක්‍ෂයෙක් බඳු මේ පැවිද්දා මෙතැනට පැමිණෙන්නේ කෙලෙස පැමිණේදැයි ඔහු කථාබහ කරනුයේ පළමු ගාථාව කීවේය.
එම්බල; රළු ඇඳුම් හඳනා වූ ලාමක පාංශු පිසාචකයෙකු වැනි කසලගොඩින් ගත් වැරහැලි ගෙල දවටා ගත් දක්‍ෂිණාවට නුසුදුසු තොප කවරෙක්ද?
එහි **රුම්මවාසී **යනු පාට නොපොවන ලද නොසරසන ලද ගැට සහිත වූ රෙදි හඳනා වූ. **ඔතල්ලකො** යනු ලාමක තැනින් තැන එල්බෙන කෙළවර දරන්නා වූ. **පංසුපිසාචකොවා** යනු කසල ඇති තැන පිසාචකයෙකු මෙන්. **සංඛාරචොළං **යනු කසල ගොඩෙහි ලබන ලද රෙදි ඇති. **පටිමුච්චා** යනු ගැටගසා. **අදක්ඛිණෙය්‍යා** යනු ඔබ දීමට සුදුස්සෙක් නොවේ. මේ උතුම් වූ දීමට සුදුස්සන් හුන් තැනට හුදකලාව කොහි සිට පැමිණියේද?
ඒ මහබෝසත් තෙමේ ඒ අසා ඔහු සමග කථා කරනුයේ දෙවන ගාථාව කීවේය.
2. කීර්තිමත් මණ්ඩව්‍ය කුමාරය, පිළියෙල කරන ලද ඔබගේ මේ ආහාරය (බොහෝ දෙනා) කති. අනුභව කරති. පානය කරති. ඔබ මා අනුන් විසින් දෙන ලද දෙයින් යැපෙන්නෙකැයි දනුව. සැඩොලා යාචක පිණ්ඩය (ආහාරය) ලබාවා.
එහි **පකතං** යනු පිළියෙල කරන ලද**. යසස්සී** යනු පිරිවර සහිත වූ. **තං ඛජ්ජරෙ** යනු එය කත්. අනුභව කරත්. පානය කරත්. කුමන කරුණින් මා පිළිබඳව කිපෙහිද? **උත්තිට්ඨ පිණ්ඩං** යනු නැගී සිට ලද යුතු ආහාරයයි. නැගී සිටියහු විසින් දෙනු ලබන කල්හි යට සිට ලද යුතු ආහාරයයි. **ලභතං සපාකො** යනු සැඩොලාද ලබාවා. උසස් ජාතියෙන් යුක්ත වූවාහු සියළු තන්හිදී ලබත්. සැඩොලාට කවරෙක් දෙයිද? මම දුලභ වූ ආහාර ඇත්තෙමි. එහෙයින් කුමාරය, මගේ දිවිපැවැත්ම සඳහා භෝජනය දෙවවයි කීවේය.
අනතුරුව මණ්ඩව්‍ය කුමාරයා ගාථාවක් කීවේය.
3. මගේ මේ ආහාරය බමුණන්ට පිළියෙල කරන ලදි. ශ්‍රද්ධාවෙන් යුත් මගේ මේ දානය තමාගේ අභිවෘද්ධිය සඳහාය. මෙතනින් ඉවත් වෙව. කුමක් හෙයින් මෙහි සිටියේ වෙහිද? පහත් තැනැත්ත, අප වැන්නෝ තොපට නොදෙත්.
එහි **අත්තත්‍ථාය ය**නු තමාගේ වැඩ පිණිස. **අපෙහි එත්තො** යනු මෙතැනින් ඉවත් වෙව. **නමාදිසා** යනු මා වැන්නෝ උසස් ජාතියෙන් යුක්ත වූ උසස් බ්‍රාහ්මණයන්ට දන් දෙති. ඔබ වැනි චණ්ඩාලයන්ට නොදෙති. දීනය යව යි.
මහබෝසත් තෙමේ අනතුරුව ගාථාවක් කීවේය.
4. කුමාරය, අස්වැන්න අපේක්‍ෂාකරන්නෝ ගොඩද, පහත් බිමද තෙත් සහිත කුඹුරෙහිද බීජ වපුරත්. (එසේම) මේ විපාක ලැබීමේ ශ්‍රද්ධාවෙන් දන් දෙව. දීමට සුදුස්සන්ට සතුටු කරන්නේ නම් මැනවි.
එහි අර්ථය කුමාරය, ශස්‍යයන්ගේ අස්වැන්න අපේක්‍ෂා කරන්නෝ තෙවැදෑරුම් කෙත්වල බීජ වපුරත්. එහිදී බොහෝ වැස්ස ඇති කල්හි ගොඩ ධාන්‍ය සමෘද්ධ වේ. පහත් බිමැ කුණු වේ. තෙත් සහිත බිමෙහි ගංගාද තඩාගයන්ද නිසා කළ (වපුළ) දෙය දියපහරින් පාවී යයි. මදවැසි ඇතිකල්හි ගොඩ ගොවිතැන් විපතට පත්වේ. පහත් බිම මදක් සමෘද්ධ වේ. තෙත් බිම සමෘද්ධ නොවේමය. සම වැසි ඇති කල්හි ගොඩ ගොවිතැන මදක් සමෘද්ධ වේ. අන් තැන්හි සමෘද්ධමත් වේමැයි. එහෙයින් අස්වනු අපේක්‍ෂා කරන්නෝ යම් සේ තෙවැදෑරුම් කුඹුරුවල වපුරත්ද එසේ ඔබද මේ විපාක නැමති ශ්‍රද්ධාවෙන් ආවා වූත් නොආවා වූත් සියල්ලන්ටම දන් දෙව. මෙසේ දෙන්නේ දක්‍ෂිණාර්හයන් සතුටු කරවන්නේය. ලබන්නේය. යන මෙය මැනවි.
අනතුරුව මණ්ඩව්‍යයා ගාථාවක් කීවේය.
5. මම යම්තැනක බිජුවට පිහිටුවමිද ලොව පුණ්‍ය ක්‍ෂේත්‍රයෝ මවිසින් දන්නා ලදහ. ජාතියෙන් හා මන්ත්‍රයෙන් යුක්ත වූ යම් බ්‍රාහ්මණ කෙනෙක් වෙත්ද, සුපේසල වූ ඔවුහු මෙලොව පුණ්‍ය ක්‍ෂේත්‍රයෝ වෙත්.
එහි **යෙසාහං** යනු යම් අයෙක් කෙරෙහි මම (යෙසු+අහං) **ජාත මන්තූපපන්නො** යනු ජාතියෙන්ද මන්ත්‍රයන්ගෙන්ද යුක්ත වූවාහු.
මහා බෝධිසත්ත්වයෝ අනතුරුව ගාථා දෙකක් කීහ.
6. ජාති මදයද, අභිමානයෙන් යුක්ත බවද, ලෝභයද, ද්වේෂයද, මදයද, මෝහය යන මේ සියළු අගුණයෝ යමෙකු කෙරෙහි වසත්ද මෙලොව ඒ ක්‍ෂේත්‍රයෝ අපේසලයෝ වෙති.
7. ජාති මදයද අතිමානයෙන් යුක්ත බවද ලෝභයද ද්වේෂයද මදයද මෝහයද යන මේ සියළු අගුණයෝ යමෙකු කෙරෙහි නොවෙත්ද මෙලොව ඒ ක්‍ෂේත්‍රයෝ සුපේසලයෝ වෙති යනුයි.
එහි **ජාතිමදො** යනු මම උසස් ජාතියක් ඇත්තෙමියි මෙසේ උපන් මානයයි. **අතිමානිතා ච** යනු මා සමග ජාති ආදියෙන් සම වූ අනිකෙක් නැතැයි අනිකුන් ඉක්මවා පවතිනුයේ ලෝභ ආදීන්හි ඇලෙන, ද්වේෂ කරන ගැලෙන මුලාවට පත් වන්නාහු. **අපෙසලති** යනු මෙබඳු වූ පුද්ගලයෝ සර්පයන්ගේ පිරුණු තුඹස් මෙන් අප්‍රිය වූවෝ වෙති. මෙබඳු වූවන්ට දෙන ලද දානය මහත්ඵල නොවේ. එහෙයින් මොවුන්ගේ සුපේශල පුණ්‍යක්‍ෂෙත්‍ර භාවය නොසිතවු. උසස් ජාති ඇත්තෝ සුගතිය දෙන්නෝ නොවෙති. යමෙක් ජාතිය පිළිබඳ මානාදියෙන් තොරද ඔවුහු ආර්යයෝ වෙති. ඒවා ක්‍ෂේත්‍රයෝය. ඔවුහු සුපේශල වූවෝය. ඔවුන් කෙරෙහි දෙන ලද දෙය මහත්ඵල වේ. ඔවුහු සර්ග දායකයෝ වෙති.
මෙසේ මහ බෝසතුන් නැවත නැවත කියන කල්හි හෙතෙම කිපී මෙතෙමේ බොහෝසෙයින් කථා කරයි. මේ දොරටුපල්ලෝ කොහි ගියාහුද? මේ සැඩොලා බැහැර නොකරන්නේදැයි ගාථාවක් කීවේය.
8. මේ (දොර රැකවලෙහි හුන්) උපජෝති, **උපජ්ක්‍ධා** යද භණ්ඩකුච්ඡිද යන තිදෙන කොහි ගියෝද මොහුට දඬුවම්ද වධ ද දී මේ සැඩොලා බෙල්ලෙන් ගෙන බැහැර කරව්.
එහි **කෙවත්‍ථ ගතා** යනු මේ දොරටු තුනෙහි සිටි උපජෝති **උපජ්ක්‍ධාය භණ්ඩකුච්ඡි** යන දොරටු පාලකයෝ තිදෙන කොහි ගියාහුදැයි අර්ථයි.
ඔවුහු ද ඔහුගේ වචනය අසා වේගයෙන් අවුත් වැඳ දේවයන් වහන්ස, කුමක් කරමුදැයි කීවාහුය. තොපි මේ නීච වූ සැඩොලා දක්නා ලද්දේද? දේවයන් වහන්ස, නොදකිමු. කොහි සිට ආ බවක් නොදනිමු. මෙතෙම මායාකාරයෙක් හෝ විද්‍යාධරයෙක් හෝ වන්නේය. දැන් කිම සිටහුද? දේවයන් වහන්ස, කුමක් කරමුදැයි විචාළහ. මොහුගේ කට තලා නලල බිඳ මුගුරින් හා උණපතුරින් පිටෙහි සම ගලවා වධ දී බෙල්ලෙන් ගෙන මේ සැඩොලා බැහැර කරව්. මෙතැනින් පිටත දමව් කියාය.
මහබෝසත් තෙමේ ඔවුන් තමා වෙත නොපැමිණි කල්හිම පැන නැගී අහසෙහි සිටියේ ගාථාවක් කීවේය.
9. යමෙක් සෘෂිවරයාට අවමන් කරන්නෙහිද? එබඳු වූ ඔබ පර්වතයක් නියෙන් සාරන්නෙහිය. දතින් යකඩ කන්නෙහිය. ගින්න ගිලීමට උත්සාහ කරන්නෙහිය.
එහා **ජාතවේදං පදහසි** යනු ගින්න ගිලීමට උත්සාහ කරහිය.
මහබෝසතුන් මෙම ගාථාව කියා මානවකයාද බ්‍රාහ්මණයන්ද දකිද්දීම අහසෙහි පැන නැංගේය. ශාස්තෲන් වහන්සේ ඒ බව ප්‍රකාශ කරමින් ගාථාවක් වදාළහ.
10. සත්‍ය වූ බලමහිමයෙන් යුක්ත වූ මාතංග සෘෂිවරයා මෙය කියා බමුණන් බලා සිටියදීම අහසෙහි නැගී සිටියේය.
එහි **සච්චපරක්කමො** යනු ස්වභාවයෙන්ම බල සහිත වූ.
හෙතෙම පෙරදිගට අභිමුඛ වී ගොස් එක් වීථියෙක බැස පාසලකුණු පෙනේවායි අධිෂ්ඨාන කර පෙරදිග දොර සමීපයෙහි පිඬු පිණිස හැසිරෙන්නේ මිශ්‍ර වූ ආහාර එකතු කර එක් ශාලාවක හිඳ මිශ්‍ර වූ ආහාර අනුභව කළේය. නගර දේවතාවෝ මෙතෙම අපගේ ආර්යයන් පෙළා කියයි යයි නොඉවසන්නෝ පැමිණියාහුය. ඉක්බිති ප්‍රධාන යක්‍ෂයා ඔහුගේ බෙල්ල ගෙන කරකැවීය. සෙසු දෙවියෝ බ්‍රාහ්මණයන්ගේ බෙල්ල ගෙන කැරකැවූහ. බෝසතුන් කෙරෙහි මෘදු සිත් ඇති නිසා ඔහුගේ පුතා යයි ඔහු නොමරත්. හුදෙක් විඩාවට පත් කළෝමය. මණ්ඩව්‍යගේ හිස කරකවා පිටුපසට අභිමුඛ වූයේය. අත්පා සෘජු වූයේද තද වූයේද වී සිටියේය. ඇස් කළුරිය කළ අයෙකුගේ මෙන් පෙරලී ගියේය. හෙතෙම තද වූ සිරුර ඇත්තේ හොත්තේය. සෙසු බ්‍රාහ්මණයෝ කෙල වමනය කරන්නාහු වෙන් වෙන්ව පෙරලෙත්. ආර්යාවනි, ඔබගේ පුත්‍රයාට කිසිවක් වූයේ යයි දිට්ඨමංගලිකාට දැන්වූවාහුය. ඇය වේගයෙන් අවුත් පුතු දැක පුදුමයි මේ කුමක්දැයි කියා ගාථාවක් කීවාය.
11. හිස පිටුපසට පෙරළන ලදි. අත වැඩකට නුසුදුසු ලෙස දිග හැරුනි. ඇස් මළ එකෙකුගේ මෙන් සුදුය. කවරෙක් මගේ පුත්‍රයාට මෙසේ කළේද?
එහි **ආවෙඨිතං** යනු පෙරළන ලදි.
ඉක්බිති එතැන හුන් ජනයෝ ඇයට දන්වන්නට ගාථාවක් කීවාහුය.
12. රළු ඇඳුම් ඇන්දා වූ ලාමක වූ පාංශු පිසාචකයෙකු වැනි වූ කසල ගොඩින් ගත් වස්ත්‍රයක් ගෙලැ ලා ගත් ශ්‍රමණයෙක් මෙහි පැමිණියේය. හෙතෙම ඔබගේ මේ පුතුට මෙසේ කළේය.
ඇය ඒ අසා “අනිකෙකුට මෙවැනි බලයක් නැත. ඒකාන්තයෙන් මාතංග පණ්ඩිතයා වන්නේ” යයි සිතුවාය. ප්‍රාඥයා ඒකාන්තයෙන් මෙත් වැඩීමෙන් යුක්ත වූවෙකි. මෙපමණක් ජනයා පෙළා නො යන්නේය. කවර නම් දිශාවකට ගියේ වන්නේදැයි යි සිතුවාය. අනතුරුව ඒ බව විමසන්නී ගාථාවක් කීවාය.
13. මානවකයෙනි, මහා ප්‍රාඥ වූ ඔහු කවර දිශාවකට ගියේදැයි යන මේ කරුණ මට කියව. ඔහු වෙත ගොස් වරදට පිළියම් කරන්නෙමු. ඔහු වෙතින් පුත්‍රයා ජීවිතය ලබන්නමෝ නම් යෙහෙකි.
එහි **ගනත්‍වාන ය**නු ඔහු සමීපයට ගොස් **තං පටිකිරියෙමු අච්චයං** යනු ඒ වරදට පිළියම් කරන්නෙමු. කියන්නෙමු. ඔහු සමා කරන්නෙමුයි. **පුත්තං ලභෙමු** යනු පුත්‍රයාගේ ජීවිතය ලබන්නෙමු නම් යෙහෙකි.
ඉක්බිති එහා සිටියා වූ මානවකයෝ මෙසේ කීවාහුය.
14. මහා ප්‍රාඥ වූ හෙතෙම අහස් මාර්ගයෙහි මැද පසළොස්වකදා චන්ද්‍රයා මෙන් අහසට ගියේය. තවද සත්‍ය වූ ප්‍රතිඥා ඇති මනා වූ රූපයෙන් යුත් සෘෂීවරයා පෙරදිගට ගියේය.
එහි **පථද්ධුනො** යනු අහස් මාර්ගය නැමති මාවත මැද පසළොස්වකදා චන්ද්‍රයා මෙන්. **අපිචාපි සො** යනු තවද ඔහු පෙරදිගට ගියේය.
ඇය ඔවුන්ගේ වචනය අසා මගේ ස්වාමියා සොයන්නෙමියි රන් කලස හා රන්බඳුන ගෙන්වාගෙන දාසි සමූහයා විසින් පිරිවරන ලදුයේ ඔහු විසින් පා සළකුණු අධිෂ්ඨාන කළ තැනට පැමිණ එ් අනුසාරයෙන් යන්නී ඔහු පුටුවෙහි හිඳ අනුභව කරන කල්හි ඔහුගේ සමීපයට ගොස් වැඳ සිටියාය. හෙතෙම ඇය දැක බත් මදක් පාත්‍රයෙහි තැබීය. දිට්ඨමංගලිකාව රන් කලයෙන් ඔහුට ජලය දුන්නේය. හෙතෙම එහීම අත සෝදා මුව සේදීය. ඉක්බිති ඇය කවර කරුණක් නිසා මගේ පුත්‍රයාට ඒ විකාරය කළේදැයි ඔහුගෙන් විමසන්නී ගාථාවක් කීවාය.
15. හිස පිටුපසට පෙරළන ලදි. ක්‍රියා කළ නොහැකි පරිද්දෙන් අත දිග හරියි. මළ කෙනෙකුගේ මෙන් ඇස් සුදුය. කවරෙක් මේ මගේ පුතාට මෙසේ කළේද?
අනතුරු අන්‍ය ගාථාවෝ වදන් පිළිවදන් වෙයි.
16. සෘෂිවරුන් අනුව ගිය යහපත් ස්වභාව ඇති මහානුභාව සම්පන්න යක්‍ෂයෝ ඒකාන්තයෙන් වෙත්. ඒ යක්‍ෂයෝ දුෂ්ට වූ සිත් ඇති කිපිනෙකු කොට දැන ඔබගේ පුත්‍රයාට මෙසේ කළාහුය.
17. යක්‍ෂයෝ මාගේ පුතුට මෙසේ කළාහුය. බ්‍රහ්මචාරීන් වහන්ස, ඔබ මා කෙරෙහි නොකිපෙව. ඔබගේ පාදයන් සරණ ගියේ වෙමි. තවුස්තුමනි, මම පුත්‍ර ශෝකයෙන් ඔබ වෙත පැමිණියා වෙමි.
18. මට බනින එවේලෙහි හෝ දැන්ද මගේ සිතෙහි කිසියම් ද්වේශයක් නැත. ඔබගේ පුත්‍රයා වේදයන් ඉගෙනීම නිසා ඇතිවූ මදයෙන් මත් වූයේ වෙයි. වේදය ඉගෙනද වැඩ අවැඩ නොදනී.
19. තවුස්තුමනි, ඒකාන්තයෙන් මිනිසාගේ හැඟීම් මොහොතකින් මුළා වේ. මහා ප්‍රාඥය, මගේ පුතුගේ එකම අපරාධය ඉවසව. පණ්ඩිතයෝ ක්‍රෝධය බලයකොට ඇත්තෝ නොවෙති.
එහි **යක්ඛා** යනු නගරාධිගෘහිත යක්‍ෂයෝය. **අන්‍වාගතා** යනු සෘෂිවරු යහපත් ස්වභාව ඇත්තෝය. ගුණසම්පන්නයෝ යයි මෙසේ දන්නෝ යයි යන අර්ථයි. **තෙ** යනු ඔවුහු සෘෂිවරුන්ගේ ගුණය දැන ඔබගේ පුත්‍රයා දුෂ්ට වූ සිත් ඇත්තෙකු කුපිත වූ සිත් ඇත්තෙකු කොට දැන, **ත්‍වඤ්ඤෙව මෙ** යනු ඉදින් යක්‍ෂයෝ කිපිනාහු මෙසේ කළාහුය. කෙරෙත්වා. දෙවියෝ නම් පැන් පොදකිනුදු සන්තර්පණය කිරීමට හැක්කෝය. එහෙයින් මම ඔවුන්ට බිය නොවෙමි. හුදෙක් ඔබම මගේ පුත්‍රයාට නොකිපෙව. **අන්‍වාගතා** යනු ආවා වෙමි. **භික්ඛු** යනු මහබෝසතුන් අමතන්නී පුත්‍රයාට ජීවිත දානය ඉල්වයි. **තදෙචභී** යනු දිට්ඨමංගලිකාවනි, එකල්හි මට ආක්‍රෝශ කරන කල්හි ඔබගේ පුත්‍රයා පිළිබඳව මගේ සිතෙහි ද්වේශයක් නැත. දැන් ඔබ ඉල්ලන කල්හිද ඔහු කෙරෙහි සිතේ ද්වේෂයක් නැත්තේමය. **වෙදමදෙන** යනු මවිසින් ත්‍රිවේදය ඉගෙන ගන්නා ලද්දෙමියි යන මදයෙන්. **අධිච්ච** යනු ඔවුහු වේදයන් ඉගෙන නමුත් වැඩ අවැඩ නොදනියි. **මුහුත්තකෙන **යනු යම් කිසිවක් ඉගෙන මොහොතකින්ම.
මෙසේ ඇය විසින් ක්‍ෂමා කරවනු ලබන්නේ මහබෝසත් තෙමේ එසේනම් යකුන්ගේ පලායාම සඳහා ඔවුන්ට අමා ඔසුවක් දෙන්නෙමියි කියා ගාථාවක් කීවේය.
20. මගේ මේ ඉඳුල් බත් පිඩ මද නුවණැති මණ්ඩව්‍යයා අනුභව කෙරේවා. යක්‍ෂයෝද ඔහු නොවෙහෙසවන්නාහ. ඔබගේ ඒ පුත්‍රයාද නිරෝග වෙහිය.
එහි **උත්තිට්ඨ පිණ්ඩං** යනු ඉඳුල්ය. **උච්ඡිට්ඨ පිණ්ඩං** යනුද පෙළයි.
ඇය මහබෝසතුන්ගේ වචනය අසා ස්වාමීනි, අමා ඔසුව දෙවයි රන්බඳුන එළවීය. මහා සත්ත්වයෝ ඉඳුල් කෑද එහි වත්කර පළමුව මින් අඩක් ඔබගේ පුතාගේ මුවෙහි දමා ඉතිරිය සැළියක ජලය හා මිශ්‍රකර ඒ බමුණන්ගේ මුඛයෙහි දමව. සියල්ලෝම නිරෝගී වන්නාහු යයි කියා අහසට නැගී හිමාලයටම ගියේය. ඇයද ඒ බඳුන හිසෙන් ගෙන අමා ඔසුවක් මවිසින් ලබන ලදැයි කියන්නී නිවසට ගොස් පළමු පුත්‍රයාගේ මුඛයෙහි කැඳ බහාලීය. යක්‍ෂයා පලා ගියේය. සෙස්සෝ පස් පිස දමමින් නැගිට මෑණියනි, මේ කුමක්දැයි කීහ. ඔබ විසින් කරන ලද දෙය ඔබම දන්නෙහිය. එව පළමුකොට ඔබගේ දක්‍ෂිණාර්හයන්ගේ විකාර බලවයි කීවාය. හෙතෙම ඔවුන් දැක විපිළිසර වීය. ඉක්බිති මව ඔහුට කියනුයේ මණ්ඩව්‍යය, ඔබ නුවණ නැත්තෙකි. දානයේ මහත්ඵල තැන නොදන්නෙහිය. දක්‍ෂිණාර්හයෝ නම් මෙබන්දෝ නොවෙති. මාතංග පණ්ඩිතයා හා සමාන වූවෝ වෙති. මෙතැන් පටන් මේ දුස්සීලයන්ට දන් නොදෙව. සිල්වතුන්ට දෙවයි කියා,
20. මණ්ඩව්‍යය, යමෙක් මහත් වූ රාගාදී කෙලෙස් ඇති කිළිටි ක්‍රියා ඇති සංයත නොවූවන් කෙරෙහි දන් දෙයිද එබඳු වූ ඔබ පුණ්‍ය ක්‍ෂේත්‍රයන්හි (ඔවුන් හැඳිනීමෙහි) අදක්‍ෂයෙක් වෙහිය. මද වූ නුවණ ඇති බාලයෙක් වෙහිය.
21. (මණ්ඩව්‍යය ඔබගේ මේ දක්‍ෂිණාර්හයෝ) ‍කෙස් ජටාවක් කර බඳිනා ලද්දෝය. අඳුන් දිවිසම් අඳනා ලද්දෝය. මුඛය දිරාගිය ළිඳක් මෙන් වැවුන රෑවුලෙන් වැසී ගියේය. මේ බියකරු වේශ ඇති ප්‍රජාව බලව්. ජටා හා අඳුන් දිවිසම් දරන අය මද නුවණ ඇත්තන් නොරකී.
22. යම් කෙනෙකුන්ගේ රාගයද, ද්වේෂයද, අවිද්‍යාවද පහවීද ඔවුහු ආශ්‍රවයන් ක්‍ෂය කළ රහත්හු වෙති. ඔවුන් කෙරෙහි දෙන ලද දෙය මහත්ඵල වේ.
එහි **මහක්කසාවෙසු** යනු මහත් වු කසට ඇත්තවුන් කෙරෙහි. රාග ආදී කසටින් යුක්ත වුවන් කෙරෙහි. **ජටා ව කෙසා** යනු දරුව මණ්ඩව්‍යය. ඔබගේ දක්‍ෂණාර්හයන් අතර ඇතමෙකුගේ කෙස් ජටාවක් කර බඳිනා ලද්දෝය. **අජිනා නිවත්‍ථා** යනු ඛුර සහිත සම් හඳිනා ලද්දෝය. **ජරූදපානංවා** යනු තණකොල ඝනව වැවීමෙන් දිරාගිය ළිඳක් මෙන් කට දික් වු රැවුල් ඇති නිසා ඉතා වැඩුනේය. **පජං** **ඉමං** මෙබඳු වූ අඳුන් දිවිසමින් සැරසුනා වූද කර්කශ වෙස් ඇති මේ ප්‍රජාව බලව්. **නජටාජිනං** යනු මේ ජටා හා අඳුන් දිවිසම් දරන මේ මද නුවණැති ප්‍රජාව ආරක්ෂා කරන්නට නොහැකි වෙයි. සීලය, ඥානය, තපස යන මේ ක්‍රියාවෝම මේ සත්ත්වයන්ට පිහිට වෙත්. **යෙසං** යනු එ‍හෙයින් යමෙකුට මේ ඇලීම් ද්වේෂ කිරීම් මුලාවීම් ස්වභාවකොට ඇති රාගාදී වස්තු අට හා අවිද්‍යාවද දුරු කළෝද මේ කෙලෙස් දුරුකළ බැවින්ම යමෙක් ක්‍ෂීණාශ්‍රව වූ රහත්හු වෙත්ද ඔවුන් කෙරෙහි දෙන ලද දෙයම මහත්ඵල වේ. දරුව, එහෙයින් ඔබ මෙතැන්පටන් මෙබඳු වූ දුස්සීලයන්ට නොදී ලොව යම් අෂ්ට සමාපත්ති ලාභී වූ පඤ්චාභිඥාවන් ඉපිදවූ දැහැමි ශ්‍රමණ බ්‍රාහ්මණයෝද පසේබුදුවරුද වෙත් නම් ඔවුන් දන් දෙව. දරුව, එන්න. ඔබගේ හිතවතුන් අමාඔසුව පොවා නිරෝගී වූවන් කරමි යයි කියා ඉඳුල් කැඳ ගෙන්වාගෙන වතුර හැලියකට දමා සොළොස් දහසක් බමුණන්ගේ මුඛයන්හි වත්කරවීය.
එක එකා පස් පිසමින්ම නැගිට්ටේය. ඉක්බිති ඒ බමුණෝ මොවුන් විසින් සැඩොලාගේ ඉඳුල් බීවේයයි බ්‍රාහ්මණ නොවූවන් කළාහුය. ලජ්ජාවට පත් ඔවුහු බරණැස් නුවරින් නික්මී මෙජ්ඣ රටට ගොස් මෙජ්ඣ රජු සමීපයෙහි විසූහ. මණ්ඩව්‍යයා එහිම වාසය කළේය. එකල්හි චේත්‍රවතී නගරය ඇසුරුකොට චේත්‍රවතී ගංතෙරහි ජාතිමත්ත නම් එක් බමුණෙක් පැවිදි වූයේ ජාතිය නිසා මහත් වූ මානයක් කළේය. මහබෝසත් තෙමේ මොහුගේ මානය බිඳින්නෙමියි එතැනට අවුත් ඔහු සමීපයෙහි ගඟෙහි මත්තෙහි වාසය කළේය. හෙතෙම එක් දිනයක දැහැටි දඬු කා මේ දැහැටිය ජාතිමත්තගේ ජටාවෙහි ලැගේවායි අධිෂ්ඨාන කර ගංගාවෙහි හෙලීය. එය ජලය නාන්නා වූ ඔහුගේ ජටාවන්හි ලැගුනේය. හෙතෙම එය දැක වසලය නසුව යයි කියා මේ කාලකණ්ණියා කොහි සිට පැමිණියේද එය සොයන්නෙමි යයි ගඟ මත්තට යන්නේ මහබෝසතුන් දැක කවර ජාතියක් ඇත්දැයි විචාළේය. සැඩොලෙක් වෙමියි කීවේය. ඔබ විසින් නදියෙහි දැහැට්ටක් හෙලන ලදදැයි ඇසීය. එසේය. මා විසින් හෙළන ලදි. වසලය නසුව. සැඩොල් කාලකණ්ණිය, මෙහි නොවසව. යටි ගඟ වසවයි කියා යටි ඟග වසන්නා වූ ඔහු විසින් දමන ලද දැහැටි දඬු ගඟ මත්තට පැමිණ ජටාවන්හි ලැගෙන කල්හි වසලය, නසුව. ඉදින් මෙහි වාසය කරහිද සත්වන දවස්හි හිස සත්කඩකට පැලෙන්නේ යයි කීවේය.
මහබෝසත් තෙමේ ඉදින් මම මොහුට කිපෙන්නෙමිද, මගේ ශීලය නොරක්නා ලද්දේය. උපායෙන් මොහුගේ මානය බිඳින්නෙමියි සත්වන දවස්හි හිරු උදාවීම වැලැක්වීය. මිනිස්සු කරදරයට පත් වූවෝ ජාතිමත්ත තාපසයා වෙත එළඹ ස්වාමීනි, ඔබ හිරු උදාවන්නට නොදේදැයි විමසූහ. හෙතෙම මෙසේ කීවේය. මෙය මගේ කාර්යයක් නොවේ. ගංතෙර එක් සැඩොලෙක් වසයි. මෙය ඔහුගේ කාර්යයක් වන්නේය යනුවෙනි. මිනිස්සු මහා සත්ත්වයන් වෙත එළඹ ස්වාමීනි, ඔබ හිරු උදාවන්නට නොදේදැයි විමසූහ. ඇවැත්නි එසේය. කුමන කරුණක් නිසාද? ඔබලාගේ යහළු තවුසා නිදොස් වූ මට ශාප කළේය. ඔහු පැමිණ සමා කිරීම සඳහා මාගේ පාදයන් වැටුන කල හිරු විසුරුවාලන්නෙමියි කීවේය. ඔවුහු ගොස් ඒ තාපසයා ඇදගෙන අවුත් මහබෝ සතුන්ගේ පාමුල හොවා සමා කරවා ස්වාමීනි, හිරු විසුරුවා හරුව යයි කීවාහුය. විසුරුවාලන්නට නොහැක්කෙමි. ඉදින් විසුරුවා හරින්නෙමිද මොහුගේ හිස සත්කඩකට පැලෙන්නේය. ඉදින් ස්වාමීනි කුමක් කරමුද? හෙතෙම මැටි පිඩක් ගෙනෙව් යයි ගෙන්වා මෙය තාපසයාගේ හිසෙහි තබා තාපසයා ජලයෙහි බස්වා තබව් යයි තබ්බවා හිරු විසුරුවාලීය. සූර්ය රශ්මිය ස්පර්ශ කළ කල්හිම මැටිපිඩ සත්කඩකට බිඳුනේය. තාපසයා ජලයෙහි කිමිදුනේය.
මහා සත්ත්ව තෙමේ ඔහු දමනය කර සොළොස් දහසක් බ්‍රාහ්මණයෝ කොහි වසත්දැයි සොයන්නේ මෙජ්ඣ රජුගේ සමීපයෙහි යයි දැන ඔවුන් දමනය කරන්නෙමියි සෘද්ධියෙන් ගොස් නුවර හාත්පස බැස පාත්‍රය ගෙන නගරයෙහි පිඬු පිණිස හැසිරුනේය. බමුණෝ ඔහු දැක මෙතෙමේ මෙහි එක් දවසක් දෙදවසක් වඩින්නේද අප පිහිට නැත්තවුන් කරන්නේය යයි වේගයෙන් ගොස් “රජතුමනි, එක් මායාකාරයෙක් විද්‍යාධර සොරෙක් පැමිණියේය. ඔහු අල්ලා ගන්වවයි රජුට දැන්වූවාහුය. රජු මැනවයි පිළිගත්තේය. මහබෝසතුන්ද මිශ්‍ර බත් ගෙන එක්තරා බිත්තියක් ඇසුරුකොට පීඨිකාවෙක හුන්නේ වළදයි. ඉක්බිති අනිකෙකු විසින් පිළියෙල කරන ලද ආහාරය අනුභව කරන ඔහු රජු විසින් යවන ලද මිනිසුන් විසින් මිනිස්සු කඩුවෙන් පහරදී ජීවිතක්‍ෂයට පැමිණවූහ. ඔහු කළුරිය කර බ්‍රහ්ම ලෝකයෙහි උපන්නේය. මේ ජාතකයෙහි බෝධිසත්ත්වයෝ ක්‍රෝධය දමනසුළු අයෙක් වීය. හෙතෙම ඒ පරමාර්ථයෙහි යෙදුන බැවින්ම ජීවිතක්‍ෂයට පත් වීය. දෙවියෝ කිපී සියළුම මෙජක්‍ධ රට උණු අළු වැස්සක් වස්වා රට නොරටක් කළාහුය. එහෙයින් කියන ලදි,
23. මේධ්‍ය රජු කීර්තිමත් වූ මාතංග සෘෂිවරයා කෙරෙහි සිත දූෂණය කර පිරිවර සහිතව නැසුනේය. එක්හි මේධ්‍යාරණ්‍යය වීය.
ශාස්තෲන් වහන්සේ මේ ධර්මදේශනාව ගෙනහැර දක්වා උදේන පැවිද්දන් පෙළෙන්නෙක් වූයේ දැන් පමණක් නොවේ පෙරද පැවිද්දන් පෙළන්නෙක් වූයේම යයි වදාරා ජාතකය ගලපා වදාළ සේක. එකල්හි මණ්ඩව්‍ය කුමාරයා උදේන වීය. මාතංග පණ්ඩිතයා වනාහි මම ම වීමි යයි වදාළ සේක.
**සබ්බ නරානං සඵලං සුචිණ්ණං **යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් ආයුෂ්මත් මහා කාශ්‍යප තෙරුන්ගේ ප්‍රිය වූ සද්ධිවිහාරිකයන් දෙදෙනෙක් අරභයා දේශනා කළ සේක. ඔවුනොවුන් නොබෙදූ සම්පත් ඇති ඒ දෙදෙනා ඉතා විශ්වාසවන්තයෝ වූහ. පිඬු පිණිස හැසිරෙන්නාහුද එකටම යත්. එකටම පෙරළා පැමිණෙති. වෙන්ව සිටින්නට නොහැකි වෙත්. දම්සභාවෙහි රැස් වූ භික්‍ෂූන් වහන්සේලා ඔවුන්ගේ විශ්වාසය වර්ණනා කරමින් හුන්නාහුය. ශාස්තෲන් වහන්සේ අවුත් මහණෙනි, මෙහි කවර කථාවකින් හුන්නාහුදැයි විමසා මෙනම් වූවෙකැනැයි කී කල්හි මහණෙනි, මොවුන්ගේ එක් ආත්මභාවයෙක්හි විශ්වාසය විශ්වාසී බව පුදුමයක් නොවේ. පෙර පණ්ඩිතයෝ භවාන්තරයන් තුනක් යන්නාහුද මිත්‍රබව නොබින්දාහුම යයි කියා අතීත ප්‍රවෘත්තිය ගෙනහැර පා වදාළ සේක.
අතීතයෙහි අවන්ති රට උදේනියෙහි අවන්ති නම් මහරජු රාජ්‍යය කරවයි. එකල්හි උදේනි නගරයෙන් පිටත සැඩොල් ගමක් වෙයි. මහබෝසත් තෙමේ එහි උපන්නේය. අන් සත්ත්වයෙක්ද ඔහුගේ මවගේ සහෝදරියගේ පුතෙක් වී උපන්නේය. ඔවුන් අතර එකෙක් චිත්ත නම් වීය. එක් අයෙක් සම්භූත නම් වීය. ඒ දෙදෙනාම සුදුසු වයසට පත්වූයේ චණ්ඩාලවංශධොවන නම් ශිල්පයක් ඉගෙන ගෙන එක් දිනක් උදේනි නගර දොරටුවෙහි ශිල්ප දක්වන්නෙමුයි එක් අයෙක් උතුරු දොරටුවෙහි ශිල්ප දැක්වීය. එක් අයෙක් පෙරදිග දොරටුවෙහි ශිල්ප දැක්වීය. එම නගරයෙහි දිට්ඨමංගලිකාවෝ දෙදෙනෙක් වූහ. එකියක් සිටු දියණියකි. එකියක් පුරෝහිත දියණියයි. ඈලා බොහෝ කෑම් බීම් මල් ගඳ විලවුන් ආදිය ගෙන්වාගෙන උයන් ක්‍රීඩා කරන්නෙමියි එකියක් උතුරු දොරටුවෙන් නික්මුණාය. එකියක් පෙරදිග දොරටුවෙන් නික්මුනාය. ඈලා ශිල්ප දක්වන්නා වූ සැඩොල් පුත්‍රයන් දැක මොවුහු කවුරුන්දැයි විමසා සැඩොල් පුත්‍රයෝ යයි අසා නොදැකිය යුත්තක් ඒකාන්තයෙන් දුටුවෝම යයි සුවඳ දියෙන් ඇස් සෝදා ආපසු හැරුනාහුය. මහජනයා එම්බා දුෂ්ට චණ්ඩාලයනි, අපි නුඹලා නිසා මිල නැති (නොමිලේ ලැබෙන මත්පැන්-බත් ආදිය නොලැබුවෝ වෙමු. සොහොයුරන් දෙදෙනාම තලා මහත් වූ විපතට පැමිණවීය.
ඔවුහු ලබන ලද සිහිසන් ඇත්තෝ නැගී සිට එකිනෙකාගේ සමීපයට යන්නාහු එක් තැනෙක්හිදී එකතු වී එකිනෙකාට එම දුක් ඉපදීම දන්වා හඬා කුමක් කරමුදැයි සිතා මෙය අපගේ ජාතිය නිසා උපන් දුකෙකි. සැඩොල්කම් කරන්නට නොහැක්කෙමි. ජාතිය සඟවා බ්‍රාහ්මණ මානවකයන්ගේ වේශයෙන් තක්‍ෂිලාවට ගොස් ශිල්ප උගන්නෙමුයි සනිටුහන් කර එහි ගොස් දැහැමි අතවැසියන් වී දිසාපාමොක් ආචාරීන්ගේ සමීපයෙහි ශිල්ප උගත්තාහුය. දඹදිව්හි සැඩොලන් දෙදෙනෙක් ජාතිය සඟවා ශිල්ප උගන්නාහු යයි අසනු ලැබූහ. ඔවුන් අතර චිත්ත පණ්ඩිතයාගේ ශිල්ප ඉගෙනීම අවසන් වීය. සම්භූතගේ නිම වූයේ නොවේමය.
ඉක්බිති එක් දිනයක ගම්වැසි එක් අයෙක් බමුණන් ලවා වේද පාඨ කියවීම කරන්නෙමියි ආචාර්යවරයාට ආරාධනා කළේය. එදවස රාත්‍රියෙහි වැසි වැස මාර්ගයෙහි කඳුරාදිය පිරුනේය. ආචාර්යවරයා උදෑසනම චිත්‍ර පණ්ඩිතයා කැඳවා දරුව, මම යන්නට නොහැක්කෙමි. ඔබ මානවකයන් සමග ගොස් මංගල වාක්‍ය කියා ඔබලා විසින් ලබන ලද දෙය වළඳා අප වෙනුවෙන් ලද දෙය ගෙන එවයි පිටත්කර යැවීය. හෙතෙම මැනවයි මානවකයන් ගෙන ගියේ යම්තාක් මානවකයෝ නහත්ද මුහුණු සෝදත්ද, එතෙක් මිනිස්සු කිරිබත් බෙදා නිවේවායි තැබුවාහුය. මානවකයෝ එය නොනිවුන කල්හිම අවුත් හුන්නාහුය. මිනිස්සු දක්‍ෂිණාව සඳහා වූ පැන් දී ඔවුන්ගේ ඉදිරියෙහි පාත්‍ර තැබූහ. සම්භූත මෝඩයෙකු මෙන් වී සීතලයයි හැඟීමෙන් කිරිබත් පිඩ ඔසවා මුඛයෙහි තැබීය. එය ඔහුගේ කට දිලියෙන ගිනි ගුලියක් මෙන් දැවීය. හෙතෙම වෙව්ලමින් සිහි නොඑළවා චිත්‍ර පණ්ඩිතයා දෙස බලා සැඩොල් බසින් මෙසේ යයි මෙසේ යයි කීවේය. හෙතෙමේද සිහි නොඑළවා සැඩොල් බසින් නොගිලව නොගිලවයි කීවේය. මානවකයෝ ඔවුනොවුන් දෙස බලා මේ කිනම් භාෂාවක්දැයි කීවාහුය. චිත්‍ර පණ්ඩිතයා මංගල වාක්‍ය කීවේය. මානවකයෝ සැඩොල් භාෂාව යයි දැන එම්බා දුෂ්ට චණ්ඩාලයෙනි, මෙපමණක් කල් බමුණෝ වෙමුයි කියා රැවටුවෝ යයි ඔවුන් දෙදෙනා තැලූහ. ඉක්බිති එක් සත්පුරුෂයෙක් ඉවත් වව් යයි වලක්වා මේ තොපගේ ජාතියෙහි දෝෂයයි යව් කිසියම් තැනක පැවිදි වී ජීවත් වව් යයි ඔවුන් පිටත්කර හැරීය. මානවකයෝ ඔවුන්ගේ සැඩොල් බව ආචාර්යවරයාට දැන්වූහ.
ඔවුහුද වනයට පිවිස තවුස් පැවිද්දෙන් පැවිදි වී නොබෝ කලකින්ම එයින් චුත වී නේරඤ්ජරා නදීතෙර මුවදෙනකගේ කුස උපන්නාහුය. ඔවුහු මව්කුසින් නික්මුන කල පටන් එකතු වී හැසිරෙති. වෙන් වන්නට නොහැකි වෙති. ඔවුහු එක්දිනක් ගොදුරු ගෙන එක් ගසක් මුල හිසෙන් අඟින් අඟ තුඩින් තුඩින් අල්වාගෙන වමාරා කමින් සිටින්නවුන් දැක එක් වැද්දෙක් සැතක් විද එක් පහරින්ම ජීවිතයෙන් වෙන් කළේය. ඉන් චුත වී නර්මදා තීරයෙහි උකුසු යෝනියෙහි උපන්නාහුය. එහිදීද වැඩිවියට පත් ඔවුන් ගොදුරු ගෙන හිසෙන් හිස තුඩින් තුඩ අල්වා සිටියවුන් දැක එක් උගුල් අටවා දඩයම් කරන වැද්දෙක් එක්වරම බැඳ මරණයට පත් කළේය. ඉන් චුත වී චිත්‍ර පණ්ඩිතයා කොසඹෑ නුවර පුරෝහිතයාගේ පුතෙක් වීද සම්භත උත්තර පඤ්චාල රජුගේ පුතෙක්ද වී උපන්නේය. ඔවුන් නම් තබන දිනයේ පටන් තමාගේ ජාතිය සිහි කළාහුය. ඔවුන් අතර සම්භූත පණ්ඩිතයා නිරතුරුව සිහි කරන්නට නොහැකි වන්නේ සිව්වන සැඩොල් ජාතියම සිහි කරයි. චිත්‍ර පණ්ඩිතයා පිළිවෙලින් ජාති සතරම සිහි කරයි. හෙතෙම සොළොස්විය කල්හි නික්මී හිමවතට පිවිසී සෘෂි පැවිද්දෙන් පැවිදි වී ධ්‍යාන හා අභිඥා උපදවා ධ්‍යාන සුවයෙන් කල් ගෙවමින් වාසය කළේය. සම්භූත පණ්ඩිතයා පියා ඇවෑමෙන් සේසත් නංවා සේසත් නැංවීමේ මඟුල් දවස්හිදීම මහජනයා මැද ප්‍රීතිවාක්‍ය වශයෙන් මගුල් ගීයක් කොට ගාථා දෙකක් කීවේය. අන්තඃපුරයේ ගාන්ධර්වයෝ ඒ අසා අපගේ රජුගේ මඟුල් ගීය යයි එම ගීතයම ගායනා කරත්. පිළිවෙලින් සියළු නගර වැස්සෝම රජුගේ ප්‍රිය ගීතයයි එයම ගායනා කරත්.
චිත්‍ර පණ්ඩිතයා හිමවත පෙදෙසෙහි වසන්නේම කිම මගේ සොහොයුරු සම්භූත විසින් සේසත් ලබන ලදද නැතිනම් නොවේදැයි පරීක්‍ෂා කරනුයේ ලද බව දැන දැන් රාජ්‍යයට පත් අළුතය. දැන් අවබෝධ කරවන්නට නොහැකිය. මහළු කල ඔහු වෙත එළඹ ධර්මය කියා දී පැවිදි කරවන්නෙමියි සිතා පනස් වසරක් නොගොස් රජු දූපුතුන්ගෙන් වැඩුන කල්හි සෘද්ධියෙන් ගොස් උයනට බැස මඟුල් ගල් තලාවෙහි රන් පිළිමයක් මෙන් හුන්නේය. එකෙනෙහි එක් ළදරුවෙක් ඒ ගීතය ගායනා කරමින් දර කඩයි. චිත්‍ර පණ්ඩිතයා ඔහු කැඳවීය. හෙතෙම අවුත් වැඳ සිටියේය. ඉක්බිති ඔහුට කීවේය. ඔබ උදයේ පටන් මෙම ගීතයම ගායනා කරහිය. කිම අනිකක් නොදන්නෙහිද? ස්වාමීනි, වෙනත් බොහෝ ගීත දනිමි. මේවා රජුට ප්‍රිය වූ ගීතයෝය. එහෙයින් මේවාම ගායනා කරමියි කීවේය. රජුගේ ගීතයට පිළිතුරු ගීත ගායනා කරන්නෙක් ඇත්ද? ස්වාමීනි නැත. ඔබ පිළිතුරු ගීත ගායනා කිරීමට හැකි වන්නෙහිද? දන්නේ නම් හැකි වන්නෙමියි කීවේය. එසේ නම් ඔබ රජු විසින් ගාථා දෙක ගායනා කළ කල්හි තෙවැනිව කර ගායනා කරවයි ගීතයක් දී ගොස් රජු ඉදිරියෙහි ගායනා කරන්නෙහිය. රජු ඔබ කෙරෙහි පැහැදී මහත් වූ සම්පත් දෙන්නේ යයි පිටත්කර යැවීය.
හෙතෙම වහා මවගේ සමීපයට ගොස් තමා සරසවා රජ දොරට ගොස් එක් ළදරුවෙක් ඔබ සමග පිළිතුරු ගීත ගායනා කරන්නේ යයි රජුට දන්වා පැමි‍වාණේවා’යි කී කල්හි ගොස් වැඳ දරුව, ඔබ පිළිතුරු ගායනා කරන්නෙහිදැයි විමසන ලද්දේ දේවයන් වහන්ස, එසේය. සියළු රජ පිරිස රැස් කරව යයි (කියා) පිරිස රැස් වූ කල්හි රජුට කීවේය. නුඹවහන්සේ පළමුව ඔබගේ ගීතය ගායනා කරව. ඉක්බිතිව මම පිළිතුරු ගීතය ගායනා කරන්නෙමියි කීවේය. රජු -
**1**. මිනිසුන් විසින් මනාව පුරුදු කරන ලද හැම කාර්යක්ම විපාක සහිතය. කසලාකුසල කර්ම අතර හිස් වූ කිසිවක් නැත. සිය කර්මයන් කරණ කොටගෙන උපන් පුණ්‍ය විපාක ඇති මහත් වූ ආනුභාව සම්පන්න සම්භූත ද කිමි. (තමාගේ ආනුභාවයන් පිංපල නිසා ලද බැව් අදහයි යන අරුත්ය.)
2. මිනිසුන් විසින් මනාව පුරුදු කරන ලද හැම කර්මයම විපාක සහිතය. කුසලාකුසල කර්ම අතර හිස් වූ කිසිවක් නැත. යම් සේ මගේ සිතැගි සමෘද්ධ වීද, එසේ චිත්‍රයාගේ සිතැගිද සමෘද්ධ වීද?
යන ගාථා දෙක කීවේය.
එහි **න කම්මනා කිඤ්චන මොඝමත්‍ථි** යනු යහපත් අයහපත් කර්මයන් අතර කිසිවක් එකකුදු හිස් වූයේ නම් නොවේ. නිෂ්ඵල නොවේ. විපාදීම නැසේ යයි අපරාපරීය කර්මය වෙනුවෙන් කීවේය. **සම්භූතං** යනු තමා පිළිබඳව කියයි. මම සිය ක්‍රියාවෙන් ජනිත පිංඵල නිසා උපන් ආයුෂ්මත් සම්භූත දකිමි. සිය කර්මය නිසා ඇති වූ පුණ්‍ය විපාකයෙන් උපන් ඔහු දකිමි යන අර්ථය. **කච්චිනු චිත්තස්ස පි** යන අපි දෙදෙනා එකතු වී බොහෝ කලක් සිල් රැක්කෙමු. මම වූ කලී එහි විපාක ලෙස මහත් වූ කීර්තියකට පත් වූයේ වෙමි. මගේ සොහොයුරු චිත්‍රටද කවරක් වූයේද. **එවමෙව මනො ඉද්ධො** යනු මට මෙන්ම ඔහුගේද සිතැඟි සමෘද්ධ වූයේද?
ඔහුගේ ගීතය අවසානයේදී දරුවා ගායනා කරමින් තෙවන ගාථාව කීවේය.
3.මිනිසුන් විසින් මනාව කරන ලද හැම කර්මයක්ම විපාක සහිතය. කුසලාකුසල කර්ම අතර හිස් වූ කිසිවක් නැත. දේවයන් වහන්ස, යම්සේ ඔබතුමන්ගේ සිතැඟි යම් සේ සමෘද්ධ වීද, එසේම ඒ මිත්‍රයාගේද සිතැඟි සමෘද්ධ වී යයි දනුව
රජු ඒ අසා සිව්වන ගාථාව කීවේය.
4. පිංවත් තෙමේ චිත්‍රයාගෙන්ම මේ බව අසන ලදද ඔබට අනුකෙකුගෙන් අසන්නට ලැබුනිද? නැතිනම් ඔබට කිසිවෙක් මෙය කියන ලදද? ගාථාව මනාව ගායනා කරන ලදි. මට සැකයක් නැත. ඔබට ගම්වර සියයක් දෙමි.
එහි **සුත මඤ්ඤතො** යනු මම සම්භූතගේ සොහොයුරු වූ චිත්‍ර නම් වෙමියි කියන්නා වූ චිත්‍රගේම සමීපයෙන් ඔබ විසින් අසන ලදද යන අර්ථයි. **කොචි නං** යනු නැතහොත් මා විසින් සම්භූත රජුගේ සොහොයුරු චිත්‍රයා දක්නා ලදි යයි කිසිවෙක් ඔබට මේ බව කියන ලදද. **සුගීතා** යනු හැම පරිද්දෙන්ම මේ ගාථාව මනාව ගායනා කරන ලදි. මෙහි මගේ සැකයක් නැත. **ගාමචරං සතඤ්ච** යනු ඔබට ගම්වර සියයක් දෙමියි කියයි.
අනතුරුව දරුවා පස්වන ගාථාව කීවේය.
5. මම චිත්‍ර වෙමැයි මවිසින් අනිකෙකු වෙතින් නොඅසන ලද්දෙමි. සෘෂිවරයෙක් මේ බව මට කීවේය. රජු වෙත ගොස් ගාථාව ගායනා කරවයි කීවේය. තවද සතුටු වූ රජු ඔබට වරයක් දෙන්නේය.
එහි **මතමත්‍ථං **යනු ඔබගේ උයනෙහි හුන්නා වූ එක් සෘෂිවරයෙක් මට මේ කරුණ කීවේය.
රජු එය අසා හෙතෙම මගේ සොයුරු චිත්‍රයා වන්නේය. දැන්ම ගොස් දකින්නෙමියි රාජ පුරුෂයන්ට අණ කරමින් ගාථා දෙකක් කීවේය.
6. විසිතුරු ලෙස මැසුම් කළ අලංකාර වූ රාජකීය රථ දෙකක් යොදත්වා. ඇතුන්ගේ බඳපට බඳිව්. බෙල්ලේ බඳින ආභරණ පළදව්.
7. බෙර - මිහිඟු බෙර සක් නාද කරව්. ශීඝ්‍ර ගමන් ඇති යානාවන් යොදව්. යම්තැනක හුන් සෘෂිවරයා දකින්නෙමිද ඒ අසපුවට මම දැන්ම යන්නෙමි.
එහි **ආහඤ්ඤන්තු** යනු ගසත්වා. **අස්සමං නං** යනු ඒ අසපුවට.
හෙතෙම මෙසේ කියා ඒ රථයට නැග වහා ගොස් උයන් දොර රථය තබා චිත්‍ර පණ්ඩිතයා වෙත එළඹ වැඳ එකත්පස්ව හුන්නේ සතුටු සිත් ඇතියේ අටවන ගාථාව කීවේය.
8. ඒකාන්තයෙන් මට මනාව ලබන ලද ලාභයක් වීය. පිරිස මැද ගාථාවෝ මනාව ගායනා කරන ලදහ. ඒ මම සීලයෙන් හා ව්‍රතයෙන් යුත් සෘෂිවරයා දැක ප්‍රීති වූයේද සතුටු සිත් ඇත්තෙක් වූයෙම්ද වෙමි.
එහි අර්ථය පින්වතුනි, මවිසින් මනාව ලබන ලද ලාභ ඇත්තෙක් වීමි. සේසත් නැගීමේ මඟුල් දිනයේදී පිරිස මැද ගායනා කරන ලද්දක්ම වීය. අද සීලයෙන් හා ව්‍රතයෙන් යුක්ත වූ සෘෂිවරයා දැක ප්‍රීතියට හා සොම්නසට පත්වූයේ වෙමි යනුයි.
හෙතෙම චිත්‍ර පණ්ඩිතයා දුටු වේලාව පටන් සොම්නසට පත් වූයේ මගේ සොහොයුරාට පළඟක් අතුරව් ආදීන් අණ කරමින් නවවන ගාථාව කීවේය.
9. පින්වත, අපගේ අසුනද ජලයද පාසෝදන ජලයද පිළිගනු මැනවි. පින්වතුන් වහන්සේ ආගන්තුක සත්කාරයෙහිලා විමසමි. පින්වතුන් වහන්සේ අපගේ ආගන්තුක සත්කාරය පිළිගන්නා සේක්වා.
එහි **අග්ඝෙ** යනු ආගන්තුකයන්ට කළයුතු කටයුතු පිළිබඳව ඔබවහන්සේගෙන් විමසමු. **කුරුතුනො** යනු අපගේ මේ ආගන්තුක සත්කාරය පිළිගනීවා.
මෙසේ මිහිරි පිළිසඳර කර රාජ්‍යය මැදින් බෙදා දෙමින් අනික් ගාථාව කීවේය.
10. තොපට සිත්කළු නිවාසයක් ඉදිකෙරෙත්වා. ස්ත්‍රී සමූහයා විසින් පිරිවරනු ලබත්වා. අනුග්‍රහ කරනු පිණිස අවකාශ කෙරේවා. අපි දෙදෙනාම මේ සම්පත් පරිහරණය කරමු.
එහි **ඉමං ඉස්සරියං** යනු කම්පිල්ල රට උතුරු පඤ්චාල නගරයෙහි රාජ්‍යය මැදින් බිඳ දෙදෙනාම රාජ්‍ය කරමු. රජ සැප අනුභව කරමු.
චිත්‍ර පණ්ඩිතයා ඔහුගේ ඒ වචනය අසා ධර්මය දේශනා කරන්නේ ගාථා සයක් කීවේය.
11. රජතුමනි, දුශ්චරිතයාගේ විපාක දැක, අනතුරුව මනාව පුරුදු කළ සුචරිතයාගේ මහත් වූ විපාකද දැක මෙසේ තමාගේ සංවරණයට පැමිණියෙමි. පුත්‍රයෙකු හෝ ගවයෙකු හෝ ධනය හෝ නොපතන්නෙමි.
12. මෙලොව මිනිසුන්ගේ ජීවිතය අවුරුදු වශයෙන් දශක දහයක්මය. එහි සීමාවට නොපැමිණ සිඳින ලද බටගසක් මෙන් වියැලේ. (මරණයට පත්වේ)
13. රජතුමනි, එවැනි ජීවිතයෙහි ලා කවරනම් සතුටක්ද? කවරනම් ක්‍රීඩාවක්ද කවර ඇල්මක්ද? කවර ධනය සෙවීමක්ද? මට අඹු දරුවන්ගෙන් කවර ප්‍රයෝජනයක්ද? මම බැමිවලින් මිදුනේ වෙමි.
14. ඒ මම මනාව දනිමි. මරුවා මා පිළිබඳව පමා නොවෙයි. මරුවා විසින් යටත් කර ගත්තහු හට කවර ඇල්මක්ද? කවර ධන සෙවීමක්ද?
15. මහරජතුමනි, සැඩොල් කුලය මිනිසුන් අතර ලාමක හා පහත් වූ ජාතියයි. පෙර අපි අතිශය පවිටු ව සිට කටයුතු කළ නිසා සැඩොල් ගැබෙහි විසුවෙමි.
16. අපි අවන්තියෙහි සැඩොලෝ වීමු. නෙරඤ්ජරාව අසල තිරිසන්නු වීමු. නර්මදා තීරයෙහි උකුස්සෝ වීමු. අද ඒ අපි බ්‍රාහ්මණ හා ක්‍ෂත්‍රියෝ වෙමු.
එහි **දුච්චරිතස්ස** යනු මහරජතුමනි, ඔබ සුචරිතයෙහි විපාක දන්නෙහිය. මම දුශ්චරිතයෙහිද විපාක දකින්නෙමිය. අපි දෙදෙනා දුසිරිතෙහි විපාක වශයෙන් මෙයින් සිව්වන ආත්ම භාවයෙහි සැඩොල් යෝනියෙහි උපන්නෝ වෙමු. එහි නොබෝ කලක් සිල් රැක එහි ප්‍රතිඵල වශයෙන් ඔබ ක්‍ෂත්‍රීය කුලයෙහි උපන්නේය. මම බ්‍රාහ්මණ කුලයෙහි උපන්නෙමි. මෙසේ මම දුසිරිතේ විපාකයද සුචරිතයෙහි මහා විපාකයද දැක තමාම සීල සංයමයෙන් සංවර වූයෙමි. පුතෙකු හෝ ගවයෙකු හෝ ධනය හෝ නොපතමි.
**දසෙ විමා වස්සදසා** යනු මහරජතුමනි, මන්‍ද දසකය, ක්‍රීඩා දසකය, වර්ණ දසකය, බල දසකය, ප්‍රඥා දසකය, හායන දසකය, පබ්භාර දසකය, වංක දසකය, මොමුහ දසකය, සයන දසකය යන මේ දසක දහයක් වශයෙන් මෙලොව මිනිසුන්ගේ ජීවිතය වසර දසක දහයක්ම වේ. සියල්ලෝ ඒකාන්තයෙන් දසක එකොළසකට නොපැමිණේ. තවද එම සීමාවට නොපැමිණියේම වේ. **නලො ජන්තොව සුස්ස** යනු යමෙක් මුළුමනින්ම අවුරුදු සියයක් ජීවත් වේද ඔවුන්ගේද මන්‍ද දසකයෙහි පැවති රූපි අරූපි ධර්මයන් සිඳී අව්වෙහි දමන ලද බටගසක් මෙන් එහිම වියැලේ. අතුරුදහන් වේ. ඒ සීමාව ඉක්මවා ක්‍රීඩා දශකයට නොපැමිණෙත්. එසේම ක්‍රීඩා දශක ආදියෙහි පැවතුනෝ වර්ණ දසකාදියට නොපැමිණෙත්.
**තත්‍ථ** යනු ඒ ජීවිතය මෙසේ වියලෙන කල්හි පස්කම් සුවය ඇසුරුකොට කවර නම් සතුටු වීමක්ද, කායික ක්‍රීඩා වශයෙන් කවර ක්‍රීඩාවක්ද? සොම්නස් වීම් වශයෙන් කවර ඇල්මක්ද? කවර ධන සෙවීමක්ද, මට පුත්‍රයන්ගෙන් කවර ප්‍රයෝජනයක්ද? අඹුවන්ගෙන් කවර ප්‍රයෝජනයක්ද? මේ අඹුදරු බැමිවලින් මිදුනේ වෙමියි අර්ථයි. **අන්තකෙනාධිපන්නස්ස** යනු ජීවිතයට අනතුරු කරන මරු විසින් මඩනා ලද. **දිපදා කණිට්ඨා** යනු දෙපා ඇත්තවුන් අතර ලාමක වූවෝ. **අවසිම්හා** යනු අපි දෙදෙනාම වාසය කළෙමු.
**චණ්ඩාලසුම්හ** යනු මහරජතුමනි, මින් පෙර සිව්වන ජාතියෙහි අවන්ති රට උදේනි නගරයෙහි සැඩොල්ලු වීමු. ඉන් චුත වී නේරඤ්ජරාව සමීපයෙහි නේරඤ්ජරා තීරයෙහි දෙදෙනාම මුවෝ වීමු. එහි අපි දෙදෙනාම එක් ගසක් මුල එකිනෙකා ඇසුරු කොට සිටි කල්හි එක් වැද්දෙක් එක් ආයුධ පහරින්ම ජීවිතයෙන් තොර කරවීය. ඉන් චුත වී නර්මදා නදී තීරයෙහි කබරුස්සෝ වීමු. එහිදීද අප ඇසුරු කර සිටි කල්හි එක් වැද්දෙක් එක පහරින්ම බැඳ ජීවිතක්‍ෂයට පැමිණවීය. ඉන් චුත වී **ත්‍යජ්ජ බ්‍රාහ්මණ ඛත්තියා** යනු ඒ අපි අද බ්‍රාහ්මණ හා ක්‍ෂත්‍රියයෝ වූවෝ වෙමු. මම කොසබෑ නුවර බ්‍රාහ්මණ කුලයෙහි උපන්නේ වෙමි. ඔබ මෙහි රජු වූයේ වෙයි.
මෙසේ ඔහුට අතීතයෙහි ලාමක ජාතීන් පවසා දැන් මේ ජාතියෙහිද ආයුෂ ප්‍රමාණය ස්වල්ප බව දක්වා පින්කම්හි උත්සාහ උපදවන්නේ ගාථා සතරක් කීවේය.
17. පඤ්චාල රජතුමනි, ජීවිතය මරණය කරා පැමිණේ. ආයුෂ ස්වල්පය. ජරාවට පත්වූවහුට රැකවරණයෝ නැත්තාහ. මගේ මේ වචනය කරව. දුක් වැඩෙන්නා වූ කටයුතු නොකරව.
18. පඤ්චාල රජතුමනි, ජීවිතය මරණය කරා පැමිණේ. ආයුෂ ස්වල්පය. ජරාවට පත් වූවහුට රැකවරණයෝ නැත්තාහ. මගේ මේ වචනය කරව. දුක විපාකය වන කටයුතු නොකරව.
19. පඤ්චාල රජතුමනි, ජීවිතය මරණය කරා පැමිණේ. ආයුෂ ස්පල්පය. ජරාවට පත් වූවහුට රැකවරණයෝ නැත්තාහ. මගේ මේ වචනය කරව. කෙලෙස් නැමති දූවිලිවලින් වසී ගිය හිස් ඇති කටයුතු නොකරව.
20. පඤ්චාල රජතුමනි, ජීවිතය මරණය කරා පැමිණේ. ආයුෂ ස්වල්පය. දිරා යන්නා වූ මිනිසාගේ වර්ණය ජරාවෝ නසති. මගේ මේ වාක්‍ය අසව. නිරයෙහි උපතට හේතුවන කටයුතු නොකරව යනුයි.
එහි **උපනීයති** යනු මහරජතුමනි, මේ ජීවිතය මරණය කරා එළඹේ. මේ සත්ත්වයන්ගේ ආයුෂ ප්‍රමාණය ස්වල්පය. ස්වභාවයෙන්ම බිඳෙනසුළු හෙයින් පැවැත්ම ස්වල්පකාලීන හෙයින්ද කෙටිය. හිරු උදාවෙහි තණ අග පිනි බිඳුවක් මෙනි**. න සන්ති තාණා** යනු ජරාව හා මරණයට එළඹියහුට පුත්‍රාදී වූ. රැකවරණයෝ නම් නොවෙත්. **මමෙත වාක්‍යං** යනු මගේ මේ වචනය. **මාකාසි** යනු රූපාදී කාම ගුණයන් හේතුකොටගෙන ප්‍රමාදයට පැමිණ නිරය ආදී දුගතීන්හි දුක් වැඩෙන්නා වූ කර්මයන් නොකරව. **දුක්ඛප්ඵලානි** යනු දුක් සහිත විපාක. **රජස්සිරානි** යනු කෙලෙස් නැමති රජසින් ගැවසී ගත් හිස්. **වණ්ණං** යනු ජරා තොමෝ දිරායන්නා වූ මිනිසාගේ සිරුරෙහි වර්ණය නසන්නීය. **නිරයූපපත්තියා **යනු ආශ්වාද රහිත වූ නිරයේ ඉපදීම සදහා.
මෙසේ මහබෝසතුන් කියනු ලබන කල්හි රජු පිබිදී ගාථා තුනක් කීවේය.
21. ඔබගේ මෙම වචනය ඒකාන්තයෙන් සත්‍යයයි. සෘෂිවරයා යම්සේ කියන්නෙහි නම් එය එසේමය. මට අප්‍රමාණ කාමයෝ වෙති. පැවිද්ද, මා වැන්නවූවෙකු විසින් ඒවා අපහසුවෙන් දුරු කළ යුතු වේ.
22. මඩ මැද එරුණු ඇතෙකු මෙන් විපාක දක්නේ නමුදු ඉක්මවා යන්නට නොහැකි වෙමි. මමද එසේ කාම නැමති මඩෙහි එරුනේ භික්‍ෂුවගේ මාර්ගයට නොපැමිණෙමි. (පැවිදි නොවන්නෙමි)
23. යම්සේ මවද පියාද පුතුට කෙසේ සුවපත් වන්නේ යයි අනුශාසනා කෙරේද? ස්වාමීනි, එසේ යමෙක හැසිර පරලොව සුවපත් වන්නේ නම් එලෙස ඔබ මට අනුශාසනා කරව.
එහි **අනප්පරූපා** යනු ස්වල්ප නොවූවාහු. බොහෝ ප්‍රමාණයක් නැති. **මා දිසකෙන** යනු සොහොයුර, ඔබ කෙලෙස් ප්‍රහාණය කර සිටියෙහිය. මම වූ කලී කාමයන් නැමති මඩෙහි ගිලුනේ වෙමි. එහෙයින් මා වැන්නෙකු විසින් ඒ කාමයෝ අපහසුවෙන් හළ යුත්තෝය. **නාගො යථා** යනු මෙයින් තමාගේ කාම නැමති මඩෙහි ගිලුන බවට උපමාවක් දක්වයි. එහි **බ්‍යසන්නො** යනු ඇළුනේ. පිවිසියේ (පෙළද මෙයම වේ). **මග්ගං** යනු ඔබගේ අනුශාසනාව අනුව වූ මාර්ගයට නොපැමිණෙමි. පැවිදි වන්නට නොහැක්කෙමි. මෙහිම සිටියා වූ මට අවවාද දෙවයි කීවේය. **අනුසාසරෙ** යනු අනුශාසනාවයි.
ඉක්බිති මහාසත්ත්ව තෙමේ ඔහුට මෙසේ කීවේය.
24. රජතුමනි, ඉදින් ඔබ මිනිසුන් පිළිබඳ මේ කාමයන් අත්හරින්නට නොපොහොසත් වහු නම්, රජතුමනි, දැහැමි අයබදු තබව. ඔබගේ රටෙහි අධාර්මික ක්‍රියාවෝ නොවෙත්වා!
25 ශ්‍රමණ බ්‍රාහ්මණයන්ට ආරාධනා කරන්නා වූ දූතයෝ සිව් දිශාවන්ට පිටත්කර යවත්වා. ඔවුන්ට ආහාරපානයෙන් ද වස්ත්‍රවලින්ද සෙනසුන්වලින්ද බෙහෙතින්ද උපස්ථාන කෙරෙත්වා.
26. පැහැදුන සිත් ඇත්තේ ආහාරපානවලින් ශ්‍රමණ බ්‍රාහ්මණයන් සන්තර්පණය කරව. හැකි පරිද්දෙන් දන් දී අනුභව කර නින්දා නොලබා දෙව්ලොව යව.
27. රජතුමනි, ඉදින් ස්ත්‍රී සමූහයා විසින් පිරිවරන ලද ඔබ රාජමදය යටපත් කරන්නේ නම් මේ ගාථාව සිත්හි කරව. තවද මෙය පිරිස් මැද කියවව.
28. (මම පෙර) එළිමහනෙහි සයනය කරන, දර පිණිස වනයට යන මව්වරුන් විසින් කිරිපොවන ලද බල්ලන් විසින් පිරිවරන ලද සත්ත්වයෙක් (අයෙක්) වූයේ වෙමි. ඒ මම අද රජු යයි කියනු ලබයි යනුවෙනි.
එහි **ධම්මං බලිං** යනු දැහැමෙන් සෙ‍ෙමන් වැඩියක් නොවූ අයබදු ගනුව යන අර්ථයි. **අධම්මකාරො** යනු පැරණි රජවරුන් විසින් තබන ලද පසිඳලීමේ ධර්මය බිඳ පැවති අදැහැමි ක්‍රියාවෝ. **නිමන්තකා** යනු දැහැමි ශ්‍රමණ බ්‍රාහ්මණයන්ට ආරාධනා කර කැඳවන්නෝ. **යථානුභාවං** බල ඇති පරිදි, ශක්ති ඇති පරිදි, **ඉමමෙව ගාථං** යනු දැන් කිවයුත්ත අරභයා කීවේය. මේ එහි අදහසයි. මහරජතුමනි, ඉදින් රාජමදය ඔබ මැඩපවත්වන්නේ නම්, ඉදින් ස්ත්‍රී සමූහයා විසින් පිරිවරන ලද ඔබට රූපාදී වූ කාමසුවයන් පිළිබඳව හෝ රජසැප අරභයා හෝ මදය උපදින්නේ නම් මෙසේ සිතව. මම පෙර සැඩොල් කුලයෙහි උපන්නේ සෙවන සඳහා තණකොළ සෙවිලි කළ කුටියක් හෝ නොමැති හෙයින් එළිමහනෙහි නිදන්නෙක් වූයෙමි. එකල්හි මගේ මව වූ සැඩොලිය දර පලා ආදිය සඳහා වනයට යන්නී මා බල්ලන් සමූහයා මැද එළිමහනෙහි හොවා තමාගේ කිරි පොවා යයි. ඒ මම බල්ලන් විසින් පිරිවරන ලද්දේ ඔවුන් සමගම බැල්ලන්ගේ කිරි බී වැඩුනේ වෙමි. මෙසේ නීච වූ ජාති ඇත්තේ වී අද රජ වීමි යයි රජතුමනි, ඔබ අද මෙසේ මේ අර්ථයෙන් තමාට අවවාද කරමින් යමෙක් පෙර එළිමහනෙහි නිදන අයෙක් වීද වනයට යන්නා වූ සැඩොලිය විසින්ද ඔබිනොබ හැසිරෙන්නා වූ බැල්ලියන් විසින්ද කිරි පොවන ලද බල්ලන් සමග ගැවසීගෙන වැඩුනා වූ හෙතෙම අද රජු යයි කියයි යනුවෙන් මේ ගාථාව කියන්නෙහි යයි කීවේය.
මහබෝසත් තෙමේ මෙසේ ඔහුට අවවාද දී මවිසින් ඔබට අවවාද දෙන ලදි. දැන් ඔබ පැවිදි වෙව. නැතහොත් එසේ නොවේවා! තමා විසින්ම තමාගේ කර්මවිපාක සෙවුනේ යයි කියා අහසෙහි නැගී ඔහු මත්තෙහි දූවිලි හෙලමින් හිමාලයටම ගියේය. රජුද ඔහු දැක උපන් සංවේග ඇත්තේ වැඩිමහල් පුතුට රාජ්‍යය දී බලසෙනග අමතා හිමවතට අභිමුඛ වී ගිියේය. මහබෝසත් තෙමේ ඔහුගේ ගමන දැන තවුස් සමූහයා පිරිවරා අවුත් ඔහු ගෙන ගොස් පැවිදි කරවා කිසුණු පිරියම් කීවේය. හෙතෙම ධ්‍යාන අභිඥා ඉපිදවීය. මෙසේ ඒ දෙදෙනාම බඹලොව ගියෝ වූහ.
ශාස්තෲන් වහන්සේ මේ ධර්මදේශනාව ගෙනහැර දක්වා මහණෙනි, මෙසේ පැරණි පඬුවෝ තුන් සතර භවාන්තරයන්ට යන්නාහුද දැඩි විශ්වාසවන්තයෝ වූහ යයි කියා ජාතකය ගලපා වදාළ සේක. එකල්හි සම්භූත පණ්ඩිතයා ආනන්ද වීය. චිත්‍ර පණ්ඩිතයා මම ම වීමි යයි වදාළ සේක.
**දූරෙ අපස්සං ථෙරො වා** යන මෙය ශාස්තෲන් වහන්සේ ජේතවනයෙහි වාසය කරන සේක් අසදෘශ දානය අරභයා වදාළ සේක. එය අටවෙනි නිපාතයෙහි සෝවීර ජාතකයෙහි විස්තර කරන ලද්දේමය. එකල්හි රජු සත්වන දවස්හි සියළු පිරිකර දී අනුමෝදනාව අයැද සිටියේය. ශාස්තෲන් වහන්සේ නොකොටම වැඩි සේක. රජු අනුභව කරන ලද උදය ආහාර ඇත්තේ විහාරයට ගොස් “ස්වාමීනි, කුමක් හෙයින් අනුමෝදනාව නොකරන ලද්දේදැයි” කීවේය. මහරජතුමනි, පිරිස අපිරිසිදු යයි වදාරා “**න වෙ කදරියා** **දෙවලොකං වජන්ති**” (දැඩි මසුරෝ දෙව්ලොවට නොයත්) යන ගාථාවෙන් ධර්මය දේශනා කළ සේක. රජු පැහැදී ලක්‍ෂයක් වටනා සීවෙය්‍යක උතුරු සළුවෙකින් තථාගතයන් වහන්සේ පුදා නගරයට පිවිසියේය. දෙවන දවස්හි දම්සභාවෙහි කථාවක් ඉපිදවූහ. ඇවැත්නි, කොසොල් රජු අසදෘශ දානය දී එබඳු වූ දානයෙන්ද අතෘප්තිමත් වූයේ දසබලධාරීන් වහන්සේ විසින් ධර්මය දේශනා කළ කල්හි නැවත ලක්‍ෂයක් වටිනා සීවෙය්‍යක වස්ත්‍රයක් දුන්නේය. යම්හෙයකින් ඇවැත්නි, රජු දානයෙන් අතෘප්තිමත් වූයේම යයි කීවාහුය. ශාස්තෲන් වහන්සේ වැඩමවා මහණෙනි, දැන් කිනම් කථාවෙකින් හුන්නාහුදැයි විමසා මෙනම් වූවකනැයි කී කල්හි මහණෙනි, බාහිර උපභෝග-පරිභෝග වස්තු දීම මනාව දුන්නේ වේ. පැරණි පණ්ඩිතයෝ මුළු දඹදිව නඟුල් මත බඳවා දිනපතා ලක්‍ෂ හයක් පරිත්‍යාග කරවීමෙන් දන් දෙනු ලබන්නාහු බාහිර වස්තු දීමෙන් අතෘප්තිමත් වූවාහු ප්‍රිය වූවක් දන් දෙන තැනැත්තා ප්‍රිය වූවක්ම ලබයි යයි වදාරා අතීත ප්‍රවෘත්තිය ගෙනහැර පා වදාළ සේක.
පෙර සිවිරට අරිට්ඨ පුරයෙහි සිවි මහරජු රාජ්‍යය කරවන කල්හි මහ බෝසත් තෙමේ ඔහුගේ පුත්‍රයා වී උපන්නේය. ඔහුට සිවි කුමාරයා යයි නම් කළාහුය. හෙතෙම වැඩිවියට පත් වූයේ තක්සලාවට ගොස් ඉගෙන ගන්නා ලද ශිල්ප ඇත්තේ අවුත් පියාට ශිල්ප දක්වා යුවරජ තනතුර ලැබ මෑත කාලයෙහි පියා ඇවෑමෙන් රජ වී අගතිගාමී වීම හැර දසරාජ ධර්මයන් කෝප නොකර දැහැමිව රාජ්‍යය කරවන්නේ සිව්දොරද නගරය මැදද මාළිගය දොරටුවෙහිද යයි දාන ශාලා සයක් කරවා දිනපතා සය ලක්‍ෂයක් වියදම් කර මහදන් පැවැත්වීය. අටවක, තුදුස්වක, පසළොස්වක දිනයන්හි නිරතුරුව දාන ශාලාවට ගොස් දානය පිරික්සා බැලීය. හෙතෙම එක් එක් පසළොස්වක දිනයක උදෑසනම ඔසවන ලද සේසත් ඇති සිංහාසනයෙහි හුන්නේ තමා විසින් දෙන ලද දානය ආවර්ජනා කරන්නේ බාහිර වස්තූන් අතර තමා විසින් නොදෙන ලද්දක් නැත. බාහිර දේ දන්දීම මා සතුටු නොකරයි. මම අධ්‍යාත්මික දානයක් දෙනු කැමැත්තේ වෙමි. අහෝ ඒකාන්තයෙන් අද මා දාන ශාලාවට ගියකල්හි බාහිර වස්තුවක් නොඉල්ලා අධ්‍යාත්මික වූවක් ගන්නේ නම් මැනවි. ඉදින් කිසිවෙක් මගේ හදවතේ මස් ගන්නේ නම් හෙල්ලකින් හදවත පහරා පැහැදිලි ජලයෙන් නටුව සහිත පියුමක් උදුරන්නාක් මෙන් ලේ බින්‍දුන් වගුරන්නා වූ හදවත බැහැරකොට දෙන්නෙමි. ඉදින් සිරුරු මස් ගන්නේ නම් සූරා දැමීමේ ආයුධයකින් තෙලින් බඳිනා ලද අඟක් ලියන්නාක් මෙන් සිරුරු මස් බස්වා දෙමි. ඉදින් කිසිවෙකු මගේ ලේ ගන්නේ නම් යන්ත්‍රයක් අභිමුඛයෙහි පැනවැදී එළවන ලද භාජනය පුරවා ලේ දෙන්නෙමි. ඉදින් කිසිවෙක් මගේ නිවසෙහි කර්මාන්තයන් නොපවතී. මගේ නිවසෙහි දාසබව කරවයි කියන්නේ නම් මේ රාජවේශය ඉවත්කර පිටත සිට තමා දාස කටයුතු කරන්නෙමි. ඉදින් කිසිවෙක් මගේ ඇස් ගන්නේ නම් තල්මිදුළු බැහැර කරන්නාක් මෙන් දෙන්නෙමියි සිතුවේය.

මෙසේ හෙතෙම මවිසින් නොදෙන ලද මානුෂීය වූ කිසි දානයක් නොවේ. යමෙකු මගේ ඇස ඉල්වයි නම් කම්පා නොවූයේ (එයද) දෙන්නේය.
යයි සිතා සුවඳ දිය සොළොස් කළයක් නා සියළු අලංකාරයන්ගෙන් සැරසුනේ නොයෙක් උතුම් රස ආහාර වළඳා අලංකාර කළ ඇතෙකු පිට නැගුනේ දන්හල කරා ගියේය. ශක්‍රයා ඔහුගේ අදහස දැන සිවිරජු අද පැමිණි යාචකයන්ට ඇස් උපුටා දෙන්නෙමියි සිතීය. දෙන්නට හැකි වන්නෙහිද, නැතහොත් නැත්දැයි ඔහු විමසනු සඳහා ජරාවට පත් වූ අන්ධ බ්‍රාහ්මණයෙක් මෙන් වී රජු දන්ශාලාව වෙත යනකල්හි එක් උස් පෙදෙසක සිට අත දිගහැර රජුට ජය පතා සිටියේය. රජු ඔහුට අභිමුඛව ඇතු මෙහෙයවා බ්‍රාහ්මණය, කුමක් කියහිදැයි විචාළේය. ඉක්බිති ශක්‍රයා ඔහුට (කියනුයේ) මහරජතුමනි, ඔබගේ දන් දීමේ අදහස නිසා උපන්නා වූ කීර්ති ඝෝෂාවෙන් නිරතුරුව සියළු ලොව පැතිර ගියේය. මමද අන්ධයෙක් වෙමි. ඔබ ඇස් දෙකක් ඇත්තෙකැයි කියා ඇසක් ඉල්ලන්නේ පළමු ගාථාව කීවේය.
1. කිසිවක් නොදක්නා වූ මහල්ලෙකු මෙන් ඇසක් ඉල්වන්නට දුර සිට පැමිණියෙමි. (අපි දෙදෙනම) එක් ඇසක් ඇත්තෝ වන්නෙමු. ඉල්ලන්නා වූ මට එක ඇසක් දෙව යි.
එහි **දූරෙ** යනු මෙයින් ඈත වසන්නෙමි. **ථෙරො** යනු ජරාවෙන් දිරාගිය මහල්ලෙක්. **එකනෙත්තා** යනු එක ඇසක් මට දෙව. මෙසේ අපි දෙදෙනාම එක් ඇසක් ඇත්තෝ වන්නෙමු.
මහබෝසත් තෙමේ එය අසා දැන් මම ප්‍රාසාදයෙහි හුන්නෙමි. මෙසේ සිතා ආවේ වෙමි. මගේ ලැබීම පුදුමයි. ඒකාන්තයෙන් අද මගේ සිතැඟි මස්තකප්‍රාප්ත වන්නේය. මින් පෙර නොදුන් දානයක් දෙන්නෙමියි සතුටු සිත් ඇත්තේ දෙවන ගාථාව කීවේය.
2. දිළින්ද! කවරෙකු විසින් අනුශාසනා කරන ලද්දේ ඇස් ඉල්ලීම සඳහා මෙහි පැමිණියේ වෙහිද? යම් හෙයකින් පුරුෂයා විසින් ඇස අපහසුවෙන් හල යුතුයයි කීවාහුද අතිශයින් අත්හැරීම අපහසු වූ උතුම් අවයවයක් වූ ඇස ඉල්වන්නෙහිය.
එහි **වණිබ්බකා** යයි ඔහු අමතයි. **චක්ඛුපථානි** යනු මේ ඇස්වලට එක් නමකි. **යමාහු** යනු පණ්ඩිතයෝ යමක් අත්හැරීම අපහසු යයි කියත්ද?
මින් පසුව ප්‍රකට සම්බන්ධතා ඇති ගාථාවෝ පෙළෙහි වූ පිළිවෙලින්ම දත යුත්තාහ.
3. දෙවියන් අතර යමෙකුට සුජම්පතී යයි කියත්ද? මිනිස් ලොවදී ඔහුට “මඝවා” යයි කියත්. ඔහු විසින් අනුශාසනා කරන ලද දුගී වූ මම ඇස් ඉල්ලීමට මෙහි පැමිණියේ වෙමි.
4. ඉල්ලීම් අතර මගේ ඉල්ලීම ඉතා උසස්ය. ඉල්ලන්නා වූ මට ඇස් දෙව. යම් හෙයකින් පුරුෂයා විසින් ඇස අපහසුවන් හල යුතුයයි කීවාහුද උතුම් වූ ඇස මට දෙව.
5. යම් කරුණක් බලාපොරොත්තු වෙමින් යම් ප්‍රයෝජනයක් සඳහා පැමිණියේද ඔබගේ ඒ අදහස් සමෘද්ධ වේවා! බ්‍රාහ්මණය ඇස් ලබව.
6. එක් ඇසක් ඉල්වන්නා වූ ඔබට මම ඇස් දෙකම දෙමි. මහජනයා බලා සිටියදීම ඇස් ඇත්තෙක් වී යව. ඔබ යමක් කැමති වන්නෙහිද ඔබගේ ඒ අදහස සමෘද්ධ වේවා!
එහි **වණිබ්බකො** යනු ඉල්වන්නා වූ. **වණිං** යනු ඉල්ලීමයි. **තෙ තෙ** යනු තොපගේ ඒ ප්‍රයෝජනය සඳහා වූ සංකල්පයෝය. **ස චක්ඛුමා** යනු ඒ ඔබ මගේ ඇස්වලින් ඇස් ඇත්තේ වී **තදෙත සමිජ්ක්‍ධතු** යමක් ඔබ මා සමීපයෙන් කැමති වන්නෙහිද තොපගේ ඒ අදහස සමෘද්ධිමත් වේවා.
රජු මෙපමණක් කියා මෙහිදීම මා විසින් ඇස් උපුටා දීම සුදුසු යයි සිතා බමුණා සමග ඇතුල් පුරයට ගොස් රාජාසනයේ හිඳ සීවක නම් වූ වෛද්‍යවරයා කැඳවා මගේ ඇස පිරිසිදු කරවයි කීවේය. අපගේ රජු ඇස් උපුටා බ්‍රාහ්මණයාට දෙනු කැමැත්තේ යයි සියළු නගරයෙහි එකම කෝලාහලයක් වීය. ඉක්බිති සෙනවි ආදී වූ රජුට ප්‍රිය වූවෝද නුවර වැසියෝද අන්තඃපුර වැසියෝද යන සියල්ලෝ රැස් වී බමුණා රැගෙන ඇතුල් පුරයට ගොස් රජු වලක්වමින් ගාථා තුනක් කීවේය.
7. දේවයන් වහන්ස, ඇස් නොදෙනු මැනවි. ඇස් දී අප සියල්ලන් හැර නොදමව. මහරජතුමනි, මොහුට ධනය දෙව. මුතුද වෛඪූර්යද බොහෝ වස්තුවද දෙන්න.
8. දේවයන් වහන්ස, අශ්වයන් යොදන ලද රථද අලංකාර කරන ලද අජානීය අශ්වයන්ද දෙව. මහරජතුමනි, රන් අබරණින් සැරසූ ඇතුන්ද දෙව.
9. රජතුමනි, සේනාසහිත වූ රථයන් සහිත වූ සියළු සිවිරට වාසීහු හැමකල්හි ඔබ හාත්පස පිරිවරා සිටියාහුය. එහෙයින් මෙසේ වස්තූන් දෙව.
එහි **පරාකරී** යනු පරිත්‍යාග කළේය. ඇස් දුන් කල්හි ඔබ රාජ්‍යය නොකරන්නෙහිය. අනිකෙකුට රාජ්‍යය වන්නේය. මෙසේ ඇතිකල්හි අපි අත්හරන ලද්දෝ වන්නෙමුයි යන අදහසින් මෙසේ කීවාහුය. **පරිකිරෙය්‍යුං** යනු පිරිවැරූහ. **එවං දෙහි** යනු යම් සේ සිවිරට වාසීහු විකල නොවූ ඇස් ඇති ඔබ පිරිවරන්නාහුද මෙසේ බාහිර ධනයම මොහුට දෙව. ඇස් නොදෙව. ඔබ ඇස් දුන් කල්හි එවැනි ඔබ සිවිරට වාසීහු නොපිරිවරත් යනුයි.
අනතුරුව රජු ගාථා තුනක් කීවේය.
10. යමෙක් ඒකාන්තයෙන් දෙමියි කියා පසුව සිත නොදීමෙහි ලා කෙරේද හෙතෙම බිම වැටුන මලපුඩුවක් ගෙන බෙල්ලෙහි පැළඳ ගනී.
11. යමෙක් ඒකාන්තයෙන් දෙමියි කියා පසුව සිත නොදීමෙහිලා කෙරේද පවිටුවෙකුගෙන් අතිශයින් පවිටු තැැත්තෙක් වේ. යමයාගේ බලය ඇති තැනට පැමිණියාගේ වේ.
12. යමක් ඉල්ලන්නේ නම් එයට දෙන්නේය. යමක් නොඉල්ලන්නේ නම් එය නොදෙන්නේය. බ්‍රාහ්මණයා යමක් මගෙන් ඉල්වයිද එයම ඔහුට දෙන්නෙමි.
එහි **පටිමුඤ්චති** යනු පිවිසවයි. **පාපා පාපතරො** යනු ලාමක වූවන් අතරද අතිශයින් ලාමක වූවේ වෙයි. **සමපත්තො යටසාධනං** යනු මෙතෙම යමයාගේ හෝ අණ පවත්නා වූ උස්සද නිරයට පත් වූයේම වෙයි. **යං හි යාචෙ** යනු යාචකයා යමක් යදී නම් දායකයාද එයම දෙන්නේය. නොඉල්ලූ දෙයක් නොදිය යුතුය. මේ බමුණා මගෙන් ඇස ඉල්ලයි. මුතු ආදී ධනය නොවේ. එහෙයින් මම එයම ඔහුට දෙන්නෙමියි කියයි.
ඉක්බිති ඇමතිවරු කුමක් ප්‍රාර්ථනය කර ඇස් දන් දෙන්නෙහිදැයි ඔහුගෙන් විමසන්නාහු
13. රජතුමනි, කුමක් ප්‍රාර්ථනය කරමින් ඇස් දන් දෙහිද? ආයුෂ ප්‍රාර්ථනාවෙන් ද, වර්ණය ප්‍රාර්ථනාවෙන්ද සැපය ප්‍රාර්ථනාවෙන්, බලය ප්‍රාර්ථනාවෙන්ද? සිවිරට වැසියන්ට ශ්‍රේෂ්ඨ වූ රජු පරලොව සැප පිණිස කෙසේනම් ඇස් දෙයිද?
යන ගාථාව කීහ.
එහි **පරලොක හෙතු** යනු මහරජතුමනි, කෙසේ නම් ඔබ වැනි පණ්ඩිත පුරුෂයෙක් මෙලොව සම්පත් හැරපියා පරලොව සැප පිණිස ඇස් දන් දෙන්නේදැයි?
ඉක්බිති රජු ඔවුන්ට කියනුයේ ගාථාවක් ප්‍රකාශ කළේය.
14. මම මෙය යසස සඳහා නොදෙමි. පුතුන් කැමැත්තෙන් හෝ නොවේ. ධනය කැමැත්තෙන් නොවේ. රට කැමැත්තෙන් හෝ නොවේ. මෙය සත්පුරුෂයන් විසින් පුරුදු කරන ලද පැරණි ධර්මයෙකි. මෙසේ මගේ සිත දානයෙහි ඇලේ.
එහි **න වාහං** යනු ඒකාන්තයෙන් මම නොවෙමි. **යසසා** යනු දිව්‍යම හෝ මානුෂික වූ කීර්තිය හේතුවෙන්. **න පුත්ත මිච්ඡෙ** යනු මේ ඇස් දන් දීමේ විපාකයෙන් මම පුතෙකු කැමති නොවෙමි. ධනය හෝ රට හෝ කැමති නොවෙමි. තවද යම් මේ පාරමී පිරීම නම් සත්පුරුෂ වූ පණ්ඩිත වූ සර්වඥ බෝසතුන් විසින් පුරුදු කරන ලද මඩන ලද පැරැන්නන්ගේ මාර්ගයයි. පාරමිතාවන් පූරණය නොකර සර්වඥ බවට පත්වීමට සමර්ථයෙක් නම් නැත. මම පාරමිතාවන් පුරා බුදුවනු කැමැත්තෙමි. **ඉච්චෙව දානෙ රමතෙ** **මනො මම** යනු මේ කරුණින් මගේ සිත දානයෙහිම ඇළුනේ යයි කියයි.
සම්මා සම්බුදුරජාණන් වහන්සේද ධර්ම සේනාපති සැරියුත් තෙරුන්ට චරියා පිටකය දේශනා කරන සේක් මට ඇස් දෙකටත් වඩා සර්වඥතා ඥානයට අතිශයින් ප්‍රිය යයි දක්වන්නට
මවිසින් දෙඇස් නොදෙන්නේ නම් මවිසින් ආත්මය දිය නොහැකිය. සර්වඥතාඥානයම මට ප්‍රියය. එහෙයින් මම ඇස් දන් දෙමි යි කීහ.
මහ බෝසතුන්ගේ කථාව අසා ඇමතිවරුන් කිසිවක් නොවැටහී මුවෙන් නොබැන සිටි කල්හි මහබෝසත් තෙමේ සීවක වෙදතුමන්ට ගාථාවකින් මෙසේ කීවේය.
15. සීවකය, ඔබ මගේ යහළුවාද මිත්‍රයාද වෙහි. වෛද්‍ය ශිල්පයෙහි මනාව හික්මුනේ වෙහිය. මැනවි. මගේ වචනය කරව. කැමති වන්නා වූ මගේ ඇස් උදුරා දුගියාගේ අතෙහි තබව.
එහි යහළුව සීවකය, ඔබ මගේ යහළුවාද මිත්‍රයාද වෙහිය. වෛද්‍ය ශිල්පයෙහි මනාව හික්මුණෙහිය. මැනවි මගේ වචනය කරව. ඇස් ඉගිලීමට කැමතිවන්නා වූ මා විමසා බලමින් සිටියදීම තල් ලොඳක් මෙන් මගේ ඇස් උදුරා මේ යාචකයාගේ අත්හි තබවයි (කීවේය)
අනතුරුව සීවක තෙමේ දේවයන් වහන්ස, ඇස් දීම නම් බැරෑරුම් දෙයක් කොට සලකව යි කීවේය. සීවකය, මා විසින් සලකන ලදි. ඔබ මා පමා කරහිය. මා සමග බොහෝ කොට කථා නොකරවයි කීවේය. හෙතෙම මෙසේ සිතීය. වෛද්‍ය ශාස්ත්‍රය මනාව හදාළ මා වැනියෙකුට රජුගේ ඇස්හි ආයුධ හෙලීම නුසුදුසුය. හෙතෙම නොයෙක් බෙහෙත් ගල්වා නිල් මහනෙල් මලෙක්හි බෙහෙත් සුණු වඩා දකුණු ඇස සුවඳ බැලවීය. ඇස ගැලවුනි. දුක් සහගත වේදනාවක් උපන්නේය. මහරජතුමනි, සලකා බැලුව මැනවි. නැවත ප්‍රකෘතිමත් කිරීම මට භාරය. දරුව ඉවත් වෙව. පමා නොකරව. හෙතෙම (ඔහුට) දොස් නගා නැවත සුවඳ බැලීය. ඇස් ඇස්වලෙන් මිදුනේය. අතිශයින් බලවත් වේදනාවක් උපන්නේය. මහරජතුමනි, නැවත සලකා බැලුව මැනවි. නැවත ප්‍රකෘතිමත් කරන්නට මම පොහොසත් වෙමියි ප්‍රමාද නොකරවයි (රජු) කීවේය. හෙතෙම තෙවන වර දැඩි ලෙස (බෙහෙත්) වඩා එළවීය. බෙහෙත් බලයෙන් ඇස කැරකැවී ඇස් වලෙන් නික්මී නහර හුයෙන් එල්බෙමින් සිටියේය. රජතුමනි, සලකා බැලුව මැනවි. නැවත ප්‍රකෘතිමත් කිරීමට මට හැකියාව ඇත. පමා නොකරවයි කීවේය. අතිශයින් වේදනාවක් උපන්නේය. ලේ වැගුරුනි. හැඳි සළු ලෙයින් තෙමුනේය. අන්තඃපුර ස්ත්‍රීන්හු ඇමතිවරුද රජුගේ පාමුල වැටී දේවයන් වහන්සේ ඇස් නොදෙවයි මහත් වූ විලාපයක් කළහ.
රජු වේදනාව ඉවසා දරුව, ප්‍රමාද නොකරවයි කීවේය. හෙතෙම ස්වාමීනි මැනවයි කියා වම් අතින් ඇස දරා දකුණු අතින් ආයුධයක් ගෙන ඇස් හුය සිඳ ඇස ගෙන මහබෝසතුන්ගේ අතෙහි තැබීය. හෙතෙම වම් ඇසින් දකුණු ඇස බලා වේදනාව ඉවසා බ්‍රාහ්මණය, මෙහි එවයි බමුණා කැඳවා මට මේ ඇසට වඩා සිය ගුණයෙන්ද දහස් ගුණයෙන්ද ලක්ෂ ගුණයෙන්ද සර්වඥතා ඥානයම ප්‍රිය වේ. මේ ඒ සඳහා මට මෙම දානය හේතුසාධක වේවායි බ්‍රාහ්මණයාට දුන්නේය. හෙතෙම එය ඔසවා තමාගේ ඇසෙහි තැබීය. එය ඔහුගේ ආනුභාවයෙන් පිපුන නිල් මහනෙල් මලක් මෙන් පිහිටියේය. මහා බෝධිසත්ත්වයෝ වම්ඇසින් ඔහුගේ එම ඇස දැක අනේ මා විසින් ඇස් දන්දීම මනාකොට දෙන ලදි. ගෙයි ඇතුළත උද්ගත වූ ප්‍රීතියෙන් නිරතුරුව ස්පර්ශ කරන්නෙක් වී අනික් ඇසද දුන්නේය. ශක්‍රයා එයද තමාගේ ඇසෙහි තබා රජමැදුරෙන් නික්මීමහජනයා බලා සිටියදීම නගරයෙන් නික්මී දෙව්ලොවටම ගියේය. ශාස්තෲන් වහන්සේ ඒ කරුණ දේශනා කරන සේක් ගාථා එකහමාරක් දේශනා කළ සේක.
16. සිවිරජු විසින් මෙහෙයවන ලද සීවකයා රජුගේ වචනය කරනුයේ ඇස් උදුරා බමුණාට දුන්නේය. බමුණා ඇස් ඇත්තෙක් වීය. අන්ධ වූ රජු හිඳ ගත්තේය.
නොබෝ දිනකින්ම රජුගේ ඇස් වැඩුනි. වැඩෙනුයේද වල බවට නොපැමිණ කම්බිලියෙන් කරන ලද බෝලයක් මෙන් උඩට මතු වූ සේ පිඩුවකින් පිරී සිතුවමක රූපයෙක්හි ඇස් මෙන් වීය. වේදනාව සිඳී ගියේය. මහා බෝධිසත්ත්වයෝ අනතුරුව කීප දිනක් ප්‍රාසාදයෙහි වාසය කර අන්ධයෙකුට රාජ්‍යයෙන් කවර ප්‍රයෝජනයක්දැයි රාජ්‍යය අමාත්‍යයන්ට පවරා දී උයනට ගොස් පැවිදි වී මහණදම් කරන්නෙමියි සිතා අමාත්‍යයන් කැඳවා ඔවුන්ට ඒ බව දන්වා මුහුණ සේදීමට ජලය දෙන්නා වූ එකම කැප කරුවෙක් මා සමීපයෙහි වන්නේය. ශරීරකෘත්‍යය කරන තැන මා වෙනුවෙන් රැහැනක් බඳිව් යයි කියා රථාචාර්යයා අමතා රථය යොදවවයි කීවේය. ඇමතිවරු ඔහුට රියෙන් යන්නට නොදී ඔහු රන්සිවි ගෙයක නංවා පොකුණුතෙර හිඳුවා ආරක්‍ෂාව පිළියෙල කර පෙරළා පැමිණියාහුය. රජු පළඟෙහි හුන්නේ තමාගේ දානය සිහිකළේය. එකෙනෙහි ශක්‍රයාගේ ආසනය උණු වීය. ඔහු සොයා බලනුයේ ඒ කරුණ දැක මහරජුට වරයක් දී ඇස ප්‍රකෘතිමත් කරන්නෙමියි සිතා එහි අවුත් මහබෝසතුන්ට නුදුරෙහි ඔබිනොබ හැසුරුනේය. ඒ බව ප්‍රකාශ කරන්නා වූ ශාස්තෲන් වහන්සේ,
17. අනතුරුව කිහිප දවසකින් සිවිරට වැසියන්ගේ රට දියුණු කරන්නා වූ ඒ රජු ඇස් වැඩුන පසු (පුත්‍රස්ථානයේ සිටි) රියදුරා ඇමතීය.
18. රථාචාර්යය, යානයක් යොදව. යොදන ලද බව දන්වව. පොකුණුද වනය ඇති උයනට යමු.
19. හෙතෙම පොකුණු තීරයෙහි පළඟින් හුන්නේය ඔහු ඉදිරියෙහි සුජම්පති වූ ශක්‍රයා පහල වීය.
යන මේ ගාථාවෝ වදාළහ.
ශක්‍රයාද මහබෝසතුන් විසින් ඔහුගේ පා ශබ්දය අසා මේ කවරෙක්දැයි කී කල්හි
20. දෙවියන්ගේ රජු වූ ශක්‍රයා වෙමි. ඔබ සමීපයට ආවේ වෙමි. රජතුමනි, සිතෙහි යමක් කැමති වන්නෙහිද එවැනි වරයක් ඉල්වව.
යන ගාථාව කීවේය.
මෙසේ කී කල්හි රජු ගාථාවක් කීවේය.
21. ශක්‍රය, මගේ ධනය බොහෝය. භාණ්ඩාගාරද අප්‍රමාණය. දැන් මා අන්ධයෙකු වූයේ මරණයට කැමති වේ.
එහි **මරණඤ්ඤෙව රුච්චති** යනු ‍දෙව්රජුනි, දැන් මගේ අන්ධභාවය නිසා මට මරණය රුචි වේ. එයම මට දෙවයි කීවේය.
ඉක්බිති ශක්‍රයා ඔහුට කියනුයේ සිවි රජතුමනි, කිම ඔබ මැරෙනු කැමති වී මරණය කැමති වෙහිද, නැතහොත් අන්ධභාවය නිසාදැයි කීවේය. ශක්‍රදේවය, අන්ධභාවය නිසාය. මහරජතුමනි, දානය නම් හුදෙක් පරලොව වැඩ පිණිසම දෙනු ලබන්නේ නොවේ. මෙලොව වැඩ පිණිසද හේතු වේ. ඔබද එක ඇසක් ඉල්ලන ලද්දේ ඇස් දෙකම දුන්නේය. එහෙයින් සත්‍යක්‍රියා කරවයි කථාව උපදවා,
22. දෙපා ඇත්තවුනට ප්‍රධාන වූ ක්‍ෂත්‍රීය රජතුමනි, යම් සත්‍යයෝ වෙත්ද, ඒවා කියව. සත්‍යය ප්‍රකාශ කරන්නා වූ ඔබට ඇසක් ඇති වන්නේය යි කීවේය.
ඒ අසා මහබෝසතාණෝ කියනුයේ ශක්‍රය, ඉදින් මට ඇස් දෙනු කැමැත්තේ නම් අන් උපායක් නොකරව. මගේ දානයාගේ ආනිශංසයෙන්ම මට ඇස් උපදීවායි ශක්‍රයා විසින් මහරජතුමනි, මම ශක්‍ර දෙව්රජු වූයේ යයි අනුන්ට ඇස දෙන්නට නොහැක්කෙමි. ඔබ විසින් දෙන ලද දානයාගේ විපාකයෙන්ම ඔබට ඇස උපදින්නේ යයි කී කල්හි එසේ නම් මා විසින් දානය මනාව දෙන ලදැයි කියා සත්‍යක්‍රියා කරනුයේ,
23. නොයෙක් ගෝත්‍ර ඇති යම් දිළින්දෝ ඉල්ලීමට මා වෙත පැමිණෙත්ද, යමෙක් මා වෙතින් ඉල්ලයිද? එහි ලා හෙතෙම මගේ සිතට ප්‍රිය වේ. මේ සත්‍ය වචනය කරණ කොටගෙන මාගේ ඇස උපදීවා!
යන ගාථාව කීවේය.
එහි **සො මෙ** යනු යමෙක් මා වෙත ඉල්ලන්ට පැමිණෙත්ද, ඒ ආවවුන් අතර යමෙක් මාගෙන් ඉල්ලයිද, ඔහුද මගේ සිතට ප්‍රිය වේ. **එතෙන **යනු ඉදින් සියළු යාචකයෝ මට ප්‍රිය වෙත්. මා විසින් මේ සත්‍යය කියන ලදි. මගේ මේ සත්‍ය වචනයෙන් එක් ඇසක් **උප්පජ්ජථ **පහළ වේවායි කීවේය.
ඉක්බිති වචනයට අනතුරුව පළමු ඇස උපනි. අනතුරුව දෙවන ඇස ඉපදීම පිණිස
24. යමෙකු මාගෙන් ඉල්ලන්ට පැමිණියේද, ඒ බ්‍රාහ්මණයා ඇස දෙවයි කීවේය. ඒ දිළිදු බමුණාට ඇස් දුනිමි.
25. මට මහත් වූ ප්‍රීතියක් ඇති විය. අප්‍රමාණ වූ සොම්නසක්ද වීය. මේ සත්‍ය වචනයෙන් මගේ දෙවන ඇසද පහළ වේවා.
යන ගාථා දෙක කීවේය.
එහි **යං මං** යනු යමෙක් මා වෙත. **සො** යනු ඒ අන්‍ධ වූ ඇස් ඇති බමුණා මට ඇසක් දෙවයි ඉල්ලන්ට පැමිණියේය. **වණිබ්බිනො** යනු ඉල්වන්නහුට **භිය්‍යො මං ආවිසි** යනු බ්‍රාහ්මණයාට ඇස් දන් දී අන්ධ වූ කල් පටන්. ඔහු අන්ධ වූ කල්හි එබඳු වූ වේදනාව ගණන් නොගෙන අනේ මා විසින් දානය මනාව දෙන ලදැයි සිහිපත් කරනුයේ මට වැඩියක් වූ අතිරේක වූ ප්‍රීතියක් ලැබුනි. මගේ හදවතට පිවිසියේය. මට අනන්ත අප්‍රමාණ සොම්නසක්ද උපන්නේය. **එතෙන** යනු ඉදින් එකල්හි මට අප්‍රමාණ වූ ප්‍රීති සොම්නසක් උපන්නේද මේ ඇත්තක්ම මවිසින් කියන ලදි. මගේ මේ සත්‍ය වචනයෙන් දෙවන ඇසද උපදීවායි කීවේය.
එකෙනෙහිම දෙවන ඇසද පහළ විය. ඔහුගේ ඒ ඇස් ප්‍රකෘති වූ ඒවා නොවීය. දිව්‍යමය ඒවාද නොවීය. බ්‍රාහ්මණ වේශයෙන් පැමිණි ශක්‍රයාට දුන් ඇස නැවත ප්‍රකෘත්මත් කරන්නට නොහැකිය. නටුවා වූ චක්‍ෂු ප්‍රසාද ඇත්හුට දිවැස් නොඋපදී. ඒවා වනාහි ඔහුගේ සත්‍ය පාරමිතාවෙන් උපන් ඇස් යයි කියන ලදහ. ඒ ඇස් උපන් කල්හිම ශක්‍රයාගේ ආනුභාවයෙන් සියළු රාජ පිරිස රැස් වූවාම විය. ඉක්බිති ශක්‍රයා මහජනයා මැදදීම ඔහුට ස්තුති කරන්නේ,
26. සිවි රට වඩන්නා වූ රජතුමනි, ඔබ විසින් දැහැමිවම ගාථා කියන ලදි. මේ දිව්‍යමය නෙත් දක්නා ලැබේ.
27. ඔබගේ මේ ඇස් බිත්තීන් සරසද ගල් සරසද පර්වත සරසදැයි හාත්පස යොදුන් සියයක් ඉක්මවා දැකීම සිදු කෙරේවා යනුයි.
යන ගාථා දෙක කීවේය.
එහි **ධම්මෙන භාසිතා** යනු මහරජතුමනි, ඔබගේ මේ ගාථාවෝ දැහැමි ස්භාවයෙන් කියන ලදහ. **දිබ්බානි** යනු දිව්‍යමය මහිමයෙන් යුත්. **පටිදිස්සරෙ** යනු දක්නා ලැබෙත්. **තිරො** **කුඩ්ඩං** යනු මහරජතුමනි, ඔබගේ මේ ඇස් දෙවියන්ගේ ඇස් මෙන් බිත්තියෙන් එපිට ගලින් එපිට යම්කිසි පර්වතයකින්ද ඉක්මවා හාත්පස දසදිශාවෙන් යොදුන් සියයක් රූප දැකීම **අනූහොන්තු** සාධනය කෙරෙත්වා යන අර්ථයි.
මෙසේ හෙතෙම අහස්හි සිට මහජනයා මැ මේ ගාථාවන් කියා අප්‍රමාද වවයි මහබෝසතුන්ට අවවාද දී දෙව්ලොවටම ගියේය. මහබෝසතුන්ද මහජනයා විසින් පිරිවරන ලද්දේ මහත් වූ සත්කාර මැද නගරයට පිවිස චන්‍දක පහයට නැංගේය. ඔහු විසින් ඇස් ලබන ලද බව සියළු සිවි රට ප්‍රකට වීය. ඉක්බිති ඔහු දැකීම පිණිස රටවැසියෝ බොහෝ පඬුරු ගෙන ආවාහුය. මහබෝසත් තෙමේ මේ මහජනයා පැමිණි කල්හි මගේ දානය වර්ණනා කරන්නෙමි යයි රජදොරටුවෙහි මහා මණ්ඩපයක් කරවා ඔසවන ලද සේසත් ඇති රාජාසනයෙහි හුන්නේ නගරයෙහි බෙර හසුරුවා සියළු සේනාව රැස්කරවා එම්බා සිවිරට වැසියෙනි, මගේ මේ දිවැස් දැක මෙතැන් පටන් නොදී (යමක්) අනුභව නොකරවයි කියා ධර්මය දේශනා කරනුයේ ගාථා සතරක් කීවේය.
28. මෙලොව යමෙකු විසින් අයදනා ලද්දේ ඉතා උසස් වූද ප්‍රිය වූද තමාගේ කවරනම් වස්තුවක් නොදෙන්නේද? එසේනම් අද රැස්වූ සියළු සිවිරට වාසීහු මගේ මේ දිව්‍යමය නෙත් බලව්.
29. මගේ මේ නෙත් බිත්තියෙන් සරසද ගලින් සරසද පර්වතය ඉක්මවාද හාත්පස යොදුන් සියයක් රූප දැක්ම සිදු කෙරෙත්.
30. මේ ජීවලෝකයෙහි මිනිසුන්ට පරිත්‍යාගයට වඩා උතුම් දෙයක් නැත. මිනිස් ඇසක් දී මිනිස් බව ඉක්මවා ගිය ඇසක් ලැබුවෙමි.
31. සිවි රටවාසීහු මෙය දැක දන්දෙව්. අනුභව කරව්. හැකි පරිද්දෙන් දී අනුභව කර නින්දා නොලබන්නාහු සුගතියට යව්.
එහි **කොනීධ **යනු කවරෙක් නම් මේ ලොව. **අපි විසිට්ඨං** යනු උතුම් වූයේම. **චාගමන්තා** යනු ත්‍යාග ප්‍රමාණයෙන් උසස් වූ අනිකක් නම් නැත. **ඉධ ජීවිතෙ** යනු මේ ජීව ලෝකයෙහි. **ඉධං ජීවිතං** යනුද පෙළ වේ. මේ ජීවලෝකයෙහි ජීවත් වන්නවුන්ට යන අර්ථයි. **අමානුසං** යනු දිව්‍යමය ඇස් මා විසින් ලබන ලදි. මේ කරුණින් මෙය දන්නා ලදි. ත්‍යාගයට වඩා උතුම් වූවක් නම් නැතැයි. **එතම්පි දිස්වා** මවිසින් ලබන ලද මේ දිවැස් දැකද.
මෙසේ මේ ගාථා සතරින් ධර්මය දේශනා කර එතැන් පටන් අඩ මසකට වරක්ද පසළොස්වක පොහොය දිනද මහජනයා රැස් කරවා නිතර මෙම ගාථාවන්ගෙන්ම ධර්මය දේශනා කළේය. මහජනයා එය අසා දානාදී පිංකම් කර දෙව්ලොව පුරවමින් (සුගතියට) ගියේය.
ශාස්තෲන් වහන්සේ මේ ධර්මදේශනාව ගෙනහැර දක්වා මහණෙනි, මෙසේ පෙර පණ්ඩිතයෝ බාහිර දානයෙන් සතුටු නොවූවෝ පැමිණි යාචකයන්ට තමාගේ ඇස් උපුටා දුන්නාහු යයි කියා ජාතකය ගලපා වදාළ සේක. එකල්හි සීවක වෙදා ආනන්ද තෙර වීය. ශක්‍රයා අනුරුද්ධ තෙර වීය. සෙසු පිරිස බුද්ධ පිරිසයි. සිවි රජු වනාහි මම්ම වීමි යයි වදාළ සේක.
**පඤ්ඤායුපෙතං සිරියා විහීනං** යන මේ සිරිමන්ද ප්‍රශ්නය මහා උම්මග්ග ජාතකයෙහි පෙනෙන්නේය.
**එතෙ යුථා පටියන්ති **යන මේ ගාථාව ශාස්තෲන් වහන්සේ වේළුවනයෙහි වාසය කරන සේක් ආයුෂ්මත් ආනන්ද තෙරණුවන්ගේ ජීවිත පරිත්‍යාගය අරභයා දේශනා කළ සේක. ඔහුගේ ඒ ජීවිත පරිත්‍යාගය අසූවන නිපාතයෙහි චුල්ලහංස ජාතකයෙහි ධනපාල ඇතු දමනයෙහි ප්‍රකට වන්නේය. මෙසේ ආයුෂ්මත් වූ ඒ ආනන්ද තෙර විසින් ශාස්තෲන් වහන්සේ වෙනුවෙන් ජීවිතය පරිත්‍යාග කල කල්හි දම්සභාවෙහි කථාවක් ඉපිදවූහ. ඇවැත්නි, ආයුෂ්මත් ආනන්ද ස්ථවිර තෙමේ ශෛක්‍ෂ ප්‍රති සම්භිදාප්‍රාප්තව සිටියේ වීද දසබලධාරීන් වහන්සේ වෙනුවෙන් ජීවිතය පරිත්‍යාග කරයි යනුවෙනි. ශාස්තෲන් වහන්සේ අවුත් මහණෙනි, දැන් කවරනම් කථාවකින් යුක්තව හුන්නාහුදැයි විමසා මෙනම් වූවකනැයි කී කල්හි මහණෙනි, මෙතෙම මා වෙනුවෙන් ජීවිත පරිත්‍යාග කලේ දැන් පමණක් නොවේ. පෙරද ජීවිත පරිත්‍යාග කළේම යයි කියා අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවීය. ඔහුගේ අග මෙහෙසිය ඛේමා නම් වීය. එකල්හි බෝධිසත්ත්වයෝ හිමවත පෙදෙසෙහි මුව යෝනියෙහි ඉපදී රන්වන් වූයේය. ශෝභාවෙන් යුක්ත වීය. ඔහුගේ බාල සොහොයුරිය සුතනා නම් වූවා රන්වන්ම වූවාය. මහබෝසත් තෙමේ රෝහන්ත නම් මුව රජු වීය. හෙතෙම හිමාලයෙහි පර්වත සානු දෙකක් ඉක්මවා තුන්වැන්න අතරෙහි රෝහන්ත නම් විල ඇසුරුකොට අසූදහසක් මුවන් පිරිවරකොට ඇත්තේ වාසය කළේය. හෙතෙම අන්ධ වූ වයෝවෘද්ධ මව්පියන් පෝෂණය කළේය. ඉක්බිති බරණැස් නුවරින් නුදුරෙහි වැදිගම් වැසි එක් වැදි පුත්‍රයෙක් හිමවතට පිවිසියේ මහබෝසතුන් දැක තමාගේ ගමට අවුත් මෑත කාලයෙහි කළුරිය කරන්නේ තම පුතුට “දරුව, අපගේ දඩයම් බිමෙහි අසවල් තැන රන්වන් මුවෙක් වසයි. ඉදින් රජු විමසයි නම් කියවයි” දැන්වීය.
ඉක්බිති එක් දවසක් ඛේමා දේවිය අළුයම් කාලයෙහි සිහිනයක් දුටුවාය. මෙබඳු වූ සිහිනයක් වීය. රන්වන් මුවෙක් රන් පුටුවක හිඳ රන් කිකිණි හඬවන්නාක් මෙන් මිහිරි හඬින් දේවියට ධර්මය දේශනා කළේය. ඇය සාධුකාර දී ධර්මය අසයි. මුවා ධර්මකථාව නොනිමි කල්හිම නැගිට යයි. ඇය මුවා අල්ලා ගනිව්. මුවා අල්ලා ගනිව් යයි කියන්නීම පිබිදියාය. පරිවාර ස්ත්‍රීහු ඇයගේ ශබ්දය අසා ගෙය වසන ලද දොර ජනෙල් ඇත්තේය. සුළඟටද අවකාශ නැත. ස්වාමි දියණිය මුවෙකු අල්ලා ගන්වන්නේ යයි අවමන් කර සිනාසුනාහ. ඇය එකෙනෙහිම මෙය සිහිනයකැයි දැන මෙසේ සිතුවාය. සිහිනයකැයි කී කල්හි රජු නොසැලකිලිමත් වන්නේය. දොළදුකක් යයි කී කල්හි සැලකිල්ලෙන් සොයන්නේය. රන් මුවෙකුගේ ධර්මකථාව අසන්නෙමියි කීවාය. ඇය ගිලනෙකු මෙන් වී හොත්තේය. රජු අවුත් සොඳුර කිම ඔබට අපහසුවක්දැයි විචාලේය. දේවයන් වහන්ස, අනිකක් නැත. මට දොළදුකක් උපන්නේය. කුමක් කැමති වන්නෙහිද? දේවයන් වහන්ස, රන්වන් වූ දැහැමි මුවෙකුගේ ධර්මය අසන්නට යයි කීවාය. සොඳුර, යමක් නොවේද ඔබගේ දොළදුක එහි උපන්නේය. රන්වන් මුවෝ නැත්තේම යයි කීවේය. ඇය කියන්නී ඉදින් නොලබමිද මෙහිම මගේ මරණය වේයයි රජුට පිටුදී හොත්තීය.
රජු “ඉදින් ඇතිද ලබන්නෙහි යයි පිරිස මැද හිඳ මයුර ජාතකයෙහි කී පරිද්දෙන්ම අමාත්‍යයන්ගෙන්ද බ්‍රාහ්මණයන්ගෙන්ද විමසා රන්වන් මුවෝ වෙත් යයි අසා වැද්දන් රැස් කරවා කවරෙකු විසින් මෙවැනි මුවෙකු දක්නා ලදද කවරෙකු විසින් අසන ලදදැයි විමසා ඒ වැදිපුත්‍රයා විසින් පියා සමීපයෙන් අසන ලද ක්‍රමයෙන් කී කල්හි යහළුව, තොප ඒ මුවා ගෙන ආ කල්හි මහත් වූ සත්කාර කරමි. යව ඌ ගෙන එවයි කියා මගවියදම් දී ඔහු පිටත්කර යැවීය. හෙතෙමේද ස්වාමීනි, ඉදින් මම ඌ ගෙන ඒමට නොහැකි වන්නෙමිද ඌගේ සම හෝ ගෙන එමි. එය ගෙන එන්නට නොහැකි වන්නෙම් ඌගේ ලොම් හෝ ගෙන එන්නෙමි. ඔබවහන්සේ නොසිතුවයි කියා නිවසට ගොස් අඹුදරුවන්ට වියදම් දී එහි ගොස් ඒ මුව රජු දැක කවර නම් තැනක මලපුඩුව එල්වා මොහු අල්ලා ගන්නට හැකි වන්නෙමි දැයි විමසන්නේ පැන්තොටෙහි අවකාශ දුටුවේය. ඔහු දැඩි සම්යොතක් අඹරා මහ බෝසතුන් පැන් බොන තැන රිටකින් පුඩුව එල්වීය.
දෙවන දවස්හි මහා සත්ත්ව තෙමේ අසූදහසක් මුවන් සමග ගොදුරු පිණිස හැසිරී පුරුදු තොටුපලෙහිම පැන් බොන්නෙමියි එහි ගොස් බසින්නේ පුඩුවෙහි බැඳුනේය. හෙතෙම “ඉදින් මම දැන්ම පුඩුවෙන් බැඳුන පසු කරන නාදය කරන්නේ නම් නෑදෑ සමූහයා ජලය පානය නොකරම බියට පත්ව පලා යන්නේ යයි සිතා යෂ්ටියෙහි ඇලී තමා වසඟයෙහි තබා පැන් බොන්නාක් මෙන් වීය. ඉක්බිති අසූදහසක් මුවන් පැන් පානය කර ගොඩට පැමිණ සිටි කල්හි පුඩුව කඩන්නෙමියි තෙවරක් ඇද්දේය. පළමුවර සම සිඳුනි. දෙවනවර මස්ද තෙවන වර නහරද සිඳී පුඩුව ඇට හා හැපී සිටියේය. හෙතෙම සිඳින්නට නොහැකි වන්නේ බැඳුන බවට නාදය කළේය. මුව සමූහයා බියට පත් වී සමූහ තුනක් වී පලා ගියේය. චිත්‍ර මුවා සමූහ තුන අතරම මහබෝසතුන් නොදැක මේ බිය උපදිනුයේ මගේ සොහොයුරාට පැමිණුනේ වන්නේ යයි සිතා ඔහු සමීපයට අවුත් බැඳුනා වූ ඌ දුටුවේය. ඉක්බිති මහාසත්ත්වයා ඌ දැක සොයුර, මෙහි නොසිටුව. මෙතැන බිය සහිත තැනකියි කියා පිටත්කර හරිනුයේ පළමු ගාථාව කීවේය.
**1. **චිත්‍රය, මේ මුව සමූහයෝ මරණයට බිය වූවෝ පැන දුවති. ඔබද යව. බලාපොරොත්තු සහගත නොවව. ඔබ සමග (ඒ මුවෝ) ජීවත් වන්නාහ.
එහි **එතෙ** යනු ඇස් හමුව ඉක්මවා දුර ගියවුන් අරභයා කීවේය. **පටියන්ති** යනු ඉක්මවා යති. පලා යති යන අර්ථයි. **චිත්තකා** යනු ඌ අමතයි. **තයා සහ** යනු ඔබ ඔවුන් අතර මගේ තැන සිට රජ වෙව. මොවුහු තා සමග ජීවත් වන්නාහ යනුයි.
අනතුරුව දෙදෙනාගේ එකක් පසු එකක් ලෙස ගාථා තුනක් වේ.
2. රෝහන්තය, මම නොයමි. මගේ හදවත ආපසු අදී. මම ඔබ අත් නොහරිමි. මෙහිම ජීවිතය හරින්නෙමි.
3. පෝෂණය කරන්නෙකු නැති අපගේ අන්ධ වූ මව්පියෝ ඒකාන්තයෙන් මැරෙන්නාහ. යව. ඔබද බලාපොරොත්තු නොවව. ඔවුහු ඔබ සමග ජීවත් වන්නාහ.
4. රෝහන්තය, මම නොයමි. මගේ හදවත ආපසු අදී. පුඩුවෙන් බැඳුන ඔබ අත් නොහරිමි. මෙහිම ජීවිතය හරින්නෙමි.
එහි **රොහන්ත** යනු මහබෝසතුන් නමින් ආමන්ත්‍රණය කරයි. **අවකස්සති **යනු ශෝකයෙන් වැගිරේ. ආපසු අදී. **තෙ හි නූන** යනු අපගේ ඒ මව්පියෝ අප දෙදෙනාම මළ කල්හි රැකබලා ගන්නෙක් නැත්තෝ වී පිළිදැගුම් කරනු නොලබන්නාහු වියැලී මැරෙත්. සොයුර චිත්‍රකය, එහෙයින් තෝ යව. ඔබ සමග ඔවුහු ජීවත් වෙන්නාහ යන අර්ථයි. **ඉධ හෙස්සාමි** මෙතැනට ජීවිතය හරින්නෙමියි කියා බෝසතුන්ගේ දකුණුපස ඇසුරුකර ඔහු දරා අස්වසමින් සිටියේය.
සුතනා නම් මුව පැටික්කිය පලාගොස් මුවන් අතර සොහොවුරන් දෙදෙනා නොදක්නී මේ බිය මගේ සොහොයුරන්ට උපන්නේ වන්නේ යයි ආපසු හැරී ඔවුන්ගේ සමීපයට ආවාය. එන්නා වූ ඇය දැක මහාබෝධි සත්ත්වයෝ පස්වන ගාථාව කීවේය.
5. බිය සුළු තැනැත්තිය, යව පැන දුවව. මම සැඟවුන යකඩයක බැඳුනේ වෙමි. යව. ඔබද බලාපොරොත්තු නොවව. (ඔවුහු) ඔබ සමග ජීවත් වන්නාහ.
එහි **හීරූ **යනු ස්ත්‍රිය නම් ස්වල්ප වූවකින්ද බිය වේ. එහෙයින් ඇයට මෙසේ අමතයි. **කූටෙ** යනු පිළිසන් පුඩුවෙහි. **ආයසෙ** යනු හෙතෙම ජලය තුළ යකඩ කණුව සිටුවා එහි ශක්තිමත් දැව දණ්ඩක් බැඳ එල්ල ලදි. එහෙයින් මෙසේ කීය. **තයා සහ** යනු අසූ දහසක් මුවෝ ඔබ සමග ජීවත් වෙන්නාහ.
අනතුරුව පෙර පරිදිම ගාථා තුනක් වේ.
6. රෝහන්තය, මම නොයමි. මගේ හදවත ආපසු අදී. මම ඔබ අත් නොහරිමි. මෙහිම ජීවිතය හරින්නෙමි.
7. අන්ධ වූ පෝෂණය කරන්නෙකු නැති ඒ අපගේ මව්පියෝ ඒකාන්තයෙන් මැරෙන්නාහ. යව. ඔබද බලාපොරොත්තු නොවන ඔවුහු ඔබ සමග ජීවත් වන්නාහ.
8. රෝහන්තය, මම නොයමි. මගේ හදවත ආපසු අදී. පුඩුවෙන් බැඳුන ඔබ අත් නොහරිමි. මෙහිම ජීවිතය හරින්නෙමි.
එහි **තෙහි නූන** යනු මෙහිද මව්පියන්ම අරභයා කීවේය. ඇයද එසේම ප්‍රතික්‍ෂේප කර මහබෝසතුන්ගේ වම් වස ඇසුරු කර අස්වසමින් සිටියාය.
වැද්දා ද පලායන්නා වූ ඒ මුවන් දැක බැඳුන විට කෙරෙන නාදයද අසා මුවරජු බැඳුනේ වන්නේ යයි සලකා දැඩිව කැසපට බැඳ මුවන් මරණ ආයුධය ගෙන වේගයෙන් පැමිණියේය. මහබෝසත් තෙමේ එන්නා වූ ඔහු දැක නව වන ගාථාව කීවේය.
9. නපුරු ස්වභාව ඇති මේ ඒ වැද්දා ආයුධ සහිතව පැමිණෙයි. හෙතෙම අද හීයෙන් හෝ ආයුධයෙන් අප මරන්නේය.
එහි **රුද්දරූපො** යනු දරුණු ස්වභාව ඇති. **සත්තියාමපි** යනු ආයුධයෙන් (අඩයටියෙන්) ද අපට ගසා නසන්නේය. එහෙයින් යම්තාක් හෙතෙම නොපැමිණේද ඒතාක් පලායවයි කීය.
ඔහු දැක චිත්‍රක මුවා පලා නොගියේය. සුතනා මුවැත්තිය ප්‍රකෘති ස්වභාවය නිසා සිටින්නට නොහැකි වන්නී මරණ බියෙන් බියපත් වූවා මදක් පලාගොස් මම සහෝදරයන් දෙදෙනා හැර කොහි පලායන්නෙමි දැයි තමාගේ ජීවිතය හැර නළලින් මරු ගෙන නැවත අවුත් සහෝදරයාගේ වම්පස සිටියාය. ඒ කරුණ ප්‍රකාශ කරන්නා වූ ශාස්තෲන් වහන්සේ දසවන ගාථාව වදාළ සේක.
10. බියෙන් පෙළුනා වූ, බියෙන් තැතිගත්තා වූ බියසුළු ඇය මදක් පලාගොස් ඉතා දුෂ්කර වූවක් කළාය. මරණය සඳහා පෙරළා පැමිණියාය.
එහි **මරණායුපනිවත්තථ** යනු මරණය සඳහා පෙරළා පැමිණියාය.
වැද්දා ද අවුත් එකට හුන් ඒ තිදෙනා දැක මෙත් සිත උපදවා ඔවුන් එක කුස උපන් සොහොයුරන් මෙන් හඟිමින් මෙසේ සිතුවේය. මුවරජු නම් පුඩුවෙහි බැඳුනේය. මේ දෙදෙනා ලජ්ජා බිය නැමති බැම්මෙන් බැඳුනෝ වෙති. මොවුහු මොහුගේ කවරෙක් වෙත්දැයි යනුවෙනි. ඉක්බිති ඔවුන්ගෙන් විමසන්නේ
11. බැම්මෙන් මිදුනා වූ, පුඩුවෙහි බැඳුන ඔබ සමීපයෙහි සිටින්නා වූ මේ මුවෝ තොපගේ කවරෙක් වෙත්ද? ඔවුහු ජීවිතය හේතුකොට ගෙනද ඔබ අත්හරින්නට නොකැමති වෙති.
යන ගාථාව කීවේය.
එහි **කින්නු තෙ මෙ** යනු මොවුහු ඔබගේ කවරහුද? **උපාසරෙ** යනු ඇසුරෙහි සිටිත්. අනතුරුව බෝධිසත්ත්වයෝ ඔහුට කීහ.
12. වැදිපුත්‍රය, මොවුහු එක කුස උපන් එකම මවක ඇති සහෝදරයෝ වෙති. ඔවුහු ජීවිතය හේතු කොටගෙනද මා අත්හරින්නට නොකැමති වෙති.
හෙතෙම ඔහුගේ වචනය අසා බෙහෙවින් මෘදු වූ සිත් ඇත්තේ වීය. චිත්‍ර මුවරජු ඔහු මෘදු වූ සිත් ඇති බව දැන ඔබ මේ මුව රජු මුවෙක් පමණක් යයි නොසිතව. මෙතෙමේ මුවන් අසූදහසකට රජුය. සිල්වත් පැවැත්මෙන් යුක්තය. සියළු සත්ත්වයන් කෙරෙහි මොළොක් වූ සිත් ඇත්තේය. මහත් වූ නුවණැත්තේය. අන්ධ වූ මහළු මව්පියන් පෝෂණය කරයි. ඉදින් ඔබ මෙවැනි දැහැමි වූ මොහු මරන්නෙහිද, මොහු මරන්නේ අපගේ මව්පියන්ද මාද මගේ සොහොයුරියද යන අප පස්දෙනාම මරන්නෙහිමය. මගේ සහෝදරයාගේ ජීවිතය දෙන්නේ අප පස්දෙනාගේම ජීවිතය දෙන්නේ වෙහි යයි කියා,
13. වැදිපුත්‍රය, පෝෂණය කරන්නෙකු නැති අන්ධ වූ ඒ මව්පියෝ ඒකාන්තයෙන් මැරෙන්නාහ. පස්දෙනාගේම ජීවිතය දෙව. සහෝදරයා මුදව යි
යන ගාථාව කීවේය.
හෙතෙම ඔහුගේ ධර්මකථාව අසා පැහැදුන සිත් ඇත්තේ ස්වාමීනි, බිය නොවෙවයි කියා අනතුරුව එන ගාථාව කීවේය.
14. ඒ මම මව්පියන් පෝෂණය කරන මුවා මුදමි. මිදුනා වූ ඒ මුවරජු දැක මව්පියෝ සතුටු වෙත්වා.
එහි **වො** යනු නිපාත මාත්‍රයකි. **මුත්තං** යනු බැම්මෙන් මිදුන මුවා දැක.
මෙසේද කියා නැවත සිතුවේය. රජු විසින් දෙන ලද යසස මට කුමක් කරන්නේද? ඉදින් මම මේ මුවරජු මරන්නෙමිද, මේ මහපොළොව පැලී මට විවරයක් දෙන්නේය. මගේ හිස මත හෙනයක් හෝ වැටෙන්නේය. ඔහු නිදහස් කරන්නෙමියි හෙතෙම මහබෝ සතුන් වෙත එළඹ යෂ්ටිය හෙලා සම්යොත සිඳ මුවරජු වැළඳ ජලය කෙළවර හොවා මොලොක් සිතින් වහා පුඩුව මුදා නහරවලින් නහරද මස්වලින් මස්ද සමින් සමද ගලපා ජලයෙන් ලේ සෝදා මෛත්‍රී සිතින් නැවත නැවත පිරිමැද්දේය. ඔහුගේ මෛත්‍රියෙහි ආනුභාවයෙන්ද මහබෝ සතුන්ගේ පාරමිතා ආනුභාවයෙන්ද සියළු නහර මස් සම් ගැලපුනි. පාදය මනා සම ඇත්තේ මනාව වැසුන මස් හා ලොම් ඇත්තේ වීය. අසවල් තැන පුඩුවෙහි බැඳුනේ යයි හෝ නොපෙනුනි. මහාබෝධි සත්ත්වයෝ සැපයට පැමිණියේ වී සිියේය. ඒ දැක චිත්‍ර මුවා සොම්නසට පත්වූයේ වැද්දාට අනුමෝදනා කරනුයේ,
15. වැදි පුත්‍රය, යම්සේ අද මම බැම්මෙන් මිදුන මුවරජු දැක සතුටු වෙම්ද එසේ ඔබද සියළු ඤාතීන් සමග සතුටු වේවා!
යන ගාථාව කීවේය.
ඉක්බිති මහබෝසත් තෙමේ කිම මේ වැද්දා මා අල්ලා ගන්නේ තමාගේ කටයුත්තකින් ගත්තේද නැතහොත් අනිකෙකුගේ අණ කිරීමකින් දැයි සිතා තමා අල්ලාගත් කාරණය විචාළේය. වැදිපුත්‍රයා, “ස්වාමීනි, මට ඔබලාගෙන් වැඩක් නැත. රජුගේ ඛේමා නම් අගමෙහෙසිය ඔබගේ ධර්මකථාව අසනු කැමැත්තීය. ඇය සඳහා රජුගේ ඇණවීමෙන් මා විසින් ගන්නා ලදැයි” කීවේය. යහළුව, මෙසේ ඇතිකල්හි ඔබ මා නිදහස් කරමින් ඉතා දුෂ්කර වූවක් කරහිය. එව මා ගෙන ගොස් රජුට දක්වව. දේවියට ධර්මය කියන්නෙමියි කීවේය. ස්වාමීනි, රජවරු නම් නපුරෝය. කවරක් වන්නේ යයි කවරෙක් දනීද රජු විසින් දෙන ලද යසසින් මට වැඩක් නැත. ඔබ කැමති පරිද්දකින් යව යි කීවේය. නැවත මහා සත්ත්වයෝ සිතනුයේ මා නිදහස් කරන්නා වූ මොහු විසින් ඉතා දුෂ්කර වූවක් කරන ලදි. මොහුට කීර්තිය ලැබෙන්නා වූ උපායක් කරන්නෙමියි සිතා යහළුව, පළමුව මගේ පිට අතින් පිරිමදුව යයි කීවේය. හෙතෙම පිරිමැද්දේය. අත රන්වන් ලොම්වලින් පිරුණි. ස්වාමීනි, මේ ලොම්වලින් කුමක් කරමිද? යහළුව, මේවා පිටතට ගෙන රජුටද දේවියටද දක්වා මේ ඒ රන්මුවාගේ ලොම්ය යි කියා මගේ තැන සිට මේ ගාථාවලින් දේවියට ධර්මය කියවයි කීවේය. එය අසා ඇයගේ දොළදුක සන්සිඳිනේයයි **ධම්මං චර මහාරාජ** (මහරජතුමනි, ධර්මයෙහි හැසිරෙන්න) ආදියෙන් දස ධර්මචර්යා ගාථා උගන්වා පන්සිල් දී අප්‍රමාද වන ලෙස අවවාද දී පිටත්කර යැවීය. වැදිපුත්‍රයා මහබෝසතුන් ආචාර්ය තන්හි තබා තෙවරක් පැදකුණු කර සිව්තැනක වැඳ ලොම් පියුම්පතෙකින් ගෙන ගියේය. ඒ තිදෙනාද මදක් ඔහු අනුව ගොස් මුඛයෙන් ගොදුරුද පැන් ගෙන මව්පියන් සමීපයට ගියාහුය. මව්පියවරු දරුව රෝහන්තය, ඔබ මල පුඩුවෙන් බැඳුනේ කෙසේනම් මිදුනේදැයි විමසමින්,
16. පුත්‍රය, ජීවිතය මරණයට සමීප වූ කල්හි කෙසේ නම් මිදුනේ වෙහිද? වැද්දා පුඩුවෙන් හසුකරගෙන කෙසේ නම් මිදුවෙහිද? යන ගාථාව කීවාහුය.
එහි **උපනීතස්මිං** යනු ඔබගේ ජීවිතය මරණය සමීපයට එළඹි කල්හි කෙසේ නම් මිදීම වූයේද?
ඒ අසා බෝධිසත්ත්ව තෙමේ ගාථා තුනක් කීවේය.
17. චිත්තකයා කණට සුව එළවන්නා වූ හෘදයංගම වූ හදවත ඇසුරු කළා වූ වචන කියනුයේ සුභාෂිත වචනයන්ගෙන් මා මුදවීය.
18. සුතනා මුවැත්තිය කණට සුව එළවන්නා වූ හෘදයංගම වූ හදවත ඇසුරු කළා වූ වචන කියන්නී සුභාෂිත වචනයන්ගෙන් මා මුදවූවාය.
19. වැදිපුත්‍රයා කණට සුව එළවන්නා වූ හෘදයංගම වූ හදවත ඇසුරු කළා වූ වචනයන් අසා සුභාෂිත වචනයන් අසා මා මුදවීය යනුයි.
එහි **භණං** යනු කියන්නේ. **හදයඞ්ගං** යනු හෘදයංගම වූ දෙවන ගාථාවෙන් කියන්නී. **සුත්‍වා** යනු හෙ‍ෙතම මොවුන්ගේ වචනය අසා.
ඉක්බිති මව්පියවරු ඔහුට අනුමෝදනා කරන්නාහු මෙසේ කීවාහුය.
20. යම්සේ අපි අද පැමිණියා වූ රෝහන්තයා දැක සතුටු වෙමුද, එසේ වැද්දා අඹුදරුවන් සමග සතුටු වූයේ වේවා!
වැද්දා ද වනයෙන් නික්මී රජමැදුරට ගොස් රජු වැඳ එකත්පස්ව සිටියේය. රජු ඔහු දැක,
21. වැදිපුත්‍රය, ඔබ මුවා හෝ මුව සම් හෝ ගෙන එමියි කීවේ නොවේද? අනතුරුව කවර කරුණක් නිසා මුවා හෝ මුවසම් හෝ නොගෙන ආවෙහිද?
එහි **මිග චම්මානි** යනු මුවා හෝ මුව සම් හෝ **ආහරිං** යනු ගෙන එන්නෙමි. මෙය කියන ලද්දේ වෙයි. එම්බා වැදි පුත්‍රය, මුවා ගෙන ඒමට නොහැකි වන්නේ මුව සම හෝ ගෙන එන්නෙමියි ඔබ කීවේ නොවේද? එය නොහැකි වන්නේ ලොම් හෝ ගෙන එන්නෙමියි කීවෙහිය. ඒ ඔබ කවර කරුණකින් මුවා ගෙන නොඑන ලදි. මුව සම ගෙන නොඑන ලදි යනුවෙනි.
ඒ අසා වැදි පුත්‍රයා,
22. ඒ මුවා පුඩවෙහි බැඳුනේ මගේ අතට පැමිණියේ වීය. මහරජතුමනි, ඔහු (මා විසින්) බඳනා ලද්දේ වීය. ඒ හැර බැම්මට හසුනොවුන මුවෝ දෙදෙනෙක් ඔහු සමීපයෙහි වූහ.
23. මම මේ මුවා නසන්නේ නම් අද මගේ ජීවිතයද නසන්නෙමියි ඒ මට පුදුම එළවන සුළු ලොමුඩැහැ ගන්වන සංවේගයක් වූයේයයි කීවේය.
එහි **ආගමා** යනු මහරජතුමනි, ඒ මුවා මගේ අතට පැමිණියේය. මවිසින් එල්ලන ලද මලපුඩුවට පැමිණියේ ඒ පුඩුවෙහි බැඳුනේය. **තඤ්ච මුත්තා උපාසරෙ** යනු බැඳුන ඔහුද අන්‍ය වූ බැඳුනේ නැති මිදුනා වූ මුවෝ දෙදෙනෙක් ඌ අස්වසමින් ඌ ඇසුරුකොට සිටියාහුය. **අබ්භූතො **යනු පෙර නොවූ විරූ. **ඉමඤ්චාහං** යනු ඉක්බිති සංවේගයට පත් මට මෙබඳු සිතුවිල්ලක් වීය. ඉදින් මම මේ මුවා නසන්නෙම්ද අදම මෙතන්හි ජීවිතය අත්හරින්නෙමි යි කියාය.

24. වැදිපුත්‍රය, ඒ මුවෝ කෙබඳු වූවෝද? ඒ මුවෝ කෙලෙස ධාර්මික වූවෝද? කෙබඳු වර්ණ ඇත්තෝද? කවර ස්වභාවයක් ඇත්තෝද? ඔබ ඔවුන් දැඩිව ප්‍රශංසා කරන්නෙහිය.
ඒ රජු පුදුමයට පත් වීම් වශයෙන් මෙය නැවත නැවත විචාරයි. ඒ අසා වැදි පුත්‍රයා
25. ඔවුහු සුදුවන් අං ඇත්තෝය. පිරිසිදු වල්ග ඇත්තේය. රන්වන් වූ සම ඇත්තෝය. ලේවන් වූ පාද ඇත්තෝය. අඳුන් ගානා ලද වැනි වූ ඇස් ඇත්තෝය. සිත්කළුය.
යන ගාථාව කීවේය.
එහි **ඔදාත සිංගා** යනු රිදී දමක් වැනි අං ඇත්තෝ. **සුවිචාළා** යනු සෙමර වල්ග සමාන වූ පිරිසිදු වල්ගයෙන් යුක්ත වූවාහු. **ලෝහිතකා** යනු රතුපාට ලොම් ඇත්තාහු පබලු හා සමානයහ. **පාදා** යනු ඛුරයන් කෙළවර කොට ඇති. **අඤ්ජිතක්ඛා** යනු අඳුන් ගෑමෙන් මෙන් පිරිසිදු පස්පැහැයෙන් යුත් ඇස්වලින් යුක්ත වූවාහු.
හෙතෙම මෙසේ කියන්නේම මහබෝසතුන්ගේ රන්වන් ලොම් රජුගේ අතෙහි තබා ඒ මුවන්ගේ සිරුරෙහි ශෝභාව ප්‍රකාශ කරනුයේ
26. දේවයන් වහන්ස, ඒ මුවෝ මෙවැනි වූවෝය. ඒ මුවෝ මෙවැනි ස්වභාව ඇත්තෝය. දේවයන් වහන්ස, මව්පියන් පෝෂණය කරන ඔවුන් නොගෙන ආවෙමියි යන ගාථාව කීවේය.
එහි **මාතා පෙත්තිං භරං** යනු ඔවුහු වයසට ගිය අන්ධ වූ මව්පියන් පෝෂණය කරති. ඔවුන්ගේ දැහැමි බව මෙපරිදිය. **න තෙ සො අභිහාරයුං** යනු ඒ මුව රජු කිසිවෙකු විසින් ඔබගේ පඬුරු වෙනුවෙන් ගෙන ඒමට නොහැකිය යන අර්ථයි. **අභිහාරයිං** යනුද පෙළයි. ඒ මම ඔබගේ පඬුරු සඳහා **න අභිහාරයිං** නොගෙන ආවෙමි යන අර්ථයි.
මෙසේ හෙතෙම මහබෝසතුන්ගේද චිත්‍රක මුවාගේද සුතනා මුවැත්තියගේද ගුණයන් කියා මහරජතුමනි, තමාගේ ලොම් දක්වා මගේ තැන සිට දසධර්මචර්යා ප්‍රකාශිත ගාථාවන්ගෙන් දේවියට ධර්මය කියව යයි ඒ මුවරජු විසින් මා අණවන ලද්දේ යයි කියා රන් පුටුවෙහි හිඳ ඒ ගාථාවන්ගෙන් ධර්මය දේශනා කළේය. [missing trans]
[missing trans]
[missing trans]
[missing trans]
[missing trans]
[missing trans]
[missing trans]
[missing trans]
[missing trans]
[missing trans]
[missing trans]
[missing trans] දොළදුක සන්සිඳුනේය. රජු සතුටු වී වැදිපුත්‍රයා මහත් වූ යසසින් සන්තර්පනය කරන්නේ,
27. වැදිපුත්‍රය, (ඔබට) රන් කහවනු සියයක්ද බොහෝකොට වටිනා මැණික් කුණ්ඩලාභරණයක්ද දියබෙරළිය මල්වල ශෝභාව වැනි වූ සතරැස් පළඟක්ද දෙමි.
28. සමාන වූ භාර්යාවන් දෙදෙනෙක්ද වෘෂභ රාජයෙකු ප්‍රධාන කොට ගවයන් සියයක්ද දෙමි. මම දැහැමිව රාජ්‍යය කරවමි. මට ඔබ බොහෝ උපකාර ඇත්තෙක් වෙහි.
29. වැදිපුත්‍රය, ඔබ ගොවිතැන - වෙළඳාම - ණය ගැනීම - සිඟායෑම යන මෙයින් දරුවන් පෝෂණය කරව. නැවත පව් නොකරව යනුවෙන් ගාථා තුනක් කීවේය.
එහි **ථුල්ලං** යනු බොහෝකොට වටිනා වූ මැණික් කුණ්ඩලාභරණයක්ද ආභරණයක්ද තොපට දෙමි. **චතුස්සදං** යනු සිව්රැස් වූ. උස් වූ කොට්ට සතරක් ඇති යන අර්ථයි. **උම්මාපුප්ඵසිරිං** යනු නිල්වන් වූ පසතුරුණු ඇති හෙයින් දියබෙරළිය හා සමාන වූ කාන්තියෙන් යුක්ත කළු පැහැති දැවවලින් සරු වූ **සාදිසියො** යනු එකිනෙකා රූපයෙන්ද, සම්පත්තියෙන්ද සමාන වූ. **උසභං ච ගවං සතං** යනු ප්‍රධාන වෘෂභයෙකු සහිත ගවයන් සියයක්ද ඔබට දෙමි. **කාරෙස්සං** යනු දසරාජ ධර්මයන් කෝප නොකරමින් දැහැමිව රාජ්‍යය කරවන්නෙමි. **බහුකාරොමෙසි** යනු රන්වන් වූ මුවරජුගේ තැන සිට ධර්මය දේශනා කළ හෙයින් ඔබ මට බොහෝ උපකාර වීය. මුවරජු විසින් කී පරිද්දෙන්ම මම පන්සිල්හි පිහිටුවන ලදි. **කසී වණිජ්ජා** යනු යහළුව, වැදිපුත්‍රය, මම මුවරජු නොදැක ඔහුගේ වචනයම අසා පන්සිල්හි පිහිටියේය. ඔබද මෙතැන් පටන් සිල්වත් වෙව. යම් ඒ **කසීවණිජ්ජා ඉණ දානං උඤ්ජාචරියා** මේවා දිවිපැවැත්මේ දොරටුය. මේ යහපත් දිවිපැවැත්මෙන් අඹුදරුවන් පෝෂණය කරව. නැවත පව් නොකරවයි.
හෙතෙම රජුගේ කථාව අසා මට ගිහිගෙයි විසීමෙන් ප්‍රයෝජනයක් නැත. දේවයන් වහන්ස, පැවිද්ද අනුදනුවයි අනුදන්වාගෙන රජු විසින් දෙන ලද ධනය අඹුදරුවන්ට දී හිමවතට පිවිස තවුස් පැවිද්දෙන් පැවිදි වී අෂ්ට සමාපත්තීන් උපදවා බ්‍රහ්මලෝකයට පිහිටකොට ඇත්තෙක් වීය. රජුද මහබෝසතුන්ගේ අවවාදයෙහි සිට ස්වර්ග පුරය පිරවීය. අවවාදය වසර දහසක් පැවතුනි.
ශාස්තෲන් වහන්සේ මේ ධර්මදේශනාව ගෙනහැර දක්වා මහණෙනි, මෙසේ පෙරද ආනන්ද තෙරුන් විසින් මා වෙනුවෙන් ජීවිතය පරිත්‍යාග කළේම යයි වදාරා ජාතකය ගලපා වදාළ සේක. එකල්හි වැද්දා ඡන්න වීය. රජු සැරියුත් තෙරුන් වීය. දේවිය ඛේමා භික්‍ෂුණියයි. මව්පියවරු මහරජ කුලයෝය. සුතනාව උප්පලවණ්ණා තෙරණිය වූවාය. චිත්‍රක මුවා ආනන්ද තෙරුන් වීය. අසූදහසක් මුවෝ ශාක්‍ය සමූහයායි. රෝහන්ත මුවරජු වනාහි මම ම වීමියයි වදාළ සේක.
**එතෙ හංසා පක්කමන්ති** යන මේ ගාථාව ශාස්තෲන් වහන්සේ වේළුවනයෙහි වාසය කරන සේක් ආනන්ද තෙරුන්ගේ ජීවිත පරිත්‍යාගයම අරභයා දේශනා කළ සේක. එකල්හි භික්‍ෂූන් වහන්සේලා දම්සභාවෙහි තෙරුන්ගේ ගුණ කථාව කියනකල්හි ශාස්තෲන් වහන්සේ වැඩමවා විමසා මහණෙනි, ආනන්ද තෙරුන් විසින් මා සඳහා ජීවිත පරිත්‍යාග කළේ දැන් පමණක් නොවේ. පෙරද ජීවිත පරිත්‍යාග කළේම යයි වදාරා අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවර බහුපුත්තක නම් රජු රාජ්‍යය කරවීය. ඔහුගේ අගමෙහෙසිය ‍ඛේමා නම් වූවාය. එකල්හි මහබෝසත් තෙමේ ස්වර්ණහංස යෝනියෙහි ඉපදී හංසයන් අනූදහසක් පිරිවරන ලද්දේ චිත්‍රකූට පර්වතයෙහි වාසය කරන ලදි. එකල්හි දේවිය පළමු කී පරිද්දෙන්ම සිහිනයක් දැක රන්වන් හංසයෙකුගේ ධර්ම දේශනාව ඇසීමේ දොළදුක රජුට දැන්වීය. රජුද විමසා රන්වන් හංසයෝ චිත්‍රකූට පර්වතයෙහි වසත් යයි අසා ඛේම නම් විලක් කරවා නොයෙක් (හංසයන්ගේ) කෑම සඳහා වූ ධාන්‍ය සිටුවවා සිව්කොන්හි දිනපතා අභය ඝෝෂාව ඝෝෂා කරවීය. එක් වැදි පුත්‍රයෙක්ද හංසයන් ගැනීම පිණිස යෙදවීය. ඔහු (විල පරීක්‍ෂා කිරීමට) යෙදවූ ආකාරයද එහි පක්‍ෂීන් විසින් පරීක්‍ෂා කළ බවද රන් හංසයන් පැමිණි කල්හි රජුට දන්වා පුඩුව එල්ලූ ක්‍රමයද මහබෝසතුන් පුඩුවෙහි බැඳුන අයුරුද සුමුඛ හංස සෙන්පතියාගේ පිරිස් තුනෙහිම ඔහු නොදැක පෙරළා පැමිණීමද යන සියල්ල මහා හංස ජාතකයෙහි පෙනෙන්නේය. මෙහිද මහබෝසත් තෙමේ යෂ්ටි පුඩුවෙහි බැඳි මලපුඩුව බැඳි යෂ්ටියෙහි එල්බෙන්නේම බෙල්ල දිගහැර හංසයන් ගිය මග බලන්නේ එන්නා වූ සුමුඛ හංසයා දැක පැමිණි කල්හි ඔහු විමසන්නෙමියි සිතා ඔහු පැමිණි කල්හි ගාථා තුනක් කීවේය.
**1**. කොළ පාටැති සමක්** **ඇති රන්වන් වූ සුමුඛය, බියෙන් කම්පා වූ වක් වූ සොට ඇති මේ හංසයෝ ඉවත්ව යෙති. ඔබද ඒකාන්තයෙන් ඉවත්ව යව.
2. ඤාති සමූහයා පුඩුවට හසු වූ හුදකලා වූ මා අතහැර මා පිළිබඳව අපේක්‍ෂා නැත්තෝ යත්. හුදකලා වූ ඔබ කුමක් නිසා සමූහයෙන් වෙන් වී නවතිහිද?
3. පක්‍ෂි රාජය, (මරණය සඳහා) පුඩුවෙහි බැඳුනහු සමග යහළු බවක් නැත. ඉගිලී පැන ගියවුන් සමග පැන යන්න. නිදුක් බව පිණිස උත්සාහය අත් නොහරිව. සුමුඛය, උත්සාහය අත් නොහරින්න.
එහි **භය මෙරිතා** යනු බියෙන් කම්පා වූ, බියෙන් තැති ගත් බියෙන් සැළුණු. **හරිත්තච හෙමවණ්ණ** යන වචන දෙකින් ඔහුටම අමතයි. **කාමං** යනු රන්වන් සම් ඇත්ත. රන්වන් වූ තැනැත්ත. පියකරු මුහුණ ඇත්ත. ඒකාන්තයෙන් ඉවත්ව යා යුතුමය. මෙහි පැමිණීමෙන් ඔබට කවර ප්‍රයෝජනයක්දැයි කියයි. **ඔහාය** යනු මා අත්හැර පියඹා ගියෝය. **අනපෙක්ඛමානා** යනු ඒ මගේ නෑයෝ මා කෙරෙහි අපේක්‍ෂා රහිතවම යති. **පතෙවා** යනු පියඹා යයි. **මා අනීඝාය** යනු මෙයින් ඉවත්ව ගොස් ලද යුතු නිදුක් බව සඳහා උත්සාහය නො හරුව.
ඉක්බිති සුමුඛ තෙමේ මඩ මත හිඳ
4. ධතරට්ඨ නම් හංසය, මම දුකට පත් වූයේ යයි ඔබ අත් නොහරින්නෙමි. මාගේ ජීවත්වීම හෝ මරණය හෝ ඔබ සමගම වන්නේය යන ගාථාව කීවේය.
එහි **දුක්ඛ පරිතො** යනු මහරජතුමනි, ඔබ මරණ දුකට පත් වූයේය යන මෙපමණකින් මම ඔබ අත් නො හරිමි.
සුමුඛයා විසින් මෙසේ සිංහනාද කළ කල්හි ධතරට්ඨයා කියනුයේ
5. සුමුඛය, “මම නොයන්නෙමියි” යන යමක් ඔබ කියෙහිද, මෙය උතුම් පුද්ගලයාගේ යහපත් වචනයයි. මම ඔබ විමසමින් පැන යවයි කීවෙමි යන ගාථාව කීවේය.
එහි **එතදරියස්ස** යනු යම් හෙයකින් ඔබ “මම ඔබතුමන් අත් නොහරිමියි” කියහිද, මෙය මනා පැවැත්මෙන් යුත් උතුමෙකුගේ උතුම් වචනයකි. **පතනෙතං** යනු මමද ඔබ නිදහස් කර යවනු කැමැත්තෙන්ම මෙලෙස නොකීවෙමි. තවද ඔබ විමසනුයේ පියඹා යවයි යන මේ වචනය **අවස්සජිං** යවයි ඔබට කීවෙමි යනුයි.
මෙසේ ඔවුන් කියද්දීම වැදි පුත්‍රයා දණ්ඩක් ගෙන වේගයෙන් පැමිණියේ, සුමුඛයා ධතරට්ඨ හංසරජු අස්වසමින් ඔහු ඉදිරියට ගොස් ගෞරව දක්වා හංස රජුගේ ගුණයන් කීවේය. එකෙනෙහිම වැද්දා මෘදු වූ සිත් ඇත්තේ වීය. හෙතෙම ඔහුගේ සිත මෘදු වූ බව දැන නැවත හංසරජු අස්වසමින් සිටියේය. වැද්දාද හංස රජු වෙත එළඹ සවන ගාථාව කීවේය.
6. අහසෙහි හැසිරෙන පක්‍ෂියා පයින් නොයන්නේ අහසෙහි පා තබා යයි. හංසයන් අතර ඉතා උතුම් වූ ඔබ දුරදීම පුඩුව නොදුටුවෙහිද යනුයි.
එහි **අපදෙන පදං** යනු මහරජතුමනි, නුඹ වැනි වූ අහසෙහි හැසිරෙන පක්‍ෂියා පා තැබීමෙන් තොරව ආකාසයෙහි පා තබා යයි. නො බැඳෙයි. ඒ ඔබ මෙබඳු වූයේ දුරදීම මේ පුඩුව වටහා නොගති. නොදත්තේදැයි විමසයි.
මහබෝසත් තෙමේ කීවේය.
7. යම්කලෙක පිරිහීමක් වේද, ජීවිතය පිළිබඳ සැක සහිත බව ඇති වේද එකල්හි පුරුෂයා දැලටද පුඩුවටද පැමිණ නමුත් අවබෝධ කර නොගනී.
එහි **පරාභවො** යනු යහළු වැදි පුත්‍රය, යම්දිනක පිරිහීම වැඩුනේද, විනාශය පැමිණියේද වෙයි නම් ඉක්බිති පුරුෂ තෙමේ ජීවිතය පිළිබඳව සැක සහිත තැනට පැමිණි කල්හි දැලටද පුඩුවටද පැමිණ නමුත් නොදනී යයි අර්ථයි.
වැද්දා හංස රජුගේ කථාව පිළිබඳව සතුටු වී සුමුඛයා සමග කථා කරන්නේ ගාථා තුනක් කීවේය.
8. කොළ පැහැති සම ඇති රන්වන් වූ සුමුඛය, බියෙන් කම්පා වූ වක් වූ අවයව ඇති මේ හංසයෝ පලායෙත්. ඔබ පමණක් සමූහයෙන් වෙන්ව නවතිහිය.
9. වක් වූ අවයව ඇති අහසෙහි හැසිරෙන මේ පක්‍ෂීහු (කෑම) කා (වතුර) බී (රජු පිළිබඳව) අපේක්‍ෂා රහිත වූවාහු පලායෙත්. ඔබ හුදකලාව (මොහු) ඇසුරු කරහිය.
10. කිම? මේ පක්‍ෂියා (නුඹ) මිදුනේ වෙයි. බැඳුනා වූ (රජුව) ඇසුරු කරහිය. අනිත් පක්‍ෂීහු (රජු) අතැර යත්. කිම හුදකලාව සමූහයෙන් වෙන්ව රැඳෙන්නෙහිය.
එහි **ත්‍වඤ්චතං** යනු ඔබම රැඳෙන්නෙහි යයි විමසයි. **උපාසසී** යනු ඇසුරු කරහිය.
සුමුඛ මෙසේ කීවේය.
1. ඒ (මේ) පක්‍ෂියා මගේ රජුය. මගේ පණ හා සමාන මිත්‍රයාය. යහළුවාය. යම්තාක් මරුගේ සීමාව වේද (මරණය තෙක්) ඔහු අත් නොහරින්නෙමි යනුයි.
එහි **යාව කාලස්ස පරියායං** යනු වැදිපුත්‍රය, යම්තාක් ජීවිත කාලයේ කෙළවර වේද, එතෙක් මම ඔහු නොහරින්නෙමිමය.
ඒ අසා වැද්දා පැහැදුන සිත් ඇත්තේ වී ඉදින් මම මෙලෙස සිල්වත් වූ මොවුන් කෙරෙහි අපරාධයක් කරන්නෙම් ද පොළොවද මට කවුළුවක් දෙන්නේය. (පොළොව පලා අපායගාමී වන්නේය) රජු සමීපයෙන් ලද ධනයෙන් මට කවර ප්‍රයෝජනයක්ද? මොවුන් නිදහස් කරන්නෙමියි සිතා,
12. යම්බඳු වූ ඔබ යහළුවා වෙනුවෙන් ජීවිත පරිත්‍යාග කරන්නට කැමති වෙහිද, එහෙයින් ඒ මම ඔබගේ යහළුවාද මුදන්නෙමි. (ඔබගේ) රජු ඔබ අනුව යන්නෙක් වේවා’යි යන ගාථාව කීවේය.
එහි **යොචත්‍වං** යනු යම්බඳු වූ ඔබ. **සො** යනු ඒ මම. **තවානුගො** යනු මේ හංසරජු ඔබගේ වසඟයට පැමිණියේ වේවා! ඔබ සමග එක්තැනක වසාවා!
මෙසේද කියා ධතරට්ඨ හංසයා මුගුරෙහි වූ පුඩුවෙන් මුදවා විල්තෙරට පමුණුවා පුඩුව මුදා මොලොක් සිතෙන් ලේ සෝදා නහර ආදිය පිළියෙල කළේය. ඔහුගේ මොළොක් සිත් ඇති බැවින්ද, මහබෝසතුන්ගේ පාරමිතාවන්ගේ මහිමයෙන්ද එකෙනෙහිම පාදය සම සහිත වූවක් වීය. බැඳුන තැනද නොපෙනුනේය. සුමුඛයා මහබෝසතුන් බලා සතුටු සිත් ඇත්තේ වී අනුමෝදනා කරමින්.
13. යම් සේ අද මම මිදුනා වූ පක්‍ෂිරාජයා දැක සතුටු වෙමිද, වැද්ද ඔබද එසේ සියලු ඤාතීන් සමග සතුටු වේවා!
වැද්දා ස්වාමීනි, යව් යයි කීවේය. ඉක්බිති මහබෝසත් තෙමේ ඔහුට කියනුයේ යහළුව, කිම ඔබ තමා සඳහා මා බැන්දේද? නැතහොත් අනිකෙකුගේ ඇනවීමෙන්දැයි විමසා ඔහු විසින් ඒ කරුණ කී කල්හි කිම මා මෙතැනින් චිත්‍රකූටය යෑම වටනේද නැතහොත් නගරයටදැයි විමසන්නේ මා නගරයට ගියකල්හි වැදි පුත්‍රයා ධනය ලබන්නේය. දේවියගේ දොළදුක සන්සිඳෙන්නේය. සුමුඛගේ මිත්‍ර ධර්මය ප්‍රකට වන්නේය. එසේම මගේ ඤාණ බලයද ප්‍රකට වන්නේය. ඛේම විලද අභය දක්‍ෂිණාවක් කොට ලබන්නෙමි. එහෙයින් නගරයටම යන්නට වටනේ යයි සනිටුහන් කර වැද්ද, තෝ අප කදකින් ගෙන රජු සමීපයට පමුණුව. ඉදින් රජු අප නිදහස් කරනු කැමැත්තේ වන්නේද, නිදහස් කරන්නේ යයි කීවේය. ස්වාමීනි, රජවරු නම් කර්කශ පැවතුම් ඇත්තෝය. තෙපි යව් යයි කීවේය. අපි ඔබ වැනි වැද්දෙකුද මෘදු වූවෙකු කළෙමු. රජු පැහැදවීමෙහි ලා අපට කවර බරක්ද? යහළුව, අප ගෙන යවයි කීවේය. හෙතෙම එසේ කළේය. රජු හංසයන් දැක සතුටු සහගත වී හංසයන් දෙදෙන රන් පුටුවෙක හිඳුවා වී සහ විළඳ කවා මීපැණි මිශ්‍ර ජලය පොවා ඇඳිලි බැඳ ධර්මකථාව ඇයදීය. හංසරජු ඔහු අසනු කැමති බව දැන පළමුව පිළිසඳර කථා කළේය. එහි හංසයාගේද රජුගේද වදන් පිළිවදන් කථාව මෙසේ වේ.
14. (රජතුමනි) කිම ඔබට සැප ඇත්තේද? කිම ඔබට නිරෝගද? කිම ඔබගේ මේ රට සමෘද්ධිමත්ද? කිම ධර්මයෙන් රාජ්‍යය අනුශාසනා කරහිද?
15. හංසය, මට සැප ඇත. තවද නිරෝගී ද වෙමි. අනතුරුව මගේ රටද සමෘද්ධිමත්ය. මම ධර්මයෙන් රාජ්‍යය අනුශාසනා කරමි.
16. කිම ඔබට අමාත්‍යයන් පිළිබඳව කිසියම් වරදක් නොපවතීද, තවද කිම ඔබගේ සතුරෝ තොප කෙරෙන් දකුණු දිශාවට නොයන ඡායාව මෙන් දුරුව යෙත්ද?
17. තවද මගේ අමාත්‍යයන් පිළිබඳව කිසියම් වරදක් නොපවතී. ඒ හැර මගේ ඡායාව දකුණු දිශාවට නොයන්නාක් මෙන් සතුරෝද දුරුව යෙත්.
18. කිම ඔබගේ භාර්යාවෝ සමාන ස්වරූප ඇත්තෝද, වසඟයෙහි සිටියෝද ප්‍රිය වචන කථා කරන්නීහුද? දරුවන්ගෙන්ද රූපත් බැවින්ද යසසින්ද යුක්ත වූවෝද? ඔබගේ කැමැත්ත අනුව පවතින්නාහුද?
19. තවද මාගේ භාර්යාවෝ සමාන ස්වරූප ඇත්තෝය. වසඟයෙහි සිටියෝය. ප්‍රිය වචන කථා කරන්නෝය. දරුවන්ගෙන්ද රූපත් බැවින්ද යසසින්ද යුක්ත වූවාහුය. මගේ කැමැත්ත අනුව පවතින්නාහුය.
20. මහරජතුමනි, කිම ඔබට මනා උත්පත්ති ඇති බොහෝ දරුවෝ වෙත්ද? ඔවුහු නුවණ නැමති ජවයෙන් (වේගයෙන්) යුක්ත වූවාහු ඒ ඒ දෙයෙහි සතුටු වෙත්ද? (එකඟ වෙත්ද?)
21. ධතරට්ඨය, මා නිසා ප්‍රකට වූ පුත්තු එකසිය එකක් මට වෙති. ඔබ ඔවුන් කළයුතු දෙය කියව. ඔවුහු ඔබගේ වචනය නොවරදවති යි කීය.
එහි **කුසලං** යනු නිරෝගී බවයි. එයටම වෙනත් වූ වචනයකි. **ඵිතං **යනු කිම ඔබේ රට සමෘද්ධිමත්ද, සම්පත්තීන්ගෙන්ද යුක්තද? පහසුවෙන් ලද හැකි ආහාර ඇත්තේද, ඔවුන්ට ධර්මයෙන් අනුශාසනා කරහිදැයි විමසයි. **දොසො** යනු වරද. **ජායාදක්ඛිණතො රිව** යනු යම් සේ සෙවනැල්ල දකුණු දිශාවට අභිමුඛව නොවැඩේද මෙසේ මෙසේ ඔබගේ කිසියම් පසමිතුරෝ නොවැඩෙත් යයි කියයි. **සාදිසී** යනු ජාතිගෝත්‍ර කුල ප්‍රදේශ වශයෙන් සමාන වූ. මෙබඳු වූවෝ ඉක්මවා හැසිරෙන්නීහු නොවෙති. **අස්සවා** යනු වචන පිළිගන්නියෝ. **පුත්තරූපයසුපෙතා **යනු පුතුන්ගෙන්ද රූපයෙන් ද යසසින් ද යුක්ත වූවාහු. **පඤ්ඤාජවෙන** ප්‍රඥාව නැමති වේගයෙන්. ප්‍රඥාව මෙහෙයවා යම් ඒ එළඹි කටයුතු පිරිසිඳින්නට සමත් වූවෝද යනුවෙන් විමසයි. **සම්මොදන්ති තතො තතො**. යම් යම් තැනක නිරත වූවාහු වෙත්ද ඒ ඒ තැනින් එක්ව සතුටු වන්නාහුමය. විරුද්ධ නොවෙත්දැයි විමසයි. **මයා සුතා** යනු මා කරණ කොටගෙන ප්‍රසිද්ධ වූවාහු. ප්‍රකට වූවාහු. **මයා සුතා** නම් වෙත් යයි කියයි. **තෙසං තං කිච්ච මක්ඛාහි** ඒ මගේ පුත්‍රයන්ට මෙනම් වූව කරත්වායි ඔබ කළ යුතු කිස කියව. ඔවුහු ඔබගේ වචනය නොඉක්මවන්නාහුය. ඔවුන්ට අවවාද දෙවයි යන අදහසින් මෙසේ කීවේය.
මහබෝසත් තෙමේ ඒ අසා ඔවුන්ට අවවාද දෙන්නේ ගාථා පහක් කීවේය.
22. ඉදින් යමෙක් උසස් ජාතියෙන් හෝ හැසිරීමෙන් හෝ යුක්ත වූයේ නමුදු ඉදින් ඉගෙනීමෙහි උත්සාහය පසුව කෙරේද ඔහු කටයුතු පැමිණි කල්හි (විපත් ආ කල්හි) එහි ගිලෙයි.
23. නිශ්චල නොවූ, ප්‍රඥා ඇති ඔහු (කටයුතු පැමිණි කල්හි) මහා විවරයක් හට ගනී. ඔහු රාත්‍රී අන්ධයෙක් මෙන් මහත් වූ රූප දකී.
24. අසාර දෙයෙහි සාරයක් ඇතැයි සිතන්නා බොහෝ උගත්තන් නුවණ නොලබයි. ගිරි දුර්ගයක (දුවන්නා වූ) සරභ මුවෙක් මෙන් අතරමගදීම විපතෙහි ගිලේ.
25. ඉදින් පහත් ජන්ම ඇත්තේ නමුදු උට්ඨාන වීර්යයෙන් යුක්ත ධෛර්යමත් පුද්ගලයා මනා හැසිරීමෙන් හා සීලයෙන් යුක්ත වූයේ රාත්‍රියෙහි ගින්න මෙන් බබලයි.
26. මවිසින් කියන ලද මේ කරුණු උපමා කර දරුවන්ට විද්‍යාවන් උගන්වව. බුද්ධිමත් තැනැත්තා වැස්ස කරණකොට කෙතෙහි බීජය මෙන් මනාව වැඩෙන්නේය.
එහි **විනයෝ** යනු පැවැත්මෙන්. **පච්ඡා කුරුතෙ යොගං** යනු ඉදින් හෙතෙම ශිල්පයන් හදාළ යුතු තරුණ වයසෙහිදී වීර්යය නොකර පසුව මහළු කල කරයිද මෙබඳු තැනැත්තා පසුව එබඳු වූ දුක් හෝ විපත්තීන් උපන් කල්හි ඒවායේ ගිලේ. තමා ගොඩ ගැනීමට නොහැකි වෙයි. **තස්ස සංහීරපඤ්ඤස්ස** ඔහුගේ නූගත් බව නිසා. හළ යුතු නුවණ ඇති. නිශ්චල නොවූ බුද්ධිය ඇත්තහුගේ. **විවරො** යනු සම්පත් ආදීන්ගේ සිදුරක්. පරිහානියක් ඇතිවේ යන අර්ථයයි. **නත්තමන්‍ධො** රාත්‍රී අන්ධයා. මෙය කියන ලද්දේ වෙයි. යම්සේ රාත්‍රී අන්ධයා රාත්‍රියෙහි නොපෙනෙන්නා රාත්‍රියෙහිදී සඳඑළිය ආදියෙන් මනා රූප ආදිය දකී. සියුම් ඒවා දකින්නට නොහැකි වේ. මෙසේ නූගත් චංචල බුද්ධි ඇත්තා කිසියම් බියක් උපන් කල්හි සියුම් කටයුතු දක්නට නොහැකි වේ. ගොරහැඩි ඒවාම දකී. එහෙයින් ඔබගේ පුතුන්ට තරුණ කාලයෙහිදීම උගන්වන්ට වටී යනුයි.
**අසාරෙ** යනු හරසුන් ලෞකික වේද සමය, විතණ්ඩ ශාස්ත්‍රය **සාරයොගඤ්ඤු** යනු මේ ආගම් හරයෙන් යුක්ත යයි හඟිමින්. **මතිං** **නත්‍ථෙව වන්‍දති** බොහොමයක් ඉගෙන නමුත් ප්‍රඥාවක් නොලබයි මය. **ගිරිදුග්ගස්මිං** යනු හෙතෙම යම් සේ සරභ මුවෙක් තමා වසන තැනට පැමිණෙන්නේ අතරමග විෂම තැනද සමයයි හඟිමින් ගිරිදුර්ගයෙහි වේගයෙන් පැමිණෙන්නේ ප්‍රපාතයට වැටී. **අන්තරායෙව සීදති** නිවෙස්නට නොපැමිණෙයි. මෙසේ නිසරු වූ ලෝකායතික වේද ආගම සරු යයි යන හැඟීමෙන් ඉගෙන මහත් වූ විනාශයකට පැමිණෙයි. එහෙයින් ඔබේ පුතුන් අර්ථ සහිත වූ අභිවෘද්ධිදායක වූ කටයුතුවලම යොදවා උගන්වවයි යනුයි. **නිසෙ අග්ගිවා** යනු මහරජතුමනි, පහත් වූ ජන්ම ඇත්තේ නමුදු උත්සාහී වීම ආදී ගුණයන්ගෙන් යුක්ත වූයේ රාත්‍රියෙහි ගිනිකඳක් මෙන් බබලයි. **එතං මෙ** යනු මෙය මවිසින් කියන ලදි. රාත්‍රී අන්ධයාද ගින්නද උපමා කර ඔබේ දරුවන් **විජ්ජාසු වාචය** යනු ඉගැන්විය යුතු ශිල්පයන්හි යොදව. මෙසේ යොදන ලද්දේ යම් සේ මනා කෙතක යහපත් වැසි ලැබීමෙන් බිජුවට වැඩේද එසේම නුවණැති තැනැත්තා යසසින්ද භෝගයන්ගෙන්ද වැඩෙයි යනුයි.
මහාබෝධිසත්ත්වයෝ මෙසේ මුළු රැයම රජුට ධර්මය දේශනා කළහ. දේවියගේ දොළදුක සන්සිඳුනේය. මහබෝසත් තෙමේ අරුණ නැගෙන වේලාවෙහිම රජු ශීලයන්හි පිහිටුවා අප්‍රමාද වවයි අවවාද කර සුමුඛ සමග උතුරු සීමැදුරු කවුළුවෙන් නික්මී චිත්‍රකූට පර්වතයටම ගියේය.
ශාස්තෲන් වහන්සේ මේ ධර්මදේශනාව ගෙනහැර දක්වා මහණෙනි, පෙරද මෙසේ මා වෙනුවෙන් ජීවිතය පරිත්‍යාග කළේම යයි වදාරා ජාතකය ගලපා වදාළ සේක. එකල්හි වැද්දා ඡන්න වීය. රජු සැරියුත් තෙර වීය. දේවිය ඛේමා භික්‍ෂුණිය වූවාය. හංස පිරිස ශාක්‍ය සමූහයාය. සුමුඛ හංසයා ආනන්ද තෙර වීය. හංස රජු මම ම වීමි යයි වදාළ සේක.
**මිගලුද්දො මහාරාජා** යන මේ ගාථාව ශාස්තෲන් වහන්සේ මද්දකුච්ඡි පර්වතයෙහි මිගදාය නම් තැන වාසය කරන සේක් දෙව්දත් අරභයා දේශනා කළ සේක. දෙව්දත් විසින් ගල් පෙරළූ කල්හි භාග්‍යවතුන් වහන්සේගේ පාදයන් ගල් කැබැල්ලකින් තුවාල වූ විට බලවත් වේදනාවක් උපනි. බුදුරදුන් දැක්මට බොහෝ භික්‍ෂූන් වහන්සේලා රැස් වූවාහුය. ඉක්බිති භාග්‍යවතුන් වහන්සේ රැස් වූ පිරිස දැක මහණෙනි, මේ සෙනසුන බොහෝ ගැහැට ඇති තැනකි. රැස් වූ සෙනඟ මහත් වන්නේය. මා ඇඳක තබා මද්දකුච්ඡියට ගෙන යවු යයි වදාළ සේක. භික්‍ෂූන් වහන්සේලා එසේ කළාහුය. ජීවකයා තථාගතයන් වහන්සේගේ පාද සුව කළේය. භික්‍ෂූන් වහන්සේලා ශාස්තෲන් වහන්සේ සමීපයෙහිම සිටියාහු කථාවක් ඉපිදවූහ. ඇවැත්නි, දේවදත්ත තෙමේ තෙමේද පවිටු වූයේය. ඔහුගේ පිරිසද පවිටුය. මෙසේ හෙතෙම පවිටු වූ පිරිවර ඇත්තේ වාසය කරයි යනුයි. ශාස්තෲන් වහන්සේ මහණෙනි, කුමක් කියව්දැයි විමසා මෙනම් වූවකැයි කී කල්හි මහණෙනි, දැන් පමණක් නොවේ. දෙව්දත් පෙරද පවිටු වූයේය. පවිටු වූ පිරිවර ඇත්තේ වූයේම යයි වදාරා අතීත ප්‍රවෘත්තිය ගෙනහැර පා වදාළ සේක.
අතීතයෙහි උතුරු පඤ්චාල නුවර පඤ්චාල නම් වූ රජු රාජ්‍යය කරවීය. මහාබෝධිසත්ත්වයෝ වනයෙහි ඒක පර්වත සානුවක ඉඹුල් වනයක එක් ගිරා රජෙකුගේ පුතෙක් වී උපන්නේය. සොහොවුරෝ දෙදෙනෙක් වූහ. ඒ පර්වතයට උඩුසුළං ඇති තැන පන්සියයක් සොරුන්ට වාසස්ථාන වූ සොරුන්ගේ ගමක් වීය. යටි සුළං ඇති තැන පන්සියයක් තවුසන්ට වාසස්ථාන වූ ආශ්‍රමයක් වීය. ඒ ගිරා පැටවුන්ගේ පියාපත් නික්මෙන කල්හි සුළිසුළඟක් උපන්නේය. ඒ සුළඟින් ගසාගෙන යන ලද එක් ගිරා පැටියෙක් සොරුන්ගේ ගමෙහි ආයුධ මත වැටුනේය. ඔහු එතන්හි වැටුන හෙයින් සත්තිගුම්ග යයි ඌට නම් කළාහුය. එකෙක් අසපුවෙහි වැලිතලාවෙහි මල් අතරෙහි වැටුනේය. ඌ එහි වැටුන හෙයින් පුෂ්පක යයි නම් කළාහුය. සත්තිගුම්බයා සොරුන් අතරෙහි වැඩුනේය. පුෂ්පක තවුසන් අතරෙහි වැඩුනේය.
ඉක්බිති එක්දිනයක රජු සියළු අලංකාරයන්ගෙන් සැරසුනේ උසස් රථයකට නැගී මහත් වූ පිරිවර සමග මුව දඩයම සඳහා නුවරින් නුදුරෙහි මනාව පිපියා වූ ඵල දැරූ සිත්කළු සමීප වනයට ගොස් යමෙකුගේ පැත්තෙන් මුවා පලායයිද ඔහුටම හෙතෙම දඩ යයි කියා රථයෙන් බැස සඟවා දුන් කොටුවෙහි දුන්න රැගෙන සිටියේය. පුරුෂයන් විසින් මුවන් නැගිටුවීම සඳහා වනලැහැබ් තලනු ලබන කල්හි ඒක පිණිමුවෙක් නැගිට පලායන මාර්ගයක් බලනුයේ රජු හුන් තන්හිම අවකාශ ඇති බව දැක ඔහුට අභිමුඛ වූයේ පැන පලා ගියේය. ඇමතියෝ කවරෙකුගේ පැත්තෙන් මුවා පලාගියේ දැයි විමසන්නාහු රජුගේ පැත්තෙන් යයි දැන රජු සමග විහිළු කළාහුය. රජු තමා පිළිබඳ අහංකාරයෙන් ඔවුන්ගේ විහිළු නොඉවසන්නේ දැන් ඒ මුවා ගන්නෙමියි රථයට නැග වහා මෙහෙයවයි රියදුරාට අණ කර මුවා විසින් ගිය මගට පිළිපන්නේය. වේගයෙන් යන්නා වූ රථය ලුහුබඳින්නට පිරිසට නොහැකි විය. රියදුරා දෙවැනි කොට ඇති රජු මධ්‍යාහ්නය දක්වා ගොස් මුවා නොදැක ආපසු හැරුනේ සොරුන්ගේ ගම සමීපයෙහි සිත්කළු දිය කඳුරක් දැක රියෙන් බැස නා ජලය පානය කර ගොඩට පැමිණියේය. ඉක්බිති රියදුරා රථයේ උඩ ඇතිරිළි බහා ගස් සෙවනක පැනවීය. හෙතෙම එහි හොත්තේය. රියදුරාද ඔහුගේ පාදයන් සම්භාහනය කරමින් හුන්නේය. රජු අතරින් අතර නිදයිද පිබිදෙයිද වේ.
සොර ගම වැසි සොරුද රජුගේ ආරක්‍ෂාව පිණිස වනයටම පිවිසියාහුය. සොරගමෙහි සත්තිගුම්බ ද බත් පිසින්නා වූ පතිකොලම්බ නම් එක් පුරුෂයෙක්දැයි දෙදෙනෙක් විසූහ. එකෙනෙහි සත්තිගුම්බයා නිදන්නා වූ රජු දැක මොහු මරා ආභරණයන් ගන්නෙමුයි සිතා පතිකෝළම්බයා සමීපයට ගොස් ඒ කරුණ දැන්වීය. ඒ කරුණ ප්‍රකාශ කරන්නා වූ ශාස්තෲන් වහන්සේ ගාථා පහක් දේශනා කළ සේක.
1. පඤ්චාල වැසියන්ගේ ප්‍රධානී වූ මුව දඩයම් කරන්නා වූ මහරජු සේනාව සමග නික්මුනේ පිරිසෙන් ගිලිහුනේ වනයට පිවිසියේය.
2. ඒ වනයෙහි සොරුන් විසින් කරන ලද කුටියක් රජු දුටුවේය. එක් ගිරවෙක් ඒ කුටියෙන් නික්මී නපුරු වචන කියයි.
3. අශ්ව වාහනයෙන් සමන්විත වූ මොනවට මට වූ කුණ්ඩලාභරණ ඇති රක්ත වර්ණ නළල්පටින් යුත් ඒ පුරුෂයා දවල් කාලයෙහි සූර්යයා මෙන් බබලයි යනුවෙන් ගිරවා කියයි.
4. මේ මධ්‍යාහ්නයෙහි රියදුරු සහිත වූ ඒ රජු නිදයි. එම්බල අපි මොහුගේ ආභරණ සියල්ල බලහත්කාරයෙන් ගනිමු.
5. රියදුරු සහිත වූ රජු මේ මධ්‍යහ්නයෙහිද රාත්‍රියෙහි මෙන් නින්දට වන්නේය. වස්ත්‍රයද මැණික්මය කුණ්ඩලාභරණයද ගෙන නසා කොළ අතුවලින් වසා දමමු යි.
එහි **මිගලුද්දො** යනු වැද්දෙකු මෙන් මුවන් සොයන හෙයින් මුව වැද්දා යයි කියන ලදි**. ඔගණො** යනු පිරිසෙන් වෙන් වී. **තක්කරානං කුටිං කතං** යනු ඒ රජු එම වනයේ සොරුන්ගේ වාසස්ථානය සඳහා කරන ලද කඳවුරක් දුටුවේය. **තස්සා** යනු ඒ සොරුන්ගේ කුටියෙන්. **ලුද්දානි භාසති** පතිකොලම්බ සමග දරුණු වචන කියයි. **සමපන්නවාහනො** යනු අශ්ව වාහනයකින් යුත්. **ලොහිතුණ්හීසො** යනු රතුපාට නළල් පටින් යුක්ත වූ. **සම්පටිකෙ** දැන් මෙබඳු වූ එළඹ සිටි මධ්‍යාහ්න කාලයෙහි යන අර්ථයි. **සාහසෙන** සැහැසි ලෙස බලහත්කාරකම් කර ගනිමු යයි කියයි. **නිසීථෙපි** **රහොදානි** රාත්‍රියෙහිද දැනුදු රහස් ලෙස මෙය කියයි. යම්සේ මිනිස්සු විඩාපත් වූවාහු රාත්‍රියෙහි මධ්‍යම යාමයෙහි නිදත්ද. රහසිගත වෙයිද දැන් මධ්‍යාහ්නයෙහිද එසේම නිදයි. **හනත්‍වාන **යනු රජු මරා මොහුගේ වස්ත්‍ර ආභරණ ගෙන අනතුරුව ඔහු පාදයන්ගෙන් ගෙන පැත්තකට ඇද දමා අතුවලින් වසා දමමු.
හෙතෙම මෙසේ කියා වරක් නික්මෙයි. වරක් පතිකෝළම්බ සමීපයට යයි හෙතෙම ඔහුගේ වචනය අසා නික්මී බලන්නේ රජු බව දැන බියට පත් වූයේ.
6. සත්තිගුම්බය, උමතු වූවෙකු මෙන් කිම දොඩවන්නෙහිද? රජවරු වනාහි දැල්වෙන ගින්නක් මෙන් ලංවිය නොහැක්කෝ වෙති. යන ගාථාව කීවේය.
ඉක්බිති ගිරවා ඔහුට ගාථාවකින් කීවේය.
7. පතිකෝළම්බය, නුඹ පෙර මත් වූයේ මහත් වූ ගර්ජනා කරන්නෙහිය. මාගේ මවද (සොරදෙටු බිරිඳයි) නග්නව සිටින කල්හිද කිම නුඹ සොරකම පිළිකුල් කරන්නෙහිද?
එහි **අථ ත්‍වං** යනු ඔබ නොවන්නෙහිද? **මත්තො** යනු සොරුන්ගේ ඉඳුල් සුරා ලැබ එයින් මත් වූයේ වී පෙර මහත් වූ ගර්ජනා කරහි. **මාතරී** යන සොරදෙටුවාගේ භාර්යාව වෙනුවෙන් කීවේය. ඇය එකල්හි කැඩූ අතු හැඳ හැසිරෙයි. **විජිගුච්ඡසි** මගේ මව නග්නව සිටින කල්හි නුඹ දැන් කුමක් නිසා සොරකම පිළිකුල් කරහිදැයි ඇසීය.
රජු පිබිදී ඔහු සමග මිනිස් බසින් කථා කරන්නා වූ ඔහුගේ වචනය අසා මෙතැන බිය සහිතයයි සලකා රියදුරා නැගිටුවන්නේ මේ ගාථාව කීවේය.
8. යහළු රියදුර, වහා නැගිටුව. රිය යොදව. මෙම කුරුල්ලෝ මට රුචි නොවේ. අන් අසපුවකට යමුයි කීවේය.
හෙතෙම වහා නැගිට රථය යොදා
9. මහරජතුමනි, රථය යොදන ලදි. බල ඇති අසුන්ද යෙදවූවේමය. මහරජතුමනි, රියට නගිනු මැනවි. අන් අසපුවකට යමුයි කීය.
එහි **බලවාහනො** යනු මහත් වූ ශක්ති සම්පන්න අශ්වයන්ගෙන් යුත් බලසෙනග යන අර්ථයි. **අධිතිට්ඨ** යනු නගිනු මැනවි.
ඔහු නැගි කල්හි සෛන්‍ධවයෝ වාත වේගයෙන් පැන ගියහ. සත්තිගුම්බයා යන්නා වූ රථය දැක වික්‍ෂෙපයට පත් වූයේ ගාථා දෙකක් කීවේය.
10. මෙහි වසන්නා වූ යම් සොරු පිරිසක් වෙත්ද, ඒ සියල්ලෝම කොහි ගියාහුද? මොවුන්ගේ නොදැක්ම නිසා මේ පඤ්චාලයා මිදුනේ (අන්තැනකට) යයි.
11. දුනු ගනිව්. අඩයටියද තෝමරද ගනිව්. මේ පඤ්චාලයා යයි තෙපි දිවි ඇතියෙන් නොමුදව්.
එහි **කොනු මෙ** යනු මොවුහු කොහිද? **අසමිං** යනු මේ ආශ්‍රමයෙහි. **පරිචාරකා** යනු සොරු. **අදස්සනා** යනු මේ සොරුන්ගේ නොදැක්මෙන් මිදුනේය. **එස ගච්ඡති** යනු මොවුන්ගේ අතින් මිදුනේ වී මෙතෙම නොදක්නා තැනකට යයි යනුද අර්ථයි. **කොදණ්ඩකානි** යනු දුනු. **ජීවිතං** යනු තෙපි ජීවත් වන්නහු නොමුදව්. ආයුධ ගත් අත් ඇතිව දුවගොස් ඔහු අල්ලා ගනුව යනුයි.
මෙසේ කෑගසා එකිනෙකා දුවවත්දීම රජු තවුසන්ගේ අසපුවට පැමිණියේය. එකෙනෙහි සෘෂිවරු ඵලාපලයන් සඳහා ගියෝය. පුෂ්පක ගිරවා හුදකලාව ආශ්‍රමයෙහි වෙයි. හෙතෙම රජු දැක පෙරගමන් කර පිළිසඳර කථා කළේය. ඒ කරුණ දේශනා කරන්නා වූ ශාස්තෲන් වහන්සේ ගාථා සතරක් වදාළ සේක.
12. ඉක්බිති රතු පාටැති තුඩක් ඇති ගිරවා “මහරජතුමනි, ඔබට ආයුබෝවන්! තවද ඔබ නුදුරෙහි සිට පැමිණියේද? මෙහි පැමිණි ඔබ ප්‍රභූවරයෙක් වෙහි. මෙහිදී යම් ප්‍රයෝජනයක් වේද, එය කියවයි සතුටු වීය.
13. තිඹිරිගෙඩිද මොරගෙඩිද මීගෙඩිද එරමිණියාද යන ගෙඩි ඇත. උතුම් උතුම් වූ කුඩා ගෙඩි අනුභව කරව.
14. මේ කඳුලැල්ලෙන් ගෙන ආ සීතල වතුරයි. මහරජතුමනි, ඉදින් ඔබ කැමති නම් එය පානය කරව.
15. මේ අසපුවෙහි වාසය කරන තවුසෝ ඵලවැල සඳහා වනයට ගියාහුය. ඔබ නැගිට ගත යුතුය. දෙන්නට මට අත් නැත යනුයි.
එහි **පටිනන්‍දිත්‍ථ** යනු රජු දැක සතුටු විය. **ලොහිත තුණ්ඩකො** යනු රතුපැහැ තුඩ ඇත්තේ. ශෝභාවෙන් අගතැන්පත් වූයේ. **මධුකෙ** යනු මීගෙඩි. **කාසුමරියො** යනු එනම් ඇති ගෙඩි හෝ කරගෙඩි හෝ. **තතොපිවා** යනු ඉන් ගෙන පැන් බොව. **යෙ අසමිං පරිචාරිකා** යනු මහරජතුමනි, මේ අසපුවෙහි වාසය කරන යම් සෘෂිවරු වෙත්ද ඔවුහු ආහාර එකතු කිරීම පිණිස වනයට ගියාහුය. **ගණ්හව්හො** යනු ගෙඩි ගනුව. **දාතවෙ** යනු දෙන්නට.
රජු ඔහුගේ පිළිසඳර පිළිබඳව පැහැදී.
16. ද්විජ සංඛ්‍යාත මේ පක්‍ෂියා ඒකාන්තයෙන් සොඳුරු වූවෙකි. ඉතාමත් දැහැමි වූවෙකි. තවද මේ අනිත් ගිරා පක්‍ෂියා නපුරු වචන කියයි.
17. මොහු නසවු. බඳිවු. තෙපි දිවි ඇති තෙක් නොහරිවු. මෙසේ කියද්දීම සුවසේ අසපුවට පැමිණියේ වෙමි යන ගාථා දෙක කීවේය.
එහි **ඉතරො** යනු සොරුන්ගේ කුටියෙහි ගිරවායි. **ඉච්චෙවං **යනු ඔහු මෙසේ කියද්දීම මේ අසපුවට සුවසේ පැමිණියේ වෙමි.
රජුගේ කථාව අසා පුෂ්පක ගිරවා ගාථා දෙකක් කීවේය.
18. මහරජතුමනි, අපි දෙදෙනා එකම මවක ඇති සහෝදරයෝ වෙමු. එක ගසක වැඩුනා වූ දෙදෙනා වෙන් වෙන් වූ තැන්වලට ගියෙමු.
19. සත්තිගුම්බ සොරුන්ගේ තැනට ගියේය. මම තවුසන්ගේ මෙහි පැමිණියෙමි. හෙතෙම අසත්පුරුෂයන් වෙතටය. මම සත්පුරුෂයන් වෙතට පැමිණියෙමි. ඒ කරුණින් අපගේ වෙනස් බව ඇති විය.
එහි **භාතරොස්ම** යනු මහරජතුමනි, ඔහු ද මම ද සහෝදරයෝ වෙමු. **චොරානං** යනු සොරුන් සමීපයෙහි වැඩුනේය. මම තවුසන් සමීපයෙහි වැඩුනෙමි**. අසතං සො සතං අහං** හෙතෙම අයහපත් දුශ්ශීලයන්ගේ සමීපයට පැමිණියේය. මම යහපත් සිල්වතුන්ගේ සමීපයට පැමිණියෙමි. **තෙන ධම්මෙන නො විනා** යනු මහරජතුමනි, සොරු ඒ සත්තිගුම්බයා සොර ධර්මයෙන් සොරකමින් හික්මවූහ. මා තවුස් ධර්මයෙන් සිල්වත් පැවැත්මෙන් හික්මවූහ. එහෙයින් හෙතෙමේද එම සොර ස්වභාවය නිසා අප වෙනස වෙයි. මම ද තවුස් ස්වභාවය නිසා අප වෙනස් වෙමි යි.
දැන් එම ධර්මය බෙදා දක්වනුයේ.
20. එහි හිංසාවද, බැඳීමද, රැවටීමද, වාචාවද, ගම්පැහැරීම්ද, සැහැසි ක්‍රියාද වෙයි. හෙතෙම එහිදී ඒවා ඉගෙන ගනී.
21. රජතුමනි, මම මෙහි සත්‍යයද, ධර්මයද, අහිංසාවද, සංයමයද, ඉන්‍ද්‍රිය දමනයද යන ගුණයන් ඇති අසුන් හා ජලය දෙන්නවුන්ගේ ඇකයෙහි වැඩුනේ වෙමි.
එහි **නිකති** යනු සුදුසු වූ රැවටීමයි. **වඤ්චනා** යනු සෘජුවම රැවටීම්ය. **ආලොපො** යනු දවල් කාලයෙහි ගම් නසන්නාහු. **සහසාකාරා** නිවසට පිවිස මරණයෙන් තර්ජනය කර සැහැසි කටයුතු කිරීම්ය. **සච්චං** යනු ස්වභාවයයි. **ධම්මො** යනු සුචරිත ධර්මය. **අහිංසා** යනු මෙත් සිත් පෙරටු කොට ඇති බව. **සංයමො** යනු සීලය**. දමො** යනු ඉන්‍ද්‍රිය දමනය. **ආසනුදකදායීනං** යනු වෙත පැමිණියහුට අසුන්ද ජලයද දෙන සුළු වූ. **භාරත** යනු රජු අමතයි.
දැන් රජුට ධර්මය දේශනා කරමින් මේ ගාථාවන් කීවේය.
22. රජතුමනි, යමෙක් යම්බඳූ වූ සත්පුරුෂයෙකු හෝ නැතහොත් අසත්පුරුෂයෙකු හෝ සිල්වතෙකු හෝ දුසිල්වතෙකු හෝ ආශ්‍රය කරයිද ඔහු ඔහුගේම වසඟයට යයි.
23. යම්බඳු වූවෙකු මිතුරෙකු කරගනීද යම්බඳු වූවෙකු ඇසුරු කෙරේද ඔහුද එවැන්නෙක් වේ. එක්ව වාසය කිරීම එලෙසය.
24. සේවනය කරනු ලබන තැනැත්තා සේවනය කරන්නාද ස්පර්ශ කරන ලද්දේ ස්පර්ශ කළ දෙයද විෂ පොවන ලද හීය හී සමුහයට විෂ ගල්වන්නාක් මෙන්, නොතැවරුන ලද්දෙහි තවරයි. නුවණැත්තා පවිටුන් හා එක්වීමේ බියෙන් පවිටුු යහළුවන් ඇත්තෙක් නොවන්නේය.
25. යම් මිනිසෙක් කුණු වූ මසෙකු කුසතණ අගින් බඳියිද කුසතණ ගසද කුණුගඳ වහනය කරයි. බාලයන් සේවනය කිරීමද මෙසේය.
26. යම් මිනිසෙක් කොලයකින් තුවරලා මලක් දවටාද කොළයද සුවඳ වහනය කරයි. නුවණැත්තන් සේවනය කිරීමද මෙසේය.
27. එහෙයින් සුවඳ ස්පර්ශ කළ කොළය මෙන් තමාට වන විපාකය දැන පණ්ඩිතයා අසත්පුරුෂයන් සේවනය නොකරන්නේය. සත්පුරුෂයන් සේවනය කරන්නේය. අසත්පුරුෂයෝ (තමා ඇසුරු කළ අය) නිරයට පමුණුවත්. සත්පුරුෂයා සුගතියට පමුණුවත්.
එහි **සතං වා යදි වා අසං** යනු සත්පුරුෂයෙකු හෝ අසත් පුරුෂයෙකු හෝ. **සෙවමානො සෙවමානං** යනු සේවනය කරනු ලබන්නා වූ ආචාර්යවරයා ඇසුරු කරන අන්තේවාසිකයාව. **සම්ඵුට්ඨො** යනු අතවැසියා විසින් ස්පර්ශ කළ ආචාර්ය තෙමේ. **සම්ඵුසං පරං** යනු අන්‍ය වූ අතවැසියෙකු ස්පර්ශ කරන්නා වූ ආචාර්ය තෙමේ. **අලිත්තං** යනු පවිටු ධර්මයෙන් ඇළුනා වූ ඒ අතවැසියාය. විස පෙවූ හීයක් වැනි ආචාර්යවරයා සෙසු හී සමූහයට මෙන් විස ගල්වයි. **එවං** **බාලූපසෙවනා**. බාලයන් ඇසුරු කිරීම වූ කලී කුණු වූ මසෙකු දැවටූ කුසතණ අගක් මෙන් වෙයි. පවිටු කටයුතු කරන්නා නුගුණ අපකීර්තිය ලබයි. **ධීරූපසෙවනා** යනු නුවණැත්තන් සෙවුනා වූ පුද්ගලයා තුවරලා ආදී සුවඳ දේ ඔතන ලද කොළයක් මෙන් වෙයි. පණ්ඩිතයෙක් වීමට නොහැකි වන්නේ නමුදු කළ්‍යාණ මිත්‍රයන් සෙවුනා තැනැත්තා ගුණ කීර්ති ලබයි. **ඵලපුටස්සෙව **යනු සුවඳ ගොමුවක් - සුවඳ එතූ කොළයක් මෙන්. **සම්පාක මත්තනො **යනු කළ්‍යාණ මිත්‍රයන් හා එක්වීම් වශයෙන් තමාගේ පිරිපුන් බව දැන යන අර්ථයි. **පාපෙන්ති** **සුග්ගතිං** යනු සම්‍යක් දෘෂ්ටික සත්පුරුෂ තෙමේ තමා ඇසුරු කරන සත්ත්වයන් සුගතියටම පමුණුවත් යයි දේශනාව සුදුසු තැනටම පැමිණවීය.
රජු ඔහුගේ කථාවෙහි පැහැදුනේය. තවුස් සමූහයාද පැමිණියේය. රජු තවුසන් වැඳ ස්වාමීනි, මට අනුකම්පා කරමින් මා වසන තැනම වසව් යයි කියා ඔවුන්ගේ ප්‍රතිඥාව ගෙන නගරයට ගොස් ගිරවුන්ට අභය දුන්නේය. තාපසයෝද එහි ගියාහුය. රජු තවුස් සමූහයා උයනෙහි වසවන්නේ දිවි ඇති තාක් උපස්ථාන කර සුගති බව පිරවීය. ඉක්බිති ඔහුගේ පුත්‍රයාද සේසත ඔසවා තවුස් සමූහයා පෝෂණය කළේම යයි ඒ කුල පරපුරෙහි රජවරු සත්දෙනෙක් තවුස් සමූහයාට දානය පැවැත්වූහ. මහබෝසත් තෙමේ වනයෙහි වසන්නේම කම් වූ පරිදි මිය පරලොව ගියේය.
ශස්තෲන් වහන්සේ ධර්මදේශනාව ගෙනහැර දක්වා මහණෙනි, මෙසේ දෙව්දත් පෙරද පවිටු වූයේය. පවිටු පිරිවර ඇත්තේම වීයයි කියා ජාතකය ගලපා වදාළ සේක. එකල්හි සත්තිගුම්බ ගිරවා දෙව්දත් වීය. සොරු දෙව්දත් පිරිස වීය. රජු ආනන්ද තෙර වීය. තවුස් සමූහයා බුද්ධ පිරිස වීය. පුෂ්පක ගිරවා මම ම වීමි යයි වදාළ සේක.
**හල්ලාටියො නාම අහොසි රාජා** යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් මල්ලිකා දේවිය අරභයා දේශනා කළ සේක. එක් දිනයක යහනාව නිසා රජු සමග ඇයගේ කලහයක් වීය. රජු කිපී ඇය දෙස නොබැලීය. ඇය මෙසේ සිතුවාය. තථාගතයන් වහන්සේ ඒකාන්තයෙන් රජු මා පිළිබඳව කිපුන බව නොදනී යනුවෙනි. ශාස්තෲන් වහන්සේ ඒ කාරණය දැන දෙවන දවස්හි භික්‍ෂු සංඝයා පිරිවරන ලදුයේ සැවැත්නුවරට පිඬු පිණිස පිවිස රජුගේ මාලිගය දොරට වැඩි සේක් රජු පෙරගමන් කර පාත්‍රය ගෙන ශාස්තෲන් වහන්සේ ප්‍රාසාදයට නංවා පිළිවෙලින් භික්‍ෂු සංඝයාද හිඳුවා දන් සඳහා පැන් පිළිගන්වා ප්‍රණීත වූ ආහාරයෙන් වළඳවා බත් කිස අවසානයෙහි එකත්පස්ව හුන්නේය. ශාස්තෲන් වහන්සේ “මහරජතුමනි, කිම මල්ලිකා දේවිය නොපෙනෙන්නේ” යයි විමසා තමාගේ සැප මදයෙන් මත් වූ හෙයිනැයි කී කල්හි මහරජතුමනි, ඔබ පෙර කිඳුරු යෝනියෙහි ඉපිද එක් රාත්‍රියක් කිඳුරිය නැතිවී අවුරුදු සත්සියයක් හඬමින් හැසුරුනේයයි කියා ඔහු විසින් අයදින ලද්දේ අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවර හල්ලාටිය නම් රජු රාජ්‍යය කරවන්නේ අඟුරුවල පිළිස්සූ මුවමස් කන්නෙමියි රාජ්‍යය ඇමතියන්ට පවරා දී පඤ්චායුධයන්ගෙන් සන්නද්ධ වූයේ මනාව හික්මවන ලද උසස් කුලයට අයත් බලු සමූහයාගෙන් පිරිවරන ලදුයේ නගරයෙන් නික්මී හිමවතට පිවිස ගංගා අනුව ගොස් උඩුගං බලා යන්නට නොහැකි වන්නේ එම ගඟට වැටුන එක් නදියක් දැක ඒ අනුව යන්නේ මුව-ඌරු ආදීන් මරා අඟුරුවල පිළිස්සූ මස් කමින් උස් තැනකට නැංගේය. එහි රමණීය වූ ඔයක් පිරිපුන් කළ නන පමණ ජලය ඇතිව ගලායයි. අන් දිනයන්හි දණක් පමණ ජලය ඇත්තේ වෙයි. එහි නන් වැදෑරුම් වූ මත්ස්‍යයෝ හා කැසුබුවෝ හැසිරෙති. ජලය කෙළවර රිදී පැහැගත් වැලිතලාවයි. ඉවුරු දෙකෙහි නන් වැදෑරුම් මල් හා ගෙඩිවලින් නැමුණු ගස්ය. මල් හා ගෙඩිවල රසයෙන් මත් වූ නොයෙක් පක්‍ෂීන් හා බඹර සමූහයෙන් ගැවසී ගත්තේය. නොයෙක් මුව සමූහයෙන් සෙවුනා ලද සෙවන ඇත්තේය. මෙලෙස රමණීය වූ හේමවතක නදී තෙර කිඳුරෝ දෙදෙනෙක් ඔවුනොවුන් වැළඳ සිඹ නන්වැදෑරුම් වූ ආකාරයෙන් වැලපෙන්නාහු හඬති.
රජු ඒ නදී තෙරෙන් ගන්‍ධමාදන පර්වතයට නගින්නේ ඒ කිඳුරන් දැක මේ කිඳුරෝ මෙසේ වැලපෙන්නාහු කුමක් නිසාද? ඔවුන් විමසන්නෙමියි සිතා බල්ලන් දෙස බලා අසුරු ගැසුවේය. මනාව හික්මවන ලද කුලවත් සුනඛයෝ ඒ සංඥාවෙන් ලැහැබට පිවිස කුසින් හොත්තාහුය. හෙතෙම ඔවුන්ගේ සැඟවුන බව දැන දුනු හීද වෙනත් ආයුධ ද සිටියා වූ ගස අසල තබා පියවර ශබ්දය නොකරමින් වහා ඔවුන් සමීපයට ගොස් කිඳුරනි, කවර කාරණයකින් තෙපි හඬව්දැයි විචාළේය. ඒ කරුණ දක්වන්නා වූ ශාස්තෲන් වහන්සේ ගාථා තුනක් වදාළ සේක.
1. පෙර හල්ලාටිය නම් රජෙක් වීය. හෙතෙම රට හැර මුව දඩයමට ගියේය. මනාව මල් පිපුණා වූ කිඳුරන්ගෙන් ගැවසී ගත් ගන්‍ධමාදන නම් උතුම් පර්වතයට ගියේය.
2. හෙතෙම බලු සමූහයා වලකා, දුනු හී බහා තබා වචනයක් කියනු කැමැත්තේ, යම්තැනක කිඳුරෝ සිටියාහුද එහි පැමිණියේය.
3. හේමන්ත සෘතුව අවසානයේ හේමවත නදී තීරයෙහි සිටියා වූ ඔබලා නිතර කුමක් කථා කරන්නාහුද? මිනිසුන්ට හා සමාන සිරුරු ඇති ඔබලාගෙන් විමසමු. තෙපි මිනිස් ලොව කෙසේ නම් හඳුන්වන්නහුද කියාය.
එහි **සාලූර සංගං** යනු බලු සමූහයායි. **හිමවචයෙ** යනු හේමන්ත සෘතුවෙහි සිව්මස ඉක්මීමෙහි. **හෙමවතාය** යනු මේ හේමවත නදී තෙර.
කිඳුරා රජුගේ වචනය අසා නිශ්ශබ්ද වීය. කිඳුරිය රජු සමග කථා කළාය.
4. වැද්ද, අපි මල්ල-පණ්ඩරක-ත්‍රිකූට යන පර්වතද සිසිල් දිය ඇති නදීන්ද අනුව හැසිරෙමු. මිනිසුන් හා සමාන ස්වරූප ඇති මෘගයෝ වෙමු. අප කිමපුරුෂයන් (කිඳුරන්) යයි දනුව.
එහි **මල්ලං** යනු යහළු වැද්දාණනි, අපි මේ මල්ල පර්වතයද පණ්ඩරක පර්වතයද ත්‍රිකූට පර්වතයද මේ නදීන්ද අනුව හැසිරෙමු. **මල්ලාගිරිං** යනුද පෙළයි. **නිභාසමණ්ණා** යනු මිනිසුන් හා සමානව දක්නා ලබන සිරුරු ඇත්තෝ වෙමුයි යන අර්ථයි.
අනතුරුව රජු ගාථා තුනක් කීවේය.
5. බොහෝ දුකට පත්වූවන් මෙන් වැලපෙන්නාහුය. ප්‍රියාවිය විසින් ප්‍රියයා වැළඳගත්තේ වෙහිය. මිනිසුන්ට හා සමාන ස්වරූප ඇති ඔබලාගෙන් විමසමි. කුමක් හෙයින් මේ වනයෙහිදී නොසතුටු සිත් ඇත්තාහු හඬවුද?
6. බොහෝ දුකට පත් වූවන් මෙන් වැලපෙන්නාහුය. ප්‍රියාවිය විසින් ප්‍රියයා වැළඳගත්තේ වෙහිය. මිනිසුන්ට සමාන ස්වරූප ඇති ඔබලාගෙන් විමසමි. කුමක් හෙයින් මේ වනයෙහි නොසතුටු සිත් ඇත්තාහු වැලපෙන්නහුද?
7. බොහෝ දුකට පත් වූවන් මෙන් වැලපෙන්නාහුය. ප්‍රියාවිය විසින් ප්‍රියයා වැළඳ ගත්තේ වෙහිය. මිනිසුන්ට සමාන ස්වරූප ඇති ඔබලාගෙන් විමසමි. කුමක් හෙයින් මේ වනයෙහි නොසතුටු සිත් ඇත්තාහු ශෝක කරන්නහුද?
එහි **සුකිච්ඡරූපං** යනු මොනවට දුකට පත් වූවාහු මෙන්. **ආලිංගිතො චාසි** **පියො පියාය** යනු ඒ ප්‍රියාවිය විසින් ඔබේ ප්‍රියයා වැළඳ ගත්තේද වෙහිය. **ආලිංගියො චා සි** යනුද පෙළයි. මෙම අර්ථයයි. **කිමිධි වනෙ** යනු මේ වනයෙහිදී කවර කරුණක් නිසා නැවත නැවත වැළඳගෙන සිඹ ප්‍රිය වූ කථාවන් කථා කර නැවත නොසතුටු සිත් ඇත්තෝ හඬව්දැයි යනුයි.
අනතුරුව දෙදෙනාගේම වදන් පිළිවදන් ගාථාවෝ වෙති.
8. වැද්දාණනි, අපි එක් රැයක් එකිනෙකා සිහි කරමින් වෙන්ව වාසය කළෙමු. ඒ එක් රැය පිළිබඳ තැවෙන්නමෝ ඒ රැය නැවත නොවේවායි ශෝක කරමු.
9. යම් බඳු වූ එක් රැයක් පිළිබඳව මෙසේ තැවෙව්ද? ධනය විනාශ වීද? පියා මිය ගියේද? මිනිස් සිරුරු වැනි ස්වරූප ඇති ඔබලා විමසමි. කෙසේ නම් වෙන්ව වාසය කළාහුද?
10. වහා බස්නා වූ දියපහර ඇති යම් මේ නදිය දක්නෙහිද? නොයෙක් ගස්වලින් වැසුනා වූ ගල්කුළු දෙකක් අතරින් බස්නා වූ මේ නදිය, මගේ ප්‍රියයා මා පසුපසින් පැමිණේ යයි සිතමින් වැසි කාලයෙහි තරණය කළේය.
11. මමද, මගේ ප්‍රියයා මල්මාලාවෙන් බර වූවෙක් වේවා! මමද මල්මාලා ඇත්තියක වී ඔහු වෙත එළඹෙමියි සිතා රුක් අඟුන මල්ද, කෝඹු මල්ද, සත්පෙති සමන් මල්ද කඩා රැස් කළෙමි.
12. මමද මගේ ප්‍රියයා මල් මාලාවෙන් බර වූවෙක් වේවා! මමද මල් මාලා ඇත්තියක වී ඔහු වෙත එළඹෙන්නෙමියි සිතා රත්කරව් මල්ද, ඇසල මල්ද පළොල් මල්ද නිකමල්ද කඩා රැස් කළෙමි.
13. මමද මගේ ප්‍රියයා මල්මාලාවෙන් බර වූවෙක් වේවා! මමද මල්මාලා ඇත්තියක වී ඔහු වෙත එළඹෙන්නෙමියි සිතා මනාව පිපුනා වූ සල්මල් ගසක මල් කඩා මල්මාලාවක් කරමි.
14. මමද අද රාත්‍රියෙහි යම් මේ තැනක වාසය කරන්නෙමුද, මෙය අපට ඇතිරිල්ලක් වේවායි මනාව පිපුනා වූ සල්ගසක මල් කඩා මල් රැසක් රැස් කරමි.
15. මමද පමාවූවා. මගේ මේ ප්‍රියයා සුවඳ ගල්වන ලද සිරුර ඇත්තෙක් වෙහිය. මමද සුවඳ ගැල්වූ සිරුර ඇත්තී ඔහු වෙත එළඹෙන්නෙමියි සිතා අගිල්ද සඳුන්ද ගලෙහි ගා ඇඹරීමි.
16. අනතුරුව සල්මල්ද සලළ මල්ද කිණිහිරි මල්ද ගසාගෙන යමින් වේගවත් දියපහර ඇති ගඟදිය පැමිණියේය. ඒ මොහොතකින් ගඟ පිරුණේය. සවස් කාලයෙහි ගඟ මවිසින් එතරවීම අතිශය දුෂ්කර වූවක් විය.
17. එදින අපි තීරයන් දෙකෙහි සිටියෝ දෙදෙනාම ඔවුනොවුන් දකින්නාහු වරක් හැඬීමි. වරක් සිනාසුනෙමි. අපගේ එම රාත්‍රිය දුකින් ගත වීය.
[missing trans]
18. වැද්දාණනි, මෙලොව අපි මින් පෙර වෙන්ව විසුවෝ නම් තුනකින් අඩු අවුරුදු සත්සියයකට පෙරය. රජතුමනි, මේ ජීවිතය අවුරුදු සියයකි. මේ සුළු ජීවිතයෙහි කවරෙක් නම් ප්‍රිය භාර්යාවගෙන් වෙන්ව වාසය කරන්නේද?
19. යහළු කිඳුර, නුඹලාගේ ආයුෂ කෙතෙක්ද? ඉදින් දන්නාහු නම් ආයුෂ ප්‍රමාණය කියව්. ඇසීමෙන් හෝ වැඩිහිටියන් වෙතින් ඉගෙනීමෙන් හෝ දන්නහු නම් කම්පා රහිතව මෙය කියව්.
20. වැද්දාණනි, අපගේ ආයුෂය අවුරුදු දහසකි. මේ අතරතුර පවිටු රෝගයක් නැත. දුක අඩුය. සැප අධිකය. පහ නොවූ ප්‍රේමයෙන් යුතුව ජීවිතය හරනෙමු.
එහි **මය මෙකරත්තං** යනු අපි මේ එක් රාත්‍රියක්. **විප්පවසිම්හ** යනු වෙන් වී වාසය කළෙමු. **අනුතප්පමානා** යනු අප නොකැමැත්තේ නමුදු එක් රාත්‍රියක් එලෙස ගතවූයේ යයි ඒ එක රාත්‍රිය පිළිබඳව සිතනු ලබන්නෝ. **පුනං න** **හෙස්සතී** නැවත නොවන්නේ යයි නොපැමිණෙන්නේ යයි ශෝක කරමු. **ධනංච** **නට්ඨං පිතරංච පෙතං** යනු ධනය හෝ විනාශ වීද? පියා මව හෝ මව හෝ මිය ගියේද කළුරිය කළේද? තෙපි කුමක් සිතන්නාහු කවර කරුණකින් ඒ එක් රාත්‍රිය වෙන්ව වාසය කළාහුද? එය මට කියව් යයි විමසයි. **යයිමං** යනු යම් මේ. **සෙලකූටං** යනු ගල් දෙකක් අතරෙහි ගලාබස්නා වූ. **වස්සකාලෙ** යනු එක් වළාකුලක් නැගී වහින කල්හි. මේ වනලැහැබෙහි ප්‍රේමයෙන් අප හැසිරෙන විට එක් වලාවක් නැංගේය. ඉක්බිති මගේ ප්‍රියසැමියා වූ කිඳුරා මා පසුපසින් පැමිණේයයි සිතමින් මේ නදිය තරණය කළේයයි කීවාය.
**අහඤ්ච** යනු මම මොහුගේ එතෙරට ගිය බව නොදන්නී මනාව පිපුනා වූ රුක් අඟුණ ආදී වූ මල් කඩා රැස් කළෙමි. එහි **සත්තලියොටිකඤ්ච** යනු කැණිහිල් මල්ද රන්වන්හල් මල්ද ඉද්ද මල්ද කඩා රැස් කරන්නී මගේ ප්‍රියයා මල්දම් වලින් බර වූවෙක් වන්නේය. මමද මල්දම් ඇත්තියක වී ඔහු වෙත එළඹෙන්නී යයි යන මේ කරුණින් මල් කඩා රැස් කළෙමි. **උද්දාලකා පාටලි සින්‍දුවාරකා** යනු මවිසින් මේවායින්ද කඩා රැස් කළෙමිය යයි කියයි. **ඔචෙය්‍ය** යනු රැස්කර. **අගළුං** **චන්‍දනංච** යනු කළුඅගිල්ද රත්සඳුන්ද. **රොසිතංගො** යනු ගල්වන ලද සිරුර ඇත්තේ. **රොසිතා** යනු ගල්වන ලද්දෝ වී. **අජ්ක්‍ධුපෙස්සං **යනු යහනාව වෙත එළඹෙන්නෙමි. **නුදං සාලෙ සලළෙ කණ්ණිකාරෙ** යනු මව්සින් කඩා රැස්කර තීරයෙහි තබන ලද මල් හැරගෙන යන්නා වූ. **සුදුත්තරා** යනු ඇය එතෙර සිටි කල්හිම නදියෙහි ජලය පැමිණියේය. එකෙනෙහිම හිරු අස්තංගත විය. විදුලිය නික්මුනි. කිඳුරෝ නම් ජලයට බිය වූවෝ වෙති. මෙසේ ඇය එගොඩ වන්නට නොහැකි වූවාය. එහෙයින් කීවේය. **සායං නදී ආසි මයා සුදුත්තරා** (ඒ මේ නදිය මවිසින් අතිශයින් එගොඩ විය නොහැක්කක් වීය) යනුවෙනි.
**සම්පස්සන්තා** යනු විදුලිය නික්මෙන කල්හි දක්නාහු. **රොදාම** යනු අඳුර ඇති කල්හි නොදක්නෝ හැඬුවෙමු. විදුලිය නික්මෙන කල්හි දක්නෝ සිනාසුනෙමු. **සංවරී** යනු රාත්‍රියයි. **චතුක්කං** යනු හිස්. **උත්තරියානා **යනු තරණය කර. **තීහුනකං** යනු තුනකින් අඩු වූ අවුරුදු සත්සියයක්. **යමිධමයං** යනු යම් කාලයක් මෙහි අපි වෙන්න වාසය කළෙමුද, ඒ කාලය මින් තුනක් අඩු වූ අවුරුදු සත්සියයක් වේයයි කියයි. **වාසෙකිමං වාසං එකං ඉමං** යනු විසන්ධි වේ. ඔබලාගේ මේ ජීවිත කාලය අවුරුදු සියයකැයි කියයි. **කොනීධ** යනු මෙසේ කෙටි වූ ජීවිතයෙහි කවරෙක් නම් ප්‍රිය වූ භාර්යාවගෙන් තොරව වාසය කරන්නේද? ඔබගේ ප්‍රිය භාර්යාවගෙන් වෙන්ව වාසය කිරීම නුසුදුසුයයි දක්වයි.
**කීවතකොනු **යනු රජු කිඳුරියගේ වචනය අසා මොවුන්ගේ ආයුෂ ප්‍රමාණය විමසන්නෙමියි සිතා තොපගේ ආයුෂ කොතෙක්දැයි විමසයි. **අනුස්සවා** යනු ඉදින් තෙපි කිසියම් කියන්නෙකුගේ හෝ මව්පියන් හෝ වැඩිහිටි මහල්ලන්ගේ හෝ වෙතින් ඉගෙන ගත්ත යමක් ඇත්ද අනතුරුව ඒ ඇසූ දේ හෝ වැඩිහිටියන්ගේ උගත් දේ හෝ කම්පා නොවී මට කියව්. **නචන්තරා** යනු අපගේ ආයුෂ අවුරුදු දහසකි. අතරතුරදී අපට ලාමක වූ, ජීවිතයට අනතුරු කරන රෝගයක්ද නැත. **අචීතරාගා** යනු ඔවුනොවුන් පහනොවූ ප්‍රේම ඇත්තෝ වී.
රජු ඒ අසා මොවුහු තිරිසන්නු වූවාහුද, එක් රැයක් වෙන්ව වාසය කිරීම නිසා අවුරුදු සත්සියයක් හඬමින් හැසිරෙත්, මම වූ කලී තුන්සියයක් යොදුන් ඇති රාජ්‍යයෙහි මහත් වූ සම්පත් හැර වනයෙහි හැසිරෙමි. අනේ නොකළ යුත්තක් කරන්නෙක් වෙමි. එතැනින්ම ආපසු හැරුනේ බරණැස් නුවරට ගොස් මහරජතුමනි, කිම හිමාලයෙහිදී අසිරිමත් යමක් දුටුවෙහිදැයි ඇමතියන් විසින් අසන ලද්දේ සියල්ල දන්වා එතැන් පටන් දන් දෙන්නේ සම්පත් අනුභව කළේය. ඒ බව ප්‍රකාශ කරන්නා වූ ශාස්තෲන් වහන්සේ
21. හල්ලාටිය රජු නොමිනිස් වූවන්ගේ මේ ප්‍රකාශය අසා ජීවිත කාලය ඉතා කෙටියයි දැන ආපසු හැරුනේය. මුව දඩයමෙහි නොහැසුරුනි. දන් දුන්නේය. සම්පත් අනුභව කළේය.
මේ ගාථාව කියා නැවත අවවාද කරමින් ගාථා දෙකක් කීවේය.
22. නොමිනිස් වූ කිඳුරන්ගේ මේ වචනය අසා සතුටු වව්. කළහ නොකරව්. යම් සේ මේ කිඳුරෝ එක් රැයක් විරහව විසීමෙන් තැවුනාහුද? එසේ තෙපි සිය කර්ම දෝෂයෙන් නොතැවේවා
23. නොමිනිස් වූ කිඳුරන්ගේ මේ වචනය අසා සතුටු වව්. විවාද නොකරව්. යම් සේ මේ කිඳුරෝ එක් රැයක් වෙන්ව වාසය කිරීමෙන් තැවුනාහුද? එසේ තෙපි සිය කර්ම දෝෂයෙන් නොතැවේවා!
එහි **අමානුසානං** යනු කිඳුරන්ගේ. **අත්තකම්මාපරාධො** යනු තමාගේ කර්මදෝෂය. **කිමපුරිසෙකරං** යනු යම් ඒ ඒ කිඳුරන්. තමා විසින් කරන ලද කර්මදෝෂය එක් රැයක් තැව්වේද, එසේ තෙපිද නොතැවේවා යන අර්ථයි.
මල්ලිකා දේවිය තථාගතයන් වහන්සේගේ ධර්මදේශනාව අසා හුනසුනෙන් නැගී සිටියා ඇඳිළි බැඳ දසබලධාරීන් වහන්සේට ස්තුති කරන්නී අවසාන ගාථාව කීවේය‍.
24. දෙලොව සැප ගෙනදෙන්නා වූ ශ්‍රමණයාණන් වහන්ස, මම ඔබගේ වැඩදායී වූ, විවිධාකාරයෙන් දේශනා කළ ධර්මය ඇසූවෙමි. මිහිරි වචනය මුදා මගේ ශෝකය දුරු කළේය. මාගේ ස්වාමී වූ බුදුරජාණන් වහන්ස, බොහෝකලක් ජීවත් වේවා!
එහි **විවිධ අධිමානා සුනොමහං** යනු ස්වාමීනි, නුඹවහන්සේ විසින් විවිධ වූ නොයෙක් කරුණින් අලංකාර කර දේශනා කරන ලද ධර්මදේශනාව **අධිමනා **පහන් වූ සිත් ඇතිව අසමි. **වචන පථං** යනු ඒ ඔබවහන්සේ විසින් දේශනා කළ විවිධ වචනයන්. **මුඤ්ච ගිරං නුදයෙව මෙ දරං** යනු කණට සුව එළවන මිහිරි වචන මුදමින් මගේ හදවතෙහි ශෝකය නැමති හුල ඉගිලුවේමය දුරු කළේමය. **සමණ සුඛාවහ ජීව මෙ චිරං** යනු ස්වාමීනි, බුදුරජාණන් වහන්ස, දිව්‍ය-මනුෂ්‍ය-ලෞකික-ලෝකෝත්තර සැප ගෙනදෙන්නා වූ මාගේ ධර්මරාජයාණන් වහන්ස, බොහෝකල් ජීවත් වේවා!
කොසොල් රජු එතැන්පටන් ඇය සමග සමගිව වාසය කළේය.
ශාස්තෲන් වහන්සේ මේ ධර්මදේශනාව ගෙනහැර දක්වා ජාතකය ගලපා වදාළ සේක. එකල්හි කිඳුරා කොසොල් රජු වීය. කිඳුරිය මල්ලිකා දේවිය වූවාය. හල්ලාටිය රජු මම ම වීමි යි යනුයි.
**කොතං හිංසති **යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් දෙව්දත්ගේ (බුදුරදුන්) නැසුමට කළ උත්සාහය අරභයා දේශනා කළ සේක. එකල්හි ශාස්තෲන් වහන්සේ මහණෙනි, දෙව්දත් මා නැසුමට උත්සාහ ගත්තේ දැන් පමණක් නොවේ. පෙරද උත්සාහ කළේම යයි කියා අතීත ප්‍රවෘත්තිය ගෙනහැර පා වදාළ සේක.
අතීතයෙහි කුරු රට උත්තර පඤ්චාල නගරයෙහි රේණු නම් රජු රාජ්‍යය කරවීය. එකල්හි මහා රක්ඛිත නම් තවුසා පන්සියයක් තවුස් පිරිස විසින් පිරිවරන ලදුයේ හිමාලයෙහි වාසය කර ලුණු ඇඹුල් සෙවීම පිණිස චාරිකාවෙහි හැසිරෙන්නේ උතුරු පඤ්චාල නගරයට පැමිණ රජ උයනෙහි වාසය කර පිරිවර සහිතව පිඬු පිණිස හැසිරෙන්නේ රජ මාලිගයෙහි දොරටුවට පැමිණියේය. රජු තවුස් සමූහයා දැක ඉරියව් පැවැත්මෙහි පැහැදුනේ සරසන ලද මතුමහල් තලයෙහි හිඳුවා ප්‍රණීත වූ ආහාරයෙන් සංග්‍රහ කර “ස්වාමීනි, මෙම වස්කාලය මගේ උයනෙහි වසව්” යයි කියා ඔවුන් සමග උයනට ගොස් වාසස්ථානයන් කරවා පැවිදි පිරිකර දී වැඳ නික්මුනේය. එතැන් පටන් සියල්ලෝම රජමාලිගයෙහි වළඳත්. රජු දරුවන් නැත්තෙකි. පුතෙකු ප්‍රාර්ථනය කරයි. පුත්තු නූපදිත්. වැසිකාලය අවසානයේදී මහාරක්ෂිත තවුසා “දැන් හිමවත සිත්කළු වූයේය. එහිම යන්නෙමියි රජු විමසා රජු විසින් කරන ලද සත්කාර සම්මාන ඇතියේ නික්මී අතරමග මධ්‍යාහ්න කාලයෙහි මාර්ගයෙහි බැහැරව එක් ඝණ සෙවන ඇති ගසක් යට ලා තණ මත පිරිස සහිතව හුන්නේය.
තාපසයෝ “රජ මැදුරෙහි පරපුර රකින්නා වූ පුත්‍රයෙක් නැත. ඉදින් පරපුර නොසිඳ පවත්වන්නේද එවැනි වූ පුතෙකු රජු ලබන්නේ නම් මැනව”යි කථාවක් ඉපිදවූහ. මහා රක්ඛිත තවුසාද ඔවුන්ගේ කථාව අසා රජුට පුතෙක් වන්නේද නැතිනම් නොවන්නේදැයි විමසා බලනුයේ “වන්නේයයි” දැන මෙසේ කීවේය. පින්වතුනි, ඔබලා නොසිතව්. අද අළුයම් කාලයෙහි එක් දේවපුත්‍රයෙක් දෙව්ලොවින් චුත වී රජුගේ අග මෙහෙසියගේ කුසෙහි පිළිසිඳ ගත්තේ යයි කීවේය. ඒ අසා එක් කපටි ජටිලයෙක් දැන් රජමැදුරට හිතවත් වූවෙක් වන්නෙමෙියි සිතා තාපසයන් යන කල්හි ගිලන් වූ බවක් දක්වා වැඳ හෙව එව යමුයි කී කල්හි නොහැකි වෙමියි කීවේය. මහාරක්ඛිත තෙමේ ඔහු වැදහොත් කරුණ දැන යම්දිනක හැකි වන්නෙහිද එකල්හි පැමිණෙවයි තවුස් සමූහයා ගෙන හිමවතටම ගියේය. කුහකයාද ආපසු හැරී වේගයෙන් ගොස් රජ දොරටුවෙහි සිට මහා රක්ඛිතගේ උපස්ථායක වූ තාපසයා පැමිණියේ යයි රජුට දන්වා වහා කැඳවන ලද්දේ ප්‍රාසාදයට නැග පනවන ලද ආසනයෙහි හුන්නේය. රජු කුහක ජටිලයාට වැඳ එකත්පස්ව සිටියේ තවුසන්ගේ සුවදුක් විමසා ස්වාමීනි, වහා ආපසු හැරී කවර කරුණක් නිසා මෙහි පැමිණියේදැයි කීවේය. මහරජතුමනි, එසේය. තවුස් සමූහයා සුවසේ හුන්නේය. ඔබට යහපතක් වේවා! ඉදින් රජුට පරපුර පාලනය කරන්නා වූ පුතෙක් උපදින්නේ යයි කථාවක් ඉපිදවීය. මම ඒ කථාව අසා ඒකාන්තයෙන් රජුට පුතෙක් වන්නේ යයි දිවැසින් දකිනුයේ මහත් වූ සෘද්ධි ඇති දෙව්පුතෙක් දෙව්ලොවින් චුත වී අගමෙහෙසිය වූ සුධර්මාවගේ කුසෙහි උපදින්නේ යයි දැක (ඔබලා) නොදන්නාහු නසන්නාහු නම් නපුරුයි. ඔබලාට කියන්නෙමියි ඔබවහන්සේලාට කීම පිණිස පැමිණියේ වෙමි. ඔබට කිවයුත්ත මවිසින් කියන ලදි. මහරජතුමනි, මම යමියි කීවේය. ස්වාමීනි, යන්නට නොහැකි යයි සතුටු වූ පැහැදුන සිත් ඇති රජු කුහක තාපසයා උයනට පමුණුවා වාසස්ථානයක් පිළියෙල කර දුන්නේය. හෙතෙම එතැන් පටන් රජමාලිගයෙහි වළඳමින් වසයි. ඔහුට දිවැස් ඇත්තා යයි නමක් වීය.
එකල්හි බෝසත් තෙමේ තව්තිසා භවනයෙන් චුත වී ඒ දේවියගේ කුසෙහි පිළිසිඳ ගත්තේය. උපන්නා වූ ඔහුට නම් තබන දිනයෙහිදී සෝමනස්ස කුමාරයා යයි නම් කළාහුය. හෙතෙම කුමාර ලීලාවෙන් වැඩෙයි. කුහක තාපසයා උයනෙහි එක්පසෙක නන් වැදෑරුම් ව්‍යාඤ්ජන සඳහා වූ පලා වර්ගද වැල් වර්ගද ගෙඩි වර්ගද රෝපණය කර යන එන්නවුන් අත විකුණන්නේ ධනය රැස් කළේය. බෝසතුන් සත්වයස් කාලයෙහි රජුගේ පිටිසරබද ප්‍රදේශයක් කිපියේය. හෙතෙම දිබ්බචක්ඛු තවුසා පිළිබඳව ප්‍රමාද නොවව යයි කුමාරයාට පවරා දී පසල් දනව්ව සන්සිඳුවන්නෙමියි ගියේය. ඉක්බිති එක් දවසක් කුමාරයා ජටිලයා දකින්නෙමියි උයනට ගොස් එක් ගැටවටු කසාවතක් හැඳ එකක් පොරවා දෙඅතින් වතුර කල දෙකක් ගෙන එළවලු පාත්තිවල ජලය ඉසින්නා වූ කපටි ජටිලයා දැක මේ කපටි ජටිලයා තමාගේ මහණකම නොකර වෙළදාම් කරයි යයි දැන වෙළද ගැහැවිය කුමක් කරන්නෙහි දැයි ඔහු ලජ්ජාවට පමුණුවා නොවැඳම පිටත්ව ගියේය. කපටි ජටිලයා මෙතෙම දැන් මෙබඳුය. පසුව කුමක් කරන්නේදැයි කවරෙක් දනීද? දැන්ම මොහු නසන්නට වටී යයි සිතා රජු පැමිණෙන කල්හි ගල්තලාව පසෙක හෙලා පැන්කලය බිඳ පන්සලෙහි තණකොළ විසුරුවා සිරුර තෙලින් ගල්වා පන්සලට පිවිස හිස පිටින් පොරොවා මහ දුකකට පත් වූවෙකු මෙන් ඇඳෙහි හොත්තේය. රජු අවුත් නගරය ප්‍රදක්‍ෂිණා කර මාලිගයට නොපිවිස මාගේ ස්වාමී වූ දිබ්බචක්ඛුක තවුසා දකින්නෙමියි පන්සලට දොරට ගොස් ඒ විකාරය දැක මේ කිමෙක්දැයි ඇතුලට පිවිස හොත්තා වූ ඔහු දැක පාදයන් පිරිමදිමින් පළමු ගාථාව කීවේය.
**1. **ස්වාමීනි, කවරෙක් ඔබ හිංසා කෙරේද, කවරෙක් බැන වදීද? දොම්නස් වූයේ නොසතුටු සිත් ඇත්තේ කුමක් හෙයින් ශෝක කෙරේද? අද කවරෙකුගේ මව්පියෝ හඬත්ද? අද කවරෙක් නසන ලද්දේ පොළොවෙහි සයනය කෙරෙත්ද?
එහි **හිංසති** යනු පහර දෙයි. **විහඨෙති** යනු ආක්‍රෝශ කරයි. **ක්‍වජ්ජසෙතු** යනු කවරෙක් අද සයනය කෙරේද?
ජටිලයා ඒ අසා කෙඳිරි ගාමින් නැගිට දෙවන ගාථාව කීවේය.
2. දේවයන් වහන්ස, ඔබගේ දැකීමෙන් සතුටු වූයේ වෙමි. පෘථුවි පාලකය ඔබ බොහෝ කලකින් දුටුවේ වෙමි. රේණු නම් දේවයන් වහන්ස, ඔබගේ පුත්‍රයා විසින් අසපුවට පිවිස අහිංසක වූ මම පෙළන ලද්දේ වෙමි.
මෙතැන් පටන් ගොඩනැගෙන සම්බන්ධ ගාථාවෝ පෙළෙහි පරිද්දෙන්ම දත යුත්තාහ.
3. බඳනා ලද කඩු ඇති දොරටුපාලයෝ යෙත්වා. චෞර ඝාතක වධකයෝ අන්තඃපුරයට යෙත්වා. ගොස් ඒ සෝමනස්ස කුමාරයා නසා උතුම් හිස ගෙන එත්වා.
4. යවන ලද රජුගේ දූතයෝ කුමාරයාට මේ බව කීවාහුය. ක්‍ෂත්‍රියය ඔබ රජු විසින් හරනා ලද්දෙහිය. වධයට පැමිණියේ වෙහිය.
5. ඒ රාජපුත්‍රයා හඬමින් දස ඇඟිලි බඳදැළිකොට මමද රජු දක්නට කැමැත්තෙමි. ජීවත් වන්නා වූ මා රජු වෙත පමුණුවා දක්වවයි කීවේය.
6. (රාජපුරුෂයෝ) ඔහුගේ ඒ වචනය අසා රජුට පුත්‍රයා දැක්වූවාහුය. පුතාද පියා දැක දුරදීම මෙසේ කීවේය.
7. රජතුමනි, බඳනා ලද කඩු ඇති දොරටුපාලයෝ ආවාහුය. චෞර ඝාතකයෝ මා නසත්වා. අද මෙහිලා මගේ කවර වරදක් ඇත්දැයි විමසන්නා වූ මට මේ කරුණ කියව යනුයි.
එහි **අහිංසකො** යනු මම කිසිවෙකුටත් හිංසා නොකරන්නෙක් වෙමි. හික්මුණු පැවැත්මෙන් යුක්ත වූයේ වෙමි. **රෙණු** **මනුප්පවිස්සෙ** යනු රේණු මහරජතුමනි, මම, මහත් වූ පිරිවර සමග පැමිණි ඔබගේ පුතු විසින් අසපුවට පිවිස බොල කපටි තාපසය, නුඹ කුමක් නිසා මෙහි වාසය කරහිදැයි කියා ගල්පුවරුව විසිකර කලය බිඳ අත්වලින්ද පාවලින්ද තලා හිංසාවට පත්කරන ලද්දේ වෙමියි මෙසේ හෙතෙම නොවූවක්ම වූවක් මෙන් කොට රජුට ඇදැහවීය. **ආයන්තු** යනු යෙත්වා. මගේ ස්වාමිවරයා පිළිබඳව නපුරු ලෙස පිළිපැදි කල් පටන් ඔහු මා කෙරෙහිද ලජ්ජා නොවන්නේ යයි කිපී ඔහුට මරණය අණවමින් මෙසේ කීවේය. **කාසාවියා** යනු සොරු නසන්නෝය. පොරෝ ගත් අත් ඇත්තා වූ ඔවුහු තමාගේ නියමයෙන් යෙත්වායි කියයි. **වරං** යනු උත්තමාංගය වූ හිස සිඳගෙන එත්වා.
**රාජිනො** යනු මහණෙනි, රජු සමීපයෙන් යවන ලද රාජදූතයෝ වේගයෙන් ගොස් මව විසින් අලංකාර කරන තමාගේ ඇකයෙහි හිඳුවන ලද කුමාරයා පිරිවරා මෙසේ කීවාහුය. **ඉස්සරෙන** යනු රජු විසින්. **විතිණ්ණාසි** යනු අත්හරන ලද්දේ වෙහිය. **ස රාජපුත්තො** යනු මහණෙනි, ඔවුන්ගේ වචනය අසා මරණ බියෙන් තැති ගත්. මව්කුසින් නැගී සිටි ඒ රාජපුත්‍රයා, **පටිදස්සයෙථ** යනු දක්වව්. **තස්ස** යනු මහණෙනි, ඒ දූතයෝ කුමාරයාගේ ඒ වචනය අසා මරන්නට නොහැකි වන්නේ රැහැණින් බැඳි ගොනෙකු මෙන් අදින්නාහු රජු වෙතට පමුණුවා රජුට දැක්වූවාහුය. කුමාරයා ගෙන යනු ලබන කල්හි දාසී සමූහයා විසින් පිරිවරන ලද අන්තඃපුර ස්ත්‍රීන් සහිත වූ සුධර්මා දේවියද නුවර වැසියෝද නිවැරදි වූ කුමාරයා මරන්නට අපි නොදෙමු යයි ඔහු සමගම ගියාහුය. **හන්තුමමං** යනු මා මරන්නට. **කොනීධ** යනු යම්හෙයකින් ඔබ මා මරහිද මෙහිලා මගේ අපරාධය කවරක්දැයි විචාළේය.
රජු භවාග්‍රය ඉතා පහත්ය. ඔබගේ දෝෂය ඉතා මහත් යයි ඔහුගේ වරද කියන්නේ.
8. සවසද උදේද, උදකාරෝහණයෙන් පිරිසිදු වීම කරයි. නොපමාව හැමකල්හි ගිනිදෙවියන් පුදන්නා වූ සංයම වූ බ්‍රහ්මචාරී වූ එබඳු තාපසයාට කුමක් හෙයින් ඔබ ගෘහපතියා යයි කීවෙහිද?යි යන ගාථාව කීවේය.
එහි **උදකං සජාති** යනු පිරිසිදු වීම පිණිස ජලයට බැස ගැන්ම කරයි. **තාදිසං** යනු එබඳු වූ මගේ ඒ **දිබ්බචක්ඛු** තාපසයාට ඔබ කුමක් හෙයින් ගෘහපතිවාදයෙන් හැසුරුනෙහිදැයි කියයි.
අනතුරුව කුමාරයා දේවයන් වහන්ස, ගෘහපතියෙකුටම ගෘහපතියා යයි කියන්නා වූ මාගේ කවර දෝෂයක්දැයි කියා,
9. දේවයන් වහන්ස, තල්ද-අලමුල්ද, ගෙඩිද යන නොයෙක් විවිධ වස්තූන් මොහුට ඇත. මෙතෙම නොපමා වූයේ ඒවා රකී. ඒ කරුණින් මේ බමුණා ගෘහපතියෙක් වෙයි යන ගාථාව කීවේය.
එහි **මූලා** යනු අල ආදී වූ මුල්ය. **ඵලානි** යනු නන් වැදෑරුම් වූ වැල්ගෙඩිය. **තෙ රක්ඛති ගොපයතඅප්පමත්තො** යනු මේ ඔබගේ යහළු තාපසයා ඒවා වෙළඳාම් කරමින් සිටිනුයේ ආරක්ෂා කරයි. වැට ඉදිකර රකී. හෙතෙම ඒ කරුණෙහි ලා අප්‍රමාදී වූයේය. ඔබගේ ශ්‍රමණයා හෝ බ්‍රාහ්මණයා වූ හෙතෙම ඒ කරුණින් ගෘහපතියෙක් නම් වේ.
මෙසේ මමද ඔහුට ගෘහපති යයි කීවෙමි. ඉදින් නොඅදහන්නෙහි නම් සිව්දොර වෙළඳුන්ගෙන් අසවවයි රජු විචාරවවීය. ඔවුහු එසේය. අපි මොහුගේ අතින් පලාද, ඵලාපලයන්ද විකුණමු යයි කීවාහුය. වෙළඳ බඩු පරීක්‍ෂා කර බලා ප්‍රත්‍යක්‍ෂ කළේය. කුමාරයාගේ පිරිස මොහුගේ පන්සලට පිවිස වෙළඳ ද්‍රව්‍යයන් විකිණීමෙන් ලද කහවනු, මසුරන් භාණ්ඩ බැහැරට ගෙනවුත් රජුට දැක්වූවාහුය. රජු මහබෝසතුන්ගේ නිදොස් බව දැන
10. කුමාරය, මේ ඇත්තක්ම කියෙහිය. මොහුට විවිධ වස්තූන් ඇත. මොහු නොපමා වී ඒවා ආරක්‍ෂා කරයි. ඒ කරුණින් බ්‍රාහ්මණයා ගෘහපතියෙක් වෙයි යන ගාථාව කීවේය.
අනතුරුව මහබෝසත් තෙමේ මෙසේ සිතුවේය. මෙබඳු වූ මෝඩ රජුගේ වාසස්ථානයෙන් (නික්ම) හිමවතට පිවිස පැවිදි වීමම උතුම් යි පිරිස මැදදීම ඔහුගේ දොස් කියා විමසා අදම නික්මී පැවිදි වන්නෙමියි සිතා හෙතෙම පිරිසට නමස්කාර කර
11. නියම්ගම් වැසියන් සහිත වූ මෙහි රැස් වූ ජනපදවැසි සියළු පිරිස මාගේ වචනය අසත්වා. මෝඩ වූ මේ රජු මෝඩ තාපසයාගේ වචනය අසා හේතු රහිතවම මා නසන්නේය යන ගාථාව කීවේය.
එහි **බාලායං බාලස්ස** යනු මේ රජු තෙමේ මෝඩයෙක් වූයේ මෝඩ මේ කපටි ජටිලයාගේ වචනය අසා නිකරුනේම මා නසන්නේය යනුයි.
මෙසේද කියා තමා අනුදන්වමින් වෙනත් ගාථාවක් කීවේය.
12. අතුපතර වැඩී ගිය උණගස දැඩිව වැඩීගිය මුල් ඇතිව මහත් කොට වැඩුන කල්හි උදුරා දැමීම අපහසුය. රජතුමනි, ඔබගේ පාදයන් වඳිමි. දේවයන් වහන්ස, මම පැවිදි වන්නෙමි. අනුදැනලුව මැනවි.
එහි **විසතෙ** යනු විශාල, මහත් වූ, කල්හි **දුන්නික්ඛයො** යනු උදුරා ඉවතට දැමීම.
අනතුරුව රජුගේද පුතුගේද වදන් පිළිවදන් ගාථාවෝ වෙති.
13. කුමාරය, මහත් වූ ප්‍රයෝජන ඇති සම්පත් අනුභව කරව. ඔබට සියළු ඉසුරු දෙමි. ඔබ අදම කුරුරට වැසියන්ට රජ වෙහි. පැවිදි නොවන්න. පැවිද්ද වූ කලී දුකකි.
14. දේවයන් වහන්ස, මෙහි ඔබට කවර නම් සම්පත්තියක් ඇත්ද? පෙර මම දෙව්ලොවදී සිත් අලවනසුළු රූපයන්ගෙන්ද, ශබ්දයන්ගෙන්ද, තවද රසයන්ගෙන්ද සුවඳින්ද, ස්පර්ශයන්ගෙන්ද ප්‍රීතිමත් වූයේ වෙමි.
15. දේවයන් වහන්ස, දෙවඟනන් සමූහයා විසින් පිරිවරන ලදුයේ දෙව්ලොව සම්පත් මවිසින් විඳින ලද්දේ වෙමි. ඔබද අනිකෙකු විසින් මෙහෙයවිය යුතු මෝඩයෙකු කොට දැන එබඳු වූ රජගෙයි නොවසන්නේ වෙමි.
16. ඉදින් මම අනිකෙකු විසින් මෙහෙයවිය යුතු මෝඩයෙක් වන්නෙම්ද, පුත්‍රය මගේ එකම වරද ඉවසව. ඉදින් නැවතද මෙබන්දක් වන්නේ නම් එකල්හි සිතැඟි පරිදි කැමති දෙයක් කරව යනුවෙනි.
එහි **දුක්ඛා** යනු දරුව, පැවිද්ද නම් අනුන් මත බැඳුන දිවි ඇති හෙයින් දුකකි. පැවිදි නොවහි රජවෙහි යයි ඔහුගෙන් ඇයදීය. **කින්නූධ** යනු දේවයන් වහන්ස, ඔබගේ යම් සම්පත්තීන් වේද ඒවා අතර කවරක් නම් අනුභව කළ යුත්තක් ඇතිද? **පරිචාරිතා** යනු පිරිවරන ලදුයේ. මෙයම පෙළද වෙයි. ඔහුට ජාතීන් සැමරීමේ නුවණ ඉපදුනේය. එහෙයින් මෙසේ කීවේය. **පරනෙය්‍යං** යනු අන්‍ධයෙකු මෙන් සැරයටියෙන් අල්ලා අනිකෙකු විසින් පැමිණවිය යුතු. **තාදිසෙ** යනු පණ්ඩිත තැනැත්තා විසින් එබඳු වූ රජු සමීපයෙහි නොවිසිය යුතුය. මවිසින් අද මගේ නුවණ නැමති බලයෙන් ජීවිතය ලබන ලදි. මම ඔබ සමීපයෙහි නොවසන්නෙමියි දක්වන්නට මෙසේ කීවේය. **යථාමතිං** යනු ඉදින් නැවත මෙබඳු වරදක් වන්නේද අනතුරුව ඔබ කැමති පරිදි කරවයි කියා පුත්‍රයා ක්‍ෂමා කරවීය.
මහබෝසත් තෙමේ රජුට අවවාද කරමින් ගාථා අටක් කීවේය.
17. නොවිමසා කරන ලද ක්‍රියාවද නොසසඳා කළ සිතුවිල්ලද වැරදුන බෙහෙතෙහි මෙන් ලාමක විපාක ඇත්තේ වෙයි.
18. විමසා කරන ලද ක්‍රියාවද, සසඳා කළ සිතුවිල්ලද බෙහෙතෙහි සම්පත්තිය මෙන් යහපත් විපාක ඇත්තේ වෙයි.
19. කම්සුව විඳින ගිහි තැනැත්තා නොමැනවි. සංයමයෙන් තොර වූ පැවිද්දාද නොමැනවි. නොවිමසා කටයුතු කරන රජුද නොමැනවි. යම් පණ්ඩිතයෙක් කිපෙනසුළු වේද, ඔහුද නොමැනවි.
20.රජු විමසා බලා කටයුතු කරන්නේය. දිශාවන්ට අධිපති රජු නොවිමසා කටයුතු නොකරන්නේය. රජතුමනි, විමසා බලා කටයුතු කරන්නහුගේ යසසද කීර්තියද වැඩෙයි.
21. රජතුමනි, අධිපති තෙම විමසා බලා දඬුවම් නියම කරන්නේද නොවිමසා වහා කරන ලද දඬුවම් තැවීම් ඇති කරන්නේය. මිනිසා විසින් මනාව මෙනෙහි කරන ලද යම් යහපත් කටයුතු වේද ඒවා පසුතැවිලි කරන ඒවා නොවේ.
23. ලෝකයෙහි යමෙක් කළයුතු නොකළ යුතු දේ විමසා කෙරෙත්ද ඒවා පසුතැවිල්ලට හේතුනොවන, නුවණැත්තන් විසින් පසසන, සැප විපාක ලබාදෙන, වැඩිහිටියන් විසින් අනුමත කරනු ලබන කටයුතු වේ.
24. රජතුමනි, බඳනා ලද කටු ඇති දොරටුපාලයෝ ආවාහුය. චෞර ඝාතකයෝ මා නසත්වා! දේවයන් වහන්ස, මවගේ ඇකයෙහි හුන්නා වූ මම ඔවුන් විසින් වහා අදින ලද්දේ වෙමි.
25. රජතුමනි, කටුක වූ ගැහැට සහිත වූ මහත් දුකකට පත් වූයෙම් මිහිරි වූ ප්‍රිය වූ ජීවිතය ලබා අද මම අපහසුවෙන් මරණයෙන් මිදුනේ වෙමි. මම පැවිද්දෙහිම ඇළුනු සිත් ඇත්තේ වෙමි යි.
එහි **අනිසම්ම** යනු නොබලා නොසලකා, **අනවත්‍ථාය චින්තිතං** යනු නොසලකා නොසසඳා තීරණය නොකර සිතන ලදි. **විපාකො** **හොති පාපකො** යනු ඔහුට වරදවා යෙදූ බෙහෙත යම්සේ විපත්තිකර වේද එසේම ලාමක විපාක ගෙනදෙන්නේ වෙයි. **අසංයතො** යනු කාය ආදී දොරටුවලින් නොසංසිඳුන දුසිල් ඇති තැනැත්තා. **තං න සාධු** ඔහුගේ ඒ කෝප සහිත සිත් ඇති බව නොමැනවි. **නානිසම්ම** යනු සොයා නොබලා කිසියම් කටයුත්තක් නොකරන්නේ නම් **පණයෙය්‍ය** එළඹවන්නේය. පවත්වන්නේය. **වෙගා** යනු වේගයෙන් වහා. **සම්මා පණිධි** යනු නුවණින් තබන ලද සිතින් කරන ලද කටයුතු මිනිසාට ප්‍රයෝජන පිණිස වෙයි. පසුව පසුතැවිලි වන්නෝ නොවෙති. **විභජ්ජ** යනු මේවා කළයුතුය. මේවා නොකළ යුතුයයි මෙසේ දැන බෙදා වෙන්කර. **කම්මායතනානි** යනු කර්මාන්තයෝ. **වද්ධානුමතානි **යනු පණ්ඩිතයන් විසින් අනුමත කළ නිවැරදි ඒවා වේ. **කටුකං** යනු දේවයන් වහන්ස, කටුක වූ සම්බාධ සහිත වූ ඉතා දුක් සහගත වූ මරණ බයට පත්වූයේ වෙමි. **ලද්ධූ** යනු තමාගේ ඤාණ බලයෙන් ලැබ. **පබ්බජ්ජ මෙවාභිමනො** යනු පැවිද්දට අභිමුඛ වූ සිත් ඇත්තේම වෙමි.
මහබෝ සතුන් විසින් මෙසේ ධර්මය දේශනා කළ කල්හි රජු දේවිය අමතා,
26. සුධර්මාවනි, ඔබගේ මේ පුත්‍රයා වූ සෝමනස්ස කුමාරයා අනුකම්පා ඇත්තෙකි. තරුණයෙකි. දැන් ඔහු වෙතින් අයදින ලද්දා වූ මම (එය) නොලදිමි. ඔබද අප වෙනුවෙන් අයදින්නට සුදුසු වෙහිය.
යන ගාථාව කීවේය.
එහි **යාචිතවෙ** යනු අයදින්නට.
ඇය පැවිද්ද සඳහාම යොමු කරවන්නී
27. පුත්‍රය, පිඬුසිඟා යෑමෙහි ඇලෙව. ධර්මයන්හි විමසිලිමත් වී පැවිදි වව. සියළු සත්ත්වයන් කෙරෙහි දඬුවම් බහා තබා නින්දා නොලබා ඒකාන්තයෙන් බ්‍රහ්ම ලෝකයට එළඹෙව ය යන ගාථාව කීවාය.
එහි **නිසම්ම** යනු පැවිදිවන්නේද විමසා බලා මිත්‍යාදෘෂ්ටික පැවිද්ද අතැර සම්මාදිටිඨික වූ නෛර්යාණික පැවිද්දෙහි පැවිදි වෙහි.
ඉක්බිති රජු ගාථාවක් කීවේය.
28. සුධර්මාවනි, යම්සේ ඔබ දුකට පත් වූ මා වැඩියක් දුකින් තවන්නෙහිය. මෙය පුදුම සහගත දෙයකි. පුත්‍රයා වැළක්වීම සඳහා ඉල්ලවයි කියනු ලබන්නී කුමාරයා බෙහෙවින් උනන්දු කරවන්නෙහිය.
එහි **යාදිසඤ්ච** යනු ඔබ යම්බඳු වූ මෙවැන්නක් කියහිද එය ඒකාන්තයෙන් පුදුම සහගතය. **දුක්ඛිතං** යනු ස්වභාවයෙන්ම දුකට පත් වූ මා බෙහෙවින් දුකට පත්කරහිය.
දේවිය නැවත ගාථාවක් කීවේය.
29. රාගාදී කෙලෙස්වලින් මිදුනා වූ නිවැරදි ආහාර අනුභව කරන, (එමෙන්ම) පිරිනිවියා වූ යමෙක් මෙලොව හැසිරෙත්ද, ඒ ආර්ය මාර්ගයට පිවිසෙන්නා වූ කුමාරයා වලක්වන්නට උත්සාහ නොකරමි.
එහි **විප්පමුත්තා** යනු රාගාදියෙන් මිදුනාහු. **පරිනිබ්බුතා** යනු කෙලෙස් පිරිනිවීමෙන් නිවුණෝ. **තමරිය මග්ගං** යනු දේවයන් වහන්ස, ඒ බුද්ධ ආදී ආර්යයන් සතු මාර්ගයට පිළිපන්නා වූ මගේ පුත්‍රයා වලක්වන්නට උත්සාහ නොකරමි යි.
රජු ඇයගේ වචනය අසා අවසාන ගාථාව කීවේය.
30. යමෙක් බොහෝ තැන් පිළිබඳව සිතන්නාහු වෙත්ද, යම්බඳු වූ ඔවුන් අයත් වූ යහපත් වචන අසා මේ සුධර්මා තොමෝ අල්පෝත්සාහී, වූවා පහවූ ශෝක ඇත්තී වූවාද වන්නීය. ඒකාන්තයෙන් ඔවුහු සේවනය කළ යුත්තෝද ප්‍රඥා සහිත වූවෝද බහුශ්‍රැත වූවෝද වෙති.
එහි **බහුඨාන චින්තිනො** යනු බොහෝ කරුණු සිතන්නාහු. **යෙසායං** යනු යම්බඳු වූවන්ගේ මේ ඇය සෝමනස්ස කුමාරයාට කියන ලද යහපත් වචනය අසා අල්පෝත්සාහී වූ රජුද ඒ සඳහාම කීවේය.
මහා බෝධිසත්ත්වයෝ මව්පියන් වැඳ ඉඳින් මගේ වරදක් ඇත්ද, සමාවනු මැනවයි කීවේය. මහජනයාට ඇඳිලිකර හිමාලයට අභිමුඛ වී ගොස් මිනිසුන් ආපසු හැරුන කල්හි දෙවියන් විසින් මිනිස් ස්වරූපයෙන් අවුත් පර්වත සානු සතක් ඉක්මවා හිමාලයට පමුණුවන ලද්දේ විශ්වකර්මයා විසින් නිමවන ලද පන්සලෙහි සෘෂි පැවිද්දෙන් පැවිදි වූයේය. එහිදී සොළොස් වයස් කාලය දක්වා රජමාලිගයෙහි සේවකයන්ගේ වේශයෙන් දෙවියෝම ඔහුට උපස්ථාන කළාහුය. මහජනයා කූට ජටිලයාටද තලා ජීවිතක්‍ෂයට පැමිණවීය. මහබෝසත් තෙමේ ධ්‍යාන අභිඥා උපදවා බ්‍රහ්මලෝකය පැමිණියේ වීය.
ශාස්තෲන් වහන්සේ මේ ධර්මදේශනාව ගෙනහැර වදාරා මහණෙනි, මෙතෙම මෙසේ මා නැසීම පිණිස උත්සාහ කළේම යයි කියා ජාතකය ගලපා වදාළ සේක. එකල්හි කුහක ජටිලයා දෙව්දත් වීය. මව මහාමායා වූවාය. රක්ඛිතයා සැරියුත් හිමි වීය. සෝමනස්ස කුමාරයා මම ම වීමි යයි වදාළ සේක.
**කානුවිජ්ජුරිවාභාසි **යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් පෙහෙවස් සමාදන්වීම අරභයා දේශනා කළ සේක. එකල්හි ශාස්තෲන් වහන්සේ “උපාසකවරුනි, පෙහෙවස් වසන්නා වූ තෙපි විසින් යහපත් වූවක් කරන ලදි. පැරණි පණ්ඩිතයෝ නාලොව සම්පත්තීන් හැර පෙහෙවස් විසුවාහුමයයි වදාරා ඔවුන් විසින් අයදින ලද්දේ අතීත ප්‍රවෘත්තිය ගෙනහැර පා වදාළ සේක.
අතීතයෙහි අඟුරට අඟු රජුද මගධ රට මගධ රජුද රාජ්‍යය කරවන කල්හි අඟු-මගධ රටවල් අතර චම්පා නම් නදියක් වීය. එහි නාග භවනයක් වීය. චම්පෙය්‍ය නම් නාරජු එහි රාජ්‍යය කරවීය. කිසියම්දිනක මගධ රජු අඟු රට රජු සමග යුද්ධ කර යුද්ධයෙහිදී පරාජය වූයේ අසෙකු පිට නැගී පලා යන්නේ අඟු රට රජුගේ යෝධයන් විසින් ලුහුබඳනා ලදුයේ දියෙන් පිරුණු චම්පා නදියට පැමිණ අනිකෙකු අතෙහි මරණයට වඩා නදියට පිවිස මරණය උතුම්යයි සිතා අශ්වයා සමගම නදියට බැස්සේය. එකල්හි චම්පෙය්‍ය නාරජු ජලය ඇතුළත රුවන්මුවා මණ්ඩපයක් මවා මහා පිරිවරින් යුතුව මහා පානයක් පානය කරයි. අශ්වයා රජු සමග ජලයෙහි කිමිදී නාරජුගේ ඉදිරියෙහි බැස සිටියේය. නාරජු අලංකාර කර සරසන ලද රජු දැක සෙනෙහෙ උපදවා අසුනින් නැගිට රජතුමනි, බිය නොවන්නයි රජු තමාගේ පළඟෙහි හිඳුවා ජලයෙහි ගිලුන කරුණ විමසීය. රජු ඇති සැටියෙන් කීවේය. ඉක්බිති ඔහුට කියනුයේ මහරජතුමනි, බිය නොවව. මම ඔබව දෙරටෙහිම ස්වාමියා කරන්නෙමියි අස්වසා සත්දිනක් මහත් වූ යසස අනුභව කර සත්වන දවස්හි මගධ රජු සමග නාග භවනයෙන් නික්මුනි. මගධ රජු නාරජුගේ මහිමයෙන් අංග රජු අල්ලාගෙන දිවි හරවා දෙරටෙහිම රාජ්‍යය කරවීය. එතැන් පටන් රජුගේද නාරජුගේද විශ්වාසය ස්ථිර වීය. රජු වසරක් පාසා චම්පා නදියෙහි රුවන්මය මණ්ඩපයක් කරවා මහත් වූ ධන වියදමින් නාරජුට බලිපූජා කර්මයක් කරයි. හෙතෙම මහත් වූ පිරිවර සමග නාගභවනයෙන් නික්මී පූජා කර්මය පිළිගනී. මහජනයා නාරජුගේ සම්පත්තිය බලයි.
එකල්හි බෝසත් තෙමේ දිළිඳු කුලයෙක්හි උපන්නේ රජපිරිස සමග ගංතෙරට ගොස් ඒ නාරජුගේ සම්පත්තිය දැක ආශා උපදවා එය ප්‍රාර්ථනය කරනු ලබනුයේ දන් දී සිල් රැක චම්පෙය්‍ය නාරජු කළුරිය කිරීමෙන් සත්වන දවස්හි චුත වී ඔහුගේ නිදි යහන් පහයෙහි උතුම් යහනාව මතුපිට උපන්නේය. සිරුර සමන්මල් දමක් වැනි මහත් වූවක් වීය. එය දැක විපිළිසර වී මවිසින් කළ කුසල් හේතුවෙන් කාම ස්වර්ගයන් සයෙහි සම්පත්තිය කොටුවක තැන්පත් කරන ලද ධාන්‍යය මෙන් වීය. ඒ මම මේ තිරිසන් යෝනියෙහි පිළිසිඳ ගත්තෙමි. මට මේ ජීවිතයෙන් කවර ප්‍රයෝජනයක්දැයි මරණය පිළිබඳව සිත් ඉපිදවීය. ඉක්බිති සුමනා නම් නාගමානවිකාවක් ඔහු දැක මහත් වූ තෙද ඇති සත්ත්වයෙක් උපන්නේ වන්නේ යයි සෙසු නාග මානවිකාවන්ට සංඥා දුන්නීය. ඈලා සියළු දෙනා තූර්ය භාණ්ඩයන් ගත් අත් ඇතිව අවුත් ඔහුට උපකාර කළාහුය. ඔහුගේ ඒ නාග භවනය ශක්‍ර භවනය මෙන් වීය. මරණය පිළිබඳ සිත යටපත් වීය. සර්ප ශරීරය අතැර සියළු අලංකාරයන්ගෙන් යුක්ත වූයේ යහන මත හුන්නේය. ඉක්බිති එතැන් පටන් ඔහුගේ යසස මහත් වූයේ වීය.
හෙතෙම එහි නාග රාජ්‍යය කරවන්නේ මෑත කාලයෙහි විපිළිසර වී මට මේ තිරිසන් යෝනියෙහි කවර ප්‍රයෝජනයක්ද, පෙහෙවස් වාසය කරමින් මිදී මිනිස් ලොවට ගොස් සත්‍යයන් අවබෝධ කර දුක් කෙළවර කරන්නෙමියි සිතා එතැන් පටන් ඒ ප්‍රාසාදයෙහිම පෙහෙවස් විසීම කරයි. අලංකාර කරන ලද නාග මානවිකාවෝ ඔහුගේ සමීපයට යති. බොහෝ කොට සිල් බිඳිති. හෙතෙම එතැන් පටන් පහයෙන් නික්මී උයනට යයි. (මානවිකාවෝ) එහිද යති. පෙහෙවස් විසීම බිඳේමය. හෙතෙම (මෙසේ) සිතුවේය. මවිසින් මේ නාග භවනයෙන් නික්මී මිනිස් ලොවට ගොස් පෙහෙවස් විසීමට වටනේයයි කියාය. හෙතෙම එතැන් පටන් පොහොය දිනයන්හිදී නාග භවනයෙන් නික්මී එක් පසල් ගමකට නුදුරෙහි තුඹසක් මත්තෙහි මගේ සමෙන් වැඩක් ඇත්තෝ සම ආදිය ගනිත්වා. මා ක්‍රීඩා සඳහා වූ සර්පයෙකු කරනු කැමැත්තෝ ක්‍රීඩා සර්පයෙකු කෙරෙත්වායි සිරුර දාන මුඛයෙහි යොමු කරවා දරණු ගසා හොත්තේ පෙහෙවස් විසීම වාසය කරයි. මහමගින් යන්නෝද එන්නෝද ඔහු දැක සුවඳ ආදියෙන් පුදා යත්. පසල් ගම්වැසියෝ මහත් වූ ආනුභාවයක් ඇති නාරජෙක් යයි ඔහු මත්තෙහි මණ්ඩපයක් කර හාත්පස වැලි අතුරා සුවඳ ආදියෙන් පිදුවාහුය. මිනිස්සු එතැන් පටන් මහබෝසතුන් කෙරෙහි පැහැදී පූජාවන් කර පුතෙකු පතති.
මහබෝසත් තෙමේද පෙහෙවස් කරනුයේ තුදුස්වක පසළොස්වක දිනයන්හිදී තුඹස මත වැදහෙව පෑළවිය දින නාග භවනයට යයි. මෙසේ පෙහෙවස් කරන්නා වූ ඔහුගේ කාලය ගෙවෙන්නේ එක් දිනයක සුමනා නම් අගමෙහෙසිය මෙසේ කීවාය. දේවයන් වහන්ස, ඔබ මිනිස් ලොවට ගොස් පෙහෙවස් වසහිද? මිනිස්ලොව සැක සහිතය. බිය සහිතය. ඉදින් ඔබට බියක් උපදින්නේ නම් අනතුරුව අපි යම් නිමිත්තකින් දන්නමෝද ඒ නිමිත්ත අපට කියවයි යනුවෙනි. ඉක්බිති මහබෝසත් තෙමේ ඇය මගුල් පොකුණෙහි ඉවුරට පමුණුවා සොඳුර, ඉදින් කිසිවෙක් මට පහරදී විඩාවට පත් කරන්නේ නම් පොකුණෙහි ජලය කැළඹුනේ වන්නේය. ඉදින් ගුරුළෙක් ගන්නේද ජලය පැසෙන්නේය. ඉදින් අහිකුණ්ඨිකයෙක් අල්ලා ගන්නේද ජලය රතුපාට වන්නේය. මෙසේ හෙතෙම ඇයට නිමිති තුනක් කියා තුදුස්වක පෙහෙවස් අධිෂ්ඨාන කර නාග විමානයෙන් නික්මී එහි ගොස් තුඹස මත්තෙහි හොත්තේය. සිරුරෙහි ශෝභාවෙන් තුඹස හොබනේ ඔහුගේ සිරුරද රිදී දමක් මෙන් සුදුවන් වීය. මුදුන රත් කමිබිලියෙන් කළ ගෙම්බෙකු මෙන් වීය. මේ ජාතකයෙහි බෝසතුන්ගේ සිරුර නගුල් හිසක් පමණ වීය. භූරිදත්ත ජාතකයෙහි කලවායක් පමණද සංඛපාල ජාතකයෙහි ඔරුවක් ඇති නැවක් පමණද වීය.
එකල්හි එක් බරණැස් නුවරවැසි තරුණයෙක් තක්සිලාවට ගොස් දිසාපාමොක් ආචාරීන්ගේ සමීපයෙහි නාගයන් අල්ලා ක්‍රීඩා කරවන මන්ත්‍රයක් ඉගෙන ඒ මාර්ගයෙන් තමාගේ ගෙට යන්නේ මහබෝසතුන් දැක මේ සර්පයා අල්ලාගෙන ගම්-නියම්ගම් රාජධානීන්හි ක්‍රීඩා කරවමින් ධනය උපදවන්නෙමියි සිතා දිව්‍යමය බෙහෙත් ගෙන දිව්‍යමය මන්ත්‍රය පිරිවහා ඔහුගේ සමීපයට ගියේය. දිව්‍යමය මන්ත්‍ර ඇසූ කල් පටන් මහබෝසතුන්ගේ කන්වල රත්වූ ගල්කැට පිවිසි කල මෙන් වීය. හිස මුදුන ගල් කුළකින් මඩින්නාක් මෙන් වීය. හෙතෙම මේ කවරෙක්දැයි දරණය තුළින් හිස ඔසවා බලන්නේ අහිකුණ්ඨිකයා දැක මෙසේ සිතුවේය. මගේ විෂ මහත්ය. වේග සහිතය. ඉදින් මම කිපී නාසයෙහි සුළඟ විහිදුවන්නෙමිද මොහුගේ සිරුර අළු මිටක් මෙන් විසිරෙන්නේය. ඉක්බිති මගේ ශීලය කඩවන්නේය. ඔහු දෙස නො බලන්නෙමියි. හෙතෙම ඇස් වසා හිස දරණය තුළ තැබුවේය.
අහිකුණ්ඨික බ්‍රාහ්මණයාද බෙහෙත කා මන්ත්‍රය පිරිවහා කෙළ මහබෝසතුන්ගේ සිරුරෙහි දැම්මේය. ඖෂධයන්ගේද මන්ත්‍රයේද ආනුභාවයෙන් කෙළ ස්පර්ශ කළ තැන් තැන්හි බුබුළු නැගි කල්හි මෙන් වීය. ඉක්බිති හෙතෙම ඔහුව නඟුටෙන් ගෙන ඇද දිගට හොවා එළු පා සලකුණ ඇති මුගුරින් පෙරළා දුබලකොට හිස දැඩිකොට පෙරළුවේය. මහබෝසත් තෙමේ කට හැරියේය. ඉක්බිති ඔහුගේ මුඛයෙහි කෙළ ගසා බෙහෙත් හා මන්ත්‍රකොට දත් බින්දේය. මුව ලෙයින් පිරුණේය. මහබෝසත් තෙමේ සිල් බිදීමේ බියෙන් මෙබඳු වූ දුකක් ඉවසන්නේ ඇස් විවර කර බැලීම් පමණකුදු නොකළේය. ඔහුද නාරජු දුබල කරන්නෙමියි ඌගේ නගුටෙහි පටන් ඇට සුණු කරනුයේ මෙන් මුළු සිරුරම මැද පටවෙලුම නම් වෙළුමෙන් වෙලීය. තන්තමජ්ජක නම් මැදීමෙන් මැද්දේය. නඟුටෙහි ගෙන දුස්සපොඨී නම් අපොළීමෙන් ඇපොළීය. මහබෝසතුන්ගේ මුළු සිරුරම ලේ වැකුනක් වීය. මහත් වූ වේදනාවක් ඉවසයි.
ඉක්බිති ඔහුගේ දුබල බව දැන වැල්වලින් පෙට්ටියක් කර ඌ එහි තබා පසල්ගමකට පමුණුවා මහජනයා මැද සෙල්ලම් කරවීය. නිල්පැහැ ආදී වූ වර්ණ ඇති රවුම් හතරැස් ආදී තැන්වල ලොකු කුඩා ආදී ප්‍රමාණයෙහි යම් යම් දෙයක් බමුණා කැමති වන්නේද මහාසත්ත්වයෝ ඒ ඒ දෙයට නටත්. පෙණ සියයක් පෙණ දහසක්ද කරතිමය. මහජනයා පැහැදී බොහෝ ධනය දුන්නේය. එක දවසකට කහවනු දහසක්ද දහසක් වටනා පිරිකරද ලැබුවේය. බමුණා පළමුව දහසක් ලැබ නිදහස් කරන්නෙමියි සිතුවේය. ඒ ධනය ලැබ පසල්ගමෙහි වූ කලී මවිසින් මෙපමණක් ධනය ලබන ලදි. රාජ-රාජමහාමාත්‍යන්ගේ සමීපයෙහි බොහෝ ලබන්නෙමියි කරත්තයක්ද සුවපහස් ඇති යානාවක්ද ගෙන ගැලෙහි පිරිකර තබා සුවයහන්හි හුන්නේ මහත් වූ පිරිවර සමග මහබෝසතුන් ගම්නියම්ගම් ආදියෙහි ක්‍රීඩා කරවන්නේ බරණැස් නුවර උග්ගසේන රජු ඉදිරියේ ක්‍රීඩා කරවා නිදහස් කරන්නෙමියි එහි ගියේය. හෙතෙම මැඩියන් මරා නාරජුට දෙයි. නාරජු මෙතෙම මා නිසා නැවත නැවත මරන්නේ යයි නොකයි. ඉක්බිති ඔහුට මී සහ විළඳ දුන්නේය. මහබෝසත් තෙමේ ඉදින් මම ගොදුරු ගන්නෙම්ද පෙට්ටිය තුළම මරණය වන්නේ යයි ඒවාද නොකයි. බ්‍රාහ්මණයා මසකින් පමණ බරණැස් නුවරට පැමිණ දොරටුගම්හි සෙල්ලම් කරවනුයේ බොහෝ ධනය ලැබුවේය.
රජුද ඔහු කැඳවා අප සඳහා සෙල්ලම් කරවව් යයි කීවේය. දේවයන් වහන්ස මැනවි. හෙට පසලොස්වක දිනයෙහිදී ඔබලා සඳහා සෙල්ලම් කරවන්නෙමියි කීවේය. රජු හෙට නාරජු රජ මිදුලෙහි නටන්නේය. මහජනයා රැස් වී බලත්වායි බෙර හසුරුවා දෙවන දවස්හි රජමිදුල අලංකාර කරවා බමුණා කැඳවීය. හෙතෙම රන් පෙට්ටියෙහි මහබෝසතුන් ගෙනවුත් විසිතුරු ඇතිරිල්ලක පෙට්ටිය තබා හුන්නේය. රජුද පහයෙන් බැස මහජනයා විසින් පිරිවරන ලදුයේ රාජාසනයෙහි හුන්නේය. බමුණා මහබෝසතුන් පිටතට ගෙන නැටවීය. මහජනයා ප්‍රකෘති ස්වභාවයෙන් සිටින්නට නොහැකි වෙයි. දහස් ගණන් පිළිහිසසෑරුම් පවතී. බෝසතුන් මත්තෙහි සත්රුවන් වැසි වස්වයි. අල්ලාගත් ඔහුට මසක් සපිරුණි. මෙතෙක් කල් නිරාහාරවම වූයේය. සුමනා නාග මානවිකාව මගේ ප්‍රියසැමියා බොහෝකල් ගෙවයි. දැන් මෙහි නොපැමිණ ඔහුට මසක් සපිරුණි. කිනම් කරුණක්දැයි සිතා ගොස් පොකුණ බලන්නී රතුපැහැ ගත් ජලය දැක අහිකුණ්ඨිකයෙකු විසින් ගත්තේ වන්නේ යයි දැන නාගභවනයෙන් නික්මී තුඹස සමීපයට ගොස් මහබෝසතුන් අල්ලාගත් තැනද, විඩාවට පත්කළ තැනද දැක හඬා වැලපී පිටිසර ගමට ගොස් විමසා ඒ පුවත අසා බරණැස් නුවරට ගොස් රජ මිදුලෙහි පිරිස මැද අහසෙහි හඬමින් සිටියාය. මහබෝසත් තෙමේ නටන්නේම අහස බලන්නේ ඇය දැක ලජ්ජාවට පත්වූයේ පෙට්ටියට පිවිස හොත්තේය. රජු ඔහු පෙට්ටියට පිවිසිකල්හි කවර කරුණක් දැයි ඔබිනොබ බලන්නේ අහසෙහි සිටි ඇය දැක පළමුවන ගාථාව කීවේය.
**1. **විදුලිය මෙන්ද, ඉරබටු තරුව මෙන්ද බබලනු ලබහිය. ඒ ඔබ කවරීද? දෙවඟනක් වෙහිද? ගාන්ධර්ව ස්ත්‍රියක වෙහිද? තී මිනිස් ස්ත්‍රියක් යයි නොසිතමි.
එහි **නං තං මඤ්ඤාමි මානුසිං** යනු මම ඔබ මිනිස් ස්ත්‍රියක යයි නොසිතමි. තී එක් දෙවඟනක හෝ ගාන්ධර්ව ස්ත්‍රියක වීමට වටනේය යි කියයි.
දැන් ඔවුන්ගේ පිළිවදන් ගාථා වේ.
2. මහරජතුමනි, මම දෙවඟනක නොවෙමි. ගාන්ධර්ව ස්ත්‍රියකද නොවෙමි. මිනිස් ස්ත්‍රියකද නොවෙමි. ස්වාමීනි, මම නාග කන්‍යාවක වෙමි. එක් කටයුත්තක් සඳහා මෙහි පැමිණියේ වෙමි.
3. නාග කන්‍යාවනි, ඔබ අපේක්‍ෂා රහිත වූ සිත් ඇත්තෙහිය. විඩාවට පත් ඉදුරන් ඇත්තෙහිය. ඔබගේ නෙත්වලින් කඳුළු ධාරා ගිලිහෙත්. ඔබගේ කවරක් නම් විනාශ වූයේද? කවරක් ප්‍රාර්ථනය කරමින් මෙහි පැමිණියාද එය මට කියව.
4. රජතුමනි, යමෙකුට උග්‍රතේජස් ඇති උරග යයි කියත්ද? ඔහුට නාග යයි කියත්. එක් පුරුෂයෙක් දිවිපැවැත්ම පිණිස ඔහු අල්ලා ගත්තේය. ඔහු බැම්මෙන් මුදව. මෙතෙම මගේ ස්වාමියාය.
5. ශක්තියෙන් හා වීර්යයෙන් යුක්ත වූ මෙතෙම කෙසේ නම් මේ වෙළෙන්දාගේ අතට පත් වූයේද? නාග කන්‍යාවනි, ඒ කරුණ මට කියව. අල්ලා ගන්නා ලද නාගයා කෙසේ නම් දනිමුද.
6. එම නාගයා නගරයද අළු කරන්නේය. හෙතෙම එවැනි වූ බලයෙන් හා වීර්යයෙන් යුක්තය. නාගයා ධර්මයට ගරුකරනු ලබන්නේය. එහෙයින් උත්සාහවන්ත වී තවුස් බව කරයි.
එහි **අත්‍ථෙනම්හි** යනු මම එක් කරුණක් නිසා මෙහි පැමිණියා වෙමි. **කුපිතින්‍ද්‍රියා **යනු ක්ලාන්ත වූ ඉඳුරන් ඇත්තී. **වාරිගණා** යනු කඳුළු බින්දු සමූහයෝ. **උරගොති චාහු** යනු මෙතෙම උරගයෙක් යයිද මිනිස්සු කියන්නෙහිය**. පුරිසො** යනු මේ පුරුෂයා දිවිපැවැත්ම සඳහා ඒ නාරජු අල්ලා ගත්තේය. **වණිබ්බකස්ස** යනු මෙතෙම මෙසේ මහත් වූ ආනුභාව ඇත්තේම කෙසේ නම් මේ වෙළද පුරුෂයාගේ අතට පැමිණියේදැයි විමසයි. **ධම්මඤ්ච** යනු පන්සිල්ද පෙහෙවස් විසීමේ ධර්මයද ගරු කරමින් වාසය කරයි. එහෙයින් මේ පුරුෂයා ගන්නා ලද්දේද ඉදින් මම මොහුගේ මත්තෙහි නැහැයෙන් වාතය විහිදුවන්නෙම්ද අළුමිටක් මෙන් විසිරී යන්නේය. එසේ වූ විට මගේ සීලය බිඳෙන්නේ යයි සිල් බිඳෙන බියෙන් **පරක්කම්ම** ඒ දුක ඉවසා. **තපො කරොති** යනු වීර්යයම කරයි යයි කීවේය.
රජු මෙතෙම කොහිදී මොහු විසින් ගන්නා ලද්දේ දැයි විචාළේය. ඉක්බිති ඇය ඔහුට කියන්නී,
7. රජතුමනි, මේ නාරජු තුදුස්වක පසළොස්වක දිනයන්හි සිව්මංසන්‍ධියෙක පෙහෙවස් වසයි. එම පුරුෂයා සිය දිවිපැවැත්ම සඳහා ඔහු අල්ලා ගත්තේය. ඔහු බැම්මෙන් මුදව. මෙතෙම මගේ ස්වාමියායි.
යන ගාථාව කීවාය.
එහි **චතුප්පඨෙ** යනු මාර්ග සතරක ආසන්න තැන එක් තුඹසක චතුරංග සමන්නාගත අධිෂ්ඨානය අධිෂ්ඨාන කර පෙහෙවස් වාසය කරන්නේ හොත්තේ යයි යන අර්ථයි. **බන්‍ධනා **යනු මෙසේ දැහැමි වූ ගුණවත් වූ ඒ නාරජු මොහුට ධනය දී පෙට්ටියේ බැම්මෙන් මුදව.
මෙසේද කියා නැවත ඉල්ලන්නී ගාථා දෙකක් කීවේය.
8. අමුනන ලද මැණික්මය කුණ්ඩලාභරණ ඇති ජලයම නිවෙස් කර සයනය කරන්නා වූ සොළොස් දහසක් ස්ත්‍රීහු වෙත්ද ඈලා මොහු සරණ ගියෝය.
9. ගම්වර දීමෙන්ද කහවනු දීමෙන්ද ගවයන් සියයක් දීමෙන්ද සැහැසි නොවූ දැහැමි ක්‍රමයෙන් මොහු මුදවා උරගයා නිදහස් වූ සිරුර ඇත්තේ හැසිරේවා. පිං කැමැති ඔහු බැම්මෙන් මුදවව යනුයි.
එහි **සොළසා** යනු ඔබ මෙතෙම යම්කිසි දිළිඳු නාගයෙක් යයි නොසිතුව. මොහුට සියළු අලංකාරයන්ගෙන් සැරසුන මෙපමණක් ස්ත්‍රීහුද සෙසු අප්‍රමාණ සම්පත්තීන්ද ඇතැයි දක්වයි. **වාරිගෙහසයා** යනු ජලයම සෙවිලි කර ඇති ජලයම ගැබ කර ඇති යහනට ගොස් එහි නිදන සුළු. **ඔස්සට්ඨකායො** යනු නිදහස් කරන ලද සිරුරු ඇතිව. **චරාතු** යනු හැසිරේවා.
ඉක්බිති රජු ඇයට ගාථා තුනක් කීවේය.
10. ගම්වර දීමෙන්ද කහවනු දීමෙන්ද ගවයන් සියයක් දීමෙන්ද සැහැසි නොවූ දැහැමි මාර්ගයෙන් ඔහු මුදමි. උරගයා නිදහස් වූ සිරුර ඇත්තේ හැසිරේවා. පිං කැමැති නාගයා බැම්මෙන් මිදේවා.
11. වැද්දාණනි, කහවනු සියයක් දෙමි. මහත් වූ මැණික් කුණ්ඩලාභරණයක්ද දෙමි. සිව්රැස් වූ බෙරළිය මල් වැනි වූ පළඟක්ද දෙමි.
12. සමාන වූ භාර්යාවන් දෙදෙනෙක්ද වෘෂභයෙකු සහිත ගවයන් සියයක්ද දෙමි. උරගයා නිදහස් වූ සිරුර ඇත්තේ හැසිරේවා. පිං කැමැති නාගයා බැම්මෙන් මුදව.
එහි **ලුද්දා** යනු රජු උරගයා මුදවන්නට අහිකුණ්ඨිකයා අමතා ඔහුට දියයුතු දෙය්‍ය ධර්මයන් දක්වමින් මෙසේ කීවේය. ගාථාවෝ වනාහි යට කියන ලද කරුණ සඳහාමය.
ඉක්බිති වැද්දා ඔහුට කීවේය.
13. රජතුමනි, වස්තු දීමෙන් තොරවද, ඔබගේ වචනය ගරුකොට ඒ උරගයා බැම්මෙන් මුදවමි. උරගයා නිදහස් වූ සිරුර ඇත්තේ හැසිරේවා. පිං කැමති නාගයා බැම්මෙන් මිදේවා.
එහි **තව වචනං** යනු මහරජතුමනි, වස්තුව දීමෙන් තොරවද ඔබගේ වචනය අපට බරපතල වෙයි. **මුඤ්චෙමුතං** යනු මොහු මුදවන්නෙමියි කියයි.
එසේද කියා මහබෝසතුන් පෙට්ටියෙන් බැහැර කළේය. නාරජු නික්මී මල් අතරට පිවිස ඒ ආත්මභාවය අත්හැර මානවකයෙකුගේ ස්වරූපයෙන් සරසන ලද සිරුර ඇතියේ පොළොව බිඳින්නාක් මෙන් නික්ම සිටියේය. සුමනා මානවිකාවද අහසින් බැස ඔහු සමීපයෙහි සිටියේය. නාරජු ඇඳිලි බැඳ රජුට නමස්කාර කරමින් සිටියේය. ශාස්තෲන් වහන්සේ ඒ බව දේශනා කරන සේක් ගාථා දෙකක් වදාළ සේක.
14. මිදුනා වූ චමිපෙය්‍යක නාගයා රජුට මෙසේ කීවේය. කසීරට රජතුමනි, ඔබට නමස්කාර වේවා! කසීරට වැඩිදියුණු කරන රජතුමනි ඔබට නමස්කාර වේවා. ඔබට ඇඳිලි බඳින්නෙමි. මගේ නාග විමානය බලන්නේ නම් යෙහෙකි.
15. නාරජතුමනි, යම් හෙයකින් මිනිසෙක් නොමිනිස් වූවෙකු කෙරෙහි විශ්වාස තබන්නේ නම් එය ඒකාන්තයෙන් විශ්වාස කළ නොහැක්කකැයි කීවාහුය. ඉදින් ඔබ මේ කරුණෙහි ලා මා අයදනේද ඔබගේ විමානයන් දක්නෙමු.
එහි **පස්සෙය්‍යම්මෙ නිවෙසනං** යනු මගේ නිවාසය වූ චම්පෙය්‍ය නාග භවනය සිත්කළුය. දැකිය යුත්තකි. මම එය ඔබට දක්වන්නට කැමැත්තෙමි. රජතුමනි, බලසෙනග සහිතව අවුත් එය බලවයි කියයි**. දුබ්බිස්සසං** යනු විශ්වාසය කිරීම අපහසුය. **සචෙ** **ච **යනු ඉදින් මා අයදින්නෙහි නම් ඔබගේ විමානයන් බලමු. එතකුදු වුවත් එය නොඅදහමියි කියයි.
ඉක්බිති ඔහු අදහවන්නට දිව්රීම් කරනුයේ මහබෝසත් තෙමේ ගාථා දෙකක් කීවේය.
16. රජතුමනි, ඉදින් වාතය පර්වතයක් උසුලාගෙන යන්නේද චන්ද්‍රයාද සූර්යයාද බිම වැටෙන්නාහුද සියළුම ගංගාවෝ උඩුගං බලා ගලන්නාහුද එතෙකුදු වුවත් මම බොරු නොකියන්නෙමි ය.
17. රජතුමනි, අහස පැලෙන්නේ නමුදු සාගරය වියැලෙන්නේ නමුදු භූතයන් දරා සිටින්නා වූ පොළොව හැකිලෙන්නේ නමුදු සියළු පර්වතයන් අතර උස් වූ මහාමේරුව මුළුමනින්ම ඉදිරෙන්නේ නමුදු මම බොරු නොකියන්නේම වෙමි.
එහි **සංවට්ටයං භූතධරා වසුන්‍ධරා** යනු මේ භූතධර යයි හෝ වසුන්ධරා යයි යන සංඛ්‍යාවට ගිය මහපෘථුවිය පැදුරක් මෙන් හැකිලෙන්නේ නමුදු. **සමූලමුබ්බහෙ** යනු මෙසේ මහමෙර පර්වතය මුල සහිතවම නැගීසිට ඉදුන කොළයක් මෙන් අහසෙහි ඉගිලෙන්නේ නමුදු,
මහබෝසතුන් විසින් මෙසේ කී කල්හිද හෙතෙම නොඅදහන්නේ.
18. නාගය, යම්හෙයකින් මනුෂ්‍යයෙක් අමනුෂ්‍යයෙකු කෙරෙහි විශ්වාස කරන්නේය යන මෙය ඒකාන්තයෙන් විශ්වාස කළ හැක්කකැයි කීවාහුය. ඉදින් මේ කරුණෙහිලා මා යාඥා කරහිද ඔබගේ නාග විමානයෙන් දකිමු යි කීවේය.
නැවතද ඒ ගාථාවම කියා ඔබ මා විසින් කළා වූ ගුණය දැනගන්නට සුදුස්සෙහිය. ඇදහීමට සුදුසු බව හෝ නුසුදුසු බව හෝ මම දනිමියි ප්‍රකාශ කරමින් අනිත් ගාථාවක් කීවේය.
19. (නාගය), තෙපි මහත් වූ දරුණු විෂ ඇති මහත් වූ තෙද ඇති වහා කිපෙනසුළු අය වෙහුය. මා නිසා බැම්මෙන් මිදුනේය. අපි කළ දේවල් දැනගන්නට සුදුස්සෙහිය.
එහි **උළාරා** යනු මහත් විෂයෝය. **ජානිතායෙ** යනු දැන ගන්නට.
ඉක්බිති ඔහු අදහවන්නට නැවත දිව්රීම් කරන්නා වූ මහබෝසත් තෙමේ,
20. යමෙක් කරන ලද එබඳු උපකාර කටයුතු නොදන්නේද හෙතෙම දරුණු ස්වභාව ඇති නිරයෙහි පැසේවා. කායික වූ කිසියම් සුවයක් නොලබාවා. පෙට්ටියේ බැඳුනේ මරණයට පැමිණේවා.
යන ගාථාව කීවේය.
එහි **පච්චතං** යනු පැසේවා. **කම්මකතං** යනු කරන ලද කටයුතු. මෙසේ ගුණවත් ලෙස කටයුතු කරන ඔබවැන්නෙකු යමෙක් නොදනීද හෙතෙම මෙලෙස වේවායි කියයි.
ඉක්බිති රජු ඔහු විශ්වාස කර ස්තුති කළේය.
21. ඔබගේ මේ දිව්රීම සත්‍ය වූ ප්‍රතිඥාවක් වේවා. ක්‍රෝධ නොකරන්නෙක් වේවා. බද්ධ වෛර නැත්තෙක් වේවා. ගුරුළෝ ඔබගේ සියළු නාග කුලය ග්‍රීෂ්ම කාලයෙහි ගින්න මෙන් දුරු කෙරෙත්වා.
එහි **තවමෙසහොතු **යනු ඔබගේ මේ ප්‍රතිඥාව සත්‍ය වූවක් වේවා. **අග්ගිංච ගිම්භාසු විවජ්ජයන්තු** යනු මිනිස්සු යම්සේ ග්‍රීෂ්ම කාලයෙහි තැවීම නොකැමති වන්නාහු දැල්වෙන්නා වූ ගින්න දුරුකරත්ද, එසේ දුරු කෙරෙත්වා. දුරින්ම දුරු කර පරිහරණය කෙරෙත්වා.
මහබෝසත් තෙමේද රජුට ස්තුති කරන්නේ අනෙක් ගාථාවක් කීවේය.
22. රජතුමනි, මවක යම්සේ මනාව ප්‍රිය වූ එකම පුතුට අනුකම්පා කරන්නේද, එසේ නාග කුලයට අනුකම්පා කරහිය. මමද නාගකුලය සමග ඔබට මහත් වූ වතාවත් කරමි.
රජු ඒ අසා නාග භවනයට යනු කැමැත්තේ සේනාවට ගමන සඳහා සූදානම් වීමට අණ කරන්නේ,
23. මනාකොට විසිතුරු කරන ලද රාජකීය රථයෙහි මනාව දැමුනු කාම්බෝජ අශ්ව කරත්තයන් යොදත්වා. රනින් සැරසිලි කළ ඇතුන්ද යොදත්වා. නාගයන්ගේ විමානය දකිමුයි
යන ගාථාව කීවේය.
එහි **කම්බොජකෙ අස්සතරෙ සුදන්තෙ** යනු මනාව හික්මවන ලද කාම්බෝජ රටෙහි උපන් අශ්ව කරත්තයන් යොදත්වා.
සෙස්ස බුද්ධත්වයට පත්ව දේශනා කළ ගාථාවෝයි.
24. උග්ගසේන රජුගේ බෙරද මිහිඟු බෙරද පණාබෙරද හක්ද වාදනය කළාහුය. බෙහෙවින් හොබනා වූ රජු ස්ත්‍රී සමූහයා මැද පෙරටු කරන ලදුයේ ගියේය.
එහි **බහුසොභමානො** යනු මහණෙනි, බරණැස් රජු සොළොස් දහසක් කාන්තාවන් විසින් පෙරටු කර පිරිවරන ලදුයේ ඒ ස්ත්‍රී සමූහයා මැද බරණැස් නුවරින් නාග භවනයට යන්නේ අතිශයින් ශෝභා සම්පන්නව ගියේය.
ඔහු නගරයෙන් නික්මුන කාලයෙහිම මහබෝසත් තෙමේ තමාගේ ආනුභාවයෙන් සියල්ල රුවන්මුවා වූ ප්‍රාකාරයක්ද දොර අට්ටාලයන්ද දෘෂ්‍යමාන වූවක් කර නාග භවනයට යන මාර්ගය අලංකාර කර සරසන ලද්දක් කොට මැවීය. පිරිස් සහිත වූ රජු ඒ මාර්ගයෙන් නාග භවනයට පිවිස රමණීය වූ භූමි කොටසද ප්‍රාසාදයන්ද දුටුවේය.ඒ කරුණ ප්‍රකාශ කරන්නා වූ ශාස්තෲන් වහන්සේ,
25. කසී රට වැඩිදියුණු කරන රජු රන්වැලි අතුරන ලද භූමිය දුටුවේය. වෛඪූර්ය මැණික් පුවරු අතුරන ලද රන්මය වූ ප්‍රාසාදයන්ද දුටුවේය.
26. ඒ රජු සූර්යයාගේ වර්ණයට සමාන වූ රන් විදුලිය සේ ප්‍රභාශ්වර වූ අලංකාර වූ චම්පෙය්‍ය නාගයාගේ විමානයට පිවිසියේය.
27. ඒ කසී රජු නොයෙක් ගස්වලින් ගැවසුනා වූ නොයෙක් සුවඳින් සුවඳ කවන ලද චම්පෙය්‍ය නාගයාගේ විමානය දුටුවේය.
28. කසීරට රජු චම්පෙය්‍ය නාගයාගේ විමානයට පිවිසි කල්හි දිව්‍යමය තූර්යයෝ වාදනය කළාහුය. නාග කන්‍යාවෝද නැටුවාහුය.
29. නාග කන්‍යා සමූහයා විසින් හැසිරෙන ලද ඒ විමානයට පහන් සිත් ඇති කසී රජු නැංගේය. සඳුන්කල්ක ගල්වන ලද හේත්තුවන පුවරු සහිත ස්වර්ණමය පුටුවෙහි හිඳගත්තේය
යි කීවේය.
එහි **සුවණ්ණ චිතකං** යනු රන්වන් වැලි අතුරන ලද. **ව්‍යම්හං** යනු අලංකාර කරන ලද නාග භවනය. **චම්ප්‍යෙස්ස** යනු නාග භවනයට පිවිස චම්පෙය්‍ය නා රජුගේ විමානයට පිවිසියේය. **කංසවිජ්ජූ පභස්සරං** යනු වැහිවලාවක් අභිමුඛයෙහි හැසිරෙන්නා වූ රන් විදුලියක් මෙන් බබලන්නා වූ. **නානාගන්‍ධ සමෙරිතං** යනු නන් වැදෑරුම් වූ දිව්‍යමය සුවඳින් ගැවසී ගත්. **චරිතං ගණෙන** යනු ඒ නාග විමානය නාග කන්‍යාවන් සමූහයා විසින් හැසිරුනු. ගැවසී ගත්. **සාරලිත්තෙ** යනු දිව්‍යමය බැවින් සරු වූ සඳුන්වලින් ගල්වන ලද.
එහි හුන් විගසම මොහුට නොයෙක් රසවත් දිව්‍ය භෝජනය පිළිගැන්වූහ. එසේම සොළොස් දහසක් ස්ත්‍රීන්ටද සෙසු පිරිසටද පිළිගැන්වූහ. පිරිස් සහිත වූ හෙතෙම සත්දිනක් පමණ දිව්‍යමය කෑම් බීම් ආදිය වළඳා දිව්‍යමය කාම සැපයෙන් සතුටු වී සුවයහනෙහි හුන්නේ මහබෝසතුන්ගේ යසස වර්ණනා කර නාගරජතුමනි, ඔබ මෙබඳු සම්පත්තියක් හැර මිනිස් ලොව තුඹසක් මත වැදහෙව කුමක් හෙයින් පෙහෙවස් වාසය කරයිදැයි විචාළේය. හෙතෙමේද ඔහුට මෙසේ කීවේය. ඒ කරුණ ප්‍රකාශ කරන්නා වූ ශාස්තෲන් වහන්සේ මෙසේ වදාළ සේක.
30. ඒ කසී රජු ඒ නාග භවනයෙහි සම්පත්තීන් අනුභව කර අනතුරුව සැපවිඳ චම්පෙය්‍යක නාරජුට මෙසේ කීවේය. ඔබගේ මේ උතුම් විමානයෝ සූර්යයාගේ පැහැය වැනි ප්‍රභාෂ්වරයෝය. මෙවැනි වූ ඒවා මිනිස් ලොව නැත. කුමක් බලාපොරොත්තු වෙමින් තවුස්දම් කරහිද?
31. රන් අබරණ දරන්නා වූ මනාකොට හඳනා ලද වස්ත්‍ර ඇති රවුම් වූ ඇඟිලි ඇති තඹවන් අතුල්පතුල් ඇති අලාමක පැහැ ඇති නාග කන්‍යාවෝ දිව්‍යපානය ගෙනවුත් පොවති. මිනිස්ලොව මෙබන්දක් නැත. නාගය, කුමක් බලාපොරොත්තුවෙන් තපස් කරහිද?
32. පුළුල් වූ වරල්වලින් යුක්ත මසුන් ඇති. ආටා නම් (උකුසු) කුරුල්ලන් විසින් පවත්වන ලද නාද ඇති මනා තොටුපොලවලින් යුත් ඒ මේ ගංගාවෝ වෙත්. මිනිස් ලොව මෙබන්දක් නැත. නාගය, කුමක් බලාපොරොත්තුවෙන් තපස් කරහිද?
33. කොස්වාලිහිණියෝද මයූරයෝද දිව්‍යමය හංසයෝද මිහිරිනාද ඇති කොවුලෝද ගසින් ගසට පනිත්. මිනිස් ලොව මෙබන්දක් නැත. නාගය, කුමක් බලාපොරොත්තුවෙන් තපස් කරහිද?
34. මනාව පිපුණා වූ අඹ ගස්ද, සල්ගස්ද, එරහැන්ද ගස්ද, දඹ ගස්ද, ඇසල ගස්ද, පළොල් ගස්ද ඇත. මිනිස්ලොව මෙබන්දක් නැත. නාගය, කුමක් බලාපොරොත්තුවෙන් තපස් කරහිද?
35. මේ පොකුණු හාත්පස දිව්‍යමය සුවඳ නිරතුරුව හමයි. මිනිස් ලොව මෙබන්දක් නැත. නාගය, කුමක් බලාපොරොත්තුවෙන් තපස් කරහිද?
36. රජතුමනි, පුතුන් හේතුකොටගෙන තපස් නොකරමි. ධනය හේතුකොට ගෙනද නොවේ. ආයුෂ හේතුකොට ගෙනද නොවේ. මිනිස්ලොව උපත පතන්නේ වෙමි. එහෙයින් උත්සාහවත් වී තපස් රකිමි යනුයි.
එහි **තා** යනු සොළොස් දහසක් නාග කන්‍යාවන් උදෙසා කීවේය. **කම්බුකායූරධරා** යනු රන් අබරණ දරන්නා වූ. **වට්ටංගුලී** යනු පබළු අංකුර හා සමාන වටමට වූ ඇඟිලි ඇති. **තම්බතලූපපන්නා** යනු ඉතා රත්පැහැ ඇති අත්-පා තලවලින් යුක්ත වූ. **පායෙන්ති** යනු දිව්‍යමය පානය ඔසවා ඔහුව පානය කරවත්. **පුථුලොවමච්ඡා** යනු පුළුල් වරල ඇති නොයෙක් මත්ස්‍යයන්ගෙන් යුක්ත වූ. **ආටා සකුන්තා භිරුදා **ආටා නම් වූ පක්‍ෂීන් විසින් නාද පවත්වන්නා වූ. **සුතිත්‍ථා** සුන්දර තොටුපල ඇති. **දිවියාචහංසා** යනු දිව්‍යමය හංසයෝද. **සම්පතන්ති** යනු සිත්කළු නාදයන් කරන්නාහු ගසින් ගසට පනිත්. **දිබ්බා ච ගන්‍ධා** යනු ඒ පොකුණුවල නිරතුරුව දිව්‍යමය සුවඳ හමයි. **අභිපත්‍ථයානො** යනු ප්‍රාර්ථනය කරමින් හැසිරෙමි. **තස්මා** යනු ඒ කරුණින්. **පරක්කම්ම** වීර්යය වඩා. **තපො කරොමි** පෙහෙවස් සමාදන් වී වාසය කරමි යනුයි.
මෙසේ කී කල්හි රජු,
35. ඔබ ලේවන් වූ ඇස් ඇත්තේ නසන ලද අනතුරු ඇති අලංකාර කරන ලදුයේ කපන ලද කෙස් රැවුල් ඇති රත්සඳුන්වලින් සුවඳ ගල්වන ලද ගාන්ධර්ව රජු මෙන් දිශාවන් බබුළුවන්නෙහිය.
36. දේවයන් වහන්ස, ඔබ මහත් වූ ඉසුරට පත්වූයේ වෙහි. මහත් වූ ආනුභාව ඇත්තේය. සියළු කාම සම්පත්තීන්ගෙන් යුක්ත වූයේය. නා රජතුමනි, මේ කරුණ නුඹගෙන් විචාරමි. කවර කරුණින් මිනිස් ලොව මෙයට වඩා උතුම්ද?
එහි **සුරොසිතො** යනු මනාව ගල්වන ලද්දේ ඉක්බිති නාරජු ඔහුට ඒ බව කියමින් මෙසේ කීවේය.
37. රජතුමනි, මිනිස්ලොවින් අන්තැනක නිවන නම් වූ පිරිසිදු බව හා සීල සංයමයද නොමැත. මම ද මිනිස් ආත්මයෙහි උපත ලබා ජාති මරණයන් කෙළවර කරමි.
එහි **සුද්ධී ච** යනු මහරජතුමනි, මිනිස්ලොවින් අන්තැනක අමෘත මහා නිර්වාණ සංඛ්‍යාත වූ පිරිසිදු බව හෝ සීල සංයමය හෝ නැත. **අන්තං** යනු මිනිස් ආත්මයෙහි උපත ලබා ජාතිය හා මරණය යන මේවායේ කෙළවර කරන්නෙමියි තපස් රකිමි.
ඒ අසා රජු,
38. නාගරාජය, යමෙක් බොහෝ තන්හි සිතන්නා වූ බහුශ්‍රැතයෝ වෙත්ද, නුවණැත්තෝ වෙත්ද, ඒකාන්තයෙන් ඔවුහු සේවනය කළ යුත්තෝ වෙති. නාගය ඔබද නාග කන්‍යාවන්ද දැක බොහෝ වූ පිං කරමි යි,
කීවේය.
එහි **නාරියො ච** යනු ඔබගේ මේ නාග කන්‍යාවන්ද ඔබද දැක බොහෝ පිං කරන්නෙමියි කියයි.
ඉක්බිති නා රජු ඔහුට කියනුයේ
39. රජතුමනි, යමෙක් බොහෝ තන්හි සිතන්නා වූ බහුශ්‍රැතයෝ වෙත්ද නුවණැත්තෝ වෙත්ද ඒකාන්තයෙන් ඔවුහු සේවනය කළ යුත්තෝ වෙති. මාද නාග කන්‍යාවන්ද දැක බොහෝ වූ පිං කරවයි
කීවේය.
එහි **කරොහි **යනු මහරජතුමනි, කරන්නෙහි නම් මැනවි යනුයි.
මෙසේ කී කල්හි උග්ගසේන රජු යනු කැමැත්තේ වී නාරජතුමනි, බොහෝ කල් විසුවෝ වෙමු. පෙරළා යන්නෙමුදැයි විචාළේය. ඉක්බිති මහබෝසත් තෙමේ ඔහුට කියනුයේ මහරජතුමනි, එසේ නම් කැමති තාක් ධනය ගනුවයි ධනය පෙන්වමින්,
40. මේ මගේ බොහෝ වූ රත්රන් වේ. මේ තල්ගස් පමණ වූ රන් රැසයි. මෙයින් ගෙන ගොස් ස්වර්ණමය ගෙවල් කරව. රිදියෙන් ප්‍රාකාරයක් කරත්වා.
41. වෛඩූර්ය මැණික් මිශ්‍ර වූ මේ මුතු ගැල් පන්සියයකි. මෙයින් ගෙන ගොස් අන්තඃපුරයෙහි බිම අතුරත්වා. එය මඩ රහිත දූවිලි නැති වූවක් වන්නෙහිය.
42. ශ්‍රේෂ්ඨ රජතුමනි, බෙහෙවින් හොබනා වූ මෙවැනි උසස් විමානයක වාසය කරව. ලාමක නොවූ නුවණ ඇත්තා සමෘද්ධිමත් වූ පොහොසත් වූ බරණැස් නුවර රාජ්‍යය කරව යි.
එහි **රාසී** යනු ඒ ඒ තැන්වල තල්ගස් පමණ උස ගොඩවල්. **සොවණ්ණසරානි** යනු රනින්ම කළ ගෙවල්. **නික්කද්දමා** යනු මෙසේ ඔබගේ අන්තඃපුරයෙහි බිම මඩ රහිත වූවක්ද දූවිලි රහිත වූවක්ද වන්නේය. **එතාදිසං** යනු මෙබඳු වූ රන්මුවා වූ රිදී ප්‍රාකාරයද මුතු හා වෛඩූර්ය මැණික් ඇතිරූ බිමද. **ඵිතං** යනු සමෘද්ධිමත් ඒ බරණැස් නුවරෙහි වාසය කරව. **අනොමපඤ්ඤ** යනු ලාමක නොවූ නුවණැත්ත.
රජු ඔහුගේ කථාව අසා ඉවසීය. ඉක්බිති මහබෝසත් තෙමේ “සියළු රජ පිරිස කැමතිතාක් රන් රිදී ආදී ධනය ගනිත්වායි නාග භවනයෙහි බෙර හැසිරවීය. රජු සඳහාද නොයෙක් ගැල් සියයකින් ධනය යැවීය. එකල්හි රජු මහත් වූ යසසින් යුතුව නාග භවනයෙන් නික්මී බරණැස් නුවරටම ගියේය. එතැන් පටන් දඹදිව් පොළෝතලය රන් සහිත වූවක් වීය.
ශාස්තෲන් වහන්සේ මේ ධර්මදේශනාව ගෙනහැර දක්වා පැරණි පණ්ඩිතයෝ නාග සම්පත් අතහැර පෙහෙවස් විසූහයි කියා ජාතකය ගලපා වදාළ සේක. එකල්හි අහිකුණ්ඨිකයා දෙව්දත් වීය. සුමනාව රාහුල මාතා යශෝධරා වීය. උග්ගසේන රජු සැරියුත් තෙර වීය. චම්පෙය්‍ය නාරජු මම ම වූයෙමි යි වදාළ සේක.
**බ්‍රහ්මලොකා චමිත්‍වාන** යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් පිරිසිදු සිල් කිළිටිවීමක් අරභයා දේශනා කළ සේක. කථා පුවත යට විස්තර කරන ලද්දේමය. මෙහිදී ශාස්තෲන් වහන්සේ, මහණ මේ ස්ත්‍රිය නම් පිරිසිදු සත්ත්වයන්ද, කිළිටි වූවන් කරයි යයි කියා අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවරෙහි ආදිය චුල්ල පලෝභන ජාතකයෙහි කී පරිද්දෙන්ම අතීත ප්‍රවෘත්තිය විස්තර කටයුතුය. එකල්හි මහාබෝධි සත්ත්වයෝ බ්‍රහ්ම ලෝකයෙන් චුත වී කසී රජුගේ පුතු වී උපන්නේය. ඔහු අනිත්‍ථිගන්‍ධ කුමාරයා යි නම් වීය. ස්ත්‍රීන්ගේ අතෙහි නම් නොසිටී. පුරුෂ වේශයෙන් කිරි පොවන්නී ධාන්‍යාගාරයෙහිම වසයි. ස්ත්‍රීන් නොදකී. ශාස්තෲන් වහන්සේ ඒ බව ප්‍රකාශ කරමින් ගාථා සතරක් කීවේය.
1. මහත් වූ සෘද්ධි ඇති දේවපුත්‍රයෙක් බ්‍රහ්ම ලෝකයෙන් චුත වී සියළු සම්පත්තීන්ගෙන් යුක්ත වූ රජුගේ පුත්‍රයෙක් වී උපන්නේය.
2. බ්‍රහ්ම ලෝකයෙහි කාමයෝ හෝ කාම සංඥාවෝ හෝ නොවෙත්. යම්බඳු වූ හෙතෙම ඒ හැඟීමෙන්ම කාමයන් කෙරෙන් පිළිකුල් කෙරෙයි.
3.ඔහුගේ අන්තඃපුරයෙහි කරන ලද ධ්‍යානාගාරයක් වීය. හෙතෙම එහි විවේකයෙහි ඇළුනේ හුදකලාව රහසිගතව ධාන්‍ය කළේය.
4. ඒ රජු, මේ මගේ එකම පුතු කාමයන් අනුභව නොකෙරේ යයි පුත්‍ර ශෝකයෙන් පෙළුනේ වැළපුනේය.
එහි **සබ්බකාම සමිද්ධිසු** යනු එක් දේවපුත්‍රයෙක් සියළු කාමයන්ගෙන් සමෘද්ධිමත් වූ සම්පත්වලින් යුක්ත වූ රජුගේ පුත්‍රයෙක් වී උපන්නේය. **යමාස්ස** යනු යම් කුමාරයෙක් **තායෙව **යනු බ්‍රහ්ම ලෝකයෙහි උපන් නිසා එම ධ්‍යාන සංඥාවෙන්ම. **සුමාපිතං** යනු පියා විසින් මනාව සිත්කළු කර කරන ලද. **රහසි** **ක්‍ධායථ **යනු මාගමුන් නොදක්නේ වාසය කළේය. **පරිදෙවෙසි** යනු වැලපෙයි.
රජුගේ පස්වන වැලපීමේ ගාථාව.
5. මගේ පුත්‍රයා කවරෙක් නම් පොළඹවන්නේද යම් සේ කාමයන් ප්‍රාර්ථනය කරන්නේද මෙහිලා කවර නම් උපායයක් වේද? කවරෙක් නම් එබඳු වූ කරුණක් දනීද?
එහි **කොනුඛෙත්‍ථ උපායො සො** යනු මෙහිලා කවරෙක් මොහු කාමයන් අනුභව කරවන උපායය. **කොනූ ඛො ඉධූපායො සො** යනුද පෙළයි. අර්ථකථාවෙහි වනාහි කවරෙක් මොහු සමීපයෙහි වාසය කර පෙළඹවීමේ කරුණ දනීදැයි කියන ලදි. **කොවාජානාති කිඤ්චනං** යනු කවරෙක් නම් මොහු අවබෝධ කරවන කරුණු දනීදැයි අර්ථයි.
අනතුරුව බුද්ධ දේශනාවෙහි ගාථා එකහමාරකි.
6. ඒ අන්තඃපුරයෙහිම රූපයෙන් හා පැහැයෙන් යුක්ත වූ නැටුම් ගැයුම් වැයුම් හි දක්ෂ වූ ඒවායේ මනාව හික්මුණු කුමාරිකාවක් වූවාය.
ඇය එහි එළඹ රජුට මෙසේ කීවාය.
එහි **අහූ** යනු මහ‍‍ණෙනි, එ් අන්තඃපුර‍යෙහිම සුළු නාටිකාංගනාවන් අතර එක් තරුණ කුමාරිකාවක් වූවාය. **පදකඛිණා **යනු මනාව හික්මවන ලද.
ඉදින් ඔහු මගේ ස්වාමියා වන්නේ නම් මම ඔහු පොළඹවන්නේ වෙමි.
යන ගාථා අර්ධය කුමාරිය විසින් කීවාය.
එහි **සචෙ භත්තා** යනු ඉදින් මෙතෙම මගේ ස්වාමියා වන්නේද,
7. රජු එසේ කියන්නා වූ ඒ රාජ කුමාරියට මෙසේ කී‍වේය. තී ඔහු පොළඹාවා. ඔහු ඔබගේ ස්වාමියා වන්නේය යනුවෙනි.
එහිද **භත්තා භවිස්සති** යනු මෙතෙම ඔබගේ ස්වාමියාය. ඔබද ඔහුගේ අගමෙහෙසිය වන්නේය. යව ඔහු පොළොඹව. කාම රසය දන්වවයි කීවේය.
රජු මෙසේ කියා මැයට අවකාශ කරත්වායි ඇය කුමාරයාගේ උපස්ථාන සඳහා යැවීය. ඇය අළුයම් කාලයෙහි වීණාව ගෙන ගොස් කුමාරයාගේ යහන්ගැබ නුදුරෙහි සිට නිය අගින් වීණාව වාදනය කරන්නී මිහිරි හඬින් ගායනා කර ඔහු පෙළඹවීය. ශාස්තෲන් වහන්සේ ඒ කරුණ වදාරනුයේ මෙසේ වදාළ සේක.
8. ඇයද අන්තඃපුරයට ගොස් කාමයන් ඇසුරු කළ සිත් ඇදගන්නා වූ ප්‍රේමය ඇතිකරන විසිතුරු බොහෝ ගී කීවාය.
9. ගායනා කරනු ලබන ඒ ස්ත්‍රියගේ හඬ අසා ඔහුට කාමයන් පිළිබඳ කැමැත්ත උපන්නේය. හෙතෙම ජනයා වෙතින් විචාළේය.
10. මේ හඬ කවරෙකුගේද, ඔහු හදෘයංගමව, ප්‍රේමණීයව තව ද මගේ කනට සුව එළවන පරිදි උස්හඬින් ද පහත් හඬින් ද බොහෝකොට බෙණෙයි.
11. දේවයන් වහන්ස, මෝතොමෝ කාන්තාවකි. මෝ තොමෝ බොහෝ වූ ක්‍රීඩාවකි. ඉදින් ඔබ කාමයන් අනුභව කරන්නෙහි නම් වැඩි වැඩියක් කැමති වන්නාහුය.
12. එසේ නම් මොබට පැමිණේවා. නුදුරෙහි ගායනා කෙරේවා. යහන් ගැබට සමීපයෙහි මා වෙතැ ගායනා කෙරේවා.
13. බිත්තියෙහි පිටත ගායනා කර ධාන්‍යාගාරයට පිවිසියාය. වනයෙහි ඇතෙකු මෙන් ඔහුව ක්‍රමයෙන් බැඳ ගත්තාය.
14. ඒ කුමාරයාට කාම රසය දැනී ඊර්ෂ්‍යා ස්වභාවයක් හටගත්තේය. මම කාමයන් අනුභව කරන්නෙම් නම් අනිකෙක් කම්සැප විඳිනේ නොවේවා යනුයි.
15. ඉක්බිති කඩුවක් රැගෙන පුරුෂයන් මරන්නට පටන් ගත්තේය. මම තනිව අනුභව කරමි. අන් පුරුෂයෙක් නොවේවා යනුයි.
16. අනතුරුව සියළු ජානපදිකයෝ රැස්වූවාහු “මහරජතුමනි, ඔබගේ මේ පුත්‍රයා නිවැරදි වූ ජනයා නසයි” යයි වැළපෙමින් කියා සිටියාහුය.
17. රජතුමාද එකෙනෙහිම මගේ රට යම්තාක්ද තොප විසින් එහි නොවිසිය යුතුයයි සිය රටින් ඔහු නෙරපා හැරියේය.
18. අනතුරුව හෙතෙම බිරිඳ රැගෙන මුහුද වෙත එළඹියේය. පන්සලක් කොට එහි වසන්නේ ආහාර පිණිස වනයට පිවිසියේය.
19. ඉක්බිති සෘෂිවරයෙක් මුහුද මත්තෙන් එහි පැමිණියේය. හෙතෙම ආහාර වේලාව පැමිණි කල්හි ඔහුගේ ගෙට ඇතුළු විය.
20. භාර්යාව ඒ තවුසාද පොළඹවා ගත්තීය. ඇය කෙතෙක් දරුණුදැයි බලව. ඒ තවුසා බඹසරින් ගිලිහුනේ සෘද්ධියෙන් පිරිහුනේය.
21. රාජ පුත්‍රයාද සිඟීමෙන් ලද බොහෝ වනමුල් ඵලාඵලයන් කදින් රැගෙන සවස් කාලයෙහි අසපුවට පැමිණියේය.
22. තාපසයා ද ක්‍ෂත්‍රියයා දැක අහසින් යන්නෙමියි මුහුදට පැමිණියේය. හෙතෙම මහමුහුදෙහි ගිලෙයිමය.
23. ක්‍ෂත්‍රියයාද මහ මුහුදෙහි ගිලෙන්නා වූ තවුසා දැක ඔහුට අනුකම්පාවෙන් මේ ගාථාවෝ කියන ලදහ.
24. තෙමේ නොබිඳෙන දියෙහි සෘද්ධියෙන් පැමිණ ස්ත්‍රියක හා එක්වී මහමුහුදෙහි ගිලෙන්නෙහිද?
25. (ස්ත්‍රීහු) කාමයෙහි පො‍ළොඹවන හෙයින් ආවර්තිනියෝ වෙති. මහත් වූ මායා ඇත්තෝද වෙති. බඹසර විසීම විනාශ කරන්නෝය. අපායෙහි ගිල්වන්නෝය. මෙසේ ඇය හඳුනාගෙන දුරින්ම දුරු කරන්නේය.
26. ඈලා සෑහීමකට පත් නොවන්නෝය. මොලොක් වූ තෙපුල් ඇත්තෝය. ගංගාවන් මෙන් පිරවිය නොහැකි වෙති. අපායෙහි ගිල්වන්නෝය. මෙසේ ඇය හඳුනාගෙන දුරින්ම දුරු කරන්නේය.
27. යමෙක් මෑලා ආශාවෙන් හෝ ධනය නිසා හෝ සේවනය කරත්ද, සිය නිවස දවන්නා වූ ගින්න මෙන් ඔහුව වහා දවත්.
28. ක්‍ෂත්‍රියයාගේ වචනය අසා තවුසාට කලකිරීම ඇති විය. හෙතෙම පැරණි ධ්‍යාන මාර්ගය ලැබ අහසින් යයි.
29. ක්‍ෂත්‍රියයාද අහසින් යන්නා වූ තවුසා දැක සංවේගය ලදුයේය. බුද්ධිමත් රජු පැවිද්ද කැමති වීය.
30. අනතුරුව හෙතෙම පැවිදි වී කාමරාගය දුරු කළේය. කාමරාගය දුරු කර බඹලොව උපන්නේය.
එහි **අන්තෙපුරං** යනු කුමාරයා වසන තැනයි. **බහූ** යනු බොහෝ, නන්වැදෑරුම් වූ. **කාමූපසංහිතං** කාමයන් ඇසුරු කළා වූ දේ පවත්වනු ලබන්නී**. කාමච්ඡන්‍දස්ස** යනු මේ අනිත්‍ථිගන්‍ධ කුමාරයාට කාමච්ඡන්‍දය උපනි. **ජනං **යනු තමාගේ සමීපයෙහි හැසිරෙන පිරිවර ජනයා. **උච්චාවචං** යනු නැගී සිටියා වූද නැගී නොසිටියා වූද, **භුඤ්ජෙය්‍ය** යනු ඉදින් අනුභව කරන්නෙහිද? **ඡාදෙය්‍යුං** යනු මේ මේ කාමයෝ තොපට රුචි වෙත්වා. හෙතෙම ස්ත්‍රියක යයි අසා නිශ්ශබ්ද වීය. අන් තැනැත්තිය දෙවන දවස්හිද ගායනා කළාය. මෙසේ කුමාරයා බැඳුන සිත් ඇත්තෙක් වී ඇයගේ පැමිණීම කැමති වන්නේ පිරිවැරූවන් අමතා **ඉංස** ආදී වූ ගාථාව කීවේය.
**තිරො කුඩ්ඩම්හි** යනු යහන්ගැබ බිත්තියට පිටත. **මා** **අඤ්ඤො** යනු කාමයන් අනුභව කරන අන් පුරුෂයෙක් නොවේවා**. හන්තුං උපක්කමි** යනු ඇතුල් වීථියට බැස මරන්නට පටන් ගත්තේය. **වික්කං දිංසු** කුමාරයා විසින් පුරුෂයන් කිහිප දෙනෙකුට පහර දුන්කල්හි ඒ පුරුෂයෝ පලාගොස් ගෙවලට පිවිසියාහුය. හෙතෙම පුරුෂයන් නොලබන්නේ මදක් විශ්‍රාම ගත්තේය. එකෙනෙහි රජමිදුලෙහි රැස්වී උද්ඝෝෂණය කළාහුය. **ජනං හෙඨෙත්‍යදූසකං** යනු නිරපරාධී වූ ජනයා පෙළයි. ඔහු අල්ලා ගන්වව් යයි කීවාහුය. රජු උපක්‍රමයෙන් කුමාරයා අල්ලා ගන්වව් යයි කීවාහුය. රජු උපක්‍රමයෙන් කුමාරයා අල්වාගෙන මොහුට කුමක් කළයුතුදැයි විචාළේය. දේවයන් වහන්ස, අනිකක් නැත. මේ කුමාරයා ඒ කුමරිය සමග රටින් නෙරපන්නට වටනේයයි කී කල්හි එසේ කළේය. ඒ කරුණ ප්‍රකාශ කරන්නා වූ ශාස්තෲන් වහන්සේ **තඤ්චාති** ආදී ගාථාව වදාළ සේක. එහි **විවාහෙසි** යනු නෙරපා හැරියේය. **න තෙ වත්තබ්බතාවදෙ** යනු මගේ විජිතය යම්තාක්ද එම පමණක් වූ රටෙහි ඔබ නොවිසිය යුතුය. **උඤ්ජාය** යනු ඵලාඵලයන් සඳහා.
ඔහු වනයට පිවිසි කල්හි දෙවැන්නී එහි පිසිය යුතු යමක් වේද, එය පිස ඔහුගේ පැමිණීම බලමින් පන්සල දොරටුවෙහි හිඳියි. මෙසේ කල් යන කල්හි එක් දිනයක වෙනත් දිවයිනක වසන්නා වූ එක් සෘද්ධිමත් තවුසෙක් ආශ්‍රමයෙන් නික්මී මැණික් පළඟක් මෙන් ජලය මඩිමින්ම අහසෙහි පැන නැගී පිඬු පිණිස යන්නේ පන්සල මත්තට පැමිණ දුම දැක මෙතැන මිනිස්සු වසත් යයි සිතමින් පන්සල දොරටුවෙහි බැස්සේය. ඇය ඔහු දැක හිඳුවා පිළිබඳ සිත් ඇත්තී වී ස්ත්‍රී මායම් දක්වා ඔහු සමග අනාචාරයේ හැසිරුනේය. ඒ බව ප්‍රකාශ කරන්නා වූ ශාස්තෲන් වහන්සේ අථෙත්‍ථා ආදී ගාථාවන් වදාළ සේක. එහි **ඉසි මාගඤ්ජි** යනු සෘෂිවරයා පැමිණියේය. **සමුද්දං උපරූපරි** යනු මුහුද මත්තෙන්, මත්තෙන්. **පස්ස යාච සුදාරුණං** යනු මහණෙනි, බලව්, ඒ කුමරිය විසින් කෙබඳු වූ ඉමහත් දරුණු කටයුත්තක් කරන ලදදැයි අර්ථයි.
**සායං** යනු සවස් කාලයෙහි. **දිස්වා** යනු ඇය අත්හරින්නට නොහැකි වන්නේ මුළු දවසම එහි වාසය කර සවස් කාලයෙහි පැමිණියා වූ රාජපුත්‍රයා දැක පලා යන්නට අහසට යන්නෙමියි උඩට පැණීම් ආකාරය කරනුයේ පැන මහමුහුදෙහි ගිලෙයි. **ඉසිං දිස්වා** යනු ලුහුබඳිමින් ගොස් දැක **අනුකම්පාය** ඉදින් මෙතෙම බිමින් ආවේ වන්නේ නම් පලාගොස් වනයට පිවිසෙන්නේය. අහසින් ආවේ වන්නේය. එහෙයින් මුහුදෙහි වැටුනේද, උඩ පනින අයුරක්ම කරයි යයි අනුකම්පා උපදවා ඔහුට අනුකම්පාවෙන් කීවේය. ඒ ගාථාවන්ගේ අර්ථය තුන්වන නිපාතයෙහි කියන ලද්දේමැයි. **නිබ්බිදා අහු** යනු කාමයන්හි කලකිරීමක් උපන්නේය. **පොරාණකං මග්ගං** යනු පෙර අවබෝධ කළ ධ්‍යාන විශේෂයයන්. **පබ්බජිත්‍වාන **යනු ඒ ස්ත්‍රිය මිනිස් වාසයට පමුණුවා පෙරළා පැමිණ වනයෙහි තවුස් පැවිද්දෙන් පැවිදි වී කාම රාගය දුරු කළේය. දුරුකර බ්‍රහ්මලෝකයට පැමිණියේ වීය.
ශාස්තෲන් වහන්සේ මේ ධර්මදේශනාව ගෙනහැර දක්වා මහණෙනි, ස්ත්‍රිය නිසා මෙසේ පිරිසිදු සත්ත්වයෝද කිළිටි වෙත් යයි වදාරා සත්‍යයන් දේශනා කර ජාතකය ගලපා වදාළ සේක. සත්‍ය දේශනාවසානයෙහි උකටලී වූ භික්‍ෂුව රහත් බවට පැමිණියේය. එකල්හි අනිත්‍ථිගන්‍ධ කුමාරයා මම ම වීමියයි වදාළ සේක.
පඤ්ච පණ්ඩිත ජාතකය මහා උම්මග්ග ජාතකයෙහි ප්‍රකට වන්නේය.
**චිරස්සං වත පස්සාම **යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් මහබිනික්මන අරභයා දේශනා කළ සේක. එකල්හි ශාස්තෲන් වහන්සේ මහණෙනි, තථාගතයන් වහන්සේ ගිහිගෙයින් නික්මුනේ දැන් පමණක් නොවේ. පෙරද නික්මුනේම යයි වදාරා අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවර ඒසුකාරී{1} නම් රජෙක් වීය. ඔහුගේ පුරෝහිතයා ළමා කාලයෙහි පටන් ප්‍රිය යහළුවෙක් වීය. ඒ දෙදෙනාම පුතුන් නැත්තෝ වූහ. ඔවුහු එක් දිනයක සුවපහසුව හුන්නාහු “අපගේ සම්පත් බොහෝය. නමුත් පුතෙකු හෝ දුවක නැත. කවරක් කළ යුතුදැයි කථිකා කළාහුය. අනතුරුව රජු පුරෝහිතයාට මෙසේ කීවේය. යහළුව, ඉදින් ඔබගේ නිවසෙහි පුතෙක් උපදින්නේද මගේ රාජ්‍යයට හිමිකරු වන්නේය. ඉදින් මට පුතෙකු උපදින්නේද ඔබගේ නිවසෙහි ස්වාමියා වන්නේ යයි මෙසේ දෙදෙනාම ඔවුනොවුන් ගිවිසුම් කළාහුය.
ඉක්බිති එක්දිනයක පුරෝහිතයා ගම්වර ලෙසට ලද ගමට ගොස් පැමිණෙන කල්හි දකුණු දොරින් නගරයට පිවිසෙන්නේ පිටත නගරයෙහි එක් බහුපුත්තික නම් දුගී ස්ත්‍රියක දුටුවේය. ඇයට පුත්තු සත්දෙනෙකි. සියල්ලෝම නිරෝගී අය වූවාහුය. එකෙකු අත සිඟාකන කබලය. එකෙකු අත හෝනා ඇතිරිල්ලය. එකෙක් පෙරටුව යයි. එකෙක් පසුව යයි. එකෙක් මවගේ ඇඟිල්ල ගත්තේය. එකෙක් ඇකයෙහි වූයේය. එකෙක් කඳෙහිය. ඉක්බිති පුරෝහිතයා ඇයගෙන් විචාළේය. සොඳුර, මේ දරුවන්ගේ පියා කොහිදැයි, ස්වාමීනි මොවුන්ට නිරතුරු වූ පියෙක් නම් නැතැයි කීවාය. මෙබඳු වූ පුතුන් සත්දෙනෙක් කෙසේ ලැබුවාදැයි විමසීය. ඇය අන් පිළිතුරක් නොදක්නී ගම්දොර තිබූ නුගරුකක් දක්වා ස්වාමීනි, මේ නුග ගසෙහි අධිගෘහිත දෙවියන් සමීපයෙහි ප්‍රාර්ථනා කර ලැබුවෙමි. මේ දෙවඟන විසින් මට පුත්‍රයන් දෙන ලදැයි කීවාය. පුරෝහිතයා එසේ නම් තී යවයි කියා රථයෙන් බැස නුගගස මුලට ගොස් අත්තක් ගෙන සොළවා එම්බා දේවපුත්‍රය, ඔබ රජුගේ සමීපයෙන් කුමක් ලබහිද? රජු ඔබට වසරක් පාසා දහසක් වැය කර පූජාවක් කරයි. ඔහුට පුත්‍රයෙක් නොදෙහිය. මේ දුප්පත් ස්ත්‍රිය විසින් ඔබට කවර උපකාරයක් කරන ලදද, යම් හෙයකින් ඇයට පුතුන් සත්දෙනෙක් දෙන ලදි. ඉදින් අපගේ රජුට පුතෙකු නොදෙහිද මෙයින් සත්වන දින මේ නුග ගස මුල් සහිතව සිඳ කඩ කඩ කඩවන්නෙමියි වෘක්ෂ දේවතාවාට තර්ජනය කර ගියේය. හෙතෙම මෙසේ දෙවන දවස්හිදැයි පිළිවෙලින් දින හයක් කීවේය. සවන දිනයෙහි අත්ත අල්ලාගෙන වෘක්‍ෂ දේවතාවනි, අද එක් රැයක් පමණක් ඉතිරි විය. ඉදින් මගේ රජුට පුත්‍රයෙකු නොදෙන්නෙහිද, හෙට ඒ නුග රුක නසා නිම කරන්නෙමියි කීවේය.
වෘක්ෂ දේවතාවා විමසා බලා ඒ කරුණ ඇති පරිදි දැන මේ බමුණා පුතෙකු නොලබන්නේ මගේ විමානය නසන්නේය. කවර උපායකින් ඔහුට පුත්‍රයෙකු දෙන්නට වටනේදැයි සිව්මහ දෙව්රජුන් වෙත ගොස් ඒ බව දැන්වීය. ඔවුහු “අපි ඔහුට පුත්‍රයෙකු දෙන්නට නොහැකි වෙමුයි කීවාහුය. අටවිස්සක් සෙන්පතීන්ගේ සමීපයට ගියේය. ඔවුහුද එසේම කීවාහුය. ශක්‍ර දෙව්රජුගේ සමීපයට ගොස් කීවේය. හෙතෙම “රජු සුදුසු පුත්‍රයන් ලබන්නේද, නැතහොත් නැත්දැ”යි සලකා බලන්නේ පිනැති දරුවන් සතර දෙනෙකු දුටුවේය. ඔවුහු පෙර ආත්මභාවයෙහි බරණැස් නුවර පේෂකාරයෝ වී ඒ කර්මාන්තයෙන් ලබන ලද දෙය කොටස් පහක් කර කොටස් හතරක් පරිභෝග කළාහුය. පස්වැන්න ගෙන එකතුව දන් දුන්හ. ඔවුහු එයින් චුත වී තව්තිසා භවනයෙහි උපන්නාහුය. එතැනින් යාම දිව්‍ය ලෝකයෙහිදැයි මෙසේ අනුලෝම ප්‍රතිලෝම වශයෙන් දෙව්ලෝ සයෙහි සම්පත් අනුභව කරන්නාහු හැසිරෙති. එකල්හි මොවුන්ගේ තව්තිසා භවනයෙන් ච්‍යුත වී යාම දිව්‍යලෝකයට යන වාරය වීය. ශක්‍රයා ඔවුන් සමීපයට ගොස් කැඳවා පින්වතුනි, තොපලා විසින් මිනිස් ලොවට යන්නට වටනේය. ඒසුකාරී රජුගේ අගමෙහෙසියගේ කුසෙහි උපදිව් යයි කීවේය. ඔවුහු ඔහුගේ වචනය අසා දේවයන් වහන්ස, මැනවි. යන්නෙමු. අපට රාජකුලයෙන් ප්‍රයෝජනයක් නැත. පුරෝහිතයාගේ ගෙහි ඉපදී තරුණ කාලයෙහිදීම කාමයන් අත්හැර පැවිදි වන්නෙමුයි කීවාහුය. ශක්‍රයා මැනවයි ඔවුන්ගේ ප්‍රතාඥාව ගෙන අවුත් වෘක්ෂ දේවතාවාට ඒ බව දැන්වීය. ඒ වෘක්‍ෂ දේවතාවා සතුටු වූ සිත් ඇත්තී ශක්‍රයාට වැඳ තමාගේ විමානයටම ගියාය.
පුරෝහිතයාද දෙවන දවස්හි ශක්තිමත් පුරුෂයන් රැස්කරවා වෑපොරෝ ආදිය ගෙන ගස මුලට ගොස් ගසෙහි අත්තක් ගෙන එම්බා දේවතාවිය, අයදින්නා වූ මම අද සත්වන දිනයයි. දැන් ඔබගේ කාලය නිමවීයයි කීවේය. ඉක්බිති වෘක්ෂ දේවතාවා මහත් වූ ආනුභාවයෙන් කඳෙහි වූ විවරයෙන් නික්මී මිහිරි වූ ස්වරයෙන් ඔහු අමතා බ්‍රාහ්මණය, එක් පුතෙකු සිටීවා. පුතුන් සතරදෙනෙකු දෙමියි කීවාය. මට පුතුන්ගෙන් වැඩක් නැත. අපගේ රජුට පුතෙකු දෙවයි කීවේය. ඔබටම දෙමියි කීවාය. එසේ නම් මට දෙදෙනෙකුද රජුට දෙදෙනෙකුද දෙවයි කීවේය. රජුට නොදෙමි. සිව්දෙනම ඔබටම දෙමියි කීවාය. ඔබ විසින් ලද පමණක් වන්නෝය. ගිහිගෙයි නොසිට තරුණ කාලයෙහිම පැවිදි වන්නාහු යයි කීවේය. ඔබ හුදෙක් පුතුන් දෙව. පැවිදි නොවීමට කරුණු සැකසීම අපට භාරයයි කීවේය. ඇය ඔහුට පුත්‍ර වරයක් දී තමාගේ භවනයට පිවිසියාය. එතැන් පටන් දේවතාවාට මහත් වූ සත්කාර පවතී.
ජ්‍යෙෂ්ඨ දෙව්පුත් තෙමේ ච්‍යුත වී පුරෝහිතයාගේ බැමිණියගේ කුසෙහි උපන්නේය. ඔහුට නම් තබන දවසෙහි හත්‍ථිපාලයයි නම්කොට පැවිදි නොවීම පිණිස ඇතුන් රකින්නන්ට පැවරූහ. හෙතෙම ඔවුන් සමීපයෙහි වැඩෙයි. ඔහු පයින් යන කල්හි දෙවැන්නා ච්‍යුත වී ඇයගේ කුසෙහි උපන්නේය. ඔහුද උපන් කල්හි ඔහුට අශ්වපාල යයි නම් කළාහුය. හෙතෙම අශ්ව ගොව්වන් සමීපයෙහි වැඩෙයි. තෙවැන්නා උපන් කල්හි ගෝපාලයයි නම් කළාහුය. හෙතෙම ගොපල්ලන් සමග වැඩෙයි. සිව්වැන්නා උපන් කල්හි අජපාල යයි නම් කළාහුය. හෙතෙම එළුපල්ලන් සමග වැඩෙයි. ඔවුහු වැඩිවියට පැමිණ රූපශ්‍රීයෙන් අගතැන්පත් වූවාහු වූහ.
ඉක්බිති ඔවුන්ගේ පැවිදිවීමේ බියෙන් අජුගේ රටෙහි පැවිදි වූවන් නෙරපා හැරියහ. සියළු කසීරට එක් පැවිද්දෙක්ද නොවීය. ඒ කුමාරවරු සැඩපරුෂ වූහ. යම් දිශාවකට යෙත්ද ඒ දිශාවෙන් ගෙන එනු ලබන පඬුරු පැහැර ගනිත්. හත්‍ථිපාලගේ සොළොස් වයස් කාලයෙහි ශරීර සම්පත (ශෝභාව) දැක රජුද පුරෝහිතයාද කුමාරවරු වැඩිමහළු වූවෝ වෙත්. ඔවුන්ගේ සේසත් නගන කාලයයි. කුමක් කළයුතුදැයි සාකච්ඡා කර මොවුහු අභිෂේක කළ තැන් පටන් අතිශයින් ඉසුරුමත් වූවෝ වෙති. ඒ හේතුවෙන් පැවිද්දෝ පැමිණෙන්නෝය. ඔවුන් දැක පැවිදි වන්නෝය. මොවුන් පැවිදි වූ කල්හි ජනපද ඇළලෙන්නේය. පළමුව ඔවුන් විමසමු. පසුව අභිෂේක කරන්නෙමුයි සිතා දෙදෙනාම තවුස් වෙස් ගෙන පිඬු පිණිස හැසිරෙන්නෝ හත්‍ථිපාල කුමාරයාගේ නිවසට ගියාහුය. කුමාරයා ඔවුන් දැක සතුටු වූයේ පැහැදුනේ වෙත එළඹ වැඳ ගාථා තුනක් කීවේය.
**1. **උසස් වූ වර්ණනා ඇති, මහත් වූ ජටාවක් දරන සැහල්ලු දරන මැලියම් සහිත දත් ඇති දූවිලි වැකුණු හිස් ඇති බ්‍රාහ්මණයෙකු ඒකාන්තයෙන් බොහෝ කලකින් දකින්නෙමු.
2. සුචරිත ධර්මයෙහි ඇළුණු කසාවත් හැඳි වැහැරි සිවුරක් පෙරවූ තවුසෙකු ඒකාන්තයෙන් බොහෝ කලකින් දකින්නෙමු.
3. පිංවතුන් වහන්සේ අපගේ අසුනද ජලයද පා ගල්වන තෙල්ද පිළිගනීවා. පිදිය යුතු දේවල් පිංවතුන් විමසමු. පිංවත් තෙමේ අපට මේවා පිළිගැනීම කෙරේවා.
එහි **බ්‍රාහ්මණං** යනු බහා තබන ලද පව් ඇති බ්‍රාහ්මණයෙක්. **දෙවවණ්ණිතං** උතුම් වූ වර්ණනා ඇති. කර්කශ තපස් ඇති පිරිවරන ලද ඉඳුරන් ඇති පැවිදි බව උග්‍රතපස් ඇති බව යන අර්ථයි. **ඛාරිධරං** යනු සැහැල්ලු බර දරන්නා වූ. **ඉසිං** යනු සිල් ආදිය සොයා සිටී. **ධම්මගුණෙරතං** යනු සුසිරිත් දහම්හි ඇළුණු. **ආසනං** මේ ඔබලාගේ හිඳගැනීම පිණිස අසුන පනවා සුවඳ දියද පා ගල්වන තෙල්ද එළවා ඇතැයි කීවේය. **අග්ඝෙ** යනු මේ සියළු ආසනාදී පිදිය යුතු දේ පිළිබඳව පින්වතුන්ගෙන් විමසමි. **කුරුතු** **නො** යනු මේ අපගේ පිදිය යුතු දේ පින්වතුන් පිළිගනීවා යි.
හෙතෙම මෙසේ ඔවුන් අතර එකිනෙකාට වරින් වර කීවේය. ඉක්බිති පුරෝහිතයා ඔහුට මෙසේ කීවේය. දරුව හස්තිපාලය, මොවුහු කවරෝදැයි හඟිමින් මෙසේ කියහිදැයි, හිමාලය වැසි සෘෂිවරුයයි සිතාය. දරුව, අපි සෘෂිවරු නොවෙමු. මෙතෙම ඒසුකාරී රජුය. මම ඔබගේ පියා වූ පුරෝහිතයා වෙමි. ඉක්බිති කුමක් හෙයින් සෘෂි වෙස් ගත්තහුද? ඔබ විමසීම පිණිසයි. මා පිළිබඳව කුමක් විමසන්නහුද? ඉදින් අප දැක පැවිදි නොවන්නේද, අනතුරුව ඔබ අභිෂේක කරන්නට පැමිණියෝ වෙමු යි පියාණනි, මට රාජ්‍යයෙන් ප්‍රයෝජනයක් නැත. මම පැවිදි වෙමියි කීවේය. ඉක්බිති පියා ඔහුට කියන්නේ දරුව හත්‍ථිපාලය, මේ පැවිද්දට කාලය නොවේයයි කියා සිත් පරිදි අනුශාසනා කරමින් සිව්වන ගාථාව කීවේය.
4. දරුව, වේදයන් හදාරා ධනය සොයව. නිවෙස්හි දරුවන් පිහිටුවා ගන්‍ධයන් රසයන් ආදී වූ සියළු පස්කම් සුව අනුභව කර වනවාසය මැනවි. එබඳු වූ මුනිවරයා බුද්ධාදී ආර්යයන් විසින් පසසන ලද්දේ වෙයි.
එහි **අධිච්ච** යනු හදාරා. **පුත්තෙ** යනු සේසත් නංවා නළු පිරිසෙන් උපස්ථාන කරවා පුතුන් දූන්ගෙන් වැඩී ඒ පුතුන් ගෙහි පිහිටුවා යන අර්ථයි**. සබ්බං** යනු මේ ගන්‍ධ රස හා සෙසු සියළු වස්තු කාමයන් අනුභව කර, **අරඤ්ඤං සාධු මුනි සො පසත්‍ථා** යනු පසුව මහළු කාලයෙහි පැවිදි වූවහුට වනවාසය මැනවි. සැහැල්ලු වේ. යමෙක් මෙබඳු වූ කාලයෙහි පැවිදි වෙයිද ඒ මුනිවරයා බුද්ධාදී ආර්යයන් විසින් පසසන ලදැයි කියයි.
අනතුරුව හස්තිපාල තෙමේ ගාථාවක් කීවේය.
5. වේදයෝ සත්‍ය නොවෙත්. ධනලාභයද නිෂ්ඵල වේ. පුතුන් ලැබීමෙන් ජරාව නොනැසේ. ගන්‍ධයන්ගෙන්ද රසයන්ගෙන්ද මිදීම මැනවයි සත්පුරුෂයෝ කීහ. සිය කටයුතු වලින්ම විපාක උපදිනේය.
එහි **න සච්චා** යනු යමක් ස්වර්ගයද මාර්ගයද දෙයිද එය සත්‍යය නොවේ. එය හිස්ය. හරවත් බැවින් තොරය. නිෂ්ඵලද වේ. **චිත්තලාභො** යනු ධනලාභයද පස්කම් සුවයට සාධාරණ නිසා සියල්ල එක් හා සමාන ස්වභාව ඇත්තේ නොවේ. **ජරං** යනු පියාණනි, පුත්‍රලාභය නිසා කවරෙක් හෝ ජරාවෙන් හෝ ව්‍යාධි මරණයෙන් හෝ වලක්වයිද? මේ උපධීහු දුක මුල්කොට ඇත්තෝය. **ගන්‍ධෙරසෙ** යනු ගන්‍ධයෙහිද රසයෙහිද සෙසු අරමුණුවලද. **මුඤ්චනං** මිදීමම බුද්ධාදී පණ්ඩිතයෝ කියත්. **සකම්මනා** යනු තමා විසින් කළ ක්‍රියාවෙන් විපාකයන්ගේ උපත වේ. පියාණෙනි, සත්ත්වයෝ කර්ම රැස් කරන්නෝ වෙති.
රජු කුමාරයාගේ වචනය අසා ගාථාවක් කීවේය.
6. ඒකාන්තයෙන් ඔබගේ මේ වචනය සත්‍යය. සිය කර්මයෙන්ම විපාක උපදිනේ වේ. ඔබගේ මේ දිරාගිය මව්පියවරු අවුරුදු සියයක් වූ නිරෝගී ඔබව දක්නාහුය.
එහි **වස්සසතං** යනු මොවුහු අවුරුදු සියයක් වූ නිරෝගී ඔබ දක්නාහුය. ඔබද අවුරුදු සියයක් ජීවත් වව ජීවත් වන්නේ මව්පියවරු පෝෂණය කරව් යයි කියයි.
කුමාරයා ඒ අසා දේවයන් වහන්ස, ඔබ මේ කුමක් නම් කියහිදැයි කියා ගාථා දෙකක් කීවේය.
7. රජතුමනි, යමෙකුට මරණය හා සමග මිත්‍රබවක් වෙයිද, නර ශ්‍රේෂ්ඨය, ජරාව සමග මිත්‍රත්වයක් වේද, යමෙක් කිසිදිනක නොමැරෙමියි දනීද අවුරුදු සියයක් ගිය නිරෝගී වූ ඔහු දකින්නෙහුය.
8. පුරුෂයෙක් යම් සේ ජලයෙහි නැවක් මෙහෙයවයිද ඒ නැව එතෙරට ගෙන යයිද මෙතෙරට ගෙන එයිද මෙසේ නිරතුරුව රෝගයන්ටද ජරාවටද පමුණුවයි. එසේ මරුගේ වසඟය වූ මරණයටද පමුණුවයි.
එහි **සක්ඛී** යනු මිතුරු ධර්මයයි. **මරණෙන** යනු දත්තයා මළේය. මිත්‍රයා මළේයයි සම්මුති මරණයෙන්. **ජරාය** යනු ප්‍රකට වූ ජරාව සමග යමෙකුගේ මිත්‍ර බවක් වන්නේද, යමෙකුට මිත්‍රභාවය නිසා මේ මරණයද ජරාවද නොඑන්නේය යන අර්ථයි. **එරෙතිවෙනං** යනු මහරජතුමනි, යම්සේ පුරුෂයෙක් ගංතෙර ජලයෙහි නැවක් තබා එතෙරට යන ජනයා නංවා ඉදින් හබලින් මඩින්නේ රැහැණින් අදින්නේ සොලවයිද ගටයිද අනතුරුව පරතෙරට පමුණුවයි. මෙසේ ව්‍යාධියද ජරාවද නිරතුරුව අන්තක නම් වූ මරුවාගේ වසඟයට පමුණුවන්නේමය යනුයි.
මෙසේ මේ සත්ත්වයන්ගේ දිවි පවත්නා කාලය ස්වල්ප බව දක්වා මහරජතුමනි, තෙපි සිටිව්. ඔබලා සමග කථා කරන්නා වූම මා වෙත ව්‍යාධි-ජරා-මරණ පැමිණේමය. අප්‍රමාද වව් යයි අවවාද දී රජුටද පියාටද වැඳ තමාගේම පිරිවරන්නන් ගෙන බරණැස රාජ්‍යය හැර පැවිදි වන්න‍ෙමියි නික්මුණේය. මේ පැවිද්ද නම් හොබනේ වන්නේ යයි හස්තිපාල කුමාරයා සමග මහජනයාද නික්මුණි. යොදුනක් පමණ පිරිස වීය. හෙතෙම ඒ පිරිස සමග ගංගා තෙරට පැමිණ ගංගාවෙහි ජලය බලා කිසුණු පිරියම් කර ධ්‍යාන උපදවා සිතුවේය. මේ සමාගමය (එකතුව) මහත් වන්නේය. මගේ බාල සොහොයුරන් තිදෙනාද මව්පියවරුද, රජුද දේවියද සියළු පිරිසද පැවිදි වන්නේය. මොවුන්ගේ මෙහි පැමිණීම යම්දිනක වේද එතෙක් මෙහිම වන්නෙමියි හෙතෙම එහිදීම මහජනයාට අවවාද දෙමින් හුන්නේය.
දෙවන දවස්හි රජුද පුරෝහිතයාද මෙසේ සිතුවාහුය. හස්තිපාල කුමාරයා වූ කලී රාජ්‍ය හැර මහජනයා ගෙන පැවිදි වන්නෙමියි ගොස් ගංතෙර හුන්නේය. අශ්වපාල කුමරු විමසා අභිෂේක කරන්නෙමුයි ඔවුහු තවුස් වේශයෙන්ම ඔහුගේද ගෙදොරට ගියාහුය. හෙතෙමේද ඔවුන් දැක පැහැදුන සිත් ඇත්තේ වෙත එළඹ **චිරස්සං** **වත** යනාදීන් කියමින් එසේම පිළිපැද්දේය. ඔවුහුද ඔහුට එසේම කියා තමා ආ කාරණය කීවාහුය. හෙතෙමේද මගේ සොහොයුරු හත්‍ථිපාල කුමාරයා ඇති කල්හි කෙසේ නම් පළමුව මටම සේසත පැමිණේදැයි විමසා දරුව, ඔබගේ සොහොයුරා මට රාජ්‍යයෙන් වැඩක් නැත. පැවිදි වන්නෙමියි කියා නික්මුණේ යයි කී කල්හි ඔහු දැන් කොහිදැයි (විමසා) ගංතෙර හුන්නේ යයි කී කල්හි පියාණෙනි, මගේ සොහොයුරා විසින් හෙළන ලද කෙළවලින් වැඩක් නැත. ස්වල්ප වූ නුවණ ඇති මෝඩ සත්ත්වයෝ මේ කෙලෙස් අත්හරින්නට නොහැකි වෙත්. මම වූ කලී අත්හරින්නෙමියි රජුටද පියාටද ධර්මය දේශනා කරමින් ගාථා දෙකක් කීවේය.
9. කාමයෝ මඩ හා සමානයහ. කාමයෝ මඩ වගුරක් හා සමානයහ. මරු වසඟය සිත් ඇදගන්නා සුළුය. තරණය කිරීම අපහසුය. මේ මඩෙහි මඩවලෙහි ගිළුනා වූ ලාමක සත්ත්වයෝ නිවන් නැමති පරතෙර තරණය නොකරත්.
10. මේ මම පෙර සැහැසිකම් කළෙමි. ඒ මම එහි විපාක ගන්නා ලද්දේ වෙමි. මට සසරදී ඉන් මිදීමක් නැත. (දැන්) කය ආදී වූ දොරටු අවුරාගෙන ඉඳුරන් ආරක්ෂා කරමි. මෙතෙම (මම) නැවත සැහැසිකම් නොකෙරෙහිය.
එහි **පංකො** යනු යම්කිසි මඩක්. **පලිපො** යනු සියුම් වැලි මිශ්‍ර වූ සියුම් මඩය. එහි කාමයෝ ලග්ගවාලන ස්වභාව ඇති හෙයින් පංක නම් වේ. ගිල්වවීම් වශයෙන් පලිප නමැයි කියන ලදි. **දුත්තරා** යනු ඉක්මවීම අපහසු වූ. **මච්චුධෙය්‍ය** යනු මාරයාගේ අධිෂ්ඨානයයි. මේවායෙහි ලැගුනා වූද පිවිසියා වූද සත්ත්වයෝ එතෙර වන්නට නොහැකි වන්නාහු දුක් සමූහයෙහි කී පරිදි වූ දුකටද මරණයටද පැමිණෙත්. එහෙයින්ම කීවේය. **එතස්මිං පංකෙ** **පලිපෙ ව්‍යසන්නා හීනත්ත රූපා න තරන්ති පාරං** යනුවෙනි. එහි ව්‍යසන්නා යනු ගිලුනාහු. **විසන්නා** යනුද පෙළයි. මෙයම අර්ථ වේ. **හීනත්තරූපා** යනු පහත් වූ චිත්ත ස්වභාව ඇති. **න තරන්ති** **පාරං** යනු නිවන නැමති පරතෙරට යන්නට නොහැකි වෙති.
**අයං** යනු මහරජතුමනි, මේ මගේ ආත්මභාවය පෙර අස් ගොව්වන් සමග වඩන්නේ මහජනයා පැහැර ගැනීම් පෙළීම් ආදී වශයෙන් බොහෝ රුදුරු සැහැසිකම් කළේය. **ස්වායං ගහීතො** යනු ඒ මේ ඒ කර්මයේ විපාක මා විසින් ගන්නා ලදි. **නහි** **මොක්ඛිතො** **මෙ** යනු සසර පැවැත්ම ඇති කල්හි මේ අකුසල විපාකයන්ගෙන් මට මිදීමක් නැත. **ඔරුන්‍ධියානං පරිරක්ඛිස්සාමි** යනු දැන් කාය වාග් දොරටු වසමින් වලහා එය රකින්නෙමි. කවර කරුණින්ද? **මායං පුනලුද්දමකාසි කම්මං** යනු මම මෙතැන් පටන් පව් නොකර යහපතම කරන්නෙමි.
තෙපි සිටිව්. ඔබලා සමග කථා කරන්නා වූම මා වෙත ව්‍යාධි ජරා මරණාදිය පැමිණේයයි අවවාද කර යොදුනක් පමණ වූ පිරිස ගෙන නික්මී හස්තිපාල කුමාරයාගේම සමීපයට ගියේය. හෙතෙම අහසෙහි සිට ඔහුට ධර්මය දේශනා කර සොහොයුර, මේ සමාගමය මහත් වූවක් වන්නේය. පළමුව මෙහිම වෙමුයි කීවේය. අනිකාද මැනවයි පිළිගත්තේය. දෙවන දවස්හි රජුද පුරෝහිතයාද ඒ උපායෙන්ම ගෝපාල කුමාරයාගේ නිවෙසට ගොස් ඔහු වෙතින්ද එසේම සතුටු වූවාහු තමා පැමිණි කරුණ කීවාහුය. හෙතෙමේද අශ්වපාල කුමාරයා මෙන් ප්‍රතික්‍ෂේප කර මම බොහෝ දින පටන් පැවිදි වනු කැමැත්තේම වීමි. වනයෙහිදී නැතිවුන ගොනෙකු සොයන්නාක් මෙන් පැවිද්ද සොයමින් හැසිරෙමි. එහෙයින් මගේ නැතිවුන ගොනාගේ පියසලකුණු මෙන් සොහොයුරන් විසින් ගිය මග දක්නා ලදිමි. ඒ මම ඒ මාර්ගයෙන්ම යන්නෙමියි කියා,
11. රජතුමනි, යම් සේ පුරුෂයෙක් වනයෙහිදී නැති වූ ගවයෙකු නොදක්නේ සොයයිද? ඒසුකාරී රජතුමනි, මගේ අර්ථයද එසේ නටුයේය. රජතුමනි, ඒ මම කෙසේ නම් එය නොසොයන්නෙම්ද?
යන ගාථාව කීවේය.
එහි **එසුකාරී** යනු රජු අමතයි. **මමත්‍ථො** යනු වනයෙහිදී නැති වූ ගවයෙක් මෙන් මගේ පැවිද්ද සංඛ්‍යාත වූ අර්ථය නැතිවූයේය. **සොහං **යනු ඒ මම අද පැවිද්දන්ගේ මාර්ගය දැක කෙසේ නම් පැවිද්ද නොසොයන්නෙම්ද? රජතුමනි, සොහොයුරන් විසින් ගිය මගම යන්නෙමියි.
ඉක්බිති (ඔවුහු) ඔහුට කියනුයේ දරුව ගෝපාලකය, එක් දිනක් දෙතුන් දිනක් බලාපොරොත්තු වෙහි. අප අස්වසා පසුව පැවිදි වන්නෙහි යයි කීවාහුය. හෙතෙම මහරජතුමනි, අද කළයුතු කටයුත්ත හෙට කරන්නෙමියි නොකිව යුතුය. යහපත් කටයුත්ත අදම කළ යුතුයයි කියා වෙනත් ගාථාවක් කීවේය.
12. හෙට යයි කියන පුරුෂයා පිරිහේ. අනික් දා යයි කියන්නාද පිරිහේමය. නොපැමිණි යමක් වේද, එය නැතැයි කියා දැන උපන්නා වූ කුසල් සහගත අදහස කවර නම් නුවණැත්තෙක් දුරු කරන්නේද?
එහි **හීය්‍යො** යනු හෙට යන අර්ථයි. **පරෙ** යනු දෙවන දවස්හි මෙය කියන ලද්දේ වෙයි. යමෙක් අද කළයුතු කාර්යය හෙටදැයිද හෙට කළයුතු කාර්යය අනිත්දා යයි කියා නොකරයිද, හෙතෙම ඒ හේතුවෙන් පිරිහෙයි. ඒ කාර්යය කරන්නට නොහැකි වේයයි මෙසේ ගෝපාල කුමරු භද්දේකරත්ත නම් වූ පිළිවෙල කීවේය. ඒ මේ අර්ථය භද්දෙකරත්ත සූත්‍රයෙන් කිවයුතුය. **නෙතමත්‍ථි** යනු යමක් නොපැමිණියේද, එය “මෙය නැතැයි” දැන, **උප්පන්නං** **ඡන්‍දං** යනු කුසලය පිළිබඳ කැමැත්ත. කවරනම් පණ්ඩිතයෙක් **පනුදෙය්‍ය** අත්හරින්නේද?
ගෝපාල කුමාරයා මෙසේ ගාථා දෙකකින් ධර්මය දේශනා කර තෙපි සිටිව්. ඔබලා සමග කථා කරන්නා වූම මා වෙත ව්‍යාධි, ජරා, මරණයන් එළඹෙත් යයි යොදුනක් පමණ වූ පිරිස ගෙන නික්මී සොහොයුරන් දෙදෙනාගේ සමීපයට ගියේය. හස්තිපාල ඔහුටද ධර්මය දේශනා කළේය. දෙවන දවස්හි රජුද පුරෝහිතයාද ඒ උපායෙන්ම අජපාල කුමාරයාගේ නිවෙසට ගොස් ඔහු වෙතින්ද එසේම සතුටු වූවාහු තමා පැමිණි කරුණ කියා සේසත ඔසවන්නෙමුයි කීවාහුය. කුමාරයා මෙසේ කීවේය. මගේ සහෝදරයෝ කොහිදැයි යනුවෙනි. ඔවුහු අපට රාජ්‍යයෙන් වැඩක් නැතැයි සේසත අත්හැර තුන්යොදුන් පමණ වූ පිරිස රැගෙන නික්මී ගංගා තීරයෙහි හුන්නාහු යයි කීහ. මම මගේ සොහොයුරන් විසින් හලන ලද කෙළ හිසින් ගෙන නොහැසිරෙන්නෙමි. මමද පැවිදි වන්නෙමියි කීවේය. දරුව, ඔබ වූ කලී තරුණය. අප අත බර ඇත්තේය. වයසට ගිය කල්හි පැවිදි වන්නෙහි යයි කීවෝය. ඉක්බිති කුමාරයා ඔහුට කියනුයේ තෙපි කුමක් කියව්ද? මේ සත්ත්වයෝ තරුණ කාලයෙහිද මහලු කාලයෙහිද මැරෙන්නෝම නොවේද? මෙතෙම තරුණ කාලයෙහි මැරෙන්නේය. මෙතෙම මහලු කාලයෙහි මැරෙන්නේ යයි කිසිවෙකුගේ අතෙහි හෝ පයෙහි හෝ සළකුණක් නැත. මම මගේ මරණය සිදුවන කාලය නොදනිමි. එනිසා දැන්ම පැවිදි වන්නෙමියි කියා ගාථා දෙකක් කීවේය.
13. මම භාවභාව විලාසයෙන් මත්වූවක වැනි වූ දුනුකේ මල් වැනි ඇස් ඇති තරුණ කුමාරිකාවක දකිමි. නොවළඳනා ලද කාම සම්පත්තීන් ඇති පළමු වයසෙහි හුන් ඒ කුමරිය මාරයා රැගෙන යයි.
14. තරුණ වූ මාව පිහිටි අග පසඟ ඇති මනා මුහුණැති ඉතා දැකුම්කළු වූ රන්වන් වූ කුසුම්භ (වස්ත්‍ර පෙවීමට ගන්නා මල් වර්ගයකි) කෙසරු වැනි රැවුල් ඇති (කුමාරයෙක්ද මරණයට යන්නේය) එහෙයින් මම පළමුව කාමයන්ද ගිහිගෙයද අත්හැර පැවිදි වන්නෙමි. දේවයන් වහන්ස, මා අනුදනුවයි කීවේය.
එහි **වො** යනු නිපාතයක් පමණි. දකිමි යන අර්ථයි. **මත්තූප**මං යනු ඉගිබිඟි පෑමෙන් මත්වූවක මෙන් හැසිරෙන්නී වූ. **කෙතක** **පුප්ඵනෙත්තං** දුනුකෙයියා මලක පෙත්තක් මෙන් මහත් වූ දිගු වූ නෙත් ඇති. **අභූත්ත භොගෙ** යනු මෙසේ මෙසේ උතුම් වූ රූපයක් දරන්නා වූ පළමු වයසෙහි පසුවන්නා වූ කාම සම්පත්තීන් අනුභව නොකළ කුමාරියක් මව්පියන් මත්තෙහි මහත් වූ ශෝකයක් හෙළා මරු ගෙන යයි. **සුජාතො** මනාව පිහිටි අවයව ඇති. **සුමුඛො** රන් කැඩපතෙහි පුන්සඳ හා සමාන මුහුණ ඇති. **සුදස්සනො** යනු උතුම් රූපයක් දරන හෙයින් දැකුම්කළු වූ. **සාමො** යනු රන්වන් වූ. **කුසුම්හ පරිකිණ්ණමස්සු** යනු පිහිටි අයුර පිළිබඳ අර්ථයෙන්ද සියුම් බව පිළිබඳ අර්ථයෙන්ද තරුණ කුසුම්හ කෙසරු හා සමාන වූ රැවුලින් ගැවසී ගත්, මෙවැනි ස්වභාවයෙන් යුක්ත වූද කුමාරයා මරු වසඟයට යයි. එබඳු වූ මහමෙර උපුටන්නාක් මෙන් කරුණා රහිතව මරු රැගෙන යයි දක්වයි. **හිත්‍වාන කාමෙ පටිගච්ච ගෙහං අනුජාත මං පබ්බජිස්සාමි** **දෙව** යනු දේවයන් වහන්ස, අඹුදරු නැමති බැම්ම උපන්කල්හි එම බැඳීම නොසිඳිය හැක්කේ වෙයි. එහෙයින් මම පළමුව කාමයන්ද ගිහිගෙයද අතහැර දැන්මම පැවිදි වන්නෙමි. මා අනුදැනුව මැනවි යනුයි.
මෙසේද කියා තෙපි සිටිව්. ඔබලා සමග කථා කරන්නා වූ මා වෙත ව්‍යාධි ජරාමරණ එළඹේමයයි ඔවුන් දෙදෙනා වැඳ යොදුනක් පමණ වූ පිරිස ගෙන නික්මී ගංගා තීරයටම ගියේය. හස්තිපාල තෙමේ අහසෙහි සිට ඔහුටද ධර්මය දේශනා කර සමාගමය බොහෝ වන්නේ යයි කියා එහිම හුන්නේය. දෙවන දවස්හි පුරෝහිතයා පළඟ මැදට ගියේ හිඳ මෙසේ සිතුවේය. මගේ පුත්‍රයෝ පැවිදි වූවාහුය. දැන් මම හුදකලා වූයේම මිනිස් කණුවක් මෙන් වූයෙමි. මමද පැවිදි වන්නෙමියි සිතා හෙතෙම බැමිණිය සමග සාකච්ඡා කරනුයේ
15. අතුපතර කරණකොට ගෙන ගස යන නම ලබයි. පහව ගිය අතු ඇති ගස කණුව යයි කියත්. මා අද පහව ගිය පුතුන් ඇත්තෙක් වෙයි. වාසෙට්ඨිය, දැන් පැවිදිවීමට කාලයයි.
යන ගාථාව කීවේය.
එහි **ලබතෙ සමඤ්ඤං** යනු ගස යන ව්‍යවහාරය ලබයි. **වාසෙට්ඨි** යනු බැමිණියට අමතයි. **භික්ඛාචරියාය** යනු මටද පැවිද්දට කාලයයි. පුතුන්ගේ සමීපයටම යන්නෙමියි යනුයි.
හෙතෙම මෙසේ කියා බ්‍රාහ්මණයන් කැඳවීය. බමුණෝ සැටදහසක් රැස් වූවාහුය. ඉක්බිති ඔවුන්ට තෙපි කුමක් කරව්දැයි කීවේය. ආචාර්යතුමනි, ඔබ කුමක් කරහිද? මම මගේ පුතුන් සමීපයෙහි පැවිදි වන්නෙමියි කීවේය. නිරය උණුසුම් වන්නේ ඔබට පමණක් නොවේ. අපටද උණුසුම් වේ. අපිද පැවිදි වන්නෙමුයි කීහ. හෙතෙම අසූකෙළක් ධනය බැමිණියට පවරා දී යොදුනක් පමණ වූ බමුණු පිරිස ගෙන නික්මී පුතුන්ගේ සමීපයටම ගියේය. හත්‍ථිපාල තෙමේ ඒ පිරිසටද අහසෙහි සිට ධර්මය දේශනා කළේය. දෙවන දවස්හි බැමිණියද මෙසේ සිතුවාය. මගේ පුත්‍රයෝ සතරදෙනා සේසත අත්හැර පැවිදි වන්නෙමුයි ගියාහුය. බමුණාද පුරෝහිත තනතුර සමග අසූකෙළක් ධනය හැර පුත්‍රයන් සමීපයටම ගියේය. මම මෙහි කුමක් කරන්නෙමිද? පුතුන් විසින් ගිය මගින්ම යන්නෙමියි සිතා ඇය අතීත උදාහරණයක් ගෙනහැර පාමින් ප්‍රීති වාක්‍යයක් ප්‍රකාශ කළේය.
16. යම් සේ කොස්වාළිහිණියෝ අහසෙහි නොගැටෙමින් යත්ද, හංසයෝ වැසි සමය අවසානයෙහි අඳින ලද දැල් පලාගෙන යත්ද? එසේ මගේ පුත්‍රයෝද සැමියාද යති. ඒ මම දැනුවත් වන්නී කවර හේතුවක් නිසා නොයන්නෙම්ද?
එහි **අඝස්මිං කොඤ්චාම යථා** යනු යම් සේ අහසෙහි කොස්වාළිහිණි පක්‍ෂියෝ නොගැටෙන්නාහු යත්ද? **හිමච්චයෙ** යනු වැසිකාලය අවසානයෙහි, **තන්තානි ජාලානි පදාළෙය්‍ය හංසා** යනු අතීතයෙහි සයානූ දහසක් ස්වර්ණ හංසයෝ වැසිකලට පොහෝනා හැල් රන් ගුහාවෙහි බහා තබා හිමයට බියෙන් පිටතට නොනික්මී සිව්මසක් එහිම වාසය කරත්. ඉක්බිති “උණ්ණානාභි” නම් මකුළුවෙක් ඔවුන්ගේ ගුහාදොර දැළ බඳී. ඒ හංසයෝ තරුණ හංසයන් දෙදෙනෙකුට දෙගුණයක් ගොදුරු දෙති. ඔවුහු දෙදෙනා ශක්ති සම්පන්න හෙයින් ඒ දැල සිඳ පළමුව යෙත්. සෙස්සෝ ඔවුන් ගිය මගින්ම යත්. ඇය ඒ බව ප්‍රකාශ කරමින් මෙසේ කීවාය. මෙය කියන ලද්දේමය. යම් සේ කොස්වාළිහිණියෝ අහස්හි නොගැටෙන්නාහු යත්ද, එසේ හිම අවසන් වූ කල්හි, වැසි සමය ඉක්මුණ කල්හි තරුණ හංසයෝ දෙදෙන ගොතන ලද දැල් පලා යති. අනතුරුව ඔවුන් ගිය මගින්නට සෙසු හංසයෝද යති. දැන් වනාහි මගේ පුත්‍රයෝ තරුණ හංසයන් දැල පලන්නාක් මෙන් කාමය නැමති දැල සිඳ ගියෝය. මවිසින්ද ඔවුන් ගිය මගින්ම යා යුතුයයි මේ අදහසින් **ගච්ඡන්ති පුත්තා ච පතී ච** **මය්‍යාං ස්වාහං කථං නානුවජෙ පජානං** යයි කීවේය.
මෙසේ ඇය මම මෙසේ දන්නී කෙසේ නම් පැවිදි නොවන්නෙම් දැයි සනිටුහන් කොට බැමිණියන් කැඳවා මෙසේ කීවේය. තෙපි කුමක් කරහුදැයි යනුවෙනි. ආර්යාවනි, ඔබ කුමක් කරහිද? මම පැවිදි වන්නෙමි. අපිද පැවිදි වන්නෙමුයි කීවාහුය. ඇය ඒ සම්පත් අත්හැර යොදුනක් පමණ පිරිස ගෙන පුතු සමීපයටම ගියාය. හස්ථිපාලයාද පිරිස් සහිත වූ ඇයට අහසෙහි හිඳ ධර්මය දේශනා කළේය. දෙවන දවස්හි රජු පුරෝහිතයා කොහිදැයි විමසීය. දේවයන් වහන්ස, පුරෝහිතයාද ඔහුගේ බැමිණියද සියළු ධනය අත්හැර යොදුන් දෙකක් පමණ පිරිස ගෙන පුතුන්ගේ සමීපයටම ගියාහුයයි කීහ. රජු අස්වාමික ධනය අපටම පැමිණේ යයි ඔහුගේ ගෙයින් ධනය ගෙන්වීය. ඉක්බිති ඔහුගේ අගමෙහෙසිය රජු කුමක් කරයිදැයි විමසා පුරෝහිතයාගේ ගෙයින් ධනය ගෙන්වා ගනීයයි කී කල්හි පුරෝහිතයා කොහිදැයි කියා බිරිඳ සහිතව පැවිද්ද සඳහා ගියේ යයි අසා මේ රජු බමුණා විසින්ද බැමිණිය විසින්ද පුතුන් සිව්දෙනා විසින්ද අත්හළ වමනය වැනි හෙළන ලද කෙළ මෝහයෙන් මුළා වී තමාගේ ගෙට ගෙන්වා ගනී. උපමාවකින් ඔහුට කරුණු අවබෝධ කරවමියි මස්ලොඹුවෙන් (මස්කපන තැන) මස් ගෙන්වා රජ මිදුලෙහි රැස් කරවා සෘජු මාර්ග අවුරා දැලකින් වට කරවීය. ගිජුළිහිණියෝ දුරදීම දැක එය ගැනීම පිණිස බැස්සාහුය. එහි නුවණැති පක්‍ෂීහු දැල අතුරන ලද බව දැන ඉතා බරැතිව සෘජුව ඉගිලෙන්නට නොහැකි වෙමුයි තමා කන ලද මස්ද හෙලා දැලෙහි නොඇලී සෘජුවම ඉගිලී ගියාහුය. අඳබාලයෝ ඔවුන් විසින් හෙලන ලද වමාරන ලද මස් කා බරැති වී සෘජුව ඉගිලෙන්නට අපොහොසත් වන්නාහු ගොස් දැලෙහි බැඳුනාහුය. ඉක්බිති එක් ගිජුලිහිණියෙකු ගෙනවුත් දේවියට දැක්වූවාහුය. ඇය ඌ රැගෙන රජු සමීපයට ගොස් රජතුමනි, එන්න. රජමිදුලෙහි එක් කටයුත්තක් දකින්නෙමුයි සීමැදුරු කවුළුව විවෘත කර මහරජතුමනි, මේ ගිජුලිහිණියන් බලවයි කියා ගාථා දෙකක් කීවාය.
17. මේ පක්‍ෂීහු මස් අනුභව කර වමාරා බැහැරට පියඹා යෙත්. යමෙක් අනුභව කර නොවැමෑරුවහුද ඔවුහු මගේ අතට පැමිණියෝ වූහ.
18. බ්‍රාහ්මණයා කාම සම්පත් වැමෑරුවේය. ඔබ ඒවා පසුව අනුභව කළෙහිය. රජතුමනි, යමෙක් වැමෑරු දෙය අනුභව කරන පුරුෂයෙක් වේද ඔහු පැසසිය යුතු නොවෙයි.
එහි **භුත්‍වා වමිත්‍වා ච** යනු මස් කා ද වමාරාද **පච්චාවමිස්සසි** යනු නැවත අනුභව කරන්නෙහිද? **වන්තාදො** යනු අනුන්ගේ වමනය කන්නා. **පසංසියො** යනු තෘෂ්ණා වසඟයට පත් ඒ මෝඩයා බුද්ධාදී පණ්ඩිතයන් විසින් පැසසිය යුත්තෙක් නොවෙයි.
රජු ඒ අසා විපිළිසර වීය. තුන් භවය ගිනි ගත්තාක් මෙන් වැටහුනි. අදම රාජ්‍යය හැර මවිසින් පැවිදි වන්නට වටනේ යයි උපන් සංවේග ඇත්තේ දේවියට ස්තුති කරමින් ගාථාවක් කීවේය.
19. යම්සේ බලවතෙක් මඩෙහි පලිපයෙහි ගිලිනු දුබල පුරුෂයෙකු උඩට ඔසවන්නේද? පඤ්චාල රජ දුවණියනි, එසේම මනාව කියන ලද ගාථාවන්ගෙන් ඔබ මා ගොඩලූයේ වෙයි.
එහි **ව්‍යපන්නං** යනු ගිලුනා වූ. **විසන්තං** යනුද පෙළයි. **උද්ධරෙය්‍ය** යනු කෙස්වලින් හෝ අත්වලින් ගෙන ඔසවා ගොඩ තබන්නේය. **උදතාරී** යනු කාම නැමති මඩ වලෙන් ගොඩ ගත්තේය. **උදතාසි** යනුද පෙළයි. මේම අර්ථ වේ. **උද්ධතාසි** යනුද පෙළ වේ. ගොඩගත්තේය යන අර්ථයි. **පඤ්චාලී** යනු පඤ්චාල රජ දුවණියනි,
මෙසේද කියා එකෙනෙහිම පැවිදි වනු කැමැත්තේ වී ඇමතිවරුන් කැඳවා මෙසේ කීය. තෙපි කුමක් කරව්දැයි. දේවයන් වහන්ස, ඔබවහන්සේ කුමක් කරහිදැයි ඔවුහු විමසූහ. මම හස්තිපාල සමීපයෙහි පැවිදි වන්නෙමියි. දේවයන් වහන්ස, අපිද පැවිදි වන්නෙමුයි කීහ. රජු දොළොස් යොදුන් පමණ වූ බරණැස් නුවර රාජ්‍යය අත්හැර ප්‍රයෝජනයක් ඇත්තෝ සේසත නගව් යයි ඇමති සමූහයා විසින් පිරිවරන ලදුයේ තුන්යොදුන් පමණ වූ පිරිස ගෙන කුමාරයා සමීපයටම ගියේය. හස්තිපාල තෙමේ ඔහුටද පිරිසටද අහසෙහි හුන්නේ ධර්මය දේශනා කළේය. ශාස්තෲන් වහන්සේ රජු පැවිදි වූ බව දේශනා කරමින්.
20. දිශාවන්ට අධිපති ඒසුකාරි මහරජතුමා මෙසේ කියා ඇතෙක් බැමි සිඳ මෙන් රට හැර පැවිදි වූයේය.
යන ගාථාව කීවේය.
දෙවන දවස්හි නගරයෙහි නතරවූ ජනයා රැස්වී රජදොරට ගොස් දේවියට දන්වා මාළිගයට පිවිස දේවියට වැඳ එකත්පස්ව සිටියේ,
21. නරවීර ශ්‍රේෂ්ඨ වූ රජුද රට අත්හැර පැවිදි වීමට කැමති වීය. රජු අපට යම්සේ වීද, ඔබද එසේ වව. අප විසින් රක්නා වූ රාජ්‍යය අනුශාසනා කරව.
යන ගාථාව කීවේය.
එහි **අනුසාස** යනු අප විසින් ආරක්ෂා කරන ලද්දී වී දැහැමෙන් රාජ්‍යය කරවයි. ඇය මහජනයාගේ කථාව අසා සෙසු ගාථාවෝ කීවේය.
22. නරවීර ශ්‍රේෂ්ඨ වූ රජුද රට හැර පැවිදි වීමට කැමති වීය. මම සිත් අලවන්නා වූ කාමයන් අත්හැර හුදකලාව ලොව හැසිරෙන්නෙමි.
23. නරවීර ශ්‍රේෂ්ඨ වූ රජුද රට හැර පැවිදිවීමට කැමති වීය. මමද අධික වූ කාමයන් අත්හැර හුදකලාව ලොව හැසිරෙන්නෙමි.
24. කාලයෝ ඉක්ම යත්. රාත්‍රීහු තරණය කරත්. වයස් කොටස් අනුපිළිවෙලින් හැරදමයි. මමද සිත් අලවන සුළු වූ කාමයන් අත්හැර හුදකලාව ලොව හැසිරෙන්නෙමි.
25. කාලයෝ ඉක්ම යත්. රාත්‍රීහු තරණය කරත්. වයස් කොට ඒ අනුපිළිවෙලින් හැරදමයි. මමද අධික වූ කාමයන් අත්හැර හුදකලාව ලොව හැසිරෙන්නෙමි.
26. කාලයෝ ඉක්ම යත්. රාත්‍රීහු තරණය කරත්. වයස් කොටස් පිළිවෙලින් හැරදමයි. මමද සිසිල් වූවා සියළු රාගාදී සංගයන් ඉක්මවා හුදකලාව ලොව හැසිරෙන්නෙමි.
එහි **එකා **යනු පුතුන් දූවරුන් කෙලෙසේ ආදී ගැහැටින් මිදී මෙලොව හුදකලාව හැසිරෙන්නෙමි. **කාමානි **යනු රූපාදී කාමගුණයෝ. **යථොධිකානි** යනු යම් යම් සීමාවකින් සිටියෝද ඒ ඒ පමණින් සිටියා වූ කාමයන් අත් හරින්නෙමි. කිසිවක් ස්පර්ශ නොකරමි යන අර්ථයි.** අච්චෙන්ති** **කාලා** යනු පෙරවරු ආදී වූ කාලයෝ ඉක්ම යත්. **තරයන්ති** යනු නොසිස් වී ආයු සංස්කාරයෝ ගෙවනු ලබන්නී කාදමනු ලබන්නී ගෙවී යත්. **වයො** **ගුණා** යනු පළමු වයස ආදී වු තුනද මන්‍දදසක ආදී වූ දොළොස් වැදෑරුම් වූද කොටස්. **අනුපුබ්බං ජහන්ති** යනු මතු මතු කොටසට නොපැමිණ එහි එහිම නිරුද්ධ වේ. **සීති භූතා** යනු උණුසුම ඇති කරන්නා වූ උණුසුම් ස්වභාව ඇති කෙලෙස් අතහැර සිසිල් වී. **සබ්බමතිච්ච** **සංගං** යනු රාග සංඝ ආදී වූ සියළු සංගයන් ඉක්මවා හුදකලාව හැසිරෙන්නෙමි. හත්‍ථිපාල කුමාරයා සමීපයට ගොස් පැවිදි වන්නෙමි.
ඇය මෙසේ මේ ගාථාවන්ගෙන් මහජනයාට ධර්මය දේශනා කර ඇමති භාර්යාවන් කැඳවා තෙපි කුමක් කරව්දැයි කීවාය. ආර්යාවනි, ඔබතුමිය කුමක් කරහිද? මම පැවිදි වන්නෙමි. අපිද පැවිදි වන්නෙමුයි ඇය මැනවයි රජ මාලිගයෙහි රන් භාණ්ඩාගාර ආදිය ආදිය විවෘත කරවා අසවල් තැන අසවල් තැන මහා නිධානයක් නිදන් කරන ලදැයි රන්පතෙහි ලියා තබා දෙන ලද්දේමය. ප්‍රයෝජන ඇත්තෝ ගෙන යත්වායි කියා රන්පත මහ පොළොවෙහි ටැඹක බඳවා නගරයෙහි බෙර හසුරුවා මහා සම්පත් අතහැර නගරයෙන් නික්මුනාය. එකෙනෙහි සියළු නුවර රජුද දේවියද රාජ්‍යය හැර පැවිදි වන්නෙමුයි නික්මුනාහුය. දැන් අපි කුමක් කරමුදැයි කැළඹුනි. අනතුරුව මිනිස්සු පිරුණා වූම ගෙවල් අතහැර දූපුතුන් ගෙන නික්මුනාහුය. සියළු සත්ත්වයෝ පිටත්කර හරනා ලද ක්‍රමයෙන්ම සිටියාහු ආපසු හැරී බලන්නෙක් නම් නොවීය. සියළු නුවර හිස් වීය. දේවියද තුන්යොදුන් පිරිස ගෙන එහිම ගියාය. හත්‍ථිපාල තෙමේ ඇයටද පිරිසටද අහසෙහි සිටිමින් ධර්මය දේශනා කර දොළොස් යොදුන් පමණ වූ පිරිස ගෙන හිමවතට අභිමුඛ වූයේ පිටත්ව ගියේය. හත්‍ථිපාල කුමාරයා දොළොස් යොදුන් වූ බරණැස් නුවර හිස් වූවක් කර පැවිදි වන්නෙමියි මහජනයා රැගෙන හිමවතට යයි. එම්බල, අපි කුමක් හෙයින් නොයන්නෙමුදැයි සියළු කසීරට කැළඹුනි. මෑත කාලයෙහි පිරිස තිස්යොදුනක් වීය. හෙතෙම ඒ පිරිස සමග හිමාලයට පිවිසියේය.
ශක්‍රයා විමසා බලනුයේ ඒ පුවත දැන හත්‍ථිපාල කුමාරයා අභිනිෂ්ක්‍රමණයෙහි නික්මුනේය. මහත් වූ සමාගමයක් වන්නේය. වසන තැනක් ලබන්නට වටනේ යයි “යව දිගින් සතිසක් යොදුන් වූ පළලින් පසළොස් යොදුන් වූ අසපුවක් මවා පැවිදි පිරිකර සළසාලව”යි විශ්ව කර්මයාට ඇණවීය. හෙතෙම මැනවයි පිළිවදන් දී ගංතෙර සිත්කළු බිම් කොටසක කී පමණ වූ අසපුවක් මවා පන්සල්වල දඬුමැසි තණ ඇතිරිලි අසුන් ආදිය පනවා සියළු පිරිකර මැවීය. එක එක පන්සලක දොර එක එක සක්මන් මළුවෙකි. රතුපැහැ ගඩොලින් පිළිසන් වූයේය. සුණු පිළියම් කළේ වීය. වැතිර සිටිනා ආලම්බන ඵලක සහිතය. ඒ ඒ තන්හි නන් පැහැ ඇති සුවඳවත් මලින් ගැවසී ගත් මල් ගස්ය. එක් එක් සක්මන් මළුවක කෙළවරෙහි එක එක දියෙන් පිරුණු ළිඳෙකි. ඒ සමීපයෙහි එක එක ගෙඩි පිරුණු ගසෙකි. ඒ එකම ගසක් වූයේද සියළු ගෙඩි ඵල දරයි. මේ සියල්ල දේවතානුභාවයෙන්ම වීය. විශ්වකර්මයා අසපුව මවා පන්සල්වල පැවිදි පිරිකර තබා යම් කිසිවෙක් පැවිදි වනු කැමැත්තෝ නම් මේ පිරිකර ගනිත්වායි දෑහිඟුලෙන් (රත් හිරියල්) බිත්තියෙහි අකුරු ලියා තමාගේ ආනුභාවයෙන් බියකරු ශබ්ද ඇති සිව්පාවුන් හා පක්‍ෂීන්ද නපුරු දැකුම් ඇති අමනුෂ්‍යයන්ද ඉවත් කරවා සිය තැනටම ගියේය.
හත්‍ථිපාල කුමාරයා එක් පිය මගින් ශක්‍රයා විසින් දෙන ලද ආශ්‍රමයට පිවිස අකුරු දැක ශක්‍රයා විසින් මා මහාභිනිෂ්ක්‍රමණයෙහි නික්මුන බව දත්තේ වන්නේ යයි දොර විවරකොට පන්සලට පිවිස තවුස් පැවිදි වේශය ගෙන නික්මී සක්මන්මළුවට බැස කිහිපවරක් ඔබිනොබ සක්මන් කර සෙසු ජන සමූහයා පැවිදි කරවා ආශ්‍රමය විමසා බලනුයේ ළදරුවන් ඇති ස්ත්‍රීන්ට මැද තන්හි පන්සලක් දුන්නේය. ඉන් අනතුරුව මහළු ස්ත්‍රීන්ටද ඉන් අනතුරුව වඳ ස්ත්‍රීන්ටද හාත්පස වටකර පුරුෂයන්ටද දුන්නේය. ඉක්බිති එක් රජෙක් බරණැස් නුවර රජු නැතැයි අවුත් අලංකාර කර සරසන ලද නගරය බලා රජමැදුරට නැග ඒ ඒ තැන රන් රැස දැක මෙබඳු වූ නගරයක් අතහැර පැවිදි වූ කළ පටන් මේ පැවිද්ද නම් මහත් වූවක් වන්නේ යයි සලකා සුරාසොඬුන් අතින් මාර්ගය අසා හත්‍ථිපාලගේ සමීපයට ගියේය. හත්‍ථිපාල තෙමේ ඔහු වන කෙළවරට පැමිණි බව දැන පෙරමගට ගොස් අහසෙහි හුන්නේ පිරිසට ධර්මය දේශනා කර අසපුවට පමුණුවා සියළු පිරිස පැවිදි කරවීය. මේ උපායෙන් අන් රජවරු සදෙනෙක්ද පැවිදි වූහ. රජවරු සත්දෙනෙක් සම්පත් අත්හළහ. සතිස් යොදුන් ආශ්‍රමය නිරතුරුව පිරුණේය. යමෙක් කාම විතර්ක ආදීන්ගෙන් එක්තරා විතර්කයක් කල්පනා කරයිද මහා පුරුෂ තෙමේ ඔහුට ධර්මය දේශනා කර සතර බ්‍රහ්ම විහාර භාවනාවද කසිණ භාවනාවද කියයි. ඔවුහු බොහෝකොට ධ්‍යාන අභිඥා උපදවා තුන් කොටසින් දෙකොටසක් බ්‍රහ්ම ලෝකයෙහි උපන්නාහුය. තෙවන කොටස ත්‍රිවිධ කර එක් කොටසක් බ්‍රහ්ම ලෝකයෙහි ඉපදුනි. එක් කොටසක් සවැදෑරුම් කාම ස්වර්ගයෙහිද එක් කොටසක් තවුසන්ට වතාවත් කර මිනිස්ලොව උසස් කුල තුනෙහිද උපන්නේය. මෙසේ හත්‍ථිපාලගේ ශාසනය නිරය, තිරිසන්, ප්‍රේත, අසුර යන සතර අපායන්ගෙන් පහවූවක් විය.
මේ තම්බපණ්ණි දිවයිනෙහි පෘථුවිචාලක ධර්මගුප්ත තෙරණුවෝද කන්‍දර වැසි ඵුස්සදේව තෙරණුවෝද මතු මණ්ඩල මලය වැසි මහා සංඝරක්ඛිත තෙරණුවෝද මලියමහාදේව තෙරණුවෝද භග්ගිරිවාසී මහාදේව තෙරණුවෝද ග්‍රාමාන්ත පර්වතවාසී මහාසීවලී තෙරණුවෝද කලවැල් මණ්ඩපවාසී මහා නාග තෙරණුවෝද කුද්දාලක සමාගමෙහි මූගපක්ඛ සමාගමෙහි චූලසුතසෝම සමාගමෙහි අයොඝර සමාගමෙහි හත්‍ථිපාල සමාගමෙහිදී සියල්ලට පසුව නික්මුණු පුරුෂයෝ වූහ. එහෙයින් භාග්‍යවතුන් වහන්සේ,
“**අභිත්‍ථරෙථ කල්‍යාණෙ”** යයි වදාළ සේක. [missing trans]
යහපත වහ වහාම කළ යුතුය.
ශාස්තෲන් වහන්සේ මේ ධර්මදේශනාව ගෙනහැර දක්වා මහණෙනි, පෙරද තථාගතයන් වහන්සේ මෙසේ මහබිනික්මනෙහි නික්මුනේම යයි වදාරා ජාතකය ගලපා වදාළ සේක. එකල්හි ඒසුකාරී රජු සුද්ධෝදන රජු වීය. දේවිය මහාමායා දේවිය වූවාය. පුරෝහිතයා කාශ්‍යප තෙරණුවෝ වූහ. බැමිණිය භද්දාකලාපිනිය වූවාය. අජපාල අනුරුද්ධ තෙරණුවෝද ගෝපාල මුගලන් තෙරණුවෝද අශ්වපාල සැරියුත් තෙරණුවෝද වූහ. සෙසු පිරිස බුද්ධ පිරිස විය. හත්‍ථිපාල මම ම වීමි යයි වදාළ සේක.
**යමෙක රත්තිං පඨමං **යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් මහාභිනිෂ්ක්‍රමණයම අරභයා දේශනා කළ සේක. මහණෙනි, තථාගතයන් වහන්සේ මහබිනික්මනෙහි නික්මුනේ දැන් පමණක් නොවේ යයි කියා අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි බ්‍රහ්මදත්ත රජුගේ අගමෙහෙසිය ගැබක් ලැබ ලබන ලද ගැබ් පෙරහැර ඇත්තේ පිරිපුන් ගැබ් ඇත්තී වූවා අළුයමට අනතුරුව පුතෙකු වැදුවාය. පෙර ආත්මභාවයක ඇයගේ එක් සපත්නියක තිගේ උපන් දරුවා කන්නට ලබන්නෙමියි ප්‍රාර්ථනයක් තැබුවාය. ඇය තොමෝ වඳ තැනැත්තියක වී පුත්‍රයාගේ මව පිළිබඳ ක්‍රෝධයෙන් ඒ ප්‍රාර්ථනාව කර යක්‍ෂ යෝනියෙහි උපන්නීය. අනෙක් තැනැත්තී රජුගේ අගමෙහෙසිය වී මේ පුත්‍රයා වැදුවාය. ඒ යකින්නිය එකල්හි අවකාශ ලැබ දේවිය දකිද්දීම පිළිකුල් කටයුතු ස්වරූප ඇත්තියක වී අවුත් ඒ දරුවා ගෙන පලා ගියාය. දේවිය යක්‍ෂණිය මගේ දරුවා ගෙන පලා යයි යයි මහත් වූ ශබ්දයෙන් කෑගැසුවාය. අනෙක් තැනැත්තීද දරුවා වැල් අලයක් මෙන් මුරු මුරු අනුකරණයෙන් කා දේවියට නොයෙක් විකාරයන් ගෙන බැන අඬගසා තර්ජනය කර ගියාය. රජු ඒ බව අසා යක්‍ෂණියට කුමක් කළ හැක්කේදැයි නිශ්ශබ්ද වීය. නැවත දේවිය ප්‍රසූත කරන කල්හි ආරක්‍ෂාව දැඩිව කළේය. දේවිය නැවතද පුතෙකු වැදුවාය. යක්‍ෂණිය අවුත් ඔහුද කා ගියාය. තෙවන වර ඇයගේ කුසෙහි මහබෝසත් තෙමේ පිළිසිඳ ගත්තේය. රජු මහජනයා කැඳවා දේවියට උපන් උපන් දරුවා එක් යක්‍ෂණියක කයි. කුමක් කළ යුතුදැයි විචාළේය. ඉක්බිති එක් අයෙක් යක්‍ෂයෝ තල්පතට බියවෙත්. (එනිසා) දේවියගේ අත්පාවල තල්පත් බඳනට වටනේයයි කීවේය. අනිකෙක් යකඩින් කළ ගේකට වදින්නට යකුන් බිය බැවින් යකඩින් ගෙයක් කිරීම වටනේ යයි කීවේය. රජු මැනවයි තමාගේ රටෙහි කම්මල්කරුවන් රැස් කරවා යකඩ ගෙයක් කරව් යයි අණ කරවා (නියෝජිතයන්) සහකරුවන් දුන්නේය. ඇතුල් නගරයෙහිම සිත්කළු බිම් කොටසක ගෙයක් තැනවූහ. ටැම් ආදී වූ සියළු ගෘහ උපකරණ යකඩින්ම වූහ. නව මාසයකින් යකඩමය මහා සිවුරැස් ශාලාව නිමාවට ගියේය. එය නිරතුරුව දැල්වෙන පහනක් මෙන් වෙයි.
රජු දේවියගේ ගැබ මුහුකුරා ගිය බව දැන යකඩ මාලිගය අලංකාර කර සරසා ඇය ගෙන යකඩ මාලිගයට පිවිසියේය. ඇය එහිදී වාසනා ගුණයෙන් හා පිං මහිමයෙන් යුත් පුත්‍රයෙකු වැදුවාය. ඔහුට අයොඝර කුමරු යයි නම් තැබුවාහුය. ඔහු කිරි මව්වරුන්ට දී මහත් වූ ආරක්ෂාව සංවිධානය කර රජු දේවිය රැගෙන නුවර පැදකුණු කර අලංකාර කරන ලද ප්‍රාසාදයටම නැංගේය. යක්‍ෂණියද ජල මෙහෙවරට ගොස් වෛශ්‍රවණ යක්රජුට ජලය ගෙන යන්නී ජීවිතක්‍ෂයට පත් වූවාය. මහාසත්ත්වයෝද යකඩ මාලිගයෙහිම වැඩී නුවණැති බවට පත් වූවෝ එහිදීම සියළු ශිල්ප උගත්හ. රජු මගේ පුත්‍රයාගේ වයස් ප්‍රමාණය කවරේදැයි ඇමතියන්ගෙන් විමසා දේවයන් වහන්ස, සොළොස් වයස්ය. දක්ෂය. ශක්ති සම්පන්නය. යකුන් දහසක්ද මැඩලන්නට සමර්ථයයි අසා ඔහුට රාජ්‍යය දෙමියි සියළු නගරය අලංකාර කරවා යකඩ නිවෙසින් ඔහු බැහැර කරවා ගෙන එව් යයි කීවේය. ඇමතියෝ දේවයන් වහන්ස, මැනවයි දොළොස් යොදුන් වූ බරණැස අලංකාර කරවා සියළු අලංකාරයන්ගෙන් සැරසූ මගුලැතු ගෙන එහි ගොස් කුමාරයා සරසා ඇතුපිට හිඳුවා දේවයන් වහන්ස, කුලය සතු වූ අලංකාර කරන ලද නගරය ප්‍රදක්‍ෂිණා කර පියා වූ කසීරට මහරජු වඳිව් අදම සේසත ලබන්නෙහු යයි කීවාහුය.
මහා සත්ත්වයෝ නගරය ප්‍රදක්‍ෂිණා කරනුයේ උයනින් සිත්කළු වූ වනපොකුණු බිම්වලින් රමණීය වූ පහයෙන් රමණීය වූ තැන දැක සිතුවේය. මගේ පියා මෙපමණක් කල් මා සිරගෙයි වාසය කරවීය. මෙවැනි අලංකාර වූ නගරය දක්නට නොදුන්නේය. මගේ කවර වරදක් වීදැයි ඇමතිවරුන්ගෙන් විමසීය. දේවයන් වහන්ස, ඔබගේ දෝෂයක් නැත. එක් යක්‍ෂණියක් ඔබගේ සහෝදරයන් දෙදෙනෙකු කෑවාය. එහෙයින් ඔබ ඔබගේ පියා යකඩ නිවසෙක වාසය කරවීය. යකඩ නිවස හේතුකොට ඔබගේ දිවි ලබන ලදැයි කීහ. හෙතෙම ඔවුන්ගේ කථාව අසා මෙසේ සිතීය. මම දස මසක් ලෝකුඹු නිරයෙහි මෙන්ම අසූචි නිරයෙහි මෙන්ද මව්කුස වාසය කර මව්කුසින් නික්මුන කල් පටන් අවුරුදු සොළොසක් මේ සිරගෙයි වාසය කළෙමි. පිටත බැලීමටද නොලදිමි. යකින්නියකගේ අතින් මිදුනේ නමුදු මම ජරාවට පත් නොවන්නේ නොවෙමි. මරණයට පත් නොවන්නේ නොවෙමි. මට රාජ්‍යයෙන් කවර ප්‍රයෝජනයක්ද? රාජ්‍යයෙහි පිහිටි කල් පටන් නික්මීම අපහසු වේ. අදම මගේ පියා වෙතින් පැවිද්ද අනුදන්වා හිමාලයට පිවිස පැවිදි වන්නෙමියි කියාය. හෙතෙම නගරය ප්‍රදක්‍ෂිණා කර රජගෙට පිවිස රජු වැඳ සිටියේය.
රජු ඔහුගේ ශරීර ශෝභාව බලා බලවත් වූ සෙනෙහසින් ඇමතියන් දෙස බැලීය. දේවයන් වහන්ස, තොප වෙනුවෙන් කුමක් කරමුදැයි කීවාහුය. මගේ පුත්‍රයා රන්රැසක තබා සක් තුනකින් අභිෂේක කර රන්මාලා සහිත සේසත ඔසවව් යයි කීය. මහාබෝධි සත්ත්වයෝ පියා වැඳ මට රාජ්‍යයෙන් වැඩක් නැත. මම පැවිදි වන්නෙමි. මගේ පැවිද්ද අනුදනුවයි කීය. දරුව, ඔබ රාජ්‍යය ප්‍රතික්‍ෂේප කර කවර කරුණක් නිසා පැවිදි වෙහිදැයි ඇසීය. දේවයන් වහන්ස, මම මව්කුසෙහි දසමාසයක් අසූචි නිරයෙහි මෙන් වාසය කර කුසින් නික්මුනේ යක්‍ෂ භය නිසා අවුරුදු සොළොසක් සිරගෙයි වසනුයේ පිටත බලන්නටද නොලැබුවෙමි. ඔසුපත් නිරයෙහි හෙළන ලද්දෙක් මෙන් වීමි. යකින්නියගෙන් මිදුනේ මුත් අජර-අමර නොවෙමි. මරු වසඟයෙන් දිනන්නට මවිසින් හෝ අන් කිසිවෙකු විසින් හෝ නොහැකිය. භවයෙහි උකටලී වූයේ වෙමි. යම්තාක් මා වෙත රෝග-ජරා-මරණ නොපැමිණේද ඒතාක් පැවිදි වී ධර්මයෙහි හැසිරෙන්නෙමි. මට රාජ්‍යයෙන් ප්‍රයෝජනයක් නැත. දේවයන් වහන්ස, මා අනුදනුවයි කියා පියාට ධර්මය දේශනා කරමින් මෙසේ කීවේය.
**1. **සත්ත්වයා පළමුව මව් ගැබෙහි යම් එක් රැයක් වාසය කරයිද? හෙතෙම වලාකුළක් මෙන් ඉදිරියට යයි. ඉදිරියට යන්නා වූ හෙතෙම ආපසු නොඑයි.
2. යුද්ධ කරන්නා වූද බලයෙන් යුක්ත වූද මිනිස්සු නොදිරන්නෝ නොවෙති. නොමිය යන්නෝද නොවෙති. ඒ සියල්ල ජාති-ජරා යන මෙයින් උවදුරට පැමිණියේ වේ. එහෙයින් ධර්මයෙහි හැසිරෙමි යන අදහස මට ඇති වෙයි.
3. රජතුමනි, අතිශයින් බිහිසුනු සිව්රඟ සෙනඟ බලහත්කාරයෙන් රටවල් ජය ගනී. මරහුගේ සෙනඟ ජයගන්නට උත්සාහ නොකරත්. එහෙයින් ධර්මයෙහි හැසිරෙමි යන අදහස මට ඇති වෙයි.** **
4. ඇතැම්හු ඇතුන්ගෙන් අශ්වයන්ගෙන් රියවලින් හා පාබල සෙනගින් පිරිවරන ලද්දෝ සතුරන්ගෙන් මිදෙත්. නමුත් මාරයාගෙන් මිදෙන්නට උත්සාහ නොකරත්. එහෙයින් ධර්මයෙහි හැසිරෙමි යන අදහස මට ඇතිවෙයි.
5. ශූරයෝ ඇත්-අස්-රිය-පාබල සෙනඟ යන මේවායින් යුක්ත වූවාහු සතුරු නගර බිඳිත්. නසත්. මරුගේ බලය බිඳින්නට උත්සාහ නොකරත්. එහෙයින් ධර්මයෙහි හැසිරෙමි යන අදහස මට ඇති වෙයි.
6. ත්‍රිමදගලිත මත් ඇත්තු නගර මඩිත්. ජනයා නසත්. (නමුත්) මරුගේ බලය මඩින්නට උත්සාහ නොකරත්. එහෙයින් ධර්මයෙහි හැසිරෙමි යන අදහස මට ඇති වෙයි.
7. නුවණැති වූ, නොවැරදිව දුර විදීමෙහි දක්ෂ වූ කරන ලද පුහුණුවීම් ඇති දුනු දරන්නෝ ඇත්තාහ. ඔවුහු මරු විදින්නට උත්සාහ නොකෙරෙත්. එහෙයින් ධර්මයෙහි හැසිරෙමි යන අදහස මට ඇති වෙයි.
8. අනෝතත්ත ආදී විල්ද පර්වත සහිත වනයෝද ක්‍ෂය වෙත්. ඒ සියල්ල දිගුකලක් ඇවෑමෙන් විනාශ වෙයි. ඒ සියල්ල කාලසීමාව අවසානයෙහි විනාශ වෙයි. එහෙයින් ධර්මයෙහි හැසිරෙමි යන අදහස මට ඇති වෙයි.
9. මෙසේ මෙලොව සියළු පුරුෂයන්ගේ හා ස්ත්‍රීන්ගේ සෙසු ප්‍රාණීන්ගේද ජීවිත ධූර්තයෙකුගේ වස්ත්‍රයක් මෙන්ද ඉවුරෙහි හටගත් ගසක් මෙන්ද චංචල වෙයි. එහෙයින් ධර්මයෙහි හැසිරෙමි යන අදහස මට ඇති වෙයි.
10. සත්ත්වයෝ ගසෙහි ගෙඩි මෙන් වැටෙත්. තරුණ වූවාහුද වැඩිහිටි වූවාහුද ස්ත්‍රීහුද පුරුෂයෝද මධ්‍යම වූවාහුද සිරුර බිඳීම් ස්වභාව කොට ඇත්තෝ වෙති. එහෙයින් ධර්මයෙහි හැසිරෙමි යන අදහස මට ඇතිවෙයි.
11. මේ වයස සඳ මෙන් නොවේ. (සඳ අව පක්‍ෂයේ පිරිහී පුර පක්‍ෂයේ වැඩෙයි. එසේ නොවේ යන අර්ථයි.) යමක් ඉක්ම ගියේද එය දැන් ගියේමය. දිරා ගියහු හට ඇල්මක් නැත. සැපක් කොයින්ද? එහෙයින් ධර්මයෙහි හැසිරෙමි යන අදහස මට ඇති වෙයි.
12. යම් යක්‍ෂයෝද පිශාචයෝද නැවත ප්‍රේතයෝද වෙත් නම් ඔවුහු කිපිණාහු මිනිසුන්ට ආවේශ වෙත්. ඔවුහු මරුට ආවේශ වන්නට උත්සාහ නොකරත්. එහෙයින් ධර්මයෙහි හැසිරෙමි යන අදහස මට ඇති වෙයි.
13. යක්‍ෂයන්ද පිසාචයන් ද තව ද ප්‍රේතයන් ද කිපුන කල්හි ඔවුන් ක්‍ෂමා කරවත්. නමුත් මරුවා ක්‍ෂමා නොකරවත්. (ක්‍ෂමා කළ නොහැකිය) එහෙයින් ධර්මයෙහි හැසිරෙමි යන අදහස මට ඇති වෙයි.
14. රජවරු වරද දැන අපරාධකරුවන්ට ද දූෂකයන්ට ද මහජනයා පෙළන්නවුන්ට ද දඬුවම් කරත් මරුට දඬුවම් කරන්නට උත්සාහ නොකරත්. එහෙයින් ධර්මයෙහි හැසිරෙමි යන අදහස මට ඇති වෙයි.
15. ඒ අපරාධකරුවෝ ද දූෂකයෝ ද පෙළන්නෝ ද රජුන් අස්වසාලන්නට ලබත්. මරහු අස්වසාලීමක් නොකරත්. එහෙයින් ධර්මයෙහි හැසිරෙමි යන අදහස මට ඇති වෙයි.
16. ක්‍ෂත්‍රියායි කියා හෝ බ්‍රාහ්මණයායි කියා හෝ ධනවතෙකැයි කියා හෝ බලවතෙකැයි කියා හෝ තෙද ඇත්තෙකැයි කියා හෝ මරුවාගේ අපේක්‍ෂාවක් නොමැත. එහෙයින් ධර්මයෙහි හැසිරෙමි යන අදහස මට ඇති වෙයි.
17. සිංහයෝද ව්‍යාඝ්‍රයෝද දිවියෝද බලහත්කාරයෙන් දඟලන්නා වුන් කති. මරු කන්නට උත්සාහ නොකරති. එහෙයින් ධර්මයෙහි හැසිරෙමි යන අදහස මට ඇති වෙයි.
18. මායා කාරයෝ වේදිකාව මැද එකෙනෙහිම මහජනයාගේ ඇස් මුළා කරත්. ඔවුහු මරුගේ ඇස් මුලා කරන්නට උත්සාහ නොකරත්. එහෙයින් ධර්මයෙහි හැසිරෙමි යන අදහස මට ඇති වෙයි.
19. කෝපයට පත් උග්‍ර විෂ ඇති සර්පයෝ මිනිසුන්ට දෂ්ට කරත්. මරත්. ඔවුහු මරුට දෂ්ට කරන්නට උත්සාහ නොකරත්. එහෙයින් ධර්මයෙහි හැසිරෙමියි යන අදහස මට ඇතිවෙයි.
20. කෝපයට පත් සර්පයෝ යමෙකුට දෂ්ට කරත්ද, වෛද්‍යවරු ඔවුන්ගේ විෂ නසත්. නමුත් මරු දෂ්ට කිරීමෙන් උපන් විෂ නොනසත්. එහෙයින් ධර්මයෙහි හැසිරෙමි යන අදහස මට ඇති වෙයි.
21. ධම්මන්තරී, වේතරණී, භෝජ යන වෛද්‍යවරු සර්පයන්ගේ විෂ නසා තුමූද එසේම කළුරිය කළාහු යයි අසනු ලැබෙත්. එහෙයින් ධර්මයෙහි හැසිරෙමියි යන අදහස මට ඇති වෙයි.
22. ඝෝර නම් විද්‍යාව හදාරන විද්‍යාධරයෝ ඖෂධ බලයෙන් අනිකාගේ නොදැක්මට යෙත්. මරුගේ නොදැක්මට නොයත්. එහෙයින් ධර්මයෙහි හැසිරෙමියි යන අදහස මට ඇති වෙයි.
23. ධර්මය තෙමේ ධර්මයෙහි හැසිරෙන්නා රකී. මනාව පුරුදු කරන ලද ධර්මය සැප ගෙන දෙයි. මනාව පුරුදු කරන ලද ධර්මයෙහි මේ ආනිසංසයයි. ධර්මයෙහි හැසිරෙන්නා දුගතියට නොයයි.
24. ධර්මය අධර්මය යන දෙදෙනා සමාන විපාක දෙන්නෝ නොවෙති. අධර්මය නිරයට පමුණුවයි. ධර්මය සුගතියට පමුණුවයි.
එහි **යමෙකරත්තිං** යනු බෙහෙවින් සත්ත්වයෝ මව්කුස පිළිසිඳ ගන්නාහු රාත්‍රියෙහිම පිළිසිඳ ගනිති. එහෙයින් මෙසේ කීවේය. මෙහි අර්ථය මෙය වේ. යම් එක් රැයක හෝ දවල් හෝ පළමුවම පිළිසිඳ ගෙන මව්කුස සංඛ්‍යාත වූ ගැබෙහි වසයි. **මානවො** යනු සත්ත්ව තෙමේ කලල ස්වභාවයෙන් පිහිටයි. **අබ්භූට්ඨිතොව සයති **යනු ඒ මානවකයා යම්සේ වලාහක නම් වූ වලාකුළ නැඟුනේ උපන්නේ වාත වේගයෙන් හමනා ලද්දේ යයි මය. එසේම.
පළමුව කළලය වෙයි. කළලයෙන් අබ්බුදය හටගනී. අබ්බුදයෙන් පේසි හටගනී. පේසියෙන් ඝණය හට ගනී. ඝනයෙන් කෙස් ලොම් නිය ආදී වූ මේ විවිධ කොටස් හටගනී.
මොහුගේ මව යම්බඳු වූ කෑම-බීම-භෝජන අනුභව කරයිද මව්කුසට ගිය හෙතෙම එය කරණ කොටගෙන එහි යැපේ.
මේ මව්කුසෙහි කළල ආදී ස්වභාවයයි. කුසින් නික්මුනේ මන්ද දසක ආදීන්ට පැමිණෙනුයේ නිරන්තරයෙන් ඉදිරියටම යයි. **සගච්ඡං න නිවත්තති** ඉදින් මෙතෙමේ මෙසේ ගමන් කරනුයේ නැවත අබ්බුදයෙන් කළල භාවයට හෝ පේසි ආදියෙන් අබ්බුද භාවයට හෝ ක්‍රීඩා දසකයෙන් මන්ද දසකයට හෝ වණ්ණ දසක ආදියෙන් ක්‍රීඩා දහසකට හෝ පෙරළා නොපැමිණේ. යම් සේ වාත වේගයෙන් කඩ කඩ කරනු ලබන වැසි වලාකුල මම අසවල් නම් තැන නගිනා ලද්දෙමි. නැවත ආපසු හැරී එහිම ගොස් මුල් ස්වරූපයෙන් සිටින්නෙමියි අවස්ථාවක් නොලබයි. ඒ වලාකුලෙහි යම් යෑමක් වීද එය ගියේමය. යමක් අතුරුදහන් වීද එය අතුරුදහන් වූයේමය. එසේම හෙතමේද කලල ආදී ස්වභාවයෙන් යන්නේ යයි මය. ඒ ඒ කොටසෙහි සංස්කාරයෝ පෙර පෙර වූවන්ට ප්‍රත්‍යය වී පසුපසින් නොනැවතී එ් එ් තන්හිම බිඳෙයි. ජරාවට පත් වූ කල්හි සංස්කාරයෝ අප විසින් පෙර මෙය තරුණය. ශක්ති සම්පන්න කෙළෙමි යයි නැවත ආපසු හැරී එසේම කරන්නෙමියි නොලබත්. ඒ ඒ තන්හිම අතුරුදහන් වෙත් යයි දක්වයි.
**න යුජ්ක්‍ධමානා** යනු දෙපසින් නැගී ගත්තා වූ යුද්ධයෙහි යුද්ධ කරන්නා වූ. **න බලෙන වස්සිතා** යනු කායික බලයෙන් හෝ යෝධ බලයෙන් හෝ යුක්ත වූවාහු නොවෙති. **නජීරන්ති** යනු පෙර කියන ලද පරිදි ගෙනහැර දක්වා මෙබඳු වූ මිනිස්සුද නොදිරන්නෝ නොවෙත්. මිය නොයන්නෝ නොවෙත් යන අර්ථය දතයුතුය. **සබ්බංහි තං** යනු මහරජතුමනි, මේ සියළු ප්‍රාණී සමූහයා මහත් වූ යන්ත්‍රයක මඩිනු ලබන්නා වූ උක් මිටියක් මෙන් ජාතියෙන් ද ජරාවෙන් ද උවදුරට පැමිණියේය. නිතර පීඩාවට පත් වූයේද වෙයි. **තම්මෙමතී හොති** යනු ඒ කරුණ නිසා පැවිදි වී ධර්මයෙහි හැසිරෙමියි අදහස වෙයි. සිතක් උපදියි.
**චතුරංගිනිං** යනු ඇත් ආදී වූ සිව්රඟ සෙනගින් යුක්ත වූ. **සෙනං** **සුහිංසරූපං** යනු දැඩිව හිංසා කරන සුළු සේනාව. **ජයන්ති** යනු කිසියම් දිනයක ඇතැම් රජවරු තමාගේ සේනාව නිසා ජය ගනිත්. **න මච්චුනො** යනු ඒ රජවරු මහා සෙන නම් වූ මාරයාගේ සේනාව ජය ගන්නට උත්සාහ නොකරත්. ව්‍යාධි-ජරා මරණයන් මර්දනය කරන්නට නොහැකි වෙත්. **මුච්චරෙ එකව්‍යො** යනු ඒ ඇත් ආදීන්ගෙන් පිරිවරන ලද ඇතැම්හු සතුරන්ගේ අතින් මිදෙත් මරුගේ සමීපයෙන් මිදෙන්නට නොහැකි වෙත්. **පභඤ්ජන්ති** යනු මේ ඇතුන් ආදීන් විසින් සතුරු රජවරුන්ගේ නගරයන් බිඳ දමත්. **පධංසයන්ති** මහජනයාට හිරිහැර කරනුයේ අතිශයින් හිරිහැර කරනුයේ ජීවිතක්‍ෂයට පමුණුවත්. **න මච්චුනො** යනු ඔවුහුද මරණ කාලය පැමිණි කල්හි මරුගේ බලය බිඳින්නට නොහැකි වෙති.
**භින්නගලා පභින්නා** යනු තුන් තන්හි බිඳුනෝ වී මද ගලන්නාහු වැගිරෙන මද ඇත්තාහු යන අර්ථයි. **න මච්චුනො** යනු ඔවුහුද මහමරු මර්දනය කරන්නට නොහැකි වෙති. **ඉස්සාසිකා** දුනු ගත්තාහු ධනුර්ග්‍රාහකයෝ. **කතහත්‍ථා** මනාව හික්මුනාහු. **දූරෙපාතී **යනු දුර විදින්නට සමර්ථයෝ. **අක්ඛණ වෙධිනො** නිවැරදි ලෙසට විදින්නා වූ විදුලියෙහි ආලෝකයෙන් විදීමට සමත්‍ථි යෝ හෝ. **සරානි** යනු අනෝතත්ත ආදී මහ විල්ද වියලෙත්මැයි. **සසෙලකානනා** යනු පර්වත වනලැහැබ් සහිත වූ මහපොළොවද විනාශ වේ. **සබ්බං හි තං** යනු සංස්කාරයන් බවට පත් මේ සියල්ල දිගුකලක් සිට විනාශ වේමය. කල්ප විනාශයෙහි පැන නගින ගින්න පැමිණ මහමෙරූ ගින්නෙහි වෙඬරු පිඩක් මෙන් වියැලේමය. කුඩා වූද සංස්කාරයක් නොනැසී සිටින්නට නොහැකි වෙයි. **කාලපරියං **යනු කාලයෙහි කෙළවරෙහි නැසෙන කල්වාරයට පැමිණ සියල්ලම නැසෙයිමය. සංස්කාරයන් බවට පත් වූ සියල්ල බිඳෙයිමය. එය ප්‍රකාශ කරනු සඳහා සප්ත සූර්යෝද්ගම සූත්‍රය ගෙනහැර දැක්විය යුතුය.
**චලාචලං** යනු සසල වන තමාගේ ස්වරූපයෙන් සිටින්නට අසමත් වූ වෙනස්වන වෙන්වන බව ස්වභාවකොට ඇතිම. **පාණභූනොධ ජීවිතං** යනු මේ ලොව මේ ප්‍රාණීන්ගේ ජීවිතය. **පටොව ධුත්තස්ස දුමොව කුලජො** යනු සුරාවෙහි ලොල් වූ තැනැත්තා සුරාව දැක උදරයෙහි බඳනා ලද සළුව හෝ දී බොයිමය. ගංතෙර හටගත් ගස මෙන් පවුර බිඳෙන කල්හි බිඳෙයි. රජතුමනි, යම් සේ මේ වස්ත්‍රයද ගසද චංචල වෙයිද මෙසේ සත්ත්වයන්ගේ ජීවිතද එසේමය. **දුමප්ඵලානෙව** යනු යම්සේ වාතයෙන් පහරන ලද ඉදුන ගෙඩි ගස මුදුනෙන් බිමට වැටේද එසේම මේ මානවකයෝ ජරා නැමති වාතයෙන් පහරන ලද්දෝ ජීවිතයෙන් ගිලිහී මරණය නැමති පොළොවෙහි වැටෙත්. **දහරා **යනු අන්තිම වශයෙන් කලල අවස්ථාවෙහි සිටියාහුද. **මජ්ක්‍ධිම පොරිසා** යනු මිනිසුන්ගේ හා ස්ත්‍රීන්ගේ මැද සිටියා වූ උභතො බ්‍යඤ්ජනක නම් වූ නපුංසයෝ.
**තාරක රාජ සන්නිභො** යනු යම්සේ තරුවලට රජු වූ චන්ද්‍රයා අව පක්‍ෂයෙහි ක්‍ෂය වූයේ නැවත පුර පක්‍ෂයෙහිදී සම්පූර්ණ වේද සත්ත්වයන්ගේ වයස එසේ නොවේ. සත්ත්වයන්ගේ වූ කලී **යදබ්භතීතං** **ගතමෙවදානි තං** එහි නැවත පැමිණීමක් නැත. **කුතො** **රතී** යනු ජරාවෙන් දිරාගියහුට කාම ගුණයන්හි ඇල්මකුදු නැත. ඒවා නිසා උපදින සැපයක් කොයින්ද? **යක්ඛා** යනු මහත් ආනුභාව ඇති යක්‍ෂයෝ. **පිසාචා** යනු පාංසු පිසාචකයෝ. **පෙතා** ප්‍රේත ලොව උපන්නාහු. **අස්සසන්ති** යනු ආශ්වාස වාතයෙන් නසත්. පිවිසෙත්. හෝ වාතයෙන් නසන්නට හෝ ආවේශ වන්නට හෝ නොහැකි වෙත්. **නිජ්ක්‍ධාපනං කරොන්ති** යනු පූජා කර්මයන් කිරීම් වශයෙන් සමා කරවත්. පහදවත්. **අපරාධකෙ** යනු රාජාපරාධකරුවන්. **දූසකෙ** රාජ දූෂකයන්. **හෙඨකෙ** යනු ගෙවල් බිඳීම් ආදියෙන් ලොව වෙහෙසවන්නන්. **රාජානො** යනු රජවරු. **විදිත්‍ව දොසං** යනු දොස් දැන සුදුසු වූ දඬුවමකින් දඬුවම් කරත්. **න මච්චුනො** යනු ඔවුහුද මරුට දඬුවම් කරන්නට නොහැකි වෙත්.
**නිජ්ක්‍ධාපෙතුං** යනු සාක්ෂිවලින් තමාගේ නිවැරදි බව ප්‍රකාශ කර පහදවන්නට. **අඩ්ඪකා** **බලවා තෙජවා** යනු මොවුහු ධනවත් අය වෙති. මෙතෙම කායික බලය නුවණ නැමති බලය ආදියෙන් බලවත්ය. මෙතෙම තෙද ඇත්තේය යි මෙසේ. **න** **මච්චුරාජස්ස අපෙඛමත්‍ථි** යනු එකදු සත්ත්වයෙකු කෙරෙහි අපේක්‍ෂාවක් හෝ ප්‍රේමයක් හෝ සෙනෙහසක් හෝ නැත. සියල්ලම මර්දනය කරයි යයි දක්වයි. **පසය්හ** යනු බලහත්කාරයෙන් අභිභවනය කර. **න මච්චුනො** යනු ඔවුහුද මරු කන්නට නොහැකි වෙති. **කරොන්තා** යනු මායා කරන්නාහු. **මොහෙන්ති** යනු නොවූවක් වූවක් කර දක්වන්නාහු එය මුලාව නම් වේ. **උග්ගතෙජා** නැගුනා වූ විෂයෙන් යුක්ත වූ. **තිකිච්ඡකා** විෂ වෛද්‍යවරු. **ධම්මන්තරී වෙතරණී ච භොජා** යනු මේ නම් ඇති මේ වෛද්‍යවරු. **ඝොරමධීයමානා** යනු ඝෝර නම් වූ විද්‍යාව හදාරන්නා වූ. **ඔසධෙහි** යනු ඝෝර නම් වූ විද්‍යාව හෝ ගන්‍ධාරි නම් වූ විද්‍යාව හෝ ඉගෙන බෙහෙත් රැගෙන ඔවුහු සතුරන්ගේ නොදැක්මට යත්.
**ධම්මො** යනු සුචරිත ධර්මයයි. **රක්ඛතී** යනු යමෙකු විසින් රකීද ඔහු පෙරළා රකී. **සුඛං **යනු කාම සුගතීන් සයෙහි සැප ගෙන දෙයි. **පාපෙති** ප්‍රතිසන්‍ධි වශයෙන් පමුණුවයි.
මහබෝසත් තෙමේ මෙසේ ගාථා සූවිස්සකින් පියාට ධර්මය දේශනා කර මහරජතුමනි, තොපගේ රාජ්‍යය තොපටම වේවා! මින් මට වැඩක් නැත. ඔබලා සමග කථා කරන්නා වූම මා වෙත ව්‍යාධි-ජරා-මරණ පැමිණෙත්. තෙපි සිටිව් යයි කියා යකඩදම බිඳ මත් ඇතෙකු මෙම රන් කූඩුව කඩා නික්මුන සිංහ පැටියෙක් මෙන්ද, කාමයන් අත්හැර මව්පියන් වැඳ නික්මුනේය. ඉක්බිති ඔහුගේ පියාද මටද රාජ්‍යයෙන් වැඩක් නැතැයි රාජ්‍යය හැර ඔහු සමගම නික්මුනේය. ඔහු නික්මුණ කල්හි දේවියද ඇමතිවරුද බ්‍රාහ්මණ ගෘහපති ආදීහුද සියළු නගරවැසියෝ ද ගෙවල් හැර නික්මුණාහුය. එකතුව මහත් වීය. පිරිස දොළොස් යොදුන් වූවාය. මහබෝසත් තෙමේ එය රැගෙන හිමාලයට පිවිසියේය. ශක්‍රයා ඔහු නික්මුණ බව දැන විශ්වකර්ම දෙව්පුතු කැඳවා දොළොස් යොදුනක් දික් වූ සත්යොදුනක් පුළුල් වූ ආශ්‍රමයක් කරවීය. සියළු පැවිදි පිරිකර පිළියෙල කරවීය. එතැන් පටන් මහබෝසතුන්ගේ පැවිද්ද ද අවවාද දීමද බ්‍රහ්මලෝකය පිහිටකොට සිටි බවද පිරිසේ අපායගාමී නොවූ බවද යට කී පරිදෙන්ම දත යුතුය.
ශාස්තෲන් වහන්සේ මේ ධර්ම දේශනාව ගෙනහැර දක්වා මහණෙනි, තථාගතයන් වහන්සේ පෙරද මෙසේ මහබිනික්මනෙහි නික්මුනේම යයි කියා ජාතකය ගලපා වදාළ සේක. එකල්හි මව්පියවරු මහාරාජ කුලයෝ වූහ. පිරිස බුද්ධ පිරිස වීය. අයෝඝර පණ්ඩිතයා මම ම වීමි යයි වදාළ සේක.




16. තිංසති නිපාතය
**කිං ඡන්‍දො කිමධිප්පායො **යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් උපෝසථ කර්මය අරභයා දේශනා කළ සේක. එක් දිනයක ශාස්තෲන් වහන්සේ පෙහෙවස් සමාදන් වූ බොහෝ උපාසකයන්ද උපාසිකාවන්ද බණ ඇසීම සඳහා අවුත් දම් සභාවෙහි හුන් කල්හි උපාසකයෙනි, පෙහෙවස් සමාදන් වූවහුදැයි විමසා එසේය ස්වාමීනි යයි කී කල්හි පෙහෙවස් රකිනා වූ ඔබලා විසින් යහපත් වූවක් කරන ලදි. පැරැන්නෝ අඩක් වූ පෙහෙවස් රැකීමේ විපාකයෙන් මහත් වූ යසසක් ලදහයි දේශනා කර ඔවුන් විසින් අයදිනා ලද්දේ අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවර බ්‍රහ්මදත්ත රජු දැහැමෙන් රාජ්‍යය කරවන්නේ දාන-සීල-පෙහෙවස් විසීම ආදියෙහි අප්‍රමාදී වූයේ ශ්‍රද්ධා ඇත්තේ වීය. හෙතෙම සෙසු ඇමතිවරුන් ආදීන්ද දාන ආදීන්හි සමාදන් කරවීය. ඔහුගේ පුරෝහිතයා අනුන්ගේ පිට මස් කන්නාක් වැනි වූ අල්ලස් ගන්නා වූ කපටි තීරණ දෙන අයෙක් වීය. රජු පොහොය දින ඇමති ආදීන් කැඳවා පෙහෙවස් සමාදන් වූවෝ වහු යයි කීවේය. පුරෝහිතයා පෙහෙවස් සමාදන් නොවූයේය. ඉක්බිති ඔහු දවල් කාලයෙහි අල්ලස් ගෙන කපටි ලෙස නඩු විසඳා උපස්ථාන සඳහා පැමිණියේ රජු ඔබ පෙහෙවස් සමාදන් වූයේ දැයි ඇමතියන්ගෙන් විමසන්නේ ඇදුරුතුමනි, ඔබද පෙහෙවස් සමාදන් වූවෙකදැයි විචාළේය. හෙතෙම එසේ යයි බොරු කියා ප්‍රාසාදයෙන් බැස්සේය. ඉක්බිති එක් ඇමතියෙක් ඔබ පෙහෙවස් සමාදන් වූවෙකු නොවන්නේ වේදැයි ඔහුට චෝදනා කළේය. හෙතෙම මෙසේ කීවේය. මම කල්වේලා ඇතිවම අනුභව කළෙමි. ගෙට ගොස් කට සෝදා පෙහෙවස් අධිෂ්ඨාන කර සවස අනුභව නොකරමි. රාත්‍රියෙහි සීලය රකින්නෙමියි මෙසේ මට අර්ධ උපෝසථ කර්මය වන්නේය යි. ඇදුරුතුමනි, මැනවයි කියා හෙතෙම ගෙට ගොස් එසේ කළේය. නැවත එක්දිනක් ඔහු අධිකරණයෙහි හුන් කල්හි එක්තරා සිල්වත් ස්ත්‍රියක් නඩුවක් කරන්නී ගෙට යන්නට නොලබන්නී පෙහෙවස් රැකීම පටන් ගත්තීය. එකෙනෙහි බ්‍රාහ්මණයාට මනාව ඉදුන අඹ ආහාරයක් ගෙන ආවේය. හෙතෙම ඇයගේ පෙහෙවස් සමාදන්ව ඇති බව දැන මෙය කා පෙහෙවස් වූවක වේවායි ඇයට දුන්නේය. බමුණාගේ කාර්යය මෙපමණකි.
හෙතෙම මෑත කාලයෙහි හිමවත ප්‍රදේශයෙහි කොසිකී ගංගාවෙහි ඉවුරෙහි තුන්යොදුන් වූ අඹ වනයෙක සිත්කළු වූ බිම් පෙදෙසක ශෝභාවෙන් අගතැන්පත් රන්විමනක අලංකාර වූ සිරියහනාවක නින්දෙන් නැගිට්ටාක් මෙන් උපන්නේය. අලංකාර කර පිළියෙළ කළ උතුම් රූ දරන්නා වූ සොළොස් දහසක් දිව්‍යමය කන්‍යාවන් පිරිවර කොට ඇත්තේය. හෙතෙම රාත්‍රියෙහිම ඒ ඉසුරු සම්පත්තීන් අනුභව කරයි. විමාන ප්‍රේතයෙකු වූ හෙයින් ඔහුට තමා කළ කර්මයට සමාන විපාක වීය. අරුණ නැගෙන කල්හි ඒ දිව්‍ය විමානයෙන් අඹ වනයට පිවිසෙයි. පිවිසි කෙනෙහිම මොහුගේ දිව්‍යමය ආත්මභාවය අතුරුදහන් වෙයි. අසූරියන් තල්ගසක් පමණ වූ ආත්මභාවය පහළ වෙයි. සියළු සිරුරම දැවේ. මනාව පිපි කෑලගසක් මෙන් වෙයි. දෙඅත්හි එක එකම ඇඟිල්ලක්ම වේ. එහි මහත් වූ කුල්ලක් පමණ වූ නිය වෙයි. ඒ නියවලින් තමාගේ පිටෙහි මස් පලා උදුරාගෙන කන්නේ වේදනා ඇත්තේ මහත් වූ නාදයක් කරනුයේ දුක් අනුභව කරයි. සූර්යයා අස්තයට පැමි‍ණෙන කල්හි ඒ සිරුර අතුරුදහන් වෙයි. දිව්‍යමය ශරීර පහළ වෙයි. අලංකාරයෙන් සැරසුන දිව්‍යමය නාටිකාංගනාවෝ නොයෙක් තූර්යයන් ගෙන පිරිවරත්. හෙතෙම මහා සම්පත් අනුභව කරමින් සිත්කළු අඹ වනයෙහි දිව්‍යමය ප්‍රාසාදයට නගී. මෙසේ හෙතෙම පෙහෙවස් සමාදන් වූ ස්ත්‍රියට අඹ ගෙඩි දීමේ ආනිසංසයෙන් තුන්යොදුන් අඹ වනය ලැබුවේය. අල්ලස් ගෙන කපටි ලෙස නඩු විසදීමේ විපාකයෙන් පිටමස් උපුටා කයි. අඩක් පෙහෙවස් රැකීමේ විපාකයෙන් රාත්‍රියෙන් රාත්‍රිය යසස අනුභව කරයි. සොළොස් දහසක් නළු ස්ත්‍රීන්ගෙන් පිරිවරන ලදුයේ හැසිරුනි.
එකල්හි බරණැස් නුවර රජු කාමයන්හි දොස් දැක තවුස් පැවිද්දෙන් පැවිදි වී ගංගාවෙහි යට කොටසෙහි සිත්කළු බිම් පෙදෙසක පන්සලක් කරවා පිඬුසිඟා යෑමෙන් යැපෙන්නේ වාසය කළේය. ඉක්බිති එක්දිනයක ඒ අඹවනයෙන් මහ කළයක් පමණ වූ ඉදුණු අඹ ගෙඩියක් ගංගාවට වැටී දිය පහරින් උසුලනු ලබන්නේ ඒ තාපසයාගේ පරිහරණය කරන තොටුපලට අභිමුඛව පැමිණියේය. හෙතෙම මුහුණ සෝදන්නේ නදිය මැද පැමිණෙන්නා වූ එය දැක ජලය තරණය කරමින් එහි ගොස් එය ගෙන අසපුවට ගෙනවුත් ගිනිහල්ගෙයහි තබා ආයුධයකින් පලා යැපෙන පමණ කා ඉතිරිය කෙසෙල් කොළවලින් වසා යළි යළි දිනයන්හිදී අවසන් වනතුරු කෑවේය. එය කෑ කල්හි අනික් ඵලාපලයන් කෑමට නොහැකි විය. රස තෘෂ්ණාවෙන් බැඳී ඒ ඉදුණු අඹම කන්නෙමියි ගංතෙරට ගොස් ගංගාව දෙස බලන්නේ අඹ නොලැබ නොනැගිටින්නෙමියි සනිටුහන් කර හුන්නේය. හෙතෙම එහි නිරාහාරව එක් දවසක් දෙකක්දැයි සදිනක්ම සුළඟින් හා අව්වෙන් වියලෙන්නේ බලමින් හුන්නේය. ඉක්බිති සත්වන දවස්හි ගංගාවට අරක්ගත් දේවතාවා විමසා බලන්නී ඒ කාරණය දැක මේ තෘෂ්ණා වසඟ වී සත්දිනක් නිරාහාර වූයේ ගංගාව දෙස බලමින් හුන්නේය. මොහුට ඉදුණු අඹ නොදෙන්නට නොයුතුය. නොලබන්නේ මැරෙන්නේය. ඔහුට දෙන්නෙමියි අවුත් ගංගාව මත්තෙහි අහසෙහි සිට ඔහු සමග කථා කරන්නී පළමු ගාථාව කීවාය.
**1. **බ්‍රාහ්මණය, කවර අදහසක් ඇත්තේ කවර සිතක් ඇත්තේ කුමක් පතනුයේ කවර ප්‍රයෝජනයක් සඳහා කවරක් සොයමින් හුදකලාව ග්‍රීෂ්ම සෘතුවෙහි මෙහි කුමක් කැමති වන්නෙහිද?
එහි **ඡන්‍දො** යනු අදහසයි. **අධිප්පායො** යනු සිතයි. **සම්මසි** යනු කැමති වන්නෙහිද, **ඝම්මනි** යනු ග්‍රීෂ්ම සෘතුවෙහි. **එසං** යනු සොයමින්. **බ්‍රාහ්මණ** යනු පැවිදි වූ හෙයින් තාපසයා එනමින් අමතයි. මෙය කියන ලද්දේ වෙයි. බ්‍රාහ්මණය, ඔබ කවර අදහස් ඇත්තේ කුමක් සිතමින් කුමක් ප්‍රාර්ථනය කරමින් කුමක් සොයමින් කවර ප්‍රයෝජනයක් සඳහා ගංතෙර ගංගාව දෙස බලමින් හුන්නේදැයි.
තාපසයා ඒ අසා ගාථා නවයක් කීවේය.
2. මනාව පිහිටි මහත් වූ දියකළයක් යම් සේද එවැනි වූ උතුම් පැහැයෙන් හා රසයෙන් යුත් ඉදුන අඹගෙඩියක් විය.
3. නිර්මල ඉඟ පෙදෙස ඇති දේවතාවිය, දිය පහරින් ගසාගෙන යන එය දැක අතින් ගෙන ගිනිහල්ගෙට ගෙන ගියෙමි.
4. අනතුරුව මම එය කෙසෙල් කොළවල තබා තෙමේම ආයුධයෙන් එය කපා මගේ සාපිපාසා දුරු කළෙමි.
5. ඒ මම පහවූ පීඩා ඇත්තේ වෙමි. (අඹ ගෙඩිය) අවසන් වූයේ වෙයි. එහෙයින්ම දුක් ඉවසන්නේ වෙමි. අන් කවර ඵලයන්හි හෝ ආශ්වාදයක් නො ලබමි.
6. යම් අඹ ගෙඩියක් යහපත් වීද උතුම් ලෙස මිහිරි වීද සිත්කළු වීද මහ දිය පහරෙහි ගසාගෙන යනු දැක ගොඩට ගත්තෙම්ද, ඒ අඹගෙඩිය ඒකාන්තයෙන් මා වියලවා මරණයට පමුණුවන්නේය.
7. යම්හෙයකින් මම උපවාස කරම්ද? මහත් වූ වරලින් යුත් පළල් වූ රමණීය වූ ගංගාව අසල හුන්නේ වෙම්ද ඒ සියල්ල මවිසින් ඔබට කියන ලදි.
8. පලා නොයන්නිය, ඔබද කවරීදැයි තමා පිළිබඳව මට කියව. සොඳුරිය, තී කවරී වෙහිද? මනා වූ මධ්‍ය ප්‍රදේශ ඇත්තිය ඔබ කුමකට මෙහි ආවෙහිද?
9. දෙව්ලොව දෙවියන්ගේ පරිචාරිකාවෝ වූ යම් ස්ත්‍රීහු වෙත්ද ඔබද මනාව මට්ටම් කරන ලද රන්පටක් වැනිය. පර්වත සානුවෙහි උපන් දිවිදෙනක් වැනිය.
10. මිනිස් ලොව රූපයෙන් අගතැන්පත් යම් ස්ත්‍රීහු වෙත්ද, දෙවියන් අතරද ගාන්ධර්ව-මනුෂ්‍ය ලෝකයෙහිද රූපයෙහිලා ඔබ සමග සමාන වූ තැනැත්තියක නැත. මනෝඥ වූ උතුම් ලක්‍ෂණයෙන් යුත් තැනැත්තිය, මවිසින් විමසන ලද්දී වෙහිය. කියව. මට ඔබගේ නමද නෑයන්ද කියව, යනුයි.
එහි **වාරිධරො කුම්භො** යනු වතුර කළයයි. **සුපරිනාභවා** යනු මනාව පිහිටි. **වණ්ණ ගන්‍ධර සුත්තමං** යනු වර්ණයෙන් සුවඳින් රසයෙන් උතුම් වූ. **දිස්වාන** යනු දැක. **අමලමජ්ක්‍ධමෙ** යනු නිර්මල වූ මධ්‍ය භාග ඇති දෙව් දුව අමතමින් මෙසේ කීවේය. **පාණීහි** යනු අත්වලින්. **අග්‍යායතනමාහරිං** යනු තමාගේ ගිනි දෙවියන් පුදන ශාලාවට ගෙන ආයේය. **විකප්පෙත්‍වා** යනු සිඳ. **විකන්තෙත්‍වා** යනුද පෙළ වේ. **ඛාදිං** යනු සෙසු පාඨයයි. **අහාසි මෙ** යනු ඒ අඹය දිව අග තැබූ පමණින්ම දාහත් දහසක් රස නහරයන්හි පැතිරී මගේ බඩගින්නද පිපාසයද දුරු කළේය. **අපෙතදරථො** යනු පහවූ කායික හා මානසික පීඩාවන් ඇත්තේ අමා බොදුනක් අනුභව කළ අයෙක්හුගේ මෙන් ඔහුගේ ඒ සියළු පීඩාවන් ඉවත්වීය. **ච්‍යත්තිභූතො** යනු ඒ ඉදුන අඹය අවසන් වූයේ වීය. අවසන් වූ අඹ ගෙඩිය ඇත්තේ වී යන අර්ථයි. **දුඛක්ඛමො** යනු දුක් සහගත වූ මිහිරි නොවූ කායික හා මානසික පීඩාවෙන් යුක්ත වූයේ අන් කෙසෙල් කොස් ආදී වූ ගෙඩි පිළිබඳව සුළු වූද ආශ්වාදයක් නොලබමි. සියල්ල දිවෙහි තිබූ පමණින්ම තිත්ත වූවාක් මෙන් වේ යයි දක්වයි.
**සොසෙත්‍වාන **යනු ආහාර රහිත බැවින් වියලවා. **තං මමං** යනු ඒ මගේ. **යස්ස** යනු යමක් මොහුට වීද යන අර්ථයි. මෙය කියන ලද්දේ වෙයි. යම් ගෙඩියක් මට රසවත් වීද යමක් මම ගැඹුරු පුළුල් ජල කඳකින් යුක්ත වූ මහ නදියෙහි ගසාගෙන යනු ලබන්නේ ඒ ජලයෙන් ගොඩට ගත්තෙම්ද ඒ අඹය මගේ මරණය එළවන්නේය යයි සිතමි. එය නොලබන්නා වූ මගේ ජීවිතය නොපවත්නේය යනුයි. **උපවසාමි **සා පිපාසාවලින් යුක්තව වාසය කරමි**. රම්මං** **පතිනිසින්නො අස්මි** යනු රමණීය වූ නදිය අසල හුන්නා වූ මම. **පුථුලොමා යුතා පුථු** යනු මේ නදිය මහත් වූ වරල් ඇති මත්ස්‍යයන්ගෙන් යුක්ත වූ. **පුථු** මහත් වූ මට මෙයින් සැපතක් වන්නේ නම් යෙහෙකැයි අදහසයි. **අපලායිනී** යනු පලා නොගොස් මා සමීපයෙහි සිටියා යයි දේවතාවාට ආමන්ත්‍රණය කරයි. අපලාපිනී යනු ද පෙළ වේ. ප්‍රලාප රහිත වූ නිවැරදි සිරුර ඇති තැනැත්තිය යන අර්ථයි. **කිස්ස වා** යනු කවර නම් කරුණින් මෙහි පැමිණියා දැයි විමසයි.
**රුප්පපට්ටපළිමට්ඨි ච** යනු මනාව මට කරන ලද රන්පටක් හා සමාන. **ව්‍යග්ඝීවා** යනු ලීලා ස්වභාවයෙන් තරුණ ව්‍යාඝ්‍ර ධේනුවක මෙන්. **දෙවානං** යනු කාමාවචර සදිව්‍ය ලෝකයන්හි. **යාව මනුස්ස ලොකස්මිං** යනු මිනිස්ලොවද යම් තැනැත්තියක. **රූපෙනන්‍වා ගතිත්‍ථියො** යනු රූපයෙන් සමාන වූ ස්ත්‍රීහු නැත්තාහයි තමාගේ සලකා බැලීමෙන් මෙසේ කීවේය. තිගේ රූපයට සමාන වූවෙක් නම් නොවිය හැකිය යනු ඔහුගේ අදහසයි. **ගන්‍ධබ්බ මනුස්ස ලොකෙ** යනු මූලගන්‍ධාදිය ඇසුරු කළ ගාන්‍ධර්වයන් අතරද මිනිස් ලෝකයෙහිද. **චාරුපුබ්බංගී** යනු මනෝඥ වූ පෙරටු අවයවයෙන් හා උතුම් ලක්‍ෂණයෙන් යුක්ත වූ. **නාමඤ්ච බන්‍ධවෙ ච** යනු තමාගේ නාමය හා ගෝත්‍රයද නෑයන්ද මට කියව යයි කියයි.
අනතුරුව දේවතා තොමෝ ගාථා අටක් කීවාය.
12. බ්‍රාහ්මණය, ඔබ සිත්කළු වූ කොසිකී නම් යම් ගංගාවක් අසල හුන්නෙහිද? උතුම් ජලය බැසයන සැඩ පහරින් යුත් ගඟෙහි පිහිටි විමානයෙහි අධිගෘහිත දේවතාවා ඒ මම වෙමි.
13. නොයෙක් වෘක්‍ෂ සමූහයෙන් ගැවසී ගත් බොහෝ කඳුරැලි මා ප්‍රමුඛ කොට ඇත්තේ වෙයි. බොහෝ වැසිවතුර මේ ගඟට පිවිසෙයි.
14. තවද බොහෝ වනයන්ගෙන් වැහෙන්නා වූ ජලයද නීල වර්ණ ජලයෙන් යුත් දිය කඳ දරන්නා වූ බොහෝ නාගයන් සතුටු කරන ජලයෙන් යුත් නොයෙක් ගංගාවෝ මේ ගඟට ගලා බසිත්.
15. ඒ නදීහු අඹ දඹ හා දෙල්ද බක් මීද, තල්ද දිවුල්ද යන බොහෝ ගෙඩි වර්ග නිරතුරුව ඇද ගනිත්.
16. යම්කිසි ගෙඩියක් දෙපස ඉවුරෙහි දියෙහි වැටේද ඒ ගෙඩිය නිසැකවම ගංගා ගෝත්‍රය අනුව යන්නේය.
17. මහත් වූ නුවණැත්ත, මෙය දැන මගේ වචනය අසව රජතුමනි, තෘෂ්ණා වශයෙන් ඇලීම නොකරව. එය දුරුකරව.
18. රට වඩන්නා වූ රජතුමනි, යම් හෙයකින් ඔබ තරුණ වයසෙහිම සිටියේ මරණය කැමති වන්නෙහිද රාජර්ෂීතුමනි, මම ඔබ නැසිය යුත්තෙකු කොට නොදක්නෙමි.
19. ඒ ඔබගේ (තෘෂ්ණා වසඟ වීම) පියවරුද ගාන්ධර්වයෝද දෙවියන් සහිත වූ ලෝකයාද, ලොව සන්සුන් ඉඳුරන් ඇති කීර්තිමත් යම් ඒ සෘෂිවරු වෙත්ද, ඔවුහුද කීර්තිමත් වැඩිහිටියෝද යන මොවුහු ඒකාන්තයෙන් දනිත්.
එහි **කොසිකිං** යනු බ්‍රාහ්මණය, ඔබ සිත්කළු වූ යම් කොසිකී නම් ගංගාව අසල හුන්නේද? **භූසලයා වුත්‍ථා** යනු බෙහෙවින් සැඩ සහිත වූ දියපහරෙහි නිවෙස් ඇති, යම් විමානයක් වේද එහි අධිගෘහිත වූ ගංගාවෙහි වූ විමානයෙහි වසන්නා වූ දේවතාවිය යන අර්ථයි. **වරවාරිමහොඝසා** යනු උතුම් වූ ජලය ගලන්නා වූ දියපහරින් යුක්ත වූ. **පමුඛා** යනු ඒ කියන ලද අයුරු වූ ගඟුලැල් මා මුල් කරගෙන පවතී. මම ඔවුන්ට ප්‍රමුඛ වෙමි යයි දක්වයි. **අභිසන්‍දන්ති** ගලා බසිත්. පවතිත්. ඒ ඒ තැනින් අවුත් මා සතු වූ කොසකී ගංගාවට පිවිසෙත් ය යන අර්ථයි. **වනාතොදා **යනු හුදෙක් ගඟුලැල්ම නොවේ. තවද බොහෝ වනයේ ජලය, ඒ ඒ වනයෙන් බස්නා වූ බොහෝ ජලයද පිවිසේ. **නීලවාරිවහන්‍ධරා** යනු මැණික් පැහැය බඳු වූ නිල්වන් ජලයෙන් යුක්ත වූ ජලකඳ සංඛ්‍යාත ප්‍රවාහයන් දරන්නා වූ. **නාග විත්තොදා** නාගයන්ට ධන කාරකයක් වූ හෝ වන සංඛ්‍යාත වූ හෝ ජලයෙන් යුත්. **වාරිනා** මෙබඳු වූ බොහෝ නදීහු මා ජලයෙන්ම යටකර ගලා යත්. පුරවත් යයි දක්වයි.
**තා** යනු ඒ නදීහු. **ආවහන්ති** යනු මේ අඹ ආදීන් ඇද ගනිත්. මේ සියළු වචන උපයෝගාර්ථයෙහි වෙන්වෙන්ව යෙදූ වචනයන්ය. තවද **තා** යනු උපයෝගාර්ථයෙහි බහුවචනයි. **ආවහන්ති** යනු මේ අඹ ආදිය ඒ නදීන් වෙත පැමිණෙත් එළඹෙත් යන අර්ථයි. මෙසේ පැමිණි ඒවා මගේ දියපහරට පිවිසෙත් යන අදහසයි. **සොතස්ස** යනු දෙපස ඉවුරෙහි හටගත් ගස්වලින් යම් ගෙඩියක් මගේ ජලයෙහි වැටේද ඒ සියල්ල මගේ දියපහරෙහි වසඟයට යන්නේ වෙයි. **නත්‍ථෙත්‍ථ සංසයො** මෙසේ අඹ ගෙඩියෙහි ගංගා දියපහරින් පැමිණීමේ කරුණ කීවේය.
**මේධාවී පුථුපඤ්ඤා** යනු වචන දෙකම ආමන්ත්‍රණය මැයි. **මා රොචය** යනු මෙසේ තෘෂ්ණා වශයෙන් ඇලීම් රුචි නොකරව. **පටිසෙධ** යනු ඒවා ප්‍රතික්‍ෂේප කරවයි රජුට අවවාද කරයි. **වද්ධවං** යනු ප්‍රඥාවෙන් වැඩුන බවයි. පණ්ඩිත බවයි. **රට්ඨාභිවද්ධන** යනු රට වඩන්න. **ආචෙය්‍යමානො** යනු මස් ලේවලින් රැස්කරනු ලබන්නේ වැඩෙන්නේ තරුණයෙකුම වී යන අර්ථයි. **රාජසී **යනු ඔහු අමතයි. මෙය කියන ලද්දේ වෙයි. යම් හෙයකින් ඔබ ආහාර රහිත බැවින් වියැලෙන්නේ තරුණ වයසෙහි සිටියේම අඹ පිළිබඳ ලෝභයෙන් මරණය කැමති වන්නෙහිද ඒකාන්තයෙන් මම මෙය ඔබගේ නුවණැති බවක් යයි සිතමි.
**තස්සා** යනු යම් පුද්ගලයෙක් තෘෂ්ණා වසඟ වෙයිද ඔහුගේ තෘෂ්ණා වසඟ බව පියවරුන් යයි ගණනට ගිය බ්‍රහ්මයන් සමගද කාමාවචර දෙවියන් විසින්ද ගාන්ධර්වයෝද කී පරිදි වූ දිවැස් ඇති තාපසයෝ සැක නැතිවම දනිත්. යම්හෙයකින් ඔබගේ මේ තෘෂ්ණාව වසඟ බව සෘද්ධිමත්හු දනිත්ද එය පුදුම සහගත දෙයක් නොවේ. අසවල් තැනැත්තා තෘෂ්ණා වසඟ වූවෙකි යයි ඔවුන් විසින් කියනු ලබන වචනය අසා යම් කෙනෙක් ඔවුන්ට වැඩිහිටි වූවාහුද කීර්තිමත් වූවාහුද පිරිවරන්නෝ වූවාහුද ඔවුහු ද දනිත්මය. පව් කරන්නහුගේ රහසක් නම් නැතැයි තාපසයාට සංවේග උපදවමින් මෙසේ කීවාය.
අනතුරුව තාපසයා ගාථා සතරක් කීවේය.
20. නුවණැති තැනැත්තා මෙසේ සියළු සුචරිත ධර්මයන් දැන ජීවිතයාගේ විනාශයද ච්‍යුත වීමද දනීද ඉදින් ඔහුගේ හිංසාව පිණිස නොසිතාද, ඒ මිනිසාට පවු රැස් නොවේ.
21. යහපත් තැනැත්තිය, මෙසේ ලෝකයාට හිත ඇතැයි දන්නා ලද්දී ද, සෘෂි සමූහයා විසින්ද දන්නා ලදද එසේ ඇතිකල්හි නොමනා අපහාස කරනු කැමැත්තිය, පව්කම් කරනට කැමති වෙහිද?
22. පුළුල් වූ මනා උකුලක් ඇත්තිය, ඉදින් මම ඔබගේ ඉවුරෙහි මැරෙන්නෙමිද, මා පරලොව ගියකල්හි සැක නැතිවම ඔබට අපකීර්තියක් පැමිණෙන්නේය.
23. එහෙයින් පවිටු කර්මයෙන් ආරක්‍ෂා වෙව. මනා වූ මධ්‍ය ප්‍රදේශයක් ඇත්තිය, මා මළ කල්හි සියළු ජනයා ඔබට නින්දා නොකෙරේවා!
එහි **එවං විදිත්‍වා** යනු යම් සේ මම සීලයද අනිත්‍ය බවද දනිමි. මෙසේ දැන සිටියහුගේ. **විදූ **යනු දැනුවත්හුගේ. **සබ්බ ධම්මං** යනු සියළු සුචරිත ධර්මය සුචරිතය තුන්වැදෑරුම් වේ. මෙහි සියළු ධර්ම යයි අදහස් කරන ලදි. **විද්ධංසනං** යනු බිඳීම. **වචනං** යනු චුත වීම. **ජීවිතස්ස** යනු ආයුෂයේ. මෙය කියන ලද්දේ වෙයි. මෙසේ දැන සිටි පණ්ඩිතයාගේ සියළු සුචරිත ධර්මයද ජීවිතයේ අනිත්‍ය බවද දන්නා වූ මෙබඳු මිනිසාගේ පව නොවැඩේ. **සචෙ** **න චෙතෙති වධාය තස්ස** යනු ඉලක්කගත වූ අන් පුද්ගලයාගේ මරණය සඳහා නොසිතයි. කටයුතු නොකරයි. අන් පුද්ගලයන්ගේ හිංසාව පිණිස නොසිතයි. අන් සතු වූ දේ නොනසයි. මමද කිසිවෙකුගේ හිංසාව පිණිස නොසිතා හුදෙක් අඹ ගෙඩියෙහි ආශා කොට ගංගාව දෙස බලමින් හුන්නේ වෙමි. ඹබ මගේ කවර නම් අකුසලයක් දක්නෙහිදැයි.
**ඉසිපූග සමඤ්ඤතෙ** යනු තාපස සමූහයා විසින් මනාව දත්තා වූ. තාපසයන් පිළිගත්. **එවං ලොක්‍යා** යනු ඔබ පව් දුරලීමෙන් ලෝකයාට හිත ඇත්තී යයි මෙසේ දන්නා ලදි. **සතී** යනු සිහියෙන් හොබනා උත්තමාවිය යයි මේ ඇමතීමයි. **අනරිය පරිසම්භාසෙති තස්ස ජානන්ති පිතරො** යනු පළමුව නොමනා වූ අවමන් කිරීමෙන් යුක්ත වූ. **ජිංගිසසී **යනු මා කෙරෙහි පවක් නොමැති කල්හිද මට අපහාස කරන්නී මරන්නෙකු පිළිබඳව මධ්‍යස්ථ වන්නියක මෙන් තමා විසින් කළ පවිටු ක්‍රියාවක් සොයන්නෙහිය. උපදවන්නෙහිය. **තීරෙ තෙ** යනු ඔබගේ ඉවුරෙහි. **පුථු සුස්සොණි** යනු මහත් වූ සුන්දර වූ නිතඹින් යුක්ත වූ. **පෙතෙ** යනු අඹගෙඩිය නොලැබ පරලොව ගියකල්හි මළ කල්හි යන අර්ථයි. **පකත්‍ථාසි **යනු ආක්‍රොශ කළේය. ගර්හා කළේය. නින්දා කළේය. **පච්චක්ඛාසි** යනුද පෙළයි.
එය අසා දෙව්දුව ගාථා පහක් කීවාය.
24. නොඉවසිය හැකි දේ ඉවසන රජතුමනි, මවිසින් මේ කරුණ දන්නා ලද්දී වෙමි. යමෙක් අත්හැරීමට අපහසු කාමයන් අතහැර සංයමයද ධර්මයද යන මෙහි පිහිටියේ වේද ඒ නුඹට තමා ද අඹ ද දෙමි.
25. යමෙක් පෙර සංයෝජනයන් අතැර පසුව සංයෝජනයන්හි සිටියේද හෙතෙම අධර්මයෙහිම හැසිරෙයි. ඔහුගේ පව්ද වැඩෙයි.
26. එව ඔබ ඒ අඹ වනයට පමුණුවන්නෙමි. ඒකාන්තයෙන් අල්පෝත්සාහී වෙව. ඔබ ගෙන යන්නෙම් වෙහිය. එහි අඹගෙඩි පිළිබඳව උත්සාහී නොවී වාසය කරව.
27. මහරජතුමනි, මල් රසයෙන් මත්වූ වක් වූ බෙල්ල ඇති පක්‍ෂීන් විසින් සෙවුනා වූ ඒ අඹවනයේ දිව්‍යමය කොස්වාලිහිණියෝද මොනරුද දිව්‍යමය සැළලිහිණියෝද මධුශාලීය පක්‍ෂියෝද වෙති.
28. හංස සමූහයා විසින් නාද පවත්වන ලද්දේය. මෙහි කොවුලන් විසින් පුබුදුවනු ලැබේ. මෙහි ඵලබරින් නැමුණු අග ඇති අඹගස් ඇත. මල් පිපීමෙන් හැල්පිදුරු වලින් කරන ලද ඇතිරිලි ඇතිකලවිටි මෙනි. වනුක්ද හොරද බක්මීද පැසුණු ගෙඩිවලින් යුත් තල්ගස්ද ඇත.
එහි **අඤ්ඤාතමෙතං** යනු ඔබට නින්දාවක් වන්නේ යයි කියමින් අඹගෙඩි සඳහා කියහි යයි මේ කරුණ මවිසින් දන්නා ලදි. **අවිසය්හසාහි** යනු රජවරු නම් ඉවසිය නොහැක්කක් ඉවසතියි එනමින් ඔහුව අමතන්නී මෙසේ කීවාය. **අත්තානං** යනු ඔහු වැළඳ අඹ වනයට යනු රන් මල්මාලා හා සේසතින් අලංකාර වූ වස්තුකාමයන්. **සන්තිඤ්ච ධම්මඤ්ච** යනු දුසිල් බැවින් සංසිඳුවන ශාන්තිය. සංඛ්‍යාත වූ සීලයද සුසිරිත් දහමද. **අධිමට්ඨිතොසි **යනු යම්බඳු වූ ඔබ මේ ගුණයන්ගෙන් යුක්ත වූයේ මේ ගුණයන්හි පිහිටියේ යයි යන අර්ථයි.
**පුබ්බෙ සංයොජනා** යනු පළමු බන්ධනය **පච්ඡා සංයොජනෙ** යනු පසු බන්ධනයෙන් මෙය කියන ලද්දේ වෙයි. එම්බා තවුස, යම්බඳු වූ ඔබ මහත් රාජ සම්පත් අතහරු අඹගෙඩියක පමණක් රස තණ්හාවෙහි බැඳී සුළං අව් ගණන් නොගෙන ගංතෙර වියලෙමින් හිඳින්නෙහිය. යම් පුද්ගලයෙක් රස තෘෂ්ණාවෙහි වසඟ වූයේද හෙතෙම මහමුහුද තරණය කර වෙරළ සමීපයෙහි ගිලෙන්නා වූ පුද්ගලයෙක් හා සමානය. **අධම්මඤ්චෙව චරති** යනු රස තෘෂ්ණාවෙහි වසඟ වූවෙකු වශයෙන් කටයුතු කරන් ලබන. **පාපඤ්චස්ස පවඩ්ඪති** යනු මෙසේ ඇය තවුසාට ගර්හා කරන්නී මෙසේ කීවාය.
**කාමං** **අප්පොසුක්කො** **භව **යනු ඒකාන්තයෙන්ම ඉදුන අඹයෙහි ආශා රහිත වෙව. **සීතස්මිං** සීතල අඹවනයෙහි. **එතං** යනු මෙසේ කියනු ලබන්නී වූ දේවතාවිය තාපසයා වැළඳ ඇකයෙහි හොවා අහසෙහි පැන නැංගා තුන්යොදුන් වූ දිව්‍යමය අඹවනය දැක කුරුල්ලන්ගේ නාදය අසා තවුසාට කියන්නී **එතං** යන මෙය කීවාය. **පුප්ඵරසමත්තෙහි **යනු මල් රසයෙන් මත්වූවන් විසින්. **වක්කංගෙහි** යනු වක් වූ ගෙල ඇති පක්‍ෂීන් විසින් නාදකරන ලදැයි අර්ථ වේ. දැන් ඒ කුරුල්ලන් කවුරුන්දැයි කියන්නී **කොඤ්චා** යනු කොස්වාලිහිණියන් ආදිය කීවාය. එහි **දිවියා** යු දිව්‍යමය වූ. **කොයට්ඨිමධුසාලියා** යනු කොයට්ඨි පක්‍ෂීහු නම් ස්වර්ණ ශාලික පක්‍ෂියෝයි. මේ දිව්‍යමය පක්‍ෂීහු මෙහි වසත් යයි දක්වයි. **කුජිතා හංස** **පුගෙහි** යනු හංස සමූහයා විසින් කෑගසන ලද්දාහු නාදයන් ගැටුනේ. **කොකිලෙත්‍ථ පබොධරෙ** යනු මේ අඹ වනයෙහි වසන්නා වූ කොවුලෝ තමා පුබුදු කරවත් යයි දක්වත්. **අම්බෙත්‍ථ** යනු මෙහි අඹ. **විප්පසූනග්ගා** යනු ගෙඩිවල බරෙන් නැමුන අතු අග ඇති. **පලාල ඛල සන්නිභා** යනු මල් සමූහය නිසා හැල්පිදුරු නැමති කලාලයන් ඇති කලවිටි හා සමාන වූ. **පක්කතාල විලම්ඛිනො** යනු පැසුන තල්ගෙඩි එල්බෙන්නා වූ. මෙවැනි ගස් මෙහි ඇතැයි අඹ වනය වර්ණනා කරයි.
වර්ණනාකොට තාපසයා එහි බස්වා මේ අඹවනයෙහි අඹ කමින් තමාගේ තෘෂ්ණාව පුරවවයි කියා ගියාය. තාපසයා අඹ කා තෘෂ්ණාව පුරවා විවේක ගෙන අඹවනයෙහි හැසිරෙන්නේ දුක් අනුභව කරන්නා වූ ඒ ප්‍රේතයා දැක කිසිවක් කියන්නට නොහැකි විය. හිරු අස්තයට ගියකල්හි නාටක ස්ත්‍රීන්ගෙන් පිරිවරන ලදුයේ දිව්‍ය සම්පත් අනුභව කරනු ලබන ඔහු දැක ගාථා තුනක් කීවේය.
29. දිව්‍යමය මල් දරන, දිව්‍යමය හිස් වෙළුම් ඇති, දිව්‍යාභරණයන් ගෙන් සැරසුන, දිව්‍යමය අංගදයෙන් (බාහුවේ දමන වළල්ල) යුත්, දිව්‍යමය සඳුන් ආලේපය ගල්වන ලද ඔබ රාත්‍රියෙහි දිව්‍ය සම්පත් අනුභව කරහිය. දවල් වේදනා විඳින්නෙහිය.
30. යම් මේ සොළොස් දහසක් ස්ත්‍රීහු පිරිවර වෙත්. මෙසේ අද්භූත වූ ලොමුඩැහැ ගන්වන්නා වූ මහා ආනුභාව ඇත්තේ වෙහිය.
31. පෙර තමාට දුක් ගෙනදෙන්නා වූ කවර පවිටු ක්‍රියාවක් කරන ලදද? මිනිස්ලොවදී යමක් කර (දැන්) පිට මස් කඩා කන්නෙහිද?
එහි **මාලී** යනු දිව්‍යමය මල්මාලාවන් දරන. **තිරීටි** යනු දිව්‍යමය හිස් වෙළුම් ඇති. **කායූරී** යනු දිව්‍යමය ආභරණයන්ගෙන් සැරසුන. **අංගදී **යනු දිව්‍යමය අංගදයෙන් යුත්. **චන්‍දනස්සදො** යනු දිව්‍යමය සඳුන්වලින් ආලේප කළ. **පරිවාරෙසි** යනු ඉන්‍ද්‍රියයන් දිව්‍යමය විෂයයන්හි හැසිරවීය. **දිවා** යනු දවල් කාලයෙහි මහත් වූ දුකක් අනුභව කෙරෙහිය. **යා තෙ මා** යම්බඳු වූ මෑලා. **අබ්භූතො** මිනිස් ලොව නොවූ විරූ. **ලොව හංසනො** යනු යමෙක් ඔබ දකිත්ද, ඔවුන්ගේ ලොම් කෙලින් සිටී. **පුබ්බෙ** යනු පෙර භවයෙහි. **අත්තදුඛාවහං** යනු තමාට දුක් එළවන්නා වූ. **මනුස්සෙසු **යනු මිනිස් ලෝකයෙහිදී යමක් කර දැන් තමාගේ පිටමස් කන්නෙහිදැයි විමසයි.
ප්‍රේතයා ඔහු හැඳින තෙපි මා නොදනිව්ද? මම ඔබගේ පුරෝහිතයා වීමි. මේ මගේ රාත්‍රියෙහි සැප අනුභව කිරීම ඔබ නිසා කරන ලද අඩක් පෙහෙවස් රැකීමේ විපාක වශයෙන් ලබන ලදිමි. දවල් කාලයෙහි දුක් අනුභව කිරීම මා විසින් කරන ලද පවෙහිම විපාක වශයෙන් ලදිමි. මම වූ කලී ඔබ විසින් නඩු විසදීමෙහි තබන ලද්දේ කපටි ලෙස විනිශ්චය කර අල්ලස් ගෙන අනුන්ගේ පිටමස් කන්නෙක් වී ඒ දවල් කාලයෙහි කරන ලද ක්‍රියාවෙහි විපාකයෙන් මේ දුක අනුභව කරමි යයි කියා ගාථා දෙකක් කීවේය.
32. පෙර මම වේදයන් හදාරා කාමයන්හි ඇළුනේ වෙමි. දීර්ඝ කාලයක් අනුන්ට අහිත පිණිස හැසිරුනෙමි.
33. යමෙක් අනුන්ගේ පිටමස් කන්නේ වේද? එසේම බොරුවෙන් රවටා කයිද යම්සේ මම අද තමාගේ පිටමස් කමිද එසේ පිටමස් කන්නේ වෙයි.
එහි **අජ්ඣෙනානි** යනු වේදයන්. **පටිග්ගය්හ** යනු පිළිගෙන ඉගෙන. **අචරිං** යනු පිළිපැද්දෙමි. **අහිතායහං** යනු තමා නැසීම සඳහා මම. **යො පිට්ඨිමංසිකො** යනු යම් පුද්ගලයෙක් අනුන්ගේ පිටමස් කන්නේ වේද කේලාම් කියන්නේ වේද. **උක්කච්ච** යනු උකහා.
මෙයද කියා තවුසාගෙන් විචාළේය. ඔබ කෙසේ නම් මෙහි පැමිණියේදැයි තාපසයා සියල්ල විස්තර වශයෙන් කීවේය. ස්වාමීනි, දැන් මෙහිම වසව්ද නැතහොත් යව්දැයි? නොවසන්නෙමි. අසපුවටම යන්නෙමියි කීවේය. ප්‍රේතයා ස්වාමීනි මැනවි. මම ඔබට නිරතුරුව ඉදුන අඹවලින් උපස්ථාන කරමියි කියා තමාගේ ආනුභාවයෙන් අසපුවෙහිම බස්වා උකටලී නොවන්නේ මෙහිම වසව් යයි ප්‍රතිඥා ගෙන ගියේය. එතැන් පටන් ඉදුනු අඹවලින් උපස්ථාන කළේය. තාපසයා එය අනුභව කරමින් කිසුණු පිරියම් කර ධ්‍යාන-අභිඥාවන් උපදවා බඹලොව පිහිටකොට ඇත්තේ වීය.
ශාස්තෲන් වහන්සේ උපාසකයන්ට මේ ධර්මදේශනාව ගෙනහැර දක්වා සත්‍යයන් ප්‍රකාශ කර ජාතකය ගලපා වදාළ සේක. සත්‍ය දේශනාවසානයෙහි ඇතමෙක් සෝවාන් වූවාහුය. ඇතමෙක් සකෘදාගාමීද ඇතමෙක් අනාගාමීද වූහ. එකල්හි දෙව්දුව උප්පලවණ්ණා වීය. තාපසයා මම ම වීමි යි වදාළ සේක.
**කො පාතුරාසී **යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් විශාඛාවගේ යෙහෙළියන් වූ සුරාපානය කළ පන්සියයක් ස්ත්‍රීන් අරභයා දේශනා කළ සේක. සැවැත්නුවර සුරා උත්සවයක් ප්‍රකාශිත කල්හි ඒ පන්සියයක් ස්ත්‍රීහු උත්සවයෙහි ක්‍රීඩා කරන්නා වූ සැමියන්ට තියුණු සුරාවක් සූදානම් කර දී සැණකෙළින්නෙමුයි ඈලා සියල්ලෝම විශාඛාවගේ සමීපයට ගොස් යෙහෙළියෙනි, සැණකෙළිය කරන්නෙමුයි කියා මේ මත්පැන් උත්සවයකි. මම මත්පැන් නොබොන්නෙමියි කී කල්හි තෙපි සම්මා සම්බුදුරජාණන් වහන්සේට දන් දෙව්. අපි සැණකෙළි කරන්නෙමුයි කීවාහුය. ඇය මැනවයි පිළිගෙන ඈලා පිටත්කර යවා ශාස්තෲන් වහන්සේට ආරාධනය කර මහා දානයක් දී බොහෝ සුවඳමල් ගෙන සවස් කාලයෙහි ධර්මකථාව අසන්නට ඈලා විසින් පිරිවරන ලද්දී ජේතවනයට ගියාය. ඒ ස්ත්‍රීහු මත්පැන් බොමින්ම ඇය සමග ගොස් දොරකොටුවෙහි සිට සුරා බීම ඇය සමග ශාස්තෲන් වහන්සේ සමීපයට ගියාහුය. විශාඛා තොමෝ ශාස්තෲන් වහන්සේ වැඳ එකත්පස්ව හුන්නීය. අනික් ස්ත්‍රින් අතර ඇතැම් ස්ත්‍රීහු ශාස්තෲන් වහන්සේ සමීපයෙහි නැටුවාහුය. ඇතැම්හු ගායනා කළාහුය. ඇතැම්හු අත්පා පටලවා කලහ කළාහුය.
ශාස්තෲන් වහන්සේ ඔවුන්ගේ සංවේගය සඳහා ඇස්බැම ලොම්වලින් රශ්මීහු මුදාහළ සේක. අඳුරු පටලයක් වීය. ඈලා බියෙන් තැතිගත්තෝ මරණ බියෙන් බියපත් වූවෝ වූහ. එනිසා ඈලාගේ සුරාමත සිඳුනේය. ශාස්තෲන් වහන්සේ වැඩහුන් ආසනයෙහි අතුරුදහන් වූයේ මහමෙර මත්තෙහි සිට ඌර්ණ ලෝමධාතුවෙන් රැස් විහිදුවීය. සඳ හිරු දහසකගේ උදාව මෙන් වීය. ශාස්තෲන් වහන්සේ එහිම වැඩසිටි සේක් ඈලාට සංවේග ඇතිකිරීම පිණිස,
නිතර ගිනි දැල්වෙන කල්හි කවරනම් සිනහවක්ද කවරනම් සතුටක්ද, අවිද්‍යා නැමති අඳුරෙන් වසන ලද්දේ ප්‍රඥා නැමති ආලෝකය (පහන) නොසොයන්නහුදැයි යන මේ ගාථාව වදාළ සේක.
ගාථා දේශනාවසානයෙහි ඒ පන්සියයක් ස්ත්‍රීහු සෝවාන් ඵලයෙහි පිහිටියාහුය. ශාස්තෲන් වහන්සේ අවුත් ගඳකිළි සෙවනෙහි බුද්ධාසනයෙහි හුන් සේක. ඉක්බිති විශාඛාව උන්වහන්සේට වැඳ ස්වාමීනි, මේ හිරි ඔතප් බිඳිනා වූ මත්පැන් කවරදා උපන්නේදැයි විචාළේය. ඒ බුදුරජාණන් වහන්සේ ඇයට එය වදාරන්නේ අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි කසීරට වැසි එක් සුර නම් වනයෙහි හැසිරෙන්නෙක් බඩු සෙවීම සඳහා හිමාලයට ගියේය. එහි එක් ගසක් නැගී සිට පුරුෂයකුගේ පමණ තැන තුන් බලයෙක් වීය. ඒ තුන්බලය අතර සැළියක් පමණ ආවාටයක් වීය. එය වැස්ස වහින කල්හි ජලයෙන් පිරුණේ වීය. එය පිරිවරා අරළු, නෙල්ලි, මිරිස් ගස් වීය. ඒවායේ ඉදුණු ගෙඩි නැට්ටෙන් සිඳී එහි වැටෙයි. ඒ නුදුරෙහි ඉබේ හටගත් හැල් ඇත. ගිරව් එයින් හැල් කරල් ගෙනවුත් ඒ ගසෙහි හිඳ කති. කනු ලබන්නා වූ ඔවුන්ගේ හැල්ද සහල්ද එහි වැටෙයි. මෙසේ හිරුගේ අව්වෙන් පැසෙන්නා වූ ජලය ලේ පැහැ වීය. ග්‍රීෂ්ම කාලයෙහි පවසින් යුක්ත වූ පක්‍ෂි සමූහයා එය බී මත් වූවාහු කැරකැවී ගසමුල වැටුනාහුය. ඔවුහු මදක් නිදාගෙන කෑගසමින් ඉගිල යත්. ගස් බල්ලන් වඳුරන් ආදීන් පිළිබඳවද මේ ක්‍රමයම වේ. වනයේ හැසිරෙන්නා එය දැක ඉදින් මෙය විෂ වූවක් වන්නේ නම් මොවුහු මැරෙත්. මොවුහු මදක් නිදාසිට සුවසේ යති. මෙය විෂක් නොවේ. හෙතෙමේද තෙමේ බී මත් වී මස් කනු කැමැත්තේ වීය. තිත් වටුවන් කුකුළන් ආදීන් මරා මස් අඟුරෙහි පිස එක් අතකින් නටමින් එක් අතකින් මස් කමින් එක් දිනක් දින දෙකක් එහිම වීය.
ඉන් නුදුරෙහි වරුණ නම් එක් තාපසයෙක් වාසය කරයි. වනයෙහි හැසිරෙන්නා ඇතැම්දිනක ඔහු සමීපයට යයි. ඉක්බිති ඔහුට මෙවැනි අදහසක් වීය. මේ පානය තාපසයා සමග බොන්නෙමියි යනුවෙනි. හෙතෙම එක් උණ පුරුකක් පුරවා පිසූ මස් සමග ගෙන පන්සලට ගොස් ස්වාමීනි, මේ පැන් බොවයි කියා දෙදෙනාම මස් කමින් බිව්වාහුය. මෙසේ සුරා නම් වූ වැද්දා විසින්ද වරුණ නම් වූ තාපසයා විසින්ද දක්නා ලද හෙයින් ඒ පාණයට සුරා යයිද වාරුණී යයිද නම් වීය. ඔවුහු දෙදෙනාද මේ උපායයක් ඇතැයි උණපුරුකක් පුරවා කදින් ගෙන පසල්දනව්වට ගොස් පැන්කරුවෝ පැමිණියෝ යයි රජුට දැන්වූවාහුය. රජු ඔවුන් කැඳවීය. ඔවුහු ඒ රජුට සුරාපානය එළවූහ. රජු දෙතුන් වතාවක් බී මත් වූයේය. ඔහුගේ ඒ මත එක් දවසක්ද දෙකක්දැයි වීය. ඉක්බිති තවත් ඇත්දැයි ඔවුන්ගෙන් විමසීය. රජතුමනි, ඇතැයි කීවේය. කොහිද? දේවයන් වහන්ස, හිමාලයෙහිය. එසේනම් ගෙන එවයි කීවේය. ඔවුහු ගොස් එක් වරක් දෙවරක් ගෙනවුත් නිතර යන්නට නොහැක්කෙමුයි සියළු උපකරණයන් සලකා ඒ ගසෙහි පොතු ආදිය ගෙන ඒ සියලු උපකරණයන් බහා නගරයෙහි දී සුරාව තැනූහ. නුවර වැස්සෝ සුරාව බී ප්‍රමාදයට පත් වූවාහු දුප්පත් වූවාහුය. නගරය හිස් වූවක් මෙන් වීය. ඒ නිසා සුරාපානය සකස් කළ අය ඉන් පලාගොස් බරණැස් නුවරට ගොස් මත්පැන් සකස් කරන්නෝ ආවාහු යයි රජුට දැන්වූහ. රජු ඔවුන් කැඳවා වියදම් දෙවීය. එහිදීද සුරාව තැනූහ. ඒ නගරයද එසේම විනාශ වීය. ඉන් පලාගොස් සාකේතයටද සාකේතයෙන් සැවැත්නුවරටද ගියාහුය.
එකල්හි සැවැත්නුවර සර්වමිත්‍ර නම් රජු වූයේය. හෙතෙම ඔවුන්ට සංග්‍රහ කර තොපට කවරකින් ප්‍රයෝජන ඇත්තේ දැයි විමසා සුරාව සඳහා වූ උපකරණයන්ගෙන්ද හැල්සහල් පිටිද සැළි පන්සියයකින්දැයි කී කල්හි සියල්ල දෙවීය. ඔවුහු සැළි පන්සියයෙහි රා සකසා මීයන්ට බියෙන් සැළි රැකීම පිණිස එක් එක් සැළිය සමීපයෙහි එක් එක් බළලා බැගින් බැන්දාහුය. ඔවුහු පැසී උතුරන කල්හි සැළිකුසෙහි වැගිරෙන්නා වූ සුරාව බී මත්වූවාහු නිදාගත්තාහුය. මීයෝ අවුත් ඔවුන්ගේ කන්-නාසා-දත්-නගුට ආදීන් කා ගියාහුය. බළල්ලු සුරාපානය කර මළාහු යයි ආරක්‍ෂකයෝ රජුට දැන්වූවාහුය. රජු මොවුහු විෂ සකස් කරන්නෝ යයි දෙදෙනාගේම හිස් සින්දවීය. ඔවුහු සුරාව බී දේවයන් වහන්ස, මිහිරි යයි කෑගසන්නාහුම මරණයට පත්වූහ. රජු ඔවුන් මරවා සැළි බිඳිව් යයි ඇණවීය. බළල්ලු ද සුරාමත අවසන් වූ කල්හි නැගිට සෙල්ලම් කරමින් හැසිරුනාහුය. ඔවුහු ඒ දැක රජුට දැන්වූහ. රජු ඉදින් විෂයක් වූයේ නම් ඔවුහු මැරෙන්නාහ. එය මිහිරි වූවක් විය යුතුය. එය බොන්නෙමියි නගරය අලංකාර කරවා රජමිදුලෙහි මණ්ඩපයක් කරවා අලංකාර කර සරසන ලද මණ්ඩපයෙහි ඔසවන ලද සේසත ඇති රාජාසනයෙහි හිඳ ඇමති සමූහයා විසින් පිරිවරන ලදුයේ සුරාපානය කරන්නට පටන් ගත්තේය.
එකල්හි සක්දෙව් රජු කවරෙක් මව්පිය උපස්ථානාදියෙහි අප්‍රමාද වූවාහු තෙවැදෑරුම් සුචරිතයක් පුරත්දැයි ලොව බලන්නේ සුරාපානය කරන්නට හුන් ඒ රජු දැක ඉදින් මෙතෙමේ සුරාපානය කරන්නේද සියළු දඹදිව නසින්නේය. යම් පරිද්දකින් නොබොයිද ඔහු එසේ කරන්නෙමියි සුරාව පිරුණු එක් කළයක් අත්තලයෙහි තබා බමුණෙකුගේ වේශයෙන් අවුත් රජු හමුවෙහි අහසෙහි සිට මේ කළය මිලදී ගනිව්. මේ කළය මිලදී ගනිව් යයි කීවේය. සර්වමිත්‍ර රජු එසේ කියමින් අහසෙහි සිටි ඔහු දැක බ්‍රාහ්මණයා කොහිසිට පැමිණේදැයි ඔහු සමග කථා කරනුයේ ගාථා තුනක් කීවේය.
**1. **බ්‍රාහ්මණය, ඔබ කොහි සිට පැමිණියෙහිද? දෙව්ලොවින් අවුත් අහසෙහි සිටින්නෙහිද? චන්ද්‍රයා රාත්‍රිය බබලවන්නාක් මෙන් ඔබගේ ශරීරයෙන් රශ්මීහු නික්මෙත්. අහසෙහි සතේරිත නම් වූ විදුලිය මෙන්ය.
2. ඒ ඔබ වාතයෙන් තොර ගැටීම් රහිත අහසෙහි පවතිහි. පයින් ගමනක් නැති දෙවියන්ගේ යම් සෘද්ධියක් වේද එය ඔබ විසින් ප්‍රතිෂ්ඨාවක් කරන ලදි. මනාව වඩනා ලදි. ඔබ අහසෙහි යන්නෙහිද සිටින්නෙහිද වෙයි.
3. අහසින් පැමිණි ඔබ කවරක් සඳහා සිටින්නෙහිද? කළය මිලදී ගනුවයි යන මෙය කවර ප්‍රයෝජනයක් සඳහාද, ඔබ කවරෙක්ද? මේ කළය කුමක් සඳහාද? බ්‍රාහ්මණය, මේ කරුණ මට කියව.
එහි **කො පාතුරාසී** යනු කොහි සිට පහළ වූයෙහිද? කොහි සිට පැමිණියෙහිදැයි අර්ථයි. **තිදිවා නභම්හි** යනු කිම තවුතිසා භවනයෙන් අවුත් මෙහි අහසෙහි ප්‍රකට වූයේදැයි විමසයි. **සංවරිං** යනු රාත්‍රිය. **සතෙරිතා** යනු එනම් වූ **සො** යනු ඒ ඔබ. **ජින්නවාතං** යනු වැසිවලාකුළද වාතයෙන් හැසිරෙයි. ඔහුට එම වාතයද නැත. එහෙයින් මෙසේ කීවේය. **කමසි** යනු පවත්නෙහිද? **අඝම්හි** යනු ගැටීම් නැති අහසෙහි. **වත්‍ථුකතා** යනු අඩිතාලමක් මෙන් ප්‍රතිෂ්ඨාවක් මෙන් කළ. **අනද්ධගුනම්පි දෙවතානං** යනු පාදයෙන් මාර්ගයන්හි නොයෑමෙන් අනද්ධගු වූ දෙවියන්ගේ යම් සෘද්ධියක් වේද, එයද ඔබ විසින් මනාව වඩනා ලදදැයි විමසයි. **වෙභාසයං කම්මාගම්මා** යනු අහසෙහි පැවති පියවර තැබීම් නිසා සිටිනෙහිද? **ඉමස්ස** **කොවාතුවං** යන මෙය සමග සම්බන්ධය. මෙසේ සිටිනා වූ ඔබ කවරෙක් නම් වේදැයි අර්ථයි**. යමෙතමන්‍ථං** යම්බඳු වූ මෙය කියහිද? මෙහි **කිස්සවතායං** යන මෙය හා සම්බන්ධය. යම් මේ කළය මිළදී ගනුවයි කියහිද ඔබගේ මේ කළය කවර ප්‍රයෝජනයක් සඳහාදැයි අර්ථයි.
අනතුරුව ශක්‍රයා එසේනම් අසව යයි කියා සුරාවෙහි දොස් දක්වමින් මෙසේ කීවේය.
4. මෙය ගිතෙල් කලයක් නොවේ. තලතෙල් කළයක්ද නොවේ. උක්සකුරු කලයක්ද නොවේ. මීපැණි කලයක්ද නොවේ මේ කලයේ දෝෂයෝ අප්‍රමාණය. කළය හා සම්බන්ධ වූ බොහෝ දොස් අසවු.
5. යම් පානයක් බී පියවරක් පාසා පෙරලේද? ප්‍රපාතයටද වළටද ගුහාවටද අපිරිසිදු මඩවලටද ගවරවලටද වැටේද අනුභව නොකළ යුතු බොහෝ දේ අනුභව කරන්නේද ඒ සුරාවෙන් පිරුණ මේ කළය මිලදී ගනිව්.
6. ඉදින් යම් සුරාවක් පානය කර සිතෙහි ප්‍රභූත්වය නැත්තේ මත්පැන් නම් වූ කහට කන්නා වූ ගවයෙක් මෙන් ඇවිදීද අනාථයෙකු මෙන් ගායනා කරයිද නටයිද ඒ සුරාවෙන් පිරුන මේ කළය මිලදී ගනිව්.
7. ඉදින් යම් සුරාවක් පානය කර අචේලකයෙක් මෙන් නිර්වස්ත්‍රව ගමෙසි වීථින්හි හැසිරෙන්නේද මුලාවූ සිත් ඇත්තේ බොහෝ වේලා සයනය කෙරෙත්ද ඒ සුරාවෙන් පිරුන මේ කළය මිලදී ගනිව්.
8. ඉදින් යම් සුරාවක් පානය කර නැගිට තෙමේ වෙව්ලන්නේ හිසද අතද සොලවමින් රූකඩයක් මේ නටයිද ඒ සුරාවෙන් පිරුන මේ කළය මිලදී ගනිව්.
9. ඉදින් යම් සුරාවක් පානය කර ගින්නෙන් දැවුනෙකු මෙන් නිදත්ද, අනතුරුව සිවලුන් විසින්ද කනු ලබයිද, සිරගේ ලෑමටද හිංසාවටද වස්තු හානියටද පත්වේද ඒ සුරාවෙන් පිරුන මේ කළය මිලදී ගනිව්.
10. ඉදින් යම් සුරාවක් පානය කර නොකිව යුත්තක් කියන්නේද සභාවෙහි හුන්නේ පහ වූ වස්ත්‍ර ඇත්තේ වීද, කුණු තැවරුනේ වමනය වැකුණු ශරීර ඇත්තේ විපතට පත් වූයේ වේද ඒ සුරාවෙන් පිරුන මේ කළය මිලදී ගනිව්.
11. ඉදින් යම් සුරාවක් පානය කර මම සියල්ලන්ටම වඩා උත්කෘෂ්ට වෙමියි කියා සිතයිද රතුවූ ඇස් ඇත්තේද සියළු පොළොව මගේ යයි හඟීද සිව්දිසාවට අධිපති රජුද මා හා සමාන නොවේයයි සිතයිද ඒ සුරාවෙන් පිරුන මේ කළය මිලදී ගනිව්.
12. (යම් සුරාවක් පානය කර) මානයෙන් යුක්ත වේද, අධික මානයෙන් යුක්ත වේද කලහ කරන්නාහුද කේලාම් කියන්නේ වේද අගුණ කියන්නී වේද නග්න ස්වභාව ඇත්තේද පලායන සුළු වේද සොරුන්ගේ හා ධූර්තයන්ගේ ස්වභාවයන්ට වාසස්ථාන වේද එබඳු සුරාවේ පිරුණ මේ කළය මිලදී ගනිව්.
13. ලොව සමෘද්ධිමත් වූ සම්පතින් පිරුනා වූ නොයෙක් දහස් ගණන් ධනය ඇති කුලයෝ වෙත්ද ඒවා මේ සුරාව කරණකොට ගෙන විනාශ වූ ධනය ඇති කුල බවට පමුණුවන ලද්දෝය. එබඳු සුරාවෙන් පිරුන මේ කළය මිලදී ගනිව්.
14. යමක් නිසා ධාන්‍යය ද ධනය ද රන් ද රිදී ද කෙත් ද ගවයන් ද විනාශ වෙත්ද ධනවත් කුලයන් විනාශකරන සුළු වේද එබඳු සුරාවෙන් පිරුණ මේ කළය මිලදී ගනිව්.
15. පුරුෂ තෙම යම් සුරාවක් පානය කර දුෂ්ට ස්වභාව ඇතියේ පියාටද මවටද ආක්‍රෝශ කෙරේද, නැන්දණියද එමෙන්ම ලේලියද භාර්යාවකොට ගනීද ඒ සුරාවෙන් පිරුන මේ කළය මිලදී ගනිව්.
16. ස්ත්‍රිය යම් සුරාවක් පානය කර දුෂ්ට ස්වභාව ඇත්තී මාමාටද ස්වාමියාටද ආක්‍රෝශ කෙරේද දාසයාද සමීපයෙහි හැසිරෙන්නාද ස්වාමියා කොටගනීද ඒ සුරාවෙන් පිරුන මේ කළය මිලදී ගනිව්.
17. පුරුෂ තෙමේ යම් සුරාවක් පානය කර ධර්මයෙහි හැසිරෙන ශ්‍රමණයෙකුට හෝ බ්‍රාහ්මණයෙකුට හිංසා කෙරේද, ඒ හේතුවෙන් අපායට යන්නේද එබඳු සුරාවෙන් පිරුණ මේ කළය මිලදී ගනිව්.
18. යමක් පානය කර ඒකාන්තයෙන් කයින් වචනයෙන් සිතින් දුසිරිත්හි හැසිරෙත්ද, දුසිරිතෙහි හැසිරී නිරයට යෙත්ද එවැනි සුරාවෙන් පිරුන මේ කළය මිලදී ගනිව්.
19. පළමුව බොහෝ රන් පරිත්‍යාග කරමින් ඉල්ලන්නේ නමුදු යම් බොරුකීමක් නොලබත්ද? හෙතෙම සුරාපානය කර යම් බොරුවක් කියයිද ඒ සුරාවෙන් පිරුන මේ කළය මිලදී ගනිව්.
20. යම් සුරාවක් පානය කර, වහා කටයුත්තක් පැමිණි කල්හි පණිවුඩ යැවීමෙහි යොදවන්නේ හෙතෙම කියන ලද කරුණ නොදනීද එබඳු සුරාවෙන් පිරුන මේ කළය මිලදී ගනිව්.
21. ලජ්ජා සහිත සිත් ඇත්තේ නමුදු, සුරාමතින් මත්වූයේ ලජ්ජා රහිත බව ප්‍රකට කෙරේද, ප්‍රාඥ වූවාහුද බොහෝකොට කථා කෙරෙත්ද එබඳු සුරාවෙන් පිරුන මේ කළය මිලදී ගනිව්.
22. යම් සුරාවක් පානය කර එකට රැස්වී නිදත්ද? ආහාර නොගන්නාහු බිම දුකසේ සයනය කෙරෙත්ද දුර්වර්ණනීය බවටත් නින්දාවටත් පැමිණෙත්ද ඒ සුරාවෙන් පිරුණ මේ කළය මිලදී ගනිව්.
23. ඉදින් යම් සුරාවක් පානය කර ගෙලෙහි බැම්මෙන් පීඩාවට පත් වූ ගවයන් මෙන් නිදත්ද ඒ සුරාවෙහි වේගය මිනිසා විසින් පහසුවෙන් ඉසිලිය හැක්කේ නොවේ.
24. මිනිස්සු යම් සුරාවක් දරුණු විෂයෙන් යුත් සර්පයෙකු මෙන් දුරු කෙරෙත්ද ඒ සර්ප විෂ හා සමාන වූ ඒ සුරාව ලොව කවරනම් මිනිසෙක් පානය කිරීමට සුදුසු වෙයිද.
25. යම් සුරාවක් පානය කර අන්‍ධකවෙණ්හු පුත්‍රවරු මුහුදුතෙර හැසිරෙන්නාහු මොහොල්වලින් එකිනෙකාට පහර දුන්නාහුද එබඳු සුරාවෙන් පිරුණු මේ කළය මිලදී ගනිව්.
26. යම් සුරාවක් පානය කර ප්‍රමාද වූ සදාකාලික වූ මායා සහිත වූ අසුරයෝ දෙව්ලොවින් ච්‍යුත වූවාහුද මහරජතුමනි, මේ සුරාව එබඳු වූ නිරර්ථක දෙයකැයි දැන කෙසේනම් පානය කෙරේද?
27. රජතුමනි, මේ කලයෙහි දීකිරි හෝ මීපැණි හෝ නැත්තේ යයි මෙසේ දැන මිලදී ගනුව. සර්වමිත්‍රය, මෙසේ මේ කළය තුළට පැමිණි දේ කෙබඳුදැයි මා විසින් ඔබට කියන ලද්දේමය.
එහි **වජ්ජානි** යනු දෝෂයෝය. **ගලෙය්‍ය** යනු ගමන් කරන්නේ පියවරක් පාසා පෙරලෙන්නේය. **යං පිවිත්‍වා පතෙ** යනු යමක් පානය කර වැටෙන්නේද? **සොබ්හං** යනු වලට. **චන්‍දනියොළිගල්ලං** යනු ගවර වලෙිහිද අපිරිසිදු වතුරවලටද. **අභොජනෙය්‍යං** අනුභව කරන්නට නුසුදුසු. **අනෙසමානො** යනු අධිපති නොවූයේ. **ගොරිව** යනු ගොනෙකු මෙන්. **භක්ඛසාදී** යනු මහපැනෙහි කහට කන්නා වූ. යම්සේ හෙතෙම එහි කහට කන්නෙක් සොයමින් හැසිරෙයි. මෙසේ හැසිරෙයි යන අර්ථයි. **අනාථමානො** යනු වසඟ නොවූයේ අනාථයෙකු මෙන්. **උපගායතී** යනු ගායනා කරන අනිකෙකු දැක ඔහු වෙත එළඹ ගායනා කරයි. **අචේලකොව **යනු නිර්වස්ත්‍ර වූවෙකු මෙන්. **විසිඛන්තරානි** යනු ඇතුළු වීථීන්. **අතිවෙලසායී** යනු බොහෝ වේලා හැසිරෙන්නෙකු වී හැසිරෙන්නේය යන අර්ථයි.
**දාරුකටල්ලකොච **යනු දැවමුවා රූකඩයක් මෙන්. **භොගජානිචුපෙන්ති **යනු සම්පත් හානියට පැමිණෙත්. පරපණ නැසීම් ආදිය කර දඬුවමින් පීඩාවට පත්වූවාහු ධන හානියටද අනික් වධබන්ධනාදී දුක්වලටද පැමිණෙත් යන අර්ථයි. **වන්තගො** යනු තමාගේ වමනයෙහි ගැලුනේ. **බ්‍යසත්තො** යනු විපතට පත් වූයේ. **විසත්තො** යනුද පෙළයි. ඒ වමනයෙහි ගිලුනේ යන අර්ථයි. **උක්කට්ඨො** යනු මම මහා යෝධයෙක් වෙමි. මා හා සමාන කවරෙක් ඇත්දැයි මෙසේ උඩඟු බවට පැමිණියෙකු වී. **ආවිලක්ඛො** යෙනු රතුවූ ඇස් ඇති. **සබ්බපඨවී** යනු සියළු පොළොව. **සබ්බා පඨවි** යනුද පෙළවේ. **චාතුරන්තො** යනු සිව්මුහුද කෙළවර ඇති පොළොවෙහි ප්‍රධානියා. **මානා** යනු මානය කරන්නා වූ. සෙසු පදයන් පිළිබඳවද මේ පිළිවෙලමයි. **ගතී** යනු ස්වභාවයයි. **නිකෙතො** යනු වාසස්ථානයයි. **තස්සාපුණ්ණං** යනු යමක් මෙබඳු වීද ඉන් පිරුණු. **යත්‍ථ විනාසයන්ති** යනු යමක් ඇසුරු කර යම්තැනක පිහිටියාහුද එකද බොහෝ වූද ධන-ධාන්‍ය ආදී වස්තුව නසත්. දිළිදෝ වෙත්. **ඉද්ධානි** යනු සමෘද්ධිමත්. **ඵීතානි** යනු වස්ත්‍ර අලංකාර ආදී භාණ්ඩයන්ගෙන් පිරී ගිය. **උච්ඡින්න දායජ්ජකකානි** යනු නසන ලද වස්තු ඇති නිර්ධයන් කරන ලද.
**දුට්ඨරූපො** යනු එඩියෙන් යුත් ස්වරූප ඇති. **ගණෙහය්‍ය** යනු කෙලෙස් වශයෙන් සිය භාර්යාව යයි හැඟීමෙන් අතින් ගන්නේය. **දාසම්පි ගණ්හෙය්‍ය** තමාගේ දාසයාද කෙලෙස් වශයෙන් මගේ ස්වාමියා යයි ගන්නේය. **පීත්‍වාන **යනු පානය කර. **දුච්චරිතං චරිත්‍වා** යනු මෙසේ තුන්දොරින් දසවැදෑරුම් අකුසල් කර. **යාචමානා** යනු පළමුව සුරාපානය නොකරන යම් පුරුෂයෙකුට බොහෝ රන් දෙන්නේ නමුදු බොරු කියන්නෙක් වෙහි යයි ඉල්ලනු ලබන්නේද එය නොලබත්. **පීත්‍වා** යනු මත්පැන් පානය කර සිටියේ. **නප්පජානාති** **මුත්තො** යනු කුමන කරුණක් සඳහා පැමිණියෙහිදැයි කියන ලදුයේ පණිවුඩය මනාව නොගත් හෙයින් ඒ කරුණ නොදනී. **හිරීමනා** යනු ලජ්ජා සහිත සිත් ඇත්තේද. **එකථුපා** යනු ඌරු පැටව් මෙන් පහත් ජන්ම ඇති අය සමග එක්රැස් වී. **අනාසකා** යනු නිරාහාර වූවාහු. **ථණ්ඩිල දුක්ඛසෙය්‍යං** යනු භූමියෙහි දුකසේ සයනයයි. **ආයාසක්‍යං** යනු නින්දාව.
**පත්තක්ඛන්‍ධා** යනු වැටුනු කඳ ඇති. **කූටහතාරිව{1} **යනු බෙල්ලෙහි බඳනා ලද කුළුගෙඩියෙන් පහර දෙන ලද ගොන්නු මෙන්. යම්සේ ඒ දෙන්නු තණකොළ නොකමින් පැන් නොබොමින් නිදත්ද, එසේ සයනය කරත් යන අර්ථයි. **ඝොරවිසම්මිව** යනු නපුරු විෂක් මෙන්. **විස සමානං** යනු විස හා සමාන වූ. **අන්‍ධක වෙණ්හු පුත්තා** යනු දසබෑ රජුන්ගේ පුත්‍රයෝ. **උපක්කමුං** යනු පහර දෙන ලදහ. **පුබ්බදෙවා** යනු අසුරයෝ. **තිදිවා** යනු තව්තිසා දෙව්ලෝ. **සස්සතියා** යනු දීර්ඝායුෂ ඇති නිසා සදාකාලික වූ යයි නිතර සම්මත දිව්‍යලෝකය යයි අර්ථයි. **සමයා** යනු අසුර මායාවන් සහිත. **ජානං** යනු මෙසේ මෙය නිරර්ථක යයි දන්නේ ඔබ වැනි පණ්ඩිත පුරුෂයෙක් කෙසේ නම් බොන්නේද. **කුම්භගතාමයා** යනු මා විසින්. කළයට ඇතුළත් වූ මෙයම හෝ පෙළ වෙයි. **අක්ඛාත රූපං** යනු සැබවින්ම කියන ලදි.
රජු ඒ අසා සුරාවෙහි ආදීනව දැන සතුටු වූයේ ශක්‍රයාට ස්තුති කරමින් ගාථා දෙකක් කීවේය.
29. ඔබ යම් පරිද්දකින් හිතැති වූයේද අනුකම්පා සහිත වූයේද උතුම් වැඩ කැමැත්තේ වීද මගේ පියා හෝ නැවත මව හෝ මෙබඳු නොවූයේය. ඒ මම අද ඔබගේ වචනය කරන්නෙමි.
30. මම ඔබට ගම්වර පහක්ද දාසියන් සියයක්ද ගවයන් සත්සියයක්ද දෙමි. මේ ආජඤ්ඤ අශ්වයන් යෙදූ රිය දහයක්ද දෙමි. මගේ වැඩ කැමති ගුරුවරයා වෙහි.
එහි **ගාමවරානි** යනු බ්‍රාහ්මණය, ආචාර්යවරයා විසින් ආචාර්ය භාගය කැමති විය යුතුය. වසරකදී ලක්‍ෂයක් උපදිනා වූ ගම් පහක් ඔබට දෙමි යි කියයි. **දසා ඉමෙ** යනු ඉදිරියෙහි තිබූ රනින් විසිතුරු කළ මේ රිය දහසක් දක්වමින් මෙසේ කීවේය.
ඒ අසා ශක්‍රයා දිව්‍යමය ආත්මභාවය දක්වා තමා හඳුන්වා දෙන්නේ අහසෙහි සිට ගාථා දෙකක් කීවේය.
31. රජතුමනි, දාසියන් සියය ඔබටම වේවා. ගම්ද ගවයෝද ඔබටම වෙත්වා. ආජඤ්ඤ අශ්වයන් යෙදූ රථද ඔබටම වේවා. මම දෙව්ලොවට අධිපති ශක්‍රයා වෙමි.
32. රජතුමනි, ඔබ මාංශයෙන් යුත් බත්ද ගිතෙල්ද අනුභව කරව. මී සහ මෑවලින් කළ කැවුම් අනුභව කරව. මෙසේ ධර්මයෙහි ඇළුණ ඔබ නින්දා නොලබා ඒකාන්තයෙන් දෙව්ලොව යව.
එහි **එවං තුවං ධම්මරතො** යනු මෙසේ ඔබ නොයෙක් උතුම් රස බොජුන් බුදිමින් මත්පැන් පානයෙන් තොරවූයේ ත්‍රිවිධ දුෂ්චරිතයන් අතැර ත්‍රිවිධ සුචරිත ධර්මයෙහි ඇළුනෙක් වී කිසිවෙකු විසිනුදු නින්දා නොකළේ ස්වර්ගයට යවයි යනුයි.
මෙසේ ශක්‍රයා ඔහුට අවවාද දී සිය වාසස්ථානයටම ගියේය. ඔහුද සුරාපානය නොකර සුරා බඳුන් බිඳ සිල් සමාදන් වී දන් දී ස්වර්ගය පිහිට කොට ඇත්තේ වීය. දඹදිවද ක්‍රමයෙන් සුරාපානය **විපුත්‍වයට **පත් වූයේ වීය.
ශාස්තෲන් වහන්සේ මේ ධර්මදේශනාව ගෙනහැර දක්වා ජාතකය ගලපා වදාළ සේක. එකල්හි රජු ආනන්ද තෙරුන් වීය. ශක්‍රයා මම ම වීමි යයි වදාළ සේක.
**චිරස්සං වත මෙ **ය මේ ගාථාව ශාස්තෲන් වහන්සේ ජේතවනයෙහි වාසය කරන සේක මව පෝෂණය කළ එක් භික්‍ෂුවක් අරභයා දේශනා කළ සේක. වර්තමාන කථාවස්තුව සාම ජාතකය හා සමානය. එකල්හි ශාස්තෲන් වහන්සේ පැරණි පණ්ඩිතයෝ රන්මාලාව හා සේසත හැර මව්පියන් පෝෂණය කළාහුයයි කියා ඔහු විසින් අයදින ලද්දේ අතීත ප්‍රවෘත්තිය ගෙනහැර පා වදාළ සේක.
අතීතයෙහි කම්පිල්ල රට උත්තර පඤ්චාල නම් රජු වීය. ඔහුගේ අගමෙහෙසිය ගැබක් ලැබ පුතෙකු වැදුවාය. පෙර භවයෙහි ඇගේ එක් සපත්නියක් ඇය කෙරෙහි කිපී ඔබට උපන් දරුවන් කන්නට පොහොසත් වන්නෙමියි ප්‍රාර්ථනාවක් තබා යක්‍ෂණියක් වූවාය. ඇය එකල්හි අවකාශ ලබා ඇය දකිත්දීම ඒ තෙතමස්පේසි ඇති කුමාරයා ගෙන මුරු-මුරු ශබ්දයෙන් කා ගියාය. දෙවන වරද එසේම කළේය. තෙවනවර ඇය තිඹිරිගෙට පිවිසි කල්හි ගෙය පිරිවරා දැඩි ආරක්‍ෂාව කළාහුය. වැදූ දවස්හි යක්‍ෂණිය අවුත් නැවත දරුවා ගත්තේය. දේවිය යකින්නිය පැමිණියා යයි මහත් වූ ශබ්දයක් කළාය. ආයුධ ගත් අත් ඇති පුරුෂයෝ අවුත් දේවිය දෙන ලද සලකුණින් යක්‍ෂණිය ලුහුබැන්දාහුය. ඇය කන්නට අවකාශ නොලබන්නී එතැනින් පලාගොස් ජලය බැහැරවන කානුවට බැස්සාය. දරුවාද මවයයි යන හැඟීමෙන් ඇගේ තන මුවින් ගත්තේය. ඇය පුත්‍ර ස්නේහය උපදවා එතැනින් පලාගොස් සොහොනට ගොස් දරුවා ගල්ලෙනක කොට පෝෂණය කළාය. ඉක්බිති ක්‍රමයෙන් වැඩෙන්නා වූ ඔහුට මිනිස් මස් ගෙනවුත් දුන්නාය. දෙදෙනාම මිනීමස් කා එහි වාසය කළාහුය. දරුවා තමාගේ මිනිස් බව නොදනී. යකින්නියගේ පුත්‍රයා වෙමියි යන හැඟීමෙන් පසුවෙයි. හෙතෙම තම ස්වභාවය අතැර අතුරුදහන් වීමට නොහැකි වෙයි. ඉක්බිති ඇය ඔහුට අතුරුදහන් වීම සඳහා එක් මුලක් දුන්නීය. හෙතෙම ඒ මුලේ ආනුභාවයෙන් අතුරුදහන් වී මිනීමස් කමින් හැසිරුනි. යක්‍ෂණිය වෛශ්‍රවණ මහරජුට වතාවත් සඳහා ගියා එහිම කළුරිය කළාය. දේවියද සිව්වන වර අන් පුතෙකු වැදුවාය. හෙතෙම යකින්නියගෙන් මිදුන හෙයින් නිරෝගී වූයේය. පසමිතුරු වූ යක්‍ෂණිය දිනා උපන් හෙයින් ඔහුට ජයද්දිස කුමාරයා යයි නම් කළාහුය. වැඩිවියට පත්වූ ඔහු සියළු ශිල්පයන්හි නිමාවට පැමිණ සේසත ඔසවා රජ්‍යය අනුශාසනා කළේය.
එකල්හි බෝධිසත්ත්වයෝ ඔහුගේ අගමෙහෙසියගේ කුසෙහි උපන්නේය. ඔහුට අලීනසත්‍ථු කුමාරයා යයි නම් කළාහුය. වැඩිවියට පත් හෙතෙම උගන්නා ලද ශිල්ප ඇත්තේ වී යුවරජු වීය. ඒ යකින්නියගේ පුත්‍රයා මෑත කාලයෙහි ප්‍රමාදයකින් ඒ මුල නසා අතුරුදහන් වීමට නොහැකි වන්නේ දෘෂ්‍යමානවම අමුසොහොනෙහි මිනීමස් කයි. මිනිස්සු එය දැක බියෙන් තැති ගත්තාහු අවුත් රජුට දෝෂාරෝපණය කළාහුය. දේවයන් වහන්ස, එක් යකෙක් දෘෂ්‍යමානවම සොහොනෙහි මිනීමස් කයි කියාය. හෙතෙම පිළිවෙලින් නගරයට පිවිස මිනිසුන් මරා කන්නේය. ඌ අල්ලා ගන්නට වටනේයයි. රජු මැනවයි පිළිගෙන ඔහු ගනුවයි අණ කළේය. ඒ බලසෙනග ගොස් සොහොන පිරිවරා සිටියාහුය. යක්‍ෂණී පුත්‍රයා නග්න වූයේ ලොමුඩැහැ ගැන්වූ ස්වරූප ඇත්තේ මරණ බියෙන් බියපත්වූයේ කෑගසමින් මිනිසුන්ගේ අතරට පැන්නේය. මිනිස්සු යක්‍ෂයා යයි මර බියෙන් බියපත් වූවාහු දෙකට බෙදුනාහුය. ඔහුද ඉන් පලාගොස් වනයට පිවිසියේය. නැවත මිනිස් පියසට නොපැමිණියේය. හෙතෙම එක් වනගත මහා මාර්ගයක් ඇසුරුකොට සිටින්නේ මාර්ගයට පිළිපන්නවුන්ගෙන් එක එකා ගෙන වනයට පිවිස මරා කන්නේ එක් නුගමුලක්හි වාසය කළේය.
ඉක්බිති එක් ගැල්නායක බ්‍රාහ්මණයෙක් වනපල්ලන්ට දහසක් දී ගැල් පන්සියයක් සමග ඒ මාර්ගයා පිළිපන්නේය. මිනිස් යක්‍ෂයා කෑගසමින් ඔවුන් වෙතට පැන්නේය. බියට පත් මිනිස්සු ළයෙන් හොත්තාහුය. හෙතෙම බ්‍රාහ්මණයා ගෙන පලා යන්නේ උල්වලින් පාදයන් විදින ලද්දේ වනපල්ලන් ලුහුබඳින කල්හි බමුණා අතහැර දමා ගොස් තමා වාසය කරන ගසමුල හොත්තේය. ඔහු එහි හොත් සත්වන දවස්හි ජයද්දිස රජු මුව දඩයමට අණකර නගරයෙන් නික්මුනේය. ඔහු නගරයෙන් නික්මුන කෙනෙහිම තක්ෂිලා වැසි නන්ද නම් මාතෘපෝෂක බ්‍රාහ්මණයෙක් සියයක් වටනා ගාථා සතරක් ගෙන අවුත් රජු දුටුවේය. ජයද්දිස රජු ආපසු හැරී අසන්නෙමියි ඔහුට විසීමට ගෙයක් දෙවා මුව දඩයමට ගොස් යමෙකුගේ පැත්තෙන් මුවා පලායයිද ඒ ගෙල ඔහුටම හිමියයි කීවේය. ඉක්බිති එක් පසද නම් මුවෙක් නැගී සිට රජුට අභිමුඛව ගොස් පලා ගියේය. ඇමතිවරු පරිහාස කළාහුය. රජු කඩුව ගෙන ඔහු ලුහුබැඳ යොදුන් තුනක් පමණ තැනට කඩුවෙන් ඌට පහර දී දෙකොටසකට කපා කදින් රැගෙන එන්නේ මිනිස් යක්‍ෂයා හුන් තැනට පැමිණ දබ්බ නම් වූ තණ මතුපිට හිඳ මදක් විවේක ගෙන යන්නට පටන් ගති. ඉක්බිති හෙතෙම නැගීසිට ඔහුට කියනුයේ සිටුව කොහි යන්නෙහිද? මගේ ආහාරය වෙහි යයි අතින් ගෙන පළමු ගාථාව කීවේය.
1. ඒකාන්තයෙන් නිරාහාරව සිට සත්වන ආහාර වේලාව පැමිණි කල්හි බොහෝ කලකින් අද මට ආහාරයක් උපන්නේය. කොහි සිට පැමිණියෙහිද කවරෙක් වෙහිද එම්බල මට එය කියව. ඔබ යම්බඳු වූවෙක් වෙහි යයි මම දන්නෙම්ද ඔබගේ ජාතිය කියහි.
එහි **භක්ඛො මහා** යනු මහත් වූ ආහාරයක්. **සත්තමි භත්ත කාලෙ** යනු මුලපටන් නිරාහාරව හුන්නහුගේ සත්වන ආහාර වේලාවෙහි. **කුතොසි **යනු කොහි සිට පැමිණියෙහිද?
රජු යක්‍ෂයා දැක බියට පත්වූයේ කළවායෙහි තදබවට පැමිණ පලා යෑමට නොහැකි විය. සිහි එළවා දෙවන ගාථාව කීවේය.
2. පඤ්චාල දේශයේ රජු වෙමි. මුව දඩයමට වනයට පිවිසයෙමි. ඉදින් ඔබ විසින් ජයද්දිස යයි අසන ලදද ඒ මම වෙමි. මම පර්වත පාර්ශවයෙහි වනයන්හි හැසිරෙමි. මේ පසාද මුවා අද කව. මා මුදව යනුවෙනි.
එහි **මිගවං පවිට්ඨො** යනු මුවන් දඩයම් කිරීම පිණිස රටින් නික්මුනේ. **කච්ඡානි** යනු පර්වත පාර්ශවයන්**. පසදං** යනු පසද නම් මුවා.
ඒ අසා යක්‍ෂයා තෙවන ගාථාව කීවේය.
3. යම් හෙයකින් මේ පසද මුවා මා විසින් කෑ යුතුයයි කියහිද? මවිසින් හිංසාවට පත් කරනු ලබ ඔබ මා සතු වූවක්ම මට විකුණන්නෙහිය. ආහාර ගනු කැමති මම පළමුව ඔබ කා පසුව පසද මුවා කන්නෙමි. මේ ඔබට හැඬීමට කාලය නොවේ.
එහි **සෙනෙව** යනු මා සතු වූවකින්ම. **පණසි** යනු විකුණන්නෙහිය. තමා විකුණන්නෙහිය. **සස්සමානො** යනු හිංසා කරනු ලබන්නේ. **තං ඛාදියාන** යනු ඔබ පළමුව කා. **ජිසඤ්ඤං** යනු කනු කැමැත්තේ. **ඛාදිස්සං** යනු මොහු පසුව කන්නෙමි. **න** **විලාප කාලො** යනු නොවැලපෙව. මේ වැලපීමට කාලය නොවේ යයි කියයි.
ඒ අසා රජු නන්‍ද නම් වූ බ්‍රාහ්මණයා සිහිකර සිව්වන ගාථාව කීවේය.
4. පළමුව නගරයට ගොස් පෙරළා පැමිණීම පිණිස වූ මේ ගනුදෙනු‍වෙන් මිදීමක් මට නැත. ඒ බ්‍රාහ්මණයාට ධනය දෙමි යන ඒ ගිවිසුම දී පැමැණියෙමි. සත්‍යය වචනය ආරක්‍ෂා කරමින් පෙරලා පැමිණෙන්නෙමි යි.
එහි **න චත්‍ථි** යනු ඉදින් මගේ ගනුදෙනුවෙන් මිදීමක් නැත. **ගනත්‍වාන **යනු මෙසේ ඇති කල්හි අද මේ මුවමස් කා මා නුවරට ගොස්. **පණ්හෙ** යනු පළමුව හෙට අළුයම පෙරළා පැමිණීම පිණිස ප්‍රතිඥා ගනුව යන අදහස වෙයි. **තං සංගරං** යනු මවිසින් ඔබට ධනය දෙන්නෙමියි බ්‍රාහ්මණයාට ගිවිසුම් කරන ලදි. එය ඔහුට දී මවිසින් කියන ලද මේ සත්‍යය රකිමින් මම නැවත පැමිණෙන්නෙමි යන අර්ථයි.
ඒ අසා යක්‍ෂයා පස්වන ගාථාව කීවේය.
5. රජතුමනි, මරණයේ සමීපයට පැමිණි ඔබ කිනම් කරුණක් නිසා පසුතැවේද? මට එය කියව. එසේ වූ විට පෙරලා පැමිණීම සඳහා අනුදැනීමට හැක්කෙමි.
එහි කර්මයම **කම්මජාත** නම් වේ. **අනුතප්පතී තං** යනු එය අනුව තැවේ. **පත්තං** යනු එළඹි. අපි **සක්කුණෙමු** යනු ඔබගේ ඒ ශෝකයට කරුණු අසා අළුයම පැමිණිම පිණිස ඔබට අවසර දෙන්නට හැකි වෙමුයි යන අර්ථයි.
රජු ඒ කාරණය කියන්නේ සවන ගාථාව කීවේය.
6. මා විසින් බ්‍රාහ්මණයාට ධන ආශාව ඇති කරවන ලදි. ඒ ගිවිසුම නොමුදන ලද්දේ වෙයි. ඒ වූ පොරොන්දුව බ්‍රාහ්මණයාට දී සත්‍ය වූ වචනය ආරක්ෂා කරමින් නැවත පෙරළා පැමිණෙන්නෙමි යි.
එහි **පටිමොක්ඛං න මුත්තං** යනු සියයක් වටිනා ගාථාවන් සතර අසා ඔබට ධනය දෙන්නෙමියි යන පොරොන්දුවෙන් මවිසින් මා පිළිබඳව බැඳ තබන ලදි. ධනය නොදුන් හෙයින් එය මුදන ලද්දේ නොවෙයි.
ඒ අසා යක්‍ෂයා සත්වන ගාථාව කීවේය.
7. ඔබ විසින් බ්‍රාහ්මණයාට යම් ධන ආශාවක් ඇතිකරන ලදද ඒ ප්‍රතිඥාව නොමුදන ලද්දේ වෙයි. ඒ වූ පොරොන්දුව බ්‍රාහ්මණයාට දී සත්‍ය වචනය ආරක්ෂා කර නැවත මෙහි පැමිණෙවයි කීවේය.
එහි **පුනරාවජස්සු** යනු නැවත පැමිණේවා.
ඔහු විසින් නිදහස් කරන ලද හෙතෙම ඔබ නහමක් නොසිතව. මම උදෑසනම පැමිණෙන්නෙමියි කියා මගසළකුණු සලකමින් තමාගේ බලසෙනග වෙත එළඹ බලසෙනගින් පිරිවරන ලදුයේ නගරයට පිවිස නන්‍ද බ්‍රාහ්මණයා කැඳවා ඉතා වටිනා ආසනයෙහි හිඳුවා ගාථාවන් අසා සිව්දහසක් දී යානයක නංවා මොහු තක්ෂිලාවට පමුණුවව් යයි කියා මිනිසුන්ට පවරා දී බමුණා පිටත්කර යවා දෙවන දවස්හි පෙරළා යනු කැමැත්තේ වී පුත්‍රයා අමතා අනුශාසනා කළේය. ශාස්තෲන් වහන්සේ ඒ බව ප්‍රකාශ කරමින් ගාථා දෙකක් වදාළ සේක.
8. කාමයන් කැමති වන හෙතෙම පෝරිසාදයාගේ අතින් මිදුනේ සිය මන්දිරයට ගොස් ඒ පොරොන්දුව බ්‍රාහ්මණයාට දී අලීනසත්ත නම් වූ තම පුතු ආමන්ත්‍රණය කළේය.
9. අදම රාජ්‍යයෙහි අභිෂේක වේවා! රටෙහිද ජනයා කෙරෙහිද දැහැමි බව වේවා. ඔබගේ රටෙහි නොදැහැමින් රාජ්‍යය කරවන බවක් නොවේවා! මම පෝරිසාදයා වෙතට යමි.
එහි **අලීන සත්තං** යනු මෙම් වූ කුමාරයා පාළියෙහි අදීනසත්ත යයි ලියන ලදි. **අජ්ජෙව රජ්ජං** යනු පුත්‍රය, ඔබට රාජ්‍යය දෙමි. ඔබ අදම මුදුනෙහි අභිෂේක කරව. **කුත්තෙ** යනු සමීපයෙහි යන අර්ථයි.
ඒ අසා කුමාරයා දසවන ගාථාව කීවේය.
10. දේවයන් වහන්ස, ඔබවහන්සේගේ සෙවනෙහි කවරනම් කාර්යයක් කරමින් මම ඔබව සතුටු නොකළෙම්ද, එය අසන්නට කැමති වෙමි. යම් හෙයකින් ඔබ අද මා රාජ්‍යයෙහි පිහිටුවන්නෙහිද මම ඔබගෙන් තොරව රාජ්‍යයද නොකැමති වෙමු.
එහි **කුබ්බං** යනු කරමින්. **යමජ්ජ** යනු යම් නොසතුටු කිරීමේ කටයුත්තකින් අද ඔබ මා රාජ්‍යයෙහි. **උදස්සයෙ** යනු නංවන්නෙහිද, පිහිටුවන්නෙහිද? එය මට කියව. මම වූ කලී ඔබගෙන් තොරව රාජ්‍යයද නොකැමති වෙමි යන අර්ථයි.
ඒ අසා රජු අනතුරු ගාථාව කීවේය.
11. දරුව, මම ඔබගේ ක්‍රියාවෙන් හෝ වචනයෙන් හෝ කරන ලද අපරාධයක් සිහි නොකරමි. නැවත මම පෝරිසාදයා සමග ගිවිසුමක් කර ඒ අනුව සත්‍ය වචනය ආරක්ෂා කරනුයේ යන්නෙමි.
එහි **අපරාධිතො** යනු මම ඔබ වෙතින් සිදු වූ අපරාධයක්. **තුවියං** යනු ඔබ සතු වූ. මෙය කියන ලද්දේ වෙයි. දරුව මින් පෙර ඔබගේ ක්‍රියාවෙන් හෝ ඔබගේ වචනයෙන් හෝ සිදුවූ මට අප්‍රිය වූ කිසියම් අපරාධයක් සිහි නොකරමි. **සන්‍ධිං ච කත්‍වා** යනු මුව දඩයමෙහි ගිය මා කන්නෙමියි එක් යකෙක් අල්ලා ගත්තේය. ඉක්බිති මම බ්‍රාහ්මණයාගේ දැහැමි කථාව අසා ඔහුට සත්කාර කර හෙට අළුයම් කාලයෙහි පැමිණෙන්නෙමියි ඒ පෝරිසාදයා සමග ගිවිසුමක් කර ආයේ වෙමි. එහෙයින් ඒ සත්‍යය ආරක්ෂා කරමින් නැවත එහි යන්නෙමි. ඔබ රාජ්‍යය කරවයි කියයි.
ඒ අසා කුමාරයා ගාථාවක් කියයි.
12. රජතුමනි, මම යන්නෙමි. ඔබ මෙහිම වෙහි. ජීවත් වන්නා වූ ඔහුගෙන් මිිදීමක් නැත. ඉදින් ඔබ යන්නෙහිම නම් මමද යමි. දෙදෙනාම නොවෙමුයි (නැසෙන්නෙමුයි)
එහි **ඉධෙවා **යනු ඔබ මෙහිම වෙහි. **තතො** යනු ජීවත්වන්නා වූ ඔහු වෙතින් මිදීමක් නම් නැත. මෙසේ ඇති කල්හි දෙදෙනාම නොවන්නෙමුයි යනුවෙනි.
ඒ අසා රජු ගාථාවක් කීවේය.
13. දරුව, ඒකාන්තයෙන් මෙය සත්පුරුෂයන්ගේ ස්වභාවයයි. යම් කලෙක **කම්මාසපාද** නම් ඒ පෝරිසාදයා ඔබ තියුණු රුක් උල්වලින් ඇන පිස බලහත්කාරයෙන් කන්නේද එය මගේ මරණයටත් වඩා දුකක් වන්නේය.
එහි අර්ථය දරුව, ඒකාන්තයෙන් මෙය පණ්ඩිත සත්පුරුෂයන්ගේ ස්වභාවයයි. ඔබ සුදුස්සක් කියෙහිය. තවද මෙය මට මරණයටත් වඩා අතිශයින් දුකක් වන්නේය. යමක් යම්දිනක ඒ කම්මාසපාද තෙමේ **භිදාරුක්ඛමූලෙ** යනු තියුණු ගස් උල්වලින් බිඳ පළහා. **පසය්හ** බලහත්කාරයෙන් කන්නේද එයයි.
ඒ අසා කුමාරයා ගාථාවක් කීවේය.
14. නුඹවහන්සේගේ පණින් හෝ මගේ පණ පරිවර්තනය කරමි. ඔබ පෝරිසාදයාගේ සමීපයට නොයන්නේය. මම මගේ මේ පණ ඔබගේ පණට හුවමාරු කරන්නෙමි යන යමක් වේද එහෙයින් ජීවත්වීමට වඩා මරණය උසස් යයි තෝරා ගනිමි.
එහි **නිමිස්සං** යනු මම මෙහිම ඔබ පණ සමග මගේ පණ හුවමාරු කරන්නේ නම් මැනවි. **තස්මා** යනු යම් හෙයකින් මම මේ මගේ ප්‍රාණය ඔබගේ ප්‍රාණය සමග හුවමාරු කරන්නෙම්ද ඔබගේ ජීවත්වීම පිණිස මගේ මරණය තෝරා ගනිමි. මරණයම වර්ණනා කරමි. තෝරා ගනිමි. කැමති වෙමි යන අර්ථයි.
රජු ඒ අසා පුත්‍රයාගේ බලය දන්නේ මැනවි. දරුව යවයි පිළිගත්තේය. හෙතෙම මව්පියන් වැඳ නුවරින් නික්මුණේය. ශාස්තෲන් වහන්සේ ඒ බව දේශනා කරන සේක් ගාථා අර්ධයක් දේශනා කළ සේක.
15. අනතුරුව සැබවින්ම ධෛර්යමත් වූ රාජපුත්‍රයා මවගේද පියාගේද පාදයන් වැන්දේය.
එහි **පාදෙ** යනු පාදයන් වැඳ නික්මුනේය යන අර්ථයි.
ඉක්බිති ඔහුගේ මව්පියවරුද සොහොයුරියද භාර්යාවද ඇමතිවරුන් හා පිරිවර ජනයා සමගම නික්මුණාහුය. හෙතෙම නගරයෙන් නික්මී පියාගෙන් ගමන්මග විමසා මනාව සලකා බලා මව්පියවරුන් වැඳ සෙස්සන්ට අවවාද දී තැති ගැනීම් රහිත කේශර සිංහයෙකු මෙන් මගට බැස යක්‍ෂයාගේ වාසස්ථානයට ගියේය. යන්නා වූ ඔහු දැක ඔහුගේ මව සිය ස්වභාවයෙන් සිටින්නට නොහැකි වන්නී පොළොවෙහි වැටෙයි. පියා දෙඅත් බැඳ මහත් වූ ශබ්දයෙන් හඬයි. ඒ බව ප්‍රකාශ කරන්නා වූ ශාස්තෲන් වහන්සේ ගාථා අර්ධයක් දේශනා කළ සේක.
15. ඔහුගේ මව දුකට පත් වූවා බිම වැටුනීය. පියාද දෙඅත් බැඳගෙන හඬයි යනුවෙනි.
යන ගාථා අර්ධය ප්‍රකාශ කර ඔහුගේ පියා විසින් යොදන ලද ආශිර්වාදයත් මව-සොහොයුරිය හා භාර්යාව යන මෑලා විසින් කරන ලද සත්‍යක්‍රියාවද ප්‍රකාශ කරමින් වෙනත් ගාථා සතරක් දේශනා කළ සේක.
16. පියා පළමුකොට යන්නා වූ ඔහු දැන පරාමුඛ වූයේ බඳදැළිව වඳී. දරුව, සෝම රජුද, වරුණ රජුද, ප්‍රජාපතීද, සඳ හිරු දෙවියන්ද යන මොවුන් විසින් ආරක්ෂා කරන ලද ඔබ පෝරිසාදයා විසින් අනුදන්නා ලද්දේ සුවසේ පෙරළා ඒවා.
17. දණ්ඩකාරණ්‍යයට ගිය රාමට මනාව රක්නා ලද ඔහුගේ මව යම් සුවයක් කළාද මමද ඔබට ඒ සුවය කරමි. මේ සත්‍යානුභාවයෙන් දෙවියෝ (ඔබ) සිහිකරත්වා. පුත්‍රය, පෝරිසාදයා විසින් අනුදන්නා ලද්දේ සුවසේ පෙරළා ඒවා.
18. මම කිසිකලෙකත් සොහොවුරු අලීනසත්ත කෙරෙහි හෝ ප්‍රසිද්ධියේ හෝ රහසිගතව හෝ සිත දූෂණය කිරීමක් සිහි නොකරමි. මේ සත්‍යානුභාවයෙන් දෙවියෝ ඔබ සිහි කෙරෙත්වා. සොහොයුර පෝරිසාදයා විසින් අනුදන්නා ලද්දේ සුවසේ පෙරළා ඒවා.
19. ස්වාමීනි, යම්හෙයකින් මාගේ ඔබ ඉක්මවාලූ සිතෙක් නොවූවෙහිය. මගේ සිතෙහි ඔබ පිළිබඳව අප්‍රිය බවක්ද නොවීය. මේ සත්‍යානුභාවයෙන් දෙවියෝ ඔබව සිහි කෙරෙත්වා. ස්වාමීනි, පෝරිසාදයා විසින් අනුදන්නා ලද්දේ පෙරළා ඒවා.
එහි **පරම්මුඛො** යනු මගේ මේ පුත්‍රයා පිටුපා යයි යනුවෙන් දැන. **පඤ්ජලිකො** යනු ඒ වේලාවෙහි හිසෙහි ඇඟිලි පිහිටුවා වඳියි. දෙවියන් නමස්කාර කරන්නේය. **පුරිසාදකම්හා** යනු පෝරිසාදයා සමීපයෙන්. ඔහු විසින් අනුදන්නා ලද්දේ සුවසේ පෙරළා පැමිණෙහි.
**රාමස්සකා** යනු රාමයාට කළේද? බරණැස් වාසය කළ එක් මාතෘපෝෂක වූ රාම නම් කුමාරයෙක් මව්පියන් රැකබලා ගන්නේ දණ්ඩකී රජුගේ රටෙහි කුම්භවතී නම් නගරයට ගොස් නව ආකාර වූ වැස්සෙන් සියළු රටවැසියන් විනාශ වන කල්හි මව්පියන්ගේ ගුණයන් සිහි කළේය. ඉක්බිති මව්පියන්ට උපස්ථාන කිරීමෙහි විපාකයෙන් දෙවියෝ සුවසේ ගෙනවුත් මවට දුන්නාහුය. ඒ කරුණ ඇසූවක් වශයෙන් ගෙනහැර දක්වා මෙසේ කීවේය. **සොත්‍ථානං **යනු සුවපත් බව. එය ඇතැම් දෙවිවරු කළාහුය. මවට උපස්ථාන කිරීම නිසා උපන් හෙයින් මව කළේ යයි කියන ලදි. **තං තෙ** **අහං** යනු මමද ඔබට ඒ සෙත් පැතීමම කරමි. මා නිසා එසේම ඔබට සුවපත් බව වේවායි අර්ථයි. තවද **කරොමි **යනු කැමති වෙමි. **එතෙන සච්චේන **යනු ඉදින් දෙවියන් විසින් ඔහු සුවසේ කැඳවා ගෙන ආ බව සත්‍ය නම් ඒ සත්‍යයෙන් මව්පියන් සිහිකරත්වා. දෙවියෝ රාමයා මෙන් ඔබද ගෙනවුත් මට දක්වත්වායි අර්ථයි. **අනුඤ්ඤාතො** යනු පෝරිසාදයා විසින් යවයි අනුදන්නා ලද්දේ. දෙවියන්ගේ ආනුභාවයෙන් පුත්‍රයා සුවසේ පැමිණේවා යයි කියයි.
**ජාතු මලීන සත්තෙ** යනු ජාතු ඒකාන්තයෙන්. මගේ සොහොයුරු වූ අලීනසත්ත කෙරෙහි මම අභිමුඛයෙහි හෝ අනභිමුඛයෙහි හෝ සිත් දූෂණය කිරීමක් නොකළ විරූ යයි මෙසේ ඔහුගේ කණිටු සොහොයුරා සත්‍යක්‍රියා කළේය. **යස්මා ච මෙ අනධිමනොසි සාමි** යනු මගේ ස්වාමියා වූ අලීනසත්තයෙනි, යම් හෙයකින් ඔබ ඉක්මවා නොසිතුවෙහිද, මා යටපත් කර ඉක්මවා අනිකෙකු සිතින් නොපැතුවේය. **න චාපි මෙ** **මනසා අප්පියොසි** යනු මටද සිතින් ඔබ අප්‍රිය නොවූවෙහිය. අපි ඔවුනොවුන් ප්‍රිය වූ එක්ව විසීම ඇත්තෝ වීමු යයි මෙසේ අගමෙහෙසිය සත්‍යක්‍රියා කළේය.
කුමාරයා පියා විසින් කියන ලද අයුරින්ම යක්‍ෂයාගේ වාසස්ථානයට වූ මාර්ගයට පිළිපන්නේය. යක්‍ෂයාද ක්‍ෂත්‍රියයෝ නම් බොහෝ මායා ඇත්තෝ වෙති. කවරක් වන්නේදැයි කවරෙක් නම් දන්නේ දැයි ගසට නැගී රජුගේ පැමිණීම බලමින් හුන්නේය. හෙතෙම එන්නා වූ කුමාරයා දැක පියා නවත්වා පුත්‍රයා පැමිණියේ වන්නේය. මට බියක් නැතැයි ගසින් බැස ඔහුට පිට දක්වමින් (පිටුපා) හුන්නේය. හෙතෙම අවුත් ඔහුගේ ඉදිරියෙහි සිටියේය. ඉක්බිති යක්‍ෂයා ගාථාවක් කීවේය.
20. මහත් වූ සෘජු වූ මනෝඥ වූ මුහුණ ඇති ඔබ කොහි සිට පැමිණියෙහිද? වනයෙහි වසන්නා වූ මා නොදන්නෙහිද? මිනිසුන් කන්නෙකැයි රෞද්‍ර වූ මා පිළිබඳව දැන කවරෙක් නම් සුවපත් බව ගැන දනිමින් මෙහි පැමිණෙන්නේද?
එහි **කොසොත්‍ථිමානමිබාවජෙය්‍ය** යනු කුමාරය, කවර නම් පුරුෂයෙක් තමාගේ සුවපත් බව පිළිබඳව දනිමින්, කැමති වන්නේ මෙහි පැමිණෙන්නේද? ඔබ නොදනිමින් පැමිණියේ යයි සිතමි යනුයි.
ඒ අසා කුමාරයා ගාථාවක් කීවේය.
21. රෞද්‍ර වූ තැනැත්ත, ඔබ මිනිසුන් කන්නෙකැයි දනිමි. වනයෙහි වසන්නා වූ ඔබ ගැන නොදන්නේ වෙමි. මම ජයද්දිස රජුගේ පුත්‍රයා වෙමි. පියාගේ මිදීම සඳහා අද මා කව යි.
එහි **පමොක්ඛා** යනු මිදීමට හේතුවයි. මමද ජීවිතය දී මෙහි පැමිණියේ වෙමි. ඔහු මුදව මා කවයි යන අර්ථයි.
අනතුරුව යක්‍ෂයා ගාථාවක් කීවේය.
22. ඔබ ජයද්දිස රජුගේ පුත්‍රයා යයි දනිමි. ඔබ දෙදෙනාගේම මුහුණේ ස්වරූපය එක් බඳුමය. යමෙක් පියාගේ මිදීම පිණිස මැරෙන්නට කැමති වන්නේද ඔබ විසින් මේ කරන ලද දෙය ඉතා දුෂ්කර වූවකි.
එහි **තථාහි වො** යනු ඔබ දෙදෙනාගේම මුහුණේ පැහැය එක හා සමාන යන අර්ථයි. **කතං තවෙදං** යනු මේ ඔබගේ ක්‍රියාව ඉතා දුෂ්කර වූවකි.
අනතුරුව කුමාරයා ගාථාවක් කීවේය.
23. මෙහි කිසිවක් දුෂ්කර යයි මම නොසිතමි. යමෙක් පියාගේ මිදීම පිණිසද මව හේතුකොටගෙනද මැරෙන්නට කැමති වේද හෙතෙම පරලොව ගොස් ස්වර්ගමය සැපයෙන් යුක්ත වන්නේ වෙයි.
එහි **කිඤ්චිමහෙත්‍ථ** යනු මම මෙහිලා කිසිවක් නොසිතමි. මෙය කියන ලද්දේ වෙයි. යක්‍ෂය, පියාගේ මිදීම පිණිස හෝ මව නිසා හෝ, **පරලොක ගම්‍යා** යනු පරලොව ගොස්. **සුඛෙන සග්ගෙන **යනු ස්වර්ගයෙහි උපදවන්නා වූ සැපයෙන් යුක්ත වූයේ වෙයි. **මත්තුමිච්ඡෙ** යනු මැරෙන්නට කැමති වෙයි. එහෙයින් මම මේ මව්පියන් සඳහා ජීවිත පරිත්‍යාගයෙහි කිසිදු දුෂ්කර බව නොසිතමි යනුයි.
යක්‍ෂයා ඒ අසා කියනුයේ කුමාරය, මරණයට බිය නොවන සත්ත්වයෙක් නම් නැත. ඔබ කුමක් හෙයින් බිය නොවෙහිදැයි විචාළේය. හෙතෙම ඔහුට ඒ බව කියමින් ගාථා දෙකක් කීවේය.
24. මම වූ කලී ප්‍රසිද්ධියේ හෝ රහසිගතව හෝ කරන ලද මගේ පවිටු ක්‍රියාවක් සිහි නොකරමි. මම ජාති මරණ ස්වභාවකොට ඇත්තෙක් බව නුවණින් දනිමි. මට මෙලොව යම්සේද පරලොවද එසේමය.
25. මහත් වූ ආනුභාව ඇත්ත. මා දැන් කව. මේ ශරීරයට කළයුතු දෙය කරව. ගස මුදුනින් ඔබ වෙත හෝ වැටෙමි. කැමති වන්නේ නම් මගේ මස් ඔබට දෙමි.
එහි **සරෙ න ජානෙ ජාතු** යනු ඒකාන්තයෙන්ම සිහි නොකරමි. **සංඛ්‍යාත ජාතිමරණොහමස්මි** යනු මම නුවණින් මනාව පිළිසිඳ දත් ජාති මරණ ඇත්තේ වෙමි. උපන් සත්ත්ව තෙමේ නොමැරෙන ස්වභාවයක් නම් නැතැයි දනිමි. **යත්‍ථව මෙ ඉධ** යනු මට මේ ලොව යම්සේද පරලොවහිදීද එසේමය. පරලොවහිදී යම්සේද මෙලොවදීද එසේය. මරණයෙන් මිදීමක් නම් නැතැයි යන මෙය මගේ නුවණින් මනාව පිරිසිඳ දතිමි. **කරස්සු කිච්චානි** යනු මගේ මේ ශරීරය ඔබට හරනා ලද්දේ වෙයි. කනු ලබන්නේ **මයිහං ත්‍වමදෙසි මංසං** මා ගස අගින් පැන මළ කල්හි මගේ සිරුරෙන් ඔබ. **ඡාදයමානො** කැමති වන්නේ යම් යම් දෙයක් කැමති වන්නෙහිද ඒ ඒ මස් දුන්නේ වෙහිය. අනුභව කළ යුතුය යන අර්ථයි.
යක්‍ෂයා ඔහුගේ වචනය අසා බියට පත් වූයේ වී මොහුගේ මස් කෑමට නොහැකිය. උපායයකින් මොහු පලවා හරින්නෙමියි සිතා මේ ගාථාව කීවේය.
26. රාජපුත්‍රය, ඔබ සිය පියාගේ මිදීම සඳහා මෙම පණ හැරීම කැමති වෙයි. යව, එහෙයින් ඔබ වහා දර කඩා ගින්න දල්වවයි කීවේය.
එහි **ජලෙහි** යනු වනයට පිවිස හර ඇති දර ගෙනවුත් ගිනි දල්වා දුම් රහිත අඟුරු කරව. එහි ඔබගේ මස් පළහා කන්නෙමියි දක්වයි.
හෙතෙම එසේ කර ඔහුගේ සමීපයට ගියේය. ශාස්තෲන් වහන්සේ ඒ කරුණ ප්‍රකාශ කරන සේක් වෙනත් ගාථාවක් වදාළ සේක.
27. අනතුරුව ඒකාන්තයෙන් නුවණැති රාජපුත්‍රයා දර රැස්කර මහත් වූ ගින්නක් දල්වා දැන් මහගින්නක් දල්වන ලද්දේ යයි දැන්වීය.
යක්‍ෂයා ගිනි දල්වා පැමිණි කුමාරයා බලා මේ පුරුෂයා සිංහයෙකු මෙනි. මොහුට මරණින්ද බියක් නැත. මවිසින් මෙපමණක් කල් මෙසේ බිය නැති අයෙක් නම් නොදුටුවිරූයයි ලොමුදැහැගත්තේ කුමාරයා දෙස නැවත නැවතත් බලමින් හුන්නේය. කුමාරයා ඔහුගේ ක්‍රියාව දැක ගාථාවක් කීවේය.
28. සැහැසි කටයුතු කරන තැනැත්ත, දැන් මා අනුභව කරව. ලොමු ඩැහැගත්තේ කුමක් හෙයින් මා දෙස නැවත නැවතත් බලන්නෙහිද? යම් යම් පරිද්දකින් මා කැමති වන්නේ කන්නෙහිද? මම ඒ ඒ පරිද්දෙන් ඔබගේ වචනය කරමි.
එහි **මුහුං** යනු නැවත නැවත. **තථා තථා තුයිහංමහං** යනු මම ඔබගේ ඒ ඒ පරිදි වූ වචනය කරමි. යම් යම් පරිදි මා කැමති වන්නේ රුචි වන්නේ කන්නෙහිය. එහෙයින් **ඛාදජ්ජ මං** මා කන්නෙහිය යනුයි.
ඉක්බිති යක්‍ෂයා ඔහුගේ වචන අසා ගාථාවක් කීවේය.
29. ධර්මයෙහි පිහිටියා වූ සත්‍යය ප්‍රකාශ කරන්නා වූ වචන දන්නා වූ ඔබ වැන්නෙකු කවරෙක් නම් කන්නට සුදුසු වන්නේද? යමෙක් ඔබ වැනි සත්‍යවාදියෙක් කන්නේද ඔහුගේ හිසද සත්කඩකට පැලෙන්නේය.
ඒ අසා කුමාරයා ඉදින් මා නොකනු කැමැත්තේ වෙහිද අනතුරුව කුමක් හෙයින් දර කඩවා ගිනි දැල්වූවෙහිදැයි කියා අප වෙතින් පලා යන්නේදැයි කියා ඔබ පරීක්‍ෂා කිරීම සඳහා යයි කී ක්ලහි ඔබ දැන් මා කෙසේ පරීක්‍ෂා කරන්නෙහිද යම්බඳු වූ මම තිරිසන් යෝනියෙහි උපන්නේ ශක්‍ර දෙව්රජුගේ තමා පරීක්‍ෂා කරන්නට නොදුනිමි යයි කියා.
30. ඒ සස පණ්ඩිත තෙමේ මේ බ්‍රාහ්මණයෙකැයි සිතමින් සිය සිරුරෙහි දානය පිණිස වාසය කරවීය. යක්‍ෂය, එනිසාම ඒ චන්ද්‍ර දේව පුත්‍රයා ප්‍රේමයෙන් වැඩුනේ සස ලාංඡනය සහිත වූයේය. (චන්ද්‍ර දේවපුත්‍රයා චන්ද්‍ර මණ්ඩලයෙහි සනිටුහන් කළේය) යි කීවේය.
එහි අර්ථය. එය වූ කලී මෙසේය. ඒ සස පණ්ඩිත තෙමේ මෙතෙම බ්‍රාහ්මණයෙකැයි බමුණෙකු බව සිතමින් අද මේ සිරුර කා මෙහිම වසවයි මෙසේ. **සකෙ සරීරෙ** තමාගේ ශරීරය දෙන්ට වාසය කරවීයයි අර්ථයි. ඔහුට ආහාරය පිණිස සිරුර දුන්නේය. ශක්‍රයා පර්වත සාරය පෙළාගෙන සඳමඬලෙහි හාවාගේ ලක්‍ෂණය කළේය. එතැන් පටන් ඒ හා සළකුණෙන් ඒ වන්‍දිම දේවපුත්‍රයා හාවාගේ සළකුණ ඇත්තා යයි ප්‍රසිද්ධ වීය. යක්‍ෂය, මෙසේ සස ලාංඡනය සහිත වූවහු අද ලෝකයාගේ කැමති දෑ දෙමින් ප්‍රේමය වඩවමින් බබළයි. මෙය කල්පස්ථායී වූ ප්‍රාතිහාර්යයකි.
යක්‍ෂයා එය අසා කුමාරයා නිදහස් කරමින් ගාථාවක් කීවේය.
31. යම්සේ පසලොස්වකහිදී රාහු මුඛයෙන් මිදුන චන්ද්‍රයා හෝ සූර්යයා හෝ බබලයිද මෙසේ මහානුභාව ඇති කුමාරයා පෝරිසාදයාගෙන් මිදුන ඔබද පියාද මවද සතුටු කරමින් කම්පිල්ල නගරයෙහි බබලව. ඔබගේ සියළු ඤාති සමූහයා සතුටු වේවා!
එහි **භානුමා** යනු සූර්යයායි. මෙය කියන ලද්දේ වෙයි. යම් සේ පසලොස්වකදී රාහු මුඛයෙන් මිදුන චන්ද්‍රයා හෝ සූර්යයා හෝ බබලයිද මෙසේ මහානුභාව ඇත්ත. ඔබද මා සමීපයෙන් මිදුනේ කම්පිල්ල රටෙහි බබලව. **නන්‍දතු **යනු සතුටු වේවා! මහා වීරය, යවයි මහබෝසතුන් පිටත්කර හැරීයේය.
හෙතෙමේද ඔහු පවිටු ක්‍රියා ඇසුරු නොකරන්නෙකු කර පන්සිල් දී මෙතෙම ඒකාන්තයෙන් යක්‍ෂයෙක්ද නොවේදැයි පරීක්‍ෂා කරනුයේ යක්‍ෂයන්ගේ නම් ඇස් රතු වෙත්. ඇසපිය හෙලන්නෝ නොවෙති. සෙවනැල්ල නොපෙනේ. බිය නොවන්නෝ වෙති. මොහු යක්‍ෂයෙක් නොවේ. මෙතෙම මනුෂ්‍යයෙකි. මගේ පියාගේ සොහොයුරෝ තිදෙනෙක් යක්‍ෂණිය විසින් ගන්නා ලදහ. ඔවුන් අතරින් දෙදෙනෙක් ඇය විසින් කන ලදහ. එකෙක් පුත්‍ර ස්නේහයෙන් පෝෂණය කළේ වන්නේය. මේ ඔහු විය යුතුය. මොහු ගෙන ගොස් මගේ පියාට කියා රාජ්‍යයෙහි පිහිටුවන්නෙමියි සිතා පින්වත, එන්න. ඔබ යක්‍ෂයෙක් නොවේ. මගේ පියාගේ වැඩිමහල් සොහොයුරා වෙහි. එන්න මා සමග ගොස් කුලය සතු රාජ්‍යයෙහි සේසත ඔසවව් යයි කියා අනිකා විසින් මම මිනිසෙක් නොවෙමියි කී කල්හි ඔබ මා නොඅදහන්නෙහි නම් යමෙකුගේ වචනය අදහයි නම් එවැන්නෙක් ඇත්දැයි විමසා අසවල් තැන දිවැස් ඇති තවුසෙක් ඇතැයි කී කල්හි ඔහු ගෙන එහි ගියේය. තවුසා ඔවුන් දැක පිය-පුත්හු කුමක් කරමින් වනයෙහි හැසිරෙව්දැයි කියා ඔවුන්ගේ ඤාති බව කීවේය. පෝරිසාදයා ඔහුගේ වචනය අදහා දරුව, ඔබ යව. මම එකම ආත්ම භාවයෙහිදී දෙයාකාර වීමි. මට රාජ්‍යයෙන් ප්‍රයෝජනයක් නැත. මම පැවිදි වන්නෙමියි තවුසාගේ සමීපයෙහි තවුස් පැවිද්දෙන් පැවිදි වීය. අනතුරුව කුමාරයා ඔහු වැඳ නගරයටම ගියේය. ශාස්තෲන් වහන්සේ ඒ කරුණ දේශනා කරමින් මෙසේ වදාළ සේක.
32. අනතුරුව ප්‍රාඥ වූ රාජපුත්‍රයා පෝරිසාදයාට කරන ලද බැඳදිලි ඇත්තේ පෙරළා ගියේය. පෝරිසාදයා විසින් අනුදන්නා ලද අලීනසත්ත කුමාරයා සුවපත් වූයේ සැපයෙන් යුතුව නිරෝගීව කම්පිල්ල නගරයට පෙරළා ගියේය.
යන ගාථාව දේශනා කර නුවර-නියම්ගම් ආදියෙහි කළ කටයුතු දක්වන්නේ අවසාන ගාථාව වදාළ සේක.
33. නියම්ගම්වැස්සෝද ජනපද වැස්සෝද හස්ත්‍යාරෝහකයෝද රිය සෙනගද පාබල සේනාවද යන මේ සියල්ලෝ බැඳදිලි සහිත වූවාහු නමස්කාර කරන්නාහු ඔහු වෙත එළඹුනහ. ඔබ දුෂ්කර වූ කාර්යයක් කළෙහිය. ඔබට නමස්කාර වේවා යි (කියමින් සමීපයට ගියාහුය)
(ජනයා) රාජකුමාරයා පැමිණියේ යයි අසා පෙරගමන් කළේය. මහජනයා විසින් පිරිවරන ලද කුමාරයා ගොස් රජුට වැන්දේය. ඉක්බිති හෙතෙම ඔහුගෙන් මෙසේ විචාළේය. දරුව, කෙසේ නම් එබඳු පෝරිසාදයාගෙන් මිදුනේ වෙහිද? යනුවෙනි. පියාණනි, මෙතෙම යක්‍ෂයෙක් නොවේ. ඔබගේ වැඩිමහල් සොහොයුරාය. මෙතෙම මගේ පියාගේ සොහොයුරායයි ඒ සියලු ප්‍රවෘත්තිය දන්වා ඔබ විසින් මාගේ පියාගේ සොහොයුරා දක්නට වටනේ යයි කීවේය. රජු එකෙනෙහිම බෙර හසුරුවා මහත් වූ පිරිවර සමග තවුසන්ගේ සමීපයට ගියේය. මහ තවුසා ඔහුගේ යකින්නිය විසින් ගෙනවුත් අනුභව නොකර පෝෂණය කළ කරුණද යක්‍ෂ භාවයට පත් වූ කරුණද ඔවුන්ගේ ඤාතීත්වයද යන සියල්ල විස්තර වශයෙන් කීවේය. රජු සොහොයුර, එන්න. රාජ්‍යය කරවයි කීවේය. මහරජතුමනි, කම් නැත. එසේ නම් පැමිණෙන්න උයනෙහි වසන්නෙහුයි මම ඔබට සිව්පසයෙන් උපස්ථාන කරන්නෙමියි කීවේය. මහරජතුමනි, නොයමියි. රජු ඔවුන්ගේ ආශ්‍රම ප්‍රදේශයෙන් නුදුරෙහි එක් පර්වත අතුරක් මැද මහත් වූ පොකුණක් කරවා කුඹුරු සකසා මහ ධනැති කුල දහසක් ගෙන්වා මහත් වූ ගමක් පිහිටුවා තාපසයන්ම පිණ්ඩපාතය පිහිටුවීය. ඒ ගම **චුල්ලකම්මාසදම්ම** නියම්ගම නම් වීය. සුතසෝම මහබෝසතුන් විසින් පෝරිසාදයා දමනය කළ ප්‍රදේශය වනාහි මහාකම්මාසදම්ම නියම්ගම නමැයි දත යුතුය.
ශාස්තෲන් වහන්සේ මේ ධර්මදේශනාව ගෙනහැර දක්වා සත්‍යයන් ප්‍රකාශ කර ජාතකය ගලපා වදාළ සේක. සත්‍ය දේශනාවසානයෙහි මාතුපෝෂක තෙරණුවෝ සෝවාන් ඵලයෙහි පිහිටියහ. එකල්හි මව්පියෝ මහරජකුලයෝ වූහ. තවුසා සැරියුත් තෙර වීය. පෝරිසාදයා අංගුලිමාල තෙර වීය. අගමෙහෙසිය රාහුල මාතාව වූවාය. අලීනසත්ත කුමාරයා මම ම වීමි යයි වදාළ සේක.
**කින්නු සොචසි **යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් එක් තරුණ භික්‍ෂුණියක අරභයා දේශනා කළ සේක. සැවැත්නුවර වැසි ඒ කුලදියණිය ගිහිගෙයි විසීමෙහි ආදීනව දැක සසුනෙහි පැවිදි වී එක් දිනයක භික්‍ෂුණීන් සමග ධර්මශ්‍රවණය සඳහා ගොස් අලංකාර කරන ලද ධර්මාසනයෙහි හිඳ ධර්මය දේශනා කරන දසබලධාරීන් වහන්සේගේ අප්‍රමාණ පින්බල මහිමය නිසා උපන් උතුම් රූප සම්පත්තියෙන් යුත් ආත්මභාවය බලා භවයෙහි හැසිරෙන්නා වූ මට මේ මහා පුරුෂයාගේ ඇසුරු කළ විරූ පාදපරිචාරිකාව වූවාදැයි සිතුවාය. ඉක්බිති එකෙනෙහිම ඇයට පෙර ජාතීන් සිහිකරන නුවණ ඉපදුනි. ඡද්දන්ත ඇත්රජුව උපන් කල්හි මම මේ මහා පුරුෂයාට පාදපරිචාරිකාව වූයෙමියි යනුවෙනි. ඉක්බිති එය සිහිකරන්නා වූ ඇයට මහත් වූ ප්‍රීති ප්‍රමුදිත බවක් ඉපදුනි. ඇය ප්‍රීති වේගයෙන් මහසිනහවක් සිනාසී නැවත සිතුවාය. පාදපරිචාරිකාවෝ නම් සැමියන්ට හිතැත්තීහු වෙති. ස්වල්ප වූ හිතැත්තෝද බොහෝ වූ හිතැත්තෝද වෙති. මම වූ කලී මේ මහා පුරුෂයාට අහිත වූ අදහස් ඇත්තෙම්දැයි යනුවෙනි. මම වූ කලී ස්වල්ප වූ දෝෂයක් සිතෙහි තබා එක්විසි රියනක් දිග ඇති ඡද්දන්ත මහ ඇත් රජු සෝණුත්තර නම් වැද්දා වෙත පමුණුවා විස පෙවූ ඊතලයෙන් විදවා ජීවිතක්‍ෂයට පැමිණවූයෙමියි දුටුවාය. ඉක්බිති ඇයට ශෝකයක් උපන්නේය. හදවත උණු විය. ශෝකය දරන්නට නොහැකි වන්නී ආශ්වාස ප්‍රාශ්වාස කර මහත් වූ ශබ්දයෙන් හැඬුවාය. ශාස්තෲන් වහන්සේ ඒ දැක සිනා පහළ කර, ස්වාමීනි, සිනහ පහළ කිරීමට කවර හේතුවක්ද? කවර ප්‍රත්‍යයක්දැයි භික්‍ෂු සංඝයා විසින් විමසන ලද්දේ මහණෙනි, මේ තරුණ භික්‍ෂුණිය පෙර මා කෙරෙහි කරන ලද අපරාධයක් සිහිකර හඬයි යයි කියා අතීත ප්‍රවෘත්තිය ගෙනහැර පා වදාළ කළ සේක.
අතීතයෙහි ඡද්දන්ත විල ඇසුරුකොට සෘද්ධිමත් අහසින් ගමන් ඇති ඇත්තු අටදහසක් වාසය කළාහුය. එකල්හි බෝධිසත්ත්ව තෙමේ ප්‍රධාන ඇතාගේ පුත්‍රයා වී උපන්නේය. හෙතෙම මුළුමනින්ම සුදු වූයේය. රත්පැහැ මුඛය හා පාදයන් ඇත්තේ විය. මෑත කාලයෙහි වැඩිවියට පත් හෙතෙම අට අසූ රියනක් උස වූයේ වීය. එක්විසි රියනක් දිග වීය. රිදීදමක් හා සමාන අටපණස් රියන් දිග සොඬකින් යුක්ත වූයේ වීය. ඔහුගේ දළ වටරවුමින් පසළොස් රියනක් වීය. දිගින් තිස්රියන් වූ සවණක් රැස්වලින් යුක්ත වීය. හෙතෙම ඇතුන් අටදහසකට ප්‍රධානියා වීය. ඔහු පන්සියයක් පසේබුදුවරුන් පිදීය. ඔහුට අගමෙහෙසියෝ දෙදෙනෙක් වූහ. ඔවුහු චූල සුභද්‍රා හා මහා සුභද්‍රා නම් වූවාහුය. ඇත්රජු අටදහසක් ඇතුන් පිරිවර කොට ඇත්තේ රන් ගුහාවක වාසය කරයි. ඒ ඡද්දන්ත විල දිගින් හා පළලින් පණස් යොදුන් වීය. ඒ මැද දොළොස් යොදුන් පමණ වූ තැන සෙවෙල් හෝ පරඬලා හෝ මඩ හෝ නැත. මැණික් කැටයේ පැහැය ඇති ජලයම සිටී. ඉන් අනතුරුව යොදුනක් පළලට පිරිසිදු හෙල්මැලි වනයකි. එය ජලය වටකර සිටියේය. ඉන් අනතුරුව යොදුනක් පළලැති පිරිසිදු නිලුපුල් වනයයි. එය වටකර සිටි යොදුන යොදුන පළලැති රතු මහනෙල් සුදු මහනෙල් රත් පියුම් සුදු පියුම් කුමුදු වනයෝ පළමු පළමු ඒවා වටකර සිටියෝය. මේ සත් වනයන්ගෙන් අනතුරුව ඇති ඒ හෙල්මැලි ආදී සියල්ල මිශ්‍ර වූ වනය යොදුනක් පමණ පලල් වූයේමය. ඒවා පිරිවරා සිටි ඉන් අනතුරුව වූ, ඇතුන්ගේ ඉගටිය පමණ වූ ජලයෙහි යොදුනක් පළලැති රත්හැල් වනයයි. ඉන් අනතුරුව දිය කෙළවරෙහි නිල් කහ රතු සුදු පැහැයෙන් අලංකාර වූ මල්වලින් ගැවසීගත් කුඩා ගස් ඇති වනයයි. මෙසේ මේ දසවනයෝ යොදුනක් පළල ඇත්තෝමය. අනතුරුව මහ මෑ වනයයි. අනතුරුව මුං වනයයි. ඉන් අනතුරුව පුහුල් කැකිරි ලබු කොමඩු යන මේ වැල් ඇති වනයෝය. අනතුරුව පුවක් ගස් පමණ වූ උක් වනයයි. අනතුරුව ඇත් දළ පමණ වූ කෙසෙල් වනයයි. අනතුරුව සල් වනයයි. ඉන් අනතුරුව සැළි පමණ වන කොස් වනයයි. අනතුරුව මිහිරි ගෙඩි ඇති සියඹලා වනයයි. අනතුරුව දිවුල් වනයයි. අනතුරුව මිශ්‍ර වූ මහ වන ලැහැබයි. ඉන් අනතුරුව උණ වනයයි. මේ මොහුට මේ කාලයෙහි වූ සම්පත්තියයි. සංයුක්ත නිකාය අටුවාවෙහි වනාහි දැන් පවත්නා වූ සම්පත්තීන්ට කියන ලදි.
උණ වනය වටකර පර්වත සතක් සිටියේය. ඔවුන්ගේ පිටත කෙළවර පටන් පළමුවැන්න චූල කාල නම් පර්වතයයි. දෙවැන්න මහා කාලනම් පර්වතයයි. අනතුරුව උදක පාර්ශ්ව පර්වතයයි. අනතුරුව චන්ද්‍ර පාර්ශ්ව නම් පර්වතයයි. අනතුරුව සූර්ය පාර්ශ්ව නම් පර්වතයයි. අනතුරුව මැණික් පාර්ශ්ව නම් පර්වතයයි. සත්වැන්න ස්වර්ණ පාර්ශ්ව පර්වතය නම් වේ. එය උසින් සත්යොදුන් වෙයි. ඡද්දන්ත විල වටකොට පැමිණියහුට මුවවිටක් මෙන් සිටියේය. එහි ඇතුල්පස රන්වන් වේ. ඉන් නික්මුණ කාන්තියෙන් ඡද්දන්ත විල ළහිරු මෙන් වෙයි. පිටත පර්වතයන් අතර එකක් උසින් යොදුන් සයකි. එකක් පසකි. එකක් සතරකි. එකක් තුනකි. එකක් දෙකකි. එකක් යොදුනක් වේ. මෙසේ පර්වත සතකින් වටකරන ලද ඒ ඡද්දන්ත පර්වතයේ ඊසානදිග කොණෙහි දියමුසු සුළඟ වදින අවකාශයෙහි මහ නුගරුකක් ඇත. එහි කඳ වටින් පසු යොදුනකි. උසින් සත්යොදුන් වේ. සිව්දිශාවන්හි අතු සතර යොදුන් සයක් වේ. උඩට නැගි අත්තද යොදුන් සයක් වූයේමය. මෙසේ ඒ ගස මුල පටන් උසින් තුදුස් යොදුනක්ම වෙයි. අතුමත්තෙහි හාත්පස දොළොස් යොදුනකි. අටදහසක් **ප්‍රරොහයන්ගෙන් **(නුගයෙහි කඳෙහි සිට යටට ඇදෙන මුල්) සැරසුනේය. මඩළු මැණික් පර්වතයක් මෙන් බබලමින් සිටී. ඡද්දන්ත විලේ බටහිර දිසාවෙහි ස්වර්ණ පාර්ශ්ව පර්වතයෙහි දොළොස් යොදුන් වූ ගුහාවක් ඇත. එහි ඡද්දන්ත නම් ඇත්රජු වැසි කාලයෙහි අටදහසක් ඇතුන් විසින් පිරිවරන ලද්දේ ඒ රන් ගුහාවෙහි වසයි. ග්‍රීෂ්ම කාලයෙහි ජලය මිශ්‍ර සුළඟ විඳිමින් මහනුගරුක මුල ප්‍රරෝහයන් අතර සිටියි.
ඉක්බිති එක් දිනයක මහ සල් වනය මල්පිපී සිටියේ යයි ඇත් රජුට දැන්වූවාහුය. හෙතෙම පිරිවර සහිතව සල්වන ක්‍රීඩාව ක්‍රීඩා කරන්නෙමියි ඒ සල් වනයට ගොස් මනාව පිපුනා වූ එක් සල් ගසකට කුම්භස්ථලයෙන් ගැසුවේය. චුල්ල සුභද්‍රා තොමෝ උඩුසුළඟෙහි සිටියාය. ඇගේ සිරුරෙහි වියල් ලී දඬු සහිත පැරණි කොළද දිමියන්ද වැටුනි. මහා සුභද්‍රාව යටි සුළඟෙහි සිටියාය. ඇගේ සිරුරෙහි මල්රේණු මල්කෙසරු මල්පෙති වැටුනි. චූල සුභද්‍රා තොමෝ මේ ඇත් රජු තමාගේ ප්‍රිය වූ භාර්යාව මත්තෙහි මල් රේණු මල්පෙති මල් කෙසරු මල්පෙති විසුරුවීය. මගේ සිරු‍රෙහි වියලි දඬු සහිත පැරණි පත්‍රයන්ද දිමියන්ද විසුරුවීය. වේවා කළයුත්ත දන්නෙමියි සිතා මහබෝසතුන් කෙරෙහි වෛර බැන්දාය.
වෙනත් දවසකද ඇත්රජු පිරිවර සහිතව නෑම පිණිස ඡද්දන්ත විලට බැස්සේය. ඉක්බිති තරුණ ඇතුන් දෙදෙනෙක් සොඬින් ළෙහි හොවාගෙන කෛලාස පර්වතය මඩින්නාහු මෙන් ස්නානය කරවූවාහුය. ඔවුන් නා ගොඩට ආ කල්හි අගමෙහෙසිය ඇතින්නියන් දෙදෙනාද ස්නානය කරවූහ. ඈලාද ගොඩට පැමිණ මහබෝසතුන් සමීපයෙහි සිටියාහුය. අනතුරුව අටදහසක් ඇත්තු විලට බැස ජලක්‍රීඩා කර විලෙන් නොයෙක් මල් ගෙනවුත් රිදී ස්ථූපයක් අලංකාර කරන්නාක් මෙන් මහබෝසතුන් අලංකාර කොට පසුව ඇතින්නියන් දෙදෙනා අලංකාර කළාහුය. ඉක්බිති එක් ඇතෙක් විලෙහි හැසිරෙන්නේ සත්බුමු මහ පියුමක් ලැබ ගෙනවුත් මහබෝසතුන්ට දුන්නේය. හෙතෙම එය සොඬින් ගෙන මල් රේණු කුම්භස්ථලයෙහි විසුරුවා වැඩිමහල් වූ මහා සුභද්‍රාවට දුන්නේය. අනික් තැනැත්තී එය දැක මේ සත්බුමු පියුමද තමාගේ ප්‍රිය භාර්යාවටම දුන්නේය. මට නොදුන්නේ යයි නැවතද ඔහු කෙරෙහි වෛර බැන්දේය.
ඉක්බිති එක් දවසක බෝධිසත්ත්වයන් මිහිරි ගෙඩිද නෙළුඹුදැලිද පොකුරු මී සමග යොදා පන්සියයක් පසේබුදුවරුන් වළඳවන කල්හි චූල සුභද්‍රා තොමෝ තමා ලබන ලද ලොකු කුඩා ගෙඩි පසේබුදුවරුන්ට දී දැන් මෙතනින් චුත වී මද්දරාජ කුලයෙහි ඉපිද සුභද්‍රා නම් රාජ කන්‍යාව වී වැඩිවියට පත් වූවා බරණැස් රජුගේ අගමෙහෙසිය බවට පත් වී ඔහුට ප්‍රියමනාප වූවා ඔහු තමාගේ කැමැත්තක් කරවන්නට සමර්ථ වී ඔහුට කියා එක් වැද්දෙකු යවා මේ ඇතු විස පොවන ලද හීයෙන් විදවා ජීවිතක්‍ෂයට පමුණුවා සවණක් රැස් විහිදුවන්නා වූ දළ දෙක ගෙන්වා ගන්නට පොහොසත් වෙමියි ප්‍රාර්ථනාවක් තැබීය. ඇය එතැන් පටන් ගොදුරු නොගෙන සුසුම් හෙළමින් සිට නොබෝ දිනකින් කළුරිය කර මදුරට අගමෙහෙසියගේ කුසෙහි උපන්නීය. සුභද්‍රතිස්සා යයි ඇයට නම් කළාහුය. ඉක්බිති සුදුසු වයසට පත් වූ ඇය බරණැස් නුවර රජුට දුන්නාහුය. ඇය ඔහුට ප්‍රියමනාප වූවා සොළොස් දහසක් ස්ත්‍රීන්ට ප්‍රධානියා වූවා පෙර ජාතීන් සිහි කිරීමේ නුවණද ලැබුවාය. ඇය මෙසේ සිතුවාය. මගේ ප්‍රාර්ථනය මුදුන්පත් වීය. දැන් ඒ ඇතුගේ දළ දෙක ගෙන්වන්නෙමියි යනුවෙනි. ඉක්බිති සිරුර තෙලින් ගල්වා කිළිටි වස්ත්‍රයක් හැඳ ගිලන් වූ අයුරක් දක්වා සිරියහන් ගැබට පිවිස ඇඳෙහි හිඳ ගත්තීය. රජු සුභද්‍රාවන් කොහිදැයි කියා ගිලන් වූවා යයි අසා සිරියහන් ගැබට පිවිස ඇඳෙහි හිඳ ඇයගේ පිට පිරිමදිමින් පළමු ගාථාව කීවේය.
රන්වන් සිරුර ඇත්තිය, කුමක් නිසා ශෝක කරහිද? උතුම් වර්ණ ඇත්තිය, කුමක් හෙයින් පඬුවන් වූයෙහිද? විශාල වූ ඇස් ඇත්තිය, මඩනා ලද මල්මාලාවක් මෙන් මලානික වෙහිද?
එහි **අනුච්වංගිී** යනු රන් හා සමාන වූ සිරුර ඇත්තිය. **මාලාව** **පිරිමද්දිතා** යනු අතින් පිරිමදින ලද පියුම් මල්මාලාවක් මෙන්.
එය අසා ඇය අනික් ගාථාවක් කීවාය.
2. මහරජතුමනි, මට සිහිනෙන් දොළදුකක් හටගත්තේය. මගේ දොළදුක යම්බඳු වීද එය ලබාගැනීම පහසු නොමැත.
එහි **න සො** යනු යම්බඳු වූවක් මගේ සිහිනයෙහි හටගත්තේද, සිහිනය දක්නා වූ මා විසින් ලද දොළදුකක් වීද එය, පහසුවෙන් ලද හැක්කක් මෙන් නොවෙයි. එය ලැබීමට අපහසුය. එය නොලබන්නා වූ මගේ ජීවිතය නැතැයි කීවාය.
ඒ අසා රජු ගාථාවක් කීවේය.
3. සිත්ගත් තැනැත්තිය, මෙලොව මිනිසුන් හා සම්බන්ධ වූ යම් කාම සම්පත්තීහු වෙත්ද, ඒ සියල්ල මට බෙහෙවින් සුලභය. මම ඔබගේ දොළදුක සපයා දෙමි.
එහි **පචුරා** යනු බෙහෙවින් සුලභයහ.
දේවිය ඒ අසා මගේ දොළදුක ලැබීමට අපහසු වූවකි. එය දැන් නොකියමි. ඔබගේ රටෙහි යම්තාක් වැද්දෝ වෙත්ද ඒ සියල්ලන් රැස් කරව. ඔවුන් මැදදී කියන්නෙමියි දක්වන්නී ඊළග ගාථාව කීවාය.
4. දේවයන් වහන්ස, ඔබගේ රාජ්‍යයෙහි යම්කිසි වැද්දෝ වෙත්ද, ඔවුන්ට මගේ දොළදුක යම්බඳු දැයි මම කියමි.
රජු මැනවයි සිරියහන් ගැබින් නික්මී තුන්සියයක් යොදුන් වූ කසීරට යම් පමණ වැද්දෝ වූවාහුද ඒ සියල්ලන්ට රැස්වීම පිණිස බෙර හසුරුවව් යයි ඇමතියන්ට අණ කරවීය. ඔවුහු එසේ කළාහුය. නොබෝ වේලාවකින්ම කසීරට වැද්දෝ හැකි පමණ පඬුරු ගෙන අවුත් තමා ආ බව රජුට දැන්වූවාහුය. ඒ සියල්ලෝම හැටදහසක් පමණ වූහ. රජු ඔවුන් ආ බව දැන කවුළුවෙහි සිටියේ අත දිගුකර ඔවුන් පැමිණි බව දේවියට කියමින් මේ ගාථාව කීවේය.
5. දේවියනි, ඒ මේ වැද්දෝ කරන ලද පුහුණුවීම් ඇත්තාහුය. නිර්භය වූවාහුය. වනය ගැන දන්නෝය. මෘගයන් පිළිබඳව දන්නෝය. මා සඳහා කරන ලද ජීවිත ඇත්තෝය.
එහි **ඉමෙ** යනු ඔබ යමෙක් රැස්කරවූවෙහිද මේ ඔවුහුය. **කතහත්‍ථා** යනු විදීම් සිදීම් ආදියෙහි කෘතහස්තයෝය. මනා දක්ෂයෝය. මනාව හික්මුනෝය. **විසාරදා** යනු බිය නැත්තෝය. **වනඤ්ඤු ච** **මිගඤ්ඤු ච** යනු වනයන්ද මුවන්ද දනිත්. **මම ත්‍ථෙ** යනු මේ සියල්ලෝම මා වෙනුවෙන් හරනා ලද ජීවිත ඇත්තෝ වෙති. යමක් මම කැමති වෙයිද එය කරති යනුයි.
දේවිය ඒ අසා ඔවුන් අමතා වෙනත් ගාථාවක් කීවාය.
6. යම්තාක් වැදිපුත්‍රයෝ මෙහි පැමිණියාහුද ඔවුහු අසත්වා. මම සිහිනෙහිදී සවණක් දළ ඇති සුදු ඇතෙකු දුටුවෙමි. මට ඔහුගේ දළවලින් වැඩක් ඇත. (ඉදින්) එය නොලැබීමෙහි මගේ ජීවිතය නැත යි කීවාය.
එහි **නිසාමෙථ** යනු අසව්. **ජබ්බිසාණං** යනු සයවැදෑරුම් පැහැ ඇති දළය.
වැදිපුත්‍රයෝ ඒ අසා මෙසේ කීවාහුය.
7. රජදියණියනි, අපගේ පියවරුන් විසින්ද මුත්තනුවරුන් විසින්ද සවණක් පැහැ දළ ඇති ඇතෙක් නොදක්නා ලදි. නොඅසන ලදි. ඔබ යමක් සිහිනයෙහි දක්නා ලදද ඒ ඇත්රජු යම්බඳුදැයි අපට කියව.
එහි **පිතූනං** යනු කර්ණාර්ථයෙහි සම්බන්ධ විභක්ති වචනයි. මෙය කියන ලද්දේ වෙයි. දේවියනි, අපගේ පියවරුන් විසින්ද මුත්තනුවරුන් විසින්ද මෙබඳු ඇතෙක් නොදුටු විරූය. අප විසින් නම් කියනුම කවරේද? එහෙයින් තමා විසින් දක්නා ලද ලක්‍ෂණයන් වශයෙන් ඔබ විසින් දක්නා ලද ඇත්රජු යම්බඳුදැයි අපට කියව යි.
අනතුරුව ගාථාවෝද ඔවුන් විසින්ම කියන ලදහ.
8. දිශාවෝ සතරක් වෙති. අනුදිසාවෝද සතරක් වෙති. උඩ යට යයි මේ දස දිසාවෝ වෙති. යම්හෙයකින් සවණක් පැහැ දළ ඇති ඇත්රජු මින් කවර දිසාවක සිටියිදැයි කියව.
එහි **දිසා** යනු දිශාවන්හි. **කතමං** යනු මේ දිශාවන් අතරින් කවර දිශාවෙක්හිදැයි යනුවෙනි.
මෙසේ කී කල්හි සුභද්‍රාව සියළු වැද්දන් දෙස බලා ඔවුන් අතර පැතුරුන පා ඇති බත්මුලක් සේ කෙණ්ඩා ඇති මහත් දණ ඇති මහත් වූ ඉල ඇට ඇති ඝණ වූ රැවුල් ඇති තඹවන් දත් ඇති නිරතුරුව පිඟුවන් ඇස් ඇති අවලක්‍ෂණ වූ පිළිකුල් සහගත පෙනුම ඇති සියල්ලන් මත්තෙන් පෙනෙන මහබෝසතුන්ගේ පෙර වෛරී වූ සෝනුත්තර නම් වැද්දෙකු දැක මෙතෙමේ මගේ වචනය කරන්නට හැකි වන්නේ යයි රජු අනුදන්වා ඔහු ගෙන සත්බුමු ප්‍රාසාදයේ මතුමහල්තලයට නැග උතුරු සීමැදුරු කවුළුව විවෘතකර උතුරු හිමවතට අභිමුඛව අතදිගහැර ගාථා සතරක් කීවාය.
9. මෙයින් උතුරු දිශාවෙහි ‍කෙලින්ම මහා පර්වත හතක් ඇත. එය ඉක්මවූ තැන කිඳුරන් විසින් ගැවසී ගත් මනාව පිපුන මල් ඇති ස්වර්ණ පාර්ශ්ව නම් මහ පර්වතය වෙයි.
10. කිඳුරන්ගේ වාසස්ථානය වූ ඒ පර්වතයට නැගී පර්වතය පාමුල බලව. අනතුරුව වැහිවළාකුලට සමාන පැහැ ඇති අටදහසක් මුල් ඇති මහ නුගගසක් දක්නෙහිය.
11. එහි සවණක් පැහැ දළ ඇති අනිකෙකු විසින් මැඩලිය නොහැකි මුළුමනින්ම සුදුවන් වූ ඇත් රජු වාසය කරයි නඟුල් හිසකට සමාන දළ ඇති වාත වේගයෙන් පහරදෙන්නා වූ අටදහසක් ඇත්තු ඔහුව ආරක්ෂා කරත්.
12. ඔවුහු බියකරු ලෙස ප්‍රශ්වාස කරමින් සිටිත්. ඔවුහු කම්පා වූ වාතයටද කිපෙත්. එහි මිනිස් වූවෙකු දැක අළු කරත්. ඔහුගේ දූවිලිද නොවන්නේය.
එහි **ඉතො** යනු මේ තැනින්. **උත්තරියං** යනු උතුරු දෙසෙහි. **උළාරො** යනු මහත් වූ. සෙසු පර්වත සයට වඩා උස් වූ. **ඔලොකය **යනු බලව. **තත්‍ථච්ඡති** යනු ඒ නුග ගස මුල ජලය මුසු සුළඟ පිළිගනිමින් සිටියි. **දුප්පසභො** යනු ඔහු වෙත එළඹ බලහත්කාරකමක් කරන්නට සමත් වූ අනෙකෙක් නම් නැතැයි **දුප්පසහ** වෙයි. **ඊසාදන්තා** යනු රිය හිසක් හා සමාන දළ ඇති. **වාතජවප්පහාරිනො** යනු වාත වේගයෙන් ගොස් පසමිතුරන්ට පහරදෙන සුළු. **තුමුලං** යනු හිංසා උපදවන සුළු මහත් වූ ශබ්දයක් අනුගත වූ ආශ්වාස ප්‍රශ්වාස වාතය මුදමින් සිටිති. **ඵරිතස්ස** යනු සුළං පහරින් පහරන ලද. යම් ශබ්දයක් හා සම්බන්ධ වූ සෙළවීමක් සැලීමක් කම්පාවීමක් වේද ඊටද කිපෙත්. ඒ ඇත්තු මෙලෙස පරුෂයහ. **නාස්සා** යනු නාසගත වාතයෙන්ම වනසා අළුකළ ඔහුගේ දූවිලිද නොවන්නේය.
ඒ අසා මරණ බියෙන් බියපත් වූ සෝනුත්තර තෙමේ
13. දෙවියනි, මේ රජ මාළිගයෙහි රනින් කරන ලද බොහෝ පළඳනාවෝ ඇත. මුතුමැණික් වෛඩූර්යමය පළඳනාවෝද වෙති. දළවලින් කළ පළඳනාවකින් කුමක් කරහිද? සවණක් පැහැ ඇති ඇතු මරනු කැමැත්තීද එසේ නැතිනම් වැදිපුත්‍රයන් නසන්නෙහිදැයි කීවේය.
එහි **පිළන්‍ධනා **යනු ආභරණයෝ. **වෙළුරියාමයා** යනු වෛඩූර්යය මාණික්‍යමය වූ. **ඝාතෙස්සසි **යනු නැතහොත් ආභරණයක ව්‍යාජයෙන් වැදිපුත්‍රයන් නසන්නට කැමති වන්නෙහිදැයි අනතුරුව දේවිය ගාථාවක් කීවාය.
14. වැදිපුත්‍රය, ඒ මම හටගත් ඊර්ෂ්‍යා ඇත්තෙම් දුකට පත්වූවාද වෙමි. එය සිහිකරන්නී මත්තෙහි සුසුම් හෙළමි. වැදිපුත්‍රය, මා පිළිබඳ වූ මේ කරුණ කරව. ඔබට ගම්වර පහක් දෙමි.
එහි **සා** යනු ඒ මම. **අනුස්සරන්තී** යනු ඒ ඇතා විසින් මා කෙරෙහි කරන ලද වෛරය සිහිකරනු ලබමින්. **දස්සාමි තෙ** යනු මේ කරුණ සම්පූර්ණ කළ කල්හි ඔබට වසරක් වසරක් පාසා ලක්‍ෂයක් උපදනා ගම්වර පහක් දෙමියි යනුවෙනි.
මෙසේද කියා යහළු වැදිපුත්‍රය, මම මේ ඡද්දන්ත ඇතු මරවා දළ දෙක ගෙන එන්නට සමර්ථ වෙමියි පෙර පසේ බුදුවරුන්ට දානයක් දී ප්‍රාර්ථනාවක් තැබුවෙමි. මවිසින් සිහිනෙන් දුටුවක් නම් නැත. මා විසින් පතන ලද ඒ ප්‍රාර්ථනාව සම්පූර්ණ වන්නේය. යන්නා වූ ඔබ බිය නොවව යයි ඔහු අස්වැසීය. හෙතෙම ආර්යාවනි මැනවයි ඇයගේ වචනය පිළිගෙන එසේ වී නම් ඔහු වසන තැන පැහැදිලි කර කියවයි විමසමින් මෙසේ කීවේය.
15. ඒ ඇත් රජු කොහි සිටියිද? කවර තැනකට යයිද? නෑමට යන්නා වූ ඔහුගේ මාර්ගය කවරක් වේද? හෙතෙම කෙසේනම් ස්නානය කරයිද? ඇතාගේ ස්වභාවය කෙසේ නම් දැනගනිමුද?
එහි **කත්‍ථච්ඡති** යනු කවර තැනක වසයිද? **කත්‍ථ මුපෙති ඨානං** යනු කොහි සිටීද යන අර්ථයි. **වීථීස්ස කා** යනු නෑමට යන්නා වූ ඔහුගේ මාර්ගය කවරක් වේද? කිනම් මාර්ගයකින් ඔහු යයිද? **කථං විජානෙමු ගතිං** යනු ඔබ විසින් නොකී කල්හි අපි ඒ ඇත්තහුගේ ස්වභාවය කෙසේ දන්නෙමුද එහෙයින් අපට කියව යන අර්ථයි.
අනතුරුව ඇය පෙර ජාතීන් සිහිකිරීමේ නුවණින් ප්‍රත්‍යක්‍ෂ වශයෙන් දුටු තැන ඔහුට කියන්නී ගාථා දෙකක් ඔහුට කීවාය.
16. ඒ වාසස්ථානය නුදුරෙහිම සිත්කළු වූ මනාව පිහිටි තොට ඇති මහත් වූ ජලය ඇති මනාව පිපුනු මලින් යුත් බඹර සමූහයා විසින් සෙවුනා වූ ඒ (ඡද්දන්ත නම්) පොකුණ වෙයි. ඒ ඇත්රජු මෙහි ස්නානය කරයි.
17. හිස පටන් නෑවේ මහනෙල් මල් දරමින් මුළුමනින්ම සුදුවන් වූ පියුම් බඳු සමින් යුතු සිරුර ඇති සතුටු වෙමින් සබ්බභද්‍රා නම් මෙහෙසිය පෙරටුකොට සිය නිවෙසට යයි යනුවෙනි.
එහි **තත්‍ථෙච **යනු ඒ වාසය කරන ස්ථානයෙහිම. **පොක්ඛරණී** යනු ඡද්දන්ත විල අරභයා කියන ලදි. **සමපුප්ඵිතා** යනු ද්විවිධ වූ කුමුදුවලින්ද ත්‍රිවිධ වූ මානෙල් මල්වලින්ද පස්පැහැ පියුම්වලින්ද හාත්පසින් පිපුනා වූ. **එත්‍ථ හි සො** යනු ඇත්රජු මේ ඡද්දන්ත විලෙහි ස්නානය කරයි. **උප්පලමාලධාරී** යනු උපුල් ආදී ජලයෙහි හා ගොඩෙහි හටගත් මල්වලින් කළ මාලාවක් දරමින්. **පුණ්ඩරීකත්තචංගී** යනු පියුම් හා සමාන වූ සමින් යුත් සුදුපාටැති අවයවයන්ගෙන් යුක්ත වූ. **ආමොදමානො** සතුටුවෙමින් ප්‍රමුදිත වෙමින්. **සන්නකෙතං** තමාගේ වාසස්ථානයට. **පුරක්ඛත්‍වා** යනු සර්ව සුභද්‍රා නම් මෙහෙසිය පෙරටු කර ඇතුන් අටදහසින් පිරිවරන ලද්දේ තමාගේ වාසස්ථානයට යයි යයි කීවේය.
සොණුත්තර නම් වැද්දා ඒ අසා ආර්යාවනි, යහපති. මම ඒ ඇතා මරා දළ ගෙන එන්නෙමියි පිළිගත්තේය. ඉක්බිති ඇය ඔහු පිළිබඳව සතුටු වී දහසක් දී පළමුකොට ගෙදර යව. මින් සත්දිනක් ඇවෑමෙන් එහි යන්නෙහිය යයි ඔහු පිටත් කර යවා කර්මාන්තකරුවන් කැඳවා දරුවනි, අපට වෑ-පොරෝ-උදළු-හාරන ආයුධ-ගුටි අනින ආයුධ (කලාකිරිඤ්ඤ) කැති-කඩු-යකඩ පොලු-යුද්ධ සැට්ට-කණු-යකඩ කතිර යන මේවායෙන් ප්‍රයෝජන ඇත. සියල්ල වහා සකසා ගෙන එව් යයි අණ කර සම්කරුවන් කැඳවා දරුවනි, අපට කළයන්හි බර ඉසිලිය හැකි සම් පසුම්බියක් කිරීමට වටී. සම් යොත් වරපට ඇත් පාදයන්ට පාවහන් වූ සම් කූඩයකින්ද අපට ප්‍රයෝජන ඇත. සියල්ල වහා සකසා ගෙන එව් යැයි ඇණවීය. අනතුරුව දෙදෙනාම සියල්ල වහා සකසා ගෙනවුත් දුන්නාහුය. ඇය ඔහුට මාර්ගෝපකරණ සකසා දී ගිණිදඬු ආදීකොට ඇති සියළු මාර්ගෝපකරණද සම් පසුම්බියෙහි දැමුවාය. ඒ සියල්ල කුඹල් බරක් පමණ වීය.
සෝණුත්තරද තමාගේ සූදානම් වීම් කර සත්වන දවස්හි අවුත් දේවිය වැඳ සිටියේය. ඉක්බිති ඇය ඔහුට කියනුයේ ඔබගේ සියළු මාර්ගෝපකරණ සකසා නිමවීය. මේ පසුම්බිය ගනුවයි කීවාය. හෙතෙම මහත් වූ ශක්ති සම්පන්නයෙකි. ඇතුන් පස්දෙනෙකුගේ බලය දරයි. එහෙයින් බුලත් පසුම්බියක් මෙන් ඔසවා කිහිල්ලෙහි තබා හිස් වූ අත ඇත්තෙකු මෙන් සිටියේය. සුභද්‍රා තොමෝ වැද්දාගේ දරුවන්ට වියදම් දී රජුට දන්වා සෝනුත්තරව පිටත් කර හැරියේය. ඔහු ද රජු ද දේවිය ද වැඳ රජ මැදුරෙන් බැස රියෙහි සිට මහත් වූ පිරිවර සමග නගරයෙන් නික්මී ගම්නියම්ගම් පිළිවෙලින් පිටිසරට ගොස් ජනපදිකයන් ආපසු යවා පසල්දනව් වැසියන් සමග වනයට පිවිස මිනිස් පථය ඉක්මවා පසල් දනව් වැසියන්ද පෙරලා යවා හුදකලාවම යන්නේ තිස්යොදුනක් ගොස් පළමුව ඉලුක් වනය වැලුක් වනය තණ වනය මදුරුතලා වනය බට වනය කිහිරි වනය යයි කටුලැහැබින් යුක්ත වූ වන ගහණයන් සයක්ද තවද කටුවනය කිහිරි වනය මිශ්‍ර වනය බටවනය හීන්බට වනය යයි උරගයෙකු විසින්ද පිවිසිය නොහැකි ඝන වන ගහණය. උණ ගහණය. මඩ ගහණය. ජල ගහණය. පර්වත ගහණය යයි අටළොස් ගහනයන්ට පිළිවෙලින් එළඹ ඉලුක් වන ආදිය තියුණු දෑකැති ආදියෙන් කපා මදුරුතලා ගහන ආදිය උණගස් ගොමු සිඳින ආයුධයෙන් සිඳ ගස් පොරොවෙන් කොටා ඉතා මහත් වූ ගස් නියනින් විද මාර්ගය සකස් කරන්නේ උණ ගොමු වනයෙහිදී හිනිමගක් කර උණගොමුවෙහි නැගී උණගස් කපා වෙනත් උණ ගොමුවක මත්තෙහි හෙලා උණගොමු මත්තෙන් ගොස් මඩ ගහණයෙහි වියලි දර පුවරුවක් අතුරා එය මතින් ගොස් අනිකක් අතුරා වෙන එකක් ඔසවා නැවත ඉදිරියෙන් අතුරන්නේ එය ඉක්මවා ගොස් ජල ගහනයට පැමිණ ඔරුවක් කර එයින් ජල ගහනය තරණය කර පර්වත පාමුල සිට යකඩ කතිරය යොතින් බැඳ උඩට විසිකර පර්වතයෙහි එල්ලා යොතින් ඒ මතට නැග එහි සිටියේම සම්යොතක් එල්බවා එය ගෙන බැස යටම කණුවෙහි බැඳ යොතින් නැග දියමන්තියක් අග ඇති ලෝහමය දණ්ඩෙන් පර්වතය විද කණුවක් සිටුවා එහි සිට කතිරය ඇද නැවත මත්තෙහි එල්ලා එහි සිටියේ සම්යොත එල්බවා එය ගෙන බැස යට කනුවෙහි බැඳ යොතින් නැග වම්අතින් යොත ගෙන දකුණු අතින් මුගුරක් ගෙන යොතට ගසා කණුව බැහැර කොට නැවත නැංගේය. මේ ක්‍රමයෙන් පර්වතය මත්තට නැග අනික් පැත්තෙන් බසිනුයේ පෙර පරිද්දෙන්ම පළමු පර්වතය මත කනුවක් කොටා සම් පසුම්බියෙහි යොත බැඳ කනුවෙහි වෙලා තමා පසුම්බිය ඇතුළත හිඳ මකුළුවන්ගේ මකුළු නූල් විසඳනා ආකාරයෙන් යොත වෙළමින් බැස්සේය. සම් කූඩයෙන් වාතය ගන්වාගෙන කුරුල්ලෙකු මෙන් බැස්සේයයිද කියත්මය.
මෙසේ ඔහු සුභද්‍රාවගේ වචනය ගෙන නගරයෙන් නික්මී දාහත් දුර්ගයන් ඉක්මවා පර්වත දුර්ගයට පැමිණ එහිද පර්වත සයක් ඉක්මවා ස්වර්ණ පාර්ශ්ව පර්වතය මත්තට නැගි බව ප්‍රකට කරන්නා වූ ශාස්තෲන් වහන්සේ මෙසේ වදාළ සේක.
18. ඒ වැද්දා එහිදීම දේවියගේ වචනය ඉගෙනගෙන හියවුරද දුන්නද ගෙන මහත් වූ පර්වත සත තරණය කර මහත් වූ ස්වර්ණ පාර්ශ්ව නම් පර්වතය නැංගේය.
19. කිඳුරන්ගේ නිවාසය වූ පර්වතයට නැග පර්වත පාමුල බැලුවේය. එහි මේඝයකට සමාන වරිණ ඇති අටදහසක් මුල් ඇති නුග ගස දුටුවේය.
20. එහි ෂඩ්වර්ණ දළ ඇති මුළුමනින්ම සුදු වූ අන්‍යන් විසින් මැඩලිය නොහැකි ඇතු දුටුවේය. ඔහුව නඟුල් හිස සමාන දළ ඇති වාත වේගයෙන් පහරදෙන අටදහසක් ඇත්තු රකිත්.
21. එහි යම්තැනක ඒ ඇත්රජු ස්නානය කරයිද ඒ සිත්කළු වූ මනා තොටුපල ඇති මහත් වූ ජලය ඇති පිපුන නොයෙක් මල් ඇති බඹර සමූහයා විසින් ගැවසී ගත් ඒ පොකුණ නුදුරෙහි දුටුවේය.
22. ඇතාගේ ගමනද සිටීමද දැක, ස්නානය සඳහා යන ඔහුගේ යම් මාර්ගයක් වීද එයද දැක, පහත් ස්වභාව ඇති, සිතෙහි වසඟයට ගිය සුභද්‍රාව විසින් මෙහෙයවන ලද වැද්දා බොරු වලකට පැමිණියේය.
එහි **සො** යනු මහණෙනි, ඒ වැද්දා ඒ සත්බුමු ප්‍රාසාද තලයෙහි සිටියා වූ ඇයගේ වචනය ඉගෙන හියවුරද දුන්නද ගෙන පර්වත දුර්ගයට පැමිණ ස්වර්ණ පාර්ශ්ව පර්වතය කවරක්දැයි සත්මහා පර්වතයන්ගෙන්. **විතුරිය** යනු එකල්හි. **විතුරෙති **තීරණය කරයි. හෙතෙම මෙසේ තීරණය කරන්නේ ස්වර්ණ පාර්ශ්ව නම් මහ පර්වතය දැක මෙය ඒ පර්වතය වන්නේ යයි සිතුවේය. **ඔලොකයී** යනු ඒ කිඳුරන්ගේ නිවාසය වූ පර්වතයට නැග සුභද්‍රාව විසින් දෙන ලද සලකුණු වශයෙන් යට බැලුවේය. **තත්‍ථ** යනු ඒ පර්වතය පාමුල නුදුරෙහිම ඒ නුග ගස දුටුවේය.
**තත්‍ථ** යනු ඒ නුග ගස මුල සිටි. **තත්‍ථ** යනු ඒ පර්වතය තුළම ඒ නුග ගසට නුදුරෙහි යම්තැනක ඒ ඇතා ස්නානය කරයිද ඒ පොකුණ දුටුවේය. **දිස්වාන** යනු ස්වර්ණ පාර්ශ්ව පර්වතයෙන් බැස ඇතුන් ගියකල්හි ඇත් පා පාවහනට නැග ඒ ඇත්රජු ගිය තැනද නිතර වාසය කරන තැනද සොයා බලනුයේ මේ මාර්ගයෙන් යයි මෙතන්හි ස්නානය කරයි. ස්නානය කර ගොඩට පැමිණියේ මෙහි සිටියි යයි සියල්ල දැක. ලජ්ජා රහිත බව නිසා **අනරිය රූපො** නම් වේ. ඒ **චිත්තවසානුගාය** සිතෙහි වසඟයට පත් දේවිය විසින් මෙහෙයවන ලදි. එනිසා බොරු වලකට පැමිණියේය. වලක් සෑරුවේය යන අර්ථයි.
එහි මේ අනුපිළිවෙල කථාවයි. හෙතෙම මහබෝසතුන්ගේ වසන තැනට සත් අවුරුදු සත්මස් සත්දිනකින් පැමිණ කී පරිද්දෙන්ම ඔහු වසන තැන සලකා මෙහි වලක් සාරා එහි සිටියේ ඇත්රජුට විද මරණයට පමුණුවන්නෙමියි සලකා බලා වනයට පිවිස ටැම් ආදිය සඳහා ගස් කපා උපකරණ සමූහය සූදානම් කර ඇතුන් ස්නානය සඳහා ගියකල්හි ඔහු වාසය කරන තැන්හි මහ උදැල්ලකින් සතරැස් වලක් සාරා උඩට ගත් පස් බිජු වපුරන්නාක් මෙන් ජලයේ විසුරුවා වංගෙඩියක් වැනි ගලක් මත්තෙහි ටැම් පිහිටුවා සමබර කොට පුවරු අතුරා ගෙල පමණ තැන සිදුරක් කර මත්තෙහි පස්ද කසලද දමා එක් පසකින් තමාට පිවිසීම සඳහා තැනක් කර මෙසේ වල කැනීම අවසන් වූ කල්හි උදෑසනම හිස් ආවරණයක් පැළඳ කසාවත් හැඳ විස පෙවූ හී සමග දුන්න ගෙන වලට බැස සිටියේය. ඒ බව ප්‍රකාශ කරන්නා වූ ශාස්තෲන් වහන්සේ මෙසේ වදාළ සේක.
23. නපුරු කටයුතු කරන්නා වූ වැද්දා වලක් සාරා තමාද දුන්නද එහි පිවිසවා පුවරුවලින් වැසුවේය. තමාගේ පැත්තෙන් පැමිණි ඇතුට මහත් වූ හීයෙන් විද්දේය.
24. විදිනා ලද ඇත් රජු භයානක ලෙස කුඤ්චනාද කළේය. සියළුම ඇත්තු භයානක ලෙස නාද කළාහුය. ඒ ඇත්තු තණකොළද දරද සුණුවිසුණු කරමින් හාත්පස අටදිශාවට දිව්වාහුය.
25. මොහු මරන්නෙමියි ඝාතකයා සොයනුයේ තවුසන්ගේ ධ්වජය වූ කසාවත දුටුවේය. අරහත් ධ්වජය සත්පුරුෂයන් විසින් හිංසාවට පත් කළ නොයුතු යයි දුකින් ස්පර්ශ කළ ඇතුට හැඟීමක් උපන්නේය.
එහි **ඔධාය** යනු දමා පිවිසවා. **පස්සාගතං** යනු වලෙහි තමාගේ පැත්තෙන් පැමිණි හෙතෙම දෙවන දවස්හි අවුත් නා ගොඩට ආවේ එහි මහා විසාල මාලක නම් පෙදෙසෙහි සිටියේය. ඉක්බිති ඔහුගේ සිරුරෙන් ජලය නැබ පෙදෙසින් වැගිරී ඒ සිදුරෙන් වැද්දාගේ සිරුරෙහි වැටුනි. ඒ සංඥාවෙන් මහබෝසතුන් පැමිණ සිටි බව දැන ඒ පසින් පැමිණියහුට මහත් වූ හීයකින් විදින ලදි. **දුක්කට කම්මකාරී** යනු ඒ මහබෝසතුන්ගේ කායික වූ හා මානසික වූ දුක ඉපදවීමෙන් නපුරු කටයුත්තක් කරන්නා වීය.
**කොඤ්චමනාදී** යනු කුඤ්චනාද කළේය. ඒ උල ඔහුගේ නැබින් පිවිස බඩදිව ආදිය සුණුවිසුණු කර බඩවැල් ආදියද සිඳ පිට පෙදෙස පොරොවෙන් පළන්නෙකු මෙන් උඩට පැමිණි අහසින් පැන නැගුනි. බිඳුන රිදී කළයකින් සායම් මෙන් පහර දුන් තැන මුවින් ලේ වැගිරෙයි. බලවත් වේදනාවක් උපනි. හෙතෙම වේදනාව ඉවසන්නට නොහැකි වන්නේ වේදනාවෙන් යුක්ත වූයේ සියළු පර්වතය ඒකනින්නාද කරමින් තුන්වරක් මහත් වූ කුඤ්චනාදයක් කළේය. **සබ්බෙව **යනු සියළු අටදහසක් ඇත්තු ඒ ශබ්දය අසා මරණ බියෙන් බියට පත් වූවාහු භයානක ලෙස නාද කළාහුය. **චුණ්ණං කරොන්තො** භයානක දරුණු ශබ්දයක් කරන්නාහු ඒ ශබ්දයෙන් අවුත් වේදනාවෙන් යුක්ත වූ ඡද්දන්ත ඇතු දැක පසමිතුරා ගන්නෙමියි තණකොළද දරද සුණු කරමින් දිව්වාහුය.
**වධිස්ස මෙතං** යනු මහණෙනි, ඒ ඡද්දන්ත ඇතා ඇතුන් නොයෙක් දිශාවන්හි පැනගිය කල්හි සුභද්‍රා ඇතින්නිය විසින් පසෙකින් සිටි ඔහු දරා අස්වසමින් සිටින කල්හි වේදනාව ඉවසා ඊතලය පැමිණි තැන සලකමින් ඉදින් මෙය පෙරදිගින් පැමිණියේ වේනම් කුම්භස්ථලය ආදී තැනින් පිවිස පසුකය ආදී තැනින් නික්මෙයි. මෙය නැබින් පිවිස අහසෙහි පැන නැංගේය. එහෙයින් පොළොවෙහි සිටියෙකු විසින් විදින ලද්දක් වන්නේ යයි සලකා සිටි තැන පරීක්‍ෂා කරනු කැමැත්තේ කුමක් වන්නේදැයි කවරෙක් දනීද සුභද්‍රාව ඉවත් කරන්නට වටනේ යයි සිතා සොඳුර, අටදහසක් ඇත්තු මගේ පසමිතුරා සොයමින් ඒ ඒ දිශාවන්හි පිටත්ව ගියාහුය. ඔබ මෙහි කුමක් කරන්නෙහිදැයි කියා දේවයන් වහන්ස, මම ඔබ දරාගෙන අස්වසන්නෙම් සිටියෙමි. මට සමාවෙවයි තෙවරක් පැදකුණු කර සිව් තැනෙක්හි වැඳ ඇය අහසට පැන නැගි කල්හි ඇත්රජු පාදයේ නියෙන් පොළොවෙහි ගැසුවේය. පුවරු උඩට විසිවී ගියේය. හෙතෙම සිදුරෙන් බලනුයේ සෝණුත්තර දැක ඔහු මරන්නෙමියි සිත උපදවා රන්දමක් වැනි සොඬය පිවිසවා ස්පර්ශ කරනුයේ බුද්ධ ආදී සෘෂිවරුන්ගේ ධ්වජය වූ කසාවත දුටුවේය. වැද්දා කසාවත මහබෝසතුන්ගේ අතෙහි තැබුවේය. හෙතෙම ඔහු ඔසවා ඉදිරියෙන් තැබීය. ඉක්බිති එබඳු වූ දුකකින් ස්පර්ශ කළා වූ ඔහුට අර්හත් ධ්වජය නම්. **සබ්භි** පණ්ඩිතයන් විසින් හිංසා නොකළ යුතුය. අන් පරිද්දකින් නම් සත්කාර කළ යුතුය. ගරු කළ යුතුම යයි යන හැඟීම උපන්නේය.
හෙතෙම ඔහු සමග කථාබස් කරන්නේ ගාථා දෙකක් කීවේය.
26. යමෙක් රාගාදී කෙලෙස් කහටින් යුක්ත වූයේ ඉන්‍ද්‍රිය දමනයෙන් හා වාග් සත්‍යයෙන් තොර වූයේද කසාවත් දරයි නම් හෙතෙම කසාවත් දැරීමට සුදුසු නොවේ.
27. යමෙක් වමාරා දැමූ කෙලෙස් කහට ඇත්තේද සිව්පිරිසිදු සිල්හි මනාව පිහිටියේද ඉන්‍ද්‍රිය දමනයෙන් හා වාක් සත්‍යයෙන් යුක්ත වේද ඔහු කසාවත් දැරීමට සුදුසු වෙයි.
එහි අර්ථය යහළු වැදිපුත්‍රය, යම් පුරුෂයෙක් රාගාදී කෙලෙස් කහටින් යුක්ත වූයේද ඉන්‍ද්‍රිය දමනයෙන්ද වාක් සත්‍යයෙන්ද යුක්ත නොවූයේද තොර වූයේද එවැනි ගුණයන්ගෙන් යුක්ත වූවහු විසින් කහට පැහැය පොවනා ලද කසාවත් දරයිද හෙතෙම ඒ කසාවතට නුසුදුසු වෙයි. හෙතෙම ඒ වස්ත්‍රයට නුසුදුසු වේ. යමෙක් ඒ කහට දුරු කළ හෙයින් වමාරන ලද කිළිටි ඇත්තේ වේද සීලයන්හි මනාව පිහිටියේද පිරිපුන් සිල්හි හැසිරෙන සුළු වේද හෙතෙම මේ කසාවතට සුදුසු වෙයි නමැයි.
මහබෝසත් තෙමේ මෙසේ කියා ඔහුගේ සිත නිවා යහළුව, කවර ප්‍රයෝජනයක් සඳහා ඔබ මා විද්දේද? කිම තමාගේ ප්‍රයෝජනයක් සඳහාද නැතහොත් අනිකෙකු විසින් මෙහෙයවන ලද්දේදැයි විචාළේය. ශාස්තෲන් වහන්සේ ඒ බව ප්‍රකාශ කරමින් මෙසේ වදාළ සේක.
28. මහත් වූ ඊතලයකින් විදිනා ලැබූ ඇතා අපිරිසිදු නොවූ සිතින් වැද්දාට මෙසේ කීවේය. යහළුව, කවර ප්‍රයෝජනයක් පතා කවර හේතුවකින් මට විද්දේද? මෙය කවරෙකුගේ මෙහෙයවීමක්ද?
එහි **කිමත්‍ථයං **යනු මතු කවරක් ප්‍රාර්ථනය කරමින්. **කිස්සවා** යනු කවරක් හේතු කොටගෙන. කුමන කාරණයකින් කුමකට නම් ඔබගේ මා සමග වෛරයක් ඇති වීදැයි අදහස් කෙරේ. **කස්ස වා** යනු මෙය අන් කවරෙකුගේ ප්‍රයෝගයක්ද? කවරෙකු විසින් මෙහෙයවන ලද්දේ මට හිංසා කළේදැයි යන අර්ථයි.
ඉක්බිති වැද්දා ඔහුට ඒ බව කියමින් ගාථාවක් කීවේය.
29. පින්වතුන් වහන්ස, කසීරට රජුගේ මෙහෙසිය වූ ඒ සුභද්‍රා තොමෝ රජ කුලයෙහි පුදන ලද්දීය. ඇය ඔබ දුටුවාය. මටද “මට ඔබගේ දලවලින් ප්‍රයෝජන ඇතැයි” කීවාය.
එහි **පූජිතා** යනු අගමෙහෙසි තනතුරෙන් පුදන ලද්දී. **අද්දස** යනු ඇය ඔබව සිහිනෙහිදී දුටුවාය. **අසංසි** යනු ඇය මට සත්කාර කරවා හිමවත පෙදෙසෙහි මෙබඳු වූ ඇතෙකු අසවල් තැන වාසය කරයි යයි මට කීවාය. **දන්තෙහි **යනු ඒ ඇතුට සවණක් පැහැයෙන් බබළන දළ ඇත්තේය. ඒවායෙන් මට ප්‍රයෝජන ඇත. ඉන් පළඳනාවක් කරනු කැමැත්තේ වෙමි. එය මට සුදුසු යයි ඇය මට කීවාය.
මහබෝසත් තෙමේ එය අසා මෙය චූල සුභද්‍රාවගේ වැඩක් යයි දැන වේදනාව ඉවසා ඇයට මගේ දළවලින් වැඩක් නැත. මා මරනු කැමැත්තෙන් එවන ලදැයි දක්වමින් ගාථා දෙකක් කීවේය.
30. මාගේ පියවරුන්ගේද මුත්තනුවරුන්ගේද මහත් වූ බොහෝ දළ යුගලයෝ ඇත්තාහ යයි ඇය දනී. ක්‍රෝධ ඇති මෝඩ වූ ඒ රජ දුවණිය මා නසනු කැමැත්තී මට වෛර කළාය.
31. වැදිපුත්‍රය, නැගී සිටුව. ඔබ කියත ගෙන මගේ මරණයට පෙර මේ දළ සිඳුව. ඒ ඇතු නසන ලදි. මේ ඔහුගේ දළ යයි කෝපී ස්වභාව ඇති රජ දුවණියට කියව.
එහි **ඉමෙ** යනු ඔහුගේ මුත්තනුවරුන්ගේ දළ විනාශ නොවේවායි ගුහාවක රැස්කොට තැබුවාහුය. ඒවා වෙනුවෙන් මෙසේ කියන ලදි. **ජානා** යනු බොහෝ ඇතුන්ගේ මෙහි රැස්කර තැබූ දළ ඇතැයි දනුවයි. **වධත්‍ථිකා **යනු ඇය හුදෙක් මා මරනු කැමැත්තී ස්වල්ප වූ දෝෂයක් හදවතෙහි තබා සිට තමාගේ වෛරය කළාය. මෙබඳු වූ සැහැසි කටයුත්තකින් ඉස්මතුවට පැමිණවූවාය. **ඛරං** යනු කියතයි. **පුරා මරාමි** යනු යම්තාක් නොමැරෙමිද. **වජ්ජාසි** යනු කියන්නෙහිය. **හන්‍ද ඉමස්ස දන්තා** යනු මවිසින් ඒ ඇතා නසන ලදි. ඔබගේ සිතුවිල්ල මස්තකප්‍රාප්ත වූයේය. ඔහුගේ මේ දළ ගනුවයි යනුවෙනි.
හෙතෙම ඔහුගේ වචනය අසා හුන් තැනින් නැගිට කියත ගෙන දළ සිඳින්නෙමියි ඔහු සමීපයට එළඹියේය. උසින් අසූරියන් පමණ වූ ඔහු රිදී පර්වතයක් මෙන් සිටියේය. එහෙයින් ඒ වැද්දා දළ ඇති තැනට නොපැමිණියේය. ඉක්බිති මහාබෝධිසත්ත්වයෝ ඔහුට සිය ශරීරය එළවන්නේ හිස යටට කර හොත්තේය. එකල්හි වැද්දා මහබෝසතුන්ගේ රිදී දමක් සමාන සොඬය මඩිමින් නැගී සිට කෛලාශ පර්වතය හා සමාන කුම්භස්ථලයෙහි සිට මුව කෙළවර මස් දුන්නෙන් පැහැර ඇතුළත බහාලා කුම්භස්ථලයෙන් බැස කියත මුව තුළ පිවිසවීය. දෙඅතින් දැඩිව ඔබිනොබ ඇද්දේය. මහබෝසතුන්ට බලවත් වේදනාවක් උපන්නේය. මුඛය ලෙයින් පිරුනේය. වැද්දා ඔබිනොබ හැසිරවන්නේ කියතෙන් කැපීමට නොහැකි වීය. ඉක්බිති මහබෝසත් තෙමේ මුවෙන් ලේ බැහැර කර වේදනාව ඉවසා යහළුව කිම සිඳින්නට නොහැකි වෙහිදැයි ඔහුගෙන් විචාළේය. ස්වාමීනි එසේ යයි කීවේය. මහබෝසත් තෙමේ සිහිය එළවා යහළුව, එසේනම් මගේ සොඬය ඔසවා කියත් කෙළවර ගනුව. මට තෙමේම සොඬය ඔසවන්නට ශක්තියක් නැතැයි කීවේය. වැද්දා එසේ කළේය.
මහාසත්ත්වයෝ සොඬවැලින් කියත ගෙන ඔබිනොබ හැසිරවීය. දළ ගොබයක් මෙන් සිඳුනේය. ඉක්බිති ඒවා ගෙන්වාගෙන යහළු වැදිපුත්‍රය, මම මේ දළ ඔබට දෙන්නේ මේවා මට අප්‍රිය යයි නොදෙමි. ශක්‍ර බව හෝ මාර බව හෝ බ්‍රහ්ම බව හෝ ප්‍රාර්ථනා කරමින් දෙන්නේද නොවෙමි. මගේ මේ දළවලට වඩා සිය ගුණයෙන්ද දහස් ගුණයෙන්ද සර්වඥතා ඥානය නම් වූ දළම ප්‍රිය වෙයි. මේ පින සර්වඥතා ඥානය අවබෝධ කිරීම සඳහාම හේතු වේවායි දළ දන් දී යහළුව මෙතැනට කෙතෙක් කාලයකින් පැමිණියෙහිදැයි විමසා සත්මස් සත්දිනක් අධික කර ඇති සත් අවුරුද්දකින් යයි කී කල්හි යව මේ දළවල මහිමයෙන් සත් දවසක් ඇතුළතම බරණැසට පැමිණෙන්නෙහි යයි කියා ඔහුට ආරක්ෂාව කර ඔහු පිටත් කර හැරීය. පිටත් කර යවාද ඒ ඇතුන් හා සුභද්‍රාවද නොපැමිණි කල්හිම බෝසත් තෙමේ කළුරිය කළේය. ඒ බව ප්‍රකාශ කරන්නා වූ ශාස්තෲන් වහන්සේ මෙසේ වදාළ සේක.
32. ඒ වැද්දා නැගී සිට කියත ගෙන උතුම් ඇතාගේ දළ සිඳ පෘථුවියෙහි අසමාන වූ සොඳුරු වූ ඉතා යහපත් වූ දළ දෙක රැගෙන එතනින් වහා පිටත්ව ගියේය.
එහි **වග්ගු** යනු හොබනා වූ **සුභෙ** යනු සොඳුරු වූ. **අප්පටිමෙ** යනු මේ පොළොවෙහි අන් ඇත් දළ සමග අසමාන වූ.
ඔහු ගිය කල්හි ඒ ඇත්තු පසමිතුරා නොදැක ආවාහුය. ඒ බව ප්‍රකාශ කරමින් ශාස්තෲන් වහන්සේ මෙසේ වදාළ සේක.
33. ඇතුට විදීම නිසා තැතිගත්තා වූ බියට පත් වූ ඒ ඇත්තු අට දිශාවට දිවගියාහුය. ඇතුට පසමිතුරු වූ පුරුෂයා නොදැක ඒ ඇත් රජු යම්තැනක වීද එහි පැමිණියාහුය.
එහි **භයද්දිතා** යනු මරණ බියෙන් පීඩාවට පත් වූවාහු. **අට්ටා** යනු දුකට පත් වූවාහු. **ගජ පච්ච මිත්තං** යනු ඇතුගේ පසමිතුරු වූ. **යෙන සො** යනු යම් මහත් වූ මළුවක ඒ ඇත් රජු කළුරියකොට කෛලාශ පර්වතය මෙන් වැටුනේද එතැනට පෙරලා පැමිණියාහුය යන අර්ථයි.
ඔවුන් සමග සුභද්‍රාද ආවාය. ඒ සියළු අටදහසක් පමණ ඇත්තු එහිදී හඬා වැලපී මහබෝසතුන්ගේ කුලුපග පසේබුදුරදුන් වෙත ගොස් ස්වාමීනි, ඔබවහන්සේ ප්‍රත්‍යය දුන්නා වූ ඇත් රජු විෂ පොවන ලද හීයකින් විදින ලද්දේ කළුරිය කළේය. ඔහුගේ සිරුර දැකීම පිණිස පැමිණෙන්න යයි කීවාහුය. පන්සියයක් පසේ බුදුවරු අහසින් අවුත් මහත් වූ මළුවෙහි බැස්සාහුය. එකෙනෙහි තරුණ ඇත්තු දෙදෙනෙක් ඇත් රජුගේ ශරීරය දළවලින් ඔසවා පසේ බුදුවරුන් වන්දවා චිතකයක් ඉදිකර දැවූහ. පසේ බුදුවරු මුළු රැය ආදාහන මළුවෙහි ධර්ම සජ්ක්‍ධායනා කළාහුය. අටදහසක් ඇත්තු සෑය නිවා ස්නානය කර මහා සුභද්‍රාව පෙරටු කර තමාගේ වසන තැනට ගියාහුය. ඒ බව ප්‍රකාශ කරන්නා වූ ශාස්තෲන් වහන්සේ මෙසේ වදාළ සේක.
34. ඒ ඇත්හු එහි හඬා වැළපී සිය හිස්හි පස් විසුරුවා ගියහ. ඒ සියල්ලෝම සර්වභද්‍ර මෙහෙසිය පෙරටු කර සිය වාසස්ථානයට ගියාහුය.
එහි **පංසුකං** යනු සෑයෙහි පස්.
සෝණුත්තරද සත්වන දින නොපැමිණි කල්හිම දළ රැගෙන බරණැසට පැමිණියේය. ශාස්තෲන් වහන්සේ ඒ බව ප්‍රකාශ කරමින් මෙසේ වදාළ සේක.
35. ඒ වැද්දා පොළොවෙහි අසමාන වූ ඉතා යහපත් වූ සුන්දර වූ රන්වන් රැසින් හාත්පස බබලන්නා වූ ඇත් රජුගේ දළ ගෙන කසී රටට පැමිණියේය. හෙතෙම ඇතු නසන ලද්දේය. එම්බල මේ ඔහුගේ දළ යයි රජදුවණියට දළ පිළිගැන්වීය.
එහි **සුවණ්ණරාජීහි** යනු රන්වන් රැස්වලින්. **සමන්ත මොදරෙ** යනු හාත්පසින් බබලන්නා වූ. සියළු වන ලැහැබ රන්වන් වූවක් මෙන් කරන්නා වූ. **උපනෙසී** යනු මම ජද්දන්ත ඇතුගේ සවණක් රැස් විහිදවන්නා වූ දළ දෙක රැගෙන ආවෙමි. නුවර අලංකාර කරව යයි දේවියට හසුනක් යවා ඇය විසින් දිව්‍යමය නගරයක් මෙන් නගරය අලංකාර කළ කල්හි සෝණුත්තරද නගරයට පිවිස පහයට ප්‍රාසාදයට නැගී දළ පිළිගැන්වීය. පිළිගන්වා “උත්තමාවියනි, ඔබ යමෙකු පිළිබඳව ස්වල්ප වූ දෝෂයක් සිතෙහි තැබුවේද ඒ ඇතා තමා විසින් හිංසාවට පමුණුවන ලද්දේ මළේය. මළ බව මට දන්වන්නෙහි යයි කීවේය. ඔහු මළ බව දනුව. එම්බල බලව්. මේ ඔහුගේ දළ යයි දළ දෙක දුන්නේය.
ඇය මහබෝ සතුන්ගේ සවණක් රැසින් විසිතුරු වූ දළ මැණික් තල්වැටින් ගෙන කලවායෙහි තබා පෙර භවයෙහි තමාගේ ප්‍රිය වූ සැමියාගේ දළ යයි බලන්නී සෝණුත්තර තෙමේ මෙබඳු වූ හොබනා බැවින් අගතැනට පැමිණි ඇතු විෂ පොවන ලද හීයෙන් මරණයට පමුණුවා දළ සිඳ පැමිණියේ යයි මහබෝසතුන් සිහිකරමින් ශෝකය උපදවා ඉවසන්නට නොහැකි වූවාය. ඉක්බිති එහිදීම ඇයගේ හදවත පැළුනි. එදවසම කළුරිය කළාය. ශාස්තෲන් වහන්සේ ඒ බව ප්‍රකාශ කරමින් මෙසේ වදාළ සේක.
36. පෙර ජාතියෙහි ප්‍රිය සැමියා වූ උතුම් ඇතාගේ දළ දැක එහිදීම ඇයගේ හදවත පැළුනේය. ඒ මෝඩ තැනැත්තිය එයින්ම කළුරිය කළාය.
37. බුද්ධත්වයට පත් මහත් වූ ආනුභාව ඇති ශාස්තෲන් වහන්සේ පිරිස වැඳ සිනා පහළ කළ සේක. කෙළෙසුන් කෙරෙන් මනාව මිදුන සිත් ඇති භික්‍ෂූන් වහන්සේලා “බුදුවරු නිකරුණෙහි සිනා පහළ නොකරතියි” මෙසේ විමසූහ.
38. (මහණෙනි) කසාවත් හැන්දා වූ අනගාරික වූ පැවිදි බවෙහි හැසිරෙන යම් මේ තරුණ කුමාරිය දකිව්ද, ඇය එකල්හි රජකුමරිය වූවාය. එකල්හි මම ඇත් රජු වීමි.
39. යම් වැද්දෙක් ඇත්රජුගේ පෘථුවියෙහි අසමාන වූ මනෝඥ වූ හොබනා වූ දළ රැගෙන කසී නගරයට ගියේද හෙතෙම එකල්හි දෙව්දත් වීය.
40. දුරු කළ කෙලෙස් හුල් ඇති බුදුරජු තමාම ස්වයංභූ ඥානයෙන් අවබෝධ කර, අස්තයට නොගිය හිරු මෙන් සසරෙහි බොහෝ කල් සැරි සැරූ උස් පහත් මේ පැරණි චරිතය වදාළේය.
41. මහණෙනි, මම එකල්හි ඒ ඡද්දන්ත විලෙහි වූයෙමි. එකල්හි ඇත් රජු වීමි. මෙසේ මේ ජාතකය දරව්.
මේ ගාථාවෝ දසබලධාරීන් වහන්සේගේ ගුණයන් වර්ණනා කරන්නා වූ සංගායනා කාරක තෙරවරුන් විසින් තබන ලදහ.
එහි **සිතං අකාසි** යනු ඇවැත්නි, සම්මාසම්බුදු බවට පත් මහත් වූ ආනුභාව ඇති ශාස්තෲන් වහන්සේ අලංකාර කරන ලද දම්සභාවෙහි සැරසූ ධර්මාසනයෙහි පිරිස් මැද වැඩ සිටි සේක් එක් දවසක් සිනා පහළ කළ සේක. **නාකාරණෙ** යනු ස්වාමීනි, බුදුවරු නම් කරුණු රහිතව සිනා පහළ නොකරති. ඔබවහන්සේ විසින් සිනා පහළ කරන ලදි. කවර කරුණක් නිසා සිනා පහළ කළේදැයි ක්‍ෂීණාශ්‍රව භික්‍ෂූහු විමසුවාහුය. **යමද්දසාථ** යනු මෙසේ විමසන ලද්දේ ශාස්තෲන් වහන්සේ ඇවැත්නි යයි වදාරන සේක් තමාගේ සිනහවට කරුණු වදාරන සේක් එක් තරුණ භික්‍ෂුණියක දක්වා මෙසේ වදාළ සේක. මහණෙනි, කසාවත් හැඳි අනගාරික ජීවිතයෙහි යෙදුන, පැවිදි වී මේ සසුනෙහි හැසිරෙන්නා වූ යොවුන් වියට පත් යම් මේ තරුණ කුමාරිකාව දකිව්ද? බලව්. ඇය එකල්හි විෂ පෙවූ හීයෙන් ඇත්රජු විද මරව යයි සෝණුත්තරව යැවූ රාජකන්‍යාව වූවාය. ඔහු ගොස් මරණයට පමුණුවන ලද මම එකල්හි ඒ ඇත් රජු වීමි යයි යන අර්ථයි. **දෙවදත්තො** යනු මහණෙනි, දැන් දෙව්දත් තෙර එකල්හි ඒ වැද්දා වීය.
**අනාවසුරං** යනු අවරට නොගිය හිරු. අස්තයට නොගිය හිරු යන අර්ථයි. **චිරරත්තසංසිතං** යනු මින් පෙර බොහෝ අවුරුදු කෝටි ගණනක පෙර හැසිරෙන ලද පුරුදු කරන ලද මෙය කියන ලදි. ඇවැත්නි, මින් බොහෝ අවුරුදු කෝටි ගණනකට පෙර නුමුළාව හැසිරීමෙනුදු පෙරවරුයෙහි කළ ඒ දවසමය. සවස් සමයෙහිද හැසිරෙන්නාක් මෙන් තමාගේ චරිත වශයෙන් උසස් වූ හෙයින්ද රජ දුවණියගේ හා සෝණුත්තරගේ චරිත වශයෙන් පහත් හෙයින් උසස් පහත් පැවැත්ම යන මෙය පැරණි වූවකි. රාග ආදී දැවීම් පහවූ හෙයින් **වීතද්දරො** වේ. ඤාති-ධන ආදිය හානියෙන් වන ශෝක නොමැති හෙයින් **වීතසොක **වේ. රාගාදී හුල් පහවූ හෙයින් **විසල්ලො** වේ. තෙමේම අවබෝධ කර බුදුරජු වදාළේය යනුයි. **අහං වො** යන මෙහි **වො** යනු නිපාත මාත්‍රයකි. මහණෙනි, මම එකල්හි ඒ ඡද්දන්ත විලෙහි ඇතා වීමි යන අර්ථයි. **නාගරාජා** යනු පින්වතුනි, එකල්හි මම අන් කිසිවෙකු නොවීමි. තවද ඇත් රජු වීමි යන අර්ථයි. **එවං ධාරෙථ **යනු නුඹලා මේ ජාතකය මෙසේ දරව් උගනිව් ප්‍රගුණ කරව් යනුයි.
මේ ධර්මදේශනාව අසා බොහෝ දෙනා සෝවාන් ආදී මාර්ග ඵලවලට පත්වූවාහු වූහ. ඒ භික්‍ෂුණිය පසුව විදර්ශනා වඩා අරහත් බවට පත් වූවාය.
**රජ්ජං ච පටිපන්නස්මා** යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් ප්‍රඥා පාරමිතාව අරභයා දේශනා කළ සේක. වර්තමාන කථා වස්තුව මහා උම්මග්ග ජාතකයෙහි ප්‍රකට වන්නේය.
අතීතයෙහි කුරු රට ඉඳිපත් නුවර ධනඤ්ජය කොරව්‍ය නම් රජු රාජ්‍යය කරවීය. ඔහුට අර්ථයෙන් ධර්මයෙන් අනුශාසනා කරන්නා වූ පුරෝහිත බ්‍රාහ්මණයා සුචීරත නම් වීය. රජු දන් දීම් ආදී පිං කරමින් දැහැමෙන් රාජ්‍යය අනුශාසනා කළේය. හෙතෙම එක් දිනයක ධර්මයාග නම් වූ ප්‍රශ්නයක් සකසා සුචීරත බ්‍රාහ්මණයා අසුනෙහි හිඳුවා සත්කාර කර ප්‍රශ්නය විමසන්නේ ගාථා සතරක් කීවේය.
1. සුචීරත බ්‍රාහ්මණය, අපි මෙරට රාජ්‍යත්වයටද ආධිපතිත්‍වයටද පත් වූවෝ වෙමු. මේ පෘථුවිය දිනන්ටත් රාජ්‍යයෙහි මහත් බවට පත් වන්නටත් කැමැත්තේ වෙමි.
2. එයද ධර්මයෙන්ය. අධර්මයෙන් නොවේ. අධර්මය මට රුචි නොවේ. සුචීරතය, හැසිරෙන ලද ධර්මය රජුගේම කාර්යයකි.
3. බ්‍රාහ්මණය, මෙලොවදී යමක් කරණ කොටගෙන නින්දා නොලබන්නාහුද, යමක් කරණ කොටගෙන පරලොවදී නින්දා නොලබන්නාහුද, යමක් කරණ කොටගෙන කීර්තියට පැමිණෙමුද (එය කියව)
4. බ්‍රාහ්මණය, යම්බඳු වූ මම අර්ථයද ධර්මයද කරන්නට කැමති වෙමි. බ්‍රාහ්මණය, මවිසින් විචාරන ලද්දේ ඒ අර්ථයද ධර්මයද ඔබ කියව.
එහි **රජ්ජං** යනු ආචාර්යතුමනි, අපි මේ සත්යොදුන් වූ ඉඳිපත් නුවර රාජ්‍යයටද තුන් යොදුන් ඇති කුරු රටෙහිද ප්‍රධානී බව නම් අධිපති බවටද **පටිපන්නා** ලබන ලද්දෝ වෙමු. **මහන්තං** යනු දැන් මහත් බවට පත්වන්නට කැමති වෙමි. **විජෙතුං** යනු මේ පොළොව ධර්මයෙන් අභිභවය කරන්නට වසා පැතිර වන්නට කැමැත්තෙමි. **කිච්චො වා** යනු අවශේෂ ජනයා විසින් රජුගේ ධර්මයම කළයුතුය. අතිශයින් කළයුතුය. ලෝකයා රජු අනුව පවතින්නේ වේ. ඔහු දැහැමි වූ කල්හි සියල්ලෝම දැහැමි වෙත්. එහෙයින් මේ ධර්මය නම් රජුගේම කාර්යය වෙයි.
**ඉධ චෙ** **වානින්‍දිතො** යනු යම් හෙයකින් අපි මේ ලෝකයෙහිද පරලොවහිද නින්දාවට පත් නොවූවාහු. **යෙන පප්පෙමු** යනු යමක් කරණ කොටගෙන අපි නිරය ආදීන්හි නොඉපිද දෙවියන් අතරද මිනිසුන් අතරද යසසට ඉසුරට සෞභාග්‍යයට පැමිණෙන්නෙමු. අපට ඒ කරුණ කියවයි යනුයි. **යොහං **යනු බ්‍රාහ්මණය, යම්බඳු වූ මම ප්‍රතිඵල විපාක නම් වූ අර්ථයද ඒ අර්ථයට හේතුකාරක වූ ධර්මයද ඉටු කරන්නට සමාදන් වී පවතින්නට උපදවන්නටද කැමැත්තෙමි. **තං ත්‍වං** ඒ මට, ඒ ධර්මය, සුවසේ නිවන්ගාමී මාර්ගයට නැග නොගැටෙන බව පතන්නා වූ ඒ අර්ථයද ධර්මයද අසන්නා වූ මට කියව. ප්‍රකට කර කියව යයි බ්‍රාහ්මණයාගෙන් ධර්මය හා යෙදුන ප්‍රශ්නය විචාළේය.
මේ ප්‍රශ්නය ගැඹුරු වූවකි. බුදුවරුන්ට විෂය වූවකි. සම්මා සම්බුදු වරයෙකුම ඒ ප්‍රශ්නය විමසීමට සුදුසුය. උන්වහන්සේ නොමැති කල්හි සර්වඥතා ඥානය සොයන්නා වූ බෝසතුන් විමසන්නට වටී. සුචීරත වූ කලී තමාගේ සත්‍යාවබෝධය නොකළ හෙයින් ප්‍රශ්න විසඳන්නට නොහැකි වීය. නොහැකි වන්නේ පණ්ඩිතමානී බව නොකර තමාගේ අසමර්ථ බව ප්‍රකාශ කරමින් ගාථාවක් කීවේය.
5. ක්‍ෂත්‍රියය, ඔබ යම් අර්ථයක්ද ධර්මයක්ද කිරීමට කැමැත්තෙහිද එය කියන්නට විධුර පණ්ඩිතයා හැර අනිකෙකු සුදුසු නොවේ.
එහි අර්ථය, මහරජතුමනි, මේ ප්‍රශ්නය මා වැන්නවුන්ට විෂය නොවේ. මම මේ ප්‍රශ්නයෙහි මුල ද අග ද නො දකිමි. අඳුරට පිවිසියෙකු මෙන් වෙමි. බරණැස් නුවර රජුගේ පුරෝහිත වූ විධුර නම් බ්‍රාහ්මණයෙක් ඇත. ඔහුම ඒ කරුණ කියන්නේය. යම් හෙයකින් ඔබ අර්ථයද ධර්මයද කරන්නට කැමති වන්නෙහිද මෙය කියන්නට ඔහු හැර අනිකෙකු සුදුසු නොවෙයි.
රජු ඔහුගේ වචනය අසා එසේ නම් බ්‍රාහ්මණය, වහා ඔහු වෙතට යවයි පඬුරු දී ඔහු පිටත්කර හරිනු කැමැත්තේ ගාථාවක් කීවේය.
6. සුචීරත බ්‍රාහ්මණය, එව. මවිසින් මෙහෙයවන ලද්දේ විධුර පණ්ඩිතයා සමීපයට යව. රන්රුවන් කහවනු ගෙන යව. අර්ථයෙන් ධර්මයෙන් අනුශාසනා කරනු පිණිස පූජා වශයෙන් මෙය දෙව.
එහි **උපන්තිකං** යනු සමීපයට. **නික්ඛං** යනු පස්තුලාවක් රන් එක් කහවනුවක් වේ. රන්රුවන් දහයක් කහවනු දී මෙසේ කීවේය. **ඉමං දජ්ජා** යනු එහෙයින් මේ ධර්මය හා බැඳුන ප්‍රශ්නය කී කල්හි ඒ අර්ථ ධර්ම අනුශාසනාවට පූජා කරමි මේ කහවනු දහස දෙන්නෙහි යයි කීවේය.
හෙතෙම මෙසේද කියා පැන විසඳීම් ලිවීම සඳහා ලක්‍ෂයක් වටනා රන්පටක්ද ගමන් කිරීම සඳහා යානාවක්ද පිරිවර සඳහා බලසෙනගද ඒ පඬුරුද දී එකෙණෙහිම පිටත්කර හැරීය. හෙතෙම ඉඳිපත් නුවරින් නික්මී සෘජුවම බරණැස් නුවරට අවුත් යම් යම් තැන පණ්ඩිතයෝ වාසය කරත්ද ඒ තැන්වලට එළඹ සියළු දඹදිව පැන විසඳන්නෙක් නොලැබ අනුපිළිවෙලින් බරණැසට පැමිණ එක්තැනක නිවාසයක් ගෙන කිහිප දෙනෙකු සමග උදෑසන ආහාරය අනුභව කරන වේලාවෙහි විධුර පණ්ඩිතයාගේ නිවසට ගොස් පැමිණි බව දන්වා ඔහු විසින් කැඳවන ලද්දේ සිය නිවෙස්හි අනුභව කරනු ලබන ඔහු දුටුවේය. ශාස්තෲන් වහන්සේ ඒ බව ප්‍රකාශ කරමින් සත්වන ගාථාව වදාළ සේක.
7. ඒ භාරද්වාජ ගෝත්‍රික සුචීරත බමුණා විධුර පණ්ඩිතයාගේ සමීපයට ගියේය. මහා බ්‍රාහ්මණයා සිය නිවසෙහි අනුභව කරනු ලබන ඔහු දුටුවේය.
එහි **ස්වාධිප්පාගා** යනු භාරද්වාජ ගෝත්‍රික ඒ සුචීරත බමුණා. **අධිප්පාගා** යනු ගියේය යන අර්ථයි. **මහා බ්‍රහ්මා** යනු මහා බ්‍රාහ්මණයා. **අසමානං **යනු අනුභව කරනු ලබන.
හෙතෙම ඔහුගේ ළමා කාලයෙහි යහළුවෙකි. එක් ගුරු කුලයෙහි ඉගෙන ගන්නා ලද ශිල්ප ඇත්තේය. එහෙයින් ඔහු සමග එකටම අනුභව කර බත් කිස අවසානයෙහි පහසු පරිදි හුන්නේ යහළුව, කුමක් සඳහා පැමිණියෙහි දැයි විමසන ලද්දේ පැමිණි කරුණ ප්‍රකාශ කරමින් අටවන ගාථාව කීවේය.
8. මම කීර්ති ඇති කුරු රට රජු විසින් එවන ලද දූතයෙක් වෙමි. ඒ යුධීෂ්ටිර රජු අර්ථයද ධර්මයද විමසවයි කීවේය. විධුර පණ්ඩිතයාණනි, ඔබ ඒ අර්ථයත් ධර්මයත් කුමක්දැයි අසන්නා වූ මට කියව.
එහි **රඤ්ඤොහං **යනු මම කීර්ති ඇති කෝරව්‍ය රජුගේ දූතයෙක් වෙමි. **පහිතො** ඔහු විසින් පිටත් කර හරනා ලද්දේ මෙහි පැමිණියෙමි. **පුච්ඡෙසි **යනු ඒ යුධිෂ්ටිර ගෝත්‍රික ධනඤ්ජය රජු ධර්මයාග නම් ප්‍රශ්නය විචාළේය. මම එය කියන්නට අපොහොසත් වන්නෙම් ඔබ පොහොසත් වන්නෙහි යයි දැන ඔහුට ඒ බව දැන්වීමි. හෙතෙම පඬුරු දී ප්‍රශ්නය විචාරීම පිණිස මා ඔබ සමීපයට එවන්නේ විධුර පඬිතුමාගේ සමීපයට ගොස් මේ ප්‍රශ්නයේ අර්ථයද පෙළ දහමද විමසව යයි කීවේය. මවිසින් එය ඔබගෙන් විමසන ලද්දේ කියව යයි යනුවෙනි.
එකල්හි ඒ බ්‍රාහ්මණයා මහජනයාගේ සිත ගන්නෙමියි ගංගාවක් වසා දමන්නාක් මෙන් විනිශ්චයයන් විමසයි. ඔහුට ප්‍රශ්න විසඳීමෙහි අවකාශයක් නැත. හෙතෙම ඒ බව ප්‍රකාශ කරමින් නවවන ගාථාව කීවේය.
9. බ්‍රාහ්මණය, මහජනයාගේ සිතුවිලි නැමති ගංගාව වසන්නෙමි යන කටයුත්තක් උපනි. එයද කරන්නට මට නොහැකිය. ඒ මම ඒ මහා ගංගාව නොවසන්නට හැකි වෙම්ද කෙසේ නම් අසන ලද ඔබට අර්ථයද ධර්මයද කියන්නට නොහැකි වෙමි.
එහි අර්ථය බ්‍රාහ්මණය, මහජනයාගේ නොයෙක් සිතුවිලි නම් ගංගාව වසන්නෙමි යන කාර්යයක් උපන්නේ වෙයි. මම ඒ මහා ගංගාව නොවසන්නට නොහැකි වෙමි. යම් හෙයකින් මම ඔබගේ ප්‍රශ්නය විසඳන්නෙම්ද මෙසේ චිත්ත ඒකාග්‍රතාවයද ඉඩකඩද නොලබන්නේ **න තෙ සක්කොමි අක්ඛාතුං අත්‍ථං ධම්මං ච** **පුච්ඡිතො** යයි කීවේය.
මෙසේද කියා මගේ පුත්‍රයා පණ්ඩිතය, මටද වඩා අතිශයින් නුවණැත්තේය. හෙතෙම ඔබගේ ප්‍රශ්නය විසඳන්නේය. ඔහු සමීපයට යවයි කියා දසවන ගාථාව කීවේය.
10. මට දාව උපන් මගේ ඇකයෙහි වැඩුන භද්‍රකාර නම් පුතෙක් ඇත. බ්‍රාහ්මණය, ඔහු වෙත ගොස් විමසුව. ඔහු ඔබට අර්ථයත් ධර්මයත් කියන්නේය.
එහි **ධරසො** යනු ඇකයෙහි වැඩුන. **අත්‍රජො** යනු තමා වෙතින් උපන්.
සුචීරත බමුණා ඒ අසා විධුර පණ්ඩිතයාගේ ගෙයින් නික්මී අනුභව කරන ලද උදේ ආහාර ඇති භද්‍රකාර තමාගේ පිරිස මැද හුන් කල්හි ඔහුගේ නිවෙසට ගියේය. ශාස්තෲන් වහන්සේ ඒ බව ප්‍රකාශ කරමින් එකොළොස්වන ගාථාව වදාළ සේක.
11. ඒ භාරද්වාජ බ්‍රාහ්මණයා භද්‍රකාරගේ සමීපයට ගියේය. මහා බ්‍රාහ්මණ තෙමේ සිය නිවසෙහි හුන්නා වූ ඔහු දුටුවේය.
එහි **වෙස්මනි** යනු ගෙයහි.
හෙතෙම එහි ගොස් භද්‍රකාර මානවකයා විසින් කරන ලද අසුන් පිරිනැමීම පූජා පැවැත්වීම ආදී සත්කාර ඇත්තේ හිඳ පැමිණි කරුණ විමසන ලද්දේ දොළොස්වන ගාථාව කීවේය.
12. මම කීර්ති ඇති කුරු රට රජු විසින් එවන ලද දූතයා වෙමි. ඒ යුධිෂ්ටිර රජු අර්ථයද ධර්මයද විමසවයි කීවේය. භද්‍රකාරය, ඔබ ඒ අර්ථයද ධර්මයද මට කියව යනුයි.
ඉක්බිති භද්‍රකාර ඔහුට කියනුයේ පියාණනි, මම මේ දිනයන්හිදී අන් අඹුවන් වෙත යෑමෙහි යෙදුනේ මගේ සිත වියවුල්ය. එහෙයින් මම ඔබගේ මේ ප්‍රශ්නය විසඳන්නට නොහැකි වන්නෙමි. මගේ කණිටු සොහොවුරු සංජය නම් කුමාරයා මට වඩා අතිශයින් නුවණැත්තේය. ඔහු විමසව. හෙතෙම ඔබගේ ප්‍රශ්නය විසඳන්නේ යයි ඔහු සමීපයට යවමින් ගාථා දෙකක් කීවේය.
13. මම මස්කද බහා තබා තලගොයෙක් ලුහුබැඳීමි. ඔබ විසින් අසන ලද්දේ අර්ථයද ධර්මයද ඔබට කියන්නට නොහැකි වෙමි.
14. සුචීරත බ්‍රාහ්මණය, මගේ කණිටු සහෝදරයා සංජය නම් වීය. බ්‍රාහ්මණය, ඔබ ඔහු වෙත ගොස් අර්ථයද ධර්මයද විමසව.
එහි **මංසකාජං** යනු යම් සේ පුරුෂයෙක් මහත් වූ මුවසමක් කදින් ගෙන යන්නේ අතරමග තලගොයි පැටවෙකු දැක මස් කද හෙලා ඌ ලුහුබඳින්නේද මෙසේ තමාගේ නිවසෙහි තමා වසඟයෙහි වසන්නා වූ භාර්යාව අතැර අනිකෙකු විසින් ආරක්ෂා කරන ලද ගෝපනය කරන ලද ස්ත්‍රියක අනුව යන්නේ වෙමියි දක්වමින් මෙසේ කීවේය.
හෙතෙම එකෙනෙහිම සංජයගේ නිවාසයට ගොස් ඔහු විසින් කරන ලද සත්කාර ඇත්තේ පැමිණි කරුණ විමසන ලද්දේ කීවේය. ශාස්තෲන් වහන්සේ ඒ බව ප්‍රකාශ කරමින් ගාථා දෙකක් වදාළ සේක.
15. ඒ භාරද්වාජ බ්‍රාහ්මණයා සංජයගේ සමීපයට ගියේය. මහා බ්‍රාහ්මණයා සිය නිවසෙහි හුන්නා වූ ඔහු දුටුවේය.
16. මම කීර්ති ඇති කුරු රට රජුගේ දූතයා වෙමි. ඒ යුධිස්ටිර රජු අර්ථයද ධර්මයද විමසවයි කීවේය. සංජයය, ඔබ ඒ අර්ථයද ධර්මයද මට කියව යනුවෙනි.
සංජයද එකල්හි අන් අඹුවක සේවනය කරයි. ඉක්බිති ඔහුට කියනුයේ පියාණනි, ඒ මම අන් අඹුවක සේවනය කරමි. සේවනය කරන්නේම ගංගාව තරණය කර පරතෙරට යමි. සැඳෑවෙහිද උදේද ගංගාව තරණය කරන ඒ මා මරු විසින් ගිලගන්නේ වේ. එහෙයින් මගේ සිත වියවුල්ය. එහෙයින් මම ඔබට ප්‍රශ්නය විසඳා කියන්නට නොහැකි වන්නෙමි. මගේ බාල සොහොවුරු වූ සම්භව නම් කුමාරයා ඇත. උපතින් සත් අවුරුදු වූයේය. මට වඩා සිය ගුණයෙන්ද දහස් ගුණයෙන්ද අධික වූ නුවණ ඇත්තේය. හෙතෙම ඔබට ප්‍රශ්නය විසඳා කියන්නේය. යව ඔහුව විමසවයි කීවේය. ශාස්තෲන් වහන්සේ මේ බව ප්‍රකාශ කරමින් ගාථා දෙකක් වදාළ සේක.
17. සුචීරතය, සවසද උදේද යන හැමකල්හි මරුවා මා ගිලියි. ඔබ විසින් අසන ලද්දේ අර්ථයද ධර්මයද ඔබට කියන්නට නොහැකි වෙමි.
18. සුචීරතය, මගේ කණිටු සොහොවුරු වූ සම්භව නම් කුමාරයා ඇත. ඔහු ඔබට අර්ථයද ධර්මයද කියයි. බ්‍රාහ්මණය, ඔහු වෙත ගොස් විමසුව.
සුචීරත තෙමේ එය අසා මේ ප්‍රශ්නය මෙලොව ආශ්චර්ය අද්භූත වූවක් වන්නේය. මෙය විසඳන්නට පොහොසත් අයෙක් නම් නැතැයි සිතමි යනුවෙන් සිතා ගාථා දෙකක් කීවේය.
19. පිංවත, ඒකාන්තයෙන්ම මේ ධර්මය අද්භූත වූවෙකි. මෙය අපට රුචි නොවේ. පියා හා දෙපුතුන් යන ඒ තිදෙනා අතර එකෙකුදු නුවණින් මෙය නොදනිත්.
20. අර්ථයද ධර්මයද විමසන ලද්දාහු එය කුමක්දැයි කියන්නට ඔවුහු නොහැකි වූවාහුය. අර්ථයද ධර්මයද විමසන ලද්දේ මේ ළදරුවා කෙසේ නම් කියන්නට දනීද?
එහි **නායං** යනු මේ ප්‍රශ්න සංඛ්‍යාත ධර්මය අද්භූත වූවෙකි. මෙය විසඳා කියන්නට සමතෙක් නම් නොවිය හැකිය. එහෙයින් යම්බඳු වූවක් ඔබට කුමාරයා කියන්නේය යයි කියහිද මෙය අපට රුචි නොවේ. **තෙසූ** යනු මෙහි සූ කාරය නිපාතයක් පමණි. පියා වූ විධුරද පුත්තු වූ භද්‍රකාර සංජය යන ඔවුහු තිදෙනා. **පිතා පුත්තා** **පඤ්ඤාය** පිය පුත්හු නුවණින් මේ ධර්මය **නො විදූ** නොදනිත්. අන් කවරෙක් දනිත් දැයි යන අර්ථයි. **නං නං** යු ඔබ තිදෙනාම අසන ලද්දාහුද මෙය කියන්නට පොහොසත් නොවෙහුය. ළදරු වූ සත් වයස් කුමාරයා අසන ලද්දේ **කථං නූ ජඤ්ඤා** කවර කරුණින් දැන ගන්නට හැකි වන්නේදැයි අර්ථයි.
සංජය කුමාරයා ඒ අසා පියාණනි, සම්භව කුමාරයා ළදරු යයි නින්දා නොකරව. ඉදින් පැන විසඳීමෙන් ප්‍රයෝජන ඇත්තේද යව ඔහු විමසුව යයි අරුත් දක්වන්නා වූ උපමාවන්ගෙන් කුමාරයාගේ වර්ණනාව ප්‍රකාශ කරමින් ගාථා දොළොසක් කීවේය.
21. සම්භව කුමරු නොවිමසා ඔහු ළදරුවෙකැයි අවමන් නොකරව. බ්‍රාහ්මණය, සම්භව කුමරු විමසා අර්ථයද ධර්මයද දන්නෙහිය.
22. යම් සේ නිර්මල වූ චන්ද්‍රයා අහසෙහි යනුනේ ලොව සියළු තරු සමූහයා ආලෝකයෙන් ඉක්මවා බබලයි.
23. මෙසේම ළදරු බැවින් යුක්ත වූ සම්භව කුමරු ප්‍රඥා යෝගයෙන් පොහොසත් වූයේය. සම්භව කුමරු නොවිමසා ඔහු ළදරු වූවෙකැයි ඔහුට නින්දා නොකරව. බ්‍රාහ්මණය, සම්භව කුමරු විමසා අර්ථයද ධර්මයද දන්නෙහිය.
24. බ්‍රාහ්මණය, යම්සේ ග්‍රීෂ්ම සෘතුවෙහි බක් මාසය අන් මාසවලට වඩා ගස්වල පිපි මල්වලින් හොබනේද
25. මෙසේම ළදරු බැවින් යුක්ත වූ සම්භව කුමරු ප්‍රඥා යෝගයෙන් පොහොසත් වූයේය. සම්භව කුමරු නොවිමසා ඔහු ළදරුවෙකැයි ඔහුට නින්දා නොකරව. බ්‍රාහ්මණය, සම්භව කුමරු විමසා අර්ථයද ධර්මයද දන්නෙහිය.
26. බ්‍රාහ්මණය, යම්සේ හිමෙන් යුක්ත වූ නොයෙක් වෘක්‍ෂයන්ගෙන් ගැවසී ගත් දේව සමූහයාට වාසස්ථාන වූ ගන්‍ධමාදන පර්වතය දිව්‍යමය ඖෂධයන්ගෙන් සියළු දිශාවන් බබුළුවයිද සුවඳ විහිදුවාද.
27. මෙසේ ළදරු බැවින් යුක්ත වූ සම්භව කුමරු ප්‍රඥා යෝගයෙන් පොහොසත්ය. සම්භව කුමරු නොවිමසා ඔහු ළදරුවෙකැයි ඔහුට නින්දා නොකරව. බ්‍රාහ්මණය, සම්භව කුමරු විමසා අර්ථයද ධර්මයද දන්නෙහිය.
28. බ්‍රාහ්මණය, යම්සේ ගිනිසිළු ඇති, තේජසින් යුක්ත වූ වනයෙහි ගස් දල්වන්නා වූ ගමන් කළ මාර්ගය කළුපැහැ කරන්නා වූ (කෙතෙක් දර දැමූවත් ඉන්) අතෘප්තිමත් වන්නා වූ.
29. පූජාව පිණිස දැමූ ගිතෙල් අනුභව කරන, දුම නැමති කේතු (කොඩි) ඇති, උතුම් වනලැහැබ් දවන්නා වූ බොහෝ දර දවන්නා වූ ගින්න රාත්‍රියෙහිදී කඳුමුදුන්හි බබලයිද
30. මෙසේ ළදරු බැවින් යුත් සම්භව කුමරු ප්‍රඥා යෝගයෙන් පොහොසත්ය. සම්භව කුමරු නොවිමසා ඔහු ළදරුවෙකැයි ඔහුට නින්දා නොකරව. බ්‍රාහ්මණය, සම්භව කුමරු විමසා අර්ථයද ධර්මයද දන්නෙහිය.
31. වේගයෙන් අජානීය අශ්වයා උතුම්යයි දනිත්. බර ඉසිලීමෙන් වෘෂභයා යයි දනිත්. කිරි දෙවීමෙන් ධේනුව යයි දනිත්. කථා කරන්නවුන් අතර පණ්ඩිතයා ගැන දනිත්.
32. එසේම ළදරු බැවින් යුත් සම්භව කුමරු ප්‍රඥා යෝගයෙන් පොහොසත්ය. සම්භව කුමරු නොවිමසා ඔහු ළදරු යයි ඔහුට නින්දා නොකරව. බ්‍රාහ්මණය, සම්භව කුමරු විමසා අර්ථයද ධර්මයද දන්නෙහිය.
එහි **පඤ්ඤා** යනු දන්නෙහිය. **චන්‍දො** යනු පුන්සඳයි. **විමලො** යනු වලාකුළු ආදී කිළිටිවලින් තොරවූ. **එවම්පි දහරූපෙතො** යනු මෙසේ සම්භව කුමරු ළදරු බැවින් යුක්ත වූයේ නමුදු ප්‍රඥාවෙන් යුක්ත වීමෙහි ලා සියළු දඹදිව් තලයෙහි සෙසු පණ්ඩිතයන්. **අතිරොචං **යනු ඉක්මවා බබළයි. ශෝභාමත් වේ. **රම්මකො** යනු බක් මාසයයි. අ**තෙවඤ්ඤෙහී** යනු අන් එකොළොස් මාසයට වඩා අතිශයින් බබළයි. **එවං** යනු මෙසේ සම්භව කුමාරයාද ප්‍රඥා සහිත වීම නිසා හොබනේ වෙයි. **හිමවා** යනු පිනිවැටෙන කල්හි හිමෙන් යුක්ත වූයේනුයි. හිමවා වෙයි. ග්‍රීෂ්ම කාලයෙහිදී පිනි වමනය කරානුයි හිමවා වෙයි. සපැමිණි ජනයා සුවඳින් මදයට පත් කරානුයි. **ගන්‍ධමාදන** නම් වේ. **මහාභූත ගණාලයො** යනු දේවතා සමූහයාට වාසස්ථාන වූ. **දිසාභාති** යනු සියළු දිශාවෝ ඒකාලෝක වූවාක් වෙන් කරයි. **පවාති** යනු සියළු දිශාවෝ සුවඳින් හමයි. **එවං** යනු මෙසේ සම්භව කුමාරයාද පුත්‍ර සහිත වීමෙන් සියළු දිශාවෝ ආලෝකමත් කරති. හමා යති.
**යසස්සිමා** යනු තේජස් සහිත වීමෙන් යසස් ඇති. **අච්චිමාලී** යනු ගිනිදැල්වලින් යුක්ත වූ. **ජලමානො වනෙ ගච්ඡෙ** යනු ගස්වලින් යුක්ත වූ මහ වනයෙහි දැල්වෙමින් හැසිරෙයි. **අනලො** යනු අතෘප්තිමත් වූ. ගිය මඟ කළුපැහැ ගන්වන බැවින්. **කණ්හවත්තනී** වේ. යාගයෙහිදී පූජා ද්‍රව්‍ය වශයෙන් දැවූ ගිතෙල් අනුභව කරානුයි **ඝතාසනො** වෙයි. දුමම මොහුගේ කොඩියෙහි කාර්යය කරානුයි **ධූමකේතු **නම් වේ. **උත්තමාහෙව නන්‍දහො** යනු වනලැහැබ අහෙවන යයි කියනු ලැබේ. උතුම් වන ලැහැබ දවයි යන අර්ථයි. **නිසීථෙ** යනු රාත්‍රී කාලයෙහි. **පබ්බතග්ගස්මිං** යනු පර්වත මත්තෙහි. **පහුතෙධො** යනු බොහෝ ඉන්‍දන ඇති. **විරොචති** යනු සියළු දිශාවන්හි බබලයි. **එවං** යනු මෙසේ මගේ කණිටු සොහොවුරු සම්භව කුමාරයා ළදරු වූයේ නමුදු ප්‍රඥා සහිත වීම නිසා බබළයි. **භද්‍රං** යනු වේගවත් බැවින් අජානීය අශ්වයාම උතුම් යයි දනිත්. සිරුරෙන් නොවේ. **වාහියෙ** යනු ඉසිලිය යුතු බරක් ඇති කල්හි බර ඉසිලීමෙහි ලා මෙතෙම උසස් යයි වෘෂභයා ගැන දනිත්. **දොහෙන** යනු කිරි දෙවීමෙහිලා ධේනුවම මොනවට කිරි ඇත්තී යයි දනිත්. **භාසමානං** යනු මෙහි න **භාසමානං ජානන්ති** **මිස්සං බාලෙහි පණ්ඩිතං** (මෝඩයන් සමග මුහු වූ පණ්ඩිතයා ක‍්ථා නොකරන්නවුන් අතර නොදත හැකිය) යන සූත්‍රය ගෙනහැර දැක්විය යුතුය.
ඔහු මෙසේ සම්භව කුමරු වර්ණනා කරන කල්හි සුචීරත බ්‍රාහ්මණයා (ඔහුගෙන්) ප්‍රශ්නය විමසා දැනගන්නෙමියි සිතනුයේ කුමාරය, ඔබගේ බාල සොහොවුරා කොහි සිටීදැයි විමසීය. ඉක්බිති හෙතෙම ඔහුට කියනුයේ සීමුදුරු කවුළුව විවෘත කර අත දිගුකර මේ පහය දොරටුවෙහි ඇතුල් වීථියෙහි කුමාරයන් සමග රන්වන් වූ යමෙක් ක්‍රීඩා කරයිද මෙතෙම මගේ බාල සොහොවුරා වෙයි. ඔහු වෙත එළඹ ඔහුගෙන් විමසව. බුද්ධ ලීලාවෙන් ඔබට ප්‍රශ්නය විසඳා කියන්නේය යයි කීවේය. සුචීරත තෙමේ ඔහුගේ වචනය අසා පහයෙන් බැස කුමාරයාගේ සමීපයට ගියේය. කවර වේලාවකද යත් කුමාරයාගේ හැඳි සළුව මිඳී බඳෙහි වැටී දෙඅතින් පස් ගෙන සිටි වේලාවෙහිය. ඒ බව ප්‍රකට කරන්නා වූ ශාස්තෲන් වහන්සේ.
33. ඒ භාරද්වාජ බමුණා සම්භව කුමරුගේ සමීපයට ගියේය. මහා බ්‍රාහ්මණයා නිවෙසින් පිටත ක්‍රීඩා කරනු ලබන්නා වූ ඒ කුමරු දුටුවේය යන ගාථා වදාළ සේක.
එහි **බහිපුරෙ** යනු ගෙන් පිටතයි.
මහබෝසත් තෙමේද පැමිණ ඉදිරියෙහි සිටි බමුණා දැක පියාණනි, කුමක් සඳහා පැමිණියෙහිදැයි විමසා දරුව, කුමාරය මම දඹදිව් තලයෙහි හැසිරෙන්නෙම් මවිසින් විමසන ලද ප්‍රශ්නයට පිළිතුරු කියන්නට සමර්ථ වූවෙකු නොලැබ ඔබ සමීපයට පැමිණියේ වෙමියි කී කල්හි දඹදිව්හි නොවිසඳුන ප්‍රශ්නය මා වෙත පැමිණියේය. මම නුවණින් මහළු වූවෙක් වෙමියි ලජ්ජා බය ලැබ අතට ගත් පස් හෙලා සළුව කඳින් ගෙන හැඳ බ්‍රාහ්මණය විමසව බුද්ධ ලීලාවෙන් ඔබට කියන්නෙමියි බුදුවරුන්ගේ පැවරීමෙන් පැවරීය. ඉක්බිති බ්‍රාහ්මණයා කියනුයේ
34. මම කීර්තිමත් වූ කුරුරට රජු විසින් එවන ලද දූතයා වෙමි. ඒ යුධිෂ්ටිර රජු අර්ථයද ධර්මයද විමසවයි කීවේය. සම්භවය ඔබ ඒ අර්ථයද ධර්මයද කියව.
යන ගාථාවේ ප්‍රශ්නය විචාළේය.
සම්භව පණ්ඩිතයාට එහි අර්ථය අහස් මැද පුන්සඳ මෙන් ප්‍රකට වීය.
ඉක්බිති ඔහුට එසේ නම් අසව යයි කියා ධර්මය හා බැඳුන ප්‍රශ්න විසඳමින්
35. එසේ නම් පිංවත, එය මම ඔබට කියන්නෙමි. දක්‍ෂයෙක් යම් සේද එසේ රජු එය දැනගනී. ඉදින් කරන්නේ හෝ නොකරන්නේ හෝ (මට වැඩක් නැත) යන ගාථාව කීවේය.
අතර වීථියෙහි සිට මිහිරි ස්වරයෙන් ධර්මය දේශනා කරන්නා වූ ඔහුගේ ශබ්දය දොළොස් යොදුන් වූ සියළු බරණැස් නුවර පැතිර ගියේය. ඉක්බිති රජුද උදය යුව රජුද යන සියල්ලෝම රැස් වූවාහුය. මහබෝසත් තෙමේ මහජනයා මැද ධර්මදේශනාව පැවැත්වීය.
එහි **තග්ඝා** යනු ඒකාන්ත අර්ථයෙහි වචනයයි. **යථාපි කුසලො** යනු යම් සේ අතිශය දක්‍ෂ වූ සියල්ල දත් බුදුරජු දේශනා කරයිද එසේ ඔබට ඒකාන්තයෙන්ම කියන්නෙමි යන අර්ථයි. **රාජාව ඛො** **තං** යනු මම ඒ ප්‍රශ්නය යම්සේ ඔබලාගේ රජු දැනගන්නට හැකි වේද, එසේ කියන්නෙමි. ඉන් මත්තෙහි ඉදින් කරන්නේද නොකරන්නේද යන මෙය රජුම දනී. කරන්නා වූද නොකරන්නා වූද ඔහුටම එය වන්නේය. මගේ දෝෂයක් නැතැයි දක්වයි.
මෙසේ මේ ගාථාවෙන් ප්‍රශ්නය ප්‍රකාශ කිරීම ප්‍රතිඥා දී දැන් ධර්මය හා ගිය ප්‍රශ්නය කියන්නේ මෙසේ ප්‍රකාශ කළේය.
36. සුචීරත බ්‍රාහ්මණය, අද කටයුත්තක් ගැන රජු විසින් විමසන ලද්දේ හෙට යයි කියයිද කටයුත්තක් පැමිණි කල්හි යුධිෂ්ටිර රජු එය නොකර නොවෙසේවා.
37. සුචීරතය, රජු විසින් විමසන ලද්දේ ආධ්‍යාත්මික වූම අනිත්‍යතාවය කියන්නේය. චින්තන ශක්තියක් නැති මුලා වූවෙක් යම් සේද එසේ නොමගට නොයන්නේය.
38. තමා ඉක්මවා නොයන්නේය. අධර්මයෙහි නොහැසිරෙන්නේය. මිථ්‍යාදෘෂ්ටි සංඛ්‍යාත නොතොටෙහි නොබසින්නේය. අනර්ථයෙහි නොයෙදෙන්නේය.
39. යම් රජ කෙනෙක් මේ කරුණු කරන්නට දනීද ඒ රජු ශුක්ල පක්‍ෂයෙහි චන්ද්‍රයා මෙන් වැඩෙයි.
40. හෙතෙම ඤාතීන්ට ප්‍රිය වෙයි. මිතුරන් අතර බබළයි. නුවණැති හෙතෙම කය බිඳීමෙන් අනතුරුව ස්වර්ගයෙහි උපදියි යනුයි.
එහි **සංසෙය්‍ය** යනු කියන්නේය. මෙය කියන ලද්දේ වෙයි. සුචීරත බ්‍රාහ්මණය, ඉදින් ඔබලාගේ රජු අද දන් දෙමි. සිල් රකිමි. පෙහෙවස් රැකීම කරමියි කවරෙක් හෝ විමසන ලද්දේ මහරජතුමනි, අද වූ කලී පන නසමු. කාමයන් අනුභව කරමු. රා බොමු. හෙට පිං කරමු යයි රජුට කියන්නේද ඉතා මහත් වූද ඒ ඇමතියාගේ වචනය කර යුධිෂ්ටිර ගෝත්‍රයෙහි වූ ඔබගේ රජු එබඳු වූ කටයුත්තක් පැමිණි කල්හි එදවස ප්‍රමාදයෙන් යුතුව ගෙවමින් නොවෙසේවා. ඔහුගේ වචනය නොකර උපන් කුසල් සිතුවිල්ල නොනසා කුසල් හා බැඳුන කටයුතුම කෙරේවාමය. මෙය ඔහුට කියන්නේය යයි මෙසේ මහබෝසත් තෙමේ මේ ගාථාවෙන්,
අදම කටයුතු නිමවිය යුතුය. හෙට මරණය වේයයි කවරෙක් නම් දන්නේදැයි,
**භද්දෙකරත්ත** සූත්‍රයද,
අප්‍රමාදය නිවනට කරුණුය. ප්‍රමාදය මරණයට කරුණුය,
යන අප්‍රමාදය පිළිබඳ අවවාදයද කීවේය.
**අජ්ක්‍ධත්ත ඤෙඤ්වය** යනු සුචීරත පියාණනි, සම්භව පණ්ඩිතයා ඔබ විසින් ධර්මය හා බැඳුන ප්‍රශ්නය විමසූ කල්හි කුමක් කියහිදැයි රජු විසින් විචාරන ලද්දේම ඔබලාගේ රජුට ආධ්‍යාත්මික අනිත්‍ය බව කියන්නේය. නියත ආධ්‍යාත්ම සංඛ්‍යාත වූ ස්කන්ධයන් පහද ස්ථීර වශයෙන් නොපවත්නා හෙයින් අනිත්‍ය යයි කියන්නෙහිය. මහබෝසතුන් වහන්සේ මෙපමණකින්,
සියළු සංස්කාරයෝ අනිත්‍යයහයි යම්දිනක ප්‍රඥාවෙන් දකීද, සංස්කාරයෝ අනිත්‍යහ. උපදීමත් විනාශයත් ස්වභාවකොට ඇත. සංස්කාරයෝ ඉපිද විනාශයට පත්වෙති. ඔවුන්ගේ සන්සිඳීම සැපයකි යයි,

මෙසේ පුරුදු කරන ලද අනිත්‍යතාවය ප්‍රකාශ කළ සේක.
**කුම්මග්ගං** යනු යම්සේ මුළාවට පත් වූ චින්තන ශක්තියක් නැති අඳ බාල පෘථග්ජන තෙමේ දෙසැටක් මිථ්‍යා දෘෂ්ටි සංඛ්‍යාත වැරදි මාර්ගය සේවනය කරයිද මෙසේ ඔබගේ රජු ඒ වැරදි මාර්ගය නොසෙව්නේය. නෛර්යාණික වූ දසකුසල් කර්මපථ මාර්ගයම සේවනය කෙරේවා යයි මෙසේ ඔහුට කියන්නෙහිය යනුයි.
**අත්තානං** යනු මේ සුගතියෙහි සිටි ආත්ම භාවයයි. **නාතිවත්තෙය්‍ය** යම් කර්මයක් නිසා තුන් වැදෑරුම් කුසල සම්පත්තීන්ද කාම සුගතීන් සයද ඉක්මවා අපායයෙහි උපදිත්ද ඒ කර්මය නොකරන්නේය යන අර්ථයි. **අධම්මං** යනු ත්‍රිවිධ දුෂ්චරිත සංඛ්‍යාත වූ අධර්මය නොසෙව්නේය. **අතිත්‍ථෙ නප්පතාරෙය්‍ය** නොබසින්නේය. **න තාරෙය්‍යාති** යනුද පෙළ වෙයි. තමාගේ දෘෂ්ඨානුගතියට පැමිණෙන්නා වූ ජනයා නොබස්වන්නේය. **අනත්‍ථෙ** යනු නොකරුණෙහි. **න යුතො** යනු යෙදුනේ නොවන්නේය. බ්‍රාහ්මණය, ඉදින් ඔබගේ රජු ධර්මය සමග බැඳුන ප්‍රශ්නයෙහි පවතිනු කැමැත්තේද මේ අවවාදයෙහි පවතීවායි ඔහුට කියව යනු මෙහි අදහසයි.
**සදා** යනු නිරතුරුව මෙය කියන ලද්දේ වෙයි. යම් ක්‍ෂත්‍රියෙක් මේ කරුණු කරන්නට දනීද ඒ රජු ශුක්ල පක්‍ෂයෙහි චන්ද්‍රයා මෙන් හැමදා වැඩෙයි. විරෝචති යනු මිතුරු ඇමත්තන් මැද තමාගේ සිල්වත් හැසිරීම නුවණ ආදී ගුණයන්ගෙන් හොබියි. බබළයි යනුයි.
මෙසේ මහබෝසත් තෙමේ අහස් තලයෙහි චන්ද්‍රයා නංවන්නාක් මෙන් බුද්ධ ලීලාවෙන් බ්‍රාහ්මණයාගෙන් ප්‍රශ්නය විසඳා කීවේය. මහජනයා නාද කරමින් ඔල්වරසන් දෙමින් අපොළමින් දහසක් සාධුකාර කළේය. සළු ඔසවා සෙළවීමද අත්පොළොසන් දීමද පැවැත්වීය. අත් පළඳනාදිය හෙළීය. මෙසේ හෙළනා ලද ධනය කෝටියක් පමණ වීය. සතුටු වූ රජුද ඔහුට මහත් වූ ධනයක් දුන්නේය. සුචීරතද කහවනු දහසින් ඔහු පුදා රන් පටෙහි දෑහිඟුලෙන් පැන විසඳුම ලියා ඉඳුපත් නගරයට ගොස් රජුට ධර්මයාග ප්‍රශ්නය කීවේය. රජු ඒ ධර්මයෙහි පිහිටා දෙව්ලොව පිරවීය.
ශාස්තෲන් වහන්සේ මේ ධර්මදේශනාව ගෙනහැර දක්වා මහණෙනි, තථාගතයන් වහන්සේ මහා ප්‍රඥා ඇති වූයේ දැන් පමණක් නොවේ. පෙරද වූයේම යයි කියා ජාතකය ගලපා වදාළ සේක. එකල්හි ධනඤ්ජය රජු ආනන්ද තෙර වීය. සුචීරත බ්‍රාහ්මණයා අනුරුද්ධ තෙර වීය. විධුර පණ්ඩිතයා මහා කාශ්‍යප තෙර වීය. භද්‍රකාර කුමරු මුගලන් තෙර වීය. සංජය මානවකයා සැරියුත් තෙර වීය. සම්භව පණ්ඩිතයා මම ම වීමි යයි වදාළ සේක.
**බාරාණස්සං අහු රාජා **යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් දෙව්දත්ගේ ගල් පෙරළීම අරභයා දේශනා කළ සේක. ඔහු විසින් දුනුවායන් යොදවා මෑත කාලයෙහි ගල් පෙරළූ පසු භික්‍ෂූන් විසින් දෙව්දත්ගේ නුගුණ ප්‍රකාශ කළ කල්හි ශාස්තෲන් වහන්සේ මහණෙනි, දැන් පමණක් නොවේ. පෙරද දෙව්දත් මට ගල් පෙරළුවේම යයි කියා අතීත ප්‍රවෘත්තිය ගෙනහැර පා වදාළ සේක.** **
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි කසී ගම එක් ගොවිතැනෙහි නිරත බමුණෙක් කුඹුරක් සී සා ගොනුන් නිදහස් කර උදැල්ලෙන් කටයුතු කරන්නට පටන් ගත්තේය. ගොන්නු එක් ගසක කොළ කමින් ක්‍රමයෙන් වනයට පිවිස පළා ගියාහුය. හෙතෙම වේලාව සලකා උදැල්ල තබා ගොනුන් බලන්නේ උන් නොදැක දොම්නසට පත් වූයේ උන් සොයමින් වනය තුළට පිවිස ඔබිනොබ ඇවිදින්නේ හිමවතට පිවිසියේය. හෙතෙම එහි දිශාවන්හි මුළා වී සත්දවසක් නිරාහාරව ඇවිදින්නේ එක් තිඹිරි ගසක් දැක එහි නැග ගෙඩි කමින් තිඹිරි ගසින් ගිලිහී සැටරියන් ඇති නරා ප්‍රපාතයක වැටුනේය. එහි වැටුන ඔහුට එහි දසදවසක් ගෙවුනීය. එකල්හි බෝසත් තෙමේ වඳුරු යෝනියෙහි ඉපදී ලොකු කුඩා ගෙඩි කමින් යන්නේ ඒ පුරුෂයා දැක ගලෙක යොතක් (ලණුවක්) යොදා ඒ පුරුෂයා උඩට ගත්තේය. හෙතෙම නිදන්නා වූ ඒ වඳුරාගේ හිස ගලකින් ගසා පැළුවේය. මහබෝසත් තෙමේ ඔහුගේ ඒ කටයුත්ත දැන උඩට නැගී අත්තක හිඳ එම්බා පුරුෂය, ඔබ බිමින් යව. මම අතුඅගින් යන්නේ ඔබට මග කියමින් යන්නෙමියි ඒ පුරුෂයා වනයෙන් බැහැර කර මාර්ගයෙහි තබා පර්වත පාදයටම පිවිසියේය. ඒ පුරුෂයා මහබෝසතුන් කෙරෙහි අපරාධ කර කුෂ්ට රෝගියෙක් වී මෙලොවදීම මනුෂ්‍ය ප්‍රේතයෙක් වීය.
හෙතෙම අවුරුදු හතක් දුකින් පෙළමින් හැසිරෙන්නේ බරණැස් නුවර මිගාජීර උයනට පිවිස පවුර අතරෙහි කෙසෙල්කොළ අතුරා වේදනාවෙන් යුක්ත වූයේම හොත්තේය. එකල්හි බරණැස් නුවර රජු ඒ උයනට ගොස් එහි හැසිරෙන්නේ ඔහු දැක ඔබ කවරෙක් වෙහිද කුමක් කර මේ දුකට පත් වූයේදැයි විචාළේය. ඔහුද සියල්ල විස්තර වශයෙන් කීවේය. ශාස්තෲන් වහන්සේ ඒ බව දේශනා කර මෙසේ වදාළ සේක.
1. කසී රටවැසියන්ගේ රට වඩන්නා වූ රජෙක් බරණැස් නුවර වීය. මිතුරු ඇමතිවරුන් විසින් පිරිවරන ලද ඔහු මිගාජීර නම් උයනට ගියේය.
2. එහිදී සුදු කුෂ්ටයෙන් ඒ පැහැ ඇති. කබර සහිත වූ සැරව වැගිරෙන කොබෝලීල ගෙඩි වැනිම නැසුන මස් ඇති කෘශ වූ නහර ඉල්පී පෙනෙන බ්‍රාහ්මණයා ඔහු දුටුවේය.
3. අතිශයින් බැගෑපත් බවට පැමිණි දුකට පත් මිනිසා දැක විශ්මයට පත් රජු මොහු යක්‍ෂයන් අතර කවරෙක් වෙහිදැයි කීවේය.
4. ඔබගේ අත් පා සුදුය. හිස ඊටත් වඩා සුදුය. නුඹගේ සිරුර කබර සහිතය. කුෂ්ට රෝගය බහුලකොට ඇත්තෙහිය.
5. ඔබගේ පිට ඇටවැලක් මෙන් උස්පහත් වූයේය. ඔබගේ අවයව කලවැල් පුරුක් මෙනි. මෙබඳු වූ අනිකෙක් නොදුටුවෙමි.
6. දූවිලියෙන් ගැවසී ගත් පා ඇත්තෙහිය. තැත්ගත්තෙහිය. කෘෂ වූවෙහි. ඉල්පුනු නහර ඇත්තෙහි. දුර්වර්ණ වූයෙහිය. වියලි සිරුර ඇත්තෙහි කොහි සිට පැමිණියෙහිද කොහි යන්නෙහිද?
7. නපුරු දර්ශන ඇත්තෙහිය. විකෘති වූ සිරුර ඇත්තෙහිය. දුර්වර්ණය. බියකරු දැකුම් ඇත්තෙහිය. නුඹගේ වැදූ මව වූ යම් තැනැත්තියක වේද ඒ මවද ඔබ දකින්නට නොකැමති වන්නේය.
8. පෙර කිනම් කර්මයක් කළෙහිද? කිම නිවැරදිකරුවෙකු නැසුවෙහිද කෙබඳු වූ යමක් කර මේ දුකට පැමිණියේද යනුවෙනි.
එහි **බාරාණස්සං** යනු බරණැස් නුවරෙහි. **මිත්තාමච්ච පරිබ්බුළ්හො** යනු මිතුරන් විසින්ද දැඩි භක්ති ඇති ඇමතිවරු විසින්ද පිරිවරන ලද්දේ. **මිගාජීරං** යනු එනම් ඇති උයනට. **සෙතං** යනු සුදු කුෂ්ටයෙන් සුදු වූ කබර කුෂ්ටයෙන් විවිධ පැහැ ඇති. බිදුනා වූ කැසීම් ඇති කිලාස (ඇදුම) කුෂ්ටයෙන් යුත්. **කිලාසිනං** වේදනාව ඇතිව කෙසෙල් කොළයෙහි හොත්තා වූ ඔහු දුටුවේය. **විද්ධසතං කොවිළාරංච** යනු තුවාලයන්හි මුඛයන්ගෙන් වැගිරෙන්නා වූ මස්වලින් නසනා ලද්දේ මල් පිපුන කොබෝලීල ගස හා සමාන වූ. **කිසං** යනු ඇතැම් තැන්හි ඇට හා සම පමණක් ඇති සිරුර ඇතිව නහර සමූහයෙන් පැතිරුන. **බ්‍යම්හිතො** බියට පත් වූයේ. විශ්මයට පැමිණියේ හෝ. **යක්ඛානං** යකුන් අතර කවර යකෙක් නම් වේදැයි. **වට්ටනාවලිසංකාසා **යනු පිටෙහි කටු ඇති තන්හි අවුනා තබන ලද වැලක් හා සමාන වූ. **අංගා** යනු ඔබගේ අවයවයෝ කළු පුරුක් ඇති වැලක් හා සමාන වෙති. **නාඤ්ඤං** යනු මෙබඳු වූ අන් පුරුෂයෙක් නොදකිමි. **උග්ඝට්ටපාදො** යනු දූවිලි වැකුණු පා ඇති. **ආතප්පරූපො** යනු වියලි ශරීර ඇති. **දුද්දසී** යනු දුකසේ දැකිය යුතු. **අප්පකාරොසි **යනු සිරුරක ආකාරයෙන් තොර වූයේ මනාව නොපිහිටියේ වෙහිය යන අර්ථයි. **කිබ්බිසං** දරුණු කටයුත්ත.
අනතුරුව බ්‍රාහ්මණයා මෙසේ කීවේය.
9. මේ ලෝකයෙහි පණ්ඩිතයෝ සත්‍යවාදී තැනැත්තා පසසත්ද එනිසා දක්‍ෂයෙක් යම්සේද එසේ ඔබට මම කියන්නෙමි.
10. මම ගවයන් සොයමින් ඇවිදින්නේ වනයෙහි මුළා වූයේ නොයෙක් ඇතුන් විසින් සෙවුනා වූ රජුන් රහිත ජන ශුන්‍ය වූ විසිතුරු වූ වනයෙහි හැසුරුනෙමි.
11. නපුරු මෘගයන් විසින් හැසිරෙන ලද වනයෙහි මංමුළා වූයෙමි. මම එහි බඩසයින් හා පවසින් යුක්ත වූයේ සත් දවසක් හැසුරුනෙමි.
12. ආහාර ගනු කැමති වූ මම එහි විෂම තැනක තිබූ ප්‍රපාතයට නැමුනා වූ හටගත් මිහිරි ගෙඩි දරන්නා වූ තිඹිරි ගසක් දුටුවෙමි.
13. මම සුළඟින් වැටුන ගෙඩි කෑවෙමි. ඒවා මට බෙහෙවින් රුචි වීය. ඉන් අතෘප්තිමත් වූ මම ගසට නැග එහි හිඳගෙන හුන්නෙමි.
14. එක් ගෙඩියක් මවිසින් කන ලදි. දෙවැන්න කැමති වීමි. අනතුරුව ඒ අත්ත පොරොවෙන් කැපුවාක් මෙන් බිඳුනේය.
15. ඒ මම අතු සමගම උඩුකුරු වූ පා ඇතිව යටිකුරු වූ හිස ඇතිව පිහිටක් නැතිව එල්වීමකින් තොරව පර්වත දුර්ගයෙහි වැටුනෙමි.
16. යම් හෙයකින් ජලය ගැඹුරු වීද එහෙයින් අත් පා බිඳීමට නොපැමිණියෙමි. එහි සතුටකින් තොරව අනාථව රාත්‍රී දහයක් සයනය කළෙමි. (ගත කළෙමි)
17. ඉක්බිති ගවයන්ගේ මෙන් වල්ගය ඇති, පර්වතයෙහි හැසිරෙන අත්තෙන් අත්තට හැසිරෙමින් ගස්වල ගෙඩි කන්නා වූ වඳුරෙක් එහි පැමිණියේය.
18. හෙතෙම කෘෂ වූ පඬු පැහැ ගත් මා දැක මා කෙරෙහි කරුණාව කළේය. එම්බා පින්වත, මෙහි මෙසේ දුකින් පෙළුනා වූ හෙතෙම කවරෙක් නම් වේද?
19. මිනිසෙක්ද නැතහොත් අමනුෂ්‍යයෙක්ද මට තමා කවරෙක්දැයි කියව.
20. ඔහු ඇඳිලි බැඳ මේ වචනය කීවෙමි. මම විපතට පත් මිනිසෙක් වෙමි. මට මෙතනින් යෑමක් නම් නැත. එය ඔබට කියමි. ඔබට යහපතක් වේවා! ඔබද මට පිහිට වෙව.
21. උතුම් වූ වඳුරා බර ගලක් ගෙන ගල හා යොතක් යෙදීම කර පර්වතයෙහි හැසිරෙමින් මෙසේ කීවේය.
22. එව මගේ පිටට නැගී දෙඅතින් බෙල්ල අල්ලා ගනුව. මම ඔබව වේගයෙන් ගිරි දුර්ගයෙන් උඩට ගන්නෙමි.
23. ඉසුරින් යුත් ඒ වඳුරු රජුගේ ඒ වචනය අසා ඒ ප්‍රාඥයාගේ පිටට නැග දෙඅතින් බෙල්ල ගත්තෙමි.
24. තෙද ඇති බලවත් වූ ඒ වඳුරා බලවත් ලෙස වෙහෙසට පත් වෙමින් දුකට පත්වෙමින් වේගයෙන් ගිරිදුර්ගයට වැටී හුන් මා එයින් ගොඩ ගත්තේය.
25. මා ගොඩට ගෙන වෙහෙසට පත් උතුම් වඳුරා මේ වචනය කීවේය. යහළුව, මොහොතක් නිදන්නෙමි. එහෙයින් මා රකුව.
26. සිංහයෝද ව්‍යාඝ්‍රයෝද දිවියෝද වලස්සුද වෘකයෝද යන මොවුහු ප්‍රමාද වූ මා හිංසාවට පත් කරන්නාහුය. ඔබ ඔවුන් දැක වලක්වුව මැනවි.
27. මෙසේ මට ආරක්ෂා කරන්නට කියා ඒ වඳුරා මොහොතක් නිදා ගත්තේය. එකල්හි මම නුනුවණින් මෙනෙහි කිරීම නිසා පවිටු වූ අදහසක් ලබන ලද්දෙමි.
28. වනයේ අන් මෘගයන් යම් සේද මොහුද මිනිසුන්ගේ ආහාරයකි. බඩසයින් යුක්ත වූයේ මේ වඳුරා මරා කන්නේ නම් යෙහෙක යනුවෙනි.
29. මස් කන ලද්දේද මාර්ගෝපකරණ වශයෙන් මස්ද රැගෙන කාන්තාරය තරණය කරමි. මට මාර්ගෝපකරණද වන්නේය.
30. අනතුරුව ගලක් ගෙන හිසට ගැසුවෙමි. ආහාර නැතිවීමෙන් ක්ලාන්ත වූ මගේ ප්‍රහාරය දුර්වල වීය.
31. වේගයෙන් නැගිට්ටා වූ ලෙයින් වැකුණු ඒ වඳුරා කඳුළු පිරුණු ඇස්වලින් හඬමින් මා දෙස බැලුවේය.
32. පින්වත් තෙමේ මට යහපතක් නොකළේය. ඔබද ඔබට මෙබඳු වූවක් කළේය. ඔබට දීර්ඝායුෂ වේවා! මට කළ දෙයින් අන්‍යයන් වලක්වන්නට සුදුසු වන්නෙහිය.
33. දුෂ්කර වූවක් කළා වූ එම්බා පුරුෂය, මවිසින් ඔබ මෙබඳු වූ විෂම වූ පහසුවෙන් යා නොහැකි වූ ප්‍රපාතයෙන් ගොඩට ගන්නා ලද්දෙහිය.
34. පරලොවින් ගෙන ආවෙකු වැනි වූ ඔබ මා ද්‍රෝහි විය යුත්තෙකු කර සිතුවේය. ළාමක ස්වභාව ඇති පවිටු වූ ඔහු විසින් පවිටු වූවක් සිතන ලදි.
35. අධර්මයෙහි පිහිටි තැනැත්ත, ඔබ මෙවැනි කටුක වූ වේදනාවක් නොවිදීවා. ඒ පවිටු ක්‍රියාව ඵල දැරීම නිසා උණ ගස මෙන් ඔබව නොනසාවා.
36. පවිටු ස්වභාව ඇති නොහික්මුණ ඔබ පිළිබඳව මගේ විශ්වාසයක් නැත. මගේ පිටුපසින් එව. සමීපයෙහිම දකිමින්ම යව.
37. වන මෘගයන්ගේ අතින් මිදුනේ වෙහිය. මිනිස් පියසට පැමිණුනේ වෙහිය. අධර්මිෂ්ඨ තැනැත්ත, මේ මාර්ගය වෙයි. ඒ මාර්ගයෙන් සුවසේ යව.
38. පර්වතයෙහි හැසිරෙන්නා වූ වඳුරා මෙය පවසා හිසෙහි ලේ සෝදා කඳුළු පිස දමා එතැනින් පර්වතයට නැංගේය.
39. ඒ මම ඒ වඳුරා විසින් ශාප කරන ලද්දේ වූයෙමි. දාහයෙන් පෙළුනේ වෙමි. දැවෙන්නා වූ සිරුරෙන් යුතුව ජලය බොන්නට පැමිණියෙමි.
40. විල ගින්නෙන් රත් කරන ලද්දක් සේද ලෙයින් වැකුනාක් මෙන්ද සැරව හා ලේ සමාන වූවාක් මෙන්ද සියල්ල මට වැටහුනේය.
41. යම්තාක් දියබින්දු මගේ ශරීරයෙහි වැටුනාහුද ඒ තාක් අඩක් බෙලිගෙඩි සමාන වූ බුබුළු හටගනී.
42. මගේ ඒ බුබුළු කුණු වූවෝ බිඳුනාහු සැරව හා ලේ වැගුරුණාහ. යම් යම් මාර්ගයකින් ගම් නියම්ගම්හි යමිද
43. එහි ස්ත්‍රීහුද පුරුෂයෝද දඬුගත් අත් ඇත්තාහු කුණුගඳින් ගැවසී ගත් මා මෙහි නොඑවයි දුරින්ම වළකයි.
44. මෙබඳු වූ මගේ දුකට දැන් සත් අවුරුද්දක් විය. පෙර තමාගේ නපුරු කටයුත්තේ විපාකය අනුභව කරමි.
45. එහෙයින් ඔබට කියමි. ඔබට යහපතක්ම වේවා! යම් තාක් දෙනා මෙහි රැස් වූවාහුද ඒ සියල්ලෝ මිත්‍රද්‍රෝහී නොවෙත්වා. මිත්‍රද්‍රෝහී බව ළාමක වූවකි.
46. යමෙක් මෙලොව මිත්‍රද්‍රෝහී වේද හෙතෙම කුෂ්ට රෝගියෙක් කිලාසී රෝගියෙක් වේ. ඒ මිත්‍රද්‍රෝහී තැනැත්තා මරණින් මතු නිරයෙහි උපදී.
එහි **කුසලො** යනු යම්සේ එක් දක්‍ෂ තැනැත්තෙක් කියයිද එසේ ඔබට කියන්නෙමි. **ගොගවෙසො** යනු නැති වූ ගවයන් සොයමින්. **අච්චසරිං** යනු මිනිස් පියස ඉක්මවා හිමවතට පිවිසියෙමි. **අරඤ්ඤෙ** යනු රජුන් රහිත. **සුඤ්ඤෙ ඊරිනෙ** යනු වියලි කාන්තාරයෙහි. **විවනෙ** වසිතුරු වූ. **විප්පනට්ඨො** යනු මංමුළා වූයේ. **බුභුක්ඛිනො** යනු හටගත් බඩසා ඇත්තේ බඩගින්නෙන් දැවුනේ. **පාපාතමහි ලම්බන්තං** ප්‍රපාතයට අභිමුඛව එල්බෙන්නා වූ. **සම්පන්න ඵලධාරිනං** යනු මිහිරි ගෙඩි දරන්නා වූ. **වාතසීතානි** යනු පළමුව සුළඟින් වැටුන. **තත්‍ථ හෙස්සාමි** යනු ඒ ගසෙහි මනාව පිහිටියේ වෙමියි නැගුනේ වෙමි. **තතො සා** යනු ඒ අපේක්‍ෂා කළ කරුණ සඳහා අත දිගුකළ කල්හි මවිසින් නගින ලද අත්ත පොරොවෙන් කැපුවාක් මෙන් බිඳුනේය. **අනාලම්බෙ** විසම වූ පර්වතයෙහි. **සෙසිං** යනු හොත්තේ වෙමි.
**කපිමාගඤ්ජි** යනු වඳුරා පැමිණියේය. **ගොනංගුට්ඨො** යනු ගවයන්ගේ නඟුට වැනි වූ වල්ගයක් ඇති. **නංගුට්ඨි** යනුද පෙළයි. **ගොනංගුලී** යයිද කියත්. **අකරාමයි** යනු මා කෙරෙහි කළේය. **අම්හො** යනු මහරජතුමනි ඒ වඳුරු රජු ඒ නරාවලෙහි හුන් මගේ ජලය අපොළන ශබ්දය අසා මට එම්බල යයි අමතා මෙතෙමේ කවරෙක්දැයි විචාළේය. **බ්‍යසම්පත්තො** යනු ව්‍යසනයට පත් වූයේ. **පපාතස්ස වසං පත්තො** යනුද පෙළයි. **භද්දං වො** යනු එහෙයින් ඔබට කියමි. ඔබලාට යහපතක් වේවායි. **ගරු සීලං** යනු මහරජතුමනි, ඒ වඳුරු රජු මවිසින් එසේ කී කල්හි බිය නොවවයි මා අස්වසා පළමුව බර ගලක් ගෙන ඇදගෙන යෑම කරනුයේ පර්වතයෙහි හැසිරුනේය. **නිසභො** යනු උතුම් පුරුෂයා. උතුම් වඳුරු රජු. පර්වත ප්‍රපාතයෙහි සිට මට මෙසේ කීවේය.
**බාහාහි** යනු දෙබාහුවෙන් මාගේ බෙල්ල මනාකොට ගනුව. **වෙගසා** යනු වේගයෙන්. **සිරිමතො** යනු පිං ඇතියහුගේ. **අග්ගිතං** යනු සැටරියන් නරාවලට වාත වේගයෙන් බැස ජලය මත සිටියහුගේ පිටට වේගයෙන් මම නැගී දෙඅතින් බෙල්ල අල්ලා ගතිමි**. විහඤ්ඤමානො** යනු විඩාවට පත් වූයේ. **කිච්ඡෙන **දුකසේ. **සන්තො** පණ්ඩිතයා නැතහොත් වෙහෙසින් ක්ලාන්ත වූයේ. **රක්ඛස්සු** යනු ඔබ උඩට ගනු ලබන්නා වූ මම වෙහෙසට පත් වූයේ මොහොතක් විශ්‍රාම ගනුයේ. **පස්සුපිස්සං** එහෙයින් මා රකුව. **යථාචඤ්ඤෙ** **වනෙ මිගා** සිංහ ආදී වූ මේ වනයෙහි ඇති අන් වනමෘගයෝ. පෙළෙහි වනාහි **අච්ඡකොතරච්ඡයො** යයිද ලියත්. **පරිත්තූන** යනු මහරජතුමනි, ඒ වඳුරු රජු මා තමාගේ ආරක්ෂාව කොට මොහොතක් නිදා ගත්තේය. නුනුවණින් මෙනෙහි කිරීම නිසා **භක්ඛො** යනු කෑ යුත්තෙකු කර. **අසිතො** බඩසයින් මොනවට යුක්ත වූයේ. **සමබලං** යනු මාර්ගෝපකරණ. **මත්‍ථකං සන්නිතාළයිං** යනු ඒ වඳුරු රජුගේ හිසට ගැසුවෙමි. **සන්නිතාළයං** යනුද පෙළයි. **දුබ්බලො අහු** යනු යම්සේ බලාපොරොත්තු වූ දෙය සම්පූර්ණ නොවීද එපරිද්දෙන් ශක්තිමත් නොවීමි.
**වෙගෙන** යනු මා විසින් හෙළන ලද ගලෙහි වේගයෙන්. **උදප්පන්නො** යනු නැගී සිටියේ. **මාය්‍යො** යනු ඒ මිත්‍රද්‍රෝහි වූ පුරුෂයා විසින් ගලෙන් ගැසූ කල්හි මහත් වූ සමක් සිඳී එල්බුනේය. ලේ වැගිරුනේය. මහබෝසත් තෙමේ වේදනාවෙන් යුක්ත වූයේම මෙසේ සිතුවේය. මෙතන්හි අනිකෙක් නැත. මේ බිය මේ පුරුෂයා නිසාම උපන්නේ යයි හෙතෙම මරණ බියෙන් බියපත් වූයේ එල්ලෙන්නා වූ සම්කඩ අතින් ගෙන උඩට නැගී අත්තට නැගී ඒ පවිටු තැනැත්තා සමග කථා කරනුයේ. **මාය්‍යො මං** ආදිය කීවේය. **මාය්‍යො මං භද්දන්තෙ** යනු උතුමාණනි එසේ නොකරන්න. යහපත් තැනැත්ත එසේ නොකරන්න යයි ඔහු වලක්වයි. **ත්‍වඤ්ච නාමා** යනු ඔබ මවිසින් ප්‍රපාතයෙන් උඩට ගන්නා ලදි. එසේ ඇතිකල්හි මෙබඳු දරුණු කටයුත්තක් මා කෙරෙහි කළේය. අනේ ඔබ විසින් නුසුදුස්සක් කරන ලදි. **අහොවත **යනු ඔහුට නින්දා කරමින් මෙසේ කීවේය. **තාව දුක්කර කාරිකා** යනු මා කෙරෙහි අපරාධී වූ නිසා අතිශයින් නපුරු වූ කටයුත්තක් කළ තැනැත්ත. **පරලොකාච** යනු පරලොවින් ගෙන එන ලද්දේ මෙන්. **දුබ්භෙය්‍යං** යනු දුරුකටයුතු. මරණයට පත් කළයුතු. **වෙදනං කටුකං** යනු නොදැහැමි තැනැත්ත. මෙසේ ඇති කල්හිද යම්බඳු වේදනාවක් මම ස්පර්ශ කරමිද එබඳු වේදනාවක් ඔබ ස්පර්ශ නොකෙරේවා! ඒ පවිටු ක්‍රියාවෙහි විපාකය ඵල හට ගැනීමෙන් උණගස මැරෙන්නාක් මෙන් ඔබ වධයට නොපමුණාවා යයි මහරජතුමනි, ප්‍රිය වූ පුතෙකුට මෙන් මට අනුකම්පා කළේය.
ඉක්බිති මම ඔහුට මෙසේ කීවෙමි. ස්වාමීනි, මා කළ දෙය මට නොකරව. අසත්පුරුෂ වූ මා මෙබඳු වූ වනයෙහි නොනසව. මම දිශාවන් හඳුනාගත නොහැකිව මුළා වූයෙමි. මාර්ගය නොදනිමි. තමා විසින් කරන ලද කර්මය නිසා නොනසව. මට ජීවිත දානය දෙව. වනයෙන් බැහැර කර මිනිස් පියසෙහි තබව යයි මෙසේ කී කල්හි හෙතෙම මා සමග කථා කරමින් **තයි මෙ නත්‍ථි** **විස්සාසො** යනු ආදිය කීවේය. එහි **තයි** යනු මෙතැන් පටන් ඔබ කෙරෙහි මගේ විශ්වාසයක් නැත. **එහි** යනු එම්බා පුරුෂය, මම ඔබ සමග මාර්ගයෙන් නොයමි. ඔබ මගේ පිටුපසින් නුදුරෙහි දක්නා ලබන සිරුරු ඇත්තේම එව. මම ගස් අගින්ම යන්නෙමියි. **මුත්තොසි **යනු මහරජතුමනි, ඉක්බිති හෙතෙම මා වනයෙන් බැහැර කර එම්බා පුරුෂය, වනමෘගයන්ගේ අතින් මිදුනේ වෙහි. **මානුසිංපදං** යනු මිනිස් වාසයට පැමිණියේ එතැනට ආවේ වෙහි. මේ තොපගේ මාර්ගයයි. මේ මගින් යවයි කීවේය.
**ගිරිචරො** යනු පර්වතයෙහි හැසිරෙන්නා වූ වඳුරා. **පක්ඛාල්‍ය** යනු සෝදා. **තෙනාභිසත්තොස්මි** යනු මහරජතුමනි, ඒ මම ඒ වඳුරා විසින් ශාපකරන ලද්දේ වෙමි. පවිටු ක්‍රියාව මුහුකුරා ගිය කල්හි ඔහු විසින් ශාප කරන ලද්දේ වෙමියි සිතමින් මෙසේ කියන ලදි. **අද්දිතො** යනු උපද්‍රවයට පත්වූයේ. **උපාගමිං** යනු එක් විලක් වෙත පැමිණියෙමි. **සම්පමජ්ජථ** යනු ඉපිද මෙවැන්නෙකු වී වැටහී ගියේය. **යාචන්තො** යනු යම් පමණ. **ගණ්ඩූ ජායෙථ** යනු බුබුළු ඇති වීද හෙතෙම පිපාසය දරන්නට නොහැකි වන්නේ ජලදෝතක් ඔසවාගෙන මදක් බී සෙස්ස සිරුරෙහි ඉස්සේය. එකෙනෙහි ඒ ජලය බින්‍දු ප්‍රමාණයට බෙලිගෙඩියෙන් අඩක් පමණ වූ බුබුළු හටගත්තාහුය. එහෙයින් මෙසේ කීවේය. **පභින්නා** යනු ඒ බුබුළු එදවසම බිඳී කුණු වූයේ අප්‍රසන්න ගඳ ඇති වී සැරව හා ලේ වැගිරුනහ. **යෙන** යනු යම් යම් මාර්ගයකින්. **ඔකිණ්ණා** යනු කුණු ගඳින් ගැවසී ගත්තේ පෙරටු කළේ පිරිවරන ලද්දේ. **මාස්සු ඔරෙන ආගමා** යනු දුෂ්ට වූ තැනැත්ත. සමීපයෙන් නොපැමිණේවා. අපගේ සමීපයට නොපැමිණෙහි යයි මෙසේ කියමින් වලක්වන්නේ යයිද අර්ථයි. **සත්තවස්සානි දානි මෙ** යනු මහරජතුමනි, එතැන් පටන් මෙතෙක් සත් අවුරුද්දක් යන මෙපමණ කලක් මම තමා විසින් කළ කර්මය අනුභව කරමි.
හෙතෙම මෙසේ තමාගේ මිත්‍රද්‍රෝහීකම විස්තර කර මහරජතුමනි, මාවම බලා මෙබඳු කටයුත්තක් කිසිවෙකු විසින් නොකළ යුතුයයි කියා **තං වො** ආදී ගාථාව කීවේය. එහි **තං** යනු යම් මේ මෙබඳු කර්මයක් මෙවැනි දුක් විපාක ඇත්තේද එනිසා යන අර්ථයි.
මෙලොව යමෙක් මිත්‍රද්‍රෝහී වේද හෙතෙම කුෂ්ට රෝගියෙක් වේ. කිලාස (ඇදුම) රෝගියෙක් වේ. ඒ මිත්‍රද්‍රෝහී තැනැත්තා කය බිඳීමෙන් අනතුරුව නිරයෙහි උපදී යනුවෙනි.
මෙය බුද්ධභාෂිත ගාථාවයි. මහණෙනි, මෙලොව යමෙක් මිතුරන්ට ද්‍රෝහී වේද හිංසා කෙරේද හෙතෙම මෙබඳු වේය යන අර්ථයි.
රජු සමග කථා කරන්නා වූම එම පුරුෂයාට පෘථුවිය විවරයක් ලබා දුන්නේය. එකෙනෙහිම මෙලොවින් ච්‍යුත වී අවිචියෙහි උපන්නේය. රජු ඔහු පොළොවට පිවිසි කල්හි උයනින් නික්මී නගරයට පිවිසියේය.
ශාස්තෲන් වහන්සේ මේ ධර්මදේශනාව ගෙනහැර දක්වා මහණෙනි, දෙව්දත් තෙමේ මා වෙත ගල පෙරළුවේ දැන් පමණක් නොවේ. පෙරද විද්දේම යයි කියා ජාතකය ගලපා වදාළ සේක. එකල්හි මිත්‍රද්‍රෝහී පුරුෂයා දෙව්දත් වීය. වඳුරු රජු මම ම වීමියයි වදාළ සේක.
**සචෙ වො වුය්හමානානං** යන මෙය දකරක්ඛස ජාතකයයි. ඒ සියල්ල මහා උම්මග්ග ජාතකයෙහි ප්‍රකට වන්නේය.
**විකිණ්ණ වාචං** යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් මුසාවාද අකුසල කර්මය කොට දෙව්දත්ගේ පොළොවෙහි පිවිසීම අරභයා දේශනා කළ සේක. එකල්හි ශාස්තෲන් වහන්සේ භික්‍ෂූන් වහන්සේලා විසින් ඔහුගේ අගුණ කී කල්හි මහණෙනි, දෙව්දත් බොරු කියා පොළොවෙහි පිවිසියේ දැන් පමණක් නොවේ. පෙරද පිවිසියේම යයි කියා අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවර බ්‍රහ්මදත්ත රජු රාජ්‍යය කරවන කල්හි පන්සියයක් වෙළෙන්දෝ නැවෙන් මුහුදට පැමිණ සත්වන දවස්හි තෙරක් නොදක්නේ මුහුද මත නැව බිඳුන කල්හි එකෙකු හැර සෙස්සෝ මසුන් කැසබුවන් ආදීන් විසින් කෑවෝ වූවාහුය. එක් අයෙක් වාත වේගයෙන් කදම්බිය නම් පටුනට පැමිණියේය. හෙතෙම මුහුදින් ගොඩට විත් නග්න වේශයෙන් ඒ පටුන්හි අහර පිණිස හැසිරුනේය. මිනිස්සු ඒ මේ තැනැත්තා දැක මේ ශ්‍රමණයා අල්පේච්ඡ වූයේය. ලද යෙින් සතුටු වන්නෙකැයි සලකා සත්කාර කළාහුය. හෙතෙම මට ජීවත්වීමේ උපායයක් ලැබුනේ යයි ඔවුන් හැඳ පෙරවීමට වස්ත්‍ර දෙන කල්හිද නොකැමති වීය. ඔවුහු මෙයට වඩා උතුම් අල්පේච්ඡ ශ්‍රමණයෙක් නැතැයි බෙහෙවින් පැහැදී ඔහුට අසපුවක් කර එහි ඔහු වාසය කරවූහ. හෙතෙම කදම්බිය අචේලකයායි ප්‍රකට වීය. එහි වසන්නා වූ ඔහුට මහා ලාභ සත්කාර උපන්නේය.
එක් නාග රාජයෙක්ද එක් ගුරුළු රාජයෙක්ද ඔහුට උපස්ථාන පිණිස පැමිණෙත්. ඔවුන් අතර නා රජු පණ්ඩරක නම් වේ. ඉක්බිති එක් දවසක් ගුරුළු රජු ඔහු වෙත පැමිණ වැඳ එකත්පස්ව හුන්නේ මෙසේ කීවේය. ස්වාමීනි, අපගේ නෑදෑයෝ නාගයන් ගන්නෝ බොහෝ දෙනෙක් විනාශ වෙති. මේ නාගයන් ගන්නා වූ ක්‍රමය අපි නොදනිමු. මොවුන් පිළිබඳව රහසිගත කරුණක් ඇත. නුඹවහන්සේ ප්‍රිය වූවන් වැනි මොවුන් වෙතින් ඒ කරුණ විමසන්නට හැකිවන්නෙහිය. හෙතෙම මැනවයි පිළිගෙන ගුරුළු රජු වැඳ ගිය කල්හි වැඳ හුන්නා වූ නා රජුගෙන් මෙසේ විචාළේය. නාරජතුමනි, ඔබලා අල්ලා ගන්නා වූ ගුරුළෝ බොහොමයක් දෙනා විනාශ වෙති. තෙපි ගන්නාහු කෙසේ නම් ගන්නට නොහැකි වෙත් දැයි විමසීය. ස්වාමීනි, මෙය අපගේ සැඟවුන රහසෙකි. මෙය කියන්නා වූ මා විසින් මගේ ඤාති සමූහයාට මරණය ගෙන ආවේ වෙයි. ඇවැත්නි, කිම ඔබ මේ කරුණ අනිකෙකුට කියන්නේය යයි මෙසේ හැගීම් ඇත්තේ වීය. මම අනිකෙකුට නොකියමි. තමා විසින් දනු කැමැත්තෙන් විමසමි. ඔබ මා අදහා බිය රහිත වී කියව යයි කීවේය. නා රජු “නොකියමි ස්වාමීනි” යයි කියා වැඳ ගියේය. දෙවන දවස්හිද විචාළේය. එසේම එදිනද ඔහුට නොකීවේය.
ඉක්බිති තෙවන දවස්හි පැමිණ සිටි නාරජුට කියනුයේ, නා රජුනි, විමසන්නා වූ මගේ අද තෙවන දවසයි. කුමක් නිසා නොකියෙහිදැයි විමසීය. ස්වාමීනි, තෙපි අනිකෙකුට කියන්නෙහුය යන බියෙන් යයි කීවේය. කිසිවෙකුට නොකියන්නෙමුය. බිය නැතිව කියවයි කීවේය. ස්වාමීනි, එසේ නම් අනිකෙකුට නොකියව යයි ප්‍රතිඥා ගෙන ස්වාමීනි අපි මහත් වූ ගල් ගිල බර ඇත්තෝ වී වැදහෙව ගුරුළන් පැමිණෙන කල්හි මුහුණ දල්වා දත් විවර කර ගුරුළන් දෂ්ට කරන්නට කැමති වෙමු. ඔවුහු අවුත් අපගේ හිස් අල්ලා ගනිත්. බොහෝ බර ඇතිව හොත්තා වූ අප ඔසවන්නට වෑයම් කරන්නා වූ ඔවුන් ජලයට වැටෙයි. ඔවුහු ජලය තුළදීම මරණයට පත් වෙති. මේ කරුණින් බොහෝ ගුරුළෝ නැසෙත්. අප ගන්නා වූ ඔවුන් හිසෙන් ගැනීමෙන් කවර ප්‍රයෝජනයක්ද? ඔවුහු මෝඩයෝය. අප නගුටින් ගෙන හිස යටිකුරු කොට ගන්නා ලද්දේ ගොදුරු කරගත් ගල මුඛයෙන් හෙළා සැහැල්ලු කර යන්නට හැකි වෙත් යයි මෙසේ තමාගේ රහස්‍ය වූ කරුණ ඒ දුශ්ශීලයාට කීවේය.
ඉක්බිති ඔහු ගියකල්හි ගුරුළු රජු අවුත් කදම්බිය අචේලකයාට වැඳ ස්වාමීනි, ඒ නාරජුගේ රහස්‍ය කරුණ කිම විමසන ලදදැයි කීවේය. හෙතෙම ඇවැත්නි, එසේ යයි කියා සියල්ල ඔහු විසින් කියන ලද අයුරින්ම කීවේය. ගුරුළා ඒ අසා “නාරජු විසින් අයුත්තක් කරන ලදි. නෑදෑයන් නැසෙන ක්‍රමය අනුන්ට නොකිව යුතුය. වේවා! මවිසින් අදම පියාපත් සුළඟ කර පළමුව ඔහුම ගන්නට වටී යයි සිතීය. හෙතෙම පියාපත් සුළඟ ඇතිකර (මුහුදුදිය දෙබෑ කර) පණ්ඩරක නාරජු නගුටෙන් ගෙන හිස යටිකුරු කර ගන්නාද ගොදුර හෙළවා ඉගිලී අහසට පැන නැංගේය. පණ්ඩරක නාගයා හිස යටිකුරු කර අහසෙහි එල්බෙන්නේම මවිසින් මගේ දුක ගෙන එන ලදැයි හඬමින් මෙසේ කීවේය.
1. විසුරුණු වචන ඇති නොසඟවන ලද මන්ත්‍රණ ඇති සන්සුන් බැවින් තොර වූ කිවයුතු නොකිවයුතු පුද්ගලයා නොදන්නා වූ නුවණ නැති පුද්ගලයා වෙත තමා විසින්ම කරන ලද භය පැමිණෙයි. ගුරුළා පණ්ඩරක නාගයා වෙත පැමිණියේ යම් සේද එසේය.
2. යම් මිනිසෙක් රැකිය යුතු රහස් මන්ත්‍රණය මෝඩකම නිසා රැකිය නොහැකි පුද්ගලයාට කියනුයේ බිඳුන මන්ත්‍රණ ඇති ඔහු වෙත වහා බිය පැමිණේ. ගුරුළා පණ්ඩරක නාගයා වෙත පැමිණියේ යම් සේද එසේය.
3. අනුව පැවතීම් පමණකින් මිතුරු වූ තැනැත්තා බැරෑරුම් වූ රහස් කරුණ දැනගන්නට සුදුසු නොවේ. නුවණින් තොර සුහද මිතුරාද අනර්ථකාරී නුවණ ඇත්තාද එසේම වෙයි.
4. මම මේ අචේලකයා පිළිගත් ශ්‍රමණයෙක් යයිද වඩනා ලද ඉඳුරන් ඇත්තෙකැයිද සිතා විශ්වාසයට පැමිණියෙමි. මම ඔහුට රහසිගත කරුණ විවෘත කර කීවෙමි. දැන් ඉක්මගිය යහපත ඇත්තෙම් බැගෑපත්ව හඬමි.
5. සුපර්ණය, පළමුකොට මේ සැඟවිය යුතු වචනය ඔහුට සඟවන්නට නොපොහොසත් වීමි. ඔහුගේ පැත්තෙන් මට බිය පැමිණියේය. දැන් ඉක්මගිය යහපත ඇත්තෙම් බැගෑපත්ව හඬමි.
6. ඉදින් යම් මිනිසෙක් මොහු හිතවතෙකැයි සිතමින් පහත් කුලිකයෙකුට ද්වේෂයෙන්-බියෙන් හෝ රාගයෙන් රහසිගත කරුණ ප්‍රකාශ කරයිද ඒ මෝඩයා සැක රහිතවම පෙරළා විනාශයට පමුණුවන්නේමය.
7. පිළිසන් වචන ඇති, අසත්පුරුෂයන් අතර ගිය, සැඟවිය යුතු වචනය සභා මැද කියයිද ඒ මිනිසා නපුරු කට ඇති සර්පයෙකු යැයි කියත්. එවැන්නන් කෙරෙන් දුරින් දුරින්ම දුරුවන්නේය.
ආහාර ද පානයන් ද කසීසළු ද සඳුන් ද මනවඩන ස්ත්‍රීන් ද මල්මාලා ද ඇඟ ඉලීම් ද්‍රව්‍යයන් ද යන සියළු කාම සම්පත් අත්හැර යන්නෙමු. සුපර්ණය, දිවිහිමියෙන් ඔබ වෙත පැමිණියෙමි. අපට පිහිට වෙව.
එහි **විකිණ්ණවාචං** යනු විසිරුණ වචන ඇති. **අනිගුය්හ මන්තං** යනු නොපිළිසන් මන්ත්‍රණ ඇති. **අසඤ්ඤතං** යනු කය ආදී දොරටු රැකීමට නොහැකි වූ. **අපරිචක්ඛිතාරං** යනු මෙතෙමේ මවිසින් කියන ලද මන්ත්‍රණය රකින්නට හැකි වන්නේද නොහැකිවන්නේදැයි පුද්ගලයෙකු බලන්නට පරීක්‍ෂා කරන්නට නොහැකි වන. **භයං තමන්‍වෙති** යනු මේ සිව් අංශයන්ගෙන් යුක්ත වූ**. අබොධං** යනු නුවණ නැති පුද්ගලයෙකු තමාට කරන ලද භය පැමිණෙයි. යම්සේ පණ්ඩරක නාගයා වූ මා වෙත සුපර්ණයා පැමිණියේද එසේය. **සංසති භාසමානො** යනු රැකීමට අසමත් පවිටු පුරුෂයාට. **භාසමානො** මෙසේ කියයි. **නානුමිත්තො** යනු අනුව පවත්නා වූ මිත්‍රයා සමග යම් මිත්‍රයෙක් හදවතින් මිත්‍ර නොවේද, හෙතෙම රහසිගත කරුණු දැනගන්නට නුසුදුසු යයි හඬයි. **අසම්බුද්ධං** යනු අනවබෝධයෙන් යුක්ත වූයේ නොදන්නේ නුවණ නැත්තේ යයි අර්ථයි. **සම්බුද්ධං** යනු මනාව අවබෝධ කරන්නේ දන්නේ. නුවණ සහිත වූයේ යන අර්ථයි. මෙය කියන ලද්දේ වෙයි. යම් ප්‍රිය වූ සිතැති මිතුරා නුවණ නැත්තේ හෝ නුවණ ඇත්තේ හෝ වේද යමෙක් අනර්ථය ඇති කරන්නේ හෝ අනර්ථය පිණිස හැසිරෙන්නේ හෝ වේද ඔහුද.
**අයං** යනු මෙතෙම මහණෙකියි හෝ ලොව පිළිගත් අයෙකියි හෝ වඩනා ලද සිත් ඇත්තේ යයි හෝ සිතමින් මම මොහුගේ විශ්වාසයට පැමිණියෙමි. **අක්ඛිං** යනු කීවෙමි. **අතීතමත්‍ථො** යනු ඉක්මුණු ප්‍රයෝජන ඇත්තේ. ඉක්මුණු ප්‍රතිඵල ඇත්තේ වී. දැන් **කපණං** **රුදාමි** යනු වැලපෙයි. **තස්ස** යනු ඒ අචේලකයාට. **බ්‍රහ්මෙ** යනු සුපර්ණයා අමතයි. **සංයමෙතුං** යනු මේ රහස් වචනය. රහසිගත කරු රකින්නට නොහැකි වීමි**. තප්පක්ඛතො හි** යනු දැන් මේ මගේ බිය ඒ අචේලක තවුසාගේ පාර්ශ්වයෙන් කොටසින් සමීපයෙන් පැමිණියේ යයි ඉක්මුණු කරුණු ඇතිව බැගෑපත්ව හඬමි යනුයි. **සුහදං** යනු මෙතෙම මගේ ප්‍රිය හිතවතෙකැයි සිතමින්. **දුක්කුලීනො** යනු පහත් කුලයෙහි. නීච කුලයෙහි. **දොසා **යනු මේ ද්වේශ ආදී කරුණුවලින් යමෙක් මෙබඳු වූ රහස ප්‍රකාශ කරයිද? **සොබාලො අසංසයං පල්ලත්‍ථිකො** පෙරළා පවිටා විසින් නසන ලද්දේ නමැයි යන අර්ථය.
**තිරොක්ඛවාචො** යනු තමා යම් වචනයක් කියනු කැමැත්තේද එයට හරස් කළ බැවින් පිළිසන් වචන ඇත්තේ. **අසතං පවිට්ඨො** යනු අසත්පුරුෂයන් අතරට පිවිසියේ. අසත්පුරුෂයන් අතරෙහි පිළිපන්නේ. **සංගතීසු මුදීරෙති** යනු මෙබඳු වූ යමෙක් අනුන්ගේ රහසක් අසාද පිරිස මැද අසවලා විසින් අසවල් දෙය කරන ලදැයි හෝ කියන ලදැයි හෝ යන වචනය කියයිද ඒ මිනිසා සර්පයෙකැයිද දුර්මුඛයෙකැයිද කුණු වූ කට ඇතියෙකැයිද කියත්. එවැනි පුරුෂයා වෙතින් **ආරා** **ආරා සංයමෙ** ඔහු දුරින්ම දුරුකර නොඇලිය යුතුය. අත්හල යුතුය යන අර්ථයි. **මාලච්ඡාදනඤ්ච** යනු මල්මාලාද දිව්‍යමය සිව්දෑ සුවඳද ඇඟ ගැල්වීමද **ඔහාය** යනු මේ දිව්‍යමය ආහාර ආදී සියළු කාම වස්තූන් අද මම අත්හැර බැහැර කර යන්නෙමු. **සුපණ්ණ** **පාණූපගතාව ත්‍යාම්හා** යනු එම්බා සුපර්ණය, දිවිහිමි කර ඔබ වෙත පැමිණියේ වෙමි. ඔබ අපට පිහිට වෙහි යනුයි.
පණ්ඩරක තෙමේ යටිකුරු වූ හිස් ඇතිව එල්බෙන්නේ මෙසේ ගාථා අටකින් වැළපුනේය. සුපර්ණ ඔහුගේ වැළපීම් ශබ්දය අසා නාරජතුමනි, තමාගේ රහස අචේලකයාට කියා දැන් කුමක් නිසා වැලපෙන්නේ දැයි ඔහුට නින්දා කර.
8. ප්‍රාණියෙකු වූ නාරජුනි, මෙලොව ශ්‍රමණයාද සුපර්ණයාද එසේම ඔබද යන තිදෙනා අතරින් කවරෙක් නින්දාවට පැමිණේද? කුමන හේතුවකින් (මවිසින්) පණ්ඩරකයා ගන්නා ලදද (ඒ කරුණින් තමාට නින්දා කටයුතුය.)
එහි **කොනීධ** යනු මෙහිලා අප තිදෙනා අතර කවරෙක් ඇත්ද? **අසමිං ඉධ** යන මෙහි **ඉධ **යනු නිපාතයක් පමණි. මෙලොව යන අර්ථයි. **පාණභූ** යනු ප්‍රාණියෙකු වූ. **අථවා තවෙව** යනු නැතහොත් ඔබගේම. එහි ශ්‍රමණයා වූ කලී නින්දා නොකරව. ඔහු උපක්‍රමයෙන් රහස විචාළේය. ගුරුළාටද නින්දා නොකරව. මම වූ කලී ඔබගේ සතුරායි. **පණ්ඩරකග්ගහීතො** යනු යහළුව පණ්ඩරකය, කවර කරුණින් මම ගුරුළා විසින් ගන්නා ලද්දෙම්දැයි සිතා තමාටම නින්දා කරව. රහස කියන්නා වූ ඔබ විසින්ම තමාට අවැඩ කරන ලදි. මෙහි අදහස මෙයයි.
එය අසා පණ්ඩරකයා ගාථාවක් කීවේය.
9. ඔහු ශ්‍රමණයෙකැයි මා විසින් සම්මත කරන ලද්දේ විය. මට ප්‍රිය වූවෙක් විය. මනසින් වඩන ලද්දේය. මම ඔහුට රහස් කරුණ විවෘත කර කීවෙමි. දැන් ඉක්මගිය යහපත ඇත්තේ බැගෑපත්ව හඬමි යනුයි.
එහි **සම්මතත්තො** යනු ඒ ශ්‍රමණයා මෙතෙම සත්පුරුෂයෙකැයි මවිසින් පිළිගත් ස්වභාව ඇත්තේ වීය. **භාවිතත්තො** යනු මවිසින් සම්භාවනාවට පත් කළ ස්වභාව ඇත්තේද වීය.
අනතුරුව සුපර්ණයා ගාථා සතරක් කීවේය.
10. මේ මිහිමත නොමැරෙන සත්ත්වයෙක් නම් නැත. ලොව ප්‍රඥාවන්තයෝ ඇත්තාහ. එහෙයින් තවුසන් හට නින්දා නොකරව. සත්‍යයෙන්ද ධර්මයෙන්ද ප්‍රඥාවෙන්ද ඉන්‍ද්‍රිය දමනයෙන් ද මිනිසා මෙලොව නොලැබිය හැකි දේ ලබන්නට සුදුසු වෙයි.
11. නෑදෑයන් අතර මවද පියාද උතුම් වෙති. මොහුට (මොවුන්ගෙන්) තෙවැන්නෙක් නැත. මන්ත්‍රණයෙහි බිඳීම ගැන සැක කරමින් අතිශයින් රහසිගත දෙය ඔවුන්ටද නොකියන්නේය.
12. යමෙකුට මවද පියාද සොහොයුරියද සොහොවුරාද යහළුවෝද යන මොවුහු සිය පාර්ශ්වයෙහි වූවෝද මන්ත්‍රණයෙහි බිඳීම ගැන සැක කරමින් අතිශයින් රහසිගත දෙය ඔවුන්ටද නොකියන්නේය.
13. ඉදින් තරුණ වියෙහි පසුව ප්‍රියතෙපුල් පවසන පුත්‍රයන්ගෙන්ද රූපත් බැවින්ද යුත් ඤාති සමූහයා විසින් පෙරටු කරන (පිරිවරන) ලද බිරිඳ පුරුෂයාට (රහස් කියවයි) කියන්නීද මන්ත්‍රණය බිඳීම ගැන සැක කරනුයේ අතිශයින් රහසිගත දෙය ඇයටද නොකියන්නේය.
එහි **අමරො** යනු නොමැරෙන ස්වභාවයෙන් යුත් සත්ත්වයෙක් නම් නැත. **පඤ්ඤාවිධා නත්‍ථි** යන මෙහි ‘න’කාරය පද ගැලපීම කරන්නේ වෙයි. ප්‍රඥාව හා සමාන වූවක් ඇතැයි යන අර්ථයි. මෙය කියන ලද්දේ වෙයි. නාගරාජය, ලොව නොමැරෙන්නෙක් නම් නැත. ලොව ප්‍රඥාවන්තයෝ ඇත. අනිකුන්ගේ ප්‍රඥා කොටස් සංඛ්‍යාත ප්‍රඥාවන්තයෝ තමාගේ ජීවිතය හේතුකොට ගෙනද නින්දා නොකටයුතුය යනුයි. තවද **පඤ්ඤාවිධා** යනු ප්‍රඥාව හා සමාන නින්දා නොකට යුතු අන් කවර ධර්ම කොට්ඨාශයක් හෝ නැත. කුමක් හෙයින් ඔහුට නින්දා කරහිද? යම් තැනක **පඤ්ඤාවිධම්පි න නින්‍දිතබ්බං** යනුද පෙළ වේ. **තෙසං උජුකම්වෙ** **සච්චෙන **ආදීන්හි මිනිස් තෙමේ වාක් සත්‍යයෙන්ද, සුසිරිත් දහමින්ද, ප්‍රඥා සංඛ්‍යාත වූ ප්‍රඥාවෙන්ද ඉන්‍ද්‍රිය දමනයෙන්ද නොලැබිය හැකි දුකසේ ලැබිය හැකි අෂ්ට සමාපත්ති මාර්ගඵල නිවන් සංඛ්‍යාත වූ විශේෂ වූ අධිගමයක් කැඳවයි එහි උපදවයි. එහෙයින් මෙහිලා අචේලකයා කෙරෙහි නින්දා කරන්නට නුසුදුසුය. තමාට නින්දා කරව. අචේලකයා විසින් තමාගේ නුවණ ඇති බැවින්ද උපායෙහි දක්‍ෂ බව නිසාද ඔබ රවටා ඇතුලත සැඟවුන රහස විමසන ලද්දේය යන අර්ථයි.
**පරමා** යනු මේ දෙදෙනා බැඳීම් ඇත්තවුන් අතර උතුම්ම බැඳීම් ඇත්තෝ නම් වෙති. **නාස්ස තතියො** යනු මේ පුද්ගලයාට මව්පියන්ගෙන් අන්‍ය වූ අනුකම්පා කරන්නා වූ තෙවන සත්ත්වයෙක් නම් නැත. **මනතස්ස භෙදං පරිසංඛමානො** පණ්ඩිතයා ඔවුන්ගේ මව්පියවරුන්ටද අතිශයින් රහසිගත දෙය නොකියන්නේය. ඔබ වනාහි මව්පියන්ටද නොකිව යුතු දෙය අචේලකයාට කීවේයයි අර්ථයි. **සහායා වා** යනු හිතැති මිතුරෝ හෝ. **සපක්ඛා** යනු පියවරු හෝ මාමාවරු නැන්දාවරු මවගේ සොහොයුරි ආදීහු සමාන පාර්ශ්ව ඇති නෑදෑයෝයි. **තෙසම්පි** අචේලකයාට කීවෙහිය. තමාටම කිපෙවයි දක්වයි. **භරියා ච** යනු තරුණ වයසෙහි සිටි ප්‍රියතෙපුල් කථාකරන දූපුතුන්ගෙන් යුත් රූපයෙන්ද යසසින්ද යුක්ත වූ මෙබඳු භාර්යාවද ඔබගේ රහස මට කියව යයි කියන්නේද ඇයටද නොකියන්නේය.
ඉනිඳු අන්‍ය වූවෝ නම්.
15. සැඟවිය යුත්ත ප්‍රසිද්ධ නොකරන්නේය. එය නිධානයක් මෙන් රක්නේය. දන්නා තැනැත්තා විසින් සැඟවිය යුතු කරුණ ප්‍රකට කරන ලද්දේ නොමැනවි.
16. පණ්ඩිතයා ස්ත්‍රියට රහස නොකියන්නේය. සතුරාටද නොකියන්නේය. යමෙක් ප්‍රත්‍යයන් හේතුකොට ගෙන එකතු වෙයිද යම් මිනිසෙක් හදවතෙහි සොර සිත සහිත වීද ඔහුටද නොකියන්නේය.
17. යම් මිනිසෙක් සැඟවිය යුතු කරුණ නොදන්නා තැනැත්තාට දන්වන්නේද මන්ත්‍රණය බිඳීමේ බියෙන් ඔහුට දාසයෙක් වී හෝ ඉවසයි.
18. යම්තාක් පුරුෂයා විසින් මන්ත්‍රණය කරන ලද රහස් කරුණ දනිත්ද ඒ තාක් ඔහුට තැතිගැනීම ඇතිවෙයි. එනිසා රහස නොමුදන්නේය.
19. දවල් කාලයෙහි විවේකයට පත්ව රහස කිවයුතුය. රාත්‍රී කාලයෙහි වචනය බොහෝ වේලාවක් නොකියන්නේය. සමීපයෙහි සිටියෝ මන්ත්‍රණය අසත්ද ඒ නිසා මන්ත්‍රණය මහා බිඳීමට පැමිණේ.
මෙම ගාථා පහ උම්මග්ග ජාතකයෙහි පඤ්ච පණ්ඩිත ප්‍රශ්නයෙහි ප්‍රකට වන්නේය.
අනතුරු ගාථාවන්හි
20. දොරවල් නැති සොඳුරු ශාලා ඇති හාත්පස කණින ලද දිය අගල්වලින් යුක්ත වූ අයෝමය මහත් වූ නගරයක් යම්සේ වේද මේ ලෝකයෙහි සැඟවිය යුතු මන්ත්‍රණ ඇති ඒ පුරුෂයෝ එසේ යයි මට වැටහේ.
21. දිව දෙකක් ඇති නාගය, යමෙක් රහස් මන්ත්‍රණ ඇති නොවිසුරුණු වචන ඇති, යහපතෙහි දැඩිව ඇළුණු මිනිස්සු වෙත්ද සතුරෝ ඔවුන්ගෙන් දුරින්ම දුරු වෙත්. සත්ව සමූහයා සර්පයන් වෙතින් ඉවත් වන්නාක් මෙනි.
ගාථා දෙකෙහි **භද්දසාලං** යනු වෙළෙදසැල් ආදී වූ ශාලාවන්ගෙන් යුක්ත වූ**. සමන්ත ධාතා පරිඛා උපෙතං** යනු හාත්පස කණින ලද දිය අගල්වලින් යුක්ත වූ. **එවම්පි මෙ** යනු මේ ලෝකයෙහි රහස් මන්ත්‍රණ ඇති ඒ පුරුෂයෝද මෙබන්දෝ යයි මට වැටහෙත්. මෙය කියන ලද්දේ වෙයි. යම් සේ අයෝමය නගරයක මිනිසුන්ගේ උපයෝග පරිභෝග වස්තුව ඇතුළතම වෙයි. ඇතුළත වූවෝ පිටතට නොනික්මෙත්. පිටත වූවෝ ඇතුළට නොපිවිසෙත්. ඔබිනොබ හැසිරීම සිඳෙයි. රහස් ඇති පුරුෂයෝ මෙසේ වෙති. තමාගේ රහස් ඇතුළතම දිරවත්. අනිකෙකුට නොකියත් යනුයි. **දළ්හා සදත්‍ථෙසු** යනු තමාගේ අභිවෘද්ධියෙහි ස්ථිර වූවාහු. **දුජිව්හා** යනු පණ්ඩරක නාගයා අමතයි. **බ්‍යවජන්ති** යනු බැහැර වෙති. **ආසි විසාවා රිව සත්ත සංගා** යනු මෙහි වා යනු නිපාතයක් පමණි. සත්ත්ව සමූහයා විෂ සහිත සර්පයන් හරින්නාක් මෙන් යන අර්ථයි. යම්සේ ජීවත්වනු කැමති මිනිස්සු සත්ත්ව සමූහයෝ විෂ සහිත සර්පයන් හරින්නාක් මෙන් යන අර්ථයි. යම්සේ ජීවත්වනු කැමති මිනිස්සු සත්ත්ව සමූහයෝ විෂ සහිත සර්පයන් කෙරෙන් බැහැර වෙත්ද, මෙසේ ඒ රහස් මන්ත්‍රණ ඇති මිනිසුන්ගෙන් පසමිතුරෝ දුරින්ම බැහැර වෙත්. වෙත එළඹෙන්නට අවකාශ නොලබත් යයි කියන ලද්දේ වෙයි.
සුපර්ණයා විසින් මෙසේ ධර්මය කී කල්හි පණ්ඩරක නාගයා කියනුයේ,
22. ගිහිගෙය අතහැර පැවිදි වූ නිර්වස්ත්‍ර වූ නග්න වූ හිස මුඩු කළ මහණතෙම ආහාර පිණිස හැසිරෙයි. මම ඔහු කෙරෙහි රහස එළිදරව් කළෙමි. එහෙයින් අර්ථයෙන්ද ධර්මයෙන්ද පිරිහුනේ වෙමි.
23. සුපර්ණ රාජය කෙලෙස කටයුතු කරනුයේ කවර සීලයකින් යුක්ත වූයේ කවර ව්‍රතයකින් යුක්ත වන්නේ මමත්වයෙන් සලකන ලද දේ හැර හැසිරෙමින් ශ්‍රමණයෙක් වේද කවර ලෙසකින් කටයුතු කරනුයේ ස්වර්ගයට පැමිණේදැයි කීවේය.
එහි **ඝාස හෙතු** යනු සම්පතින් තොර වූයේ කුස පිරවීම සඳහා කෑම්-බීම් සොයමින් හැසිරෙයි. **අපාගතම්හ** යනු පහ වූවාහු. පිරිහුණෝ වෙමු. **කථං කරො** යනු නෙරපූ නග්න වූවහුගේ මේ ශ්‍රමණ බව දැන ශ්‍රමණ ප්‍රතිපත්තිය විමසමින් මෙසේ කීවේය. එහි **කිං සීලො** යනු කවර හැසීරිමෙකින් යුක්ත වූයේ. **කෙන වතෙන** යනු කවර ව්‍රත සමාදානයකින් පවතින්නේ. **සමණො චරං** යනු පැවිද්දෙහි හැසිරෙමින් තෘෂ්ණා ආදී මමත්වයෙන් යුත් අදහස් අතැර කෙසේ නම් සමනය කරන ලද පව් ඇති ශ්‍රමණයෙක් නම් වේද? **සග්ගං** යනු කවර ලෙසකින් කටයුතු කරන්නේ මොනවට ශ්‍රේෂ්ඨ වූ දේව නගරයට ඒ ශ්‍රමණයා පැමිණේද යනුයි.
සුපර්ණයා මෙසේ කීවේය.
24. ලජ්ජාවෙන්ද ඉවසීමෙන්ද ඉන්‍ද්‍රිය දමනයෙන්ද ක්‍ෂාන්තියෙන්ද යුක්ත වූ ක්‍රෝධ රහිත තැනැත්තා කේලාම් වචනය අතැර මමත්වය අත්හැර හැසිරෙන්නා වූ ශ්‍රමණයා මෙසේ කරනුයේ ස්වර්ගයට පැමිණේ.
එහි **හිරියා **යනු යහළු නාරජතුමනි, ආධ්‍යාත්මික හා බාහිර වශයෙන් හටගත් ලජ්ජා-බිය යන මෙයින් ඉවසීම් සංඛ්‍යාත වූ අධිවාසන ක්‍ෂාන්තියෙන්ද ඉන්‍ද්‍රිය දමනයෙන්ද යුක්ත වූයේ නොකිපෙන සුළු වූයේ කේලාම් කීම හැර තෘෂ්ණා වශයෙන් මමායනය කිරීමද හැර පැවිද්දෙහි හැසිරෙන්නේ ශ්‍රමණයෙක් වෙයි. මෙසේ කරන්නේම මේ ලජ්ජා ආදිය කරන්නේ ස්වර්ග ස්ථානයට පැමිණේ යනුයි.
සුපර්ණ රජුගේ මේ දැහැමි කථාව අසා පණ්ඩරකයා ජීවිතය යදිමින්,
25. යම් සේ මවක් සිය සිරුරෙන් උපන් තරුණ පුත්‍රයා බලා සිරුර පුරා ඒ පුත් සෙනෙහස පැතිරේද, පක්‍ෂිරාජය, පුතුට අනුකම්පා කරන මවක මෙන් මෙසේ ඔබ මට පහල විය යන ගාථාව කීවේය.
එහි අර්ථය යම්සේ මව **තනුජං** තමාගේ සිරුරෙහි වැඩුන තරුණ පුතෙකු **සමපස්ස** දැක ඔහු ඇකයෙහි හොවා කිරි පොවන්නී පුතු ස්පර්ශ කිරීමෙන් තමාගේ මුළු සිරුරම **එරෙති** මව පුතාගෙන් බිය නොවේ. පුතුද මවගෙන් බිය නොවේ. **එවම්පි මෙ ත්‍වං පාතුරහු** පහළ වීය. **දිජින්‍ද** යනු පක්‍ෂි රජතුමනි, ඔබද මව මෙන් පුතෙකුට මොළොක් වූ හදවතින් අනුකම්පා කරමින් මා බලව. මගේ ජීවිතය දෙවයි යනුවෙනි.
ඉක්බිති සුපර්ණයා ජීවිතය දෙමින් අනික් ගාථාව කීවේය.
26. දෙදිවක් ඇති නාගය, එසේනම් ඔබ අද මරණයෙන් මිදෙව. පුත්‍රයෝ තිදෙනෙකි. අනිකෙක් නැත. අතවැසි, අනුන් විසින් දෙන ලද තමාට දාව උපන් යනුවෙනි. මට එක් පුතෙක් වී යයි සතුටු වෙව.
එහි **මුච්චා** යනු මුඤ්ච යනු මෙයම පෙළ වෙයි. **දුජිව්හ** යනු ඔහු අමතයි. අන්‍ය වූ සිව්වෙනි පුතෙක් නම් නැත. **අන්තෙවාසී** ශිල්ප ඉගෙනමින් හෝ ප්‍රශ්න අසමින් හෝ සමීපයෙහි වාසය කරන. **දින්නකො** යනු මෙතෙම ඔබගේ පුතු වේවායි අනුන් විසින් දෙන ලද. **රජස්සු** යනු ඇලුම් කරව. **අඤ්ඤතරො** යනු පුතුන් තිදෙනා අතර එකෙකු වූ අන්තේවාසී පුත්‍රයා ඔබට උපන්නේ යයි දක්වයි.
මෙසේද කියා අහසින් බැස ඔහු භූමියෙහි පිහිටුවීය. ශාස්තෲන් වහන්සේ ඒ බව ප්‍රකාශ කරමින් ගාථා දෙකක් වදාළ සේක.
27. සුපර්ණයා නම් වූ පක්‍ෂියා මෙම වාක්‍යය කියා දෙදිවක් ඇති නාගයා නිදහස් කළේය. තෙමේද බිම සිට “ඔබ අද මිදුනේය. සියළු බියෙන් ඉක්මවා සිටියේය. ගොඩද දියෙහිද මවිසින් රක්නා ලද්දේ වෙහිය.
දක්‍ෂ වෛද්‍යවරයෙක් රෝගියෙකුට යම්සේද පවසින් යුක්ත අයෙකුට සිසිල් ජලාශයක් යම්සේද හිම කාලයෙහි සීතලෙන් පීඩාවට පත් වූවෙහුකුට නිවසක් යම්සේද මෙසේ මම ඔබට පිහිට වෙමි යනුවෙනි.
එහි **ඉච්චෙව වාක්‍යං** යනු මෙසේ මෙබඳු වූ වචනයක් කියා ඒ නාරජු **විස්සජ්ජි** නිදහස් කළේය. **භුම්‍යං** යනු ඒ පක්‍ෂියාද තෙමේ බිම පිහිටා ඒ දෙදිවක් ඇති සර්පයා අස්වසමින් “අද ඔබ මිදුනේය. මෙතැන් පටන් සියළු බිය ඉක්මුණේය. හොඬහිද ජලයෙහිද මවිසින් මැනවින් ගෝපනය කරන ලද්දෙක් ආරක්ෂා කරන ලද්දෙක් වෙහි යයි කීවේය. **ආතංකිනං** යනු ගිලනුන්ට. **එවම්පි තෙ** මම මෙසේ ඔබට පිහිට සරණ වෙමි. ඔබ යවයි ඔහු පිටත්කර හැරීය.
[missing trans]
[missing trans]
[missing trans]
[missing trans]
[missing trans]
[missing trans]
[missing trans]
[missing trans]
[missing trans]
[missing trans]
ගුරුළු රජු ගොස්ද මෙසේ සිතුවේය. මේ නාරජු අචේලකයාට ජීවිතය නොදෙන්නේය. මෙම දුස්සීලයා නොවඳින්නෙමියි හෙතෙම පිටත සිට නා රජු ඔහු සමීපයට යැවීය. එය අරභයා ශාස්තෲන් වහන්සේ වෙනත් ගාථාවක් වදාළ සේක.
29. අනතුරුව පණ්ඩරකයා අචේලක වෙත තෙමේම එළඹ මෙය කීවේය. අද මම සියළු බිය ඉක්ම සිටියේ මිදුනේ වෙමි. ඒකාන්තයෙන් මම නුඹගේ සිතට ප්‍රියයෙක් නොවෙමි, යනුවෙනි.
එහි **පියම්හ** යනු දුස්සීල වූ නිර්වස්ත්‍ර වූ තාපසය, බොරු කියන තැනැත්ත, ඒකාන්තයෙන් අපි ඔබගේ සිතට අප්‍රිය වූවෝ වෙමු යයි අපහාස කළේය.
අනතුරුව අචේලකයා වෙනත් ගාථාවක් කීවේය.
30. ගුරුළු රජු පණ්ඩරක නාගයාට වඩා නිසැකවම මට ප්‍රිය වූවෙහිය. එය ඇත්තයි. ඒ මම රාගයෙන් රත් වී දැන දැනම මේ පවිටු ක්‍රියාව කළෙමි. මුළාවෙන් නොවේ යනුවෙනි.
එහි** පණ්ඩරකෙන** යනු ඒ ගුරුළා පණ්ඩරක නාගයාට වඩා මට අතිශයින් ප්‍රිය වීය. මෙය සත්‍යයකි. **සො** යනු මම ඒ ගුරුළා පිළිබඳව රාගයෙන් රත් වී දැන දැනම මේ පවිටු ක්‍රියාව කළෙමි. මුළාවෙන් නොදැන නොවේ.
ඒ අසා නා රජු ගාථා දෙකක් කීවේය.
31. මෙලොවද පරලොවද මනාව බලන්නෙකුට මොහු මට ප්‍රියය අප්‍රියයි යන්නක් නොවේ. නොසංසිඳුන ඔබ මනාව සංයත වූවෙකුගේ ස්වරූපයෙන් මෙලොව හැසිරෙහිය.
32. උතුමෙකුට සමාන ස්වභාව ඇත්තෙහිය. නමුත් පහත් වූවෙක් වෙහිය. සන්සුන් අයෙකුට සමාන වූයේ නමුදු නොසන්සුන් වූවක් වෙහිය. කළුපැහැ ඇති පවිටු ස්වභාව ඇත්තෙහිය. අනාර්ය වූ ස්වභාව ඇත්තෙහිය. පවිටු වූ බොහෝ දුසිරිතෙහි හැසිරුනෙහිය.
එහි **නමෙ** යනු එම්බා දුශ්ශීලය, නිර්වස්ත්‍ර වූව. බොරු කියන තැනැත්ත. මෙලොවත් පරලොවත් දක්නා වූ පැවිද්දාට මොහු මට ප්‍රිය වේ. මොහු මට අප්‍රිය වේ යන අදහසක් ඇති නොවේ. ඔබ මනාව සංසුන් සිල්වතුන්ගේ ස්වරූපයෙන් පැවිද්දෙකුගේ ස්වභාවයෙන් හැසිරෙමින් නොසන්සිඳුන අයෙක් වී මෙලොව රවටමින් හැසිරෙහිය. **අරියාවකාසොසි **යනු උතුමෙකු ලෙස හැසිරෙන ප්‍රතිරූපකයෙක් වෙහිය. **අසඤ්ඤතො** යනු කය ආදියෙන් නොසන්සුන් වූවෙක් වෙහිය. **කණ්හාභිජාතිකො** යනු පවිටු ස්වරූප ඇතියේ. **අනනරිය රූපො** ලජ්ජා රහිත ස්වභාව ඇතියේ. **අචාරි** යනු කළෙහිය.
මෙසේ ඔහුට නින්දා කර දැන් ශාප කරමින් මේ ගාථාව කීවේය.
33. ද්‍රෝහී වූ ඔබ ද්‍රෝහී නොවූවහුට ද්‍රෝහ කළේ වෙහිය. කේලාම් කියන්නේද වෙහි. මේ සත්‍ය වචනය කරණකොට ගෙන ඔබගේ හිස සත්කඩකට පැලේවා.
එහි අර්ථය, එම්බා අචේලකය, ඔබ ද්‍රෝහී නොවූ මිත්‍රයාට ද්‍රෝහී වූවෙහිය. කේලාම් කියන්නේද වෙහි. මේ සත්‍ය වචනය කරණකොට ගෙන ඔබගේ හිස සත්කඩකට පැලේවා යනුයි.
නාරජු මෙසේ ශාප කරනවිටම අචේලකයාගේ හිස සත්කඩකට පැළුනේය. ඔහු හුන් තන්හිම පොළොවෙහි විවරයක් දුන්නේය. හෙතෙම පොළොවට පිවිස අවීචියෙහි උපන්නේය. නාරජුද ගුරුළු රජුද තමාගේ භවනයටම ගියාහුය. ශාස්තෲන් වහන්සේ ඔහු පොළොවට පිවිසි බව ප්‍රකාශ කරමින් අවසාන ගාථාව වදාළ සේක.
34. මිතුද්‍රෝහී වීම හා සමාන අන් පවිටු වූවක් නැත. එනිසා මිතුරන්ට ද්‍රෝහී නොවිය යුතුය. පොළොවෙහි ඉසින ලද විෂ ඇති සර්පයා විසින් ශාප කරන ලද ඔහු නාරජුගේ වචනය නිසා සංවරයෙහි පිහිටමියි ප්‍රතිඥා කරන ලද්දේ නැසුනේය.
එහි **තස්මා** යනු යම් හෙයකින් මිත්‍රද්‍රෝහී කාර්යයෙහි දරුණු විපාක ඇත්තේද එහෙයිනි. **ආසිත්ත සත්තො** යනු ඉසින ලද විෂ ඇති සත්ත්ව තෙමේ. **ඉන්‍දස්ස** යනු නාරජුගේ **වාක්‍යෙන සංවරො** යනු මම සංවර බැව්හි සිටියේ වෙමියි ප්‍රතිඥාව සමගම පෙනී සිට ආජීවකයා නැසුනේය.
ශාස්තෲන් වහන්සේ මේ ධර්මදේශනාව ගෙනහැර දක්වා මහණෙනි, දැන් පමණක් නොවේ. දෙව්දත් පෙරද බොරු කියා පොළොවෙහි පිවිසියේයයි කියා ජාතකය ගලපා වදාළ සේක. එකල්හි අචේලක තාපසයා දෙව්දත් වීය. නාරජු සැරියුත් තෙර වීය. ගුරුළු රජු වනාහි මම ම වීමි යයි වදාළ සේක.
**කා වෙධමානා **යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් මල්ලිකා දේවිය අරභයා දේශනා කළ සේක. කථා වස්තුව කුම්මාස පිණ්ඩික ජාතකයෙහි විස්තර කරන ලද්දේමය. ඇය තථාගතයන් වහන්සේට පිට්ටු පිඬු තුනක් දීමේ අනුහසින් එදවසම රජුගේ අගමෙහෙසිය බවට පත් වී පළමුව නැගිටීම් ආදී වූ පස් වැදෑරුම් යහගුණයන්ගෙන් යුක්ත වූවා නුවණැතිව බුදුරදුන්ට උපස්ථාන කරන්නියකද ස්වාමියා දෙවි කොට සලකන බව සියළු නගරයෙහි ප්‍රකට විය. ඉක්බිති එක් දවසක දම්සභාවෙහි කථාවක් ඉපිදවූහ. ඇවැත්නි, මල්ලිකා දේවිය වනාහි වත් සම්පන්න වූවා ස්වාමියා දෙවිකොට සලකන්නීය යනුවෙනි. ශාස්තෲන් වහන්සේ වැඩමවා මහණෙනි, දැන් කිනම් කථාවෙකින් යුක්තව හුන්නාහු දැයි විමසා මෙනම් වූවෙකැනැයි කී කල්හි මහණෙනි, මෝ තෙමෝ ස්වාමියා දෙවිකොට සැළකුවේ දැන් පමණක් නොවේ. පෙරද ස්වාමියා දෙවිකොට සැළකුවාම යයි ප්‍රකාශ කර අතීත ප්‍රවෘත්තිය ගෙනහැර පා වදාළ සේක.
අතීතයෙහි බරණැස් නුවර බ්‍රහ්මදත්ත රජුට සොත්‍ථිසේන නම් පුත්‍රයෙකු වීය. රජු සුදුසු වයසට පත් ඔහු යුවරජු තනතුරෙහි පිහිටුවීය. ඔහුගේ අගමෙහෙසිය සම්බුලා නම් වූවාය. උතුම් රූපශ්‍රීය දරන්නීය. උසස් ශරීර වර්ණ ඇත්තීය. සුළඟ රහිත තැන පහන් සිළුවක් මෙන් හැඟේ. මෑත කාලයෙහි සොත්‍ථිසේන රජුගේ සිරුරෙහි කුෂ්ටයක් උපන්නේය. වෛද්‍යවරු ප්‍රතිකාර කරන්නට නොහැකි වූවාය. හෙතෙම කුෂ්ටයෙන් හටගත් බිබිල බිඳෙනකල්හි පිළිකුල් සහගත වූයේ විපිළිසර වී මට රාජ්‍යයෙන් කවර අර්ථයක්ද වනයෙහි අනාථ වූවෙකුගේ මරණයෙන් මැරෙන්නෙමියි රජුට දන්වා ස්ත්‍රී සමූහයා අතහැර නික්මුණේය. සම්බුලා දේවියද බොහෝ උපායයන්ගෙන් වලක්වනු ලබන්නීද නොනැවතීම මම ඒ ස්වාමියා වනයෙහිදී රැකබලා ගන්නෙමියි කියා ඔහු සමගම නික්මුනේය. හෙතෙම වනයට පිවිස අලමුල් ඵලාපලයන් පහසුවෙන් ලද හැකි සෙවන හා ජලය ඇති පෙදෙසක පන්සලක් කර වාසය කළේය. රජ දුවණිය ඔහු පෝෂණය කළාය. කෙසේද? උදෑසනම නැගිට අසපුව හැමඳ පිවයුතු පරිහරණය කළ යුතු වතුර එළවා තබා දැහැටි හා මුවදෝනා පැන් ගෙනවුත් තබා මුහුණ සේදූ කල්හි නොයෙක් බෙහෙත් පිස ඔහුගේ වණයන්හි ගල්වා මිහිරි මිහිරි වූ ලොකු කුඩා ගෙඩි කවා කට සෝදවා අත් සේදූ කල්හි දේවයන් වහන්ස, අප්‍රමාදී වෙහි යයි කියා වැඳ පැසද සාරන අලවංගුවද කෙක්කද ගෙන ඵලාඵල සඳහා වනයට පිවිස ඵලාඵලයන් ගෙනවුත් පසෙක තබා කළයෙන් දිය ගෙනවුත් නොයෙක් චූර්ණයන්ගෙන්ද මැටිවලින්ද සොත්‍ථිසේන රජු නහවා නැවත මිහිරි ඵලාඵල පිළිගැන්වීය. පරිහරණය කර අවසානයෙහි කටසෝදන පැන් පිළිගන්වා තොමෝද ඵලාඵල වළදා පා ඇතිරිල්ල සූදානම් කර ඔහු එහි හොත් කල්හි ඔහුගේ පාදයන් සෝදා හිස පිළිබඳ පිරියම්ද පය පිළිබඳ පිරියම්ද කර යහන් පසට එළඹ හොත්තේය. මේ ක්‍රමයෙන් සිය සැමියා පෝෂණය කළාය.
ඇය එක් දවසක් වනයේ ඵලාපල ගෙන එන්නී එක් ගිරිකඳුරක් දැක පැස හිසින් බහා තබා ගඟුලැල්ලෙහි ඉවුරෙහි තබා නාන්නෙමියි බැස කහ ඇඟ උලා මනාව සෝදන ලද සිරුර ඇතියේ ගොඩට විත් වැල්කැල (පට්ටාවලින් කළ වස්ත්‍රය) හැඳ කඳුරැලි ඉවුරෙහි සිටියාය. ඉක්බිති ඇයගේ ශරීර ශෝභාවෙන් වනය එකට කාන්තිමත් වීය. එකෙණෙහි එක් අසුරයෙක් ගොදුරු පිණිස හැසිරෙන්නේ ඇය දැක පිළිබඳ සිත් ඇත්තේ වී ගාථා දෙකක් කීවේය.
1. කඳුරැල්ලෙහි වෙව්ලන සිරුරෙන් යුතුව පිරුණු වටොර ඇති හුදකලාව සිටින තී කවරීද? මිටින් ගත හැකි මධ්‍යභාගය (ඉඟ) ඇති තැනැත්තිය, මවිසින් විමසන ලද්දී වෙහිය. මය තිගේ නමද නෑයන්ද කියව.
2. මනා වූ මධ්‍ය ප්‍රදේශය ඇති තැනැත්තිය, සිංහයන්ගෙන් හා ව්‍යාඝ්‍රයන්ගෙන් සෙවුනා වූ සිත්කළු වනය කාන්තිමත් කරමින් තී කවරීද? සුන්දරිය තී කවරෙකුගේද? සොඳුරිය ඔබට වඳිමි. මම අසුරයෙක් වෙමි. ඔබට නමස්කාර වේවා යනුයි.
එහි **කා වෙධමානා** යනු ස්නානය කර අවසන් වූ මොහොතේම වූ හෙයින් සීතලෙන් වෙව්ලන්නා වූ. **සඤ්ඤතුරු** යනු පිරුණු වටොර ඇති උතුම් වූ කලවා ඇත්තිය, **පාණිපමෙය්‍ය මජ්ඣෙ** යනු අතින් මිනිය හැකි මධ්‍යම ප්‍රදේශ (ඉඟ) ඇත්තිය. **කාවාත්‍වං** යනු එම්බල තී කවරීද? **අභිවාදෙමි** වඳිමි. **දානවාහං** යනු මම එක් අසුරයෙක් වෙමි. මේ නමස්කාරය ඔබට වේවා! මම ඔබට ඇඳිලි බඳිමියි කීවේය.
ඇය ඔහුගේ වචනය අසා ගාථා තුනක් කීවාය.
3. කසී රජුගේ යම් පුත්‍රයෙක් වීද ඔහු සොත්‍ථිසේන යයි ඔහු දනිත්. මම ඔහුගේ බිරිඳ වූ සම්බුලාවෝ වෙමි. අසුරය එසේ දනුව.
4. සම්බුලා නම් වූ මම ඔබට වඳිමි. යහපත් තැනැත්ත, ඔබට නමස්කාර වේවා! පින්වත, වේදේහ පුත්‍රයා රෝගී වූයේ වනයෙහි වෙසෙයි.
5. මම රෝගයේ පෙළුනු ඔහුට හුදකලාව තනි වූ ඔහුට උපස්ථාන කරමි. මම වනයෙහි හැසිර මැස්සන් නැති මී වදද මෘගයන් විසින් කා ඉතිරි කළ මස්ද යම්කලෙක හැරගෙන එමිද එය ඔහුට ආහාරය වේ. අද එය ඔහුට නොලැබ ඒකාන්තයෙන් තැවෙයි යයි සිතමි.
එහි **වේදෙහ පුත්තො** යනු විදේහයෙහි රජදුවගේ පුත්‍රයා. **රොගසම්මත්තං** යනු රෝගයෙන් පෙළුනා වූ. **උපට්ඨහිං** යනු උපස්ථාන කරමි. පෝෂණය කරමි. **උපට්ඨිතා** යයිද පෙළ වෙයි. **වනමුඤ්ජාය** යනු වනයෙන් රැස්කර, අහර පිණිස හැසිරීමෙහි නිරත වී. **මධුමංස** යනු මැස්සන් නැති මීවදද මෘගයන් විසින් කා ඉතිරි කළ මස්ද, සිංහ ව්‍යාඝ්‍ර ආදී මෘගයන් විසින් කන ලද මස්වලින් ඉතිරි වූ කොටස. **තං භක්ඛො** යනු මම යමක් ගෙන එමිද එයම කන හෙතෙම මගේ සැමියාය. **තස්ස නූනජ්ජා** යනු අද ආහර නොලබන ඔහුගේ ශරීරය අව්වෙහි දමන ලද පියුමක් මෙන් **නාධතී** යනු තැවෙයි. මැලවෙයි.
අනතුරුව අසුරයාගේද ඇයගේද වදන් පිළිවදන් ගාථාවෝ වෙති.
6. සම්බුලාවනි, රෝගී වූ රාජපුත්‍රයා වනයෙහි ඇසුරින් කවරක් කරන්නෙහිද මම ඔබට ස්වාමියා වෙමි.
7. ශෝකයෙන් දුකට පත් වූ දුගී බැවින් යුක්ත වූ මට කවරනම් රූපයක් පවතීද? පින්වත, මට වඩා අතිශයින් රූපත් වූ අනිකෙකු සොයව.
8. මට භාර්යාවෝ සාරසියයක් වෙති. එව. මේ පර්වතයට නැග සියළු කාම සම්පත්තීන්ගෙන් සමෘද්ධ වූවා ඈලාට ප්‍රධාන වෙව.
9. සැබවින්ම තාරකාවන් හා සමාන වර්ණය ඇත්තිය, සිතින් යමක් කැමැත්තෙහි නම් ඒ සියල්ල මට අධිකව ඇත. අද මා සමග රමණය කරව.
10. සම්බුලාවනි, ඉදින් ඔබ මගේ මෙහෙසි බව නොකරන්නෙහි නම් ඔබ මගේ උදේ ආහාරය සඳහා කෑයුතු දෙය වන්නෙහි යයි සිතමි.
11. ජටා සතක් ඇති නපුරු වූ පිටතට නික්මුණ දළ ඇති මිනිසුන් කන්නා වූ ඒ අසුරයා වනයෙහිදී පිහිටක් නොදක්නා වූ ඒ සම්බුලා දේවිය අතින් ගත්තේය.
12. නපුරු වූ කෙලෙස්හි ලොල් වූ ඇස් ඇති පිසාචයා විසින් යටත් කරන ලද සතුරාගේ වසඟයට ගිය ඇය ස්වාමියා අනුවම ශෝක කරයි.
13. රකුසා යම් හෙයකින් මා කන්නේ නම් එය මට මෙබඳු දුකක් නොවන්නේය. යම් හෙයකින් මගේ ආර්ය පුත්‍රයාගේ සිත අන් පරිද්දකින් වන්නේ නම් (එය මට මීට වඩා දුකකි.)
14. දෙවියෝ නැත. ඒකාන්තයෙන් දුරු රට වෙසෙතෙයි සිතමි. මෙහි ලෝකපාලක දෙවියෝ නැත්තාහ. සැහැසිකම් කරන්නා වූ අසංවර වූවන් වලක්වන්නෝ නැත්තාහ යයි (සිතමි)
එහි **පරිචිණ්ණෙන **යනු ඒ රෝගියා ඇසුරු කිරීමෙන් කුමක් කරන්නෙහිද? **සොකට්ටාය** යනු ශෝකයෙන් දුකට පත් වූ. **සොකට්ඨාය** යනුද පෙළයි. ශෝකයෙහි සිටි යන අර්ථයි. **දුරත්තාය **යනු දුකට පත් බැගෑපත් බවට පත් ආත්මභාව ඇති. **එහි** **මං** යනු ඔබ දුකට පත් වූවා වෙමියි නොසිතුව. පර්වතයෙහි තෙල මගේ දිව්‍ය විමානයයි. එව මේ පර්වතයට නගුව. **චතුස්සතානි **යනු ඒ මගේ විමානයෙහි අන්‍ය වූ සාරසියයක් භාර්යාවරු ඇත. **සබ්බන්තං** යනු උපභෝග පරිභෝග වස්ත්‍ර ආභරණ ආදී යම්කිසිවක් කැමැත්තෙහිද ඒ සියල්ල ඒකාන්තයෙන් මට **පචුරං** බොහෝය සුලභය. එහෙයින් බැගෑපත් වූවා වෙමියි නොසිතව. එව මා සමග රමණය කරවයි කියයි.
**මහෙසෙය්‍යං** යනු සොඳුර, සම්බුලාවෙනි ඉදින් ඔබ මගේ අගමෙහෙසිය බව නොකරන්නෙහිද ඔබ මගේ උදය ආහාරය බවට පිළියෙල වූවාය. එහෙයින් ඔබ බලහත්කාරයෙන් විමානයට ගෙන යන්නෙමි. එහිදී මට සංග්‍රහ නොකරන්නී නම් හෙට උදයේම මගේ ආහාරය වන්නෙහිය. **නඤ්ච** යනු එසේ කියා ජටා සතකින් යුක්ත වූ දරුණු වූ පිටතට නික්මුණ දත් ඇති හෙතෙම ඒ වනයෙහි තමාට කිසියම් පිහිටක් නොදක්නී වූ ඒ සම්බුලාව අල්ලා ගත්තේය. **අධිපන්නා** යනු මැඩ ගත්තී. **ආමිස චක්ඛුනා** යනු කෙලෙස් වලින් ලොල් වූවහු විසින්. **පතිමෙව** යනු තමා ගැන නොසිතා ස්වාමියා ගැන සිතා ශෝක කරයි. **මනො භෙස්සති** මා පැමිණෙනු කල්ගත වීම දැක සිත අන් පරිද්දෙන් වන්නේ ගන්නා ලද ඇය දෙවියන් කෝප කරවීම කරන්නී මෙසේ කීවාය. **ලොකපාලා** යනු මෙබඳු වූ සිල්වත් ඇත්තියන්ට දෙවියන්ගේ පාලකයෝ ලෝකපාලකයෝ වෙති. එබඳු අය මේ ලොව නොවෙත්මැයි හඬයි.
ඉක්බිති ඇයගේ සිල් තෙදින් ශක්‍රයාගේ භවනය කම්පා විය. පාණ්ඩුකම්බල ශෛලාසනය උණු වූ අයුරක් දැක්වීය. ශක්‍රයා මෙනෙහි කරනුයේ ඒ කරුණ දැන වජ්‍රායුධය ගෙන වේගයෙන් අවුත් දානව අසුරයාගේ මත්තෙහි සිට වෙනත් ගාථාවක් කීවේය.
15. මැය කීර්ති ඇති ශාන්ත වූ සම පැවැත්ම ඇති ගින්න මෙන් උගු තේජස් ඇති තැනැත්තියකි. ස්ත්‍රීන් අතර උතුම් තැනැත්තියකි. යක්‍ෂය, ඔබ ඒ කන්‍යාව කන්නෙහි නම් තොපගේ මුදුන සත්කඩකට පැලෙන්නේය. තෝ මැය නොදවව. ඇය මුදව. ඇය පතිවෘතාවකි.
එහි **සන්තා** යනු උපශාන්ත වූවා. නැතහොත් පණ්ඩිත වූවා. නුවණින් යුක්ත වූවා. **සමා **යනු කායික විසමාචාරාදිය නැති. **අදෙසි** යනු කන්නෙහි නම්. **ඵාලෙය්‍ය** යනු මගේ මේ ශක්‍රයාගේ වජ්‍රායුධයෙන් පහර දෙන ලද්දේ බිඳෙන්නහුය. **මා ත්‍වං දහි** පතිවත රක්නා වූ මැය නොතවව යනුයි.
දානවයා ඒ අසා සම්බුලාවන් නිදහස් කළේය. ශක්‍රයා නැවතද මෙබන්දක් කරන්නේය යයි සිතා දානවයා දිව්‍යමය හැකිල්ලකින් බැඳ නැවත නොපැමිණීම පිණිස තෙවන පර්වතය අතර මුදා හැරියේය. අප්‍රමාදවාදයෙන් රජදුවණියට අවවාද කර සිය තැනටම ගියේය. රජදුවද හිරු අස්තයට ගියකල්හි සඳුගේ ආලෝකයෙන් අසපුවට පැමිණියාය. ශාස්තෲන් වහන්සේ ඒ බව ප්‍රකාශ කරමින් ගාථා අටක් දේශනා කළ සේක.
16. පුරුෂයන් කන්නා වූ දානවයාගෙන් මිදුන ඕ තොමෝ ආහාර ගෙන එන්නා වූ කිරිල්ලිය කැදැල්ලට පැමිණෙන්නාක් මෙන්ද, නික්මගිය වසුපැටියා ඇති ගවහලකට දෙනක මෙන්ද අසපුවට පැමිණියාය.
17. රාජදුහිතෘ වූ කීර්තිමත් ඒ සම්බුලා දේවිය වනයෙහිදී හිමියා නොදක්නී ශෝකයෙන් උපන් උණුසුමින් රත්වූ ඇස් ඇත්තී වැළපුනාය.
18. (මම) ශ්‍රමණයන්ද බ්‍රාහ්මණයන්ද උසස් හැසිරීමෙන් යුත් සෘෂිවරුන්ද වඳිමි. රාජපුත්‍රයා නොදක්නී වූ මම නුඹවහන්සේලාගේ සරණ ගියා වෙමි.
19. සිංහයන්ද ව්‍යාඝ්‍රයන්ද වනයෙහි ඇති අන් මෘගයන්ද වඳිමි. රාජපුත්‍රයා නොදක්නී වූ මම ඔබලාගේ සරණ ගියා වෙමි.
20. තණකොළ වර්ගද වැල්වර්ගද ඖෂධ වර්ගද පර්වතයන්ද වනයන්ද (ඒවායේ අධිගෘහිත දෙවිවරුන්) වඳිමි. රාජපුත්‍රයා නොදක්නී වූ මම ඔබලාගේ සරණ ගියා වෙමි.
21. නැකැත් නම් මල්මාලා ඇති නිලුපුල් මල් හා සමාන පැහැ ඇති රාත්‍රිය වඳිමි. රාජපුත්‍රයා නොදක්නී වූ මම ඔබලාගේ සරණ ගියා වෙමි.
22. ගංගාවන්ගේ (ජලය) පිළිගන්නා වූ භාගීරථී ගංගාව වඳිමි. රාජපුත්‍රයා නොදක්නී වූ මම ඔබලාගේ සරණ ගියා වෙමි.
23. මම උස් වූ මුදුන් ඇති හිමාලය නැමති පර්වතරාජ ශ්‍රේෂ්ඨයා වඳිමි. රාජපුත්‍රයා නොදක්නී මම ඔබලාගේ සරණ ගියා වෙමි.
එහි **නීළං එලින සකුණීව** යනු යම්සේ කිරිල්ලිය මුවතුඩින් ගොදුරු ගෙන කිසියම් උපද්‍රවයක් නිසා කුරුළු පැටවුන් පලාගිය බැවින් කිරිල්ලිය හිස් වූ කැඳැල්ලට පැමිණේද යම්සේ ගවහලෙන් නික්මුන වසුපැටියා ඇති හිස් වූ ගවහලට වසුපැටියා පිළිබඳ බැඳීම් ඇති ධේනුව පැමිණෙන්නේද මෙසේ හිස් වූ අසපුවට පැමිණියාය යන අර්ථයි. එකල්හි සොත්‍ථිසේන තෙමේ සම්බුලාවෝ ප්‍රමාද වනවිට ස්ත්‍රීහු නම් ලොල් වූවාහුය. මගේ පසමිතුරෙකු හෝ ගෙන පැමිණෙන්නේ යයි සැක කරමින් පන්සලෙන් නික්මී ගස් අතරට පිවිස හුන්නේය. එහෙයින් මෙය කියන ලදි. **උතුමත්තක්ඛා** යනු ශෝක වේගය නිසා හටගත් උණුසුමින් රතු වූ ඇස් ඇති. **අපස්සන්තී** යනු ඒ වනයෙහි පිහිට වූ තමාගේ ස්වාමියා නොදක්නී ඔබිනොබ දුවන්නී හඬයි.
එහි **සමණෙ බ්‍රාහ්මණෙ** යනු සමනය කළ පව් ඇති බහාතබන ලද පව් ඇති ශ්‍රමණ බ්‍රාහ්මණයන්ද උසස් වූ චරණයෙන් යුත් සෘෂිවරුන්ද වඳියි. මෙසේ කියා රාජපුත්‍රයා නොදක්නී ඔබලාගේ සරණ ගියේ වෙමියි ඉදින් මගේ ස්වාමියා සිටින තැන දැක දනිව් කියව් යයි හැඬුවාය යන අර්ථයි. සෙසු ගාථාවන්හිදීද මේ වූම පිළිවෙල වේ. **තිණාලතානි ඔසධෙය්‍යා** යනු ඇතුළත අරටුවක් නැති පිටත හරය ඇති තණකොළද වැල්ද ඇතුලත සාරය ඇති ඹෟෂධද. මේ ගාථාව තෘණ ආදියෙහි උපන් දෙවිවරු අරභයා කීවාය. **ඉන්‍දීවරී සාමං** නිලුපුල් මල් හා සමාන පැහැ ඇති. **තුම්හම්හි** යනු රාත්‍රිය අරභයා ඔබද සරණ යමියි කීවාය. **භාගීරථී** යනු මෙබඳු වූ පර්යාය නම් ඇති ගංගාව. **සවන්තිනං** යනු අනිකුත් බොහෝ ගංගාවන් පිළිගන්නා වූ ගංගාවෙහි උපන් දේවතාවා අරභයාම කීවාය. හිමවත පිළිබඳවද මේම පිළිවෙල වෙයි.
මෙසේ වැලපෙන්නා වූ ඇය දැක සොත්‍ථිසේන මෙසේ සිතීය. මැය ඉමහත් ලෙස වැලපෙයි. මැගේ සිතැඟි මම නොදනිමි. ඉදින් මා කෙරෙහි සෙනෙහසින් මෙසේ කරයි නම් මැයගේ හදවතද පැලෙන්නේය. පළමුව ඇය පරීක්‍ෂා කරන්නෙමියි ගොස් පන්සල දොරටුවෙහි හුන්නේය. ඇය වැළපෙමින් පන්සල දොරටුවට ගොස් ඔහුගේ පාදයන් වැඳ දේවයන් වහන්ස, කොහි ගියේ වෙහිදැයි කීවාය. ඉක්බිති හෙතෙම ඇයට කියනුයේ ඔබ වෙනත් දිනයන්හි මේ වේලාවට නොපැමිණියෙහිය. අද ඉතා සවස් වී පැමිණියා වෙහි යයි විමසමින් ගාථාවක් කීවාය.
24. කීර්ති ඇති රජදුවණියනි, ඔබ ඉතා සවස් වී පැමිණියාය. අද කවරෙකු හා එක්වූවාද? මට වඩා ඔබට අතිශයින්ම ප්‍රිය වූවේ කවරෙක්ද?
ඉක්බිති ඇය ඔහුට කියනුයේ ආර්ය පුත්‍රය, මම ඵලාඵල ගෙන එන්නී එක් අසුරයෙකු දිටීමි. හෙතෙම මා පිළිබඳව සිත් ඇත්තේ වී මා අතින් ගෙන ඉදින් මගේ වචනය නොකරහි නම් තී කන්නෙමියි කීවේය. මම ඒ වේලාවෙහි ඒ අනුවම ශෝක කරමින් මෙසේ වැළපුනෙමි කියා ගාථාවක් කීවාය.
25. ඒ සතුරා විසින් අල්ලාගන්නා ලද මම ඔහුට මෙය කීවෙමි. යම් හෙයකින් රක්‍ෂයා මා කන්නේ නම් එය මට දුකක් නොවේ. යම්හෙයකින් මගේ ස්වාමියාගේ සිත අන් පරිද්දකින් වන්නේ නම් (එය මට ඊට වඩා දුකක් වන්නේය) යනුවෙනි.
ඉක්බිති අනික් තොරතුරුද පවසන්නී දේවයන් වහන්ස, ඒ දානවයා විසින් ගන්නා ලද මම තමා නිදහස් කරවන්නට නොහැකි වන්නී දෙවියන්ට හඬ ගා කීම කළෙමි. අනතුරුව වජ්‍රායුධය ගත් අත් ඇති ශක්‍රයා අවුත් අහසෙහි සිටියේ අසුරයා තැති ගන්වා මා නිදහස් කරවා ඔහු දිව්‍යමය හැකිල්ලකින් බැඳ තෙවන පර්වතය අතර දමා ගියේය. මෙසේ මම ශක්‍රයා නිසා ජීවිතය ලැබූවෙමියි කීවාය. ඒ අසා සොත්‍ථිසේන කියනුයේ සොඳුර, එසේ වේවා! මාගමුන් අතර ඇත්තක් නම් දුලබය. හිමවතෙහි බොහෝ වනචාරී තාපස විද්‍යාධර ආදීහු වෙති. කවරෙක් නම් ඔබගේ වචනය අදහන්නේදැයි කියා ගාථාවක් කීවේය.
26. සොර සිත් ඇති, බොහෝ අදහස් ඇති යම් මේ ස්ත්‍රීන් අතර සත්‍ය වචනය දුර්ලභය. ජලයෙහි මත්ස්‍යයාගේ ගමන මෙන් ස්ත්‍රීන්ගේ ස්වභාවය දැනගැනීම අපහසුය.
ඇය ඔහුගේ වචනය අසා ස්වාමීනි, මම එය අදහමින් මගේ සත්‍යානුභාවයෙන් පිළියම් කරන්නෙමි යි කියා වතුර කලයක් පුරවා සත්‍යක්‍රියා කර ඔහුගේ හිසෙහි වතුර වත් කරන්නී ගාථාවක් කීවාය.
27. යම් සේ මම ඔබට වඩා අන් ඉතා ප්‍රිය වූවෙක් නොදනිමි යයි මේ මාගේ සත්‍යය රකීවා. අනාගතයෙහිද රකින්නේය. මේ සත්‍ය වචනය කරණ කොටගෙන ඔබගේ රෝගය සංසිඳේවා යනුවෙනි.
එහි **තථා** යන ශබ්දය **චෙ මමං** යන මෙය සමග යෙදිය යුතුය. මෙය කියන ලද්දේ වෙයි. යම්සේ මම කියමිද එසේම ඒකාන්තයෙන් මගේ වචනය ඇත්තයි දැනුදු මා ආරක්ෂා කෙරේවා. අනාගතයෙහිදීද රකින්නේය. දැන් මගේ වචනය අසව්. **යථාහං නාභිජානාමි** යනු ඇතැම් පොතක **තථා මං සච්ච පාලෙති** යයි ලියන ලදි. එය අටුවාවෙහි නැත.
ඇය විසින් මෙසේ සත්‍යක්‍රියා කර ජලය ඉස්ස කල්හිම සොත්‍ථිසේනගේ කුෂ්ටරෝගය ඇඹුලින් සෝදන ලද තඹවල කිළිටි මෙන් එකෙනෙහිම ඉවත් වීය. ඔවුහු කිහිප දිනක් එහිම වාසය කර වනයෙන් නික්මී බරණැස් නුවරට පැමිණ උයනට පිවිසියාහුය. රජු ඔවුන් පැමිණි බව දැන උයනට ගොස් එහිදීම සොත්‍ථිසේනට සේසත ඔසවා සම්බුලාදේවිය අගමෙහෙසී තනතුරෙහි අභිෂේක කර නුවරට පිවිසවා තමා තවුස් පැවිද්දෙන් පැවිදි වී උයනෙහි වාසය කළේය. රජමාළිගයෙහිම නිතර අනුභව කළේය. සොත්‍ථිසේන රජු සම්බුලාවනට අගමෙහෙසි තනතුර පමණක්ම දුන්නේය. නැවත කිසිදු සත්කාරයක් නොවීය. ඇයගේ ඇති බවක් හෝ නොසිතීය. අන් ස්ත්‍රීන් සමගම සතුටු වීය. සම්බුලා දේවිය සපත්නී ක්‍රෝධයෙන් කෙට්ටු වූවාය. සුදුමැලි වූවා නහර ඉල්පී ගිය සිරුර ඇත්තී වූවාය. ඇය එක් දිනයක ශෝකය සන්සිඳුවනු පිණිස ආහාර අනුභව කරන්නට පැමිණි මාමණ්ඩිය වූ තාපසයාගේ සමීපයට ගොස් කරන ලද බත්කිස ඇති ඔහුට වැඳ එකත්පස්ව හුන්නාය. හෙතෙම මැලවුන ඉඳුරන් ඇති ඇය දැක,
28. යම්බඳු වූ මහත් ඇත්තු සත්සියයක් ද දරන ලද ආයුධ ඇති දුනු දරන්නෝ එක්දහස් හයසියයක්ද රෑ දවල් මෙනුවර රකිත්. යහපත් තැනැත්තිය, කෙබඳු වූ සතුරන් දකින්නෙහිද?
යන ගාථාව කීවේය.
එහි අර්ථය නම් සොඳුරිය සම්බුලාවනි, යම්බඳු වූ සත්සියයක් ඇත්තුද ඔවුන් පිට නැගි යෝධයන් වශයෙන් ආයුධ දරන්නා වූ වෙනත් දුනු දරන්නන් එක්දහස් හයසියයක්ද රෑ දවල් අපගේ බරණැස් නගරය රකිත්. මෙසේ මනාව රක්නා වූ නගරයෙහි ඔබ කෙබඳු සතුරන් දක්නෙහිද? සොඳුරිය, යම්බඳු වූ ඔබගේ සැක සහිත බවක්ද? බිය සහිත බවක්ද? වනයෙන් පැමිණි කල්හි කාන්තිමත් වූ ශරීරය දැන් මැලවූයේ පඬුවන් වූ වියලි කොළ හා සමාන වූයේ අතිශයින් ක්ලාන්ත වූ ඉඳුරන් ඇත්තෙහිය. ඔබ කවරෙකුට නම් බිය වෙහිද
ඇය ඔහුගේ වචනය අසා දේවයන් වහන්ස, ඔබගේ පුත්‍රයා මා කෙරෙහි පෙර සේ නොවන්නේ යයි කියා ගාථා පහක් කීවාය.
29. පියාණනි, (ඔබගේ පුතු වූ සොත්‍ථිසේන තෙමේ) පියුම් ගැබක මෙන් පැහැපත් මතුපිට සම ඇති අලංකාර ලෙස සැරසුනු සිහින් ඉඟ ඇති හංසයන්ගෙන් මෙන් මිහිරි ස්වර ඇති ස්ත්‍රීන් දකියි. ඈලාගේ මිහිරි ගී හා වාදනයන් අසා දැන් පෙර පරිදි මා කෙරෙහි නොපවතී.
30. පියාණනි, රනින් කරන ලද තනපට දරන්නා වූ මනා සිරුරු ඇති සරසන ලද මිනිස් දෙවඟනන් හා සමාන වූ නින්දා නොකරන අවයව ඇති ක්‍ෂත්‍රිය කන්‍යාවෝ සොත්‍ථිසේනට ප්‍රියයහ. ඒ ක්‍ෂත්‍රිය කන්‍යාවෝ ඔහු පොළඹවත්.
31. පියාණනි, ඉදින් මම පෙර යම් සේ වීද එසේ වනයෙහි නැවත ආහාර පිණිස හැසිරී ඒ ස්වාමියා පෝෂණය කරන්නේ නම් මට ගෞරව කරන්නේය. මට අවමන් නොකරන්නේය. පියාණනි, මෙයට වඩා මට එය උතුම් වන්නේය.
32. යම් හෙයකින් ආහාර පානයන් බොහෝකොට සූදානම් කර ඇති ගෘහයෙහි නොයෙක් ආභරණවලින් සැරසුන සියළු අංගයන්ගෙන් යුත් ස්ත්‍රිය ස්වාමියාට අප්‍රිය වන්නේ නම් ඇයට ගෙල වැල ලා මරණය ඊට වඩා උතුම් වේ.
33. තවද දිළිඳු වූ බැගෑපත් වූ නැළියක් හෝ සහල් නැත්තා වූ පැදුරම දෙවෙනි කොට ඇති ස්ත්‍රියක් වේද, ඇය ස්වාමියාට ප්‍රිය වූවාද සියළු අංගයන්ගෙන් යුත් අප්‍රිය වූ තැනැත්තියට වඩා දිළිඳු වූවා නමුත් යම් තැනැත්තියක් ප්‍රිය වූවාද ඇයම උතුම් වේ යනුයි.
එහි **පදුමුත්තරත්තචා** යනු පියුම් ගැබ හා සමාන උතුම් සිවිය ඇති. සියළුම ස්ත්‍රීන්ගේ සිරුරුවලින් රන්වන් පැහැය නික්මෙයි යයි දක්වයි. **විරාගිතා** යනු සැරසූ සිරුර ඇති හෝ සිහින් ඉඟ ඇති යන අර්ථයි. **හංස ගග්ගරා** යනු මිහිරි හඬ ඇති හංසයන් වැනි මෙබඳු ස්ත්‍රීන් දකී. **තාසං** යනු ඒ ඔබගේ පුත්‍රයා ඒ ස්ත්‍රීන්ගේ මිහිරි ගීතයන් වාදනයන් ආදිය අසා පියාණනි, දැන් මා කෙරෙහි පෙර පරිදි නොපවතී යයි කියයි. **සුවණ්ණ සංකච්ච ධරා** යනු රනින්ම කරන ලද තනපට හා අබරණ දරන්නා වූ. **අලංකතා** යනු නොයෙක් ආභරණයන්ගෙන් සැරසුනා වූ. **මානුසියච්ඡරූපා** යනු මිනිස්මය අප්සරාවන් උපමා කර ඇති. **සෙනොපියා** යනු සොත්‍ථිසේන රජුට ප්‍රිය වූ. **පටිලොභයන්ති නං** යනු ඔබගේ පුත්‍රයා පොළඹවත්.
**සචෙ අහං** යනු පියාණනි, ඉදින් මම පෙර පරිදි නැවත කුෂ්ට රෝගය නිසා වනයට පිවිසි ඒ සැමියා එසේම වනයෙහිදී පෝෂණය කරන්නේ නම් නැවතද ඔහු මා ගරු කරන්නේය. අවමන් නොකරන්නේය. ඒ මේ බරණැස් නුවර රාජ්‍යයටද වඩා ඒ වනයම උතුම් වන්නේය යි සමාන ස්වාමි බව පිළිබඳ ද්වේශයෙන් වියලෙන්නෙමියි දක්වයි. **යමන්නපානෙ** යනු යම් හෙයකින් ආහාරපානයන් **ඔහිතෙ** යනු තබන ලද පිළියෙල කරන ලද මෙයින් බොහෝ ආහාරපාන ඇති ගෙයක් දක්වයි. ඇගේ අදහස මෙයයි. යම් ස්ත්‍රියක් නිවසෙහි බොහෝ ආහාරපාන ඇති කල්හිද පුතුන් නැතිව හුදකලා වූවා හා සමාන වූවා. **විමට්ඨාභරණා** යනු නොයෙක් ආභරණයන්ගෙන් අලංකාර කරන ලද්දී සියළු ගුණාංගයන්ගෙන් යුක්ත වූවා නමුදු ස්වාමියාට අප්‍රිය වූවාද **අබජ්ක්‍ධ** බෙල්ලෙහි වැලකින් හෝ රැහැණින් හෝ බැඳ මරණයම ඒ ගෙයි වාසය කිරීමට වඩා උතුම් වේ යනුයි. **අනාළහියා** යනු නැළියක් හෝ සහල් නැති. **කටාදුතියා** යනු හෝනා පැදුරම දෙවනකොට ඇති. **සෙය්‍යා** යනු යම් තැනැත්තියක් බැගෑපත් වූවාද ස්වාමියාට ප්‍රිය වේනම් මෝතොමෝම උතුම් තැනැත්තියක යයි යනුවෙනි.
ඇය විසින් මෙසේ තමාගේ වියලෙන කරුණු තාපසයාට කී කල්හි තාපසයා රජු කැඳවා දරුව සොත්‍ථිසේනය, කුෂ්ට රෝගයෙන් මඩනා ඔබ වනයට පිවිසෙන කල්හි ඔබ සමග වනයට පිවිස ඔබට උපස්ථාන කරන්නී තමාගේ සත්‍යක්‍රියා බලයෙන් ඒ රෝගය සන්සිඳුවා යම් තැනැත්තියක් ඔබ රාජ්‍යයෙහි පිහිටීමට අවශ්‍ය කරුණු කළාද ඔබ ඇයගේ සිටි තැන හෝ හුන් තැන දන්නෙහිද ඔබ විසින් නුසුදුස්සක් කරන ලදි. ඔබ මිත්‍රද්‍රෝහී වූවෙහිය. මෙය පවිටු ක්‍රියාවෙකැයි කියා පුත්‍රයාට අවවාද කරමින් ගාථාවක් කීවේය.
34. යම් ස්ත්‍රියක් ස්වාමි පුරුෂයාට හිතැති වූවාද එබඳු ස්ත්‍රිය අතිශයින් දුර්ලභය. යම් ස්වාමිපුරුෂයෙක් ස්ත්‍රියට බැතිමත් වේද එබඳු පුරුෂයාද අතිශයින් දුර්ලභය. ඔබගේ භාර්යාව වූ සම්බුලා තොමෝ හිතැති වූවාය. සිල්වත්ය. රජතුමනි, සම්බුලාවන් කෙරෙහි දැහැමිව හැසිරෙව.
එහි අර්ථය දරුව, යම් ස්ත්‍රියක් ස්වාමි පුරුෂයාට හිතවත්ද, මොළොක් වූ සිත් ඇත්තීද අනුකම්පා කරන්නීද එවැනි ස්ත්‍රියද යම් පුරුෂයෙක් ස්ත්‍රියට බැතිමත්ද හිත ඇත්තේද කළගුණ දන්නේද මේ දෙදෙනාම දුර්ලභය. මේ සම්බුලා තොමෝ ඔබට හිතවත් වූවාය. සිල්වත් වූවාද වේ. එහෙයින් මැය කෙරෙහි දැහැමිව හැසිරෙව. කළගුණ දැන මෘදු වූ සිත් ඇත්තේ වෙහි. මැගේ සිත සන්තෝෂ කරව යනුවෙනි.
හෙතෙම මෙසේ පුත්‍රයාට අවවාද දී නැගිට ගියාය. රජු පියා ගිය කල්හි සම්බුලා දේවිය කැඳවා සොඳුර, මෙතෙක් කල් මා කළ දෝෂය ඉවසව. මෙතැන් පටන් සියළු සම්පත් ඔබටම දෙමියි කියා අවසාන ගාථාව කීවේය.
35. සොඳුර, ඉදින් ඔබ බොහෝකොට ලබන ලද සම්පත් ඇතිකල්හිද ඊර්ෂ්‍යාවෙන් යුක්ත වූවාම මරණයට පැමිණෙන්නෙහිය. මමද මේ රාජකන්‍යාවෝද යන සියල්ලෝම ඔබගේ වචනය කරන්නමෝ වෙමු.
එහි අර්ථය සොඳුරිය සම්බුලාවෙනි, ඉදින් ඔබ රත්රන් රැසෙහි තබා අභිෂේක කරන ලද්දීය. අගමෙහෙසි තනතුරු ලැබීම් වශයෙන් මහත් වූ සම්පත් ලබාද ඊර්ෂ්‍යාවෙන් බැසගත්තාහු මරණයට එළඹෙහි. මමද මේ රාජකන්‍යාවෝද යන සියල්ලෝම ඔබගේ වචනය කරන්නමෝ වෙමු. ඔබ සිතැඟි පරිදි මේ රාජ්‍යය විචාරවයි සියළු සම්පත් ඇයට දුන්නේය.
එතැන් පටන් දෙදෙනාම සමගිව එකට වසන්නාහු දන් දීම් ආදී පිං කර කම්වූ පරිදි මියපරලොව ගියාහුය. තාපසයා ධ්‍යාන අභිඥා උපදවා බ්‍රහ්මලෝකයට ගියේ වීය.
ශාස්තෲන් වහන්සේ ධර්මදේශනාව ගෙනහැර දක්වා මහණෙනි, දැන් පමණක් නොවේ. පෙරද මල්ලිකා දේවිය ස්වාමියා දෙවිකොට සැළකුවේම යයි කියා ජාතකය ගලපා වදාළ සේක. එකල්හි සම්බුලා දේවිය මල්ලිකා වූවාය. සොත්‍ථිසේන රජු කොසොල් රජු වීය. පියා වූ තාපසයා මම ම වීමි යයි වදාළ සේක.
**අප්පමාදො** යන මේ ගාථාව ශාස්තෲන් වහන්සේ ජේතවනයෙහි වාසය කරන සේක් රජවරුන්ට දියයුතු අවවාදයක් අරභයා දේශනා කළ සේක. රාජෝවාද ජාතකය යට විස්තර කරන ලද්දේය. අතීතයෙහි කම්පිල්ල රට උත්තර පඤ්චාල නගරයෙහි පඤ්චාල නම් රජු අගතිගාමී වූයේ අධර්මයෙන් ප්‍රමාදී වී රාජ්‍යය කරවීය. ඉක්බිති ඔහුගේ ඇමතිවරු ආදී සියල්ලෝද අධාර්මිකයෝම වූහ. බදුබරින් පීඩාවට පත්වූ රටවැසියෝ අඹුදරුවන් ගෙන වනයෙහි මෘගයෝ මෙන් හැසිරුනහ. ගම්තැනෙහි ගමක් නම් නොවීය. මිනිස්සු රාජපුරුෂයන්ට බියෙන් දවල් කාලයෙහි ගෙවල වසන්නට නොහැකි වෙති. ගෙවල් කටු අතු ආදියෙන් වටකර අරුණ නැගෙන විටම වනයට පිවිසෙත්. දවල් කාලයෙහි රාජපුරුෂයෝ විලෝපනය කරති. රාත්‍රියෙහි සොරු එසේ කරති. එකල්හි බෝධිසත්ත්වයන් වහන්සේ පිටත නගරයෙහි ගඳතිඹිරි ගසෙක දේවතාවා වී උපන් සේක. වසරක් පාසා රජුගේ සමීපයෙන් සහසක් වටිනා පූජා කර්මයක් ලබයි. හෙතෙම මෙසේ සිතුවේය. මේ රජු ප්‍රමාද වූයේ රාජ්‍යය කරවයි. සියළු රට විනාශ කරන්නේය. මා හැර අනිකෙක් රජු සුදුසු තන්හි පිවිසවන්නට සමර්ථ අයෙක් නම් නැත. මට උපකාරක වූ මොහු වසරක් පාසා දහසක් වටනා පූජාවෙන් පිදීය. ඔහුට අවවාද කරන්නෙමියි හෙතෙම රාත්‍රී කාලයෙහි රජුගේ සිරියහන් ගැබට පිවිස හිස පැත්තෙහි සිට ආලෝකයක් විහිදුවා අහසෙහි සිටියේය.
රජු ළහිරු මණ්ඩලයක් මෙන් දිළියෙන්නා වූ ඔහු දැක ඔබ කවරෙක් වෙහිද? කවර කරුණක් නිසා මෙහි ආවෙහිදැයි විචාළේය. හෙතෙම ඔහුගේ වචනය අසා මහරජතුමනි, ගඳ තිඹිරිගසේ දේවතාවා වෙමි. ඔබට අවවාදයක් දෙන්නෙමියි පැමිණියේ වෙමි. කවර අවවාදයක් දෙන්නෙහි දැයි ඇසීය. මෙසේ කී කල්හි මහබෝසත් තෙමේ මහරජතුමනි, ඔබ ප්‍රමාද වී රාජ්‍යය කරහිය. එනිසා ඔබගේ මුළුරටම නැසුනේය. විලෝපනය කලාක් මෙන් නැසුනේය. රජවරු ප්‍රමාදයෙන් යුතුව රාජ්‍යය කරන්නාහු සියළු රටවැසියන්ගේ ස්වාමිවරු නොවෙති. මෙලොව විනාශයට පත් වී පරලොවදී නැවත මහා නිරයෙහි උපදිත්. ඔවුන් ප්‍රමාදයට පත්වූ කල්හි ඔහුගේ ඇතුළත ජනයාද පිටත ජනයාද ප්‍රමාද වූවෝම වෙති. එහෙයින් රජු විසින් අතිශයින් අප්‍රමාදී වූවෙකු විය යුතු යයි කියා ධර්ම දේශනාව එළවා පිහිටුවමින් මෙසේ කීවේය.
1. පමානොවීම නිවනට කරුණු වේ. ප්‍රමාදය මරණයට කරුණු වේ. අප්‍රමාදී වූවෝ නොමැරෙත්. යමෙක් පමා වූවාහුද ඔවුහු මළ අය වැනියහ.
2. මදයෙන් ප්‍රමාදය ඇති වේ. ප්‍රමාදයෙන් විනාශය හටගනී. විනාශයෙන් ද්වේෂයෝ හටගනිත්. රට පෝෂණය කරන රජතුමනි, මදයට පත් නොවෙව.
3. ප්‍රමාද වූ බොහෝ ක්‍ෂත්‍රියයෝ වස්තුවද රටද යන මෙයින් පිරිහුණහ. තවද ගම්දෙටුවෝ ගමින්ද පැවිද්දෝද ගිහිගෙයි වැස්සෝද පිරිහුණාහ.
4. රට වඩන්නා වූ රජතුමනි, ප්‍රමාද වූ ක්‍ෂත්‍රියයාගේ රටෙහි සියළු භෝගයෝ වැනසෙත්. රජුට එය දුකකැයි නියනු ලැබේ.
5. මහරජතුමනි, සීමාව ඉක්මවා පමා වන්නෙහි නම් මෙය පැරණි රජවරුන්ගේ ස්වභාවය නොවේ. සමෘද්ධිමත් වූ පොහොසත් වූ ඒ ජනපදය සොරු වනසත්.
6. රට විලෝපනය කරන කල්හි ඔහුට පුත්‍රයෝ නොවන්නාහ. රන් නොවන්නේය. ධනය නොවන්නේය. සියළු භවභෝග සම්පතින් පිරිහෙන්නේය.
7. සියළු සම්පත්තීන්ගෙන් පිරිහුන ක්‍ෂත්‍රිය රජුගේද නෑදෑ මිතුරෝද හිතවත්තුද ඔහු ගරු කටයුත්තෙකු කොට නොසිතති.
8. ඇතුරුවෝද බලසෙනගෙහි යුක්ත වූවෝද රියකරුවෝද පාබල සේනාවෝද ඔහු ඇසුරු කර ජීවත් වන්නාහු නමුත් ඔහු ගරු කටයුත්තෙකු කොට නොසිතන්නේය.
9. මනාව සංවිධානය නොකළ කර්මාන්ත ඇති නපුරු මන්ත්‍රණ ඇති මන්ත්‍රීවරුන්ගෙන් යුත් නුනුවණැති මෝඩයා සර්පයා දිරාගිය හැව මෙන් සම්පත (ශ්‍රීකාන්තාව) අත්හරී.
10. මනාව සංවිධානය කළ කර්මාන්ත ඇති කලට නැගී සිටින්නා වූ අනලස් වූ රජුට වෘෂභයෙකුගෙන් යුතු ගවරැළ මේ සියළු සම්පත් වැඩේ.
11. මහරජතුමනි, තොරතුරු ඇසීම සඳහා රටෙහිද ජනපදයන්හිද හැසිරෙව. එහි තොරතුර දැකද අසාද අනතුරුව ඒ අනුව පිළිපදුව යනුවෙනි.
එහි **අප්පමාදො** යනු සිහියෙන් වෙන් නොවූයේ. **අමතපදං** යනු අමාවට නිවනට කරුණු අවබෝධයට කාරණය. **මච්චුනො පදං** යනු මරණයට කාරණය. ප්‍රමාද වූ තැනැත්තා විදර්ශනා වඩා නැවත පිළිසිඳ නොගන්නා බවට පත් වීමට නොහැකි වන්නේ නැවත නැවත සසර උපදින්නේද වේ. මැරෙන්නේද වේ. එහෙයින් ප්‍රමාදය මරණයට හේතු වේ නම් වෙයි. **නමීයන්ති** යනු විදසුන් වඩා නැවත පිළිසිඳ නොගන්නා බවට පත්වී නැවත සසර නොඋපදින හෙයින් මිය නොයත් නම් වේ. **යෙ පමන්තා** යනු මහරජතුමනි, යම් පුද්ගලයෝ ප්‍රමාද වූවාහුද ඔවුහු මළ අය යම්සේද එසේම දත යුත්තාහ. කුමක් හෙයින්ද කාර්ය සාධනය නොකරන හෙයිනි. මළ තැනැත්තාටද මම දන් දෙන්නෙමි. සිල් රකින්නෙමි. පෙහෙවස් කරන්නෙමි. සුසිරිත් දහම් පුරන්නෙමියි සිතා බැලීමක් හෝ පැතීමක් හෝ නැගී සිටීමක් හෝ නැත. පමා වූවහුට අප්‍රමාදී බැවින් පහවූ දැනීම් ඇති හෙයිනි. එහෙයින් මේ දෙදෙනාම එක හා සමාන වේ.
**මදා** යනු මහරජතුමනි, නිරෝගී බව යොවුන් බව හා ජීවිත මද සංඛ්‍යාත වූ තුන්වැදෑරුම් මදයෙන් ප්‍රමාදය හටගනී. මදයෙන් මත්වූ ප්‍රමාදයට පත්වූ හෙතෙම පරපණ නැසීම ආදී පව්කම් කරයි. ඉක්බිති රජවරු ඔහු හිස සිඳුවත් හෝ නසත් ඔහුගේ සියළු ධනය පැහැර ගනිත්. මෙසේ ඔහුගේ ප්‍රමාදය නිසා නෑයන්-ධනය-ජීවිතයේ හානිය ඇති වෙයි. නැවත හෙතෙම ධනහානියට හෝ කීර්ති හානියට පත් වූයේ ජීවත් වීමට නොහැකි වන්නේ දිවිපැවැත්ම සඳහා කාය දුශ්චරිත ආදිය කරයි. මෙසේ ඔහුගේ හානියෙන් ද්වේෂයෝ හටගනිත්. එහෙයින් එය කියමි. **මාමදො භරතූසහ** යනු රට පෝෂණය කරන ප්‍රධානිය, රජතුමනි, ප්‍රමාද නොවව යන අර්ථයි. **අත්‍ථං රට්ඨං** යනු ජනපදවාසීන්ගේ අභිවෘද්ධියද සියළු රටද බොහෝකොට ප්‍රමාද වන්නෝ පිරිහෙලන්නාහුය. එය ප්‍රකටවීම සඳහා ක්‍ෂාන්තිවාදී ජාතකය, මාතංග ජාතකය, භරු ජාතකය, සරභංග ජාතකය, චේතිය ජාතකය යන මේ ජාතක කථා කිවයුතු වෙයි. **ගාමිනො** යනු ගම්දෙටුවෝද ඔවුන්ගේ ගම් බෙහෙවින් ප්‍රමාද වීමේ දෝෂයෙන් සින්දාහු. පිරිහීමට පත් කලාහු විනාශ කළාහු වෙති. **අනාගාරා** **අගාරිනො** යනු පැවිද්දෝ පැවිදි ප්‍රතිපත්තියෙන්ද ගිහියෝ ගිහිගෙයි වාසයෙන්ද ධාන්‍ය ආදියෙන්ද බොහෝකොට සින්දාහු පිරිහුනාහු යයි කියයි. **තං වුච්චතෙ අඝං** යනු මහරජතුමනි, කීර්තියෙන් හා සම්පතින් පිරිහීම රජුට දුකක් යයි කියනු ලැබේ. සම්පත් නැති හෙයින් ධනය නැති අයගේ කීර්තිය නැසෙයි. පිරිහුනු කීර්ති ඇති තැනැත්තා මහත් වූ දුකට පැමිණෙයි.
**නෙස ධම්මො** යනු මහරජතුමනි, මෙය පැරණි රජවරුන්ගේ ස්වභාවය නොවේ. **ඉද්ධං ඵීතං** යනු කෑම බීම ආදියෙන් සමෘද්ධ වූ රන්රිදී ආදියෙන් පිරුණු. **න තෙ පුත්තා** යනු මහරජතුමනි, පරපුර පාලනය කරන්නා වූ පුත්‍රයෝ ඔබට නොවන්නාහ. රටවැසියෝ මෙතෙම අධාර්මික රජුගේ පුත්‍රයාය. කිම අපට යහපතක් කරන්නේද මොහුට සේසත නොදෙන්නෙමු යයි සේසත නොදෙත්. එසේම ඔවුන්ට පරපුර රකින්නා වූ පුත්‍රයෝ නොවෙත්මය. **පරිජිනං** යනු පිරිහුන. **රාජානං වා** යනු ඉදින් හෙතෙම රජු වේද අනතුරුව රජුන් හා සමාන වූ ඔහු. **මානියං** මෙතෙම රජුයයි ගෞරව පෙරදැරි සිතින් බුහුමන් කළයුත්තෙකු කොට නොසිතයි. **උපජීවන්තා** යනු ඇසුරු කර ජීවත් වන්නා වූ ජනයෝද ගෞරව පෙරදැරි සිතින් බුහුමන් කටයුත්තෙකු කර නොසිතත්. කවර කරුණින්ද? නොදැහැමි බව නිසාය.
**සිරී **යනු කීර්ති හා සම්පත්. **තචං** යනු සර්පයා යම් සේ දිරාගිය සමට පිළිකුල් කරමින් අත්හරීද නැවත ඒ දෙස නොබලයිද මෙසේ ශ්‍රී කාන්තාව එබඳු වූ රජුන් අත්හරී. **සුසංවිහිත කම්මං** යනු කය ආදී දොරටුවලින් පවිටු කටයුතු නොකරන**. අභිවඩ්ඪන්ති** යනු ඉදිරියට යන්නහු වැඩෙත්. **සඋසභාමිව** යනු වෘෂභයෙකු සහිත ගවරැළක් මෙන් අප්‍රමාදී වූවහුගේ සම්පත් ප්‍රධානී වූ වෘෂභයෙකු ඇති ගව සමූහයා මෙන් වැඩෙත්. **උපස්සුති** යනු ජනපදයන්හි පැවැත්ම ශ්‍රවණය කිරීම පිණිස තමාගේ මුළු රටෙහිමද ජනපදයන්හිද චාරිකාවෙහි හැසිරෙව. **තත්‍ථ** යනු ඔහු රට තුළ හැසිරෙන්නේ දැකිය යුතු දේ දැක, ඇසිය යුතු දේ අසා තමාගේ හොඳ නරක ප්‍රත්‍යක්‍ෂ කර අනතුරුව තමාට හිත වූ පිළිවතෙහි පිළිපන්නෙහිය.
මෙසේ මහබෝසත් තෙමේ ගාථාවන් එකොළෙසකින් රජුට අවවාද කර යව ප්‍රමාද නොකර පරීක්‍ෂා කරව. රට නොනසුව යයි කියා සිය වාසස්ථානයටම ගියේය. රජුද ඔහුගේ වචනය අසා සංවේගයට පත්වූයේ දෙවන දවස්හි රාජ්‍යය ඇමතිවරුන්ට පවරා දී පුරෝහිතයා සමග කල් ඇතිවම පෙරදිග දොරටුවෙන් නගරයෙන් නික්මී යොදුනක් පමණ ගියේ එහි ගම්වැසි එක් මහල්ලෙක් වනයෙන් කටු අතු ගෙනවුත් ගෙදොර වටකර වසා අඹුදරුවන් ගෙන වනයට පිවිස සවස රාජපුරුෂයන් ගිය කල්හි තමන්ගේ ගෙදරට පැමිණෙන්නේ ගෙදොරහිදී පාදයන් කටුවලින් විදිනු ලද කල්හි උක්කුටිකව හිඳ කටුව බැහැර කරමින්
12. යම්සේ මම අද කටුවකින් විදුනා ලද්දේ යම් සේ දුක් විඳිමිද මෙසේ පඤ්චාල රජු යුද්ධයෙහිදී හීයෙන් විදින ලද්දේ දුක් විදීවා.
මේ ගාථාවෙන් රජුට බැන වැදුනේය. ඒ බැනවැදීම බෝසතුන්ගේ ආනුභාවයෙන්ම වීය. බෝසතුන් විසින් අධිගෘහිත වූයේම ඔහු බැනවැදුනේ යයි දතයුතුය. ඒ වේලාවෙහි රජුද පුරෝහිතයාද අප්‍රසිද්ධ වේශයෙන් ඔහු සමීපයෙහිම සිටියාහුය. අනතුරුව පුරෝහිතයා ඔහුගේ වචනය අසා වෙනත් ගාථාවක් කීවේය.
13. වයසට ගියේ දුර්වල වූ ඇස් ඇත්තෙහිය. රූපය මනාව නොදක්නෙහිය. යම් හෙයකින් ඔබගේ කටුවක් ඇනුනේය යන මෙහි බ්‍රහ්මදත්ත රජුගේ කවර වරදක්ද?
එහි **මග්ගෙය්‍ය** යනු විදින්නේය. මෙය කියන ලද්දේ වෙයි. ඉදින් ඔබ තමාගේ අසමත් බව නිසා කටුවකින් විදින ලද්දේ වෙයි. යම් හෙයකින් රජුට දෝෂාරෝපණය කරහිද මෙහිලා රජුගේ කවර වරදක් ද? රජු විසින් කටුව බලා ඔබට කිවයුතුදැයි යනුවෙනි.
මහල්ලා ඒ අසා ගාථා තුනක් කීවේය.
14. බ්‍රාහ්මණය, යම්බඳු වූ මම මාර්ගයෙහිදී කටු ඇනුනෙම් වේද මෙහිලා බ්‍රහ්මදත්ත රජුගේ දෝෂයෝ වෙති. ජනපදවැසියෝ රජු විසින් නොරක්නා ලදහ. නොදැහැමි බදුවලින් ඔවුහු නසන ලදහ.
15. රාත්‍රියෙහිදී සොරු කති. දවල් කාලයෙහි බදුගන්නෝ කති. පවිටු රජුගේ රටෙහි ජනයාද අධාර්මික වෙයි.
16. දරුව, මිනිස්සු මෙබඳු බියෙන් තැතිගත්තාහු කටු ගෙනවුත් දොර අවුරා සැඟවී සිටිය හැකි තැන් කරත්.
එහි **බවෙහත්‍ථ** යනු බ්‍රාහ්මණය, ඒ මම කටු සහිත මාර්ගයෙහි වැටුනේ හුන්නේ මෙහිලා බ්‍රහ්මදත්ත රජුගේ දෝෂයෝ බොහෝ වෙත්. ඔබ මෙපමණක් කල් රජුගේ දෝෂයෙන් මා කටු සහිත මාර්ගයෙහි හැසිරෙන බව නොදන්නෙහිද ඔහුගේ **අරක්ඛිතා ජානපදා -පෙ- කණ්ටකං** යනු වේ. **ඛාදන්ති** පැහැර ගනිති. **තුණ්ඩියා** යනු හිංසාකිරීම් බන්ධනයට පත් කිරීම් ආදියෙන් පීඩාකොට නොදැහැමි ලෙස බදු ගන්නා වූ. **කූට රාජස්ස** යනු පවිටු රජුගේ. **අධම්මිකො** යනු පිළිසන් වූ කර්මාන්ත ඇති. **තාත** යනු පුරෝහිතයා අමතයි. **මානවා** යනු මිනිස්සු. **නිල්ලෙකානි** යනු සැගවෙන තැන්. **වනෙ ආහත්‍ව කණ්ටකං** කටු ගෙනවුත් දොර වසා ගෙය අත්හැර අඹුදරුවන් ගෙන වනයට පිවිස ඒ වනයෙහි තමාගේ සැඟවෙන තැන් කරත්. තවද වනයෙහි යම් කටුවක් වේද එය ගෙනවුත් ගෙවල් ඉන් වටකරත්. මෙසේ රජුගේම වරදින් කටුවලින් විදින ලද්දේ වෙමි. මෙබඳු වූ රජුට පිහිටක් නොවව.
රජු ඒ අසා පුරෝහිතයා අමතා පුරෝහිතය, මහල්ලා සුදුසු වූවක් කියයි. වරද අපගේමය. එව පෙරළා යමු. දැහැමින් රාජ්‍යය කරවන්නෙමුයි කීවේය. බෝධිසත්ත්වයෝ පුරෝහිතයාගේ ශරීරයෙහි ආවේශ වී අන් තැනකටද ගොස් “පරීක්‍ෂා කරමු මහරජතුමනි” යයි කීහ. ඔවුහු ඒ ගමින් අන් ගමකට යන්නාහු අතරමග එක් මැහැල්ලකගේ ශබ්දයක් ඇසුවාහුය. ඇය එක්තරා දිළිඳු ස්ත්‍රියකි. වැඩිවියට පත් දුවණිවරු රකින්නී ඈලාට වනයට යන්නට නොදෙයි. තමා වනයෙන් දරද අතුද ගෙනවුත් දුවණිවරුන් පෝෂණය කරයි. ඇය එක් දිනක් වනලැහැබකට නැග අත්තක් කඩා ගන්නී පෙර‍ළෙමින් බිම වැටී රජුට මරණයෙන් බැන වදින්නී.
17. යම්හෙයකින් යම් රජෙකුගේ රටෙහි කුමාරිකාවෝ සැමියන් නැතිව මහළු වෙත්ද, ඒ බ්‍රහ්මදත්ත රජු කවරදා නම් මැරෙන්නේද?
යන ගාථාව කීවේය.
එහි **අප්පතීකා** යනු සැමියන් නැත්තාහු. ඉදින් ඈලාට සැමියෝ වෙත් නම් මා පෝෂණය කරන්නාහුය. පවිටු රජුගේ රාජ්‍යයෙහි මම දුක් අනුභව කරමි. මෙතෙමේ කවදා මැරෙන්නේදැයි මෙසේ බෝසතුන්ගේ අනුහසින් ඔහුට ආක්‍රෝශ කළේය.
ඉක්බිති පුරෝහිතයා ඇය වලක්වමින් ගාථාවක් කීවාය.
18. නපුරු වචන කීමට දක්‍ෂ තැනැත්තිය, ඔබ විසින් නපුරු වචනයක්ම කියන ලදි. කවර නම් රටක රජවරු කුමාරිකාවන්ට සැමියන් සොයනු ලබයිද?
මැහැල්ලිය ඔහුට ගාථා දෙකක් කීවාය.
19. බ්‍රාහ්මණය, මම යහපත සහිත වචන කීමෙහි දක්‍ෂයෙක් වෙමි. මවිසින් නපුරක් නොකියන ලදි. රජු විසින් රටවැසියෝ රක්නා නොලදහ. අධර්මයෙන් ගනු ලබන සුංවත් වලින් නසන ලදහ.
20. රාත්‍රියෙහි සොරු කති. දවල් කාලයෙහි බදුගන්නෝ කති. නොදැහැමි රජුගේ රටෙහි බොහෝ ජනයා අධාර්මික වෙයි. ජීවත්වීම අපහසු වූ කල්හි අඹුවන් පෝෂණය කිරීමට අපහසු කල්හි කුමාරිකාවෝ කොහෙන් සැමියන් ලබත්ද?
එහි **කොචිදත්‍ථපදා** යනු මම වැඩ සහිත පදයන්හි කරුණු සහිත පදයන්හි ප්‍රවීණයෙක්මි. දක්‍ෂයෙක්මි. ඔබ මෙසේ පවිටු රජු ප්‍රශංසා නොකරව. **දුජ්ජීවෙ** යනු රටවැසියන් අපහසුවෙන් ජීවත් වියයුතු කල්හි අඹුවන් පෝෂණය කිරීම අපහසු වූ කල්හි බියෙන් තැතිගත් මිනිසුන් වනයෙහි වසන කල්හි **කුතො භත්තා කුමාරියො** යනු කුමාරිකාවෝ කොහෙන් සැමියන් ලබන්නෝ දැයි යන අර්ථයි.
ඔවුහු ඇයගේ වචනය අසා මැය සුදුස්සක් කියයි යයි කියමින් ඉදිරියට යන්නෝ එක් ගොවියෙකුගේ ශබ්දය ඇසුවාහුය. ඒ සීසාන්නහුගේ සාලිය නම් වූ ගොනා හීවැලෙන් ගසන ලද්දේ හොවී. හෙතෙම රජු බැන වඳිමින්.
21. යම් සේ මේ සාලිය නම් වූ ගොනා හීවැලෙන් පහරදෙන ලද්දේ බැගෑපත්ව නිදයිද මෙසේ පඤ්චාල රජු යුද්ධයෙහිදී ආයුධයෙන් පහරදෙන ලද්දේ (පොළොවෙහි) සයනය කෙරේවා.
යන ගාථාව කීවේය.
එහි **යථා** යනු වේදනාවට පත් වූ මේ සාලිය නම් ගොනා සයනය කරයිද එසේ සයනය කෙරේවා යන අර්ථයි.
ඉක්බිති පුරෝහිතයා ඔහු වලක්වමින්
22. යම්බඳු වූ ඔබ තමා තමාටම අපරාධය කර රජුට ශාප කරහිය. එම්බා මනුෂ්‍යය, ඔබ නොදැහැමි ලෙසින් බ්‍රහ්මදත්ත රජුට කිපෙහිය.
යන ගාථාව කීවේය. එහි **අධම්මෙන** යනු නොකරුණින් නුසුදුසු අයුරින්
ඒ අසා හෙතෙම ගාථා තුනක් කීවේය.
23. බ්‍රාහ්මණය, මම දැහැමි පදනමින් බ්‍රහ්මදත්ත රජුට කිපෙමි. ජනපදවැසියෝ ආරක්ෂා නොකරන ලදහ. ඔවුහු අධාර්මික අය බදුවලින් නසන ලදහ.
24. රාත්‍රියෙහිදී සොරු කති. දවල් කාලයෙහි අයබදු ගන්නෝ කති. පවිටු රජුගේ රටෙහි ජනයා බෙහෙවින් අධාර්මික වෙති.
25. එම්බා බමුණ, ඒ මගේ භාර්යාව නැවත පිසන ලද්දී නොකල්හි බත් ගෙන ආවාය. මම බත් ගෙන එන්නිය බලාපොරොත්තු වූයෙමි. අනතුරුව සාලිය ගොනා හීවැලෙන් පහරදෙන ලද්දේ වෙමි.
එහි **ධම්මෙන **යනු කරුණු සහිතවම, කරුණු රහිතව දොස් පවරයි යනුවෙන් හැගීමක් නොකරව. **සා නූන පුන රෙ පක්කා විකාලෙ** **භත්ත මාහරි** යනු බ්‍රාහ්මණය, මට බත් ගෙන එන්නා වූ ඒ ස්ත්‍රිය උදෑසනම මා සඳහා බත් පිසගෙන එන්නී නොදැහැමි වූ බදු කරන්නා වූ බ්‍රහ්මදත්ත රජුගේ දාසයන් විසින් හිරිහැරයට පත් කළා වන්නේය. ඔවුන්ට ආහාර දී නැවත මට බත් පිසුවේ වන්නීය. ඒ කරුණින් නොකල්හි බත් ගෙන ආවාය. අද නොකල්හි ගෙන ආවා යයි සිතා බඩසයින් පීඩාවට පත් වූ මම ඒ බත් ගෙන එන්නිය බලමින් සිටින්නෙම් නොකරුණින් ගොනුන්ට කෙවිටින් ගැසුවෙමි. එහෙයින් මොහු පය ඔසවා නගුල් තලයට ගසන්නේ **හතො ඵාලෙන සාලියො** යනු එහෙයින් මවිසින් මොහු නගුල් තලයෙන් පහරදෙන ලද්දේ යයි හැඟීමක් නොකරව. පවිටු රජු විසින්ම පහරදෙන මොහු නසන ලද්දේය. එනිසා ඔහුගේ ගුණ නොකියව යනුයි.
ඔවුහු ඉදිරියට ගොස් එක් ගමක වාසය කළාහුය. දෙවන දවස්හි උදෑසනම එක් කපටි දෙනක් කිරි දොවින්නාට පයින් ගසා කිරි සමග වැට්ටවීය. හෙතෙම බ්‍රහ්මදත්ත හට ආක්‍රෝශ කරමින් ගාථාවක් කීවේය.
26. යම් සේ මම අද දෙන විසින් පහරදෙන ලද්දෙම්ද මගේ කිරි පෙරළන ලදද මෙසේ පඤ්චාල රජු යුද්ධයෙහිදී කඩුවෙන් පහර දෙන ලද්දේ නැසේවා යනුවෙනි.
ඒ අසා, [missing trans]
26. දෙන කිරි බඳුන පෙරළුවාය. ගොපල්ලාට හිංසා කළාය යන යමක් වේද පිංවත එහිලා යම්හෙයකින් අපගේ බ්‍රහ්මදත්ත රජුට නින්දා කරහිද ඒ කවර හෙයින්ද?
බ්‍රාහ්මණයා ඒ ගාථාව කී කල්හි හෙතෙමේ ගාථා තුනක් කීවේය.
27. බ්‍රාහ්මණය, පඤ්චාල රජු නින්දා කටයුත්තේය. බ්‍රහ්මදත්ත රජු විසින් ජනපදවැසියෝ නොරක්නා ලදහ. ඔවුහු අධාර්මික අයබදු වලින් නසන ලදහ.
28. රාත්‍රියෙහිදී සොරු කති. දවල් කාලයෙහි බදු අයකරන්නෝ කති. පවිටු රජුගේ රටෙහි වැසියා බෙහෙවින් අධාර්මික වෙයි.
29. සැරපරුෂ වූ පැන දුවන්නා වූ ගවදෙන යම්හෙයකින් අපි පෙර නොදෙව්වෙමුද, මේ දැන් කිරි කැමති රාජ පුරුෂයන් වෙතින් පීඩාවට පත් වූවා වූ ඇය (අපි) දොවමු.
එහි **චණ්ඩා** යනු පරුෂ වූ. **අටනකා** යනු පලායන සුළු වූ. **ඛීරකාමෙහි** යනු බොහෝ කිරි ගෙන්වාගන්නා වූ අධාර්මික රාජපුරුෂයන් වෙතින් පීඩාවට පත් වූවා වූ ඈලා (අපි) දොවමු. ඉදින් ඒ රජු දැහැමිව රාජ්‍යය කරන්නෙහි නම් අපට මෙබඳු බියක් නොපැමිණෙන්නේය යනුයි.
ඔවුහු සුදුස්සක්ම කියයි යයි ඒ ගමෙන් නික්මී මහමගට පැමිණ නගරයට අභිමුඛව ගියාහුය. එක් ගමක්හිදී කඩුවක් ගත් එක් බදු අය කරන්නෙක් ආයුධයෙන් එක් තරුණ වසු පැටියෙකු මරා සම ගත්තේය. වසුපැටියාගේ මව වූ ගවදෙන පුත්‍ර ශෝකයෙන් තණකොළ නොකයි. පැන් නොබොයි. වැළපෙමින්ම ඇවිදියි. ඒ දැක ගම්දරුවෝ රජුට නින්දා කරන්නාහු ගාථාවක් කීවාහුය.
30. යම් සේ මේ ගවදෙන බැගෑපත් වූවා පුතුගෙන් වියෝ වූවා ඔබනොබ දුවයිද මෙසේ පඤ්චාල රජුද පුත්‍රයාගෙන් වෙන් වූයේ හඬාවා. වියලේවා.
එහි **පරිධාවති** යනු වැලපෙමින් දුවයි.
අනතුරුව පුරෝහිතයා අනික් ගාථාවක් කීවේය.
31. යම් හෙයකින් ගවයා ගවපාලකයා වෙත ගැවසෙන්නේද ඔහුට හඬාන්නේද මෙහිලා බ්‍රහ්මදත්ත රජුගේ කවර නම් අපරාධයක් ඇත්තේද?
එහි **පබ්භම්‍යෙ රවෙය්‍යවා** යනු සමීපයෙහි ගැවසෙන්නේද මහ හඬින් කෑගසන්නේද හෝ මෙය කියන ලද්දේ වෙයි. දරුවෙනි, ගවයා වූ කලී ගව පාලකයාගේ ගවයන් රකින්නාගේම වෙතට දුවයි. තණකොළ නොකයි. මෙහි රජුගේ කවර නම් අපරාධයක්ද?
අනතුරුව ගම් දරුවෝ ගාථා දෙකක් කීවාහුය.
32. මහා බ්‍රාහ්මණය බ්‍රහ්මදත්ත රජුගේ අපරාධය නම් (ඔහු විසින්) ජනපදවැසියෝ නොරක්නා ලදහ. අධාර්මික අයබදුවලින් නසන ලදහ.
33. රාත්‍රියෙහි සොරු කති. දවල් කාලයෙහි බදු අයකරන්නෝ කති. පවිටු රජුගේ රටෙහි ජනයා බොහෝකොට අධාර්මික වෙයි. (යම් හෙයකින්) කිරි බොන ප්‍රජාව නසයි නම් අප කෙසේ දෝෂාරෝපණය නොකරමුද?
එහි **මහාබ්‍රහ්මෙ** යනු මහා බ්‍රහ්මණය, **රාජිනො** යනු රජුගේ **කථං** **නො** යනු කෙසේ නම්, කිනම් වූ කරුණකින් **ඛීරපා හඤ්ඤතෙ** **පජා** යනු පවිටු රජුගේ වශයෙහි පවත්වන්නා වූ ඔවුන් විසින් කිරි බොන්නා වූ වසුපැටියා නසයි. දැන් ඒ ගවදෙන පුත්‍ර ශෝකයෙන් වැළපෙයි. ඒ රජුද ගවදෙන මෙන් වැලපේවා යයි රජුට ආක්‍රෝශ කළාහුමය.
ඔවුහු යහපත් වූ කරුණක්ම කියහු යයි ගියාහුය. අතරමග එක් වියලි පොකුණක කපුටෝ හොටයෙන් විද මැඩියන් කති. බෝධිසත්ත්වයා ඔවුන් එතැනට පැමිණි කල්හි තමාගේ ආනුභාවයෙන් මැඩියන් ලවා
34. යම්හෙයකින් අද වනයෙහි උපන් මම ගම්වැසි කපුටන් විසින් කනු ලබන්නෙම්ද මෙසේ පඤ්චාල රජු යුද්ධයෙහිදී පුතුන් සහිත වූයේ නසනුයේ කනු ලබාවා.
යයි රජුට නින්දා කරවීය.
එහි **ගාමකෙහි** යනු ගම්වැසි වූ කපුටන් විසින්.
ඒ අසා පුරෝහිතයා මැඩියන් සමග කථා කරමින් ගාථාවක් කීවේය.
35. මැඩිය, මිනිස්ලොව රජවරු සියළු සත්ත්වයන් පිළිබඳ ආරක්ෂාව නොපිහිටුවති. මෙපමණකින් රජු අධර්මයෙහි හැසිරෙන්නේ නොවෙයි. යම්හෙයකින් කපුටෝ ජීවත් වන්නා වූ ඔබ වැන්නවුන් කන්නාහු වෙති.
එහි **ජීවං** යනු ජීවත්වන. **ආදෙය්‍යුං** යනු කන්නාහුය. **ඛංකා** යනු කපුටෝ. මෙපමණකින් රජු අධාර්මික වූයේ නම් නොවෙයි. කිම රජු විසින් වනයට පිවිස ඔබ රකිමින් හැසිරෙන්නට හැකිද යනුයි.
ඒ අසා මැඩියා ගාථා දෙකක් කීවේය.
36. බ්‍රාහ්මණය, ඔබ ඒකාන්තයෙන් නොදැහැමි ස්වභාව ඇත්තෙකි. රජුට ප්‍රිය වූවක්ම කියහිය. බොහෝ සතුන් විනාශ කරන කල්හි අතිශයින් දොස් කිවයුතු රජු පුදන්නෙහිය.
37. ඉදින් බ්‍රාහ්මණය, මේ රට යහපත් රජෙක් ඇති සමෘද්ධිමත් සතුටින් පිරුණු ප්‍රසන්න රාජ්‍යයක් වන්නේ නම් කවුඩෝ අග්‍ර පිණ්ඩය කා වාසය කරත්. කවුඩෝ මා වැනි වූ ජීවත් වන්නවුන් නොකන්නාහුය.
එහි **බ්‍රහ්මචාරී **යනු පුරෝහිතයාට ගර්හා කරමින් එසේ කීවේය. **ඛත්තියස්ස** යනු මෙබඳු වූ පවිටු රජුගේ. **විලුම්පමානාය** යනු විනාශ කරනු ලබන්නා වූ මෙයම හෝ පෙළ වෙයි. **පුථුප්පජාය **යනු මහත් වූ සත්ත්ව සමූහයා විනාශවනු ලබන කල්හි. **පූජේසි **යනු ප්‍රශංසා කරහි. **සුරජ්ජකං** යනු ඡන්‍ද (ආශාව) ආදී වශයෙන් අගතියට නොගොස් දසරාජ ධර්මයන් කෝප නොකරන රජු විසින් රකිනු ලබන්නා වූ ඉදින් මෙය යහපත් රජෙක් ඇති රටක් වන්නේය. **ඵීතං** යනු වැසි මනාව නොපවත්නා කල්හිද ශස්‍යයන්ගෙන් යුක්ත වූ. **න මා දිසං** යනු මෙසේ ඇති කල්හි කපුටෝ මා වැනි ජීවත් වන්නවුන් නොකන්නාහුය.
මෙසේ ස්ථාන හයෙහිදීම දොස් නැගීම බෝසතුන්ගේම ආනුභාවයෙන් වීය.
ඒ අසා රජුද පුරෝහිතයාද වනවාසී වූ තිරිසන්ගත මැඩියාගේ පටන් සියල්ලෝම අපටම ආක්‍රෝශ කරත්ම යයි එතැනින් නගරයට ගොස් දැහැමෙන් රාජ්‍යය කරවා මහබෝසතුන්ගේ අවවාදයෙහි සිට දන්දීම් ආදී වූ පිංකම් කළාහුය.
ශාස්තෲන් වහන්සේ කොසොල් රජුට මේ ධර්මදේශනාව ගෙනහැර දක්වා “මහරජතුමනි, රජු විසින් අගතිගාමීව යෑම අත්හැර දැහැමෙන් රාජ්‍යය කළයුතු යයි කියා ජාතකය ගලපා වදාළ සේක. එකල්හි ගන්‍ධතින්‍දුක දේවතාවා මම ම වීමි යයි වදාළ සේක.


