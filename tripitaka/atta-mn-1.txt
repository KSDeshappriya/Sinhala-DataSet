මජ්ඣිම නිකාය
මූලපණ්ණාසකය අටුවාව

ග්‍රන්ථ ආරම්භ කථා
1. කරුණාවෙන් තෙත් වූ ළයක් ඇති, ප්‍රඥා නමැති පහනින් නැසූ මෝහාන්ධකාර ඇති, දෙවිමිනිසුන් සහිත ලෝවැසියනට ගුරු වූ නිරයාදී ගතීන්ගෙන් වෙසෙසින් මිදුනු සුගතයන් වහන්සේට මම වඳිමි.
2. බුදුරජාණන් වහන්සේ ද, අරිඅටඟි මඟ වැඩීමෙන්ද නිවන් පසක් කිරීමෙන් ද, සම්මා සම්බුදු පදවියට පැමිණි සේක් ද, පහවූ රාගාදී මල ඇති, ඒ ලොව්තුරු දහම් වඳිමි.
3. සුගතයන් වහන්සේගේ ඖරස පුත්‍ර වූ කෙලෙස් මරුන් පැරදවූ, ඒ අෂ්ටාර්ය පුද්ගල සංඝ රත්නය සිරසින් වඳිමි.
4. මෙසේ පැහැදුනු සිත් ඇති මගේ තුණුරුවන් වැඳීමෙන් ජනිත වූ යම් පිනක් වේද, ඒ පින් බෙලෙන් මනාව නසන ලද උවදුරු ඇතිව,
5. මෙහි මැදුම් ප්‍රමාණයෙන් ලකුණු කරන ලද්දා වූ, බුදුරදුන් හා මහා ශ්‍රාවකයන් විසින් වර්ණනා කරන ලද, පරවාදයන් විලෝපනය කරන්නා වූ මජ්ඣිමාගම නම් වූ උතුම් මජ්ඣිම නිකායෙහි.
6. අරුත් ප්‍රකාශ කරනු සඳහා යම් අර්ථ කථාවක් තොමෝ පන්සියයක් මහරහතුන් විසින් ආදියෙහි (පළමු ධර්ම සංගායනාවේදී) අරුත් පළකරන ලද්දේද දෙවන තුන්වන සංගායනාවලදී අනුසංගායනා කරන ලද්දේ ද,
7. (පසුව) මහා මහින්ද මහරහතන් වහන්සේ විසින් සීහළ දීපයට ගෙන එන ලදුව, ලක්වැසියන්ගේ ප්‍රයෝජනය සඳහා සිංහල භාෂාවෙන් තබන ලද්දේද,
8. (බුද්ධඝෝෂ වූ) මම ඒ අර්ථ කථාවන් සිංහල භාෂාව අතහැර පෙළදහමට අනුකූල වූ සිත්කලු වූ මගධ භාෂාවට නගන්නෙමි.
9. ආචාර්ය පරම්පරාවට ප්‍රදීපයක් බඳු වූ ඉතා සියුම් වූ ධර්ම විනිශ්චයක් ඇති. මහාවිහාරවාසී වූ තෙරවරුන්ගේ පිළිගැනීම්වලට විරුද්ධ නොවෙමින්,
10. සාධු ජනයාගේ සතුට පිණිසද, ධර්මයාගේ බොහෝකල් පැවැත්ම පිණිස ද, නැවත, නැවත කියන ලද අර්ථය අත්හැර (මධ්‍යම නිකාය) අර්ථ කථාව ප්‍රකාශ කරන්නෙමි.
11. ශීලයාගේ විස්තර කථාවද, ධුතාංග ධර්ම ද, සියලු කමටහන්ද, චරියා විධාන සහිත සියලු කමටහන් ද, ධ්‍යාන සමාපත්තීන්ගේ විස්තර ද
12. සියලු අභිඥාවන් ද, ඒකවිධ ආදී භේදගත ප්‍රඥාවගේ සංකලනය වූ විනිශ්චය ද ඛන්‍ධ-ධාතු-ආයතන-ඉන්‍ද්‍රිය යන මොවුන් ද
13. චතුරාර්ය සත්‍ය ධර්මයද, ඉතා පිරිසිදු සියුම් නය ඇති, පටිච්ච සමුප්පාද, පටිච්ච සමුප්පන්න ධර්මයන් සම්බන්ධ පච්චයාකාර දේශනා ද, නොහරණ ලද දෙසුම් මඟ ඇති විපස්සනා භාවනාවද,
14. මෙසේ මේ සියල්ල විසුද්ධි මාර්ගයේ දී මා විසින් ඉතා සුපිරිසිදුව කියන ලදි. එහෙයින් මෙහිදී එය බොහෝසෙයින් නැවත නැවත විමසීම් නොකරන්නෙමි.
15. දීඝ, මජ්ඣිම ආදී සතර ආගම (නිකාය) මැද මෙම විසුද්ධි මාර්ගය වේ. එහි වර්ණනා කළ අර්ථ හැර මෙය පවසමි.
16. මෙසේ විසුද්ධි මාර්ගයම සාධාරණ තන්හි තබා කරන ලද්දේද, එබැවින් එම විසුද්ධි මාර්ගයම මෙම මජ්ඣිම නිකාය අට්ඨකථාව සමග ගෙන මජ්ඣිම නිකාය පිළිබඳ අර්ථ කථාව දැනගනු මැනවි.
නිදාන වර්ණනා
මෙම මජ්ඣිම නිකාය වූ කලී පණ්ණාසක වශයෙන්, මූල පණ්ණාසක, මජ්ඣිම පණ්ණාසක, උපරි පණ්ණාසක යයි පණ්ණාසක තුනකින් සංග්‍රහ වන්නීය. වර්ග වශයෙන් එක එක පණ්ණාසකයෙහි වර්ග පසක් බැගින් වර්ග පසළොසකින් යුක්ත වන්නීය. සූත්‍ර දේශනාවෝ එකසිය පනස් දෙකෙක් වෙති. පද වශයෙන්, තෙවිස්සකට වැඩි වූ පන්සියයක් අධික කොට ඇති, අසූ පද දහසක් වෙති. එහෙයින් පොරාණයෝ කීහ.
අසූ පද දහසක් ද, නැවත පන්සියයක් ද, නැවත තෙවිස්සක් ද කියන ලද්දාහුය. මෙසේ පද ව්‍යවස්ථා කරන ලදි. මෙයින් අසූදහස් පන්සිය තෙවිසි පද කෙනෙක් කියන ලද්දාහු වෙති. අක්‍ෂර වශයෙන් අක්‍ෂර පන්සිය දහසක්ද, සතලිස් දහසක් ද, තෙපනස් අකුරෙක් ද වෙති.
මේ අයුරින් අකුරු සත්ලක්‍ෂ සතලිස් දහස් තෙපනසකැයි දක්වන ලදි. බණවර වශයෙන් අසූ බණවරක් ද තෙවිසි පදයක් අධික කොට ඇති, අඩ බණවරක් ද වේ. අනුසන්ධි වශයෙන්, පුච්ඡානු සන්ධි, අජ්ඣාසයානු සන්ධි, යථානු සන්ධි යයි සැකෙවින් තුන් අනුසන්ධියකි. විස්තර වශයෙන් අනුසන්ධීහු තුන්දහසක් ද නවසියයක් ද වෙති. එහෙයින් කීහ, පොරාණයෝ -
යනුවෙන් (මජ්ඣිම නිකායයාගේ අනුසන්ධි තුන්දහසක්ද, එසේම නවසියයක්ද යන මේ අනුසන්ධි ක්‍රමයන් ප්‍රකාශ කරන ලද්දාහුය. මෙයින් මජ්ඣිම නිකාය පිළිබඳ වූ මේ තුන්දහස් නවසියයක් සම්බන්ධ අනුසන්ධි ක්‍රමයක් ප්‍රකාශ කරන ලද බැව් පෙනේ.
එහි පණ්ණාසක අතුරෙන් මූලපණ්ණාසක ආදියයි වර්ග අතුරෙන් මූලපරියාය ආදියයි. සූත්‍රයන් අතුරෙන් මූලපරියාය සූත්‍රය පාදයයි. එම සූත්‍රයාගේ ද **‘එවං මෙ සුතං’** යනුවෙන් දැක්වෙන අනඳ තෙරුන් වහන්සේ විසින් ප්‍රථම ධර්ම සංගායනාවේදී වදාළ නිදාන ආදිය වෙයි.
එම ධර්ම සංගීති කථා තොමෝ සුමංගල විලාසිනී දීඝනිකායට්ඨ කථාවේ විස්තර කරන ලද්දේය. එහෙයින් එය එහි විස්තර කළ අයුරින් දත යුත්තේය.
මූල පරියාය වර්ගය
මූල පරියාය සූත්‍ර වර්ණනාව
**එවං මෙ සුතං** යනුවෙන් යම් නිදානයක් වේද එහි **එවං **යනු නිපාත පදයකි. **මෙති** යනාදීහු නාම පදයෝය. **උක්කට්ඨායං විහරති** - මෙහි ‘වි’ යනු උපසර්ග පදයකි. **හරති** යනු ආඛ්‍යාත පදයකි. මෙම ක්‍රමයට පද විභාගය දතයුත්තේය.
අර්ථ වශයෙන් **එවං** ශබ්දය, උපමා-උපදේශ, සතුටුවීම්, නින්දා, වචන පිළිගැනීම, ආකාර, නිදර්ශන අවධාරණ ආදී නොයෙක් ප්‍රභේදයෝ වෙති. ඒ මෙසේ යැ. **‘එවං ජාතෙන මච්චෙන කත්තබ්බං කුසලං බහුං’** මේ ආදී තන්හි උපමා අර්ථයෙහි වැටේ.{*} **එවං තෙ අභික්කමිතබ්බං එවං පටික්කමිතබ්බං** මේ ආදී තන්හි උපදේශ අර්ථයෙහි වැටේ. **එව මෙතං භගවා එවමෙතං සුගතා,** යන තන්හි සතුටුවීම් අර්ථයෙහි වේ. **එවමෙවම්පනායං වසලී යස්මිං වා තස්මිං වා තස්ස මුණ්ඩකස්ස සමණස්ස වණ්ණං භාසති,** යනාදී තන්හි නින්‍දා කිරීම් අර්ථයෙහි වේ. **එවං භන්තෙති ඛො තෙ භික්ඛු භගවතො පච්චස්සොසුං** යනාදී තන්හි වචන පිළිගැනීම් අර්ථයෙහි වේ. **එවං ව්‍යා ඛො අහං භන්තෙ, භගවතා ධම්මං දෙසිතං ආජානාමි’ **යනාදී තන්හි ආකාර අර්ථයෙහි වේ. **‘එහි ත්‍වං මාණවක යෙන සමණො ආනන්‍දො තෙනුපසංකමිං උපසංකමිත්‍වා මම වචනෙන සමණං ආනන්‍දං අප්පබාධං අප්පාතංකං ලහුට්ඨානං බලං ඵාසු විහාරං පුච්ඡ, සුභො මාණවො තොදෙය්‍ය පුත්තො භගවන්තං ආනන්‍දං අප්පාබාධං, -පෙ- ඵාසුවිහාරං පුච්ඡතීති එවඤ්ච වදෙහි සාධුකිර භවං ආනන්‍දො යෙන සුභස්ස මාණවස්ස තොදෙය්‍ය පුත්තස්ස නිවෙසනං තෙනුපසංකමතු. අනුකම්පං උපාදාය **ආදී තන්හි නිදර්ශනාර්ථයෙහි වේ.
**තං කිං මඤ්ඤථ කාලාමා ඉමෙ ධම්මා කුසලා වා අකුසලා වාති. අකුසලා භන්තෙ සාවජ්ජා අනවජ්ජාවාති සාවජ්ජා භන්තෙ, විඤ්ඤුගරහිතා වා විඤ්ඤු පසත්‍ථා වාති විඤ්ඤු ගරහිතා භන්තෙ, සමන්නා සමාදිණ්ණා අහිතාය දුක්ඛාය සංවත්තන්ති. නොවා තථං වා එත්‍ථ හොතීති සමත්තා භන්තෙ සමාදිණ්ණා අහිතාය දුක්ඛාය සංවත්තන්ති එවං නො එත්‍ථ හොති** ආදී තන්හි අවධාරාණාර්ථයෙහි වේ. මෙහි **එවං** ශබ්දය ආකාර, නිදර්ශන අවධාරණ අර්ථයන්හි යෙදෙන බව දතයුතුය.
ඔවුන් අතුරෙන් ආකාර අර්ථයෙහි ‘එවං’ ශබ්දයෙන් මෙම අර්ථය දක්වයි. විවිධ නය නිපුන වූ අනේක වූ අධ්‍යාශයන්ගෙන් හටගත් අර්ථ හා ව්‍යඤ්ජන ශක්තියෙන් අනූන වූ විවිධ පාටිහාර්යයන්ගෙන් යුක්ත වූ පටිවෙධ වශයෙන් ගැඹුරු වූ, සියලු සත්ත්වයන්ට තම තමන්ගේ භාෂාවෙන්ම කණට වැටෙන්නා වූ, ඒ භාග්‍යවතුන් වහන්සේගේ වචනය හැම අයුරකින්ම දැනගන්ට කවරෙක් නම් සමර්ථ වන්නේ ද හැම ශක්තියක් ම අසනු කැමැති බව උපදවා, **එවං මෙසුතං** මා විසින් එක් අයුරකින් අසන ලදැයි කීය.
නිදර්ශනාර්ථයෙන් මම සාක්ෂාත් කළේ නොවෙමි. තම නිදොස් බව දක්වමින් මා විසින් මෙසේ අසන ලදි යන්න කීය. දැන් කිවයුතු මුලු සූත්‍රයම පැහැදිලි කර දක්වයි.
අවධාරණ අර්ථයෙන් මහණෙනි, මගේ ශ්‍රාවක වූ බහුශ්‍රැත භික්‍ෂූන් අතුරෙන්ද, යම් ආනන්‍ද නම් භික්‍ෂුවරයෙක් වෙත්ද, ස්මෘතිමත් භික්‍ෂූන් අතුරෙන් ප්‍රඥා ගති ඇති භික්‍ෂූන් අතුරෙන් උපස්ථායක භික්‍ෂූන් අතුරෙන් යම් යම් ආනන්‍ද නම් භික්‍ෂූ කෙනෙක් වෙත්ද මේතෙම අග්‍රයයි බුදුරදුන් විසින්ද, ආයුෂ්මත් ආනන්ද ස්ථවිර තෙම අර්ථයෙහි දක්‍ෂය. ධර්මයෙහි දක්‍ෂය. බ්‍යඤ්ජනයෙහි දක්‍ෂය. නිරුත්තියෙහි දක්‍ෂය. පූර්වාපර සන්‍ධියෙහි දක්‍ෂය. මෙසේ ධර්ම සේනාධිපති සැරියුත් තෙරුන් විසින්ද, ප්‍රශංසා කරන බවට යෝග්‍ය වූ, තමන් වහන්සේගේ ධාරණ ශක්තිය දක්වන සේක්, සත්ත්වයන්ට අසනු කැමැති බව උපදවයි. **එවං මෙ සුතං** මෙය අර්ථ වශයෙන් හෝ ව්‍යඤ්ජන වශයෙන් හෝ නොඅඩු නොවැඩි වූයේය. මෙය මෙසේ මැයි. අන් පරිද්දකින් නොදත යුතුයයි ප්‍රකාශ කෙරේ.
**මෙ **ශබ්දය අර්ථ තුනක යෙදෙන බැව් පෙනේ. **ගාථාභි ගීතං මෙ අභොජනීයං **යන තන්හි මා විසින් යන අර්ථයෙහි යෙදී ඇත. **“සාධු මෙ භන්තෙ භගවා සංඛිත්තෙග ධම්මං දෙසෙතු” **යනාදී තන්හි මට යන අර්ථයෙහි යෙදී ඇත. **“ධම්ම දායාද මෙ භික්ඛවෙ භවථ **මේ තැන්හි මගේ යන අරුතෙහි යෙදී ඇත. මෙහිදී මා විසින් අසන ලදැයිද මගේ ඇසීම යයි ද දෙ අරුත ගැනීම සුදුසුය.
**සුතං **යන මෙම ශබ්දය උපසග්ග සහිතවද උපසග්ග රහිතවද ගමන ප්‍රකට කිලින්න (=තෙත් වූ) උපදිත අනුයෝග, **සොතවිඤ්ඤෙය්‍ය සොතද්වාරානුසාර විඤ්ඤාත** ආදී අරුත් ප්‍රභේදවල යෙදෙයි.
එසේම **සෙනාය පසුතො** යන තන්හි යන්නේය යන අරුතෙහි වේ. **සුතධම්මස්ස පස්සතො **යනාදී තන්හි අසන ලද ධර්මයාගේ යන අරුතෙහිය. **අවස්සුතානවස්සුකා,** තෙත් වූ තෙත් නොවූ පුද්ගලයන්ගේ යන අරුත්හි යෙදේ. **තුම්හෙහි පුඤ්ඤං පසුතං අනප්පකං **යන තන්හි රැස්කරන ලද්දේය යන අරුතෙහි යෙදී ඇත. **යෙ ඣාන පසුතා ධීරා** යනාදී තන්හි ධ්‍යානයෙහි යෙදුනාහු යන අර්ථයෙහි යෙදේ. **දිට්ඨං සුතං මුතං** මෙහි **සොත විඤ්ඤෙය්‍ය** යන අරුත්හි යෙදේ. **සුතධරො සුතසන්නිචයො** යනාදියෙහි **සොතද්වාර** අනුසාරයෙන් දැනගන්නා ලද්ද ධරණ ලදැයි හෝ දැරීම යයි හෝ යන මේ පදයාගේ අර්ථය වන්නේය. **මෙ** ශබ්දයාගේ මා විසින් යන අර්ථය ඇතිකල්හි මෙසේ මා විසින් අසන සෝතද්වාර අනුසාරයෙන් දරණ ලද්දේය යනු යෙදේ.
**එවං මෙ සුතං** යන මේ පද තුනෙහි **එවං** යන්නෙන් සොත විඤ්ඤාණාදී විඤ්ඤාණයාගේ කිච්ච දක්වයි. **මෙ** යන්නෙන් කියන ලද විඤ්ඤාණයෙන් යුත් පුද්ගලයා දැක්වේ. **සුතං** යන්නෙන් නො ඇසීම ප්‍රතික්‍ෂේප කිරීමෙන් අඩුත් නැතිව, වැඩිත් නැතිව, වෙනස් බවකට පත්නොවී ඉගෙන ගත් බව දක්වයි. **එවං** යනුවෙන් එම සෝත ද්වාරයාගේ අනුසාරයෙන් පැවැති විඤ්ඤාණ වීථිහුගේ නොයෙක් අයුරින් අරමුණෙහි පවත්නා බව ප්‍රකාශ කිරීමයි. **සුතං** යනු තමන්වහන්සේ ප්‍රකාශ කිරීමයි. මේ වනාහි මෙහි සාරාංශයයි. නොයෙක් අයුරින් අරමුණෙහි පැවැති විඤ්ඤාණ වීථිය හේතුවෙන් මා විසින් අනිකක් නොකරන ලදි. මෙයම කරන ලද්දේය. මේ ධර්මය අසන ලද්දේය යනුයි.
එසේම **එවං** යනු දැක්විය යුත්ත ප්‍රකාශ කිරීමයි. **මෙ** යනු පුද්ගලයා ප්‍රකාශ කිරීමයි. **සුතං** යනු පුද්ගලයාගේ කෘත්‍යය ප්‍රකාශ කිරීමයි. මෙසේත් කියන ලද්දේ වෙයි. “යම් සූත්‍රයක් දක්වන්නෙම් වේද ඒ මා විසින් මෙසේ අසන ලද්දේය.
එසේම, **එවං** යනු යම් චිත්ත සන්තානයක නානාප්‍රකාර පැවැත්ම හේතුකොට ගෙන නානා අර්ථ ව්‍යඤ්ජනයන්ගේ ගැනීම වේ ද, ඒ චිත්ත සන්තානයාගේ අනේකාකාර දැක්වීමයි. **එවං** යන මෙම පද තෙම ආකාර ප්‍රඥප්ති නමි. **මෙ** යනු කෘත්‍ය නිද්දේසයයි. **සුතං** යනු විසය නිද්දේසයයි. මෙපමණකින් නන් අයුරින් පැවැති චිත්ත සන්තානයාගේ එයින් සමන්විත වූ කෘත්‍ය විෂයෙහි ගැනීම සටහන් කරන ලද්දේ වෙයි.
නොහොත් **එවං** යනු පුද්ගල කිච්ච නිද්දේසයයි. **මෙ** යනු විඥාන කෘත්‍ය නිද්දේසයයි.* **මෙ** යනු උභය කිච්චයන්ගෙන් යුක්ත වූ පුග්ගල නිද්දේසයයි. මේ වනාහි මෙහි සාරාංශයයි. ශ්‍රමණ කෘත්‍ය පුද්ගලයා වූ මා විසින් විඥාන වශයෙන් ලැබූ ශ්‍රවණ කෘත්‍යය ව්‍යවහාරයෙන් අසන ලද්දේය යනුයි.
එහි **එවං** යනුද, **මෙ** යනුද, **සච්ඡිකං, පරමං** (තත්වාකාර අවබෝධය සහ පරමාර්ථ) වශයෙන් අවිද්‍යමාන ප්‍රඥප්තියකි. **එවං** කියා හෝ **මෙ** කියා හෝ නිර්දේශයන් ලබන්නේ ද, කිමෙක් ද එය මෙහි පරමාර්ථ වශයෙන් ඇත්තේමද (නැත්තේමය) **සුතං** යනු විද්‍යමාන ප්‍රඥප්තියකි. මෙහිදී යමක් සිතින් ලබන ලදද පරමාර්ථ වශයෙන් එය විද්‍යමාන වේ.
එසේම **එවං** යන්නත් **මෙ** යන්නත් ඒ ඒ කරුණු අල්ලාගෙන කිවයුතු බැවින් උපාදාය ප්‍රඥප්ති නම් වේ. **සුතං** යනු දක්නා-අසන ආදී දේ (දිට්ඨ-සුත-මුත) හේතු කොටගෙන පවත්නා බැවින් උපනිධාය ප්‍රඥප්ති නම් වේ. මෙහි **එවං** යන වචනයෙන් මුලා නොවූ බව දක්වයි. මුලාවට පත් තැනැත්තේ නා නා ප්‍රකාර වූ ප්‍රතිවේධයට සමර්ථ නොවේ. **සුතං** යන වචනයෙන් ඇසූ දෙය විනාශ නොවීම ප්‍රකාශ කෙරේ. යමෙකුගේ ඇසූ දෙය නැසුනේ වේ ද, හෙතෙම කලකට පසු මවිසින් අසන ලදැයි, ප්‍රකාශ නොකරයි. මෙසේ එම ඇසූ දෙය අමතක නොවීමෙන් ප්‍රඥා සිද්ධිය වෙයි. ඇසූ දෙය නොනැසීමෙන් සතියගේ සිද්ධිය වේ. (මතකයට පැමිණේ) එහි **පඤ්ඤා පුබ්බඞ්ගම** සතියෙන් ව්‍යඤ්ජනාවන්ගේ ධාරණයට සමර්ථ බව ඇතිවෙයි. සතිය පෙරදැරිකොට ඇති පඤ්ඤාවෙන් අත්‍ථපටිවෙධයෙහි සමත් බව ඇතිවෙයි. (සති-පඤ්ඤා) දෙදෙනාගේ සමර්ථතා යෝගයෙන් අර්ථ ව්‍යඤ්ජනයන්ගෙන් පරිපූර්ණ වූ ධර්ම භාණ්ඩාගාර පාලනයෙහි දක්‍ෂ බැවින් ධර්ම භාණ්ඩාගාරික භාවයේ සිද්ධිය වේ.
අනිකුදු ක්‍රමයක් කියනු ලැබේ. **එවං** යන මෙම වචනයෙන් යොනිසො මනසිකාරය ප්‍රකාශ කෙරෙයි. අයොනිසො මනසිකාරයෙන් නන් අයුරින් වන්නා වූ (ධර්ම) පටිවෙධයාගේ අභාවය ප්‍රකාශ කරයි. **සුතං** යන වචනයෙන් එකග්ගතාවය දක්වයි. එකග්ගතාවයක් නොමැත්තහුට ඇසීමක් සිදුනොවන බැවිනි. කැළඹුණු සිත් ඇති පුද්ගලයා හැම සැපතින් උසස් තත්ත්වයට පත්වූයේ නමුදු මා විසින් නොම අසන ලදි. නැවත වදාළ මැනවයි කියයි.
මෙහි දී යොනිසො මනසිකාරයෙන් **අත්ත සම්මා පණිධියත්** (සිය අත්බව මනා දහම්හි පිහිටුවීමත්) **පුබ්බෙ ච කත පුඤ්ඤතාවත්** (පෙරකළ පින් ඇති බවත්) සිදුකර දෙයි. **අත්ත සම්මා පණිධියත්, පුබ්බෙච කත පුඤ්ඤතාවත්** නොමැත්තා හට මෙය නොලැබෙන බැවිනි. නොකැළඹුනු සිතින් බණ ඇසීමත් සත්පුරුෂයන් ඇසුරු කිරීමත් සිදු කෙරෙයි. කැළඹීමට පත් තැනැත්තේ ඇසීමට අපොහොසත් වෙයි. සත්පුරුෂයන් ඇසුරු නොකරන්නහුට ධර්මශ්‍රවණයක් ද සිදු නොවේ.
තවත් ක්‍රමයක්, යම් කරුණකින් **එවං** යන්නෙන් යමෙකුගේ චිත්ත සන්තානයෙහි, නොයෙක් අයුරින් පවතින විවිධ අර්ථ ඇති, ව්‍යඤ්ජනයන්ගේ ගැනීමක් වේද, එහි ඒවායින් නොයෙක් ආකාර දැක්වීම් සිදුවේ. එයද මෙසේ යහපත් ආකාරයක් නොමැති වන්නේ **අත්ත සම්මා පණිධියත්, පුබ්බෙකත පුඤ්ඤතාවයත්** නොමැති බැවිනි. එහෙයින් **එවං** යනුවෙන් මේ යහපත් අයුරකින් දැක්වීමකි. එසේම **අත්ත සම්මා පණිධි, පුබ්බෙච කත පුඤ්ඤතා** යන **පශ්චිම චක්‍රද්වය** නමැති සම්පත්තිය දැක්වූහ. **සුතං** යන ශ්‍රවණ යෝගයෙන් (පතිරූප දේශ වාසය සහ සත්පුරුෂ ආශ්‍රය යන) පූර්ව චක්‍රද්වය සම්පත්තිය දක්වන සේක. සුදුසු පෙදෙසක නොවසන සත්පුරුෂ ආශ්‍රයෙන් තොර වූවහුට ශ්‍රවණයක් නම් නැත්තේය. එහෙත් ඔහුගේ පශ්චිම චක්‍රද්වය සිද්ධියෙන් ආසය ශුද්ධිය සිද්ධවූවා වෙයි. පූර්ව චක්‍රද්වයයාගේ සිද්ධියෙන් ප්‍රයෝග ශුද්ධිය සිද්ධ වූවා වෙයි. එම ආශය සුද්ධියෙන් ද, අධිගම ව්‍යක්තිය සිද්ධ වෙයි. ප්‍රයෝග සුද්ධියෙන් ආගම ව්‍යක්තිය සිද්ධ වෙයි. මෙසේ ප්‍රයෝග ආසය ශුද්ධ වූ ආගම අධිගම සම්පන්නයාගේ වචනය, සූර්යෝදයට අරුණෝදය මෙන් ද, කුසල කර්මයට යෝනිසො මනසිකාරය මෙන් ද, භාග්‍යවත් බුදුරදුන්ගේ වචනයට පූර්වංගම වන්ට සුදුසු යයි සුදුසු ස්ථානයෙහි නිදානය තබන සේක් **එවං මෙසුතං** යනාදිය කීහ.
අනිකුදු ක්‍රමයකි. **එවං** යන නානාප්‍රකාර පටිවෙධයන් දක්වන මේ වචනයෙන් තමන් වහන්සේගේ අත්‍ථ පටිභාන පටිසම්භිදා සම්පත්තියේ විද්‍යමාන බව දක්වති. **සුතං** යන්නෙන් **සොතබ්බභෙද** නම් වූ ප්‍රතිවේධය ප්‍රකාශ කරන්නා වූ වචනයෙන් ධම්ම නිරුත්ති පටිසම්භිදා සම්පත්තියේ විද්‍යමාන බව දක්වති. **එවං** යන මේ යොනිසො මනසිකාරය දක්වන්නා වූ වචනය වදාරණ සේක් “මා විසින් මේ ධර්මයෝ සිතින් විමසන ලද්දාහුය. දෘෂ්ටියෙන් මනාකොට ප්‍රතිවේධ කරන ලද්දාහු යයි දක්වති. **සුතං** යන මේ ශ්‍රවණ යෝග (ඇසීමේ යෙදීම) ප්‍රකට කරන්නා වූ වචන වදාරණ සේක් මා විසින් බොහෝ ධර්මයෝ අසන ලදහ. බොහෝ ධර්මයෝ ධරණ ලදහ. පුරුදු කරන ලදහයි දක්වයි. ඒ දෙකින්ම අර්ථ බ්‍යඤ්ජනයන්ගේ පිරිපුන් බව දක්වන්නේ ඇසීමෙහි ආදරය උපදවයි. අර්ථයෙන් හා බ්‍යඤ්ජනයන්ගේ පිරිපුන් ධර්මය ආදරයෙන් නොඅසන තැනැත්තේ අභිවෘද්ධියෙන් පිරිහෙයි. මෙය තේරුම්ගෙන ආදරය උපදවා මනාකොට ධර්මය ඇසිය යුත්තේය.
**එවං මෙ සුතං** යන මේ මුළු වචනයෙන්ම ආයුෂ්මත් අනඳ තෙරුන් වහන්සේ බුදුරදුන් විසින් දේශිත ධර්මය මගේ යයි නොසලකමින් අසත්පුරුෂ භූමිය ඉක්මවයි. ශ්‍රාවක බව ප්‍රතිඥා කරමින් සත්පුරුෂ භූමියට බැස ගනී. එසේම අසත්පුරුෂ ධර්මයෙන් සිත පතිසල්ලාන වුට්ඨිතො - සත්පුරුෂ ධර්මයෙහි සිත පිහිටුවවයි. හුදෙක් මෙය භාග්‍යවතුන් වහන්සේගේම වචනයකි. එය මා විසින් අසා දැනගන්නා ලද්දේමය යනුවෙන් දක්වමින් තමන්වහන්සේ ඉන් නිදහස් වෙති. ශාස්තෲන් වහන්සේ සාක්ෂිකොට දක්වයි. ජින වචනයට නගා දක්වයි. ධර්මයේ දිගුපැවැත්ම පිහිටුවයි.
**එවං මෙසුතං** යනුවෙන් තමා ඉපදවූ බව නොහඟවා පළමු ඇසීම මතුකොට දක්වමින් මෙය, ඒ භාග්‍යවතුන් වහන්සේගේ වචනයකි. මා විසින් මෙසේ ඉදිරියේම හිඳගෙන අසා දැනගන්නා ලද්දේය යනුවෙන් දක්වමින් මා විසින් එසේ අසා දැනගන්නා ලද්ද, චතුර් වෛසාරද්‍ය විසාරද වූ දශබලධාරී වූ උත්තම ස්ථානයෙහි පිහිටියා වූ අභීත සිංහනාද පවත්වන්නා වූ, සියලු සත්වගට උත්තම වූ ධර්මයට අධිපති වූ, ධර්මරාජ වූ, ධර්මාධිපති වූ ධර්මය ප්‍රදීපයක් වූ සද්ධර්ම චක්‍රවර්ති වූ සම්මා සම්බුදු ප්‍රදීපයක් වූ සද්ධර්ම චක්‍රවර්ති වූ සම්මා සම්බුදුරජාණන් වහන්සේගේ වචනයකි. මෙහි අර්ථයෙහි හෝ ධර්මයෙහි හෝ පදයේ හෝ ව්‍යඤ්ජනයේ හෝ සැකයක් හෝ විමතියක් හෝ නොකට යුතුයි. මෙසේ හැම දෙවි මිනිසුන්ගේ ම මේ ධර්මය කෙරෙහි පවතින අශ්‍රද්ධාව නසා දමයි. ශ්‍රද්ධා සම්පත්තිය උපදවයි. එහෙයින් මෙසේ කියනු ලැබේ.
යනුවෙන්, (ගෞතම ශ්‍රාවක වූ ආනන්‍ද ස්ථවිර තෙම **එවං මෙ සුතං** යයි මෙසේ කියන්නේ සස්නෙහි අශ්‍රද්ධාව නසයි. ශ්‍රද්ධාව වඩයි.)
**එකං,** යනුවෙන් සංඛ්‍යාව වෙන්කොට දැක්වීමයි. **සමයං **යනු කාලය වෙන්කොට දැක්වීමයි. (නියමිත නොවූ කාලපරිච්ඡේදයක් දැක්වීමකි.) **එකං සමයං** යනු අනියමින් දැක්වීමයි. එහි සමය ශබ්දය :-
(එක්වීමෙහි ද, ක්‍ෂණයෙහි ද කාලයෙහි ද සමූහයෙහි ද හේතු දෘෂ්ටි දෙකෙහි ද ප්‍රතිලාභයෙහි ද, ප්‍රහාණයෙහි ද ප්‍රතිවේධයෙහිද යන අරුත්හි **සමය** ශබ්දය දක්නා ලැබේ.)
ඒ මෙසේයැ. **“අප්පෙව නාම ස්වෙපි උපසංකමෙය්‍යාම කාලඤ්ච සමයඤ්ච උපාදාය”** යනාදී තන්හි එක්වීම් අර්ථයෙහිය.
**“එකොව ඛො භික්ඛවෙ, ඛණොච සමයොච බ්‍රහ්මචරිය වාසාය”** යනාදී තන්හි ක්‍ෂණය යන අර්ථයෙහි යෙදේ.
**“උණ්හ සමයො පරිළාහ සමයො”** යන ආදි තන්හි කාලය යන අර්ථයෙහිය.
**“මහාසමයො පවනස්මිං”** යන ආදි තන්හි සමූහ යන අර්ථයෙහි වේ.
**“සමයොපි ඛො තෙ භද්දාලි අප්පටිවිද්ධො අහොසි භගවා ඛො සාවත්‍ථියං විහරති, භගවාපි මං ජානිස්සති භද්දාලි නාම භික්ඛු සත්‍ථු සාසනෙ සික්ඛාය න පරිපූරකාරීති අයම්පි ඛො තෙ භද්දාලි සමයො අප්පටිවිද්ධො අහොසි”** යන ආදි තන්හි හේතු අර්ථයෙහි වේ.
**“තෙන ඛො පන සමයෙන උග්ගාහමානො පරිබ්බාජකො සමණ මණ්ඩිකාපුත්තො සමයප්පවාදකෙ තින්‍දුකාචීරෙ, එකසාලකෙ මල්ලිකාය ආරාමෙ පටිවසති” ** ආදි තන්හි **දිට්ඨි** යන අරුත්හි වේ.
යනාදි තන්හි පටිලාභ (ලැබීම) අර්ථයෙහි වේ.
**“සම්මා මානාභිසමයා අන්තමකාසි දුක්ඛස්ස” **යන ආදි තන්හි ප්‍රහාණ යන අර්ථයෙහි වේ.
**“දුක්ඛස්ස පීලනට්ඨො සංඛතට්ඨො, සන්තාපට්ඨො විපරිණාමට්ඨො අභිසමයට්ඨො **යන ආදි තන්හි පටිවෙධ අර්ථයෙහි වේ. මෙහි වනාහි සමය ශබ්දයාගේ කාලය යන අර්ථයි. එහෙයින් සංවත්සර, සෘතු, මාස, අර්ධමාස, දිවා රාත්‍රී පූර්වාහ්න, සායාහ්න ප්‍රථම, මධ්‍යම, පශ්චිම යාම මුහුර්ත ආදී වූ කාල ප්‍රභේද වූ සමයයන් අතුරෙන් **එකං සමයං** එක් සමයකැයි දක්වන සේක.
එහි කිසිවක් මේ සංවච්ඡර ආදි කාලවල යම් යම් සූත්‍ර යම් යම් අවුරුද්දෙහි සෘතුවෙහි, මාසයෙහි පක්‍ෂයෙහි රාත්‍රී භාගයෙහි දිවා භාගයෙහි හෝ දේශනා කරන ලද්දේ ද ඒ සියල්ල තෙරුන් වහන්සේ මනාව දක්නා සේක. ප්‍රඥාවෙන් ව්‍යවස්ථා කරන ලද්දේය. යම් හෙයකින් අසවල් අවුරුද්දෙහි අසවල් සෘතුවෙහි අසවල් මාසයෙහි අසවල් පක්‍ෂයෙහි අසවල් රාත්‍රී භාගයෙහි අසවල් දිවා භාගයෙහි හෝ මා විසින් මෙසේ අසන ලදැයි කී කල්හි සුවසේ ධරන්ට හෝ උදෙසන්ට හෝ නො හැකි ද, බොහෝ කටයුතු වේ ද එහෙයින් එකම පදයකින් එම අර්ථය පිඩුකොට **එකං සමයං** යයි වදාළහ.
තව ද මව්කුසට බැසගැනීමේ සමය ජාතිසමය, සංවේග සමය, අභිනික්ඛමන සමය, දුක්කර කාරික සමය, මාරවිජය සමය, අභිසම්බෝධි සමය, දිට්ඨ ධම්ම සුඛ විහාර සමය, දේසනා සමය, පරිනිබ්බාන සමය යන ආදී මේ ආදිය භාග්‍යවතුන් වහන්සේ පිළිබඳ දෙවි මිනිසුන් අතර ඉතා ප්‍රකට සමය ශබ්දය යෙදුන කාල ප්‍රභේදයෝ ඒ ඒ සමයන් අතුරෙහි දේශනා සමය සංඛ්‍යාත වූ මෙය **එකං සමයං** යනුවෙන් දක්වයි.
තවද මෙය ඤාණ, කරුණා කෘත්‍ය සමයන් අතුරෙහි කරුණා කෘත්‍යය සමයයි. ආත්ම හිත (අත්තහිත) පරහිත, ප්‍රතිපත්ති සමයන් අතුරෙහි පරහිත ප්‍රතිපත්ති සමයයි. ඉදිරියට පැමිණි අයට කළයුතු දෙවැදෑරුම් කෘත්‍ය අතුරෙන් ධර්මකථා සමයයි. දේශනා ප්‍රතිපත්ති සමයන් අතුරෙහි දේශන සමයයි. මේ ඒ සමයන් අතුරෙහි එක්තරා සමයක් සඳහා **එකං සමයං** යනුවෙන් පැවසූහ.
කුමක් හෙයින් මෙහි අභිධර්මයෙහි **“යස්මිං සමයෙ කාමාවචරං”** යනුවෙන් ද එයින් අන්‍ය වූ සූත්‍රයන්හි **“යස්මිං සමයෙ භික්ඛවෙ භික්ඛු විවිච්චෙම කාමෙහි”** යනුවෙන් සත්තමී විභක්ති නිර්දේශයන් කරන ලදද, විනයෙහි, **“තෙන ඛො පන සමයෙන බුද්ධො භගවා”** යනුවෙන් කරණ අර්ථයෙන් දක්වන ලදද, මෙහි එසේ නොකොට **එක සමයං** යයි කර්මාර්ථයෙන් දක්වන ලදද යත් එහි එපරිද්දෙන් ද මෙහි අන් පරිද්දකින්ද අර්ථය ලැබෙන බැවිනි.
යම් හෙයකින් එම අභිධර්මයෙහිත් එයින් අන්‍ය වූ සූත්‍ර පදයන්හිත් අධිකරණාර්ථයත් භාව සංඛ්‍යාත ක්‍රියාභාව ලක්‍ෂණාර්ථයත් ලැබේද අධිකරණය කාලාර්ථ වූ සමූහාර්ථ වූ ද සමය වෙයි. එහි කියන ලද ස්පර්ශ ආදී ධර්මයන්ගේද ඛණ සමවාය හේතු සංඛ්‍යාත වූ සමයයාගේ භාවයෙන් ඔවුන්ගේ භාවය ලකුණු කෙරේනුයි. එහෙයින් එම අර්ථය බැබලවීම සඳහා එහි ආධාර විත්තියෙන් නිර්දේශ කරන ලද්දේය.
විනයෙහි ද හේතු අර්ථයෙන් කරණාර්ථයත් ලැබෙයි. ශික්‍ෂාපද ප්‍රඥප්ති සමය ශාරිපුත්‍ර ස්ථවිර ආදීන් විසිනුදු දුර්විඥේය වූයේද, එසමයෙහි හේතුභූත වූද කාරණ භූත වූද ශික්‍ෂාපද පනවමින්, ශික්‍ෂාපද ප්‍රඥප්තියෙහි හේතුව ද අපේක්‍ෂා කරන්නා වූ භාග්‍යවතුන් වහන්සේ ඒ ඒ තන්හි විසූ සේක් ද, එහෙයින් අර්ථය ප්‍රකාශ කරනු පිණිස එහි කරණ වචනයෙන් නිර්දේශ කරන ලදි.
මෙහි නැවත අන්‍ය වූත් මෙබඳු තන්හිද අත්‍යන්ත සංයොගාර්ථය ලැබෙයි. යම් හෙයකින් යම් සමයක භාග්‍යවතුන් වහන්සේ මේ සූත්‍රය හෝ අන්‍ය සූත්‍රයක් හෝ දෙසූ සේක් ද, අත්‍යන්තයෙන්ම එසමයෙහි කරුණා විහාරයෙන් විසූ සේක් ද, එහෙයින් ඒ අත්‍යන්ත සංයෝගාර්ථය ප්‍රකට කිරීම පිණිස කර්ම වචනය නිර්දේශ කරන ලද්දේය. එහෙයින් කියන ලදි.
ඒ ඒ අර්ථය පරීක්‍ෂාකොට මෙයින් පිටත අභිධම්ම විනය දෙක්හි ආධාරයෙන්ද කරණයෙන් ද සමය ශබ්දය තෙම කියන ලදි. මෙහි එම සමය ශබ්දය කර්මයෙන් කියන ලදි.
එසේ වුවත් පොරාණයෝ මෙසේ වර්ණනා කෙරෙති. **“තස්මිං සමයෙ”** කියා හෝ **තෙන සමයෙ** කියා හෝ, **එකං සමයං** හෝ මෙය වචන මාත්‍රයෙන් වූ භේදයකි. මෙය හැම තන්හිම ආධාරයම අර්ථකොට ඇත්තේය. එහෙයින් **එකං සමයං** යයි කී කල්හිදු එක් සමයෙක්හි යන අර්ථය දත යුත්තේය.
**භගවා** යනු ගරු යන අර්ථයි. ලෝකයේ ගරුකළ යුත්තාට භගවත් යයි කියත් ද, මේ සම්මා සම්බුද්ධ සියලු ගුණයෙන් දෙටු බැවින් සියලු සත්නට ගරුවේද එබැවින් **භගවා** යනුවෙන් දතයුතුයැ. පෝරාණයන් විසිනුදු කියන ලදි.
(භගවා යනු ශ්‍රේෂ්ඨ වචනයකි. භගවා යනු උත්තම වචනයකි. ගරු භාවයට යෝග්‍ය වූ ඒ සම්‍යග් සම්බුද්ධ ගරු වේද එහෙයින් ‘භගවා’ යයි කියනු ලැබේ.)
තවද,
(භාග්‍ය ඇත්තේද, රාගාදි කෙලෙස් භග්න කළේද භග ධර්මයන්ගෙන් යුක්ත වූයේ වේද, ඛන්‍ධ-ධාතු ආදී සියලු ධර්මයන් විභාගකොට ප්‍රකාශ කළේ ද, ලෞකික-ලෝකෝත්තර උත්තරී මනුෂ්‍ය ධර්මයන් භජනය කළේද කාමාදි භවයන්හි වමනය කළ ගමන් ඇත්තේ ද, එහෙයින් භගවත් නම් වේ.)
මෙම විස්තර අනුවද භගවා යන මේ පදයාගේ විස්තර හා අර්ථ දතයුතුය. එය විසුද්ධි මාර්ගයේ බුද්ධානුස්මෘති නිර්දේශයෙහි කියන ලද්දේය.
තවද මෙතෙකින් මෙහි **එවං මෙ සුතං** යන වචනයේ ‘සුතය’ නොඉක්ම ධර්මය දෙසන්නාහු භාග්‍යවතුන් වහන්සේගේ ධර්ම ශරීරය ප්‍රත්‍යක්‍ෂ කරති. එහෙයින් මෙම ප්‍රවචනය ශාස්තෘන් වහන්සේ ඉක්ම වූවක් නොවේ. මේ තොපගේ ශාස්තෘ යයි ශාස්තෲන් වහන්සේ නොදැක්මෙන් උකටලී වූ ජනයා අස්වසන සේක.
**එකං සමයං භගවා** යන වචනයෙන් එසමයෙහි භාග්‍යවතුන් වහන්සේගේ අවිද්‍යමාන බව දක්වන්නාහු, රූපකාය නිර්වාණය සිහි කරවති. එයින් අහෝ! මෙබඳු වූ ආර්ය ධර්මය දේශනා කළා වූ දශබලධර වූ විදුරු රැසක් සමාන රූපකාය ඇති ඒ භාග්‍යවතුන් වහන්සේත් පිරිනිවියහ. අන් කවරෙකු විසින් ජීවිතයෙහි ආශා ඉපදවිය යුත්තේදැයි ජීවිත මදයෙන් මත් වූ ජනයා සංවේගයට පත් කරවති. යළි සද්ධර්මයෙහි උත්සාහය උපදවත්.
තවද **එවං** යයි කියන්නාහු දේශනා සම්පත්තිය දක්වති. **මෙ සුතං** යනුවෙන් ශ්‍රාවක සම්පත්තිය දක්වති. **එකං සමයං** යනුවෙන් කාල සම්පත්තිය දක්වති. **භගවා** යන්නෙන් දේශක සම්පත්තිය දක්වති.
**උක්කට්ඨායං විහරති** යන මෙහි **උක්කා** යනු ගිනිහුල යන අර්ථ ඇත්තේය. එම නගරයාගේ ආරම්භක මංගල දිනයෙහි යහපත් මොහොත ශුභ නැකැත් යෝගය නොඉක්මේවායි කියා රාත්‍රී කාලයෙහි දඬුවැට පහන් (පන්දම්) දරමින් සිටි කල්හි නිර්මාණය කළ බැවින් **උක්කට්ඨා** යයි කියනු ලැබේ. දඬුවැට පහන් දල්වා සිටි කල්හි මවන ලද හෙයින් ද මෙයට උක්කට්ඨා යයි කියන ලද්දේ ද වෙයි. එම උක්කට්ඨා නගරයෙහි යනු සමීප ආධාර අර්ථයෙහි (සමීපට්ඨෙ භුම්මවචනං) වේ.
**විහරති** යනු අවිශේෂයෙන් ඉරියාපථ, දිව්‍ය, බ්‍රහ්ම, අරිය විහරණයන් අතුරෙහි එක්තරා විහරණයකින් යුක්ත බව දැක්වීමයි. මෙහි වනාහි ඨාන-ගමන ආසන සයන වශයෙන් ප්‍රභේද ගතවූ එක්තරා ඉරියව්වකින් යුක්ත බැව් දැක්වීමයි. එහෙයින් එහි සිටියේ ද, යන්නේද, හුන්නේ ද නිදන්නේද (යන එක් ඉරියව්වකින්) භාග්‍යවතුන් වහන්සේ වාසය කළේයයි දතයුතුයි. යම්හෙයකින් භාග්‍යවතුන් වහන්සේ එක් ඉරියව්වකින් පීඩාවක් වෙතොත් වෙනත් ඉරියව්වකින් ආත්ම භාවය වැටෙන්න නොදී පරිහරණය කරන සේක් ද, පවත්වන සේක්ද, එහෙයින් **විහරති** යයි කියනු ලැබේ.
සුභග වනෙ, යනුවෙන් මෙම වනය ප්‍රියමනාප බැවින් **සුභග** වනය යයි කියනු ලැබේ. සුන්දර සිරි සොභාවක් ඇති බැවින්ද, සුන්දර කාමයන් දනවන බැවින්දැයි, කියන ලද්දේ වෙයි. ඒ වනයෙහි ශ්‍රී සම්පත්තිය නිසා මිනිස්සු ආහාරපාන ආදිය ගෙනගොස් රෑ දාවල් එහි සැණකෙළි උත්සව පවත්වමින් භෝග සම්පත් අනුභව කරති. සුන්දර සුන්දර වූ කාම ප්‍රාර්ථනාවන් එහිදී කෙරෙත්. පුතෙකු ලබමු දුවක ලබමු ආදියයි. ඔවුන්ගේ එම ප්‍රාර්ථනාවන් එසේ ඉටු වේ. මෙසේ වනය සොඳුරු සිරි ඇති බැවින් ද සොඳුරු කාමයන් ඇති බැවින්ද, සුභග නම් වේ. යළිදු බොහෝ දෙනා කැමති බැවින් ද සුභග වන නම් වේ. සේවනය කෙරේනුයි වන නම් වේ. ආත්ම සම්පත්තිය පිණිස සත්ත්වයන්ගේ භක්තිය ඇති වේ. තමා කෙරෙහි ආදරය උපදවයි. යාඥා කෙරේනුයි වන නම් වේ. අනේකවිධ මල්මුවරදින් සතුටුව මත් වූ කෝකිලාදීන්ගේ නාදයෙන් ද මද පවනින් සැලෙන රුක්-සා-වෙලෙප් පලු පන්තීන්ද, එන්න මා අනුභව කරන්න යයි සියලු සත්ත්වයන්ට යාඥා කරන වැනියයි යන අර්ථයි. සුභග වූයේත් හේ ම ය වන වූයේත් හේ ම ය සුභග වන නම් වේ. ඒ සුභග වන යන්නෙහි වනය නම්, රෝපිත යයි ද, ස්වයං ජාත යයි ද, දෙවදෑරුම් වේ. එම දෙවදෑරුම් වනයන් අතුරෙහි, වේළුවන ජේතවන ආදීහු රෝපිත කරන ලද්දාහු වෙති. අන්‍ධවන, මහාවන, අඤ්ජන වන ආදීහු ස්වයං ජාන වනයෝය. මෙයද ස්වයංජාත යයි දතයුතුයැ.
**සාලරාජ මූලෙ** යන මෙහි සල්ගසද **සාල** යයි කියනු ලැබේ. එබැවින් කියන ලදි. **“සෙය්‍යථාපි භික්ඛවෙ ගාමස්ස වා නිගමස්ස වා අවිදූරෙ මහන්තං සාලවනං * තඤ්චස්ස සඵලණ්ඩෙහි සඤ්ජන්නං,”** යයිද, **අන්තරෙන යමක සාලානං** යයිද වනස්පති වූ ද වන දෙටු වූද රුකට සාලයයි කියනු ලැබේ. මෙසේ ද කීහ.
(දේවයිනි, ඔබගේම රටෙහි, ඔබගේම උයන් බිමෙහි කෙලින් කඳ ඇති, මහත් වූ වනදෙටු වෘක්‍ෂයෝ නීල වර්ණයෙන් බබලන්නාහු සිත්කලු වූවාහුය.)
යම්කිසි රුකක් වේද, මෙසේ කීහ. **“අථඛො තං භික්ඛවෙ මාලුවා බීජං අඤ්ඤතරස්මිං සාල මූලෙ නිපතෙය්‍ය,” **යනුවෙන් මෙහි වනස්පති දෙටු රුකක්ම අදහස් කරන ලද්දේ වෙයි. රාජ ශබ්දය එම වෘක්‍ෂයාගේ දෙටුබව ප්‍රකට කෙරේ. අන් තන්හිදු මෙසේ කියන ලදි. **“සුප්පතිට්ඨිතස්ස වො බ්‍රාහ්මණ ධම්මික නිග්‍රොධ රජස්ස”** යනුවෙන්.
එහි දෙපරිද්දකින් සමාස පදය සිද්ධ වේ. සාලයන්ගේ රජ සාලරාජ වේ. සාල වූයේත් හේය රාජ වූයේත් හේය සාලරාජ නම් වේ. **මූලං** යනු සමීපයයි. මෙම **මූල** ශබ්දය තෙම, **“මූලානි උද්ධරෙය්‍ය, අන්තමසො උසීරනාළමත්තානිපි”** ආදි තන්හි මූල මූලයෙහි වැටේ. **“ලොභො අකුසල මූලං”** මේ ආදියෙහි ප්‍රධාන මූල අර්ථයෙහි යෙදී ඇත. **“යා ව මජ්ඣතනිකෙ කාලෙ ඡායා ඵරති නිවාතෙ පණ්ණාති පතන්ති එත්තාවතා රුක්ඛමූලං”** යනාදි තන්හි සමීපයෙහි යන අරුත්හිය. මෙහිදු සමීපය යන අර්ථය අදහස් කරන ලදි. **“උක්කට්ඨායං විහරති සුභග වනෙ සාලරාජ මූලෙ”** යන වචනයෙහි කිසිවෙකුට මෙබඳු විතර්කයක් වන්නේය. මේ කියන අයුරින් චෝදනා කරන්නේය.
ඉදින් භාග්‍යවතුන් වහන්සේ **උක්කට්ඨා** නුවර වෙසේ නම් **සුභග වනෙ සාලරාජමූලෙ** යයි නොකිය යුතු වන්නේය. නැතහොත් ඒ සුභග වනයෙහි වූ සාලරාජ මූලයෙහි වෙසේ නම් **උක්කට්ඨා** යනුවෙන් නොකිය යුතු වන්නේය. යම් හෙයකින් දෙතන්හිම එක් සමයක වාසය කළ නොහැකිද එහෙයිනි.
මේ වචනය මේ අයුරින් නොදත යුතුය. සමීපාර්ථයෙහි ආධාර වචනයයි කියම්හ. එහෙයින් ගංගා යමුනා ආදීන් සමීපයෙහි හැසිරෙන ගව සමූහයෝ **“ගංගාය චරන්ති”, “යමුනාය චරන්ති”** යයි මෙසේ කියනු ලැබෙත් ද, එපරිද්දෙන් මෙහි ද, උක්කට්ඨා නුවර සමීපයෙහි යම් මේ සුභග වනයක සාලරාජ මූලයක් වේද එහි වාසය කරන්නේ **උක්කට්ඨායං විහරති සුභග වනෙ සාලරාජ මූලෙ** යයි කියනු ලැබේ. **උක්කට්ඨා** යන වචනය බුදුරදුන්ගේ ගොදුරුගම දක්වනු පිණිස වේ. **සුභග වනෙ** යනාදි අවශේෂ වචන පැවිද්දන්ට උචිත සෙනසුනක් දක්වනු පිණිස වේ.
එහි **උක්කට්ඨා** යයි පැවසීමෙන් ආයුෂ්මත් අනඳ තෙරුන් වහන්සේ, බුදුරදුන්ගේ ගිහියනට අනුග්‍රහ කිරීම දක්වන සේක. සුභග වනාදිය දැක්වීමෙන් පැවිදි පිරිසකට අනුග්‍රහ කිරීම දැක්වූහ. එසේම පූර්ව වචනයෙන් (උක්කට්ඨා) සිවුපසය ගැනීමෙන් අත්තකිලමථානුයෝගය දුරුකිරීම ප්‍රකට කෙරේ. පශ්චිම වචනයෙන් (සුභග වනෙ සාල රාජ මූලෙ) වස්තුකාමය පහ කිරීමෙන් කාමසුඛල්ලිකානුයෝගය දුරුකිරීමේ උපාය දැක්වීම සිදුකෙරේ. නැවත පූර්ව වචනයෙන් ධර්මදේශනාවෙහි යෙදීම ද පශ්චිම වචනයෙන් විවේකාධ්‍යාසයද, පූර්ව වචනයෙන් කරුණාවෙන් යුක්තවීම ද, පශ්චිම වචනයෙන් ප්‍රඥාවෙන් පහව යාම ද, පූර්ව වචනයෙන් සත්හට හිතසුව අදහස් ඇති බවද, පශ්චිම වචනයෙන් පරහට හිතසුව කිරීමෙහි තෘෂ්ණාවෙහි නොයෙදුන බව ද, පූර්ව වචනයෙන් දැහැමි සැපය නොහැරීම කරුණුකොට ඇති පහසු විහරණයද, පශ්චිම වචනයෙන් උතුරු මිනිස් දහම්හි යෙදීමෙහි හේතුවද, පූර්ව වචනයෙන් මිනිසුන්ට උපකාර බහුල බවද, පශ්චිම වචනයෙන් දෙවියන්ට උපකාර බහුල බවද, පූර්ව වචනයෙන් ලොවෙහි උපන්නහු ලොවෙහිම වැඩුනු බවද පශ්චිම වචනයෙන් ලෝකයා හා නොඇලුණු බවද (ප්‍රකට කෙරේ.)
පළමු වචනයෙන් **“එකපුග්ගලො භික්ඛවෙ ලොකෙ උප්පජ්ජමානො උප්පජ්ජනා බහුජන හිතාය බහුජන සුඛාය ලොකානු කම්පකාය අත්‍ථාය හිතාය සුඛාය දෙව මනුස්සනං කතමො එකපුග්ගලො තථාගතො අරහං සම්මා සම්බුද්ධො”** යනුවෙන් වදාළ බැවින් යම් අර්ථයක් සඳහා භාග්‍යවතුන් වහන්සේ උපන් සේක් ද, ඒ ලෝකාර්ථ නම් වූ බුද්ධ කෘත්‍යය සපුරාලීමටය. පශ්චිම වචනයෙන් යම් තැනක උපන් සේක් ද ඊට අනුරූප වූ විහරණය දැක්වීමයැ සැබව. බුදුරජාණෝ පළමුකොට ලුම්බිනි වනයෙහියැ. දෙවෙනිවර බෝමැඩය ලෞකික ලෝකෝත්තර උපතින් වනයෙහිම උපන් සේක. එබැවින් උන්වහන්සේගේ වනයෙහි විසීම දක්වන සේක යන මේ ආදි ක්‍රමයන්ගෙන් මෙහි අරුත් දතයුත්තේය.
**තත්‍ර** යනු දේශය හා කාලය දැක්වීමය. යම් සමයෙක්හි වාසකෙරේ ද එසමයෙහි යයි ද, යම් සාලරාජ මූලයෙක්හි වාසය කෙරේ ද ඒ සාලරාජ මූලයෙහි යයි ද දැක්වූහ. කිවයුතුම දේශ කාලයක් දක්වන්නේ භාග්‍යවතුන් වහන්සේ නොසුදුසු කාලයෙහි හෝ දේශයෙහි දහම් නොදෙසන සේක. **“අකාලො ඛො තාව බාහිය”** යනාදිය මෙයට සාධකයි. **ඛො** යනු පද පූර්ණ මාත්‍රයෙහි, අවධාරණයෙහි ආදි කාලාර්ථයෙහි හෝ නිපාත යයි. **භගවා** යන්නෙන් ලෝකගරු බව දක්වයි.
**භික්ඛු** යනු කථා ශ්‍රවණයෙහි යෝග්‍ය පුද්ගලයන් දක්වන වචන යයි. යළිදු මෙහි පිඬුසිඟීම (භික්‍ෂාව) කෙරේනුය භික්‍ෂු නම් වේ. යනාදි නයින් වචනාර්ථය දතයුත්තේය. **ආමන්තයී** යනු ආමන්ත්‍රණය කළේය යන අර්ථයෙහි වෙයි. අන් තැන්වලදී දැන්වීම යන අර්ථයෙහි වෙයි. එහෙයින් කීහ. **“ආමන්තියාමි වො භික්ඛවෙ පටිවෙදයාමි වො භික්ඛවෙ,”** යනුවෙන් කැඳවීමෙහි ද වෙයි. **“එහි ත්‍වං භික්ඛු මම වචනෙන සාරිපුත්තං ආමන්තෙහි”** යනුයි.
**භික්ඛු** යනු ආමන්ත්‍රණය කරන අයුරු දැක්වීමයි. භික්‍ෂණ ලක්‍ෂණ ගුණයෙන් සිද්ධ හෙයින් කියන ලද්දේය. භික්ඛණ ලක්‍ෂණ ගුණයෙන් යුක්ත වූයේත් භික්‍ෂු නම් වෙයි. භික්ඛණ ධර්මතා (සිඟීම ව්‍රතයක් කොට ඇති) ගුණයෙන් යුක්ත වූයේත් භික්‍ෂු නම් වෙයි. පිඬු සිඟීමෙහි සාධුකාරී ගුණයෙන් (සකස්කොට කිරීමෙන්) යුක්ත වූයේත් භික්‍ෂු නම් වේ යයි ශබ්ද ශාස්ත්‍රඥයෝ දනිත්. ඔවුන්ගේ භික්‍ෂා ශීලාදී ගුණ යෝගයෙන් සිද්ධ වූ එම වචනයෙන් ද හීනාධික ජනයන් විසින් සෙව්නා ලද වෘත්තිය ප්‍රකාශ කරන්නේ උඩඟු දීන භාවයන්ට නිග්‍රහ කරන සේක. **භික්ඛවො** යනු කුළුණින් පතල සෞම්‍ය වූ සිත් නෙත් හෙලීම පෙරදැරිකොට ඇති වචනයෙන්ද ඔවුන් තමන් වහන්සේගේ මුහුණට අභිමුඛ කරන සේක. කියනු කැමති බව දක්වන එම වචනයෙන්ම ඔවුන්ගේ අසනු කැමති බව උපදවන සේක. නැවත සම්බෝධනාර්ථයෙන් යුතු එම වචනයෙන්ම සකස්කොට ඇසීමෙහි හා මෙනෙහි කිරීමෙහි ද ඔවුන් යොදවන සේක. එසේම ශාසන සම්පත්ති තොමෝ මනාකොට ඇසීම මෙනෙහි කිරීම අයත්කොට ඇත්තීය.
අන්‍ය වූ ද දෙවියන් මිනිසුන් ඇතිකල්හි කුමක් හෙයින් භික්‍ෂූන්ට ආමන්ත්‍රණය කළසේක්ද, දෙට - සෙට - ආසන්න, හැමකල්හි සමීපයෙහි කියන බැවිනි. භාග්‍යවතුන් වහන්සේගේ ධර්මදේශනා සියලු පිරිසටම සාධාරණය. එසේ වුවත් පිරිස් අතුරෙහි භික්‍ෂූහු ප්‍රධාන වූවාහු වෙති. පළමුව උපන් බැවිනි. පැවිදිබව ආදිකොට ඇති බුදුරදුන්ගේ චරිතයට අනුකූල වූ ක්‍රියා ඇති බැවින් ද, සියලු චරිතයට අනුකූල වූ ක්‍රියා ඇති බැවින් ද, සියලු සසුන්කෙත පිළිගත් බැවින් ද ප්‍රධාන වූවාහු වෙති. ආසන්න වූවාහු වෙති. බුදුරදුන් සමීපයෙහි හැසිරෙන බැවින් හැමකල්හිම සිටියාහු වෙති. තව ද ඔවුහු ධර්මදේශනාවට භාජන වෙති. අනුශාසනා පරිදි නො ඉත්ම පිළිපැදීම සිද්ධවන බැවිනි. විශේෂයෙන් භික්‍ෂූන් සඳහාම මෙම දේශනාව කළහයි ඔවුන් ඇමතූ සේකයි කිසිවෙක් කියති.
එහිදී මෙම චෝදනාව වන්නීය. භාග්‍යවතුන් වහන්සේ දහම් දෙසන සේක් කුමක් හෙයින් පළමුකොට භික්‍ෂූන් ඇමතූ සේක්ද, දහම්ම නොදෙසූ සේක් දැයි සිහිය උපදවනු පිණිස සැබෑව භික්‍ෂූහු අනිකක් සිතමින් ද විසුරුණු සිත් ඇත්තාහුද ධර්මය ප්‍රත්‍යවේක්‍ෂා කරමින් කමටහන්හි හුන්නාහු වෙති. ඔවුන් නො අමතා දහම් දෙසනු ලබන කල්හි මේ දේශනාව කුමක් කරුණුකොට ඇත්තේද කුමක් ප්‍රත්‍යකොට ඇත්තේ ද, කිනම් අර්ථ උත්පත්තියක් දේශනා කරන ලද්දේ දැයි සලකන්ට නොහැකි වන්නාහු වරදවා හෝ ගන්නාහුය. නොගන්නාහු හෝ වෙති. එහෙයින් ඔවුන්ට සිහි උපදවනු පිණිස භාග්‍යවතුන් වහන්සේ පළමුකොට ඔවුන් අමතා පසුව ධර්ම දේශනා කළහ.
**භදන්තෙ** යනු ගරු වචනයකි. බුදුරදුන්ට පිළිතුරු දීම හෝ මෙයින් වෙයි. නැවත මෙහි **භික්ඛවො** යයි වදාරන්නා වූ භාග්‍යවතුන් වහන්සේ ඒ භික්‍ෂූන් අමතන සේක. **භදන්තෙ** යයි කියන්නා වූ ඒ භික්‍ෂූහු බුදුරදුන්ට පෙරළා කථාකිරීම කෙරෙයි. එසේම **භික්ඛවො** යනුවෙන් බුදුරජාණන් වහන්සේ පළමුකොට වදාරන සේක. **භදන්තෙ** යනුවෙන් ඔවුහු පිළිතුරු දෙති. **භික්ඛවො** යයි පිළිතුරු දෙවන සේක. **භදන්තෙ** යනුවෙන් පිළිතුරු දෙති. **තෙ භික්ඛු** යනුවෙන් බුදුරජාණන් වහන්සේ යම් භික්‍ෂු කෙනෙකුන් ඇමතූ සේක් ද, (ඒ භික්‍ෂූහු යන අර්ථයි)
**භගවතො පච්චස්‍යොසුං** යනුවෙන් භාග්‍යවතුන් වහන්සේගේ ආමන්ත්‍රණයට පිළිවදන් ඇස්වූහ. අභිමුඛව ඇසූහ. සතුටු වුනහ. පිළිගත්හ යන අර්ථයි. **භගවතො එතදවොච,** යනුවෙන් බුදුරජාණන් වහන්සේ කිවයුතු සියලු සූත්‍ර දේශනා වදාරණ සේක.
මෙපමණකින් අනඳ තෙරණුවන් කමල උපුලයන්ගෙන් බබලන, විමල මිහිරි රසැති දියදහර ඇති පොකුණකට සුවසේ බැසගනු පිණිස නිමල ගල්තලාවෙන් සැදුම්ලත්, විලාසය හඟවන පියගැට පෙළක් ඇති විසුරුවන ලද මුතුලැල් සමාන වැලිතලාවෙන් ගැවසුන සුදෝසුදු බිම්පෙදෙසක් ඇති, තොටක් වැනි වූ මනාව බෙදන ලද බිත්තිවලින් විසිතුරු වූ පිල්කඩින් වටකළ නැකැත් මග පහරනු අදහසින් මෙන් වෙසෙසින් බබළන උස්වූ ප්‍රාසාද වරයකට පහසුවෙන් නැගෙනු පිණිස දළමුව මටසිලිටු මුදු පලකයෙන් හා කසුන් ලීයෙහි අමුණන ලද මැණික් සමූහයාගේ රශ්මි කදම්බයෙන් බබළන හිනිපෙතක් වැනි වූ රන්වළලු පා වළලු ආදිය ගැටෙන නාදයෙන් මුසු, කියන ඇසෙන මිහිරි සර ඇති ගෙවැසි දනගේ හැසිරීම් ඇති විපුල ඉසුරු සැපතින් හොබවන මහගෙයකට සුවසේ පිවිසෙනු පිණිස රන් රිදී මුතු පබළු ආදි රැසින් බබළන සුපිහිටි විසල් දොරබා ඇති, මහදොරක් වැනි වූ අරුතින් අකුරින් පිරිපුන් බුදුරදුන්ගේ දෙසුම් නැණෙහි ගැඹුරු බව මොනවට හඟවන්නා වූ මේ මූල පරියාය සුතට සුවසේ බැස ගැනීම පිණිස කාල - දේශ - දේසක - පිරිවර යන කාරණාවන්ගෙන් සැදුම්ලත් යම් නිදානයක් වදාරණ ලද්දේ ද, ඒ නිදානයාගේ අරුත් වර්ණ නිමාවට පත් වූවාය.
**සබ්බධමම මූලපරියාය** යනාදි නයින් බුදුරදුන් විසින් තබන ලද සූත්‍රයාගේ වර්ණනාවට දැන් අවකාශ පැමිණියේය. ඒ මේ සූත්‍ර වර්ණනාව වනාහි යම් හෙයකින් සූත්‍ර නික්ඛෙප (=බැසගැනීම්) විමසා කියනු ලබන කල්හි එය පැහැදිලි වෙයි. එහෙයින් පළමුකොට සූත්‍ර නික්ඛෙපයන් විමසන්නෙමු. සූත්‍ර නික්ඛෙප හතරකි. 
1. අත්තජ්ඣාසය 
2. පරජ්ඣාසය 
3. පුච්ඡාවසික 
4. අට්ඨුප්පත්ති යනුයි.
1. ඔවුන් අතුරෙහි යම් සූත්‍ර කෙනෙක් භාග්‍යවතුන් වහන්සේ අන්‍යයන් විසින් ආරාධනා කරනු නොලැබ හුදු තමන් වහන්සේගේම අදහසින්ම වදාළ සේක් ද, (එවැනි සූත්‍රයෝ අත්තජ්ඣාසය නම් වේ.) අත්තජ්ඣාසය සූත්‍රයෝ නම්:- ආකද්ධෙඛය්‍ය සුත්ත, වත්‍ථ සුත්ත, මහාසතිපට්ඨාන සුත්ත, මහාසළායතන විභංග සුත්ත, අරියවංස සුත්ත, සම්මප්පධාන සුත්තභාරකය, ඉද්ධිපාද, ඉද්ධිබල, බොජ්ඣංග, මග්ගඞ්ග සුත්තහාරක මේ ආදි සුත්තයෝය.
2. යම් සූත්‍ර කෙනෙක් **“පරිපක්කා ඛො රාහුලස්ස විමුත්ති පරිවාචනීයා ධම්මා යන්නූනාහ. රාහුලං උත්තරිං ආසවානං ඛයෙ විනෙය්‍යං”** මෙසේ අන්‍යයන්ගේ අදහස ද, කැමැත්ත ද, සිත ද, ප්‍රාර්ථනාව ද අවබෝධ කරන බව ද දැන පරජ්ඣාසය වසයෙන් වදාරණ ලද්දාහු ද එවැනි සූත්‍රයෝ පරජ්ඣාස නික්ඛෙපයෝ නම් වෙති. එවැනි පුත්‍රයෝ නම් චුල්ල රාහුලොවාද සුත්ත, මහා රාහුලෝවාද සුත්ත, ධම්ම චක්කප්පවත්තන සුත්ත, ධාතු විභංග සුත්ත, මේ ආදි සුත්තයෝ වෙති. එම සුත්තයෝ පරජ්ඣාසය නික්ඛෙපයට අයත් වූවාහු වෙති.
3. බුදුරදුන් ඉදිරියට පැමිණි සිව්පිරිසය. චතුර් වර්ණයෝය. නාගයෝය. ගරුඬයෝ ගාන්‍ධර්වයෝය. අසුරයෝය. යක්‍ෂයෝය. සතරවරම් රජදරුවෝය. තාවතිංස ආදී දෙවියෝය. මහාබ්‍රහ්මය යන ආදීහු **“බොජ්ඣංග බොජ්ඣංගා භන්තෙ වුච්චන්ති නීවරණා නීවරණාති භන්තෙ වුච්චන්ති ඉමෙ නුඛො භන්තෙ පඤ්චුපාදානක්ඛන්‍ධා කිංසූධ විත්තං පුරිසස්ස සෙටඨං”** යනාදි ක්‍රමයෙන් ප්‍රශ්න විචාරති. මෙසේ අසනු ලැබූ ප්‍රශ්න භාග්‍යවතුන් වහන්සේ විසින් වදාළ යම් බොජ්ඣංග සංයුත්ත ආදීහු වෙත් ද අන්‍ය වූත් දේවතා සංයුත්ත, මාර සංයුත්ත, බ්‍රහ්ම සංයුත්ත, සක්කපඤ්හ, චුල්ලවෙදල්ල, මහාවෙදල්ල, සාමඤ්ඤඵල, ආලවක, සුචිලෝම, සුත්ත ආදි යම් සූත්‍ර කෙනෙක් වෙත් ද ඔවුහු පුච්ඡාවසික සුත්ත නික්ඛෙපයට අයත් වෙති.
4. යම් සූත්‍රයක් වනාහි උපන් කරුණක් නිමිතිකොට දෙසන ලද්දේ ද, ඔවුහු නම් ධම්මදායාද, චූලසීහනාද, වත්‍ථුපම, පුත්තමංසූපම, දාරුක්ඛන්‍ධූපම, අග්ගික්ඛන්‍ධූපම, ඵෙණපිණ්ඩූපම, පාරිච්ඡත්තකූපම, යන මේ ආදී සුත්තයෝය. ඔවුහු අත්‍ථුප්පත්ති නික්ඛෙපයට අයත් වූවාහු වෙති. මෙම සූත්‍රය ද භාග්‍යවතුන් වහන්සේ අට්ඨුප්පත්තියක් නිසා දේශනා කරන ලදී.
කවර කාරණයක් නිසාද යත්, උගත්කම නිසා ඇතිකර ගත් මානයක් නිසාය. ත්‍රිවේදයේ පරතෙරට ගිය බ්‍රාහ්මණයන් පන්සිය දෙනෙක් පසුකලෙක බුදුරදුන්ගෙන් බණ අසා පස්කම් සැපතෙහි ආදිනව සහ පැවිද්දෙහි අනුසස් දක්වමින් - බුදුරදුන් වෙත පැවිදිව නොබෝ කලකින් සියලු බුදුවදන් ඉගෙන පර්යාප්තිය නිසා මානය ඉපදවූහ. යමක් යමක් භාග්‍යවතුන් වහන්සේ කියත්ද ඒ ඒ දෙය අපි වහා දනිමු. භාග්‍යවතුන් වහන්සේ වූ කලී ත්‍රිලිංගයෙන් චතුර්විධ පදයන් සප්ත විභත්තීන්ගෙන් අන්‍ය වූ කිසිවක් නො වදාරති. මෙසේ වදාළ කල්හි ද, අපට ගැටමුසු තැනක් නැත. මේ හේතුවෙන් භාග්‍යවතුන් වහන්සේ කෙරෙහි ගෞරවයක් නැත්තේ, එතැන්පටන් උපස්ථානයට ද ධර්මශ්‍රවණයට ද නිතර නොයති.
බුදුරජාණන් වහන්සේ මොවුන්ගේ සිත්හසර දැන මොවුන්ගේ මෙම මාන නමැති හුල උගුලුවා නොදමා මාර්ග ඵලයක් ලබාගැනීමේ අභව්‍යයෝ යයි දැන, ඔවුන්ගේ උගත්කම නිසා උපන් මානය අට්ඨුප්පත්තිය කොට දේශනාවෙහි කුසල වූ තථාගතයන් වහන්සේ මන්බිඳුනු සඳහා **“සබ්බ ධම්ම මූලපරියාය”** යනුවෙන් දේශනාව පටන්ගත් සේක.
එහි **“සබ්බ ධම්ම මූලපරියායං”** යනු සියලු ධර්මයන්ට මුල් වූ අසාධාරණ හේතුව යන අර්ථයි. **‘සබ්බෙසං’** යනු අනවශේෂ වූ යන අර්ථයයි. මේ ‘**සබ්බ’** ශබ්දය අනවශේෂ වාචක මැයි. එය යම් යම් පදයක් සමග සම්බන්ධයට පැමිණේ ද, ඒ ඒ ශබ්දයාගේ අනවශේෂත්වය ප්‍රකාශ කෙරේ. එය මෙසේය.
**“සබ්බං රූපං අනිච්චං, සබ්බා වෙදනා අනිච්චා සබ්බ සක්කාය පරියාපන්නෙසු ධම්මෙසු”** යන මෙහි සබ්බ ශබ්දය, පර්යාප්තිය, සත්‍යය, සමාධිය, ප්‍රඥාවය, ප්‍රකෘතිය ස්වභාවය ශුන්‍යතාවය, පුණ්‍යය, ආපත්තිය ඥෙය්‍යය යනාදී අර්ථයන්හි දක්නට ලැබේ.
**‘ඉධ භික්ඛු ධම්මං පරියාපුණාති සුත්තං ගෙය්‍යං’** යනාදි තන්හි ධම්ම ශබ්දය පර්යාප්ති අර්ථයෙහි වේ. **දිට්ඨ ධම්මො, විදිතධම්මො,** යනාදි තන්හි, සත්‍යය යන අර්ථයෙහි වේ.
යනාදී තන්හි ප්‍රඥාව යන අර්ථයෙහි වේ.
**ජාති ධම්මා ජරා ධම්මා** යනාදී තන්හි ප්‍රකෘති යන අර්ථයෙහි වේ. **කුසලා ධම්මා** යනාදි තන්හි ස්වභාව යන අර්ථයෙහිය. **“තස්මිං ඛොපන සමයෙ ධම්මා හොන්ති”** යනාදි තන්හි ශුන්‍යතා අර්ථයෙහි වේ. **“ධම්මො සුචිණ්ණො සුඛමාවහාති”** යන තන්හි පුණ්‍යය යන අර්ථයෙහිය. **“ද්වෙ අනියතා ධම්මා”** යනාදි තන්හි ආපත්තියෙහි වේ. **“සබ්බෙ ධම්මා සබ්බාකාරෙන බුද්ධස්ස භගවතො ඤාණමුඛෙ ආපාථං ආගච්ඡති**” යනාදි තන්හි ඥෙය්‍ය (=දතයුත්ත) යන අර්ථයෙහි වේ. මෙහි වනාහි එය ස්වභාවයෙහිදු වැටෙයි.
මේ එහි වචනාර්ථයි. ස්වකීය ලක්ෂණ ධරත්නුයි ධම්ම නම් වෙත්. මූලශබ්දය විස්තර කරන ලද්දේමය. මෙහි වනාහි මූල ශබ්දය අසාධාරණ හේතු යන අර්ථයෙහි දතයුතුයැ.
පරියාය ශබ්දය තෙම **“මධුපිණ්ඩික පරියායොති තං ධාරෙහී”** යනාදි තන්හි දේශනාවෙහි වැටේ. **“අත්‍ථිඛ්වෙස බ්‍රහ්මණ පරියායො යෙන මං පරියායෙන සම්මා වදමානො වදෙය්‍ය, අකිරිය වාදො සමණො ගොතමො”** යනාදි තන්හි කාරණයෙහි වැටේ. **“කස්ස නුඛො ආනන්‍ද අජ්ජ පරියායො භික්ඛුණියො ඔවදිතුං”** යන මෙහි වාරය යන අර්ථයෙහි වේ. මෙම සූත්‍රයෙහි කාරණයෙහි ද දේශනාවෙහි ද වැටේ. එහෙයින් **සබ්බ ධම්ම මූල පරියායං** යන මෙහි සියලු ධර්මයන් අසාධාරණ හේතු නම් වූ කාරණය කියා හෝ සියලු ධර්මයන්ට කාරණය වූ මේ දේශනාව කියා හෝ සියලුම ධර්මයන්ට කාරණය වූ මේ දේශනාව කියා හෝ මෙසේ අර්ථය දතයුතුයි.
මෙම මූලපරියාය සූත්‍රය නෛර්යාර්ථ (පමුණුවා කිවයුතු අර්ථ) ඇති බැවින්ද, චාතුර්භූමක වූම ස්වභාවධර්මයෝ සර්වධර්මයෝ යයි නොදත යුතුයි. ස්වකාය පරියාපන්න වූ ත්‍රෛභූමක ස්වභාව ධර්මයෝම අනවශේෂ හෙයින් දතයුත්තාහුය. මේ මෙහි අදහසයි.
**වො** යනු මේ **වො** ශබ්දය පච්චත්ත උපයෝග කරණ සම්පදාන සාමි (=පඨමා - කම්ම - කරණ සම්පදාන සම්බන්ධ) යන වචනයන්හි සහ පද පූරණ අර්ථයෙහි දක්නට ලැබේ. **“කච්චි පන වො අනුරුද්ධා සමග්ගා සම්මොද මානා”** යනාදි තන්හි ප්‍රථමා විභක්තියෙහි දක්නට ලැබේ. **“ගච්ඡථ භික්ඛවෙ, පණාමෙමි වො”** යනාදි තන්හි කර්මයෙහි වේ. **“න වො මම සන්තිකෙ වත්තබ්බං”** යන තන්හි කරණාර්ථයෙහි යෙදේ. **“වනපත්‍ථපරියායං වො භික්ඛවෙ, දෙසිස්සාමි”** යනාදී තන්හි සම්ප්‍රදාන අර්ථයෙහි වේ. **“දෙසිස්සාමි”** යනාදී තන්හි සම්ප්‍රදාන අර්ථයෙහි වේ. **“සබ්බෙසං වො සාරිපුත්ත සුභාසිතං”** යනාදි තන්හි සම්බන්ධ අර්ථයෙහි යෙදේ. **“යෙහි වො අරියා පරිසුද්ධ කාය කම්මන්තා”** යනාදි තන්හි පදපූරණ මාත්‍රය වේ. මෙහි සම්ප්‍රදාන අර්ථය දතයුතු යැ.
**‘භික්ඛවෙ**’ යනුවෙන් ප්‍රතිඥාවෙන් අභිමුඛ වූවන්ට නැවත ඇමතීමකි. **“දෙසිස්සාමි”** යනු දේශනාව ප්‍රතිඥා කිරීමයි. මෙය කියන ලද්දේ වෙයි. මහණෙනි, අනවශේෂ (ත්‍රෛභූමක) ධර්මයන්ට මුල්වූ අසාධාරණ හේතුව තොපට දේශනා කරන්නෙමියි දෙවෙනි ක්‍රමයෙන් කාරණ දේශනාව (හේතු වූ දේශනාව) තොපට දේශනා කරන්නෙමි. **තං සුණාථ**, මා විසින් කියනු ලබන්නා වූ ඒ අර්ථය ඒ කාරණය ඒ දේශනාව ශ්‍රවණය කරව්. **සාධුකං මනසි කරොථ** යන මෙහි **සාධුකං, සාධු** යනු එකාර්ථයි.
මෙම ‘සාධු’ ශබ්දයද, **ආයාචන - සම්පටිච්ඡන** සන්පහන්සන සුන්දර දළ්හී කම්ම යන අර්ථයන්හි දක්නා ලැබේ. **“සාධු මෙ භනෙත්ති ඛො තෙ භික්ඛු භගවතො භාසිතං අභිනන්‍දිත්වා”** ආදි තන්හි සම්පටිච්ඡන පිළිගැනීම යන අර්ථයෙහි වේ. සාධු, සාධු, **සාරිපුත්ත** ආදි තන්හි සංපහන්සන (සතුටු වීම්) අර්ථයෙහි වේ.
(ධර්මය රුචි කරන්නා වූ රජ තෙමේ සුන්දර වෙයි. පැනවත් ජන තෙම සුන්දර වෙයි. මිතුරන්ට හතුරුකම් නොකරන්නා සුන්දර වෙයි. පව් නොකිරීම සැප වෙහි.)
යන ආදී තන්හි සුන්දරය යන අරුත්හි වේ. **තෙනහි බ්‍රාහ්මණ සාධුකං සුණාහි,** ආදි තන්හි සාධුක ශබ්දයම දළ්හි කම්ම අරුත්හි ද ආණත්ති අරුත්හි ද වේ යයි දතයුතුයි. සුන්දර යන අරුත් ගැනීම ද වටී. දළ්හීකම්ම අරුතින් මේ දහම් දැඩිකොට අසව්. මනාකොට ගන්නෝ වවු. අණත්ති අරුතින් ද මගේ අණින් අසව්. සුන්දර වූ භද්‍ර වූ මෙම ධර්මය අසව් යයි මෙසේ දක්වන ලද්දේ ද වෙයි.
‘**මනසිකරොථ’** යනු, ආවර්ජනා කරව්. රැස්කොට ගනිවු යන අර්ථයි. නො විසුරුණු සිත් ඇතිව අසව්. සිත්හි දරව් යනුවෙන් අදහස් කෙරේ.
දැන් මෙහි **තං සුණාථ** යනු සොත ඉන්‍ද්‍රියයාගේ විපිළිසර බැව් නැති කිරීමයි. ‘**සාධුකං මනසිකරොථ’** යනු මෙනෙහි කිරීම දැඩිකිරීමෙන් මන ඉන්‍ද්‍රියයාගේ විපිළිසර වීම වැළකෙයි. (අරමුණේ සිත පිහිටයි.) මෙහි පූර්ව පදයෙන් ව්‍යඤ්ජන විපර්යාසය වැළකෙයි. පශ්චිම පදයෙන් අර්ථ විපර්යාසය වැළකෙයි. නැවත පළමු පදයෙන් බණ ඇසීමෙහි යොදවයි. පශ්චිම පදයෙන් ඇසූ ධර්මයන්ගේ ධාරණය නැවත නැවත පරීක්ෂා කිරීම් ආදියෙහි යොදවයි.
නැවත, පළමු වචනයෙන් මේ ධර්මය බ්‍යඤ්ජන සහිතය. එසේ හෙයින් ඇසිය යුතුයයි දක්වයි. පශ්චිම වචනයෙන් අරුත් සහිතය. එබැවින් මෙනෙහි කළයුතුයයි දක්වයි. සාධුක යන පදය හෝ පදද්වය සමග යොදා යම් හෙයකින් මෙම ධර්මය නිසා ගැඹුරුත් දේශනා අරුත් නිසාත් ගැඹුරුත් වේද, එහෙයින් මනාකොට ගැඹුරු ද අවබෝධ වශයෙන් ගැඹුරු ද, එහෙයින් මනාකොට අසව් යන මෙම යෙදීම දතයුත්තේය.
භාසිස්සාමි, දේශනා කරන්නෙමි. තං සුණාථ යනුවෙන් මෙහි ප්‍රතිඥා කරන ලද දේශනාව සැකෙවින්ම නො දෙසන්නෙමි. යළිදු එය විස්තර වශයෙන්ම එය කියන්නෙමැයි කියන ලද්දේ වෙයි. කීයේ මැයි. වංගීස තෙරණුවෝ,
(සැකෙවින්ද දේශනා කරයි විස්තර වශයෙන් ද කියයි. සාරිකා පක්‍ෂියාගේ මිහිරි අවියත් හඬ මෙන් වැටහීම පහළ කෙරෙයි.)
මෙසේ වදාළ කල්හි හටගත් උත්සාහ ඇත්තාහු **“එවං භන්තෙහි ඛො තෙ භික්ඛූ භගවතො පච්චස්සොසුං”** එසේය වහන්ස යයි කියා ඒ භික්ෂූහු භාග්‍යවතුන් වහන්සේට ප්‍රතිවචන දුන්හ. බුදුරදුන්ගේ වචනයට සතුටු වූහ. පිළිගත්හයි කියන ලද්දේ වෙයි. ඉක්බිති භික්ෂූන්ට භාග්‍යවතුන් වහන්සේ මෙසේ වදාළහ. දැන් කිවයුතු වූ **“ඉධ භික්ඛවෙ”** ආදි සියලු සූත්‍රය වදාළ සේක.
**ඉධ ශබ්දය, ඉධ** යනු දේශය දැක්වීමෙහි නිපාත පදයකි. මෙය කිසිතැනක ලෝකය සඳහා කියනු ලැබේ. එබැවින් මෙසේ කියන ලදී. **“ඉධ තථාගතො ලොකෙ උප්පජ්ජති”** කිසිතැනක ශාසනය කියනු ලැබේ. එහෙයින් කියන ලදී :- **“ඉධ භික්ඛවෙ සමණො ඉධ දුතියො සමණො”** යනුයි. කිසිතැනක අවකාශය කියනු ලැබේ. එබැවින් මෙසේ කියන ලදී.
**ඉධෙව තිට්ඨමානස්ස දෙවභූතස්ස මෙසතො **
**පුනරායුච මෙලද්ධො එවං ජානාහි මාරිය ** යනුවෙන්,
(නිදුකාණෙනි, මේ අවකාශයෙහි සිටින්නා වූ දෙවියෙකු වූ මගේ නැවත ජීවිතයද, මා විසින් ලබන ලද්දේය. මෙසේ දැනගනු මැනව.)
කිසිතැනක පදපූර මාත්‍රයම වෙයි. එය මෙසේ කියන ලද්දේ වෙයි. “**ඉධාහං භික්ඛවෙ භුත්තාවී අස්සං පචාරිතො”** යනුයි. මෙහි වනාහි ‘ලෝකය’ ගෙන වදාරණ ලදැයි දතයුතුය.
**භික්ඛවෙ,** ප්‍රතිඥා දුන් පරිදි දේශනාව කිරීම සඳහා නැවත භික්ෂූන්ට ආමන්ත්‍රණය කරන සේක. ශබ්ද දෙකින්ම මහණෙනි, මේ ලෝකයෙහි යන අරුත කියන ලද්දේ වෙයි. **‘අස්සුතවා පුථුජ්ජනො’** යන මෙහි ආගම අධිගම රහිත හෙයින් ඥෙය පුද්ගල තෙම අස්සුතවත් යයි දත යුතුයැ. එබැවින් යමෙකුට ඛන්‍ධ - ධාතු - ආයතන පච්චයාකාර සතිපට්ඨාන ආදියෙහි උග්ගහ පරිපුච්ඡා විනිච්ඡය රහිත බැවින් මඤ්ඤනා පටිසේධක වූ ආගම (දහම් දැනුම) නොමැත්තේ ද, පිළිවෙතින් පැමිණිය යුතු වූ අධිගමය නොකළ බැවින් අධිගමය නොමැත්තේ ද, ආගම - අධිගම රහිත ඒ ඥෙය පුද්ගල තෙම අස්සුත නම් වේ. මෙම අස්සුතවත් පුද්ගල තෙමේ, මෙසේ දැක්වේ.)
(බොහෝ වූ කෙලෙසුන්ගේ ඉපදවීම් ආදිය හේතුකොටගෙන පුථුජ්ජන නම් වේ. බොහෝ වූ අනාර්ය ජනයන්ට ඇතුලත් බැවින් ද ඉහත සඳහන් ජනතෙම ආර්යයන්ගෙන් වෙන් වූයේ වෙයි.)
එබැවින් බොහෝ වූ නානාප්‍රකාර වූ කිලේසයන්ගේ ඉපද වීමාදි කරුණෙන් ද, පුථුජ්ජන නම් වේ. එබැවින් කීහ. බොහෝ වූ කෙලෙස් උපදවත්නුයි පුථුජ්ජන නම් වේ. බොහෝ වූ නොනසන ලද සක්කාය දෘෂ්ටිය ඇත්තේනුයි **පුථුජ්ජන** නම් වේ. බහුල වූ සියලු ගතිවලින් නොනැගිටන ලද්දාහු නුයි පුථුජ්ජන නම් වෙති. බොහෝ වූ විවිධ සංස්කාරයන් රැස් කෙරෙත්නුයි පුථුජ්ජන නම් වෙති. බොහෝ වූ කාමාදි විවිධ ඕඝයන්ගෙන් උල්පවත්නුයි සන්තාපයන්ගෙන් තැවෙත්නුයි පුථුජ්ජන නම් වෙති. බොහෝ වූ පඤ්චකාම ගුණයන්හි ඇලුනාහු ගිජු වූවාහු ගෙතුනාහු මුසපත් වූවාහු බැසගත්තාහු ලැගුනාහු නැවත නැවත ලැගුනාහු, එයින් උපදෘත වූවාහු පුථුජ්ජන නම් වෙති. බොහෝ වූ පඤ්ච නීවරණයන් විසින් ආවරණය කරන ලද්දාහු, නීවරණය කරන ලද්දාහු වැළඳ ගන්නා ලද්දාහු වසන ලද්දාහු ඡාදනය කරන ලද්දාහු, යටිමුව වූවානුයි පුථුජ්ජන නම් වෙති. බොහෝ වූ ගණන් කළ නොහැකි, ආර්ය ධර්මයන්ට විරුද්ධ වූ පහත් ධර්මයන්හි හැසිරෙන ජනයන්ට ඇතුලත් වූවාහු වෙත්නුයි පුථුජ්ජන නම් වෙති. බොහෝ දෙනා ශීලය සුතය ආදී ගුණයෙන් හෙබි ආර්ය පුද්ගලයන් කෙරෙන් වෙන් වූවාහු යයි යන ගණනට වැටුන පහවූ ආර්ය පුද්ගල සංසර්ග ඇති ජනතෙම පුථුජ්ජන නම් වේ. මෙසේ මේ අස්සුත වත් පුථුජ්ජන යන පද දෙකින් ගැනෙන යමෙක් වෙත් ද, ඔවුහු:-
(ආදිත්‍ය බන්ධු වූ බුදුරදුන් විසින් අන්‍ධ පුථුජ්ජන කල්‍යාණ පුථුජ්ජන යනුවෙන් පුථුජ්ජනයෝ දෙදෙනෙක් වදාරණ ලදී.)
යනුවෙන් පුථුජ්ජනයෝ දෙදෙනෙක් කියන ලද්දාහු ද ඔවුන් අතුරෙහි මෙහි අන්ධ පුථුජ්ජන තෙම කියන ලද්දේ යයි දත යුත්තේ ය.
**අරියානං අදස්සාවි** යනාදි තන්හි කෙලෙසුන් කෙරෙන් දුරු වූ හෙයින් ද අනර්ථයෙහි නොපවත්නා හෙයින් ද අර්ථයෙහි පවත්නා හෙයින් ද, දෙවියන් සහිත ලෝකයා විසින් ප්‍රහානය කළ කෙලෙස් ඇති බැවින් බුදුවරයෝ ද පසේබුදුවරයෝ ද, බුදුසව්වෝ ද ආර්යයෝ යයි කියනු ලැබෙත්. මෙසේද වදාළහ. **“සදෙවකෙ භික්ඛවෙ, ලොකෙ -පෙ- තථාගතො අරියොති වුච්චති”** යනුවෙන්.
**සප්පුරිසා** යන මෙහි පසේ බුදුවරුද තථාගත ශ්‍රාවකයෝද සත්පුරුෂයෝ යයි දතයුත්තාහ. ඔවුහු වනාහි ලොව්තුරු ගුණ යෝගයෙන් ශෝභමාන වූ පුරුෂයෝ වෙත්නුයි සත්පුරුෂ නම් වෙති. සියල්ලන්ම මේ දෙඅයුරින් කියන ලද්දේ වෙයි. බුදුවරයෝ ද, ආර්යයෝ ද පසේ බුදුවරුද බුද්ධශ්‍රාවකයෝද සත්පුරුෂයෝ වෙති. එහෙයින් කියන ලදී.
(ඒකාන්තයෙන් යමෙක් කළගුණ දන්නේ ද එය ප්‍රකට වශයෙන් දන්නේ ද, කලණ මිතුරු වූයේ භක්තිය දැඩිව ඇත්තේද, දුකට පත් වූවහුට මනාලෙස කටයුතු කෙරේද ඔවුන් සත්පුරුෂයයි කියති.)
**“කල්‍යාණ මිත්තො දළ්හන්ති ච හොති”** යන මෙතෙකින්ම බුද්ධශ්‍රාවක තෙම කියන ලද්දේ වෙයි. ‘**කතඤ්ඤුතා’** ආදිය හේතුකොට පසේබුදු. බුදුවරයෝ කියන ලද්දාහු වෙති. දැන් යමෙක් එම ආර්යයන්ගේ නොදැකීම ස්වභාවකොට ඇත්තේ ද දැකීමෙහි සාධුකාරී නොවේ ද හෙතෙම ආර්යයන් නොදන්නේ යයි දතයුතුය. එම නොදැකීම, ඇසින් නොදැකීම නුවණින් නොදැකීම යයි දෙවැදෑරුම් වේ. එහි නුවණින් නොදැකීම මෙහි අදහස් කරන ලදී. දිවැසින් හෝ මසැසින් ආර්යයන් දක්නාහු නොදක්නාහුමය. ඒ ඇස්වලට වර්ණමාත්‍රය පමණක් ග්‍රහණය කරන හෙයින් ආර්ය භාවය ගෝචර නොවන බැවිනි. බලු සිවල් ආදීහුද ඇසින් ආර්යයන් දකිති. ඔවුහු ආර්යයන් නොදක්නාහු වෙති.
සිතුල්පව් වැසි මහලු තෙරුන් ඒ පිළිබඳ මෙම කථා වස්තුව එයි. සිතුල්පව් වැසි රහතුන් වහන්සේ නමකගේ උපස්ථායක වූ මහලු පැවිදි කෙනෙක් වූහ. දිනක් රහතුන් වහන්සේ සමග පිඬුසිඟා යන්නේ උන්වහන්සේගේ පාත්‍ර සිවුරු ගෙන පසුපසින් එන්නේ, ස්වාමීනි, ස්වාමීනි, ආර්යයන් වහන්සේලා කෙබඳු දැයි තෙරුන් වහන්සේගෙන් ඇසීය. තෙරුන්වහන්සේ මෙසේ වදාළහ. **“මෙලොව ඇතැම් මහල්ලෙක් ආර්යයන්ගේ පාසිවුරු ගෙන වත් පිළිවෙත් කොට, සමග හැසිරෙන්නේද, ආර්යයන් නොම දනී. ඇවැත්නි, ආර්යයෝ මෙසේ නොදත හැක්කාහුය.”** මෙසේ වදාළ කලද, හෙතෙම නොම දත්තේය.
එසේ හෙයින් ඇසින් ආර්යයන් දැක්ම දැකීමක් නොවෙයි. නුවණින් දැක්ම ආර්යයන් දැක්ම වේ. එහෙයින් වදාළහ. **“කිං තෙ වක්කලී ඉමිනා පූතිකායෙන දිට්ඨෙන යො ඛො වක්කලී ධම්මං පස්සති සො මං පස්සති”** යනුවෙන් වක්කලිය යමෙක් දහම් දකීනම් හෙතෙම මා දකීයයි එහෙයින් ඇසින් දකින්නේද නුවණින් ආර්යයන් විසින් දක්නා ලද අනිත්‍යාදි ලක්‍ෂණ නොදක්නේ ආර්යයන් අවබෝධ කළ ධර්මයට නොපැමිණෙන්නේ ආර්යභාව ඇතිකරන ධර්මයන් ද ආර්ය භාවයද නොදක්නා ලද බැවින් ආර්යයන් නොදක්නේ යයි දත යුත්තේය.
[missing trans] **“අරියධම්මෙ අවිනීතො”** යන මෙහි
(විනය දෙවදෑරුම් වේ. මෙම එක එක විනයක් පස් පස් ආකාර වේ. ඒ විනයාගේ අභාවයෙන් අස්සුතවත් පුථුජ්ජන තෙම අවිනීත යයි කියනු ලැබේ.)
මෙහි සංවර විනය පහාන විනය යයි දෙවැදෑරුම් වේ. මෙම එක එක විනය පස් අයුරකින් ප්‍රභේදයට පැමිණේ. මෙහි සංවර විනය, සීල සංවරය, සති සංවරය, ඤාණ සංවරය, ඛන්ති සංවරය, විරිය සංවරය යනුවෙන් ප්‍රභේද පසකින් යුක්ත වේ. පහාන විනයද, තදංග පහාන වික්ඛම්භන පහාන සමුච්ඡෙද පහාන පටිපස්සද්ධි පහාන නිස්සරණ පහාන යනුවෙන් පස් අයුරු වේ.
ඔවුන් අතුරෙහි **“ඉමිනා පාතිමොක්ඛ සංවරෙන උපෙතො හොති සමූපෙතො”** යනු සීල සංවරයයි. ‘**රක්ඛති චක්ඛුන්‍ද්‍රියං චක්ඛුන්‍ද්‍රියෙ සංවරං ආපජ්ජති**’ යන මේ සති සංවරයයි.
(ලෝකයෙහි යම් තෘෂ්ණා ආදි යම් ශ්‍රෝතස කෙනෙක් වෙත්නම් සතිය ඔවුනට ආවරණය වේ. එම සතිය ස්‍රොතසුන්ගේ සංවරයයි කියමි. මාර්ග ප්‍රඥාවෙන් තෙල ස්‍රොතස්හු වසනු ලැබෙත්.)
යන මෙය ඤාණ සංවරයයි.
**“ඛමො හොති සීතස්ස, උණ්හස්ස”** යන මෙහි ඛන්ති සංවරයෙහිය. **“උප්පන්නං කාමවිතක්කං නාධිවාසෙති පජහති”** යන මෙහි විරිය සංවරයෙහිය. තව ද මෙම සියලු සංවරයෝ තම තමාට අයත් පරිදි සංවර කළයුතු වූ ද හික්මවිය යුතු වූ ද කාය දුශ්චරිතාදීන් සංවරණය කළ යුතු හෙයින් විනය යයි ද කියනු ලැබෙත්. [missing trans?]
අන්ධකාරයට ප්‍රතිවිරුද්ධ වූ පහන් එළියෙන් අන්ධකාරය ප්‍රහාණය වේද, ඒ ඒ විදසුන් නැණින් ඒ ඒ කෙලෙස් අංගයන්ගේ ප්‍රහාණය වේද, ඒ කෙසේද යත්, නාමරූප වවත්‍ථානයෙන් (නාම රූප ධර්මයන් වෙන්කොට බැලීමෙන්) සක්කාය දිට්ඨිය ද, ප්‍රත්‍ය විමසා බැලීමෙන් අහේතු විෂම හේතු දෘෂ්ටින්ගේ ද ප්‍රත්‍ය පරිග්ගහයෙන් (ඒ ප්‍රත්‍යයන් විමසා බැලීමෙන්ම) අපර භාගයෙහි කඞ්ඛාවිතරණ ඤාණයෙන් සැකයන්ගේ ද නාමරූප ධර්මයන්ගේ කලාප සම්මර්ෂණයෙන් මමය මාගේය යන දෘෂ්ටින්ගේ ද, මාර්ග අමාර්ග වෙන්කර බැලීමෙන් අමාර්ගයෙහි මාර්ගය යන සංඥාවෙන් ද උදයානුපස්සනාවෙන් උච්ඡේද දෘෂ්ටියේ ද, වයානුපස්සනාවෙන් ශාස්වත දෘෂ්ටියගේද, භයතු පට්ඨාන පස්සනාවෙන් භය සහිත වූ (උපාදාන ස්කන්ධයෙහි) අභය සංඥාවගේ ද නිබ්බිදානු පස්සනාවෙන් ඇලීමේ සංඥාවෙන්ද, මුඤ්චිතු කම්‍යතා ඤාණයෙන් උපෙක්ඛා ඤාණයෙන්, අනපෙක්ඛාවගේ ද අනුලෝම ඤාණයෙන් ධම්මට්ඨිතියෙහි හා නිවනෙහි ප්‍රතිලෝම භාවයාගේ ද, ගෝත්‍රභූ ඤාණයෙන් සංස්කාර නිමිති ගැනීමේ ද ප්‍රහානය වේ. මේ තදංග ප්‍රහාණය නම් වේ.
යම් ඒ උපචාර අප්පනා භේදගත සමාධිය හේතුවෙන් පවත්නා නීවරණ ධර්මයන් කෙරෙන් කළයේ පහරින් දිය මතුපිට සෙවල මෙන් ඒ ඒ නීවරණ ධර්මයන්ගේ ප්‍රහාණය වේ. මෙය විෂ්කම්භන ප්‍රහාණ නම් වේ.
සතර ආර්ය මාර්ග වැඩූ බැවින් මාර්ගවත් වූ තම සන්තානයෙහි දිට්ඨිනගතානං පහානාය, යනාදී නයින් වදාළ සමුදය පක්‍ෂයෙහි වූ කෙලෙස් සමූහයාගේ නැවත හට නොගන්නා වූ ස්වරූපයෙන් යම් ප්‍රහානයෙක් වේද එය සමුච්ඡේද ප්‍රහාණ නම් වේ.
ඵල ක්‍ෂණයෙහි කෙලෙසුන්ගේ යම් සංසිඳෙන බවක් වේද, එය පටිපස්සද්ධි පහාණ නම් වේ. සියලු සංඛත ධර්මයන්ගෙන් බැහැර වූ බැවින් ප්‍රහීණ වූ සියලු සංස්කාරයන් ඇති යම් නිවනක් වේද, මෙය නිස්සරණ ප්‍රහාණ නම් වේ.
මේ සියලු ප්‍රහාණයෝ ත්‍යාගාර්ථයෙන් ප්‍රහාණද, හික්මීම් අරුතින් විනය ද වේ. එහෙයින් ප්‍රහාණ විනය යයි කියනු ලැබේ. නැතහොත් ඒ ඒ ප්‍රහාණ ඇත්තහු ඒ ඒ විනයාගේ සම්භවය ඇතිවන බැවින් මෙය ප්‍රහාණ විනයයි ද කියනු ලැබේ. එසේම මේ ප්‍රහාණ විනය ද පස් අයුරකින් ප්‍රභේද ඇත්තේ වේ.
මෙය සැකෙවින් ද්විධ වේ. විස්තර වශයෙන් දශවිධ වූද විනය භින්න සංවර ඇති හෙයින් ද ප්‍රහීණ කළයුත්ත ප්‍රහීණ නොකළ හෙයින්ද යම්හෙයකින් මේ අශ්‍රැතවත් පුථුජ්ජනයාට නැත්තේ ද එහෙයින් **“අභාවතො තස්ස අයං අවිනීතොති වුචචති”** යනුවෙන් කියන ලදී. **“සප්පුරිසානං අදස්සාවී සප්පුරිස ධම්මස්ස අකොවිදො සප්පුරිය ධම්මෙ අවිනීතො”** යන මෙහිද මේ ක්‍රමය මැයි. මෙහි අර්ථ වශයෙන් නානා බවක් නැත්තේය.
එහෙයින් කියන ලදී. මෙහි ආර්යයෝ යමෙක්හු වෙත් ද, ඒ සත්පුරුෂයෝත් ඔවුහුමය. ඒ සත්පුරුෂයෝ යමෙක්හු වෙත්ද, ඒ ආර්යයෝත් ඔවුහුම වෙත්. යමක් එම ආර්යයන්ගේ ධර්මය වේ ද, සත්පුරුෂයන්ගේ ධර්මයත් එයමයි. යමක් සත්පුරුෂයන්ගේ ධර්මය වේද, ආර්යයන්ගේ ධර්මයත් එයමය. යම් ආර්ය විනයෝ වෙත්ද, සත්පුරුෂ විනයෝත් ඔවුහුමය. යම් ඒ සත්පුරුෂ විනයෝ වෙත්ද, ආර්ය විනයෝත් ඔවුහුම වෙත්. ආර්යයෝ යයිද, සත්පුරුෂයෝ යයිද, ආර්ය ධර්මයයි ද, සත්පුරුෂ ධර්මයයි ද ආර්ය විනය යයිද සත්පුරුෂ විනය යයි ද ඒකාංගයෙහි වූ එක් වූ ඒකාර්ථ වූ සම වූ සමභාග වූ එයින් හටගත්තේ හෝ එයින් අන්‍ය වූයේ හෝ වෙයි.
කුමක් හෙයින් භාග්‍යවතුන් වහන්සේ **“සබ්බ මූල පරියායං වො භික්ඛවෙ දෙසෙස්සාමි”** යනුවෙන් වදාරා එය දේශනා නොකොටම, “**ඉධ භික්ඛවෙ අස්සුත වා පුථුජ්ජනො අරියානං අදස්සාවී”** යයි මෙසේ පුථුජ්ජනයා දැක්වූ සේක් ද, පුද්ගල අධිෂ්ඨාන ධර්ම දේශනාවෙන් එම අරුත ප්‍රකට කරනු පිණිස යැ.
චතුර්විධ දේශනාවෝ: භාග්‍යවතුන් වහන්සේගේ **ධම්ම අධිට්ඨාන ධර්මදේශනා, ධම්ම අධිට්ඨාන පුග්ගල දේශනාය, පුග්ගල අධිට්ඨාන පුග්ගල දේශනාය, පුග්ගල අධිට්ඨාන** ධර්ම දේශනා යයි ධම්ම පුග්ගල වශයෙන් දේශනාවෝ චතුර්විධ වෙති.
එහි **“තිස්සො ඉමා භික්ඛවෙ, වෙදනා, කතමා තිස්සො, සුඛා වෙදනා, දුක්ඛාවෙදනා, අදුක්ඛමසුඛා වෙදනා ඉමා ඛො භික්ඛවෙ තිස්සො වෙදනා” **මෙබඳු දෙසුම් ධම්මාධිට්ඨාන දේශනා යයි දතයුතුයි.
**“ජද්ධාතුරො අයං භික්ඛු පුරිසො ඡ ඵස්සායතනො අට්ඨාරස මනො පවිචාරො චතුරාධිට්ඨානො”** මෙබඳු දේශනා ධම්මාධිට්ඨාන පුග්ගල දේශනා නම් වේ.
**තයො මෙ භික්ඛවෙ පුග්ගලාසන්තො සංවිජ්ජමානො ලොකස්මිං කතමෙ තයො අන්‍ධො එකචක්ඛු ද්විචක්ඛු කතමොච භික්ඛවෙ පුග්ගලො අන්‍ධො** යන මෙබඳු දේශනා පුග්ගලාධිට්ඨාන පුග්ගල දේශනා නම් වේ.
**කතමඤච භික්ඛවෙ දුග්ගති භයං ඉධ භික්ඛවෙ, එකච්චො ඉති පටිපඤ්චික්ඛති කායදුච්චරිතස්ස ඛො පාපකො විපාකො අභිසම්පනරායං -පෙ- සුද්ධ මත්තානං පරිහරති ඉදං වුචචති භික්ඛවෙ දුග්ගතිභයං** මේ පුග්ගලාධිට්ඨාග ධර්මදේශනා නම් වේ.
පුහුදුන් ජනතෙම යම් හෙයකින් මෙහි **අපරිඤ්ඤාත** (මනාසේ අවබෝධ නොකළ) වස්තු ඇත්තේද මෙහි අදහස් කළ සියලු ධර්මයන්ට මුල් වූ මඤ්ඤනා අපරිඤ්ඤාතය මුල්කොට ඇත්තෝ ද එහෙයින් පුහුදුන් මනුෂ්‍යයා දක්වාම **පුග්ගලාධිට්ඨාන** දේශනාව පිළිබඳ එම අර්ථය පහළ කරනු පිණිස** “ඉධ භික්ඛවෙ, අස්සුතවා පුථුජ්ජනො අරියානං අදස්සාවී”** යනුවෙන් පුහුදුන් ජනයා දැක්වූ සේකැයි දතයුතුය.
මේ ආකාරයෙන් පුථුජ්ජනයා දක්වා දැන් ඔහුගේ පෘථුවි ආදි - වස්තූන්ගෙන් සක්කාය ධර්මයෙන් උපන් මඤ්ඤනා (වැරදි හැඟීම්) දක්වන්නේ, පඨවිං, පඨවිතො ආදිය වදාළහ.
චතුර්විධ පඨවි එහි ලක්ඛණ පඨවි, සසම්භාර පඨවි, ආරම්මණ පඨවි, සමමුති පඨවි යයි චිතුර්විධ වේ.
ඔවුන් අතුරෙහි **“කතමා ච ආවුසො අජ්ඣත්තිකා පඨවි ධාතු යං අජ්ඣත්තං පච්චත්තං බක්කලං ඛරිගනං”** යනාදි තන්හි දක්වා ඇත්තේ ලක්ඛණ පඨවියයි.
**“පඨවිං ඛණෙය්‍ය වා ඛණාපෙය්‍ය වා” **යනාදි තන්හි ප්‍රකාශ වන්නේ සසම්භාර (පරිවාර දේවල් සහිත) පඨවියයි.
**අජ්ඣත්තික** වූ යම් කේස ආදි විසි කොටසක් වේ ද, බාහිර වූ අයෝ ලෝභාදියක් වෙත්ද, පඨවි ධාතුව වර්ණ ආදි සම්භාරයෙන් සමග යුක්ත වූයේ සසම්භාර පඨවි නම් වේ.
**“පඨවි කසිණ මෙකො සඤ්ජානාති”** යනාදි තන්හි ආරම්මණ පඨවිය යෙදී ඇත. මෙයට නිමිත්ත පඨවිය යයි ද කියනු ලැබේ. පඨවි කසිණ ධ්‍යාන ලාභීව දෙව්ලොව උපන්නේ පඨවි දේවතා යයි නම් ලබයි. මෝ සම්මුති පඨවි යයි දතයුත්තීය. චතුර්විධ පඨවියම මෙහි ලැබෙයි. ඔවුන් අතුරෙන් යම් කිසි පඨවියක් පුහුදුන් ජනතෙමේ **“පඨවිතො සඤ්ජානාති”** පඨවිය යයි හඳුනයි. පඨවි භාවයෙන් හඳුනයි. ලෝ වහර ගෙන සඤ්ඤා විපල්ලාසයෙන් හඳුනයි. **පඨවි** යනු මේ පඨවි භාවය නොහරින්නේම හෝ මේ සත්ත්වයා කියා හෝ මෙය සත්ත්වයාගේ කියා හෝ මේ ආදි අයුරින් හඳුනයි. කුමක් හෙයින් මෙසේ හඳුනා ගනී යයි නොකිය යුතුය. පුහුදුන් ජනතෙම උම්මත්තකයෙකු වැනිවෙයි. හෙතෙම යම්කිසිවක් යම්කිසි ආකාරයකින් ගනීද, ආර්යයන්ගේ නොදක්නා බව යනාදි භේදයට හෝ මෙයට කරුණු වේ. යමක් හෝ මත්තෙහි **අපරිඤ්ඤාතං තස්ස** යයි වදාරණ බුදුරදුන් විසින්ම වදාරණ ලදද, (එයම මෙයට කරුණු වේ.)
**පඨවිං පඨවිතො ඤත්‍වා** යනු හෙතෙම ඒ පඨවිය මෙසේ ඒ විපරීත වූ සඤ්ඤාවෙන් හැඳින **සඤ්ඤි නිදානාහි පපඤ්ච සංඛා** යයි වදාළ හෙයින් අපර භාගයෙහි, බලවත් බවට පැමිණි මඤ්ඤනා තණ්හා දිට්ඨි-මාන පපඤ්චයන් හේතු කොටගෙන කල්පනා කරයි. විශේෂයෙන් කල්පනා කරයි. නානාප්‍රකාර වූ අන්‍යථාවන් ග්‍රහණය කෙරෙයි. **පඨවිං මඤ්ඤති** යනුවෙන් එහෙයින් වදාරණ ලදී.
මෙසේ සිතන ඔහුගේ ඒ මඤ්ඤතා ඕලාරික නයින් දක්වන්නට. යම් මේ කේසා ලෝම ආදි ක්‍රමයෙන් විසිවැදෑරුම් අධ්‍යාත්මික පඨවිය කියන ලද්දේය. යම් ඒ පඨවිය විභංගයෙහි **“තත්‍ථ කතමා බාහිර පඨවීධාතු යං බාහිරං කක්ඛලං ඛරිගතං කක්ඛළත්තං කක්ඛලභාවො බහිද්ධා අනුපදිණ්ණං සෙය්‍යථිදං අයො ලොහං, තිපු සීසං සජ්ඣු මුත්තා මණි වෙළුරියං සංඛො සිලා පවාලං රජතං ජාතරූපං ලොහිතංකො, මසාරගල්ලං තිණං කට්ඨං සක්ඛරං කඨලා භූමිපාසාණො පබ්බතො”** යන මෙයින් බාහිර පඨවි ධාතුව වදාරණ ලද්දේ වෙයි. අධ්‍යාත්මික අරමුණු තුනෙහි යම් නිමිත්ත පඨවියක් වේද එයද ගෙන මෙහි අරුත් පවසනු ලැබේ.
**පඨවිං මඤ්ඤති,** ත්‍රිවිධ මඤ්ඤනාවෙන්ම මම **‘පඨවිය’** වෙමියි සිතයි. මගේ පඨවියයි සිතයි. අනුන්ගේ පඨවි යයි සිතයි. පරාගේ පඨවියයි සිතයි. නැතහොත් අධ්‍යාත්මික පඨවිය තණ්හා මඤ්ඤනාවෙන් සිතයි. මාන මඤ්ඤතාවෙන් සිතයි. දෘෂ්ටි මඤ්ඤනාවෙන් සිතයි. ඒ කෙසේද යත්, මෙතෙම කේසාදීන් කෙරෙහි ඡන්දරාගය උපදවයි. කේශයන් ආශ්වාදනය කෙරෙයි. සතුටු වෙයි. සතුටුවන වචන කියයි. තෘෂ්ණාවෙන් ඇතුළත්ව සිටියි. ලෝම-නිය-දත්-දිවි හෝ වෙනත් ඇලුම් කටයුතු වස්තුවක් හෝ ආශ්වාදනය කෙරෙයි. මෙසේ අජ්ඣත්තික පඨවිය තණ්හා මඤ්ඤනාවෙන් සිතයි. මෙසේ මාගේ කේශයෝ අනාගත කාලයෙහි වන්නාහු නම්, මෙසේ රෝමයෝ වන්නාහු නම් යනාදි ක්‍රමයෙන් හෝ එහි තණ්හාව පිහිටුවයි.
මම සීලයෙන් හෝ -පෙ- බ්‍රහ්ම චර්යාවෙන් හෝ මෙසේ සිනිඳු මුදු සියුම් කෙස්කළඹක් ඇත්තෙක් වන්නෙමියි යනාදී ක්‍රමයෙන් හෝ නොලැබූ කේශයන්ගේ ලැබීම පිණිස සිත පිහිටුවයි. මෙසේ අජ්ඣත්තික පඨවිය මාන මඤ්ඤනාවෙන් සිතයි.
එසේම තමාගේ කේශාදීන්ගේ සම්පත්තිය හෝ විපත්තිය නිසා මම ශ්‍රේෂ්ඨයෙක් වෙමියි හෝ මම සමානයෙක් වෙමියි හෝ මම හීනයෙක් වෙමියි හෝ මානය උපදවයි. මෙසේ අඣත්තික පඨවිය ගැන මාන මඤ්ඤනාවෙන් සිතයි.
**“තං ජීවං තංසරීරං”** මෙහි ආවා වූ ක්‍රමයට කෙස් ජීවයයි ගනියි. ලෝමාදීන් පිළිබඳවද මේ ක්‍රමය මැයි. මෙසේ අජ්ඣත්තික පඨවිය දෘෂ්ටි මඤ්ඤනාවෙන් සිතයි.
නැතහොත් **“යා චෙව ඛො පන අජ්ඣත්තිකා පඨවි ධාතු යාච බාහිරා පඨවිධාතු පඨවිධාතුරෙවෙසා නං නෙතං මම”** (යම් අජ්ඣත්තික පඨවි ධාතුවක් වේද, යම් බාහිර පඨවි ධාතුවක් වේ ද, මෝ තොමෝ පඨවි ධාතුව වන්නීය. ඒ පඨවි ධාතුව මගේ නොවෙයි.) යන මේ පැවැත්මට විරුද්ධ අර්ථයෙන් කේසාදි ක්‍රමයෙන් ප්‍රභේදගත වූ අජ්ඣත්තික පඨවි ධාතුව මෙය මගේය මේ තෙම මම වෙමි මේ තෙම මගේ ආත්මය යයි දැඩිව ගනියි. මේ අයුරින් අජ්ඣත්තික පඨවිය දිට්ඨි මඤ්ඤනාවෙන් සිතයි. මෙසේ පළමුකොට අජ්ඣත්තික පඨවිය ත්‍රිවිධ මඤ්ඤනාවෙන් සිතයි.
අජ්ඣත්තික පඨවිය යම් සේ ද එසේම බාහිර පඨවිය ගැනද සිතයි. ඒ කෙසේද යත්, මෙතෙම අයස් ලෝහ ආදීන් විෂයෙහි ඡන්දරාගය උපදවයි. අයස් ලෝභ ආදිය ආශ්වාදනය කෙරෙයි. සතුටු වෙයි. එහි දියුණුව පිණිස කථා කරයි. තණ්හාවෙන් ඒවා ගැන සලකමින් සිටියි. මගේ යකඩය, මගේ ලෝහය යනාදි ක්‍රමයෙන් යකඩ ආදිය මමායනය කෙරෙයි. ආරක්‍ෂා කරයි. ගෝපනය කරයි. මෙසේ බාහිර පඨවිය තණ්හා මඤ්ඤනාවෙන් ගනී. මෙසේ මගේ යකඩ ලෝහ ආදීහු අනාගත කාලයෙහි වන්නාහු නම් හොඳය. මෙසේ මගේ යකඩ ලෝහ ආදියෙහි තණ්හාව මනා ලෙස පිහිටුවයි. මම මේ සීලයෙන් ව්‍රතයෙන් තපසින් බ්‍රහ්ම චර්යාවෙන් සමෘද්ධ වූ යකඩ ලෝහ ආදි උපකරණ ඇත්තෙක් වන්නෙමි. හෝ නොලත් යකඩ ලෝහ ආදී උපකරණ ලබාගැනීම පිළිබඳවද සිත පිහිටුවයි. මෙසේ බාහිර පඨවිය තණ්හා මඤ්ඤනාවෙන් ගනියි.
එසේම තමාගේ යකඩ ලෝහාදි උපකරණයන්ගේ සම්පත්තිය හෝ විපත්තිය හෝ නිසා මානය උපදවයි. මම මේ හේතුවෙන් ශ්‍රේෂ්ඨ වෙමි යයි ද සමානයෙක් වෙමි යයි ද මෙසේ බාහිර පඨවි මාන මඤ්ඤනාවෙන් සිතයි. යකඩයෙහි ජීවයයි සඤ්ඤා ඇතිව මෙය ජීවයයි දැඩිව සිතයි. මෙසේ බාහිර පඨවිය දෘෂ්ටි මඤ්ඤනාවෙන් සිතයි.
නැතහොත් **“ඉධෙ කච්චො පඨවිකසිණං අත්තනො සමනුපස්සති යං පඨවි කසිණං සො අහං, යො අහං තං පඨවි කසිණං”** (මේ ලෝකයෙහි කිසිවෙක් පඨවි කසිණය ආත්ම වශයෙන් දකියි. යම් පඨවි කසිණයක් වේද, හේ මම වෙමි. මම යමෙක් ද පඨවි කසිණය එයයි. මෙහි පඨවි කසිණය ද, ආත්මය ද එකක් වශයෙන් සලකා ඇත යනුවෙන් පටිසම්භිදා මග්ගයෙහි වදාළ නයින්ම පඨවි නිමිත්තම ආත්ම වශයෙන් සලකා ඇත. මෙසේ ද බාහිර පඨවිය දෘෂ්ටි මඤ්ඤනාවෙන් ගනියි. මෙසේ බාහිර පඨවිය ත්‍රිවිධ මඤ්ඤභාවන්ගෙන්ම ග්‍රහණය කර ඇත. මෙසේ හෙයින් **“පඨවිං මඤ්ඤති”** යන මෙහි මේ අයුරින් ත්‍රිවිධ මඤ්ඤනාවෝම දත යුත්තාහුය. මින් මතු සැකෙවින්ම කියන්නෙමි.
**පඨවියා මඤ්ඤති** යන මෙහි පඨවියා භුම්ම (=ආධාර) වචනයකි. එබැවින් මම පඨවියෙහි සිටියෙමියි සිතයි. මගේ කිඤ්චන (කෙලෙස්) නම් වූ පලිබෝධය පඨවි ධාතුවෙහි වූයේ යයි සිතයි. අන්‍යයෝ පඨවි ධාතුවෙහි වූහයි සිතති. අනුන් පිළිබඳ කිඤ්චන නම් වූ පලිබෝධ පඨවි ධාතුවෙහි වූයේයයි සිතයි. මෙසේ මේ කියන ලද්දේ පඨවියා මඤ්ඤති යන මෙහි අර්ථයයි.
නැතහොත් **කථං රූපස්මිං අත්තාහං සමනුපස්සති, ඉධෙකච්චො වෙදනං සඤ්ඤං සංඛාරෙ විඤ්ඤාණං අත්තතො සමනුපස්සති අයං ඛො පන මෙ අත්තා සො ඛො පන මෙ අත්තා ඉමස්මිං රූපෙති එවං රූපස්මිං වා අත්තානං සමනු පස්සති.**
(රූපයෙහි ආත්මය කෙසේ දකීද යත්, මෙලොව කිසිවෙක් වේදනාවද, සඤ්ඤාව ද, සංඛාරය ද, විඤ්ඤාණය ද මේ මාගේ ආත්මය යයි ආත්ම වශයෙන් දකී. ඒ මගේ ආත්මය වූ කලී රූපයෙහි පිහිටියේ යයි මෙසේ රූපයෙහි ආත්මය දකී.)
මෙම දේශනාවේ යම් අරුත් ක්‍රමයක් වේද, එය වදාරණ ලද්දේය. මේ අයුරින්ම වේදනාදි ධර්ම ආත්ම වශයෙන් ගෙන නැවත අජ්ඣත්තික බාහිර පඨවිධාතු අතුරෙන් යම්කිසි පඨවි ධාතුවක් ඊට අවකාශ වශයෙන් සලකා ඒ මේ මගේ ආත්මය වූ කලී මේ පඨවියෙහිම වූයේ යයි සිතන්නේ පඨවියෙහි ආත්මය පිහිටියේ යයි සිතයි. මේ ඔහුගේ දෘෂ්ටි මඤ්ඤතාවයි. ඒ පඨවිගත ආත්මයෙහිම ආදරයද, එය වස්තුකොට ඇති මානයද උපදවන්නා වූ ඔහුගේ තණ්හා මාන මඤ්ඤනාවෝ ද දතයුත්තාහුය. යම්විටක ඒ අයුරින්ම හෙතෙම ඒ ආත්ම තෙම පඨවියෙහි වූයේයයි සිතාද එවිට දෘෂ්ටි මඤ්ඤනාවම යෙදෙයි. අනිත් මඤ්ඤතාවෝත් කැමති වෙත්.
**පඨවිතො මඤ්ඤති** යන මෙහි පඨවි ශබ්දය නිස්සක්ක (පංචමී) වචනයි. එබැවින් උපකරණ සහිත වූ තමාගේ හෝ මෙරමාගේ හෝ ඉහත දැක්වූ පරිදි ප්‍රභේද ඇති පඨවියෙහි ඉපදීම හෝ නික්මීම හෝ පඨවිය කෙරෙන් අන්‍ය වූ ආත්මයක් හෝ වේයයි සිතන්නේ පඨවි ධාතුව කෙරෙන් අනිකක් ආත්මය වේයයි සිතයි. මෙසේ දතයුතුයැ. මේ ඔහුගේ දෘෂ්ටි මඤ්ඤනාවයි.
දිට්ඨි මඤ්ඤනාවෙන් මඤ්ඤනය කරනු ලැබූ ඒ වස්තුවෙහි ස්නෙහය ද මානය ද උපදවන්නා වූ ඔහුගේ තණ්හා-මාන-මඤ්ඤනාවෝ ද දතයුත්තාහුය. (අපරෙ) අන්‍ය ආචාර්ය කෙනෙක් මෙසේ කියති. පඨවි කසිණය ස්වල්පයක් වඩා එයිනිදු අන්‍ය වූ අප්‍රමාණ ආත්මය ගෙන පඨවි ධාතුවෙන් පිටතද මගේ ආත්මය වේයයි හඟින්නේ යන අරුත් වේ.
**පඨවිං මෙති මඤ්ඤති** යනුවෙන් මෙහි හුදෙක් මහා පඨවියම තණ්හා වශයෙන් මමායනය කෙරේයයි මේ අයුරින් පවත්නා යම් තණ්හාවක් වේද, එය තණ්හා මඤ්ඤනා වශයෙන් ලැබේයයි දතයුතුය. ඒ තණ්හා මඤ්ඤනාව මගේ කෙස්ය. මගේ ලොම්ය. මගේ යකඩය, මගේ ලෝහය කියා මෙසේ ඉහත සඳහන් ප්‍රභේදගත සියලු අජ්ඣත්තික බාහිර පඨවි ධාතුව සමග යෙදිය යුතුයයි දතයුතුය.
**පඨවිං අභිනන්‍දති** යනුවෙන් ඉහත දක්වන ලද්දා වූම පඨවි ධාතුව තණ්හා දිට්ඨි හේතුකොට ගෙන සතුටු වෙයි. ආශ්වාදනය කෙරෙයි. පරාමර්ශනය කෙරේ යයි වදාරණ ලද්දේ ද වෙයි. පඨවිං මඤ්ඤති (පඨවිය තණහා මඤ්ඤතාදි වශයෙන් හඟියි) යනුවෙන් මෙයින්ම මෙහි කාර්ය සිද්ධිය වී ඇති බැවින් කුමක්හෙයින් මෙසේ කියන ලද්දේ ද මේ කරුණ පොරාණයන් විසිනුදු විචාරණය නොකරන ලද්දේය. මේ වනාහි මගේ **අත්තනෝමතියයි** දේශනාවගේ විශාලත්වය හෝ ආදීනව දර්ශනය හෝ නිසා මෙසේ වදාරණ ලදී. යම් ධම්ම ධාතුවක් මනාකොට ප්‍රතිවේධ කරන ලද බැවින් නානා නය විචිත්‍ර දේශනා විලාශයෙන් යුක්ත වූයේ වේද, මේ ධම්ම ධාතුව බුදුරදුන් විසින් මොනවට ප්‍රතිවේධ කරන ලද්දේ ද, එබැවින් පළමුකොට මඤ්ඤනා වශයෙන් කෙලෙසුන්ගේ උපත දක්වා අනතුරුව අභිනන්දනය වශයෙන් දැක්වීම දේශනා විලාස බැවින් මෙසේ වදාළහ. නැතහොත්, යමෙක් පඨවි ධාතුව (තණ්හා - දිට්ඨි - මාන) වශයෙන් හඟීද (ගනීද) පඨවියෙහි ආත්මය ඇතැයි සිතා ද පඨවියෙන් පිටත ආත්මය ඇතැයි සිතාද පඨවි ධාතුව මගේ යයි සිතාද හෙතෙම යම් හෙයකින් පඨවිය ඇසුරු කළ තණ්හාව හෝ දිට්ඨිය අත්හරින්ට අසමර්ථ වේද එහෙයින් පඨවි ධාතුවට සතුටු වෙයි. යමෙක් පඨවි ධාතුවට සතුටු වෙයි ද හෙතෙම දුකට සතුටු වෙයි. දුකද ආදීනවයකැයි ආදීනව දක්නා බැවින් ද මෙය වදාළහ. භාග්‍යවතුන් වහන්සේ විසින් මෙසේ වදාරණ ලද්දේද වෙයි. **“යො භික්ඛවෙ පඨවි ධාතුං අභිනන්‍දති දුක්ඛං සො අභිනන්‍දති, යො දුක්ඛං අභිනන්‍දති අපරිමුත්තො දුක්ඛස්මාති වදාමි” **
(මහණෙනි, යමෙක් පඨවි ධාතුවට සතුටු වේද, හේ දුකට සතුටු වෙයි. යමෙක් දුකට සතුටු වේද, හෙතෙම දුකින් නොමිදුනේ යයි ප්‍රකාශ කරමි.)
මෙසේ පඨවි වත්‍ථුක වූ මඤ්ඤනාවෙන් සතුටුවීම ප්‍රකාශකොට, දැන් යම් කරුණකින් හෙතෙම හඟීද, සතුටුවේද, එම කරුණ ප්‍රකට කරනසේක්, **තං කිස්ස හෙතු අපරිඤ්ඤාතං තස්සාති වදාමි** යනුවෙන් වදාළහ. යම් හෙයකින් ඔහු විසින් වස්තුව පිරිසිඳ නොදක්නා ලදද ඒ නිසායයි වදාරණ ලද්දේ වෙයි.
ත්‍රිවිධ පරිඤ්ඤා: යමෙක් පඨවි පිරිසිඳ දනීද, හෙතෙම ඤාත පරිඤ්ඤාවෙන් ද, තීරණ පරිඤ්ඤාවෙන් ද, පහාණ පරිඤ්ඤාවෙන් ද යන ත්‍රිවිධ පරිඤ්ඤාවෙන් පිරිසිඳ දනී.
ඔවුන් අතුරෙහි **ඤාත පරිඤ්ඤාව** කවරේද යත්, මේ අජ්ඣත්තික පඨවි ධාතුවය. මේ බාහිර පඨවි ධාතුවය, මේ එහි ලක්‍ෂණය, මොවුහු එහි රස පච්චුපට්ඨාන පදට්ඨානයෝ යයි පඨවි ධාතුවා පිරිසිඳ දනී. මේ ඤාත පරිඤ්ඤාවයි.
තීරණ පරිඤ්ඤාව කවරේද යත්, මෙසේ ඤාත පරිඤ්ඤාවෙන් දක්නා ලද, පඨවි ධාතුව අනිච්ච-දුක්ඛ-රෝග ආදි සතලිස් අයුරකින් තීරණය කෙරේද, එය තීරණ පරිඤ්ඤා නම් වේ.
පහාණ පරිඤ්ඤා කවරේද යත්, මෙසේ තීරණ පරිඤ්ඤාවෙන් තීරණය කොට අගමගින් පඨවි ධාතුවෙහි ඡන්‍දරාගය දුරුකෙරේද, මේ පහාණ පරිඤ්ඤා නම් වේ.
[missing trans] ආර්ය මාර්ග ඥානය තොමෝ පහාණ පරිඤ්ඤා නම් වන්නීය.
යමෙක් පඨවි ධාතුව පිරිසිඳ දනීද, හෙතෙම ත්‍රිවිධ පරිඤ්ඤාවෙන් පිරිසිඳ දනී. පුහුදුන්හට මේ පරිඤ්ඤාවෝ නැත. එහෙයින් පිරිසිඳ නොදත් බැවින් පඨවිය මඤ්ඤනා වශයෙන් හඟියි. එහි අභිනන්දනය ඇතිකර ගනියි. එබැවින් බුදුරදහු මෙසේ වදාළහ. **ඉධ භික්ඛවෙ, අස්සුතවා පුථුජ්ජනො -පෙ- පඨවිං මඤ්ඤති, පඨවියා මඤ්ඤති පඨවිං මෙති මඤ්ඤති පඨවිං අභිනන්දති, තං තිස්ස හේතු අපරිඤ්ඤාතං තස්සාති වදාමි** යනුවෙන්,
(මහණෙනි, මේ ලෝකයෙහි අශ්‍රැතවත් පෘථග්ජනතෙම පඨවිය. පඨවි වශයෙන් (තණ්හා, දිට්ඨි, මාන මඤ්ඤනාවෙන් සංඥා විපර්යාස වශයෙන්) හඳුනයි. මම පෘථුවියෙන් බැහැර වෙමියි හඟියි. පෘථිවිය අභිනන්දනය කෙරෙයි. කවර හෙයින්ද යත් ඔහුගේ පෘථුවිය පිළිබඳ පිරිසිඳ නොදැනීම නිසා යයි කියමි.
සිවු වැදෑරුම් ආප් ධාතු (ආපෝ ධාතුව):- **ආපං ආපතො,** යන මෙහි ද, ලක්ඛණ සසම්භාර, ආරම්මණ, සම්මුති යනුවෙන් ආප් ධාතුව සිව්වැදෑරුම් වේ.
ඔවුන් අතුරෙහි, **තත්‍ථ කතමා අජ්ඣත්තිකා ආපෝ ධාතු, යං අජ්ඣත්තං පච්චත්තං ආපො ආපොගතං සිනෙහො සිනෙහගතං ඛන්‍ධනත්තං රූපස්ස අජ්ඣත්තං උපාදිණ්ණං **යනාදි තන්හි වදාරණ ලදුයේ ලක්ඛණ ආපයයි.
**ආපො කසිණං උග්ගණ්හන්තො ආපස්මිං නිමිත්තං ගණ්හාති** යනාදි තන්හි වදාරණ ලද්දේ සසම්භාර ආපයයි.
සෙසු සියල්ල පඨවි වාරයෙහි කියන ලද්දට සමාන වේ ම ය. හුදෙක් යෝජිත ක්‍රමයෙහි **පිත්තං සෙම්හං** යනාදි ක්‍රමයෙන් දක්වන ලද දොළොස් කොටසකින් යුක්ත වූයේ අධ්‍යාත්මික ආප් ධාතුවයි. **“තත්‍ථ කතමා බාහිර ආපොධාතු යං බාහිරං ආපො ආපොගතං සිනෙහො සිනෙහගතං ඛන්‍ධත්තං රූපස්ස බහිද්ධා අනුපාදින්නං සෙය්‍යථිදං මූලරසො ඛන්‍ධරසො තචරසො පන්නරසො පුප්ඵරසො ඵලරසො ඛීරං දධි. සප්පි නවනීතං තෙලං මධුඵාණීතං භුම්මානි වා උදකානි, අන්තලික්ඛානි වා”** යනාදි තන්හි වදාරණ ලද්දේ බාහිර ආපෝධාතුව යයි දතයුතු යැ.
චතුර්විධ තේජෝ ධාතුව :- **තෙජං තෙජතො,** යන තේජෝවාරයෙහි, කලින් කී නියායෙන්ම දතයුත්තේය. මෙම යෝජනා ක්‍රමයෙහි **“යෙනච සන්තප්පති යෙනච ජරීයති, යෙනච පරිඩය්හති යෙන ච අසිත පීත ඛායිත සායිත සම්මා පරිණාමං ගච්ඡති”** යනුවෙන් මෙසේ වදාරණ ලද චතුර්විධ ප්‍රභේදයෙන් යුතු වූයේ අජ්ඣත්තික තේජෝ ධාතුවයි. **“තත්‍ථ කතමා බාහිරා තෙජො ධාතු, යං බාහිරං තෙජො තෙජො ගතං උස්මා උස්මාගතං උසුමං උසුම ගතං බහිද්ධා අනුපාදිණ්ණං සෙය්‍යථිදං, කට්ඨග්ගි, සකලිකග්ගි, තිණග්ගි ගොමයග්ගි ථුසග්ගි, සංඛාරග්ගි, ඉන්‍දග්ගි, අග්ගි සන්තාපො, සුරියසන්තාපො. කට්ඨසන්නිචය සන්තාපො, තිණ සන්නිචය සන්තාපො, ධඤ්ඤ සන්නිචය සන්තාපො, භණ්ඩ සන්තාපො”**, යයි මෙසේ වදාරණ ලද්දේ බාහිර වූ තේජෝ ධාතුව යයි දතයුත්තේය.
වායෝ ධාතුව:- **වායං වායතො** යන මේ වායුවාරයෙහි යෝජනා නය වනාහි **උද්ධං ගමා වාතා, අධොගමාවාතා, කුච්ඡිසයා වාතා, කොට්ඨාසයා වාතා, අංගමංගානු සාරිනො වාතා, සත්‍ථකාවාතා, ඛුරකා වාතා, උප්පලකා වාතා, අස්සායො පස්සායො** යනුවෙන් මෙසේ වදාරණ ලද්දේ අජ්ඣත්තික වායෝ ධාතුව නම් වේ.
**කත්‍ථ කතමා බාහිරා වායො ධාතු යං බාහිරං වායො වායොගතං ථම්භිතත්තං රූපස්ස බහිද්ධා අනුපාදින්නං සෙය්‍යථිදං, පුරත්‍ථිමා වාතා,, පච්ඡිමාවාතා උත්තරා වාතා දකඛිණා වාතා සරජා වාතා, අරජා වාති, සීතාවාතා උණ්හා වාතා පරිත්තා වාතා අධිමත්තා වාතා කාලා වාතා වෙරම්බ වාතා පක්ඛවාතා තාලවණ්ට වාතා විධූපන වාතා** යනුවෙන් මෙසේ වදාරණ ලද්දේ බාහිර වායෝ ධාතුව යයි ද දතයුත්තීය. සෙස්ස කී නයමැයි. මෙතෙකින් යම් මේ (නය ක්‍රමයක් වේ.)
**වුත්තම්හි එකධමෙම යෙ ධම්මා එකලක්ඛණාතෙන **
**වුත්තා භවන්ති සබ්බෙ ඉති වුත්තො ලක්ඛණො හාරො**
(එක් ධර්මයක් කී කල්හි, ඒ ධර්මය හේතුකොටගෙන සමාන ලක්‍ෂණ ඇති යම් ධර්ම කෙනෙක් වෙත්ද, ඒ සියලු ධර්මයෝ කියන ලද්දාහු වෙති. ලක්‍ෂණාහාරය තෙම මෙසේ කියන ලද්දේය.)
මෙසේ නෙත්තිප්‍රකරණයෙහි ලක්ඛණ නම් හාර කියන ලද්දේ වෙයි. එහි දැක්වෙන පරිදි සතර මහා භූතයන් ගත් කල්හි උපාදාය රූපයන් ගන්නා ලද්දේම විය. රූප ලක්‍ෂණය නොඉක්ම වූ හෙයිනි. එහෙයින් අශ්‍රැතවත් පුහුදුන් ජනතෙම පඨවි ධාතුව, ආපෝ ධාතුව, තේජෝ. ධාතුව, වායෝ ධාතුව (තණ්හා වශයෙන්) මඤ්ඤනය කෙරේයයි (හඟීයයි) වදාරණ බුදුරදුන් විසින් අර්ථ වශයෙන් රූපය ආත්ම වශයෙන් දකියයි වදාරණ ලද්දේ වෙයි. පඨවි ධාතුවෙහි, ආපෝ ධාතුවෙහි, තේජෝ වායෝ ධාතුවෙහි නිත්‍ය ආත්මයක් වෙයි කියා හඟීයයි වදාරන්නහු විසින් රූපයෙහි ආත්මයක් ඇතැයි දකීයයිද, වදාරණ ලද්දේ වෙයි. පඨවි ධාතුවෙන් ආපෝ ධාතුවේ තේජෝ ධාතුවෙන් වායෝ ධාතුවෙන් පිටත එය ඇසුරුකොට මගේ ආත්මය ඇතැයි කියා හඟීයයි වදාරණ ලද්දාහු විසින් රූපයෙන් අන්‍ය වූවක් ආත්මය යයි සිද්ධ හෙයින් ආත්මය රූපවත් යයි හෝ ආත්මයෙහි රූපය වෙයි හෝ දකී යයිද වදාරණ ලද්දේ වෙයි. මෙසේ දැක්වූ මොවුහු සිව්දෙන රූපවත්‍ථුක සක්කාය දිට්ඨි මඤ්ඤනාවෝ වෙති.
ඔවුන් අතුරෙන් එකක් උච්ඡෙද දිට්ඨි නමි. තුනක් සස්සත දිට්ඨි නම් වේ. දෘෂ්ටීහු දෙකක්ම වෙත්නුයි මෙහි විශේෂය දතයුත්තේය.
මෙසේ රූපද්වාරයෙන් සංඛාර වත්‍ථුකි මඤ්ඤනාව කියා දැන් යම් සංඛාර කෙනෙක් උපාදානය කොට සත්‍ව කෙනෙක් පනවනු ලබත්ද, ඒ සත්ත්වයන් අතුරෙහිද පුහුදුන් ජනතෙම තණ්හා වශයෙන් මඤ්ඤණය කෙරේද එහෙයින් එම සත්ත්වයන් නිර්දේශ කරනසේක් **“භූතෙ, භූතතො සඤ්ජානාති”**.
එහි භූත ශබ්දය, පඤ්චස්කන්‍ධය, අමනුෂ්‍ය, ධාතුය, විද්‍යමානය, ක්‍ෂීණාශ්‍රව, සත්‍ව, වෘක්‍ෂ යනාදි අර්ථයන්හි වේ.
“**භූත මිදන්ති භික්ඛවෙ, සමනුපස්සථ”** යනාදි තන්හි භූත ශබ්දය **“පඤ්චස්කන්ධය”** යන අර්ථයෙහි වේ.
**“යානීධ භූතානි සමාගතානි” **මෙහි අමනුෂ්‍ය යන අරුත්හි යෙදී ඇත.
**“චත්තාරො ඛො භිකඛු මහාභූතා හෙතු”** යන මෙහි ධාතු යන අර්ථයෙහි යෙදී ඇත.
**“භූතස්මිං පාචිත්තියං**” යනාදීන්හි විද්‍යාමාන යන අර්ථයෙහිය.
**“යොච කාලඝසො භූතො”** යන මෙහි බීණාසව යන අර්ථයෙහි වේ.
**“සබ්බෙව නිකඛිපස්සනති භූතා ලොකෙ සමුස්සයං”** යන මෙහි සත්ත්වයන් යන අරුතෙහිය.
**“භූතගම පාතව්‍ය තාය”** යන මෙහි වෘක්‍ෂ යන අරුතෙහි යෙදී ඇත. මෙය මෙහි සත්ත්වයන් කෙරෙහිදු වැටෙයි. එහෙත් අවිශේෂයෙන් නොවේ. චාතුර්මහාරාජිකයන්ගෙන් යට භාගයෙහි සත්‍වයෝම මෙහි භූත යන්නෙන් අදහස් කරන ලද්දාහු වෙති.
එහි භූතෙ භූතතො සඤ්ජානාති යනාදියද කියන ලද නයින්ම දතයුත්තේය. **“භූතෙ මඤ්ඤති”** යනාදියෙහි ත්‍රිවිධ මඤ්ඤනාවෝම දතයුත්තාහුය. කෙසේද යත්, **“සො පස්සිති ගහපතිං වා ගහපති පුත්තං වා පඤ්චහි කාමගුණෙහි සමම්පිතං සමංගි භූතං”** (හෙතෙම පස්කම් ගුණෙහි බැඳුණු ගැහැවියෙක් හෝ ගැහැවි පුත්‍රයෙක් හෝ දකීයයි වදාළ නයින්, භූතයන් සුභයෝය. සුඛිතයෝ යයි ගෙන ඇලෙයි දැකද, අසාද ආඝ්‍රාණය කොට ද රස විඳගෙන ද ස්පර්ශ කොටද දැනද ඇලෙයි. මෙසේ භූතයන් තණ්හා මඤ්ඤනාවෙන් සිතයි. “මම ඛත්තිය මහාසාරයන් හා එක්වීමට පටිසන්ධි වශයෙන් පැමිණෙන්නේ නම් ඉතා මැනව”යි යනාදි ක්‍රමයෙන් හෝ නොලත් සම්පත් ලැබීම පිණිස සිත පිහිටුවාද මෙසේ ඒ භූතයන් තණ්හා මඤ්ඤනාවෙන් සිතයි. තමන්ගේ ද භූතයන්ගේ ද සැපත ද විපත ද නිසා තමා හෝ ශ්‍රේෂ්ඨ කොට පිහිටුවයි. භූතයන් අතුරෙන් යම්කිසි භූතයෙකු පහකොට සලකයි. තමා පහත්කොට භූතයකු උස්සකොට සලකයි. භූතයා හා තමා සමානකොට සලකයි වදාළේ මැයි. **“ඉධෙකච්චො ජාතියා වා අඤ්ඤතරඤ්ඤතරෙන වත්‍ථුනා පුබ්බකාලං පරෙහි සදිසං අත්තානං දහති අපරකාලං අත්තානං සෙය්‍යං දහති පරෙ හීනෙ දහති සො එව රූපො නාමානො -පෙ- අයං වුචචති මානාතිමානො”** මෙසේ භූතයන් ගැන මාන මඤ්ඤනාවෙන් සිතයි.
භූතයෝ වනාහි නිත්‍යයෝය. සැමදා පවත්නෝය. වෙනස් නොවන ධර්මතා ඇත්තෝය. සියලු සත්ත්වයෝ සියලු ප්‍රාණීහු සියලු භූතයෝ සියලු ජීවයෝද වසඟෙහි නො පවත්නෝය. බලයක් නැත්තෝය. වීර්ය නැත්තෝය. නියත වශයෙන් අභිජාති (නැවත නැවත ඉපදීම්) හයක් ඒ ඒ තන්හි ගමනින් ද ස්වභාවයෙන් ද නානාප්‍රකාර බවට පමුණුවනු ලද්දාහු අභිජාති සයෙහිම (ඇතැම් දෘෂ්ටිකයන් සිතන මැරි මැරී උපදින ආත්ම භාව සයෙහිම) සිට සුවදුක් විඳිත්යයි හෝ හඟින්නේ දිට්ඨි මඤ්ඤනාවෙන් යුතුව සිතයි. මෙසේ භූතයන් පිළිබඳ ත්‍රිවිධ මඤ්ඤනාවෙන් යුතුව සිතයි.
**“භූතෙසු මඤ්ඤති”** යනාදි තන්හි ඒ භූතයන් කෙරෙහි, තමාගේ උපත හෝ සැපතට පැමිණීම හෝ කැමති වෙයි. මෙසේ පළමුකොට තණ්හා මඤ්ඤනාවෙන් යුතුව භූතයන් පිළිබඳව සිතයි. භූතයන් වෙත උපත කැමති වන්නේ දන් දෙයි. සිල් රකියි. උපෝසථ කර්ම කරයි. මෙසේද භූතයන් කෙරෙහි තණ්හා මඤ්ඤනාවෙන් යුතුව සිතයි. භූතයන් වනාහි සමූහ වශයෙන් ගෙන ඔවුන් අතුරෙහි ඇතැම් භූතයෙකු ශ්‍රේෂ්ඨ වශයෙන් පිළිගනියි. ඇතැම් භූතයෙකු සමාන වශයෙන් පිළිගනියි. ඇතැම් භූතයෙකු හීන වශයෙන් පිළිගනියි. මෙසේ භූතයින් විෂයෙහි මාන මඤ්ඤනාවෙන් යුතුව සිතයි.
එසේම ඇතැමෙක් ඇතැම් භූතයන් නිත්‍යයෝය. සදාකාලිකයෝ යයි සිතයි. කිසිවෙක් භූතයෝ අනිත්‍යයෝ ය. තාවකාලිකයෝ ය යනුවෙන් සිතයි. මම ද භූතයන් අතුරෙහි එක්තරා කෙනෙක් වෙමියි හෝ සිතයි. මෙසේ භූතයන් කෙරෙහි දිට්ඨි මඤ්ඤනාවෙන් යුතුව සිතයි.
**භූතතො මඤ්ඤති** යන මෙහි උපකරණ සහිත වූ තමාගේ හෝ අනුන්ගේ හෝ උපත යම්කිසි භුතයෙකු කෙරෙන් වීයයි සිතන්නේ භූතයන් කෙරෙන් පිටත නිත්‍ය ආත්මයක් ඇතැයි පිළිගනීයයි දතයුතුයි. මේ ඔහුගේ දිට්ඨි මඤ්ඤනාවයි. දිට්ඨි මඤ්ඤනාවෙන් සිතන ලද ඒ වස්තුවෙහිම ආදරයද මානයද උපදවන්නා වූ ඔහුගේ තහා මාන මඤ්ඤනාවෝ ද දතයුත්තාහුය. **භූතෙ මෙති මඤ්ඤති** යන මෙහි හුදෙක් තණ්හා මඤ්ඤනාවම ලැබෙයි. මේ මගේ පුතාය. මේ මගේ දුවය. මගේ එළු තිරළුවෝය කුකුළු හූරෝය. ඇත් ගව අස්හුය මේ අයුරින් මමත්වය කරන්නහුට තණ්හා මඤ්ඤනාව පවතීයයි දතයුතුය.
**භූතෙ අභිනන්‍දති** යන මෙහි කී නයමැයි. **“අපරිඤ්ඤාතං තස්ස”** යන මෙහි යම් සංඛාර කෙනෙකුන් නිසා (උපාදාය) භූත පඤ්ඤත්තියක් වීද, ඒ සංඛාරයන් අපරිඤ්ඤාත බැවින් භූතයෝ ද අපරිඤ්ඤාත වූවාහු වෙත් යයි දතයුත්තාහුය. යෙදීම වනාහි කී අයුරින්ම කළයුතු වන්නීය.
මෙසේ සැකෙවින් සංඛාර වශයෙන් ද, සත්ත්ව වශයෙන් ද, මඤ්ඤනා වස්තූන් දන්වා අනතුරුව භූමි විශේෂතා ආදි භේදයෙන්, විස්තර වශයෙන් එය දක්වන්නේ **‘දෙවෙ, දෙවතො’** යනාදිය වදාළහ. එය දේශනාවෙහි පඤ්චකාම ගුණයන් හේතුකොට හෝ තමාගේ ඉද්ධියෙන් හෝ ක්‍රීඩා කෙරෙත්නුයි **දේව** නම් වේ. බබලත්නුයි **දේව** නම් වේ.
එම දෙවියෝ සම්මුති දෙවියෝය. උත්පත්ති දෙවියෝය. විසුද්ධි දෙවියෝ යයි ත්‍රිවිධ වෙති. රජවරුද, දෙවිවරුද, කුමාරවරුද, සම්මුති දේව නම් වෙති. සිව්මහ රජයෙහි දෙවියන් ආදිකොට ඉන් උඩ දෙවියෝ උත්පත්ති දේව නම් වෙති. රහතුන් වහන්සේ විසුද්ධිදේව නම් වෙති. මෙහි අදහස් කරන්නේ උත්පත්ති දෙවියන් බව දතයුතුය. සියල්ලෝම නොද වෙති.
පරනිර්මිත වසවර්ති දිව්‍යලෝකයේ පිරිස් සහිත මාරයා හැර සෙසු කාමාවචර දේවලෝක හයෙහි දෙවිවරු මෙහි දෙවියන් වශයෙන් අදහස් කරන ලද්දාහු වෙති. එහි සියලු අර්ථ වර්ණනා භූත වාරයෙහි කී අයුරින් දතයුත්තේය.
**“පජාපතී”** මෙහි මාරතෙම පජාපති යයි දතයුත්තේත්ය. කිසිවෙක් ඒ ඒ දෙවිවරුන්ගේ අධිපතීන්ට මේ නමකැයි කියති. දේව ග්‍රහණයෙන්ම ඔවුන් ගත් බැවින් එය අයුතුයයි මහා අට්ඨකථාවෙහි එය ප්‍රතික්‍ෂේප කරන ලදි. මාරතෙම සත්ත්ව නමැති ප්‍රජාවට අධිපති බැවින් ප්‍රජාපතී යයි අදහස් කරන ලදී. කොහි වාසය කෙරේ ද පරනිම්මිත වසවත්ති දෙව්ලොවයැ එහි වසවත්ති රජ රාජ්‍ය කරවයි. මාරතෙම එක් පෙදෙසක තම පිරිසට ඉසුරු බව පවත්වමින් රාජ්‍යයක ප්‍රත්‍යන්ත පෙදෙසෙක්හි, දාමරික දිව්‍ය පුත්‍රයෙකු මෙන් වාසයකෙරේ යයි කියති. මෙහිදී මාරයාගේ ගැනීමෙන් මාර පිරිසගේද ගැනීම දතයුතුය.
මෙහි දී පජාපතී තෙම දීර්ඝායුෂ්ක වූ වර්ණවත් වූ සැප බහුල වූ කෙනෙකු බව දැන අසා එහි ඇලෙන්නේ තණ්හා මඤ්ඤනාවෙන් යුතුව සිතයි. මේ මාරයාගේ සහභාවයට පැමිණෙන්නේ නම් ඉතා යෙහෙකැයි ආදි නයින් හෝ නොලත් සැපතෙහි ලැබීම පිණිස සිත පිහිටුවන්නේ ද, මාර දෙව්පුත් තණ්හා මඤ්ඤනාවෙන් සිතයි. මාරතෙම මාර භාවයට පැමිණියේ වෙයි. මම මාරභාවයට පැමිණ ඊශ්වර වෙමියි අධිපති වෙමියි මාන මඤ්ඤනාවෙන් යුතුව සිතයි.
‘**පජාපතී**’ තෙම නිත්‍යය, සදාකාලිකය කියා හෝ උච්ඡේදයට පැමිණියේය. විනාශ වන්නේ යයි කියා හිතන්නේ, [missing trans] පජාපතීහු දෘෂ්ටි මඤ්ඤනාවෙන් යුතුව සිතන්නේ මෙය යයි දතයුත්තේය.
**පජාපතිස්මිං **යන මෙහි එකම දියි මඤ්ඤනාව යෙදෙයි යයි එම දෘෂ්ටි මඤ්ඤනාවගේ පැවැත්ම මෙසේ දතයුතුය. මෙහි ඇතමෙක් මරදෙව් පුත් කෙරෙහි, යම් ධර්ම කෙනෙක් විද්‍යමාන වෙත් ද ඒ සියල්ල නිත්‍යය සදාකාලිකය. ශාස්වතය, වෙනස් නොවන ධර්මයකැයි හඟියි. නැතහොත් පජාපතී කෙරෙහි පාපයක් නැත. ඔහු කෙරෙහි පාපකර්මයෝ නොගැල්වෙතියි සිතයි.
**පජාපතිතො** යන මෙහි තෙවදෑරුම් මඤ්ඤනාවෝම ලැබෙති. කෙසේද යත් මේ ලෝකයෙහි කෙනෙක් උපකරණ සහිත වූ තමාගේ හෝ මෙරමාගේ හෝ ප්‍රජාපතී කෙරෙන් උපත හෝ නික්මීම හඟියි. මේ ඔහුගේ දිට්ඨි මඤ්ඤානාවයි. දිට්ඨි මඤ්ඤනාවෙන් සිතන ලද එම වස්තුවෙහිම සෙනෙහස ද මානය ද උපදවන්නා වූ ඔහුගේම තෘෂ්ණා මාන මඤ්ඤනාවෝ ද දතයුත්තාහුය.
**පජාපතිං මෙ** යන මෙහි එකම තණ්හා මඤ්ඤනාව ලැබෙයි. එය ද මේ ප්‍රජාපතී මගේ ශාස්තෘවරයාය. මගේ ස්වාමියාය, යනාදි ක්‍රමයෙන් මමත්වය කරන්නහුට පවතීයයි දතයුතුය. සෙස්ස කී අයුරින්ම දතයුත්තේය.
**බ්‍රහ්මං බ්‍රහ්මතො** යන මෙහි ඒ ඒ ගුණ විශේෂයෙන් වඩන ලද්දේනුයි **බ්‍රහ්ම** නම් වේ.
මෙයින් බ්‍රහ්ම ද, මව්පිය දෙදෙන ද, ශ්‍රේෂ්ඨ වූවහු ද, බ්‍රහ්ම ශබ්දයෙන් කියනු ලැබේ. **“සහස්සා බ්‍රහ්මා ද්විසහස්සා බ්‍රහ්මා”** යනාදි තන්හි මහාබ්‍රහ්ම තෙම බ්‍රහ්මයයි කියනු ලැබේ. **බ්‍රහ්මාති භික්ඛවෙ තථාගතස්සෙතං අධිවචනං** යන මෙයින් තථාගත තෙමේ කියනු ලැබේ.
යන මෙහි බ්‍රාහ්මණ තෙමේය.
**“බ්‍රහ්මාති මාතාපිතරො පුබ්බාචරියාති වුච්චරෙ”** යන මෙහි මව්පිය දෙදෙනා ගැනේ.
**“බ්‍රහ්ම චක්කං පවත්තති”** යන මෙහි ශ්‍රේෂ්ඨ යන අරුතෙහිය. මෙයින් වනාහි පළමුකොට උපන් කල්පයක් ආයු ඇති. බ්‍රහ්ම තෙම අදහස් කෙරේ. ඔහුගේ ගැනීමෙන්ම බ්‍රහ්ම පුරෝහිත, බ්‍රහ්ම පාරිසජ්ජ වැසියන්ද ගන්නා ලද බව දතයුතු. මෙහි අර්ථ වර්ණනාව ප්‍රජාපති වාරයෙහි කී අයුරින් දතයුත්තේය.
**ආභස්සරං**, ආභස්සර වාරයෙහි පන්දමකින් ගිනිසිල මෙන් මොවුන්ගේ සිරුරෙන් කාන්තිය සිඳී සිඳී වැටෙන්නක් මෙන් නික්මෙයි. එහෙයින් ආභස්සර නම් වෙති. මොවුන්ගේ ගැනීමෙන් සියලුම ද්විතීයධ්‍යාන භූමිය ගන්නා ලද්දේ වෙයි. පරිත්තාභ, අප්පිමානාභ ආභස්සර යන මොවුහු සියල්ලෝම ඒකතල වාසීහු වෙති.
**සුභකිණ්ණ -** සුභකිණ්ණ වාරයෙහි සුභයෙන් (ශුභ ලක්ෂණයන්ගෙන් ගැවසී ගත් විසුරුණු මනා ශරීර කාන්ති වර්ණයෙන්, ඒකඝන වූ රුවන් බඳුනක තැබූ දිලියෙන කසුන් පිඩක් මෙන් සශ්‍රීක වූ බැවින් සුභකිණ්ණ නම් වෙති. ඔවුන්ගේ ගැනීමෙන් සියලුම තෘතීයධ්‍යාන භූමි ගන්නා ලද්දේ වෙයි. පරිත්තසුභ, අප්පමාණසුභ, සුභකිණ්ණ යන මොහු සියල්ලෝම එකතලයෙක්හිම වසන්නාහු යයි දතයුත්තාහුය.
**වෙහප්ඵල -** වෙහප්ඵල වාරයෙහි මහත් වූ ඵල ඇත්තේනුයි වෙහප්ඵල නම් වේ. සතරවන ධ්‍යාන භූමියට අයත් බ්‍රහ්මයෝ මෙයින් කියනු ලැබෙත්. ආභස්සර - සුභකිණ්ණ වෙහප්ඵල මේ වාරත්‍රයෙහි අරුත් යෙදීම භූත වාරයේ කී නයින් දතයුත්තේය.
**අභිභූ** - අභිභූ වාරයෙහි මැඩපැවැත්වීම කෙළේනුයි අභිභූ නම් වේ. කිමෙක් මැඩපැවැත්වීද, සතර අරූප ස්කන්ධයෝය. අභිභූ යනු අසංඥ භවයට නමකි. අසංඥ සත්ත්ව දෙවියෝ වෙහප්ඵලයන් සමග එකතල වූවාහුමය. එක් අවකාශයක යම් ඉරියව්වකින් උපන්නාහුද ඒ ඉරියව්වෙන්ම ආයු ඇති තෙක් සිත්තම් රුවක් මෙන් සිටිති. මෙහි ඔහු සියල්ලෝම අභිභූ යන වචනයෙන් ගන්නා ලද්දාහු වෙති. කිසිවෙක් අභිභූ නම් සහස්ස බ්‍රහ්ම යයි යනාදි නයින් ඒ ඒ තන්හි අධිපති බ්‍රහ්මයා වර්ණනා කෙරෙත්. බ්‍රහ්ම ග්‍රහණයෙන්ම ඔවුහු ගත් බැවින් මෙය අයුතු යයි දතයුතුය. මෙහි යෙදී ඇති ක්‍රමයද අභිභූ (අසඤ්ඤ සත්‍ව) තෙම වර්ණවත්ය. දීර්ඝායුෂ්කයයි අසා එහි ඡන්‍දරාගය උපදවන්නේ අසඥ සත්‍ව දෙවියා තණ්හා මඤ්ඤනාවෙන් යුතුව සිතයි. අභිභූ තෙම නිත්‍යය, සදාකාලිකය යනාදි ක්‍රමයෙන් පරාමර්ශනය කරන්නේ අසඤ්ඤසත්ත දෙවියා දිට්ඨි මඤ්ඤනාවෙන් යුතුව සිතයි යයි දතයුත්තේත්ය. සෙස්ස ප්‍රජාපතී වාරයෙහි කී අයුරින් දතයුතුයැ.
මෙසේ භාග්‍යවතුන් වහන්සේ පිළිවෙලින් දිව්‍යලෝක දක්වා අභිභූ යන වචනයෙන් අසඤ්ඤ භවය දක්වා යම් හෙයකින් මේ වට්ට කථා වන්නීද ශුද්ධාවාසයෙහි විවට්ට පක්‍ෂයෙහි සිටියාහුය. එසේම එම දෙවිවරු අනාගාමි ක්‍ෂීණාශ්‍රවයෝම වෙති. මොවුහු කල්ප ගණනක් ආයු ඇත්තාහු බුද්ධෝත්පාද කාලයෙහිම වෙත්. බුදුවරු වූ කලී අසංඛ්‍ය කල්පයෙහිදු නොඋපදිති. අබුද්ධෝත්පාද කාලවල ශුද්ධාවාස භූමිහු ශුන්‍ය වූවාහු වෙති. බුදුවරුන්ට ශුද්ධාවාස භවය රජුන්ගේ කඳවුරු ස්ථානයක් මෙන් වෙති.
මේ කරුණින් ශුද්ධාවාස විඤ්ඤාණට්ඨිති වශයෙන් ද සත්තාවාස වශයෙන් ද නොගන්නා ලදී. මෙම මඤ්ඤනාවෝ සර්වකාලීන නිසා හැමදා විද්‍යමාන භූමි දක්වන්නේ ශුද්ධාවාසයන් අතහැර **ආකාසානඤ්චායතන** ආදිය දැක්වූහ.
**ආකාසානඤ්චායතනං** යනු සතර කුසල විපාක, ක්‍රියා ස්කන්ධයෝය. මෙම කුසල-විපාක, ක්‍රියා ස්කන්ධයෝද, භාවනා පරිච්ඡේද කථා මෙයයි කොට එහි උපන්නහු පිළිබඳවම යයි දතයුත්තාහුය. විඤ්ඤාණඤ්චායතනා දියෙහිද මෙම ක්‍රමයම වේ. මෙම සතර වාරයෙහි අර්ථ යෝජනා, අභිභූවාරයෙහි කී අයුරින්ම දතයුත්තාහුය. මාන මඤ්ඤනා ද පජාපති වාරයෙහි කී අයුරින් යෙදේ.
මෙසේ භූමි විශේෂ ආදි භේදයෙන් විස්තර කරන ලද්දේ නමුදු, මඤ්ඤනා වත්‍ථු දක්වා දැන් සියලු මඤ්ඤනාවන්ට වස්තුභූත වූ සක්කාය පරියාපන්න වූ තෙභූමක ධර්මභේදයන් වූ දිට්ඨි ආදි සතර සංග්‍රහ කොට දක්වන්නේ දිට්ඨං දිට්ඨතො ආදිය දැක්වූහ.
එහි **දිටඨං** යු මසැසින් දක්නා ලද දෙයට ද, දිවැසට ද රූපායතනයට ද නමකි. එහි දිට්ඨං මඤඤති යනු දක්නා ලද ත්‍රිවිධ මඤ්ඤනාවන්ගෙන් සිතයි. කෙසේද යත්, රූපායතනය ශුභය යන සංඥාවෙන් ද, සැප යන සංඥාවෙන් ද දක්නේ එහි ඡන්‍දරාගය උපදවයි එය ආශ්වාදනය කෙරෙයි එයට සතුටු වෙයි.
මෙසේ වදාරණ ලද්දේ වෙයි. **ඉත්‍ථිරූපෙ භික්ඛවෙ, සත්තා ගිද්ධා - ගථිතා මුච්ඡිතා අජ්ඣාපන්නා තෙ දීඝරත්තං සොචන්ති ඉත්‍ථිරූපවසානුගා ** (මහණෙනි, යම් සත්ත්ව කෙනෙක් ඉත්‍ථි රූපයෙහි රාග වශයෙන් ඇළුණාහු ගිජුවූවාහු ගෙතුනාහු මුසපත් වූවාහු බැසගත්තාහු වෙත්ද, ඉත්‍ථි රූපයෙහි වසඟ වූ ඔවුහු බොහෝකලක් ශෝක කෙරෙති. මෙසේ රූපායතන තණ්හා මඤ්ඤනාවෙන් සිතයි.) **ඉති මෙ රූපං සියා අනාගත මද්ධානන්ති වා පනෙත්‍ථ නන්‍දිං සමන්නානෙති රූපසම්පදං වා ආකංඛමානො දානං දෙති. ** (මෙසේ මාගේ රූපය අනාගත කාලයෙහි වන්නේයයි කියා හෝ තණ්හාව පිහිටුවයි. රූප සම්පත්තිය කැමති වෙමින් දන් දෙයි.) මෙසේ රූප මඤ්ඤනාවෙන් යුතුව සිතයි. තමන්ගේ හෝ අනුන්ගේ හෝ රූප සම්පත්තිය හා විපත්තිය ඇසුරුකොට මානය උපදවයි. මෙයින් මම සෙට වෙමි. සමාන වෙමි. හීන වෙමි යයි, දිට්ඨිය මාන මඤ්ඤනාවෙන් යුතුව සිතයි. රූපායතන වනාහි නිත්‍යය. සදාකාලිකය. සස්සතය යනුවෙන් සිතයි. ආත්මය ආත්මීය යයි සිතයි. මංගල අමංගල යයි සිතයි. මෙසේ රූපායතනය දෘෂ්ටි මඤ්ඤනාවෙන් යුතුව සිතයි. මෙසේ රූපායතනය ත්‍රිවිධ මඤ්ඤනාවෙන් යුතුව සිතයි.
**දිට්ඨං මඤ්ඤති** යනු කෙසේද, රූපයෙහි ආත්මය ඇතැයි යනුවෙන් රූපායතනයෙහි ආත්මය ඇතැයි සිතයි. නැතහොත් තනයෙහි තනකිරි යසේ ද, එසේ රූපයෙහි රාගාදීහු වෙතැයි සිතන්නේ ද රූපායතනයෙහි ආත්මය ඇතැයි සිතයි. මේ ඔහුගේ දිට්ඨි මඤ්ඤනාව වේ. දිට්ඨි මඤ්ඤනාවෙන් සිතන ලද එම වස්තුවෙහිම ආදරය ද මානය ද උපදවන්නා වූ ඔහුගේ තණ්හා මාන මඤ්ඤනාවෝද දතයුත්තාහුය. මෙසේ දිට්ඨි වශයෙන් රූපයෙහි ආත්මය ඇතැයි සිතයි. සෙස්ස පඨවි වාරයෙහි කී අයුරින් දත යුත්තේය.
**සුතං** යනු කණින් අසන ලද්ද, දිවකණින් අසන ලද්ද ද ගැනේ. මේ ශබ්දයතනයට ද නමකි.
**මුතං **යනු පැමිණ ද දැනගන්නා ලද්ද. ගැටී, එළඹ යන අර්ථයි. ඉන්‍ද්‍රියයන්ගේ ද ආලම්බනයන්ගේ ද, අන්‍යෝන්‍ය එක් වීමෙහි දී දන්නා ලද්දේ යයි කියන ලද්දේ වෙයි. මෙහි **මුතං** යනු ගන්‍ධ, රස, එස ආයතනයන්ට නමකි.
**විඤ්ඤතං **යනු සිතින් දන්නා ලද, සෙසු සත්වැදෑරුම් ආයතනයන්ටද නමකි. ධම්මාරම්මණයට හෝ නමකි. මේවා වූ කලී සක්කාය පරියාපන්න වූ කල්හිම ලැබෙයි. මෙහි විස්තර කථාව දිට්ඨ වාරයෙහි කී නියායෙන් දත යුතු වේ.
මෙසේ සියලු සක්කාය භේදය (දිට්ඨ, සුත, මුත, විඤ්ඤාත) යන සතර සමග දක්වා, එයම සමාපන්නක, (පැමිණි, ඇතුළත්) අසමාපන්නක යනුවෙන් දෙපරිද්දකින් දක්වන සේක් එකත්තං නානත්තං යයි වදාළහ.
**එකත්තං **යන මෙයින් සමාපන්නවාරය දක්වන සේක්, නානත්තං යන මෙයින් අසමාපන්නවාරය දක්වති. ඔවුන්ගේ වචනාර්ථය නම් ඒකභාවය එකත්ත කියාද ද්විභාවය නානත්ත කියා ද වේ. මෙම යෙදීම වනාහි සමාපන්නවාරය සතර ස්කන්ධයන්ගේද, අසමාපන්න වාරය පංච ස්කන්ධයන්ගෙන්ද වෙන්කොට - **“රූපං අත්තකො සමනුපස්සති”** යන මේ ආදිය ශාසනික නයින් පඨවි මාර ආදියෙහි කී අයුරින් ද අට්ඨකථා නය වශයෙන් ද සුදුසු පරිදි විමසා දතයුතුයැ. සමහරෙක් එකත්ත යනුවෙන් එකත්ත නයක් කියති. **නානත්තං** යනුවෙන් නානත්ත නයක් ද කියති. **“එකත්ත සඤ්ඤී අත්තා හොති අරොගො පරම්මරණා නානත්ත සඤ්ඤී අත්තා හොති”** යනුවෙන් මෙසේ දෘෂ්ටීන්ගේ බැසගැනීම පෙන්වති. ඒ සියල්ල මෙහි බලාපොරොත්තු නො වේ. සුදුසු ද නොවේ.
මෙසේ සක්කාය (පඤ්චස්කන්ධය) දෙඅයුරකින් දක්වා දැන් එයම එක් අයුරකින් සම්පිණ්ඩනය කොට දක්වන්නේ **සබ්බං සබ්බතො** යනාදිය වදාළහ. මෙහි යෝජනා ක්‍රමය ආශ්වාදනය කරන්නේ, සියල්ල තණ්හා මඤ්ඤනාවෙන් යුතුව සිතයි. මා විසින් මේ සත්ත්වයන් මවන ලද්දේයැයි ආදි නයින් මවිසින් සත්ත්වයන් මවන ලදැයි සිතන්නේ සියල්ල මාන මඤ්ඤනාවෙන් යුතුව සිතයි. සියල්ල පෙරකළ කම් බලයෙන් වෙයි. සියල්ල ඊශ්වර නිර්මාණ හේතුවෙන් වෙයි. සියල්ල අහේතු අප්පච්චය වශයෙන් වෙයි. සියල්ල ඇත. සියල්ල නැත. මේ ආදි ක්‍රමයන්ගෙන් සිතන්නේ සියල්ල දිට්ඨි මඤ්ඤනාවෙන් යුතුව සිතයි.
“**කථං සබ්බස්මිං මඤ්ඤති”** යනු කෙසේද යත් මෙහි ඇතැමෙක් මගේ ආත්මය විශාලයයි දිට්ඨි ඇත්තේ වෙයි. හෙතෙම මුලු ලෝක සන්නිවාසය ඔහුගේ අවකාශ භාවයෙන් සිතා ඒ මේ මගේ ආත්මය සියලුම රූපා රූප ධර්මයෙහි පිහිටියේ යයි සිතයි. මේ ඔහුගේ දෘෂ්ටි මඤ්ඤනාවයි. ඒ සියල්ල ඇසුරු කළ ආත්මයෙහිම ස්නේහයද එය වස්තුකොට ඇති මානයද උපදවන්නා වූ බඹුගේ තණ්හා මඤ්ඤනාවෝද දතයුත්තාහුය. සෙසු සියල්ල පඨවි වාරයෙහි කී අයුරින්ම දතයුතුය.
ඉහත දැක්වූ සියලුම සක්කාය එක් පරිද්දකින් දක්වා අනතුරුව අන් ක්‍රමයකින්ද දක්වන්නාහු **නිබ්බානං නිබ්බානතො** යනාදිය වදාළහ. එහි **නිබ්බානං යනු යතො ඛො භො අයං අත්තා පඤ්චහි කාමගුණෙහි සමප්පිතො සමංගිභූතො පරිවාරෙති එත්තාවතා ඛො භො අයං අත්තා පරම දිට්ඨධම්ම නිබ්බානං පත්තො හොති. ** (පින්වත, යම්තැනක පටන් මේ ආත්මය පඤ්චකාම ගුණයන්හි කැමති පරිද්දෙන් ඉන්‍ද්‍රියයන් හසුරුවාද, පින්වත මෙතෙකින් මේ ආත්මය පරම දිට්ඨධම්ම නිබ්බානයට හෙවත් උත්තම වූ ඉහාත්මයෙහි දුක් සංසිඳුවීමට පැමිණියේ වෙයි.) මේ ආදි නයින් පස් ආකාරයකින් එන ලද්දේ පරම දිට්ඨධම්ම නිබ්බානයයි දතයුතුය. එහි දිට්ඨධම්ම නිබ්බානය ආස්වාදනය කරන්නේ තණ්හා මඤ්ඤනාවෙන් යුතුව සිතයි. ඒ නිබ්බානයෙන් මම නිවනට පැමිණියේ යයි මානය උපදවන්නේ මාන මඤ්ඤනාවෙන් යුතුව බලයි. නිබ්බාන නොවූම එය නිබ්බාන වශයෙන් ද නිත්‍ය වශයෙන් ද ග්‍රහණය කරන්නේ දිට්ඨි මඤ්ඤනාවෙන් යුතුව සිතයි යයි දතයුතුය.
නිවන කෙරෙන් අන්‍ය වූ ආත්මයක් ගෙන මේ නිවන යයි ද මේ ආත්ම යයි ද හේ මගෙ ආත්මය නිවනෙහි වී යයි සිතන්නේ **නිබ්බානස්මිං මඤ්ඤති** යනු වේ. මේ ඔහුගේ දිට්ඨි මඤ්ඤනාවයි. ඒ ආත්මයෙහිම ස්නේහයද එය වස්තුකොට මානයද උපදවන්නා වූ ඔහුගේ තණ්හා මාන මඤ්ඤනාවෝද දතයුත්තාහුය. මෙම ක්‍රමය නිවනින් පිටත එය ඇසුරුකොට ආත්මය පිහිටියේ යයි සිතීමෙහිද වෙයි. නිවනින් අන්‍ය වූවක් ආත්මය වශයෙන් ගෙන මේ නිවනයැ මේ ආත්මය යැ ඒ මේ මගේ ආත්මය මෙම නිවනින් අන්‍ය වූයේ යැයි සිතන්නේ **නිබ්බානතො මඤ්ඤති** (නිවන ඇසුරුකොට ඉන් පිටත ආත්මය පිහිටියේ යයි සිතයි) යනුවෙන් දැක්වේ. මේ ඔහුගේ දිට්ඨි මඤ්ඤනාවයි. (නිවනින් පිටත පිහිටි) ආත්මයෙහිම ඇල්මද, එය වස්තුකොට මානයද උපදවන්නාහුය. මේ ඔහුගේ තණ්හා මාන-මඤ්ඤනාවෝ යයි දතයුත්තාහුය. මගේ නිවන අහෝ සැපතකි. හඟින්නහු නිබ්බානං මෙති මඤ්ඤති (මගේ නිවනයයි සිතයි) යනුවෙන් දතයුත්තාහුය. මේ වූ කලී එහි අනුගීතියයි.
1. මේ පඤ්ච උපාදානස්කන්ධය තෙම යම්බඳු වේද, එපරිද්දෙන් එය නොදන්නා වූ පුහුදුන් ජනයාට පඤචස්කන්ධයෙහි තණ්හා ආදි සියලු මඤ්ඤනාවෝ උපදිත්.
2. මේ පඤ්චස්කන්ධය පිළිකුල් කටයුතු වූයේ ද මොහොතින් මොහොත බිඳෙනසුළු වූයේද දුක්වූයේ ද පරිනායකයෙකු රහිත වූයේ ද වෙයි. එය අනිත්‍ය ආදි ස්වභාවයට විරුද්ධ වශයෙන් ගන්නා වූ බාලතෙම මඤ්ඤනාවන් වඩයි.
3. පඤ්චස්කන්ධය සුභ වශයෙන් ද, සුඛ වශයෙන් ද බලන්නහුට ගින්නෙහි පළඟැටියාට මෙන් තණ්හාවෙන් මඤ්ඤනාව වෙයි.
4. සක්කායෙහි නිත්‍ය සංඥාව එළවා ඒ සක්කායයාගේ සම්පත්තිය දක්නහුට මල බුදිනසුලු සුනඛයෙක් ගූථයෙහි මෙන් මානයෙන් මඤ්ඤනාව වෙයි.
5. ඒ සක්කාය ආත්මයයි ද, ආත්මායත්ත යයි ද දක්නා වූ බුද්ධි රහිතයා හට කැඩපතෙහි බාලයෙකුට මෙන් දිට්ඨ මඤ්ඤනාව උපදියි.
6. මඤ්ඤනායන නමක් ඇත්තා වූ ද, සියුම් වූ මාර බන්ධනය ලිහිල් වූයේ ද, මිදීමට දුෂ්කර වූයේ ද වෙයි. යම් මාර බන්ධනයකින් බඳින ලද පුහුදුන් ජනතෙම
7. බොහෝකොට සැලෙන්නේ නමුත් බන්ධනයෙන් බඳින ලද සුනඛයෙක් ඔසවන ලද දැඩිවූ ටැඹක් මෙන් සක්කාය නොඉක්මවාද, එබඳු වූ මාර බන්ධනයකි.
8. සක්කාය වැළඳගත්තා වූ ඒ මේ බාලතෙම ජාති දුකින්ද ජරා දුකින්ද රෝගාදි දුක්වලින් ද සියලු කල්හි පීඩා කරනු ලබයි.
9. එසේ හෙයින් තොපට කියමි. තොපට යහපතක් වේවා. සක්කාය නොසුව වශයෙන් ද, නොශුභ වශයෙන් ද බිඳීම් වශයෙන් ද, නැවත අනාත්ම වශයෙන් ද යන අනුපස්සනාවන්ගෙන් බලව්.
10. මේ තෙම මේ සක්කායයාගේ ස්වභාවයමැයි මෙ පරිද්දෙන් දක්නා වූ පණ්ඩිත තෙම සියලු මඤ්ඤනාවන් දුරුකොට සියලු සසර දුකින් මිදේය.
මෙසේ භාග්‍යවතුන් වහන්සේ පඨවි ආදි වස්තූන්හි සියලු සක්කාය ධර්මයන්ට මුල්වූ පුහුදුන් ජනයාගේ පුවත් දක්වා, දැන් එම වස්තූන්හි සේඛයාගේ පුවත් දක්වන සේක් **“යොපි සො භික්ඛවෙ භික්ඛු සෙඛො”** යනාදිය වදාළහ. එහි **යො** යනු උද්දෙස වචනයයි. (=මාතෘකාව කෙටියෙන් ඉදිරිපත් කිරීම) **සො** යනු නිද්දෙස වචනයයි. (=විස්තර කිරීම) **පි** යනු සම්පිණ්ඩනාර්ථයෙහිය. ‘**අයම්පි ධම්මො අනියතො’** යන ආදි තන්හි මෙනි. එය ද ආරම්මණ සභාගයෙන් පුද්ගලයා සම්පිණ්ඩනය කෙරෙයි. පුද්ගල සභාගයෙන් නොවෙයි. (සභාග යනු සමාන පැවතුම් ඇති යනුයි) කලින් දේශනාවෙහි පුද්ගලයෝ දිට්ඨි විපන්නයෝ වෙති. (පෙරලුනු දෘෂ්ටි ඇත්තෝ වෙති) මෙහි දිට්ඨි සම්පන්නයෝ වෙති. ඔවුන්ගේ සභාග බවක් නැත. පඨවි ආදි ආරම්මණ කලින් දැක්වූ පුද්ගලයන්ට ද මොවුන්ට ද එකමය. එහෙයින් කියන ලදී. ආරම්මණ සභාගයෙන් පුද්ගලයන් සම්පිණ්ඩනය කෙරේය කියා පුද්ගල සභාගයෙක් නොවේ. **යො පි සො** යන මේ සියලු වචනයෙන් දැන් කිවයුතු **‘සෙඛයා’** දක්වන සේක් යයි දතයුතුයැ.
**භික්ඛවෙ භික්ඛු** මෙය කී අයුරුමැයි. **සෙඛො** කිනම් අරුතකින් සෙඛ වේද, සෙඛ ධර්මයන් ලබා ඇති බැවින් සෙඛනම් වේ. මෙසේ පසන ලදී.
**“කිත්තාවතා නුඛො භන්තෙ සෙඛො හොතීති ඉධ භික්ඛවෙ භික්ඛු සෙඛාය සම්මාදිටඨියා සමන්නාගතො හොති -පෙ- සෙඛෙන සම්මා සමාධිනා සමන්නාගතො හොති එත්තාවතා ඛො භික්ඛු සෙඛො හොති”** යනුවෙන්, තවද හික්මේනුයි සෙඛ නම් වේ. මෙසේ වදාරණ ලදී. **සික්ඛති සික්ඛතීති ඛො භික්ඛු තස්මා සෙඛොති වුච්චති කිඤ්ච සික්ඛති, අධි සීලම්පි සික්ඛති, අධිචිත්තම්පි සික්ඛති අධිපඤ්ඤම්පි සික්ඛති, සික්ඛති සික්ඛතීති ඛො භික්ඛු තස්මා සෙඛොති වුච්චති** යනුවෙන්.
යම් කල්‍යාණ පෘථග්ජන කෙනෙක් අනුලෝම ප්‍රතිපදාව සණ කෙරෙනුයේ සීලයෙන් සම්පූර්ණ වූයේ චක්ඛු ආදි ඉන්‍ද්‍රියන්ගේ වසන ලද දොර ඇත්තේ, භෝජනයෙහි පමණ දන්නේ, නිදි දුරුකිරීමෙහි යෙදුනේ, පූර්ව රාත්‍රී අපර රාත්‍රීවල, බෝධිපාක්ෂික ධර්ම භාවනාවෙහි යෙදුනේ අද හෝ හෙට එක්තරා සාමඤ්ඤඵලයකට පැමිණෙන්නෙමැයි වාසය කෙරේ ද, ඒ කල්‍යාණ පෘථග්ජන තෙම හික්මේනුයි **‘සෙඛ’** නමයි කියනු ලැබේ. මෙහි වූ කලී ප්‍රතිවේධයට පත්වූවෙක්ම (රහත්ඵලය හැර) සෙඛ නමයි අදහස් කෙරේ. පෘථග්ජන තෙමේ සෙඛ නොවේ.
නොපැමිණියා වූ රහත්බව ඇත්තේ මොහු විසිනුයි **අප්පත්ත මානසො** නම් වේ. මානසං, යනුවෙන් මෙහි රාගය ද, සිත ද රහත්බව ද, කියනු ලැබේ. **අන්තලික්ඛ චරො පාසො ස්වායං චරති මානසො** යන මෙහි රාගය මානස නම් වේ.
**චිත්තං මනො මානසං** මෙහි මානස ශබ්දයෙන් සිත අදහස් කෙරේ.
**“අප්පත්ත මානසො සෙඛො කාලං කයිරා ජනෙ සුතා”** යන මෙහි රහත් යන අරුතෙහි යෙදී ඇත. මෙහිදු රහත් බවම අදහස් කරන ලද්දේ වෙයි. එයින් නොපැමිණි රහත් බව ඇත්තේ යයි කියන ලද්දේ වෙයි.
**අනුත්තරං** යනු ශ්‍රේෂ්ඨය, අසදෘශය යන අරුත්හි වේ. සතර යෝගයන්ගෙන් නිර්භය වූ උවදුරු නැති වූ අරුතින් යෝගක්ඛෙම නම් වේ. රහත්බවම අදහස් කරන ලදී. **පත්‍ථයමානො** යනු පැතුම් දෙකකි. තණ්හා පැතුම සහ ඡන්‍ද පැතුමයි. **පත්‍ථයමානස්සහි ජප්පිතානි පවෙධිතං වාපි පකප්පිතෙසු **යන මෙහි ඇත්තේ තණ්හා පැතුමයි.
(මාරයාගේ ශෝත්‍රස සිඳින ලද්දේය. විසුරුවා හැරීම කරන ලද්දේය. පහ වූ බන්ධන ඇතිකරන ලද්දේය. මහණෙනි, ප්‍රමුදිත භාවය බහුලකොට ඇත්තෝ වවු. නිවන **කත්තුකම්‍යතා කුසලච්ඡන්දයෙන් පතව්**)
මෙහි කත්තු කම්‍යතා කුසලච්ඡන්‍ද ප්‍රාර්ථනාවයි. මෙයට **පත්‍ථයමානො** යන මෙයින් අදහස් කෙරේ. එබැවින් පත්‍ථයමානො යනු ඒ යොගක්‍ෂෙමය කරනු කැමතිව එයට පැමිණෙනු කැමතිව ඊට නැමුනේ ඊට අවනත වූයේ ඊට හාත්පසින්ම අවනත වූයේ යයි දතයුතුයැ. එක් ඉරියව් දුකක් අන් ඉරියව්වකින් සිඳ කය වැටෙන්න නොදී පවත්වයි නොහොත් **“සබ්බෙ සංඛාරා අනිච්චාති අධිමුච්චන්තො සද්ධාය විහරති”** යනාදියෙහි නිර්දේශ කළ අයුරින් මෙහි අර්ථය දතයුතුය.
**පඨවිං පඨවිතො අභිජානාති** පඨවි ධාතුව පඨවි ධාතුව වශයෙන් මනාව දැනගනී. පුහුදුන් ජනයා මෙන් සර්වප්‍රකාරයෙන් විපරීත හැඟීමෙන් හැඳින නොගනී. නමුත් අති විශිෂ්ඨ ඤාණයෙන් දැනගනී. **පඨවිං** යනුවෙන් පඨවි භාගය අත් නොහරින්නේ එය අනිත්‍ය, දුක්ඛ, අනාත්ම කියා විශේෂයෙන් දැනගනී. මෙසේ එය විශේෂයෙන් දැන, **පඨවිං මා මඤ්ඤති** යනුවෙන් කුමක් කියන ලද්දේ වේද, සිතානුයි මඤ්ඤී නම් වේ. මෙතෙම සිතන්නේ යයි ද නොසිතන්නේ යයි ද නොකිය යුත්තේ ය. මෙහි අදහස කුමක්දැයි කියනු ලැබේ. පුහුදුන් ජනතෙම සියලු මඤ්ඤනාවන් ප්‍රහීණ නොකළ බැවින් මඤ්ඤති යනුවෙන් වදාරණ ලද්දේය. බීණාසව තෙම එය. ප්‍රහීණ කළ බැවින් **“න මඤ්ඤති”** යනුවෙන් වදාරණ ලද්දේය. සේඛයාගේ දිට්ඨි මඤ්ඤනා ප්‍රහීණ වූවායි අන්‍යයෝ තුනීබවට ගියාහුය. එහෙයින් හෙතෙම පුහුදුන් ජනයා මෙන් සිතයි කියා නොකිව යුත්තේය. ඛීණාසව මෙන් සිතයි කියාද නොකිය යුත්තේය. බීණාසව මෙන් නොසිතයි කියාද නොකිය යුත්තේය.
**පරිඤ්ඤෙය්‍යං තස්ස** යනු සෙඛයා විසින් ඒ මඤ්ඤනා වස්තුවට බැසගැනීමේ නියාමතාවයක් ඇති බැවින් ද, සම්බොධි පරායණ වූ බැවින්ද, ත්‍රිවිධ පරිඤ්ඤාවෙන් පිරිසිඳ දත්තේය යන අරුත් වේ. පුහුදුන් මෙන් පිරිසිඳ නොදත් බවද පිරිසිඳ නොදන්නා ලදද නොවෙයි. බීණාසව මෙන් නොද පිරිසිඳ දන්නා ලද්දේද වෙයි. සෙස්ස සියලු තැන කී නියායෙන් දතයුතු වන්නේය.
මෙසේ පඨවි ආදි වස්තු විෂයෙහි සේඛ පුද්ගලයාගේ තතු දක්වා දැන් ඛීණාසවයන් වහන්සේගේ තතු දක්වමින් **“යොපි සො භික්ඛවෙ, භික්ඛු අරහං”** යනාදිය වදාළහ. එහි **යො පි** යනු සම්පිණ්ඩණාර්ථයෙහිය. මෙහි උභය සභාගත්‍වය ලබයි. සෙඛ අරිය පුග්ගල බැවින් බීණාසවයන් වහන්සේ සමග සභාග වෙයි. එහෙයින් පුද්ගලයන්ගේ සමාන බව ලැබෙයි. ආරමණ සභාගතාවය කී අයුරුම වේ.
**අරහං** යනු වෙන්වූ කෙලෙස් ඇත්තේ දුරුවූ කෙලෙස් ඇත්තේ, ප්‍රහීණ වූ කෙලෙස් ඇත්තේ යන අර්ථයි. එහෙයින් භාග්‍යවතුන් වහන්සේ විසින් වදාරණ ලදී. **“කථඤ්ච භික්ඛවෙ භික්ඛු අරහං හොති, ආරකාස්ස හොන්ති පාපකා අකුසලා ධම්මා සංකිලෙසිකා පොනොභවිකා සදරා දුක්ඛවිපාකා ආයති ජාති ජරා මරණීයා එවං ඛො භික්ඛවෙ භික්ඛු අරහං හොති”** යනුවෙන්
(මහණෙනි, කෙසේනම් මහණතෙම අරහං වේද, කිලුට ඇති කරන්නා වූ දුක්සහිත වූ දුක්විපාක සහිත වූ මත්තෙහි ජාති ජරා මරණ පිණිස පවත්නා වූ ලාමක අකුසල ධර්මයෝ දුරුවූවාහු වෙත් ද, මහණෙනි, මෙසේ වනාහි මහණ තෙම අරහං නම් වේ.
**ඛීණාසවො** යන්නෙහි ආසවයෝ සතර දෙනෙකි. කාමාසව, භවාසව, දිට්ඨාසව, අවිජ්ජාසව යනුයි. රහත්හු විසින් මේ සතර ආසවයෝ ක්‍ෂය කරන ලද්දාහුය. ප්‍රහීණ කරන ලද්දාහුය. සහමුලින් සිඳින ලද්දාහුය. සංසිඳවන ලද්දාහුය. උපතට නොසුදුසු කරන ලද්දාහුය. එහෙයින් ඛීණාසව යයි කියනු ලැබේ.
**වුසිතවා,** ගුරු සංවාසයෙහි වාසය කළේය. හාත්පසින් වාසය කළේය. වැස නිමවන ලද (බඹසර) ඇත්තේය. හාත්පසින් වැස නිමවන ලද්දේය. හෙතෙම වැස නිමවන ලද ගුරුසංවාස ඇත්තේ පුරුදු කරන ලද චරණ ඇත්තේනුයි **වුසිතවා** නම් වේ.
**“කතකරණියො”** යනු කල්‍යාණ පෘථග්ජනයාගේ පටන් සත්වැදෑරුම් සෙඛයෝ සතර මගින් කළයුත්ත කෙනෙක් නම් වේ. බීණාසවයන් වහන්සේගේ කළයුතු සියල්ල කරන ලද්දාහු වෙති. අවසන් කරන ලද්දාහුය. ඔහුට මත්තෙහි රහත්ඵලය පිළිබඳ කළයුතු දෙයක් නොමැති හෙයින් කතකරණීය නම් වේ. මෙසේද වදාරණ ලද්දේය.
(මනාකොට කෙලෙසුන් කෙරෙන් මිදුන, සංසිඳුනු සිත් ඇති, ඒ භික්‍ෂුව හට කරන ලද්දහුගේ නැවත රැස්කිරීමක් නැත. සිවු මගින් කළයුතු දෙයක් ඇත්තේ නොවේ.)
**“ඔහිත භාරො”** යනුවෙන්, භාරයෝ තිදෙනෙක් වෙති. ඛන්‍ධභාරකිලෙසකාර, අභිසංඛාර කියා. එම බීණියව තෙම මෙම ත්‍රිවිධ භාරයන් හරන ලද්දේය. බහාතබන ලද්දේය. හෙලන ලද්දේය. එබැවින් **ඔහිතභාර** යයි කියනු ලැබේ.
**“අනුප්පත්ත සදත්තො”** පැමිණි ස්වාර්ථය ඇත්තේ යයි කියන ලද්දේ වේ. මෙහි **“ක”** කාරයට **“ද”** කාරය කරන ලද්දේ වෙයි. (සකත්ත &gt; සදත්ත) සකත්ත යයි ද කියන ලද්දේ වෙයි. මෙහි සදත්ත යනුවෙන් රහත්බව දතයුතුයැ. එම රහත්බව තමා කෙරෙහි උපනිබන්ධන (=ළංවූ සම්බන්ධය) යන අර්ථයෙන් ද තමා අත් නොහරින අර්ථයෙන් ද තමාගේ උත්තමාර්ථය යන අරුතින් ද, තමාගේ අර්ථය බැවින් **සකත්‍ථ** යයි කියනු ලැබේ.
**පරික්ඛීණ භව සංයොජනා** යනුවෙන් මෙහි සංයෝජනයෝ නම් දසදෙනෙක් වෙති. කාමරාග, පටිඝ, මාන, දිටඨි, විචිකිච්ඡා, සීලබ්බත, පරාමාස, භවරාග, ඉස්සා, මච්ඡරිය, අවිජ්ජා යනුයි.{*} මොවුහු වනාහි සත්ත්වයින් භවයන්හි සංයෝජනය කෙරෙත් භවය හෝ ළංකොට බන්ධනය කෙරෙත්. භවය සමග සංයෝග කෙරෙත් නුයි, එහෙයින් භව සංයෝජනයෝ යයි කියනු ලැබෙත්. මේ භව සංයෝජනයෝ රහත්හු විසින් ප්‍රහීණ කරන ලද්දාහුය. ඥාන නැමැති ගින්නෙන් දවන ලද්දාහුය. එහෙයින් **පරික්ඛීණ භව සංයොජනො** යනුවෙන් කියනු ලැබේ.
**සම්මදඤ්ඤා විමුත්තො** (සම්මා+අඤ්ඤාය) මෙහි **සම්මදඤ්ඤා** යන්නෙන් මනාව දැනයයි කුමක් කියන ඛන්ධයන්ගේ රාසි ඇරුත, ආයතනයන්ගේ ආයතන අරුත, ධාතූන්ගේ ධාතු අරුත, දුක්ඛයාගේ පීඩන අරුත, සමුදයාගේ උප්පාදක අරුත, නිරෝධයාගේ ශාන්ත අරුත, මග්ගයාගේ දස්සන අරුත, සියලු සංඛාරයෝ අනිත්‍යයෝය, යන මේ ආදි භේද හෝ මනාකොට තත්වූ පරිද්දෙන් අවබෝධකොට දැන තීරණයකොට තුලනය කොට විභාවනය කොට විභූතකොට යන අරුත් වේ.
**විමුත්තො.** විමුත්ති දෙකකි. චිත්ත විමුත්තිය සහ නිවනයි. රහත්තෙම සියලු කෙලෙසුන්ගෙන් මිදුනු සිත් ඇති බැවින් චිත්ත විමුත්තියෙන් ද මිදුනේය. නිවනෙහි ඇලුනු බැවින් නිවනෙහි ද විමුත්ත හෙයින් **සම්මදඤ්ඤා විමුත්තො** යයි කියනු ලැබේ.
**පරිඤ්ඤාතං තස්ස,** රහතුන් වහන්සේ ඒ පරිඤ්ඤා වස්තූන් ත්‍රිවිධ පරිඤ්ඤාවෙන් පිරිසිඳ දන්නා ලදී. එහෙයින් හෙතෙම ඒ පරිඤ්ඤා වස්තූන් තණ්හා ආදි පරිඤ්ඤාවෙන් නොසිතයි. ඒ මඤ්ඤනාවන් මඤ්ඤනා නොකරත් යයි කියන ලද්දේ වෙයි. සෙස්ස කී අයුරින් දතයුතුය.
නිබ්බාන වාරයෙහි **ඛයා රාගස්ස** යනු තුන්වාරයක් කියන ලද්දේ වෙයි. මේ පරිඤ්ඤාත වාරයන් නිබ්බාන වාරයෙහි විස්තර කළයුත්තේය. විස්තර කරන්නහු විසින්ද, **පරිඤ්ඤාතං තස්ස** යනු සියලු පදයන් සමග යොදා නැවත. **ඛයාරාගස්ස වීතරාගත්තා** යනුවෙන් දෙස මෝහයන්හිද මේ ක්‍රමය මැයි. සෙස්සෙහි ද මේ ක්‍රමයමැයි. දේශනාව වනාහි එක්තැනක කියන ලද්ද සියලු තන්හිම කියන ලද්දේ වෙයි යි කෙටි කරන ලද්දේ වෙයි.
**ඛයා රාගස්ස වීතරාගත්තා** යනුවෙන් මෙහි යම්හෙයකින් ශාසනයෙන් බැහැර වූ වීතරාගී තෙම රාගයාගේ ක්‍ෂය කිරීමෙන් වීතරාග නොවූයේ ද රහත්හු වනාහි රාගය නැතිකිරීමෙන්ම වීතරාග වූවහුද, එහෙයින් වදාරණ ලදී. **ඛයාරාගස්ස වීතරාගත්තා** යනුවෙන්. දෝස මෝහයන්හි ද මේ ක්‍රමය මැයි.
යම්හෙයකින් **පරිඤ්ඤාතං තස්සාති** වදාමි යයි කී කල්හිද, පිරිසිඳ දත්හෙයින් හෙතෙම ඒ වස්තූන් හෝ ඒ මඤ්ඤනා හෝ නොසිතයි යන අර්ථය වේද, එපරිද්දෙන් මෙහි ද පහ වූ රාග ඇති බැවින් ඒ රහත් තෙම ඒ වස්තුව හෝ ඒ මඤ්ඤනාව හෝ නොසිතා යයි දත යුතුයැ.
මෙහිද, **පරිඤ්ඤාතං තස්ස** යන මේ වාරය මාර්ග භාවනාවේ පිරිපුන් බව දැක්වීම පිණිස දේශනා කරන ලද්දේ වෙයි. අන්‍යවාර, ඵල පසක් කිරීම පිළිබඳ සම්පූර්ණ බව දැක්වීම පිණිස වදාරණ ලද්දේ යයි දතයුත්තේය. නැතහොත් කරුණු දෙකකින් රහතුන් වහන්සේ මඤ්ඤනා වශයෙන් නොසිතයි. පඨවි ආදි වස්තු පිරිසිඳ දත් බැවින් ද අකුසල මූලයන් මුල්සිඳ ලූ බැවින් ද යන මේ කරුණු දෙක නිසාය. එහෙයින් පරිඤ්ඤාත වාරයෙන් ඔහුගේ වස්තු පරිඤ්ඤානය දක්වයි. සෙසු වරයන්ගෙන් අකුසල් මුල් සිඳීම දක්වාලයි. ඒ වාරයන් අතුරෙන් පශ්චිම වාර තුනෙහි මේ විශේෂතා දතයුතුය. තෙවැදෑරුම් දෝෂයන් අතුරෙන් රාගයෙහි ආදීනව දැක දුක්ඛානුපස්සීව වාසය කරන්නේ අප්‍රණිහිත විමෝක්‍ෂයෙන් කෙලෙසුන් කෙරෙන් මිදුනේ රාගයාගේ ප්‍රහාණයෙන් වීතරාග වේද, ද්වේෂයාගේ ආදිනව දැක අනිචචානුපස්සීව වාසය කරන්නේ අනිමිත්ත විමෝක්‍ෂයෙන් මිදුනේ ද්වේෂයාගේ ප්‍රහාණයෙන් වීත දෝෂ වේ ද, මෝහයෙහි ආදිනව දැක අනත්තානුපස්සීව වාසය කරන්නේ ශුන්‍යතා විමොක්‍ෂයෙන් විමුක්ත වූයේ මෝහයාගේ ප්‍රහාණයෙන් වීතමෝහ වේද,
මෙසේ ඇති කල්හි එකෙක් විමෝක්‍ෂ තුනින් නොමිදෙයි කියා දෙවරක් නොකිය යුතු වන්නාහුද එසේ කිවයුතු නොවේ. කුමක් හෙයින් ද නියම නොකළ හෙයිනි. ඒ සැබව. **යොපි සො භික්ඛවෙ අරහං** යයි අනියමින් කියන ලදී. අප්පිණිහිත විමොක්‍ෂයෙන් විමුත්ත යයි හෝ අන්‍ය විමෝක්‍ෂයකින් විමුත්ත යයි හෝ නොකියන ලදද, එහෙයින් යමෙක් රහත් බව යෙදේද ඒ සියල්ල කිවයුතු යයි
අවිශේෂයෙන් හෝ යම්කිසිවෙක් රහත් වූයේම රාගාදීන්ගේ ප්‍රහාණය කිරීමේදී විපරිණාම දුක්ඛය පිරිසිඳ දත් හෙයින් රාගයාගේ ප්‍රහාණයෙන් වීතරාග යයි දත් හෙයින් රාගයාගේ ප්‍රහාණයෙන් වීතරාග යයි කියනු ලැබේ ද දුඃඛ දුඃඛය පිරිසිඳ දත් හෙයින් ද්වේෂයාගේ ක්‍ෂය කිරීමෙන් වීත දෝස යයි ද, සංඛාර දුක්ඛය පිරිසිඳ දත් හෙයින් මෝහයාගේ ප්‍රහාණයෙන් වීතමෝහ යයි කියනු ලැබේ ද නැතහොත් ඉෂ්ටාරම්මණය පරිඤ්ඤාත හෙයින් රාගය ප්‍රහානය වීමෙන් වීත රාගයයිද, අනිෂ්ටාරම්මණය පරිඤ්ඤාත බැවින් මෝහය ප්‍රහාණය කිරීමෙන් වීත මෝහයයි ද නැතහොත් සුඛ වේදනාවෙහි රාගානුසය සමුච්ඡෙද කළ හෙයින් රාගයාගේ ප්‍රහාණයෙන් වීතරාග යයිද, අනිකුත් වේදනාවන්හි ප්‍රතිඝ මෝහානුසයන්ගේ සමුච්ඡෙදය කළ බැවින් වීතදෝස, වීතමෝහ යයි ද කියනු ලැබේ ද, එබැවින් එම විශේෂය දක්වන සේක්, **“ඛයා රාගස්ස වීතරාගත්තා වීත දෝසත්තා, වීත මෝහත්තා”** යයි වදාළහ.
මෙසේ පඨවි ආදි වස්තු විෂයෙහි ඛීණාසවයන් වහන්සේගේ පුවත් දක්වා දැන් තමන් පිළිබඳ පුවත් දක්වන සේක්, **තථාගතොපි භික්ඛවෙ** ආදිය වදාළහ. එහි තථාගතො යනු කරුණු අටකින් භාග්‍යවතුන් වහන්සේ තථාගත නම් වන සේක. (1) තථා ආගත එපරිද්දෙන් ආයේනුයි තථාගත නම් වූහ. (2) තථාගතො, එපරිද්දෙන් ගියේනුයි තථාගත නම් වූහ. (3) තථ ලක්ඛණං ආගතො තථ ලක්‍ෂණයට පැමිණියේ නුයි තථාගත නම් වූහ. (4) තථ ධර්මයන් තත් වූ පරිද්දෙන් අවබෝධ කළේ නුයි තථාගත නම් වූහ. (5) තථ දස්සීභාවයෙන් තථාගත නම් වූහ. (6) තථවාදී බැවින් තථාගත නම් වූහ. (7) තථ කාරී බැවින් තථාගත නම් වූහ. (8) අභිභවනාර්ථයෙන් තථාගත නම් වූහ.
(1) කෙසේ නම් භාග්‍යවත් තෙම තථා ආගතනුයි තථාගත වීද යත්, මුළු ලොවට හිත පිණිස උත්සාහවත් වූ පූර්ව බුදුවරයෝ යම්සේ ආවාහු ද, **විපස්සි** බුදුරජාණෝ යම්සේ ආවාහුද සිඛී බුදුරජාණන් වහන්සේ යම්සේ ආවාහුද **වෙස්සභූ** බුදුරජාණන් වහන්සේ යම්සේ ආවාහුද **කකුසඳ** බුදුරජාණන් වහන්සේ යම්සේ ආවාහුද **කොණාගමන** බුදුරජාණන් වහන්සේ යම්සේ ආවාහුද, **කස්සප** බුදුරජාණන්. වහන්සේ යම්සේ ආවාහුද (එපරිද්දෙන් ආවාහුය.)
මෙයින් කුමක් කියන ලද්දේ වේද යත් මේ සම්මා සම්බුද්ධයන් වහන්සේ යම් අභිනීහාරයකින් පැමිණි සේක් ද ඒ අභිනීහාරයෙන්ම (පැතුමෙන්ම) අප භාග්‍යවතුන් වහන්සේද පැමිණි සේක. නැතහොත් යම්සේ **විපස්සි** බුදුරජාණන් වහන්සේ -පෙ- කාශ්‍යප බුදුරජාණන් වහන්සේ, දාන-සීල-නෙක්ඛමම -පඤ්ඤා-විරිය-ඛන්ති-සච්ච-අධිට්ඨාන-මෙත්තා-උපෙක්ඛා යන දස පාරමිතා ද දස උපපාරමිතා ද, දසපරමත්‍ථ පාරමිතා ද යන සමතිස් පෙරුදම් පුරා, **අංග, නයන, ධන, රාජ්‍ය, පුත්තදාර** යන පඤ්චමහා පරිත්‍යාගයක් කොට පුබ්බයෝග, පුබ්බාචරියා, ධම්මකථා, ඤාතත්‍ථ චරියා යනාදිය සම්පූර්ණ කොට බුද්ධ චරියාවගේ කෙළවරට පැමිණ ආසේක් ද එපරිද්දෙන් අප භාග්‍යවතුන් වහන්සේ ද ආ සේක.
යළිදු යම්සේ **විපස්සි** බුදුරජාණන් වහන්සේ -පෙ- කාශ්‍යප බුදුරජාණන් වහන්සේද සතර සතිපට්ඨානයන්ද, සතර සම්මප්පධාන, සතර ඉද්ධිපාද, පඤ්චඉන්‍ද්‍රිය, පඤ්චබලය, සත්තබොජ්ඣංග, අරිය අට්ඨංගික මග්ග (යන මේ ධර්ම) උපදවා වඩා ආ සේක් ද, එපරිද්දෙන් අප භාග්‍යවතුන් වහන්සේ ද ආ සේක. මෙසේ තමා ආගත නුයි තථාගත නම් වන සේක.
(යම් පරිද්දකින් මේ ලෝකයෙහි විපසසි ආදි වූ බුදුවරු බුදුබවට පැමිණියාහු ද එපරිද්දෙන් මේ ශාක්‍යමුනි තෙමේද බුදුබවට පැමිණියේය. ඒ කරුණින් පසැස් ඇති භාග්‍යවත් තෙම තථාගත යයි කියනු ලැබේ.)
මෙසේ එපරිද්දෙන් ආයේනුයි තථාගත නම් වේ.
(2) කෙසේ තථාගත තෙම එසේ ගියේනුයි **තථාගත** නම් වූයේද? නැතහොත් **විපස්සි **භාග්‍යවතුන් වහන්සේ -පෙ- කාශ්‍යප භාග්‍යවතුන් වහන්සේ එසේම අප ශාක්‍යමුනි භාග්‍යවතුන් වහන්සේ ද වැඩි සේක.
උන්වහන්සේ කෙසේ ගිය සේක් ද? මෙසේ දතයුතුයැ. ඒ කාශ්‍යප මුනීන්‍ද්‍රියන් වහන්සේ උපන් ඇසිල්ලෙහි සම පාදයෙන් පොළොවෙහි පිහිටා උතුරු දෙසට අභිමුඛව සත්පියවරක් වැඩිසේක් ද, යම්සේ වදාළ සේක් ද, **“සම්පති ජාතො ආනන්‍ද, බොධිසත්තො සමෙහි පාදෙහි පතිට්ඨහිත්‍වා උත්තරෙන මුඛො සත්තපද වීතිහාරෙ ගච්ඡති සෙතම්හි ඡත්තෙ අනුභීරමානෙ සබ්බාච දිසා අනුවිලොකෙති ආසභිඤ්ච වාචං භාසති අග්ගො හමස්මි ලොකස්ස ජෙට්ඨො හමස්මි ලොකස්ස සෙට්ඨො හමස්මි ලොකස්ස අයමන්තිමා ජාති නත්‍ථිදානි පුනබ්භවො”** යනුවෙන් වදාළහ.
(ආනන්දය, එකෙනෙහි උපන් බෝසත් තෙම සම පයින් පොළොවෙහි පිහිටා උතුරු දෙසට අභිමුඛ වූයේ දිව්‍යමය සේසත් ධරනු ලබන කල්හි සත් පියවරක් වඩියි. දසදිගුන් ද අනුවිලෝකනය කෙරෙයි. අභීත වචන කියන්නේ, මම ලොවට අග්‍ර වෙමි. මම ලොවට දෙටු වෙමි. මම ලොවට සෙටු වෙමි. මේ අන්තිම ජාතිය වන්නීය. යළි පුනර්භවයක් නැත. යනුවෙන් වදාළහ.)
බෝසතාණන්ගේ එම ගමනද නොයෙක් විශේෂ ගුණයන්ගේ අවබෝධයට පෙරනිමිති බැවින් සත්‍ය වූයේ ද වෙයි. නිබොරු වූයේ ද වෙයි. ඒ බෝසතුන්ගේ උපන් ඇසිල්ලෙහි පා දෙක සමව පොළොවෙහි පිහිටීම යන යමක් ඇද්ද මේ කරුණ ඔහුගේ සතර සෘද්ධිපාද ප්‍රතිලාභයට පෙරනිමිති වෙයි. උතුරු දෙසට අභිමුඛ බව මුළු ලොවටම උතුම් බවට පෙරනිමිති වේ. සත්පියවරක් ගමන් කිරීම සත්ත බොජ්ඣංග ප්‍රතිලාභයට පෙරනිමිති වේ.
**සුවණ්ණ දණ්ඩා වීතිපතන්ති චාමරා** යන මෙහි චාමර එසවීම වූ කලී සියළු තීර්ථකයන් මැඩීම දක්වන පෙරනිමිතිය. සේසත් දැරීම, රහත්ඵල විමුත්ති නමැති උතුම් නිර්මල සේසතක් හුගේ ප්‍රතිලාභයට පෙරනිමිති වේ. සියලු දිසා විලෝකනය සර්වඥතා ඥානය හා අනාවරණ ඥාන ප්‍රතිලාභයට පෙරනිමිති වෙයි. අභීත නාද පැවැත්වීම කලින් කිසිවෙක් නොපැවැත් වූ උතුම් දම්සක් පැවැත්වීමට පෙරනිමිති වේ. එපරිද්දෙන් මේ භාග්‍යවත් තෙමේ ද වැඩි සේක. ඒ ගමන විශේෂ අධිගමයන්ට පෙරනිමිති බැවින් මෙය සත්‍ය විය. නිබොරු විය. එයින් කීහු පෝරාණයෝ,
(ඒ ගෞතම බෝසත් තෙම උපන් මොහොතක් ඇත්තේ ම වෘෂභ රාජයෙකු මෙන් සම වූ පාද යුගයෙන් පෘථිවිය ස්පර්ශ කළේය. සත් පියවරක් ගියේය. දෙවියෝ සුදු කුඩයක්ද දැරූහ.)
(ඒ ගෞතමයන් වහන්සේ සත්පියවරක් ගොස් හාත්පස සමාන වූ සියලු දිගුන් බැලූහ. පර්වත මුදුනෙහි සිටි සිංහයෙකු මෙන් අංග අටකින් යුක්ත වූ තෙපුල් ප්‍රකාශ කළහ.)
මෙසේ තථාගතනුයි තථාගත නම් වේ.
නැතහොත් යම්සේ විපස්සි බුදුරජාණන් වහන්සේ -පෙ- යම් සේ කාශ්‍යප බුදුරජාණන් වහන්සේ වැඩිසේක් ද, එසේ මේ භාග්‍යවතුන් වහන්සේ ද නෛෂ්ක්‍රම්‍යයෙන් කාමච්ඡන්දය ප්‍රහාණය කොට ගිය සේක. අව්‍යාපාදයෙන් ව්‍යාපාදයද, ආලෝක සඤ්ඤාවෙන් ථීනමිද්ධය ද, නොවිසුරුණු බැවින් උද්ධච්ව කුක්කුච්චය ද ධර්ම වවත්‍ථානයෙන් විචිකිච්ඡාව ද ප්‍රහාණය කොට වැඩි සේක. ඥානයෙන් අවිද්‍යාව ප්‍රදාලනය කොට වැඩි සේක. ප්‍රමෝදයෙන් අරතිය දුරුකොට ප්‍රථම ධ්‍යානයෙන් නීවරණ කවාටය උදුරා දෙවන ධ්‍යානයෙන්, විතක්ක, විචාර නමැති ධූමය උපසමනය කොට තුන්වන ධ්‍යානයෙන් ප්‍රීතිය දුරුකොට හතරවන ධ්‍යානයෙන් සුවදුක් පහකොට, **ආකාසානඤ්චායතන** සමාපත්තියෙන්, රූප සංඥා, ප්‍රතිඝ සංඥා, නානත්‍ව සංඥාවන් ඉක්මවා, **විඤ්ඤාණඤ්චායතන** සමාපත්තියෙන් ආකාසානඤ්චායතන සංඥාවද, **ආකිඤ්චඤ්ඤායතන **සමාපත්තියෙන් විඤ්ඤාණඤ්චායතන සංඥාවද, **නෙවසඤඤානාසඤ්ඤායතන** සමාපත්තියෙන් ආකිඤ්චඤ්ඤායතන සංඥාව ඉක්මවා ගියහ.
**අනිච්චානු පස්සනාවෙන්** නිත්‍ය සංඥාව දුරුකොට. **දුක්ඛානු පස්සනාවෙන්** සුඛ සංඥාවද, **අනන්තානුපස්සනාවෙන්** අත්ත සංඥාවද, **නිබ්බිදානු පස්සනාවෙන්** නන්‍දියද, **විරාගානු පස්සනාවෙන්** රාගයද **නිරොධානු පස්සනාවෙන්** සමුදයද, **පටිනිස්සග්ගානු පස්සනාවෙන්** ආදානය ද, **ඛයානු පස්සනාවෙන්** ඝන සංඥාවද, **වයානු පස්සනාවෙන්** ආයූහනයද **විපරිණාමානු පස්සනාවෙන්** ධුව සංඥාවද, **අනිමිත්තානු පස්සනාවෙන්** නිමිත්ත සංඥාව ද **අප්පණිහිතානු පස්සනාවෙන්** රාගාදි ප්‍රණිධිය ද, **සුඤ්ඤතානු පස්සනාවෙන්** අභිනිවෙසය ද, ආත්ම දෘෂ්ටිය ද, **අධිප්‍රඥා ධර්ම** විදර්ශනාවෙන් අසාර දැයෙහි සාරයයි ගන්නා විපර්යාසය ද **යථාභූත ඤාණදස්සන** යෙන් සම්මොහයට බැසගැනීමද **ආදිනවානු **පස්සනාවෙන් ආලයාභිනිවේසය ද, **පටිසංඛානු** පස්සනාවෙන් අප්‍රති සංඛාවද (මෙනෙහි නොකිරීම) **විවට්ටානු පස්සනාවෙන්** සංයෝග, අභිනිවේසයද ප්‍රහාණය කොට **සොතාපත්ති** මාර්ගයෙන් දිටඨි ආදි ක්ලේශයන් බිඳ **සකදාගාමි **මාර්ගයෙන් ඖදාරික කෙලෙස් ගති සිඳ **අනාගාමි** මාර්ගයෙන් අනු සහගත (=කුඩාව පැවැති) කෙලෙස් මුල්සිඳ **රහත් මගින්** සියලු කෙලෙස් සමුච්ඡෙද ප්‍රහාණයෙන් නසා ගිය සේක. මෙසේත් තථාගතො යන අරුතින් තථාගත නම් වූ සේක.
(3) කෙසේ නම් තථ ලක්‍ෂණයට පැමිණියේ නුයි තථාගත වේද යත්? **පඨවි** ධාතුවේ තද බව නම් වූ ලක්‍ෂණය තථයකි. (=සත්‍ය වූවකි) නිබොරු වූවකි.
**ආප්** ධාතුවේ වැගිරීම් ලක්‍ෂණය -පෙ- **තෙජො** ධාතුවේ උණුසුම් ලක්‍ෂණය, **වායො** ධාතුව පිම්බෙන ලක්‍ෂණ, ආකාස ධාතුවේ ස්පර්ශ රහිත ලක්‍ෂණය, **විඤ්ඤාණ** ධාතුවේ විජානන ලක්‍ෂණය,
**රූපයාගේ** රුප්පන ලක්‍ෂණය, **වෙදනාවෙ** වේදයිත ලක්‍ෂණය, **සඤ්ඤාවගේ** හැඳිනීම් ලක්‍ෂණය, **සංඛාර** යන්ගේ සකස් කිරීමේ ලක්‍ෂණය, **විඤ්ඤාණයාගේ** විජානන ලක්‍ෂණය,
**විතර්කයාගේ** අරමුණට නැගීමේ ලක්‍ෂණය, **විචාරයාගේ** අරමුණේ හැසිරවීම පිරිමැදීමේ ලක්‍ෂණය, **ප්‍රීතියේ** පැතිරීමේ ලක්‍ෂණය, **සුඛයාගේ** සාත ලක්‍ෂණය (=මිහිරි බව) **චිත්ත එකග්ගතාවේ**, නොවිසුරුණු ලක්‍ෂණය, **ඵස්සයාගේ** ඵස්ස ලක්‍ෂණය,
**සද්ධා** ඉන්‍ද්‍රියයාගේ දැඩිකොට ගැනීමේ ලක්‍ෂණය, **සති** ඉන්‍ද්‍රියයාගේ උපට්ඨාන (=ළඟට පැමිණීමේ) ලක්‍ෂණය, **පඤ්ඤා** ඉන්‍ද්‍රියේ පජානන ලක්‍ෂණය,
**සද්ධා** බලයේ අශ්‍රද්ධා හේතුවෙන් කම්පා නොවීමේ ලක්‍ෂණය, **විරිය** බලයාගේ කුසීත බැව් නැතිකිරීමේ ලක්‍ෂණය, **සති** බලය සිහි මුලා බැව් කම්පා නොවන ලක්‍ෂණය, **සමාධි** උද්ධච්ච හේතුවෙන් කම්පා නොවීමේ ලක්‍ෂණය, **පඤ්ඤා** බලයාගේ අවිද්‍යාව හේතුකොටගෙන කම්පා නොවීමේ ලක්‍ෂණය,
**සති සම්බොජ්ඣඞ්ගයාගේ** උපට්ඨාන ලක්‍ෂණය, **ධම්මවිචය** සම්බොජ්ඣඞ්ගයාගේ පවිචය (=වෙසෙසින් පරික්‍ෂා කිරීමේ) ලක්‍ෂණය**, විරිය සම්බොජ්ඣඞ්ගයාගේ** ප්‍රග්‍රහ ලක්‍ෂණය. **පීති සම්බොජ්ඣඞ්ගයාගේ** පැතිරීමේ ලක්‍ෂණය, **පස්සද්ධි සම්බොජ්ඣඞ්ගයාගේ** උපසම ලක්‍ෂණය, **සමාධි සම්බොජ්ඣඞ්ගයාගේ** අවික්‍ෂෙප ලක්‍ෂණය, **උපෙක්ඛා සම්බොජ්ඣඞ්ගයාගේ** මධ්‍යස්ථ වීමේ ලක්‍ෂණය,
**සම්මාදිට්ඨි** දස්සන ලක්‍ෂණය, සම්මා සඞ්කප්පයේ අභිනිරෝපන (සිත අරමුණට යොමු කිරීමේ) ලක්‍ෂණය, **සම්මා වාචා** මෙහි පරිග්‍රහ (=අල්ලා ගැනීම්) ලක්‍ෂණය, **සම්මා කම්මන්තයේ** සමුට්ඨාන (=හටගැනීම්) ලක්‍ෂණය, **සම්මා ආජීවයාගේ** වොදාන ලක්‍ෂණය, **සම්මා වායාමයාගේ** ප්‍රග්‍රහ ලක්‍ෂණය, **සම්මා සතියේ** උපට්ඨාන ලක්‍ෂණය, **සම්මා සමාධියේ** අවික්‍ෂෙප ලක්‍ෂණය.
අවිද්‍යාවගේ අඥාන ලක්‍ෂණය, **සංඛාරයන්ගේ** චේතනා ලක්‍ෂණය, **විඤ්ඤාණයාගේ** විජානන ලක්‍ෂණය, නාමයාගේ (අරමුණට) නැමීමේ ලක්‍ෂණය, **රූපයාගේ **රුප්පන ලක්‍ෂණය, **සලායතනයන්ගේ** (චිත්ත චෛතසිකයන්ගේ පැවැත්ම යයි කියන ලද) ආයතන ලක්‍ෂණය, **ඵස්සයාගේ** ස්පර්ශ කිරීමේ ලක්‍ෂණය, **වෙදනාවගේ** වෙදයිත ලක්‍ෂණය, **තණ්හාවගේ** සමුදය ලක්‍ෂණය, **උපාදානයාගේ** ගැනීම් ලක්‍ෂණය, **භවයාගේ** ආයූහන ලක්‍ෂණය, **ජාතියේ** නිබ්බන්ති ලක්‍ෂණය, **ජරාවගේ** දිරීම් ලක්‍ෂණය, **මරණයාගේ** ච්‍යුති ලක්‍ෂණය,
**ධාතූන්ගේ** සුඤ්ඤතා ලක්‍ෂණය, **ආයතනයන්ගේ** ආයතන ලක්‍ෂණය, **සතිපට්ඨානයන්ගේ** උපට්ඨාන ලක්‍ෂණය, **සම්මප්පධානයන්ගේ** පදහන (උත්සාහ කිරීමේ) ලක්‍ෂණය, **ඉද්ධිපාදයන්ගේ** ඉජ්ඣන (ඉටුවීම්) ලක්‍ෂණය, **ඉන්‍ද්‍රියන්ගේ** අධිපති ලක්‍ෂණය, **බලයන්ගේ** කම්පානොවන ලක්‍ෂණය, **බොජ්ඣංග** ධර්මයන්ගේ නිය්‍යාහික ලක්‍ෂණය, **මාර්ගයාගේ** හේතු ලක්‍ෂණය,
**සත්‍යයන්ගේ** තථ ලක්‍ෂණය, **සමථයාගේ** අවික්‍ෂෙප ලක්‍ෂණය, විපස්සනාවේ අනුපස්සනා ලක්‍ෂණය, **සමථ විපස්සනාවන්ගේ** එකරස ලක්‍ෂණය, **සමථ විපස්සනා** නම් එකට වෙලී පවත්නා (යුගන්‍ධ ධර්මයන්ගේ අනතිවත්තන ලක්‍ෂණය.
**සීල විසුද්ධියේ** සංවර ලක්‍ෂණය, **චිත්ත විසුද්ධියේ** අවික්‍ෂෙප ලක්‍ෂණය, **දිට්ඨි විසුද්ධියේ** දස්සන ලක්‍ෂණය,
**ඛයෙඤාණයේ**, සමුච්ඡෙද ලක්‍ෂණය, **අනුත්පාද ඤාණයේ** පස්සද්ධි ලක්‍ෂණය, **ඡන්‍දයාගේ** මූල ලක්‍ෂණය, **මනසිකාරයාගේ** සමුට්ඨාන ලක්‍ෂණය, **ඵස්සයාගේ** සමොධාන ලක්‍ෂණය ද, **සමාධියේ** පමුඛ ලක්‍ෂණය ද, **සතියේ **අධිපති ලක්‍ෂණය ද, **ප්‍රඥාවේ** තතුත්තරී ලක්‍ෂණය, **විමුත්තියේ** සාර ලක්‍ෂණය, **අමතොගධ** නිබ්බානයේ, පරියොසාන ලක්‍ෂණය, තථ වෙයි. (=සත්‍ය වෙයි. නිබොරු වෙයි.) මෙසේ අවිපරීත ලක්‍ෂණයට ඤාණ ගමනින් ආවාහු, නොවරදවා පැමිණියාහුය. අනුප්‍රාප්ත වූහ. තථාගත නම් වූහ. මෙසේ තථ ලක්‍ෂණයට පැමිණියාහු වෙත්නයි තථාගත නම් වන සේක.
4. කෙසේනම් තථ ධර්මයන් පත් වූ පරිදි අවබෝධ කළ හෙයින් තථාගත නම් වන සේක් ද? තථ ධර්මයෝ නම් සතර ආර්ය සත්‍යයෝය. එහෙයින් වදාළහ. **“චත්තාරිමානි භික්ඛවෙ, තථානි, අවිතථානි, අනඤ්ඤථානි කතමානි චත්තාරි ඉදං දුක්ඛන්ති භික්ඛවෙ, තථමෙතං අවිතථමෙතං අනඤ්ඤථ මෙතං”,** යනුවෙන් විස්තර වේ. බුදුරජාණන් වහන්සේ ඒ තථ ධර්මයන්ද අවබෝධ කළහ. ඒ තථ ධර්මයන් අභිසම්බුද්ධ බැවින් තථාගත යයි කියනු ලැබේ. මෙහි ගත ශබ්දය අභිසම්බුද්ධ යන අර්ථයෙහි මැයි. තවද ජරාමරණයාගේ ජාති ප්‍රත්‍යයෙන් සම්භූත හා සමුදාගත අර්ථය සත්‍ය වේ. නිබොරු වේ. අන්‍යාකාර රහිත වේ. -පෙ සංඛාරයන්ගේ අවිජ්ජා ප්‍රත්‍යයෙන් සම්භූත අර්ථය සමුදාගත අර්ථය සත්‍ය වේ. නිබොරු වේ. එසේම අන්‍යාකාර නොවේ. එසේම අවිද්‍යාවගේ සංඛාරයන්ට ප්‍රත්‍යාර්ථය, සංඛාරයන්ගේ විඤ්ඤාණයට ප්‍රත්‍යාර්ථය, -පෙ- ජාතියගේ ජරාමරණයට ප්‍රත්‍යාර්ථය සත්‍ය වේ. බොරු නොවේ. අන් පරිද්දකින් නොවේ. ඒ සියල්ල භාග්‍යවතුන් වහන්සේ අවබෝධ කළ සේක. මෙසේ තථ ධර්මයන් අවබෝධ කළ හෙයින් තථාගත නම් වන සේක.
5. කෙසේ නම් තථ දස්සී බැවින් තථාගත නම් වූයේ ද යත්? භාග්‍යවතුන් වහන්සේ දෙවියන් සහිත ලෝකයෙහි -පෙ- දෙවියන් සහිත මිනිසුන්ට, අප්‍රමාණ ලෝකධාතුවල අප්‍රමාණ සත්ත්වයන්ගේ චක්ඛු ද්වාරයෙහි ආපාතගත වන්නා වූ යම් රූපාරම්මණයක් ඇද්ද, එය සර්වාකාරයෙන් දනිති. දකිති. මෙසේ දන්නා වූද, දක්නා වූ ද ඒ භාග්‍යවතුන් වහන්සේ එය ඉටු අනිටු වශයෙන් හෝ දිට්ඨ - සුත - මුත - විඤ්ඤාතයන් අතුරෙහි ලැබෙන්නා වූ පදයන්ගේ වශයෙන් හෝ **“කතමං තං රූපං රූපායතනං යං රූපං චතුන්නං මහාභූතානං උපාදාය වණ්ණනිභං සනිදස්සනං සප්පටිඝං නීලං පීතකං”** යනාදි නයින් අනේක නාමයන්ගෙන් තෙතිස් වාරයෙක්හි, දෙපනස් නයකින් විභාග කරනු ලබන්නේ සත්‍ය වෙයි. බොරු නොවෙයි. **සෝත ද්වාරයෙහි** ආපාථයට පැමිණෙන්නා වූ ශබ්ද ආදියෙහිද මේ නයමැයි. මෙය වදාරණ ලද්දේමැයි. භාග්‍යවත් බුදුරදහු විසින්, **“යං භික්ඛවෙ, සදෙවකස්ස ලෝකස්ස -පෙ- සදෙව මනුස්සාය දිටඨං සුතං මුතං විඤ්ඤාතං, පත්තං පරියෙසිතං අනුවිචරිතං මනසා, තමහං ජානාමි, තමහං අබ්භඤ්ඤාසිං තං තථාගතසස විදිතං තං තථාගතොන න උපට්ඨාසි” **යනුවෙන් මෙසේ තථය දක්නා බැවින් තථාගත නම් වූහ. මෙහි තථදස්සී යන අරුතෙහි තථාගතයයි පද සම්භවය දතයුතුය.
6. කෙසේනම් තථවාදී බැවින් තථාගත නම් වූයේ ද යත්? යම් රාත්‍රියෙක්හි භාග්‍යවත් බුදුරදහු බෝමැඩ අපරාජිත පල්ලඞ්කයෙහි වැඩසිට තුන්මරුන් (කිලේස - අභිසංඛාර දේවපුත්ත) මැඩ නිරුත්තර වූ සම්මා සම්බෝධියට පැමිණි සේක් ද, යම් රාත්‍රියක යමක සාල අතර අනුපදිශේෂ නිර්වාණ ධාතුවෙන් පිරිනිවි සේක් ද, මේ අතර පන්සාලිස් වසක් කාලයෙහි ප්‍රථම බෝධියෙහි ද මධ්‍යම බෝධියෙහි ද පශ්චිම බෝධියෙහි ද භාග්‍යවත්හු විසින් වදාරණ ලද යම් සුත්ත - ගෙය්‍ය - පෙ- වෙදල්ලං යන නවාංග ධර්මයක් වේ ද, ඒ හැම අරුත් වශයෙන් ද ව්‍යඤ්ජන වශයෙන් ද නිවැරදි, අඩුවැඩි නැති සර්වාකාරයෙන් පරිපූර්ණ වූ රාග මදය නිම්මද කරන්නා වූ ද්වෙෂ, මෝහ මදයන් නිම්මද කරන්නා වූ එහි වලගක් පමණකුදු (ස්වල්ප මාත්‍රයකුදු) වැරදි යෙදුමක් නොමැත. ඒ සියලු ධර්මයන් එක් මුද්‍රාවකින් මුද්‍රා තබන ලද්දක් මෙන් ද එක් නැලියකින් මනින ලද්දක් මෙන් ද වෙයි. එහෙයින් වදාළහ. **“යං චුන්‍ද, රත්තිං තථාගතො අනුත්තරං සම්බොධිං අභිසම්බුජ්ඣති, යඤ්ච රත්තිං අනුපාදිසෙසාය නිබ්බාන ධාතුයා පරිනිබ්බායති, යං එතස්මිං අන්තරො භාසති ලපෙති, නිද්දිසති සබ්බං තං තථෙව හොති නො අඤ්ඤථා තස්මා තථාගතොති වුච්චති”** යනුවෙන් මෙහි **ගත** ශබ්දය ගදාර්ථයෙහි (=කථා කිරීම් අර්ථයෙහි) මැයි. මෙසේ තථාවාදි බැවින් තථාගත නම් වූහ. තවද ‘කීම’ අගද නම් වේ. (වචනය) යන අර්ථයි. තථ්‍ය වූ විපරීත නොවූ අගද (වචනය) යන අර්ථයි. තථ්‍ය වූ විපරීත නොවූ අගද (වචනය) මොහුගේය යන අරුත්හි ‘ද’ කාරයට ‘ත’ කාරය කොට **තථාගත** යයි මෙසේ මේ අර්ථයෙහි පදසිද්ධිය වේයයි දතයුතුය.
7. කෙසේනම් තථාකාරිත්වයෙන් තථාගත වූ සේක් ද යත්? යම් හෙයකින් භාග්‍යවතුන් වහන්සේගේ වචනයට කය අනුලොම් වේද, කයට වචනයට අනුලොම් වේද, කයට ද වචනය අනුලොම් වේද, එබැවින් යම්සේ කියන සුළු වේද, එපරිද්දෙන්ම කරනසුලු වේ. මෙසේ කරනසුලුද එසේම කියනසුලුය. මේ ආකාර වූ උන්වහන්සේගේ වචනය යම්සේ පවතී ද කයත් එසේම ගියේය. පැවතුනේය යන අර්ථයයි. කය යම්සේ පවතී ද වචනයත් එසේ ගියේනුයි තථාගත නම් වෙති. එහෙයින් වදාළහ. **“යථාවාදි භික්ඛවෙ, තථාගතො තථාකාරි යථාකාරි තථාවාදි ඉති යථාවාදි තථාකාරි යථාකාරි තථාවාදී තස්මා තථාගතොති වුචචති”** මෙසේ තථාකාරී බැවින් තථාගත නම් වූ සේක.
8. කෙසේ නම් අභිභවනාර්ථයෙන් තථාගත නම් වන සේක්ද යත් උඩින් භවාග්‍රයත් යටින් අවීචියත් පරියන්ත කොට සරස අපමණ ලෝකධාතූන්හි සියලු සත්ත්වයන් අභිභවනය කරන සේක. සීලයෙන් ද, ප්‍රඥාවෙන් ද, විමුක්තියෙන් ද උන්වහන්සේට සමාන වූවෙක් හෝ ප්‍රමාණ වූවෙක් හෝ නැත්තේය. එහෙයින් භාග්‍යවතුන් වහන්සේ අතුල්‍ය වූ සේක. අප්‍රමෙය්‍ය වූ සේක. අනුත්තර වූ සේක. රාජ රාජ වූ සේක. දෙවියන්ට දෙවි වූ සේක. ශක්‍රයන්ට ශක්‍ර වූ සේක. බ්‍රහ්මයන්ට අධිබ්‍රහ්ම වූ සේක. එහෙයින් වදාළහ. **“සදෙවකෙ භික්ඛවෙ, ලොකෙ -පෙ- සදෙව මනුස්සාය තථාගතො අභිභූ අනභිභූතො අඤ්ඤදත්‍ථු දසො වසවත්ති තස්මා තථාගතොති වුච්චති”** යනුවෙන්,
එහි මෙසේ පදසිද්ධිය දතයුතුයි. අගද වැනිනුයි අගද නම් වේ. හේ කවරේද යත්, දේශනා විලාසයද, පුණ්‍යයාගේ අධික බවද වෙයි. එය එසේමැයි. භාග්‍යවතුන් වහන්සේ මහත් ආනුභාව ඇති වෙදෙක්, දිව්‍යමය වූ බෙහෙතකින් සර්පයන් මෙන් සියලු පරවාදීන්ද දෙවියන් සහිත ලෝකයා ද අභිභවනය කරන සේක. මෙසේ සියලු ලෝකයා මැඩපැවැත්වීමෙහි, තථ්‍ය වූ අවිපරීත වූ දේශනා විලාසමය වූ ද පුණ්‍යයාගේ අධික බව නම් වූ ද අගදය මොහුගේය යන අර්ථයෙහි දකාරයට තකාරය කොට තථාගතො යනුවෙන් දතයුත්තේය. මෙසේ අභිභනාර්ථයෙන් තථාගත නම් වූහ.
තවද ‘තථ’ භාවයෙන් ගියේනුයි පැමිණියේ නුයි තථාගත නම් වේ. ඉක්මවා ගියේය. ඉක්මවූයේය. පැමිණියේය. පිළිපන්නේය යන අර්ථයි. එහි සියලු ලෝකය (=දුක්ඛ සත්‍යය) තීරණ ප්‍රඥාවෙන් තථභාවයෙන් ගියේ නුයි, ඉක්ම වූයේ නුයි තථාගත නම් වේ. ලෝක නිරෝධය පසක් කිරීමෙන් තථයට ගියේනුයි පැමිණියේ නුයි තථාගත නම් වේ. ලෝක නිරෝධ ගාමිනී ප්‍රතිපදාව තථයට ගියේනුයි, පිළිපන්නේ නුයි තථාගත නම් වේ. එහෙයින් භාග්‍යවතුන් වහන්සේ විසින් වදාරණ ලදී. **ලොකො භික්ඛවෙ, තථාගතෙන අභිසම්බුද්ධො ලෝකස්මා තථාගතො විප්පයුත්තො, ලොක සමුදයො භික්ඛවෙ තථාගතෙන අභිසම්බුදෙධා ලොකසමුදයො තථාගතස්ස පහීනො, ලොකනිරොධො භික්ඛවෙ තථාගතෙන අභිසම්බුද්ධො ලොකනිරොධො තථාගතස්ස සච්ඡිකතො ලොකනිරොධගාමිනී පටිපදා භික්ඛවෙ තථාගතෙන අභිසම්බුද්ධො ලොකනිරොධ ගාමිනී පටිපදා තථාගතස්ස භාවිතා, යං භික්ඛවෙ, සදෙවකස්ස ලෝකස්ස -පෙ- සබ්බං තං තථාගතෙන අභිසම්බුද්ධං තස්මා තථාගතොති වුච්චති** යනුයි. (මහණෙනි, දුක්ඛ සත්‍යය තථාගතයන් වහන්සේ විසින් ප්‍රත්‍යක්‍ෂ කරන ලද්දේය. තථාගත තෙම දුක්ඛ සත්‍යයෙන් විසං යුත්තය. දුක්ඛ සමුදය සත්‍යය තථාගතයන් වහන්සේ විසින් ප්‍රත්‍යක්‍ෂ කරන ලද්දේය. තථාගතයන් විසින් දුක්ඛ සමුදය සත්‍ය ප්‍රහීණ වූයේය. මහණෙනි, දුක්ඛ නිරෝධ සත්‍යය තථාගතයන් විසින් අවබෝධ කරන ලද්දේය. දුක්ඛ නිරෝධ සත්‍යය තථාගතයන් විසින් ප්‍රත්‍යක්‍ෂ කරන ලද්දේය. දුක්ඛ නිරෝධගාමිනී ප්‍රතිපදා ආර්ය සත්‍යය තථාගතයන් විසින් ප්‍රත්‍යක්‍ෂ කරන ලද්දේය. දුක්ඛ නිරෝධ ගාමිනී ප්‍රතිපදා යම් සත්‍යය තථාගතයන් විසින් වඩන ලද්දීය. මහණෙනි, යම්බඳු වූ දෙවියන් සහිත ලෝකයා විසින් -පෙ- ඒ සියල්ල තථාගතයන් විසින් දක්නා ලද්දේය. එහෙයින් තථාගත යයි කියනු ලැබේ.)
මෙසේත් එම තථාගත ශබ්දයාගේ අර්ථය දතයුතුයැ. මෙයද තථාගතයන්ගේ තථාගතභාවය දැක්වීමෙහි (මුඛමත්ත මෙව) වචන මාත්‍රයක් පමණි. සර්වප්‍රකාරයෙන් තථාගත කෙනෙක්ම තථාගත භාවය වර්ණනා කරන්නේය.
**“අරහං සම්මා සම්බුදෙධා”** මෙම පද දෙකින්, කෙලෙසුන් කෙරෙන් දුරුවූ හෙයින් ද කෙලෙස් සතුරන් හා සංසාර චක්‍රයෙහි අර නැසූ හෙයින් ද ප්‍රත්‍යයන් ලැබීමට සුදුසු හෙයින් ද, පව් කිරීමේ රහසක් නැති බැවින් ද පළමුකොට මෙම කරුණුවලින් අරහං යයි දතයුතුය.
මනාකොට තෙමේ ම සියලු ධර්මයන් අවබෝධ කළ බැවින් සම්මා සම්බුද්ධ නම් වේ. මෙය මෙහි සැකෙවින් විස්තර වශයෙන් මෙම පද දෙක විසුද්ධි මග්ගයේ බුද්ධානුස්සති වර්ණනාවෙහි ප්‍රකාශ කරන ලදී.
**“පරිඤ්ඤාතං තං තථාගතස්ස”** මෙහි මඤ්ඤනා වස්තුව තථාගතයන් විසින් පරිඤ්ඤාත අන්තය ඇත්තේ යයිද තථාගතයන් විසින් පිරිසිඳ දත්තේ යයි ද අරුත් දතයුතුය. පරිඤ්ඤාත අන්තය නම් පරිඤ්ඤාතයාගේ පාරය (පරතෙර) ඇත්තේය. පිරිසිඳ දත් අවසානය ඇත්තේය. ඉතිරි නොකොට පිරිසිඳ දත්තේ යයි කියන ලද්දේ වෙයි. ඒ එසේමැයි. ශ්‍රාවකයන් හා බුදුවරයන්ගේ ඒ ඒ මගින් කෙලෙස් ප්‍රහාණයෙහි විශේෂයක් නොමැත. පරිඤ්ඤාවෙහි විශේෂ ඇත. ශ්‍රාවකයෝ සතර ධාතූන්ගේ එකදේශයක් සම්මර්ෂණය කොට නිවනට පැමිණෙති. බුදුවරයන්ට වූ කලී අප්‍රමාණ වූ නුවණින් නොදක්නා ලද තුලනය නොකරන ලද සංඛාර ගතයෙක් නැත්තේය.
**නන්‍දි දුක්ඛස්ස මූලං** ආදි තන්හි නන්‍දි යනු (පුරිම) කලින් වූ තණ්හාවයි. **දුක්ඛං** යනු පංචස්කන්‍ධයයි. **මූලන්ති ඉති විදිත්‍වා**, ඒ පුරිම තණ්හාව මේ පංචස්කන්ධයට මූලයයි. දැන, **භවා:** (කර්ම) භවයෙන් **ජාති** යනු විපාක ස්කන්ධයෝය. ඔවුන් හේතුකොට ගෙන යම් හෙයකින් උපදිත් ද, එහෙයින් **ජාති** යයි කියන ලදී. ජාති ශීර්ෂයෙන් මෙම දේශනාව වන්නීය. මෙයද **ඉති විදිත්‍වා** යන පදය සමග යෙදිය යුතුය. මේ මෙහි අර්ථයයි. කම්ම භවවයෙන් උත්පත්ති භවය වෙයි. මෙයද දැනගෙනයි **භූතස්ස** සත්ත්වයා හට **ජරා මරණං** ජරාවද මරණයද කියන ලද්දේ.
ඒ උත්පත්ති භවය හේතුකොට හටගත් සත්ත්වයා පිළිබඳ ස්කන්ධයන්ගේ දිරීමද මැරීමද වේයයි යන මෙය දැන, බෝධිවෘක්‍ෂ මූලයෙහි අපරාජිත පර්යංකයෙහි වැඩසිට යමක් සම්මර්ශනය කොට සර්වඥ බවට පැමිණිසේක් ද, ඒ ප්‍රතීත්‍ය සමුත්පාදයාගේ ප්‍රතිවේධයෙන් මඤ්ඤනාවන්ගේ අභාවය දක්වන සේක්, චතුසංඛෙප තිසන්‍ධි, තිඅද්ධ, වීසති ආකාර ඇති පටිච්ච සමුප්පාදය දැක් වූ සේක.
කෙසේනම් මෙතෙකින් ඒ සියල්ල දක්වන සේක් ද යත්, මෙහි නන්දි යනු මේ එක් සංඛෙපයකි. දුක්ඛසස යන වචනයෙන් දෙවන සංඛෙපයද, භවා ජාති යන්නෙහි භව යනු තුන්වන සංඛෙපයද ජාති ජරාං-මරණං යනු හතරවන සංඛෙපයයි. මෙසේ පළමුකොට සතර සංඛෙපයෝ දතයුත්තාහුය. කොට්ඨාස යන අර්ථයි. **තණ්හාව** දුක්ඛයන්ගේ අතර **දුක්ඛයාගේ ද භවයාගේ ද** අතර දෙවන සන්ධියයි. **භවයාගේ ද, ජාතියේ ද** අතර තුන්වන සන්ධියයි. ඇගිලි හතර අතර මෙන් මෙම හතර සංඛෙපයන් අතර සන්ධි තුන දත යුත්තාහුය. එහි තණ්හාව අතීතකාලය වෙයි. ජාති-ජරා-මරණ අනාගත කාලය වේ. **දුක හා භවය** වර්තමාන කාලයයි. මෙසේ කාල තුන දතයුත්තේය.
අතීතයෙහි පංචආකාර වූ (අවිජ්ජා-සංඛාර-තණ්හා-උපාදාන-භව) යන මොවුන් අතුරෙන් **නන්‍දි** යන වචනයෙන් එකලා තණ්හාව ආයේය. එම **තණ්හාව** හේතුවෙන් අනාගත වූ ද **අවිජ්ජා සංඛාර උපාදාන භව** ය මොවුහු ප්‍රත්‍ය ලක්‍ෂණයෙන් ගන්නා ලද්දාහුම වෙති.
ජරා මරණ යන වචනයෙන් යම් ස්කන්ධ කෙනෙකුන්ට ඒ, ජාති ජරා මරණ වේද, ඔවුහු කියන ලද්දාහුමය. මෙසේ කොට මත්තෙහි **විඤ්ඤාණ - නාමරූප - සලායතන - ඵස්ස - වෙදනා** ගන්නා ලද්දාහුම වෙති.
මොවුන් අතුරෙහි පූර්වභවයෙහි මෝහය **අවිජ්ජාවයි**. ආයූහනය **සංඛාරයෝය**. නිකාන්තිය **තණ්හාවයි**. උපගමනය **උපාදානයයි**. චේතනාව **භවයයි**. මේ අයුරින් මෙම පස්ආකාර ධර්මයෝ **පූර්වකර්ම භවයට අයත්** මෙහි ප්‍රතිසන්ධියට ප්‍රත්‍ය වූහ.
මෙම භවයේ ප්‍රතිසන්ධිය වූ කලී **විඤ්ඤාණයයි**. මව්කුසට බැසගැනීම (=අවක්කන්ති) **නාමරූපයයි.** චක්ඛු ආදි ප්‍රසාද රූපයෝ **ආයතනයයි**. අරමුණු ගැටීමෙන් ඇතිවන්නේ **ඵස්සයයි.** අරමුණු රස විඳින්නේ **වේදනාවයි.** මෙසේ මේ පංච ධර්මයෝ මෙම උප්පත්ති භවයෙහි පූර්වභවයෙහි කරන ලද කර්මයට ප්‍රත්‍ය වූහ.
මේ භවයේ ආයතනයන් මෝරාගිය බැවින් මෝහය **අවිද්‍යාවයි.** ආයුහනය (රැස්කිරීම) **සංඛාරයෝය.** නිකාන්තිය (=අරමුණෙහි පවත්නා වූ අභිරතිය) **තණ්හාවයි.** උපගමනය (=අරමුණු අල්ලා ගැනීම) උපාදානයයි. චේතනාව **භවයයි.** මේ පංචධර්ම මෙම කම්ම භවය ඇති කල්හි, මත්තෙහි ප්‍රතිසන්ධියට ප්‍රත්‍ය වෙයි.
මතු භවයෙහි ප්‍රතිසන්ධිය **විඤ්ඤාණයයි**. අවක්කන්ති මව්කුසට බැසගැනීම **නාමරූපයයි.** පසාදරූප ආයතනයි. අරමුණ ස්පර්ශ කිරීම **ඵස්සයයි.** අරමුණ රසවිඳීම **වේදනාවයි.** මේ අයුරින් මේ පංච ධර්මයෝ මත්තෙහි උත්පත්ති භවය ඇති කල්හි. මේ භවයෙහි කළ කර්මයට ප්‍රත්‍ය වන්නාහුය. මේ දක්වන ලද ආකාර ඇති පටිච්ච සමුප්පාදයේ විසිආකාරයෝ දතයුත්තාහුය.
මෙසේ, **නන්‍දි, දුක්ඛස්ස මූලන්ති ඉති විදිත්‍වා ජාති භූතස්ස ජරාමරණං** යයි මෙතෙකින් සියලු **චතුසංඛෙප, තිසන්‍ධි, තියද්ධ, විසති** ආකාර පටිච්ච සමුප්පාදය දක්වන ලද්දේ යයි දතයුතුය.
**“තස්මාතිහ භික්ඛවෙ, -පෙ- අභිසම්බුද්ධොති වදාමි”** යන මෙහි පිළිවෙලින් පද වර්ණනා කොට පද යෝජනාවෙහි අර්ථ නිගමනය කරන්නෙමු. **තස්මාතිහ,** යනු, එහෙයින් යන අරුතට කියන ලදී. තිකාර හකාරයෝ නිපාතයෝය. **සබ්බසො** යනු අනවශේෂ යන අරුත් ගෙනදෙන වචනයකි. **තණ්හාණං** නන්‍දියයි මෙසේ කියන ලද සියලු තණ්හාවගේ, **ඛයා** යනු ලොව්තුරු මගින් අත්‍යන්තයෙන් ප්‍රහීණ කරන ලද, **විරාගා** යනාදිය **ඛය** ශබ්දයාගේම සමාන අර්ථ ඇති වචනයකි. යම් තණ්හාවක් ඛය වූවාහු නො ඇලුනාහු. ඔවුහු නිරුද්ධ වූවාහු ද හරින ලද්දාහු ද ඇලුනාහු, ඔවුහු නිරුද්ධ වූවාහු ද හරින ලද්දාහු ද දුරුකරන ලද්දාහුද වෙති. නැතහොත් ඛයා යනු සතර මාර්ගයන්ගේ කෘත්‍යයනට සාධාරණ වූ වචනයකි. එහෙයින් ප්‍රථම මාර්ගයෙන් නො ඇලුනාහු ද්විතීය මාර්ගයෙන් නිරුද්ධ වූවාහු වෙති. තෘතීය මාර්ගයෙන් ත්‍යාග කළාහු චතුර්ථ මාර්ගයෙන් දුරුකළාහු වෙති යයි යෙදිය යුතුය.
යම්බඳු තණ්හාවක් නිසා පඨවිය පඨවි භාවයෙන් හැඳින ගන්නේ හෝ වේද, ඔහුගේ (ඒ තණ්හාවගේ) අභාවයෙන් යම් තෘෂ්ණාවකින් පඨවිය ආත්මය යයි සිතන්නේ ද, ඔවුන්ගේ නො ඇල්මෙන්, යම් තෘෂ්ණාවකින් ආත්මය පඨවි ධාතුවෙහි පිහිටියේ යයි සිතන්නේ ද ඔවුන්ගේ නිරෝධයෙන් යම් තෘෂ්ණාවකින් පෘථුවියෙන් පිටත නිත්‍ය ආත්මය පිහිටියේ යයි සිතන්නේ ද, ඔවුන්ගේ ත්‍යාගයෙන් යම් තෘෂ්ණාවකින් පෘථුවිය ආත්මය යයි සිතන්නේ ද එය දුරලීමෙන් -පෙ- යම් තණ්හාවකින් පොළොව ඇසුරු කළ ආත්මයට සතුටු වන්නේ ද, ඔවුන්ගේ දුරලීමෙන් යයි මෙසේ මෙහි යෙදීම දතයුත්තේය. කිසිවක් විරුද්ධ නොවේ. දක්වන ලද්දෙහි කිසිදු විරුද්ධ අර්ථයක් නොවේ යන අදහසයි.
**අනුත්තරං,** අනුත්තර වූ සර්ව ශ්‍රේෂ්ඨ වූ **සම්මා සම්බොධිං** යනු මනාකොට තමා විසින් සම්මා සම්බෝධියට නැතහොත් ප්‍රශස්ත වූද සුන්දර වූ ද බෝධිය. **බොධි** යනු බෝධි වෘක්‍ෂය ද මාර්ගයද සර්වඥතා ඥානය ද නිවන ද (යන අරුත් ඇත්තේය.) **බෝධිරුක්ඛමූලෙ පඨමාභි සම්බුද්ධො** යනුද **අන්තරාච බොධිං අන්තරාච ගයං** යන තැන්වල වෘක්‍ෂයට බෝධි යයි කියනු ලැබේ. **බොධි වුච්චති, චතුසු මග්ගෙසු ඤාණං** යන තන්හි මාර්ගයයි.
**පප්පොති බොධිං වරභූරි මෙධසො,** සර්වඥතා ඥානයයි. **පත්‍වාන බොධිං අමතං අසංඛතං** යන තන්හි නිවනයි. මෙහි වූ කලී බුදුරදුන්ගේ රහත්මග නැණ අදහස් කරන ලදී. (අපරෙ) කිසිවෙක් සර්වඥතා ඥානයයිද කියති.
බුදු සව්වනට රහත්මග අනුත්තර බෝධිය වේද? නොවේද? නොවේ. කුමක් හෙයින්ද, සියලු ගුණදායක නොවන බැවිනි. ඔවුන් අතුරෙන් කිසිවෙකුට රහත්මග රහත් ඵලයම දෙයි. කිසිවෙකුට ත්‍රිවිද්‍යාවද, කිසිවෙකුට ෂට් අභිඥා ද, කිසිවෙකුට සිව්පිළිසිඹියා ද, කිසිවෙකුට ශ්‍රාවක පාරමී ඤාණයද දෙයි. පසේ බුදුවරයන්ට පච්චෙක බෝධි ඤාණයම දෙයි. බුදුවරයන්ට සියලු ගුණ සම්පත්තිය ගෙන දෙයි. අභිෂේකය රජුට සියලු ලොව ඉසුරු බව මෙනි. එබැවින් අන් කිසිවෙකුට අනුත්තර වූ බෝධිය නොවේ යනුයි.
**අභිසම්බුද්ධො** යනු මනාව දැනගත්තේය. ප්‍රතිවෙධ කළේය. පැමිණියේය. අධිගමනය කළේයයි කියන ලද්දේ වෙයි. **ඉතිවදාමි** යනු මෙසේ කියමි. දේශනා කරමි. පනවමි. පිහිටුවමි. විවරණය කරමි. බෙදා දක්වමි. නොගැඹුරු කරමි. මේ එහි යෙදීම වේ. **“තථාගතොපි භික්ඛවෙ, -පෙ- පඨවිං න මඤ්ඤති, පඨවිං නාභි නන්‍දති තං කිස්ස හෙතුං නන්‍දි දුක්ඛස්ස මූලං, භවා ජාති, භූතස්ස ජරාමරණන්ති ඉති විදිත්‍වා** යන එහි **ඉති විදිත්‍වා** යන්නෙහි **‘ඉති’** යන්න කාරණා අර්ථය ගෙන දේ. මේ පටිච්ච සමුප්පාදය දත් බැවින් ප්‍රතිවෙධ කළ බැවිනැයි කියන ලද වෙයි. වැඩිපුර පැවසීමෙන් කිම? යම්හෙයකින් මෙසේ මම පටිච්ච සමුප්පාදය දැන තථාගතයන් වහන්සේ සම්බන්ධ යම් නන්දි යයි කියන ලද තණ්හාවක් වීද එය සර්වප්‍රකාරයෙන්ම ප්‍රහීණය. තථාගත තෙම සර්වප්‍රකාරයෙන්ම තණ්හාවගේ ක්‍ෂය කිරීමෙන් -පෙ- අනුත්තර වූ සම්මා සම්බෝධිය අවබෝධ කරන ලද්දේය. එහෙයින් පඨවිය ආත්මයයි නො සිතයි. -පෙ- පඨවිය ඇසුරු කළ ආත්මයකට සතුටු නො වෙයි. **වදාමි** යනු මෙසේ අභිසම්බුද්ධ හෙයින් පඨවිය ආත්ම යයි නො සිතයි. සතුටු නො වේ යයි කියමියි කියන ලද්දේ වෙයි. නැතහොත්,
යම් හෙයකින් **නන්‍දි දුක්ඛස්ස මූලං** ආදී නයින් පටිච්ච සමුප්පාදය දැන, සම්පූර්ණයෙන් තණ්හාවගේ ක්‍ෂය භාවයට ගියේ -පෙ- **අභිසම්බුද්ධ** යයි කියමි. හෙතෙම මෙසේ අභිසම්බුද්ධ බැවින් **පඨවිය** ආත්මයයි නො සිතයි. පඨවිය ඇසුරු කළ ආත්මයට සතුටු නො වේ යයි. යම් තැනෙක්හි **යස්මා** යයි නොකියා **තස්මා** යයි කියයි. ඒ ඒ තන්හි, **යස්මා** යනු පමුණුවා යෙදිය යුතුයි. මේ ශාසන නියමයයි. හැමතැන මේ ක්‍රමය මැයි.
**ඉදමවොච භගවා** යන මෙය නිදාන අවසානය පටන් **අභිසම්බුද්ධොති වදාමි** යනු අවසන්කොට සියලු සූත්‍රාන්තය භාග්‍යවතුන් වහන්සේ අන්‍යයන්ගේ ප්‍රඥාවට නොලැබිය හැකිය. පිහිට ඇති අතිශයින් ගැඹුරු වූ සර්වඥභාවය දක්වන සේක් (මේ මූලපරියා සූත්‍ර දේශනාව වූ කලී) “එක් පුථුජ්ජන වාරයකින්ද, එක් සෙඛ වාරයකින් ද ඛීණාසව වාර හතරකින්ද, තථාගත වාර දෙකකින් දැයි මහාවාර අටකින් ද එකෙක් වාරයෙහිත් පඨවි ආදි සූවිසි අතුරු වාරයකින්ද යුක්තකොට දෙබණවරක් පමණ වූ පාළියෙන් වදාළ සේක.”
මෙසේ විසිතුරු වූ දෙසුම් නයින් හා දෙසුම් විලාසිතාවන්ගෙන් සැදුම්ලත් මේ මූලපරියාය සූත්‍ර දේශනාව කරවීක නාදය මෙන් මනහර වූ සවන පිනවන පණ්ඩිත ජන හදමැදුරට අමා අභිෂේකයක් වැනි වූ බ්‍රහ්ම ස්වරයෙන් වදාරන්නා වූ ද භාග්‍යවතුන් වහන්සේගේ මෙම දෙසුමට **න තෙ භික්ඛු භගවතො භාසිතං අභිනන්‍දුන්ති,** එම පන්සියයක් පමණ වූ භික්‍ෂූහු භාග්‍යවතුන් වහන්සේගේ මෙම දෙසුමට සතුටු නොවූහ. කුමක් හෙයින් යත්, තේරුම්ගැනීමට නොහැකි වූ බැවිනි. ඔවුහු මෙම සූත්‍රයාගේ අර්ථය නොදන්නා බැවින් සතුටු නොවූහ. එසමයෙහි එම භික්‍ෂූන්ට විසිතුරු නම් දෙසුම් විලාසයන්ගෙන් හෙබි මෙම දෙසුම, ඝන වූ පළල් වූ රෙදිපටකින් මුඛ බන්ධනය කොට ඉදිරියෙහි තැබූ මනහර බොදුනක් මෙන් විය.
කල්ප ලක්‍ෂයක් අධිකකොට ඇති චතුරාසංඛ්‍ය කල්පයක් පෙරුම් පුරා බුදු බවට පැමිණියේ අන්‍යයන්ට දහම් අවබෝධ කරවනු පිණිසය. එවන් බුදුරජාණන් වහන්සේ උන්වහන්සේලාට නොතේරෙන අන්දමට දහම් දේශනා කළේ සූත්‍ර නික්‍ෂෙපයෙහි දැක්වූ අන්දමට, **මානභඤ්ජනත්‍ථං “සබ්බ ධම්ම මූල පරියායන්හි දෙසනං ආරභි”** යනුවෙන් එම භික්ෂූන්ගේ මානය දුරුකිරිමට යයි දක්වා ඇත. එබැවින් යළි මෙහි කිවයුත්තක් නොමැත. මෙසේ මන්බිඳුනු සඳහා දෙසූ දෙසුම අසා ඒ භික්‍ෂූහු එම පඨවිය දෘෂ්ටිගතිකව දනීයයි ද, සේඛ තෙමේ ද රහත් තෙමේ ද තථාගත තෙමේ ද විශිෂ්ඨ ඥානයෙන් දනී යයි ද පැවසේ. මේ කුමක්ද? මෙය කෙසේක්දැයි සිතන්නා වූ ඒ භික්‍ෂූහු, පෙර අපි භාග්‍යවතුන් වහන්සේ විසින් වදාරණ ලද දෙය වහාම දැනගනිමු. දැන් වූ කලී මේ මූල පරියාය දේශනාවගේ අන්තය හෝ කෙළවර නො දනිමු. පුදුමයකි. බුදුවරයෝ ම අනුපමේයහ. අතුලයහයි උපුල දළ ඇති සපුන් මෙන් මද රහිතව බුද්ධොපස්ථානයට ද ධර්මශ්‍රවණයට ද සැලකිලිමත්ව ගියාහුය.
එසමයෙහි දම්සභා මණ්ඩපයෙහි රැස්ව සිටි භික්‍ෂූන් වහන්සේ මේ කථාව ඉපදවූ සේක. බුදුවරයන්ගේ ආනුභාව පුදුම සහගතය. එසේ මානමදයෙන් මත් වූ බ්‍රාහ්මණ පැවිද්දෝ භාග්‍යවතුන් වහන්සේ විසින් නිහතමානි වූවාහු කරන ලද්දාහුයි එකල්හි එම භික්‍ෂූහු අතුරු කථාව නො නිමවූවාය. බුදුරජාණන් වහන්සේ ගඳකිලියෙන් නික්ම අවස්ථාවට සුදුසු වූ ප්‍රාතිහාර්යයකින් යුතුව දම්සභායෙහි පැනවූ අස්නෙහි වැඩහිඳ ඒ භික්‍ෂූන්ට මෙසේ වදාළහ. මහණෙනි, දැන් කිනම් අතුරු කථාවකින් යුක්ත වූවාහු ද, භික්‍ෂූහු භාග්‍යවතුන් වහන්සේට එම කරුණු දැන්වූහ. භාග්‍යවතුන් වහන්සේ මෙසේ වදාළහ. මහණෙනි, දැන් පමණක් නොවෙයි. පෙර ද මම මෙසේ මානය දැඩිකොට ගෙන හැසුරුණ මොවුන් නැසූ මන් ඇත්තවුන් කළෙමි. අනතුරුව මෙම අර්ථෝත්පත්තියෙහි මේ අතීත කථාව ගෙනහැර දැක්වූ සේක.
මහණෙනි, යටගිය දවස බරණැස් නුවර දිසාපාමොක් ඇදුරුව එක්තරා බමුණු කෙනෙක් වෙසෙති. ත්‍රිවේදයන්ගේ පරතෙරට ගියා වූ -පෙ-{*} නොඅඩු පරිපූරකාරී බවක් ඇති, ඒ බමුණුතෙම පන්සියක් පමණ මාණවක පිරිසකට මන්ත්‍ර හදාරවති. පණ්ඩිත වූ මාණවකයෝ බොහෝ කොට ද වහ වහාද ඉගෙන ගනිති. මනාව ධාරණය කරගනිති. ඔවුන් විසින් උගත් දෙයද නො නැසෙයි. ඒ බමුණු තෙමේ ද ආචාර්ය මුෂ්ටියක් නොතබා, කළයෙහි ජලය වත්කරන්නාක් මෙන් සියලු ශිල්පය උගන්වා ඒ බමුණු තරුණයන්ට මෙසේ කීය. දිට්ඨධම්ම සම්පරාය (මෙලොව පරලොවට) හිත වූ මේ ශිල්පය මෙපමණ යයි ඒ බමුණු මාණවකයෝද අපගේ ඇදුරාණෝ යමක් දනිත්ද අපිදු එය දනුම්හ. අපිදු මෙවිට ආචාර්යයෝම යයි මන් උපදවා එතැන් පටන් ආචාර්යයන් කෙරෙහි ගෞරව රහිත වූවාහුය. බහා තැබූ වත්පිළිවෙත් ඇතිව විසූහ. ආචාර්ය තෙම එය දැන ඔවුන්ගේ මානයට නිග්‍රහ කරන්නෙමැයි සිතා දිනක් හෙතෙම උපස්ථානයට පැමිණ වැඳ හුන්නා වූ ඒ මාණවකයන්ට මෙසේ කීය. දරුවෙනි, ප්‍රශ්නයක් අසමි. කිම එය විසඳන්ට සමර්ථ වහුද? ආචාර්යතුමනි, විචාරනු මැනවි, ආචාර්යතුමනි විචාරනු මැනවි යයි එකවරටම උගත් මදයෙන් මත්වූවෝ යම්සේ ද එසේම කීවාහුය. ඇදුරුතෙම මෙසේ කීය.
**කාලො සසති භූතානි - සබ්බානෙව සහත්තනා **
**යොච කාලඝසො භූතො, ස භූත පචනිං පචි**
(පෙරබත් ආදි කාලය තෙම (එකකුදු නොහැර) සියලුම සත්ත්වයන් තමා සමග කා දමයි. මත්තෙහි ප්‍රතිසන්ධිකාල ක්‍ෂය කළා වූ යම් ක්‍ෂීණාශ්‍රව කෙනෙකු වෙත් ද, සතර අපායයන්හි සත්ත්වයන් පත්වන්නා වූ යම් තණ්හාවක් වේද, එය ඥාන නමැති ගින්නෙන් දැවි.) යනුයි.
දරුවෙනි, මේ ප්‍රශ්නය විසඳන්න.
ඔවුහු සිතාබලා නොදන්නේ නිශ්ශබ්ද වූහ. දරුවෙනි, කම් නැත. අද යන්න. සෙට කියාදෙන්නෙමි යයි ඔවුන් පිටත්කර යැව්වේය. ඔවුන් දසදෙන, විසිදෙන එකතුව බලන්නේ ප්‍රශ්නයාගේ ආදිය නොදුටුවාහුය. අන්තය නොදුටුවහ. නැවත පෙරලා ගොස් මේ ප්‍රශ්නයෙහි අර්ථය නොදනිවුයයි ආචාර්යවරයාට දැන්වූහ. ආචාර්යතෙම ඔවුනට නිගාකරනු වස් මේ ගාථාව කීය.
**“බහුනි නරසීසානි, ලොමසානි බ්‍රහානිච **
**ගීවාසු පටිමුක්කානි, කොචිදෙවෙත්‍ථ කණ්ණවා”**
(බොහෝ වූ මිනිස් හිස්හු දක්නා ලැබෙති. රෝම සහිත වූවාහුද, මහත් වූවාහුද වෙති. ග්‍රීවයන්හි පිහිටියාහුය. මෙහි ප්‍රඥා ඇත්තේ කිසිවෙක්ම වෙයි.)
ගාථාවේ අර්ථය මෙසේ දතයුතුයි. බොහෝ වූ මනුෂ්‍ය ශීර්ෂයෝ දක්නා ලැබෙති. ඒ සියලු ශීර්ෂයෝම රෝම සහිතයෝය. ඒ සියල්ලෝ මහත් වූවාහුද වෙති. ග්‍රීවායෙහි පිහිටියාහුය. තල් පලයක් මෙන් අතින් නොගත්තාහුය. ඒ ශීර්ෂියන්ගේත් මේ ධර්මයන්ගේත් නානත්‍වයක් නැත්තේය. මෙහි වනාහි කිසිවෙක්ම කන් ඇත්තේ වේයයි තමන් සඳහා කීය. **කණ්ණවා** යනු නුවණැත්තේ යන අර්ථයි. කන් සිදුර කිසිවෙකුට නැත්තේ නොවේ. මෙය අසා ඒ මාණවකයෝ හකුළුණු මුහුණු ඇත්තාහු, නැමුනු කඳ ඇත්තාහු, යට බැලූ මුහුණු ඇත්තාහු ඇගිල්ලෙන් බිම ඉරි අඳිමින් නිශ්ශබ්ද වූහ.
ඉක්බිති ආචාර්යතෙම ඔවුන්ගේ ලැජ්ජා සහිත භාවය දැක දරුවෙනි, ප්‍රශ්නය උගනිව් යයි ප්‍රශ්නය විසඳී. **කාලො** පෙරබත් කාලය, පසුබත් කාලය ආදියයි. **භූතානි**, මේ සත්‍වයනට නමකි. කාලය තෙම සත්ත්වයන්ගේ සම් මස් ආදිය නොකයි. වැලිදු වනාහි, ආයු, වර්ණ බලයන් ක්‍ෂය කරමින්, යොවුන් බව මඩිමින් නිරෝගි බව නසමින් කයි. භක්‍ෂණය කෙරේයයි කියනු ලැබේ. **‘සබ්බානෙව සහත්තනා’** මෙසේ කන්නේද කිසිවෙකු නො හරියි. සියල්ලන්ම කයි. හුදු භූතයන්ව නො වෙයි. තව ද තමා සමග තමා ද කයි. පෙරබත් කාලය පසුබත් කාලයට නොපැමිණෙයි. පසුපත් කාලාදියෙහිද මේ ක්‍රමයමැයි. **යොව කාල සසො භූතො** රහතුන් වහන්සේට මේ නමකි. ඒ රහත් තෙම මතු ප්‍රතිසන්ධි කාලය ක්‍ෂය කොට කා සිටි හෙයින් **කාලඝසො** යයි කියනු ලැබේ. **සභූත පචනං පචි** යනුවෙන් ඒ රහත් තෙම යම් මේ තණ්හාවක් අපායයන්හි සත්ත්වයන් පසවාද, ඒ තණ්හාව ඥාන නමැති ගින්නෙන් දැවීය. හලුකළේය. එහෙයින් **භූත පචනිං පචී** යයි කියනු. ලැබේ.
ඉක්බිති ඒ මානවකයෝ පහන් දහසක ආලෝකයෙන් රාත්‍රි කාලයෙහිදු සම විසම බැව් දකින්නාක් මෙන් ආචාර්යයන්ගේ විසඳීමෙන් ප්‍රශ්නයාගේ අර්ථය ප්‍රකටව දැක මෙතැන් සිට අපි දිවි ඇති තෙක් වසන්නෙමු. බහුශ්‍රැතයෝ යයි මානය උපදවා සිටි අපි සිව්පද ගාථාවකගේ අර්ථය නො දකුම්හ. එබැවින් මේ ආචාර්ය නම් මහත් වූවාහුය. මෙසේ නිහතමානී වූවාහු පෙර මෙන්ම ආචාර්යයන්ට වත්පිළිවෙත් කොට ස්වර්ග පරායණ වූහ.
මහණෙනි, මම එසමයෙහි ආචාර්ය වීමි. මේ භික්‍ෂූහු මේ මානවකයෝ වූහ. මෙසේ පෙරද මම මොවුන් මෙපරිද්දෙන් මානය දැඩිකොට ගත් හිස් ඇතිව හැසිරෙන්නවුන් නැසූ මාන ඇත්තවුන් කෙළෙම් යයි
මේ ජාතකයද අසා ඒ භික්‍ෂූහු පෙරද මානයෙන් නටුම්හයි බොහෝ සෙයින් නිහතමානී වී තමහට උපකාර වූ කමටහන් පිහිටකොට ඇත්තෝ වූහ.
නැවත භාග්‍යවතුන් වහන්සේ එක්කලෙක ජනපද චාරිකාවෙහි හැසිරෙන සේක්, විශාලා මහනුවරට පැමිණ ගෝතමක නම් චෛත්‍යයෙහි වාසය කරන්නා වූ මේ භික්ෂූන්ගේ නුවණ මුහුකුරා ගිය බව දැන මේ ගෝතමක නම් සූත්‍රය වදාළ සේක.
“අභිඤ්ඤාහං භික්ඛවෙ, ධම්මං දෙසෙමි. නො අනභිඤ්ඤාය, සනිදානාහං භික්ඛවෙ ධම්මං දෙසෙමි නො අනිදානං සප්පිටිහාරියානං නො අප්පටි හාරියං තස්ස මය්හං භික්ඛවෙ අභිඤ්ඤාය ධම්මං දෙසයතො -පෙ- නො අප්පටිහාරියං කරණියො ඔවාදො, කරණියො අනුසාසනි අලඤ්ච පන වො භිකඛවෙ තුට්ඨියා අලං අත්තමනතාය. අලං සොමනස්සාය, සම්මා සම්බුද්ධො වත සො භගවා ස්වාක්ඛාතො ධම්මො සුපටිපන්නො සංඝොති, ඉදමවොච භගවා ඉමස්මිඤ්ච පන වෙය්‍යාකරණස්මිං භක්ඤමානෙ සහස්සී ලොකධාතු අකම්පිත්‍ථ
මෙම සුත්‍ර දේශනාව අසා ඒ පන්සියයක් භික්ෂූහු ඒ අස්නෙහිම සිව්පිළිසිඹියා සමග රහත් බවට පැමිණියාහුය. මෙසේ මෙම දේශනා තොමෝ මත්තෙහි නිමාවට පැමිණියහයි දත යුත්තේය.
සබ්බාසව සූත්‍ර වර්ණනාව
**සැවැත්නුවර, එවං මෙසුතං සාවත්‍ථියං,** යනු සබ්බාසව සුත්‍රයයි. මේ එහි අනුපූර්ව පද වර්ණනාවයි. **සාවත්‍ථියං **යනු සවත්‍ථ නම් සෘෂිහුගේ වාසස්ථානය වූ නගරයයි. කාකන්දි මාකන්දි යන නාමයන් යම්සේ ද එමෙනි. මෙසේ පළමුකොට අක්‍ෂර චින්තකයෝ ද අට්ඨකථාචාර්යවරයෝ ද කියති. මිනිසුන්ගේ යම්කිසි උපභෝග පරිභෝග සම්පත් වීද ඒ සියල්ල මෙහි ඇත්නුයි සාවත්‍ථි නම් වේ. නැතහොත් වෙළඳ සමූහයා රැස්වූ කල්හි කිනම් භාණ්ඩයක් ඇත්දැයි විචාළ විට ඒ සියල්ල ඇත යන වචනය ගෙන සාවත්‍ථි නම් වේ යයි-
1. සැවැත් නුවර සියලු කල්හි සියලු උපකරණ යම් හෙයකින් මොනවට රැස්වූයේද, එහෙයින් සබ්බං යනුගෙන සාවත්‍ථි යයි කියනු ලැබේ.
2. කොසොල්රට වාසීන්ගේ රම්‍ය වූ දර්ශනීය වූ සිත්කලු වූ සාවත්‍ථිපුරය දසවිධ ශබ්දයන්ගෙන් නොසිස්වන ආහාරපානයන්ගෙන් සැදුම් ලද්දේය.
3. සමෘද්ධ වූ පිනාගියා වූ සිත්කලු වූ උතුම් වූ සැවැත්පුරය දෙවියන්ගේ ආලකමන්දාව නම් රාජධානිය මෙන් දියුණුවටත් විපුල බවටත්, පැමිණියේ විය.
ජේතවනය:- ඒ ශ්‍රාවස්ති නගරයෙහි යන අර්ථයි. **ජේතවනෙ **යන මෙහි තම පසමිතුරන් දිනුවේනුයි ජේත නම් වේ. නැතහොත් රජු විසින් හෝ සතුරු ජනයා දිනූ කල්හි උපන්නේ නුයි ජේතනම් වේ. මංගල කැමැති බැවින් හෝ ඕහට මෙසේ නාමය කරන ලදැයි හෝ ජේත නම් වේ. ජේත නම් අයගේ වනය නම් වූ බැවින් ද ජේතනම් වේ. යම් හෙයකින් ඒ දෙව්රම ජේතනම් කුමරා විසින් රෝපනය කරන ලද්දේ වර්ධනය කරන ලද්දේ පරිපාලනය කරන ලද්දේ වීද හෙතෙම ඒ ජේතවනයාගේ ස්වාමීත් වීද එහෙයින් ජේතවන යයි කියනු ලැබේ. ඒ ජේතවනයෙහි, **අනාථ පිණ්ඩිකස්ස ආරාමෙ** යන මෙහි ඒ ගෘහපති තෙම මව්පියන් විසින් කළ නමින් සුදත්ත නම් වේ. සියලු සැපතින් සමෘද්ධි බැවින් ද, පහ වූ මසුරු බව ඇති බැවින් ද කරුණාදි ගුණයෙන් යුත් බැවින් ද, සියලු කාලයෙහි අනාථයන්ට පිණ්ඩදානය කළේය. එබැවින්ද අනාථපිණ්ඩික යැයි ප්‍රසිද්ධියට පැමිණියේය.
මෙහි ප්‍රාණීහු විශේෂයෙන් පැවිදෝ සිත් අලවා වෙසෙත්නුයි ආරාම නම් වේ. ඒ ආරාමයාගේ මල්ඵල ආදි ශෝභාවෙන් ද ඉතා නොදුරු නොළං බැව් ආදී වූ පස්වැදෑරුම් සෙනසුම් සම්පත්තියෙන් ද, මම ඒ ඒ දිසාවන්ගෙන් අවුත් රමණය කෙරෙති. අභිරමණය කෙරෙති. උකටලී නොකොට වාසය කෙෙරති යන අර්ථයි. නැතහොත් ඉහත සඳහන් සම්පත්ති හේතුවෙන් ඒ ඒ තැන ගියවුන් ද, තම ඇසුරට පමුණුවා රමණය කරවානුයි ආරාම නම් වේ. යම්හෙයකින් ඒ ආරාමය තෙම අනාථපිණ්ඩික ගෘහපතීහු විසින් ජේතවන නම් රාජ කුමාරයා අතින් දහඅට කෝටියක් රන්කාසි වියදම්කොට මිලට ගෙන, දහඅට කෝටියක් වියදම්කොට සෙනසුන් කරවා දහඅට කෝටියක් වියදම්කොට විහාර පූජා උත්සවය කොට, මෙසේ පනස්හතර කෝටියක් රන්කාසි පරිත්‍යාගයෙන් බුදුපාමොක් මහසඟනට පාවා දුන්නේද එහෙයින් අනේපිඬු සිටුතුමාගේ ආරාමයයි කියනු ලැබේ. ඒ අනේපිඬු සිටුතුමාගේ ආරාමයෙහි.
මෙසේ **ජෙතවනෙ** යන්නෙන් මුල් ස්වාමියා ප්‍රකාශ කිරීමයි. **අනාථ පිණ්ඩිකස්ස ආරාමෙ** යනුවෙන් පශ්චිම ස්වාමියා ප්‍රකාශ කිරීමයි. මෙවන් ප්‍රකාශයන්ගෙන් ඇති ප්‍රයෝජනය කවරේද? පින් කැමැත්තවුගේ දුටු දෙය අනුව යාම සිදුවීම පිණිසය. එහි වනාහි, දොරටු ප්‍රාසාද නිර්මාණ කිරීමෙහි බිම විකිණීමෙන් ලැබූ අටලොස් කෝටියක් රන්ද නොයෙක් කෝටිගණන් වටිනා වෘක්‍ෂයෝ ද, ජේත කුමාරයාගේ පරිත්‍යාගයෝය. සූපනස් කෙලක් අනේපිඬු සිටුහුගේ පරිත්‍යග වෙයි. මෙසේ ඔවුන් දැක්වීමෙන් මෙසේ පින් කැමැත්තෝ පින් කරන්නේ යයි දක්වන්නා වූ ආයුෂ්මත් අනඳ තෙරණුවෝ අන්‍ය පුණ්‍යකාමීන් ද ඔවුන් අනුව යාමට පැමිණවීමෙහි යොදවත්.
**සබ්බාසව සංවර පරියායං වො භික්ඛවෙ** යනුවෙන් කුමක් හෙයින් මෙම සූත්‍රයෙහි වදාළ සේක්ද? ඒ භික්‍ෂූන්ගේ උපක්කිලේශ විශෝධන ආදිකොට ආශ්‍රවයන් ක්‍ෂය කිරීමේ ප්‍රතිපත්තිය දැක්වීම පිණිසය. ඒ දේශනාවෙහි **සබ්බාසව සංවර පරියායං** යනු සියලු ආශ්‍රවයන්ගේ සංවරයට කාරණය සංවර වූ කාරණය, යම් කරුණකින් ඔවුහු සංවර කරන ලදුව වසන ලදුව අනුත්පාද නිරෝධ නම් වූ ක්‍ෂය වීමට යෙත්ද ප්‍රහීණ වෙත් ද, නොපවතිත් ද ඒ කාරණය යන අර්ථයි.
ආශ්‍රවයෝ:- එහි පහල වෙත්නුයි ආශ්‍රව නම් වෙති. ඇසින්ද -පෙ- සිතින් ද පහල වෙත්. පවතිත් යයි කියන ලද වෙයි. ධර්ම වශයෙන් ගෝත්‍රභූ සිත තෙක් ද, අවකාශ වශයෙන් භවාග්‍රය තෙක් ද, පහල වෙත්නුයි ආශ්‍රව නම් වෙති. මේ ධර්මයන් ද මේ අවකාශය ද ඇතුළත් කොට පවතිත් යනු මෙහි අර්ථයි. මේ ආකාරය තෙම ඇතුළත් කිරීම් අර්ථයෙහි මැයි. බොහෝ කලක් විසීම අර්ථයෙන් සුරා ආදිය ආශ්‍රව වැනි නුයි. ආශ්‍රව නම් වෙති. එය එසේමැයි. ලෝකයෙහි චිර පරිවාසිකාර්ථයෙන් (=බොහෝ කල් තිබීමේ අර්ථයෙන්) සුරා ආදියට ආසව යයි කියනු ලැබෙත්. ඉදින් බොහෝ කල් විසීම් අර්ථයෙන් ආශ්‍රවයෝ නම් මොවුහුම වන්නට සුදුසු වෙති. වදාරණ ලදී. **පුරිමා භික්ඛවො කොටි න පඤ්ඤායති අවිජ්ජාය ඉතො පුබ්බෙ අවිජ්ජා නාහොසි** යනාදියෙහි දීර්ඝ වූ සංසාර දුක්ඛය උපදවත් ප්‍රශව කෙරෙත්නුයි ආශ්‍රව නම් වෙති. මෙහි පළමු දැක්වූ නිර්වචනයෙන් යම්තැනක ක්ලේශයෝ ආශ්‍රවයෝ යයි එත්ද, එහි යෙදෙත්. පසුව කී නිර්වචනය කර්මයෙහි යෙදෙයි. හුදු කර්ම ක්ලේශයෝම ආශ්‍රවයෝ නොවෙති. නානාප්‍රකාර වූ උපද්‍රවයෝ ද ආශ්‍රව නම් වෙති. සූත්‍රයන්හි - **නාහං චුන්‍ද දිට්ඨධම්මිකානං යෙව ආසවානං සංවරාය ධම්මං දෙසෙමි,** යන මෙහි විවාදයට මුල් වූ ආශ්‍රවයෝ ආවාහුය.
(යම් ආශ්‍රවයක් හේතුකොටගෙන දෙලොව පටිසන්ධියක් මට වන්නේ ද ආකාශචාරී ගාන්ධර්වයෙක් හෝ වන්නේ ද යම් ආශ්‍රවයක් හේතුකොට ගෙන යක්‍ෂ බවට මම යන්නෙම් ද මිනිස්ලොවට ගියාහු පෙරලා එන්නේද, මා විසින් ඒ ආශ්‍රවයෝ ක්‍ෂය කරන ලද්දාහුය. වෙසෙසින් පහකරන ලද්දාහුය. සිඳින ලද්දාහුය.)
යන මෙහි ත්‍රෛභූමික කර්මයද, අවශේෂ අකුසල කර්ම ද ආශ්‍රව නම් වෙති. **දිට්ඨධම්මිකානං ආසවානං සංවරාය, සම්පරායිකං ආසවානං පටිඝාතාය,** යන මෙහි පරෝපවාද, පසුතැවිලි වදබන්ධන ආදියද, අපාය දුක්ඛ ආදි නානාප්‍රකාර උපද්‍රවයෝ (ආශ්‍රවයෝ නම් වෙති) ඒ මේ ආශ්‍රව ධර්මයෝ යම්තැනක යම්පරිද්දෙන් ආවාහුද එහි එපරිද්දෙන් දතයුත්තාහුය.
මේ ආශ්‍රවයෝ පළමුකොට විනයෙහි, **දිට්ඨධම්මිකානං ආසවානං සංවරාය සම්පිරායිකානං ආසවානං පටිඝාතාය** මෙහි දෙපරිද්දකින් ආවාහුය. සළායතන සූත්‍රයෙහි **තයො මෙ ආවුසො ආසවා කාමාසවො, භවාසවො අවිජ්ජාසවො** යයි තුන් පරිද්දකින් ආවාහුය. අන්‍ය සූත්‍රයන්හිද අභිධර්මයෙහි ද ඔවුහුම දිට්ඨාසවයත් සමග සතර පරිද්දකින් ආවාහුය. නිබ්බේධික පරියායෙහි **අත්‍ථි භික්ඛවෙ ආසවා නිරයගාමිනියා අත්‍ථි ආසවා තිරච්ඡානයොහි ගාමිණියා අජේ ආසවා පෙත්තිවිසය ගාමිණියා අත්‍ථි ආසවා මනුස්සලොකනාමිනියා අත්‍ථි දෙවලොක ගාමිනියා** යනුවෙන් පස් ආකාරයක් ආවාහුය. ඡක්ක නිපාතයෙහි **අත්‍ථි ආසවා සංවරා පහාතබ්බා** යනාදි නයින් සය ආකාරයකින් ආවාහුය. මේ සූත්‍රයෙහි ඔවුහුම දස්සනා පහාතබ්බ ආසවයත් සමග සත් පරිද්දකින් ආවාහුය. මේ වූ කලී ආසව ශබ්දයේ වචනාර්ථ හා ප්‍රභේද වෙති.
සංවර ශබ්දය :- සංවර යන පදයෙහි සංවරණය කෙරේනුයි සංවර නම් වේ. සංවර නම්, වසයි වළකයි, පවත්වන්නට නොවෙයි, යන අර්ථයි. එබැවින්, **අනුජානාමි භික්ඛවෙ, දිවා පතිසල්ලීයන්තෙන ද්වාරං සංවරිත්‍වා පතිසල්ලියිතුං** යන තන්හිද, **සොතානං සංවරං බ්‍රෑමි පඤ්ඤායෙතෙ පිථියරෙ** යන ආදි තන්හි ද, පිධාන (=වැසිම) අර්ථයෙන් සංවර යයි වදාළහ.
පස් ආකාර සංවරය :- මේ සංවරය වූ කලී පස්ආකාර වෙයි. සීල සංවරය, සති සංවරය, ඤාණ සංවරය, ඛන්ති සංවරය, විරිය සංවරය යනුවෙනි. ඔවුන් අතුරෙහි **ඉමිනා පාතිමොක්ඛ සංවරෙන උපෙතො** යන මෙය සීල සංවර නම් වේ. ප්‍රාතිමෝක්‍ෂ සීලය මෙහි සංවර යයි කියන ලදී. **චක්ඛුන්‍ද්‍රියෙ සංවරමාපජ්ජති** යනාදි තන්හි සති සංවරයයි. ‘සිහියම’ මෙහි සංවරයයි කියන ලදී. **සොතානං සංවරං බ්‍රෑමි, පඤ්ඤායෙතෙ පිථියරෙ** යන මෙහි ඤාණ සංවර යයි. මෙහි ඤාණයම ‘පිථියරෙ’ යන මේ පිධානාර්ථයෙන් සංවර යයි කියන ලදී.
**ඛමො හොති සීතස්ස, උප්පන්නං කාමවිතක්කං නාධිවාසෙති** යනාදි නයින් මෙම සූත්‍රයෙහිම **ඛන්ති විරිය** සංවරයෝ ආවාහුය. **සබ්බාසව සංවර පරියායං** යන මේ උද්දේශයෙන් සංග්‍රහ කළ බැවින් ඔවුන්ගේ ද සංවර භාවය දතයුතේය.
තවද මේ පස්ආකාර වූ සංවරය මෙහි ආවේය. ඔවුන් අතුරෙන් ඛන්ති විරිය සංවරයෝ පළමුකොටම කියන ලද්දාහුය. **සො තඤ්ච අනාසනං තඤ්ච අගොචරං** යන මෙහි සීල සංවරයයි.
**පටිසංඛායොනිසො චක්ඛුන්‍ද්‍රිය සංවර සංවුතො** යන මෙහි සති සංවරයයි. සියලු තන්හි පටිසංඛා යනු ඤාණ සංවරයයි. අගහිත ගහන නය අනුව, දස්සන, පටිසේවන භාවනා යන මොවුහු ඥාණ සංවර නම් වේ. ධර්මයෝ මේ කරණකොටගෙන වෙසෙසින් යෙත්නුයි පරියාය නම් වේ. උත්පත්තියට හෝ නිරෝධයට හෝ යෙත්යයි කියන ලද්දේ වෙයි. මෙතෙකින් **‘සබ්බාසව සංවර පරියායං’** යන මෙහි යමක් කිවයුතුද එය කියන ලද්දේ වෙයි.
මේ පැමිණි අවසරයෙහි **ජානතො අහං** යනාදියෙහි **ජානතො,** දන්නහුගේ **පස්සතො** දක්නහුගේ, දෙපදයම ඒකාර්ථය ව්‍යඤ්ජනයම ඇති වෙනසයි. මෙසේ ඇති කල්හි ද, **ජානතො** යන ඤාණ ලක්‍ෂණය ගෙන පුද්ගලයා දක්වයි. ඤාණය දැනීම ලකුණුකොට ඇත්තේය. **පස්සතො** යන ඤාණය ප්‍රභවකොට ඇති බව ගෙන පුද්ගලයා දක්වයි. ඤාණය දැකීම උත්පත්තිකොට ඇත්තේය. ඤාණය ඇති පුද්ගල තෙම ඇස් ඇති තැනැත්තේ ඇසින් රූපයන් මේ නුවණින් විමසන්නට ධර්මයන් දකියි. යළිදු උපාය මනසිකාරය උපදවන්ට දන්නහුගේ අනුපාය මනසිකාරය යම්සේ නූපදීද, එපරිද්දෙන් දක්නහුගේ යයි මේ මෙහි සාරයයි. කිසියම් ආචාර්ය කෙනෙක් බොහෝ විස්තර බෙණෙති. එම විස්තරයන් මෙම අර්ථයෙහි නොයෙදෙත්.
ආසවක්ඛය:- **ආසවානං ඛයං** යනු ආශ්‍රවයන්ගේ ප්‍රහානය ආශ්‍රවයන්ගේ අත්‍යන්ත ක්‍ෂය සමුප්පාදය. ක්‍ෂය වූ ආකාරය නැති බව යන අර්ථයි. මෙයම මෙම සූත්‍රයෙහි ද **ආසවානං ඛයා අනාසවං චෙතො විමුත්තිං** යනාදියෙහිද ආශ්‍රවයන් ක්‍ෂය කිරීම යන අර්ථයයි. පිටත් තන්හි මාර්ගඵල නිර්වාණයද ආසවක්ඛය යයි කියනු ලබත්. එබැවින් -
**සෙඛස්ස සික්ඛමානස්ස උජුමග්ගානුසාරිනො **
**ඛයස්මිං පඨමං ඤාණං තතො අඤ්ඤා අනන්තරා **
(ත්‍රිවිධ ශික්‍ෂාවෙහි හික්මෙන්නා වූ සෘජු මාර්ගයයි කියන ලද ආර්ය මාර්ගයට පිළිපන්නා වූ සේඛයා හට පළමුකොට මාර්ග ඥානය උපදී. අනතුරුව රහත් ඵලය උපදී.)
යනුවෙන් ආදියෙහි මාර්ගය **ආසවක්ඛය** යයි කියන ලදී. **ආසවානං ඛයා සමණො හොති** යනාදියෙහි ඵලය කියන ලදී.
**පරවජ්ජානු පස්සිස්ස නිච්චං උජ්ඣාන සඤ්ඤිනො **
**ආසවා තස්ස වඩ්ඪන්ති ආරා සො ආසවක්ඛයා. **
(අනුන්ගේ වරද දක්නා වූ නිතර අනුන්ගේ වැරදි සොයන බැවින් උජ්ඣාන සංඥී වූ ඒ මහණ හට කාමාදි ආශ්‍රවයෝ වැඩෙත්. ඒ මහණතෙම ආසවක්ඛය නම් වූ රහත් ඵලයෙන් දුරුවූයේ වෙයි.)
ආදි තන්හි නිර්වාණය ආසවක්ඛය නම් වේ.
**නො අජානතො නො අපස්සතො** යනු යමෙක් නොදනී ද නොදකී ද ඔහුට ආසවක්ඛය නොකියමි යන අර්ථයි. යමෙක් නොදන්නහුට නොදක්නහුට සංවර ආදි ශුද්ධියක් කියත් ද ඒ ප්‍රතික්ෂේප කරන ලද්දාහු වෙත්. නැතහොත් පළමු පද දෙකින් උපාය කියන ලද්දේය. මෙයින් අනුපාය ප්‍රතිෂේධය කියන ලද්දේය. සැකෙවින් මෙහි ඥානය ආසව සංවර පරියාය යයි දක්වන ලද්දේ වෙයි.
දැන් යමක් දන්නහුගේ ආශ්‍රවයන්ගේ ක්‍ෂයවීම වේද, එය දක්වනු කැමැත්තේ **කිඤ්ච භික්ඛවෙ ජානතො **යනුවෙන් විමසීමක් පටන් ගත්හ. එහි දැනීම් තොමෝ විවිධ වන්නීය. නුවණැති යම්කිසි මහණ කෙනෙක් කුඩයක් සෑදීමට දනීද, කිසිවෙක් සිවුරු ආදී අන්දෙයක් කිරීමට දනීද, ඔහුගේ මෙවන් කර්මාන්ත කළයුතු වතක් යයි යන හැඟීමෙන් යුතුව කරන්නහුට ඒ දැනුම් තොමෝ මාර්ග ඵලයන්ට ආසන්න කාරණයක් නොවේයයි නොකිව යුත්තේය. යමෙක් වනාහි සසුනෙහි පැවිදිව වෙදකම් ආදිය කරන්ට දනී ද එසේ දන්නහුගේ ආසවයෝ වැඩෙන්නාහුම වෙත්. යොනිසො මනසිකාරය:- යමක් දන්නහුට ද දක්නහුට ද ආසව ක්‍ෂය වේයයි යන දක්වමින් මෙසේ කීහ. **යොනිසො ච මනසිකාරං, අයොනිසො ච මනසිකාරං** යනුවෙන්
එහි යොනිසො මනසිකාරය නම් උපාය මනසිකාරයයි පථමනසිකාරයයි. අනිත්‍යාදියෙහි අනිත්‍ය යනාදි නයින්ම හෝ සත්‍යානුලෝම ඥානයෙන් හෝ චිත්තයාගේ ආවට්ටනා (=පෙරලීමක්) අන්‍වාවට්ටනාවක් (=අනුව පෙරලීමක් ආභොගයක් (=මෙනෙහි කිරීමක්) සමන්නාහාරයක් (=යොමුවීමක්) වේද, මෙය යොනිසො මනසිකාරයයි කියනු ලැබේ.
**අයොනිසො මනසිකාරො** යනු අනුපාය මනසිකාරයයි. උප්පථ මනසිකාරය යන අර්ථයි. අනිත්‍ය නිත්‍ය යයි ද දුක සැප යයි ද අනාත්මය ආත්ම යයි ද අශුභයෙහි ශුභයයි ද අයොනිසො මනසිකාරයත් උත්පථ මනසිකාරයත් සත්‍යයට විරුද්ධ වූ හෝ චිත්තයාගේ වැටීමක් අනුව වැටීමක් හෝ මෙනෙහි කිරීමක් හෝ, යොමුවීමක් අනුව වැටීමක් හෝ මෙනෙහි කිරීමක් හෝ, යොමු වීමක් හෝ වේද, මෙය අයොනිසො මනසිකාරයයි කියනු ලැබේ.
මේ අයුරින් යෝනිසො මනසිකාරය උපදවන්ට දන්නහුට අයෝනිසො මනසිකාර යම්සේ නොම උපදීද, එපරිද්දෙන් දක්නහුට ආසවයන්ගේ නැතිවීම වෙයි.
මෙවිට මෙම අර්ථයාගේ යුක්ති දක්වන සේක් **‘යොනිසො භික්ඛවෙ -පෙ- පහීයන්ති’** යයි වදාළහ. එයින් කුමක් කියන ලද්දේ වේද යත්, යම්හෙයින් නුවණින් මෙනෙහි නොකරන්නහුට ආශ්‍රවයෝ උපදිත් ද, නුවණින් මෙනෙහි කරන්නහුට ප්‍රහීණ වෙත් ද, එහෙයින් යෝනිසො මනසිකාරය උපදවන්ට දන්නහුට අයෝනිසො මනසිකාරය යම්සේ නොම උපදීද එපරිද්දෙන් දක්නහුට ආසවයන්ගේ ක්‍ෂය වීම වේයයි දතයුතුය. මෝ මෙහි කෙටි වැනුමයි. මේ විස්තර වැනුමයි.
එහි යෝනිසො අයෝනිසො පද දෙකෙන් මත්තෙහි මුලු සූත්‍රය සම්බන්‍ධ වෙයි. වට්ට විවට්ට වශයෙන් මත්තෙහි මුළු සූත්‍රය වදාරණ ලදී. අයොනිසො මනසිකාරය වට්ටයට (සසරට) මුල් වේ. යොනිසො මනසිකාරය විවට්ටයට (=නිවනට) මුල්වේ. අයොනිසො මනසිකාරය වැඩෙන්නේ ධර්ම දෙකක් සම්පූර්ණ කෙරේ. අවිජ්ජාව සහ භව තණ්හාවයි. අවිජ්ජාව ඇතිකල්හි අවිජ්ජා පචචයා සංඛාරා -පෙ- දුක්ඛක්ඛන්‍ධසය සමුදයො හොති, මෙසේ අවිද්‍යාව ඇති කල්හි අවිද්‍යාව ප්‍රත්‍යකොට සංඛාරයෝ වෙති. - පෙ- දුක් ගොඩෙහි ඇතිවීම වේයයි ද එසේම තණ්හා ඇති කල්හි තණ්හාව ප්‍රත්‍යකොට උපාදානය වෙයි. -පෙ- දුක්ගොඩෙහි ඇතිවීම (සමුදය) වේයයි යනුවෙන් අයොනිසො මනසිකාරය සසර දුකට මුල්වන බව දක්වා ඇත.
මේ අයුරින් අයොනිසො මනසිකාර බහුලකොට ඇති පුද්ගල තෙම වාත වේගයට අසුවීමෙන් විනාශ වූ නැවක් මෙන් ද, ගංගාවෙහි දිය සුලියකට අසුවූ ගවරැලක් මෙන් ද චක්‍ර යන්ත්‍රයක ගවයෙකු මෙන් ද නැවත නැවත, භවං-යෝනි-ගති-විඤ්ඤාණට්ඨිති සත්තාවාසයන්හි ආවර්තනය පරිවර්තනය කෙරෙයි මෙසේ පළමුකොට අයෝනිසෝ මනසිකාර මූලික වූ වට්ටය වෙයි.
යොනිසො මනසිකාරය වැඩෙන්නේ, **යොනිසො මනසිකාර සම්පන්නස්සෙතං භික්ඛවෙ, භික්ඛුනො පාටිකඞ්ඛං අරියං අට්ඨංගිකං මග්ගං භාවෙස්සති. අරියං අට්ඨංගිකං මග්ගං බහුලී කරිස්සති** යනුවෙන් වදාළ හෙයින් සමාදිට්ඨි ප්‍රධානකොට ඇති, අරිඅටඟි මඟ සපුරාලයි. යම් සම්මා දිට්ඨියක් වේද ඕ තොමෝ විද්‍යාව යයි ද විද්‍යාවගේ ඉපදීමෙන් අවිද්‍යාවගේ නිරෝධයෙන් සංඛාර නිරෝධය වෙයි. -පෙ- මෙසේ මේ කේවල දුක් ගොඩේ නිරෝධය වේයයි මෙසේ **යොනිසො මනසිකාරය** මුල්වූ විවට්ටය දතයුතුයි. මෙසේ මෙම පද දෙකෙන් මත්තෙහි මෙම සූත්‍රය එකට බැඳුනේ වෙයි.
මෙසේ බැඳුනු කල්හි මෙහි යම්හෙයකින් පළමුකොට ආශ්‍රවයන්ගේ ප්‍රහාණය දක්වා පසුව උත්පත්තිය කීම නොයෙදෙයි. එහි ප්‍රහීණ වූවහු යලි නොඋපදිත්. උපන්නහුගේ වූ කලී ප්‍රහාණය යෙදෙයි. එහෙයින් උද්දේසය ප්‍රතිලෝම වශයෙන්ම දක්වන්නේ **අයොනිසො භික්ඛවෙ, මනසි කරොතො,** යනාදිය වදාළහ.
එහි අයෝනිසො මනසි කරොතො උක්ත ප්‍රකාර වූ අයෝනිසො මනසිකාරය උපදවන්නහුට **අනුප්පන්නා චෙව ආසවා උප්පජ්ජන්ති** යන මෙහි පෙර නොලත් විරූ චීවර ආදි ප්‍රත්‍යයක් හෝ උපස්ථායක සද්ධිවිහාරික අන්තෙවාසිකයන් අතුරෙන් එක්තරා මනෝඥ වස්තුවක් හෝ ලැබ එය සුභය සුඛය යයි නුවණින් මෙනෙහි නොකරන්නහුට, අන්‍යතර වූ පෙර නොලත් විරූ අරමුණක් හෝ යම් ඒ ආකාරයකින් නුවණින් මෙනෙහි නොකරන්නහුට ද යම් ආශ්‍රව කෙනෙක් උපදිත් ද ඔවුහු නූපන්නාහු උපදිත් යයි දත යුත්තාහුය. අන් පරිද්දකින් දක්වතොත් නොදත් කෙළවර ඇති (=අනමතග්ග) සංසාරයෙහි නූපන් ආශ්‍රව කෙනෙක් නම් නැත්තේය. පෙර අනුභව කළා වූද වස්තුවෙහි හෝ අරමුණෙහි හෝ යමෙකුට ප්‍රකෘති ශුද්ධියක් හෝ උද්දේස, පරිපුච්ඡා, පරියත්නි, නවකම්ම, යොනිසො මනසිකාරයන් අතුරෙන් එක්තරා එකක්හුගේ වශයෙන් හෝ පෙර නොඉපිද පසුව එබඳු වූම ප්‍රත්‍යයක් කරණ කොටගෙන යම් ආශ්‍රව කෙනෙක් වහා උපදින්නාහු වෙත් ද, මොවුහු ද නූපන්නාහු උපදිත් යයි දත යුත්තාහුය. ඒ වත්‍ථු ආරම්මණයන්හි, නැවත නැවත උපදින්නාහු උපන් ආශ්‍රවයෝ වැඩෙත් යයි කියනු ලැබෙත් මෙයින් පළමු උපන්නහුගේ වැඩීමෙක් නම් නැත. ඒ වත්‍ථු ආරම්මණයන්හිම නැවත නැවත උපදින්නා වූම ආශ්‍රවයෝ වැඩෙත් යයි කියනු ලැබෙත්. මෙයින් අන් පරිද්දකින් නම් පළමු උපන්නහුගේ වැඩීමක් නම් නැත.
**යොනිසොච ඛො භික්ඛවෙ** යන මෙහි යමෙකුට ආයුෂ්මත් මහා කාශ්‍යපයන්ගේ ද, භද්‍ර කපිලානියගේද යම්සේ ද එසේම ප්‍රකෘති ශුද්ධියක් හෝ උද්දේශ පරිපුච්ඡා ආදි කාරණයන්ගෙන් හෝ ආශ්‍රවයෝ නොම උපදිත්ද, හෙතෙම මගේ ආශ්‍රවයෝ මාර්ගයෙන් නැසීමට නොගියාහු යයි දැනගනී. ඒකාන්තයෙන් ඔවුන්ගේ සහමුලින් නැසීම පිණිස පිළිපදිමියි අනතුරුව මාර්ග භාවනාවෙන් සියලු ආශ්‍රවයන් සහමුලින් නැසීම කෙරෙයි. ඔහුට ඒ ආශ්‍රවයෝ නුපන්නාහු නූපදිත් යයි කියනු ලැබෙත්. කාරක වූ යමෙකුට සිහිමුලා වීමෙන් වහා ආශ්‍රවයෝ උපදිත් ද ඉක්බිති සංවේගයට පැමිණ නුවණින් වීර්ය කරන්නේ ඒ ආශ්‍රවයන් සමුච්ඡේද කෙරේද, ඕහට උපන්නාහු ප්‍රහීණ වෙත් යයි කියනු ලැබෙත්. මණ්ඩලාරාම වාසී තිස්සභූති තෙරුන් මෙනි. හෙතෙම එම වෙහෙරෙහිම ඉගෙනීම කෙරෙයි. ගමෙහි පිඬු පිණිස හැසිරෙන ඕහට විසභාග අරමුණෙක්හි කෙලෙස් උපනි. හෙතෙම එය විදර්ශනාවෙන් විෂ්කම්භණය කොට විහාරයට ගියේය. ඕහට සිහිනෙන් ද එම අරමුණ එළඹ සිටියේ ය. හෙතෙම මේ කෙලෙස් ඇතිවීමෙන් අපායේ ඉපදීම පිණිස වන්නේ යයි සංවේග උපදවා ආර්යයන් විචාරා වෙහෙරින් නික්ම මහා සංඝරක්ඛිත තෙරුන් සමීපයෙහි රාගයට ප්‍රතිපක්‍ෂ වූ අසුභ කමටහනක් ගෙන වනලැහැබි මැද්දට ගොස් පාංශුකූල චීවරය අතුරා හිඳ අනාගාමී මාර්ගයෙන් පංචකාම ගුණ රාගය මැඩ නැගිට ආචාර්යයන් වැඳ දෙවන දින උද්දේශ මාර්ගයට පැමිණියේය. යම් ආශ්‍රව කෙනෙක් වර්තමානයෙහි නූපන්නාහු ද ඔවුන්ගේ ප්‍රතිපත්තියෙන් නම් ප්‍රහාණයක් නැත්තේය.
මේ අවසරයෙහි ‘**උප්පන්නාච ආසවා පහීයන්ති’** යන මේ පදයට ගෙන යම් ආශ්‍රව කෙනෙක් ප්‍රහීණ වෙත්ද ඔවුන්ගේ නානාප්‍රකාර වශයෙන් අනිකුදු ප්‍රහාග කාරණයක් පහල කරන්ට දේශනාව විස්තර කරනුයේ **අත්‍ථි භික්ඛවෙ ආසවා දසසනා පහාතබ්බා **ආදිය දේශනා ප්‍රභේදයෙහි දක්‍ෂ වූ ධර්මරාජ තෙම වදාළහ. එහි **දස්සනා පහාතබ්බා** යනු දසනයෙන් පහකළ යුත්තාහුය. සියලු තන්හි මේ ක්‍රමය මැයි.
එබැවින් ඒ පදයන් පිළිවෙලින් ප්‍රකාශ කරනු කැමැත්තාහු **කතමෙ භික්ඛවෙ ආසවා දස්සනා පහාතබ්බා** යනුවෙන් ප්‍රශ්නකොට මූල පරියාය වර්ණනාවෙහිම කී ක්‍රමයෙන්ම **ඉධ භික්ඛවෙ, අස්සුතවා පුථුජ්ජනො** යනුවෙන් පුද්ගලාධිෂ්ඨාන දේශනාව ආරම්භ කළ සේක.
එහි **මනසිකරණීයෙ ධම්මෙ නපපජ්ජානාති** යනු, ආවර්ජනා කළයුතු, සිත්හි ඵලවිය යුතු ධර්මයන් නො දනියි. අමනසි කරණීයෙ ඊට විපරීත වූ සෙසු පදයන්හි ද මේ ක්‍රමයමයි. යම් හෙයකින් මේ ධර්මයෝ මෙනෙහි කළ යුත්තෝය. මොවුහු නොමෙනෙහි කළ යුත්තෝ යයි ධර්ම වශයෙන් නියමයක් නැත්ද, ආකාර වශයෙන් නියමයක් ඇත්ද, යම් ආකාරයකින් මෙනෙහි කරනු ලබන කල්හි අකුසලයන්ගේ හටගැනීමට හේතු වෙත්ද, ඒ අයුරින් මෙනෙහි නොකළ යුත්තාහුය. යම් ආකාරයකින් කුසල් ඉපදවීමට හේතු වෙත්නම් එපරිද්දෙන් මෙනෙහි කළ යුත්තාහුය. එහෙයින් **‘යස්ස භික්ඛවෙ, ධම්මෙ මනසිකරෝතො අනුප්පන්නො වා කාමාසවො’** යනාදිය වදාළහ.
එහි, **යස්ස** යම් ධර්ම කෙනෙක් මෙනෙහි කරන්නා වූ ඒ අශ්‍රැතවත් පුථුජ්ජනයාට **මනසි කරොතො** ආවර්ජනා කරන්නහුට සින්හි මනාව එලවන්නහුට,
**අනුප්පන්නා වා කාමාසවා** යන මෙහි **වා** ශබ්දය සමුච්චය අර්ථයෙහිය. විකල්පාර්ථයෙහි නොවේ. එහෙයින් **‘යාවකා භික්ඛවෙ සත්තා අපදා වා දිවිපදා වා -පෙ- තථාගතො තෙසං අග්ගමක්ඛායති’** යයි කී කල්හි අපාදයෝ ද ද්විපාදයෝ ද යන අර්ථයයි. **භූතානං වා සතතානං වා ඨිතියා සම්භවෙසීනං වා අනුග්ගහාය** යයි කී කල්හි, භූතයන්ට ද උපන් සත්ත්වයන්ටද උපදිමින් සිටි සත්ත්වයන්ටද යන අර්ථයි. **අග්ගිතො වා උදකතොවා මිථුභෙදතො වා** යයි කී කල්හි, ගින්නෙන් ද ජලයෙන් ද, මිථු භේදියෙන් ද (=අන්‍යොන්‍ය භේදයෙන් ද) යන අර්ථයි. එපරිද්දෙන් මෙහි ද නූපන් කාමාසවයද උපදී. උපන් කාමාසවයද වැඩෙයි යන අර්ථය දතයුතුයි. සෙසු තන්හිදු මෙසේමැයි.
මෙහි **කාමාසවා **යනු පඤ්චකාමගුණික රාගයයි. **භවාසවො** යනු රූප අරූප භවයන්හි ඡන්‍දරාගයයි. ධ්‍යාන නිකාන්තියද ශාස්වත, උච්ඡෙද යන දෘෂ්ටි ද භවාශ්‍රවයෙහිම සංග්‍රහයට යයි.
**අවිජ්ජාසවො** යනු චතුරාර්ය සත්‍ය පිළිබඳ නොදැනීමයි. එහි කාමගුණයන් අස්සා ද වශයෙන් මෙනෙහි කරන්නහුට නූපන් කාමාසව උපදී. උපන් කාමාසව වැඩෙයි. මහත්ගත ධර්මයන් අස්සා ද වශයෙන් මෙනෙහි කරන්නහුට නූපන් භවාශ්‍රවය ද උපදී. උපන් භවාශ්‍රවය වැඩෙයි. භුමිත්‍රයෙහි ධර්මයන් සතර විපර්යාසයන්ට පදස්ථාන භාවයේ මෙනෙහි කරන්නහුට නූපන් අවිජ්ජාසව උපදිත්. උපන් අවිජ්ජාසව වැඩෙත් යයි දතයුතුයි. කී ක්‍රමයට විරුද්ධ වශයෙන් කුසල පක්‍ෂය පිළිබඳ විස්තර කළයුතුය.
කුමක් හෙයින් ආශ්‍රවයෝ තිදෙනෙක් මෙහි කියන ලද්දාහුද, විමොක්‍ෂයන්ට ප්‍රතිපක්‍ෂ බැවිනි. කාමාසවය අප්පණිහිත විමොක්ඛයට ප්‍රතිපක්‍ෂ වේ. අන්‍යයෝ අපණිහිත අනිමිත්ත, සුඤ්ඤත විමොක්ඛයනට ප්‍රතිපක්‍ෂ වෙති. එහෙයින් මෙම ආසව ධර්ම තුන උපදවන්නාහු ත්‍රිවිධ විමොක්‍ෂයන්ට විරුද්ධ වෙති. ආසව නොඋපදවන්නාහු අවිරුද්ධ වෙතැයි මේ අර්ථය දක්වන්නහු විසින් තිදෙනෙක් දක්වන ලද්දාහු යයි දතයුත්තාහුය. දිට්ඨි ආසවයද වදාරණ ලද්දේම යයි මෙහි වර්ණනා කරන ලද්දේය.
**තස්ස අමනසිකරණීයානං ධම්මානං මනසිකාරා** යනාදි මෙනෙහි කිරීම් හේතුකොටගෙන යම් ඒ ධර්මයක් මෙනෙහි කෙරේ ද, එහෙයින් කියන ලද වෙයි. දෙවෙනි පදයෙහි ද මේ ක්‍රමයි මැයි. අනුප්පන්නාචෙව ආසවා උප්පජ්ජන්ති උප්පන්නාච ආසවා පවඩ්ඪති යනු යට කියන ලද ආසවයන්ගේම මේ අභේදයෙන් දැක්වීමකි.
මෙතෙකින් පුද්ගලාධිෂ්ඨාන දේශනාවෙන් පහ කළයුතු ආශ්‍රවයන් දක්වන්ට යම් මේ අශ්‍රැතවත් පෘථජ්ජනයෙක් කියන ලද්දේද? හෙතෙම යම්හෙයකින් **අයොනිසො භික්ඛවෙ, මනසි කරොතො අනුප්පන්නා චෙව ආසවා උප්පජ්ජන්ති** යයි මෙසේ සාමාන්‍යයෙන් කියන ලද, නුවණින් මෙනෙහි නොකිරීම, ප්‍රත්‍යකොට ඇති, කාමාසවාදීන්ගේ අධිෂ්ඨානය වේද, එහෙයින් එම ආසවයන් ද ඒ පුද්ගලයා සමග දක්වා දැන් දස්සනා පහාතබ්බ ආසවයන් දක්වන සේක් **සො එවං අයොනිසො මනසිකරොති අහොසි නුඛො අහං** යනාදිය වදාළහ. නොහොත් විචිකිච්ඡා ශීර්ෂයෙන් මෙහි දිට්ඨි ආසවය ද දක්වනු පිණිස මේ දේශනාව පටන් ගත් සේක.
මේ පදයාගේ අර්ථය නම්, යමෙකුට මේ කියන අයුරින් මේ ආසයෝ උපදිත්ද, හෙතෙම පෘථග්ජන නම් වේ. යම් පෘථග්ජනයෙක් අස්සුතවා, යනාදි නයින් කියන ලද්දේ ද, ඒ පෘථග්ජන තෙම මෙසේ අනුවණින් අනුපායෙන් නොමගින් මෙනෙහි කෙරෙයි. ඒ කෙසේද? **අහොසිනුඛො -පෙ- සො කුහිං ගාමී භවිස්සති** යන මෙයින් කියන ලද්දේ වේද යත් ඕහට යම්සේ **අහොසි නුඛො** යනාදී ක්‍රමයෙන් කියන ලද සොළොස් ආකාර විචිකිච්ඡා තෙමේ උපදීද, හෙතෙම එපරිද්දෙන් අනුවණින් මෙනෙහි කරයි.
එහි **අහොසි නුඛො නනුඛො** යන ශාස්වත ආකාරයද, **අධිච්ච සමුප්පන්න** (=හේතුවක් නොමැතිව හටගත්) ආකාරයද, නිසා අතීතයේ තමාගේ විද්‍යමාන බවද අවිද්‍යමාන බවද, සැක කරයි. කරුණු කිමෙකැයි නොකිය යුතුය. පුහුදුන් තෙම උමතුවෙකු මේ යම් ඒ ආකාරයකින් පවතියි. තවද අයෝනිසෝ මනසිකාරය මෙයට කරුණුය. මෙසේ අයොනිසො මනසිකාරයට කරුණු කිමද යත්, ඒ පෘථග්ජන භවයම හෝ ආර්යයන්ගේ නොදැක්මාදිය හෝයි පෘථජ්ජන තෙම නුවණින් මෙනෙහි කරන්නේ නොවේදැයි නොමෙනෙහි කෙරේයයි කවරෙක් හෝ මෙය කියාද, එහි පෘථජ්ජන භාවය කරුණු නොවෙයි. සද්ධර්ම ශ්‍රවණය කල්‍යාණමිත්‍ර භවාදිය, එහි කරුණු වෙති. මස් මාලු ආදිහු තමාගේ ප්‍රකෘතියෙන් නොම සුවඳ වෙති. සකස් කිරීම හේතුකොටගෙන සුවඳවත් වෙති.
**කිං නුඛො අහොසිං** ජාතිය, ලිංගය, ඉපදීම නිසා ක්‍ෂත්‍රියයෙක් හෝ වීමද, බ්‍රාහ්මණ, වෛශ්‍ය, ශුද්‍ර, ගෘහස්ත ප්‍රවෘජ්ජිත, දිව්‍ය, මනුෂ්‍ය අතුරෙන් එක්තරා එකෙක් හෝ වීමි දැයි සැක කරයි.
**කථං නුඛො**, රූප සටහන් ආකාරය නිසා දීර්ඝ හෝ වීම ද හ්‍රස්ව හෝ වීමද සුදු කළු ප්‍රමාණික අප්‍රමාණිකාදීන්ගේ අතුරෙන් එක්තරා එකෙක් හෝ වීමිදැයි සැක කෙරෙයි. කිසිවෙක් ඊශ්වර නිර්මාණ ආදිය නිසා යැයිද කිනම් කාරණයෙකින් වූයෙම්දැයි හේතුවෙහි සැක කෙරේයයි කියති.
**කිං හුත්‍වා කිං අහොසිං** ජාති ආදිය නිසා ක්‍ෂත්‍රියයෙක් වී හෝ බ්‍රාහ්මණයෙක් වීම්ද, -පෙ- දෙවියෙක් වී හෝ මිනිසෙක් වීමිදැයි තමාගේ පරම්පරාව සැක කරයි. සියලු තන්හිම **අද්ධානං** යනු කාලයට නමකි.
**භවිස්සාමි නුඛො නනුඛො** ශාස්වත ආකාරය ද උචේඡද ආකාරයද නිසා අනාගතයෙහි තමාගේ විද්‍යමාන බවද අවිද්‍යාමාන බවද සැක කරයි. සෙස්සෙහි කී අයුරුමැයි.
**එතරහි වා පච්චුප්පන්නං අද්ධානං** යනු දැන් හෝ පටිසන්ධිය ආදිකොට චුතිය අවසන්කොට ඇති සියලුම වර්තමාන කාලය ගෙන **අජ්ඣත්තං කථං කථි හොති** යනු තමාගේ ස්කන්ධයන්හි විචිකිච්ඡා ඇතේ වෙයි. **අහං නු ඛොස්මි** තමාගේ විද්‍යමාන බව සැක කෙරෙයි.
මේ (තමාගේ විද්‍යමාන බව සැක කිරීම) යෝග්‍ය වේද, යත් යෝග්‍ය වෙයි. අයුතුයයි මෙහිලා සිතීම කිම. යලිදු මෙහි මේ වස්තුව ගෙනහැර දක්වති. සුළු මවගේ පුතා හිස මුඩු කර ඇත. මහ මවගේ පුතුගේ හිස මුඩුකර නැත. ඒ පුත්‍රයා නිදන කල හිස මුඩු කළේය. හෙතෙම නැගිට මම සුලු මවගේ පුතු වෙම්දෝ හෝයි සිතීය. මම වෙම්දෝ හෝයි යන සැකය ද මෙබඳු වෙයි.
**නොනු ඛො ස්මි** යනුවෙන් තමාගේ නැති බව (අවිද්‍යමාන බව) සැක කෙරෙයි. එහිදු මෙම වස්තුව එයි. එක් මසුන් අල්ලන්නෙක් දියෙහි බොහෝ වේලාවක් සිටි බැවින් සීතල වූ තම කලවට මසෙකැයි සිතා ගැසීය. අනෙකෙක් සොහොනක් සමීපයේ කෙතක් රකින්නේ බියපත්ව හැකිලී නිදාගත්තේය. හෙතෙම පිබිද තමාගේ දෙදන යකුන් දෙදෙනෙකැයි සිතා ඊට පහර දුනි. මම නොවෙම්දෝ හෝයි යන සැකය මෙබඳුය.
**කිං නු ඛො**, ක්‍ෂත්‍රියයෙක්ම තම ක්‍ෂත්‍රිය බව සැක කෙරෙයි. සෙස්සෙහි ද මේ ක්‍රමයමැයි. දෙවි වූයේ දෙවි බව නොදක්නෙක් නම් නැති. එසේ වුවත් මම රූපී දෙවියෙක් දෝ හෝ අරූපී දෙවියෙක් දෝ හෝ යනාදි ක්‍රමයෙන් සැක කෙරෙයි.
ක්‍ෂත්‍රිය ආදීහු කුමක් හෙයින් නොදනීද යත් ඔවුන් එම කුලයෙහි ඉපදීම ප්‍රත්‍යක්‍ෂ නො වන්නීය. ගිහියෝද, පෙතලි රූ ආදිය ප්‍රවෘජිතයෙමී යන සංඥා ඇති වෙති. පැවිද්දෝ ද මගේ කර්මය කෝප්‍ය වීදෝහෝයි ආදි නයින් ගෘහස්ත සංඥා ඇත්තාහු වෙත්. මිනිස්සුද රජවරුන් මෙන් තමා කෙරෙහි දෙවියා යන සංඥා ඇත්තාහු වෙති.
**කථං නු ඛොස්මි** යනු කී නයමැයි. හුදෙක් මෙහි අභ්‍යන්තරයෙහි ජීවයක් ඇතැයි ගෙන ඒ ජීවයාගේ පිහිටීම ආකාරය ඇසුරුකොට දිගු වෙම්ද, කෙටි වෙම්ද, හතරැස්, සයස්, අටැස්, සොළොසැස් ආදීන් අතුරෙන් එක්තරා ආකාරයකින් වෙම්දෝ හෝයි, සැක කෙරේයයි දතයුතුයි. දැන් පවත්නා සිරුරෙහි ආකාරය නොදක්නෙක් නම් නැත්තේමය.
**කුතො ආගතො සොකුහිං ගාමි භවිස්සති** යනු ආත්ම භාවයාගේ එන, යන ස්ථානය සැක කරයි.
මෙසේ සොලොස් වැදෑරුම් විචිකිච්ඡාව දක්වා මෙසේ මේ විචිකිච්ඡා ශීර්ෂයෙන් යම් දිට්ඨි ආශ්‍රවයක් දක්වන්නට මෙම දේශනාව පටන් ගන්නා ලද්දේ ද, එය දක්වන සේක්, **තස්ස එවං අයොනිසො මනසිකරොතො ජනනං දිට්ඨිනං** යනාදිය වදාළහ. ඒ පුද්ගලයාට යම්සේ විචිකිච්ඡාව උපදීද, ඒ අයුරින්ම නුවණින් මෙනෙහි කරන්නහුට විචිකිච්ඡාව සහිත ඒ අයෝනිසො මනසිකාරයම දැඩි බවට ගිය හෙයින් සවැදෑරුම් දිට්ඨීන් අතුරෙන් එක්තරා දිට්ඨියක් උපදීයයි කියන ලද්දේ වෙයි.
එහි සියලු පදයන්හි වා ශබ්දය තෙම විකල්පාර්ථයි. මෙසේ හෝ දෘෂ්ටිය උපදීයයි කියන ලද්දේ වෙයි.
**අත්‍ථි මෙ අත්තා** මෙහිදී සියලු කල්හි සස්සත දිට්ඨිය තමා තුළ හැමකල් ඇති බව පිළිගනියි. **සච්චතො, ථෙතතො,** සත්‍ය වශයෙන්, ස්ථිර වශයෙන්, මෙය සත්‍යයයි දැඩි ලෙස කියන ලද්දේ වෙයි.
**නත්‍ථි මෙ අත්තා** මේ උච්ඡේද දෘෂ්ටියයි. විද්‍යමාන සත්ත්වයාගේ ඒ ඒ තන්හි විභව තණ්හාවෙන් ගැනීම සිදුවන හෙයිනි. නැතහොත් පළමු දක්වන ලද තුන්කල්හිම ඇතැයි ගන්නහුට ශාස්වත දිට්ඨිය වේ. වර්තමාන කාලය පමණක් ඇතැයි ගන්නහුට උචේඡද දිට්ඨිය ඇති වේ. පසුව දක්වන ලද අතීත අනාගත කාලයන්හි නැතැයි ගන්නහුට “අලුකෙළවරකොට අග්නීහු වෙත් යයි’ දෘෂ්ටි ගත්තවුන්ට මෙන් උච්ඡේද දෘෂ්ටිය ඇතිවේ. අතීතයෙහි නැතැයි ගන්නා කල්හි අධිච්ච සමුප්පන්න දෘෂ්ටිකයාට මෙන් සස්සත දිට්ඨිය වේ.
**අත්තනාව අත්තානං සඤ්ජානාමි සඤ්ඤා** ඛන්ධායාගේ ප්‍රධානත්වයෙන් ඛන්ධයන් ආත්මයයි ගෙන සඤ්ඤා බන්ධයෙන් අවශේෂ බන්ධයන් දැනගන්නහුට මේ ආත්මයෙන්, මේ ආත්මය, දනිමියි යන දෘෂ්ටිය ඇතිවේ. **අත්තාව අනත්තානං සඤ්ඤා** ඛන්ධ ආත්මයයි ගෙන ඉතිරි සතරම අනාත්මයයි ගෙන සඤ්ඤාවෙන් ඔවුන් දැනගන්නහුට මෙවැනි දෘෂ්ටියක් ඇතිවෙයි.
**අනත්තනාව අත්තානං** සඤ්ඤාක්ඛන්‍ධය අනාත්ම යයි ද ඉතිරි සතර ඛන්ධයන් ආත්ම යයි ගෙන සඤ්ඤාවෙන් ඒ ඛන්ධයන් දැනගන්නහුට මෙබඳු දිට්ඨියක් වෙයි. මේ සියල්ලෝම ශාස්වත උච්ඡේද දෘෂ්ටීහු වෙති.
**වයො වදෙය්‍ය** යනාදියද ශාස්වත දිටඨියාගේ බැසගැනීම් ආකාරයෝය. එහි කියානුයි වදො යනු වේ. වක් කර්මය කරන ලද්දේ යයි කියන ලද්දේ වෙයි. විඳිනුයි වෙදෙය්‍ය නම් වේ. දනීයයිද අනුභව කෙරේ යයි ද කියන ලද්දේ වෙයි. කුමක් විඳීද යත් ඒ ඒ තන්හි කුසලාකුසල කර්මයන්ගේ විපාක විඳියි. **තත්‍ර තත්‍ර** යනු ඒ ඒ යෝනි-ගති-ඨීති-නිවාස නිකාය යන්හි නොහොත් අරමුණුවල **නිච්චො**, ඉපදීම් විනාශවීම් රහිත වූයේ. **ධුවො** ථීර වූයේ, සාර වූයේ. **සස්සතො** සියලු කල්හි පවත්නේ. **සස්සතො** යනු සර්වකාලිකයි. **අවිපරිණාම ධම්මො** යනු තමාගේ ප්‍රකෘති භාවය අත්නොහරින, ස්වභාව ඇත්තේ බොහොඩෙකු (කටුස්සෙකු) මෙන් නානාප්‍රකාර බවට නො පැමිණේ යනුයි. **සස්සති සමං** යනු චන්‍ද-සුරිය-සමුද්ද-මහාපඨවි පර්වතයෝ ලෝකව්‍යවහාර වශයෙන් සස්සතයෝ යයි කියනු ලබත්. සස්සතිකයන් හා සමාන වූයේ **සස්සති සම** නම් වේ. සස්සතිකයෝ යම්තාක් වෙත්ද, ඒතාක් එසේම සිටීයයි ගන්නහුට මෙපරිද්දෙන් දෘෂ්ටීහු වෙති.
**ඉදං වුච්චති භික්ඛවෙ දිට්ඨිගතං** යනාදී තන්හි **ඉදං** යනු දැන් කිය යුත්තහුගේ ප්‍රත්‍යක්‍ෂයෙන් දැක්වීමයි. දිට්ඨිගතයන් සම්බන්ධයෙන් මේ කියන ලදී. දිට්ඨි සම්බන්ධයෙන් නොකියන ලදී. මෙහි දෘෂ්ටියම දෘෂ්ටිගත නමි. **ගූථගතං** යනු මෙහි නැතහොත් දෘෂ්ටීන්හි ගියා වූ මේ දර්ශනය දෙසැට දෘෂ්ටියෙහි ඇතුලත් වන බැවින්ද දෘෂ්ටිගත නම් වෙයි.
මේ වනාහි **අත්‍ථි මෙ අත්තා **යනාදී වූ මෙය දිට්ඨියට ගමන් මාත්‍රයක්ම වෙයි. මෙහි ආත්ම වූ හෝ නිත්‍ය වූ හෝ කිසිවක් නැතැයි කියන ලද වෙයි.
මෙම දෘෂ්ටි තොමෝ දුකසේ නික්ම යා යුතුය යන අරුතින් **දිට්ඨි ගහන** නම් වේ. දුකසේ ඉක්මවිය යුතුය යන අරුතින් ද ප්‍රතිභය සහිත යන අරුතින් ද දිට්ඨි **කන්තාර** නම් වේ. **දුබ්භික්ඛ **කන්තාරවාළ කන්තාර ආදිය මෙනි. සම්‍යග් දෘෂ්ටිය විනිවිද යන අරුතින් ද ඊට විරුද්ධ වූ අරුතින් ද දිට්ඨි **විසූක** නම් වේ. කලෙක උච්ඡෙද දිට්ඨි ගැනීමෙන් ද කලෙක ශාස්වත දිට්ඨි ගැනීමෙන් ද ප්‍රතිවිරුද්ධ කම්පනයක් ඇත්තේනුයි. දිට්ඨි **විප්ඵන්‍දිත** නම් වේ. බන්‍ධනාර්ථයෙන් (මෙම දිට්ඨීහු) **සංයෝජන** නම් වේ. එබැවින් වදාළහ. **දිට්ඨි** ගහනං දිට්ඨි සංයෝජනං යනුවෙන්.
දැන් මෙම දෘෂ්ටීන්ගේ බන්‍ධනාර්ථය දක්වන සේක. **දිට්ඨි සංයෝජන සංයුත්තො** යනාදිය වදාළහ. ඒ දේශනාවගේ මේ කෙටි අදහසයි. දිට්ඨි සංයෝජනයෙන් බැඳුනු පුහුදුන් තෙමේ ජාති ආදීන්ගෙන් නොමිදුනේ වෙයි. බොහෝ කීමෙන් කිම, සියලු සසර දුකින්ම නොමිදුනේ වෙයි.
මෙසේ සවැදෑරුම් දිටඨි ආසව දක්වා යම් හෙයකින් සීලබ්බත පරමාසය කාමාසව වශයෙන් දක්වන ලද්දේ වෙයි ද, කම්සැපය පිණිස භව සැපයද භව විසුද්ධිය පිණිස අවිද්‍යාවෙන් මඩනා ලද, මේ ශාසනයෙන් බාහිර වූ මහණ බමුණෝ ශීලව්‍රතයනුත් පරාමර්ශනය කෙරෙත් ද, එහෙයින් එය නොදක්වා දෘෂ්ටි ග්‍රහණයෙන් හෝ සීලබ්බත පරාමාසය නොදක්වාම, යම් පුද්ගලයෙක් දස්සනයෙන් දුරුකළ යුතු ආසවයන් ප්‍රහාණය කෙරේ ද, ඒ පුද්ගලයා දක්වා එම ආශ්‍රවයන්ගේ ප්‍රහාණය දක්වන්ට හෝ, පළමුකොට අයෝනිසෝ මනසිකාරයෙන් යුක්ත වූ පුහුදුන් පුද්ගලයාට ඔවුන්ගේ උත්පත්තිය දක්වා දැන් එයින් විපරීත වූවහුට ප්‍රහාණය දක්වන්ට හෝ **සුතවා ච ඛො භික්ඛවෙ** යනාදිය වදාළහ.
එහි අර්ථය නම් යම්තාක් හෙතෙම මේ දුකයයි පැමිණේ ද, ඒ තාක් යට කියන ලද නයින් ද, කියන ලද්දට විරුද්ධ නයින් ද දතයුතුය. විරුද්ධ ක්‍රමයෙන් ද, සියලු ආකාරයෙන් ද ආර්ය ධර්මයෙහි අකෝවිද, අවිනීත විරුද්ධ යන ලක්‍ෂණයන්ගෙන් මේ ශ්‍රැතවත් ආර්ය ශ්‍රාවක තෙමේ ආර්ය ධර්මයෙහි දක්‍ෂ වූයේ ද, ආර්ය ධර්මයෙහි සුවිනීත වූයේ ද වේ යයි දතයුතුයි. යලිදු ශිඛාප්‍රාප්ත වූ විදර්ශනාවෙහි පටන් ගොත්‍රභූ චිත්තය යම්තාක් ද ඒතාක් ඊට අනුරූප වූ අර්ථයෙන් මේ ආර්යශ්‍රාවක තෙම දතයුතුයි.
**සො ඉදං දුක්ඛන්ති යොනිසො මනසි කරොති **යන ආදියෙහි මේ අර්ථ විස්තරයයි.
මේ චතුසච්ච කම්මට්ඨානික ආර්යශ්‍රාවක තෙම තණ්හාව තොරකොට ඇති, ත්‍රෛභූමක ඛන්‍ධයෝ දුකයැ. තණ්හාව දුක්ඛ සමුදයයැ. ඒ දෙදෙනාගේ නොපැවැත්ම නිරෝධයයැ නිරෝධයට පමුණුවන්නේ මාර්ගයයැ. මෙසේ පළමුකොට ඇදුරන් සමීපයේ උගන්නා ලද, චතුසච්ච කම්මට්ඨාන ඇත්තේ පසුකලෙක විදර්ශනා මගට බැසගන්නා ලද්දේ. මේ ත්‍රෛභූමක ඛන්ධයන් මේ දුකයයි නුවණින් මෙනෙහි කරයි. උපාය මාර්ගයන් සිත්හි එලවීමද කෙරෙයි. ඒ එසේයි. මෙහි සෝවාන් මාර්ගය යම්තාක් ද ඒතාක් මනසිකාර ශීර්ෂයෙන් විදර්ශනා කියන ලදීය. එහි දුකම උපදවන්නා වූ, පහළ කරන්නා වූ යම් තණ්හා කෙනෙක් සමුදය මෙයයි නුවණින් මෙනෙහි කරයි. නිරෝධයට පමුණුවන්නා වූ අරිඅටඟි මග දුක්ඛ නිරෝධගාමිනී ප්‍රතිපදාව යයි නුවණින් මෙනෙහි කරයි. උපායයෙන් මාර්ගයෙන් සිත්හි එලවීමද කෙරෙයි. විදර්ශනාත් කෙරෙයි.
එහි මේ උපාය යයි අභිනිවෙසය නම් සසරෙහි වේ. නිවනෙහි නොමැත. එබැවින් හෙතෙම මේ ශරීරයෙහි පඨවි ධාතුව ඇත. ආපෝ ධාතුව ඇත යනාදි ක්‍රමයෙන් තම සිරුරෙහි සතර මහා භූතයන් ද ඒ අනුසාරයෙන් උපාදා රූපයන් ද පරිග්‍රහණය කොට මේ රූපස්කන්ධය යයි නිශ්චය කෙරෙයි. එය නිශ්චය කරන්නහුට උපන් තදාලම්බන චිත්ත චෛතසික ධර්මයන් මොවුහු සතර අරූප ස්කන්ධයෝ යයි නිශ්චය කෙරෙයි. අනතුරුව මෙම පඤ්චස්කන්ධය දුක යයි නිශ්චය කෙරෙයි. ඔවුහු වනාහි සැකෙවින් නාමයද රූපයදැයි දෙකොටසක්ම වෙති. මේ නාමරූපයද කරුණු සහිත වූ ප්‍රත්‍ය සහිතව උපදියි.
ඒ නාමරූපයට මේ කරුණුයැ. මේ ප්‍රත්‍යයැයි, අවිජ්ජා-භවතණ්හා කම්ම-ආහාර ආදි වූ හේතු ප්‍රත්‍යය ව්‍යවස්ථා කෙරෙයි. අනතුරුව ඒ ප්‍රත්‍යයන්ගේද ප්‍රත්‍ය නිසා හටගත් ධර්මයන්ගේද තමාගේද අවිපරීත වූ තමාගේ ස්වභාව ලක්‍ෂණය පිරිසිඳ දැන, මේ ධර්මයෝ පෙර නොවී, වර්තමානයෙහි වෙත්යයි අනිත්‍ය ලක්‍ෂණයට ආරෝපණය කෙරෙයි. ඉපදීම, නැසීම දෙකින් පීඩිත වූ හෙයින් දුක්ඛයයි දුක්ඛ ලක්‍ෂණයට ආරෝපනය කෙරේ. තමාගේ වශයෙහි නොපවත්නා හෙයින් අනාත්ම යයි අනාත්ම ලක්‍ෂණයට ආරෝපනය කරයි. මෙසේ ත්‍රිලක්‍ෂණයන්ට ආරෝපනය කොට පිළිවෙලින් විදර්ශනා වඩන්නේ සෝවාන් මගට පැමිණෙයි.
එකෙණෙහිම චතුරාර්ය සත්‍යයන් එක ප්‍රතිවේධයෙන්ම ප්‍රතිවේධ කෙරෙයි. එක අභිසමයෙන්ම අභිසමය (අවබෝධ) කෙරෙයි. දුක්ඛ සත්‍යය පරිඤ්ඤාත ප්‍රතිවේධයෙන් ප්‍රතිවේධ කෙරෙයි. සමුදය සත්‍යය ප්‍රහාණ ප්‍රතිවේධයෙන්ද, නිරෝධ සත්‍යය සාක්ෂාත් ක්‍රියා ප්‍රතිවේධයෙන් ද, මාර්ග සත්‍යය භාවනා ප්‍රතිවේධයෙන් ද ප්‍රතිවේධ කරයි.
නැවත දුක්ඛ සත්‍යය පරිඥා අභිසමයෙන් අභිසමය කෙරෙයි. -පෙ- මාර්ග සත්‍යය භාවනා අභිසමයෙන් අභිසමය කෙරෙයි. එතකුදු වුවත් අන්‍යොන්‍ය ඥානයෙන් අභිසමය නොකෙරෙයි. මෙය එක ඥානයෙන්ම නිරෝධය ආරම්මණ වශයෙන් ද සෙසු සත්‍යයන් කෘත්‍ය වශයෙන් ද ප්‍රතිවෙධ කෙරෙයි. අභිසමය කෙරෙයි. ඔහුට එසමයෙහි මෙබඳු හිතක් නොවේමැයි. මම දුක්ඛ සත්‍යය දනිමියි කියා හෝ -පෙ- මාර්ග සත්‍යය වඩමියි කියා හෝයි. නමුත් එක් කරුණක් ඇත. අරමුණුකොට ප්‍රතිවේධ වශයෙන් නිර්වාණ පසක් කරන්නා වූ ම ඔහුට ඒ ප්‍රතිවේධ ඤාණය, දුක්ඛයාගේ පරිඤ්ඤාණ කෘත්‍යය ද සමුදයාගේ ප්‍රහාණ කෘත්‍යය ද මාර්ගයාගේ භාවනා කෘත්‍ය ද කෙරේමැයි. මෙසේ උපායයෙන් නුවණින් මෙනෙහි කරන්නා වූ ඔහුගේ විංසති වස්තුක සක්කාය දිට්ඨියද, අට්ඨාදස වස්තුක විචිකිච්ඡාවද, සීලයෙන් ශුද්ධිය වේයයි ව්‍රතයෙන් ශුද්ධිය වේයයි සීල ව්‍රතයන් පරාමර්ශනය කරන්නා වූ සීලබ්බත පරාමාසය ද යන සංයෝජන තුන ප්‍රහීණ වෙත්යයි කිවයුතුයි.
එහි සතර ආශ්‍රවයන් අතුරෙන්, සක්කාය දිට්ඨි සීලබ්බත පරාමාසයෙන් දිට්ඨි ආශ්‍රවයෙහි සංග්‍රහ කළ හෙයින් ආශ්‍රවයෝ සංයෝජනයෝද වෙති. විචිකිච්ඡාව සංයෝජනම වේ. ආසව නොවෙයි. නැවත, **දස්සනා පහාතබ්බ ආසවා** යන මෙහි ඇතුළත් බැවින් ආසව වෙත් යයි ද කිවයුතු වේ.
**ඉමෙ වුච්චති දස්සනා පහාතබ්බා** යනුවෙන් සක්කාය දිට්ඨි ආදිහු දස්සනා පහාතබ්බ ආසවයෝ වෙත්යයි දක්වමින් වදාළහ. නැතහොත් **ඡන්නං දිට්ඨිනං අඤ්ඤතරා දිට්ඨි උප්පජ්ජන්ති **මෙසේ ස්වරූපයෙන්ම සක්කාය දිට්ඨිය විභාග කරන ලද්දේ ද, ඒ සඳහා වදාළහ. **ඉමෙ වුච්චන්ති භික්ඛවෙ** යනුවෙන්, එයද යම්හෙයකින් සහජාත ප්‍රහාණ කාර්යයන් සමග ප්‍රහීණ වන්නී ද දිට්ඨි ආසව ප්‍රහීණ වන කල්හි ඊට සහජාත වූ හෝ සතර දිට්ඨි සම්පයුක්ත චිත්තයන්හි කාමාසවයද, අවිජ්ජාසවයද ප්‍රහීණ වේද, පහාණ ඒකාර්ථ වූ සතර චිත්තවිප්පයුත්ත චිත්තයන්හි නාග සුපර්නාදි සමෘද්ධිය ප්‍රාර්ථනා කිරිම් වශයෙන් උපදනා වූ භවාසවයද ඒ හාම සම්ප්‍රයුක්ත වූ අවිජ්ජාසවයද, දොම්නස් දෙසිත්හි පාණාතිපාතය ඇතිකරවන්නා වූ අවිජ්ජාසවයදැයි මෙසේ සර්වප්‍රකාරයෙන්ම අවශේෂ ආශ්‍රව තුනම ප්‍රහීණ වෙත්ද, එහෙයින් බහුවචන නිර්දේශය කරන ලදැයි මෙසේද මෙහි අර්ථය දතයුතු. පොරාණයන්ගේ අදහසකි මෙය.
**දස්සනා පහාතබ්බා** යන මෙහි දස්සන නම් සෝතාපත්ති මාර්ගයයි. එමගින් පහකළයුතු යන අර්ථයි. කුමක් හෙයින් සෝවාන්මග දස්සන නම් වේද යත්, පළමුකොට නිවන් දක්නා හෙයිනි. ගෝත්‍රභූ සිත පළමුකොට නිවන් දකින්නේ නොවේද, නොදකින්නේ නොවෙයි. දැක කළයුතු කිස නොකරයි. සංයෝජන ප්‍රහීණ නොවූ හෙයිනි. එහෙයින් පස්සති යයි නොකිය යුතුයි. යම්කිසි තැනක රජු දැකද පඬුරු දී කාර්ය සිද්ධිය නොවූ හෙයින් අදත් රජු නොදක්මියි කියන ගම්වැසි පුරුෂතෙම මෙහි නිදසුන් වෙයි.
මෙසේ දස්සනයෙන් පහාතබ්බ ආශ්‍රවයන් දක්වා දැන් එයින් අනතුරුව උද්දේස කළ සංවරයෙන් ප්‍රහීණ කළයුතු ආසවයන් දක්වන්ට **කතමෙ ච භික්ඛවෙ ආසවා සංවරා පහාතබ්බා යි** වදාළහ. මෙසේ සියලු තන්හි සම්බන්ධය දතයුතුය.
මින් මත්තෙහි අර්ථ මාත්‍රයක් පමණක් වර්ණනා කරන්නෙමු. දර්ශනයෙන්ය, භාවනායෙන් ය යන මේ දෙකින් ප්‍රහීණ නොකළ යුතු ආශ්‍රව කෙනෙක් නැත්තේ නොවේද, නැවත කුමක් හෙයින් වෙන්කොට සංවර ආදිය විසින් ප්‍රහීණ කළයුත්තක් දක්වත්ද යත්? සංවර ආදිය විසින් පූර්ව භාගයෙහි විෂ්කම්භනය කරන ලද ආශ්‍රවයෝ සිව්මගින් මුල් සිඳීමට යෙත්ද එහෙයින් ඒ මාර්ගයන්ට පූර්ව භාගයෙහි මේ පස් අයුරින් විෂ්කම්භන ප්‍රහානය දක්වන සේක මෙසේ වදාළහ. එහෙයින් යම් මේ කියන ලද ප්‍රථම මාර්ගයකුත් වේද, එය දර්ශන මාර්ගයමැයි. මෙවිට භාවනා නාමයෙන් තුන්මග කියනු ලබන්නාහුය. ඒ සියලු මාර්ගයන්ට මෝතොමෝ පූර්වභාග ප්‍රතිපදාව යයි දතයුතුයැ.
එහි **ඉධ** යනු මේ ශාසනයෙහි පටිසංඛා යනු නුවණින් දැන, එහි මේ සංඛා ශබ්දය, ඤාණ කොට්ඨාස, පඤ්ඤත්ති, ගණන යන අර්ථයන්හි දක්නට ලැබේ. ඒ මෙසේය.
**සංඛායෙකං පටිසේවති** යනාදීන්හි ඤාණයෙහි වේ. **පපඤ්ච සඤ්ඤා සංඛා සමුදාචරන්ති** යනාදීන්හි කොට්ඨාස යන අර්ථයෙහි වේ. **න සුකරං සංඛාතුං** යනාදීන්හි ගණනෙහිය. මෙහි වනාහි ඤාණයෙහි දතයුතුය.
**පටිසංඛායොනිසො** යන මෙහි උපායෙන් මාර්ගයෙන් ඤාණයෙන් දැන, ප්‍රත්‍යවෙක්‍ෂා කොට යන අර්ථයි. මෙහිද අසංවරයෙහි ආදිනව දැනීම **යොනිසො පටිසංඛා** යයි දතයුතුයැ. මෙහි දැක්වෙන නුවණින් මෙනෙහි කිරීම **වරං භික්ඛවෙ තත්තාය අයො සලාකාය ආදිත්තා සම්පජ්ජලිතාය සජොනිභූතාය චක්ඛුන්‍ද්‍රිය සම්පලිමට්ඨං නත්‍ථෙව චක්ඛු විඤ්ඤෙය්‍යෙසු රූපෙසු අනුබ්‍යඤ්ජනසො නිමිත්තගාහො** යනාදි ආදිත්ත පරියාය නයින් දතයුතුය. **චක්ඛුන්‍ද්‍රිය සංවර සංවුතො විහරති** මෙහි චක්ඛුවම ඉන්‍ද්‍රිය වූයේ චක්ඛුන්‍ද්‍රිය නම් වේ. සංවරණය කරන හෙයින් සංවර නම් වේ. වසන හෙයින් අසුරන හෙයින් මෙසේ කියන ලද වෙයි. මෙය ‘සතියට’ නමකි. චක්ඛුඉන්‍ද්‍රිය සංවර වූයේ චකබුඉන්‍ද්‍රිය සංවර නම් වේ. **තිත්‍ථකාක ආවාට කච්ඡප, වනමහිස** යනාදීන් මෙනි.
නමුත් එහි කිසිවක් ඇත. චක්ඛුඉන්‍ද්‍රියයේ සංවරයක් හෝ අසංවරයක් හෝ නැත. චක්ඛුප්පසාද රූපය නිසා සිහියක් හෝ මුලා සිහිය හෝ නොම උපදියි. ඉදින් යම්විටක රූපාරම්මණයක් ඇස හමුවට පැමිණේද එවිට භවාංග සිත දෙවරක් ඉපිද නිරුද්ධ වූ කල්හි ක්‍රියා මනෝධාතුව ආවර්ජන කෘත්‍යය කරමින් ඉපිද නිරුද්ධ වෙයි. ඉක්බිති, චක්ඛුවිඤ්ඤාණය දර්ශන කෘත්‍යයද නැවත මනෝධාතුව සම්පටිච්ඡන කෘත්‍යද ඉක්බිති විපාක අහේතුක මනෝ විඤ්ඤාණධාතුව සන්තීරණ කෘත්‍යයද සිද්ධ කරමින් ඉපදී නිරුද්ධ වෙයි. ඊට අනතුරුව ජවනයෝ දික්වෙති.
ඔවුන් අතුරෙහි සංවරයක් හෝ අසංවරයක් හෝ භවාංග සමයෙහි නොමැත. ආවර්ජනාදීන් අතුරෙන් එක්තරා එකක් වන කල්හිද නැත. ජවන මොහොතෙහි ඉදින් දුස්සීල බව හෝ මුලා සිහිය හෝ අඥානය හෝ අක්‍ෂාන්තිය හෝ කුසීත බව හෝ උපදීද, එවිට අසංවරය වෙයි. මෙසේ ජවන මොහොතෙහි වන අසංවරය චක්ඛුන්‍ද්‍රියයෙහි අසංවරය යයි කියනු ලැබේ. කුමක් හෙයින් ද යත් යම්හෙයකින් එම අසංවරය ඇති කල්හි ද්වාරය අගුප්ත වේද, භවාංගයන් ආවර්ජන ආදි වීථි චිත්තයෝත් අගුප්ත වෙත් ද, එහෙයිනි.
කුමක් මෙන්ද යත්, යම්සේ නගරයෙහි දොරටු සතර වැසූ කල්හි කිසිසේත් ඇතුළත ගෙවල් නොවැසුවද සියලු බඩු සුරක්‍ෂිත සුගෝපිත වූවාහු වෙති. නගර ද්වාරයන් වැසූකල්හි සොරුන් ඇතුල්වීමක් නොමැති බැවිනි.
[missing trans] එපරිද්දෙන් ජවන් සිත්වල සීලාදිය උපන් කල්හි ද්වාරයද වසන ලද වෙයි. භවාගය ද ආවර්ජන ආදි වීථි චිත්තයෝ ද වසන ලද වෙති. එහෙයින් ජවන ක්‍ෂණයෙහි උපදින චක්ඛුඉන්‍ද්‍රිය සංවරයයි කියන ලදී. මෙහි ද සති සංවරය අදහස් කරන ලදැයි දතයුතුය. චක්ඛු ඉන්‍ද්‍රිය සංවරයෙන් සංවර වූයේ **චක්ඛු ඉන්‍ද්‍රිය සංවර සංවුත** නම් වේ. චක්ඛු ඉන්‍ද්‍රියාගේ සංවරයට පැමිණියේ යයි කියන ලද්දේ වෙයි. **පාතිමොක්ඛ සංවර සංවුතො** යන මේ පදයට විභංගයෙහි **ඉමිනා පාතිමොක්ඛ සංවර සංවරෙන උපෙතො හොති -පෙ- සමන්නාගතො** යයි වදාරණ ලදී. එය එක්තැන්කොට චක්ඛු ඉන්‍ද්‍රියයාගේ සංවරයෙන් සංවර වූයේ චක්ඛුන්‍ද්‍රිය සංවර සංවුත නමැයි මෙසේ අර්ථ දතයුතු වේ.
නැතහොත් සංවර කළේනුයි සංවුත නමි. වැසුනේ යයි ද ඇහුරුනේ යයි ද කියන ලද්දේ වෙයි. මෙහි දු මෙම අර්ථයම අතිශයින් සුන්දර වූයේ වෙයි. එය එසේමැයි. **චක්ඛුඉන්‍ද්‍රිය සංවර අසංවුතස්ස විහරතො සංවුතස්ස විහරතො** යන මේ පදයන්හි මේ අර්ථයම දක්නා ලැබේ.
**විහරති** යනු මෙසේ චක්ඛු ඉන්‍ද්‍රිය සංවරයෙන් සංවර වූයේ යම්කිසි ඉරියාපථ විහරණයකින් වාසය කෙරෙයි. **යං භිස්ස** යන ආදියෙහි යම් චක්ඛු ඉන්‍ද්‍රිය සංවරයෙන් අසංවර වූයේ, නොවසා නොපියා වාසය කරන්නා වූ ඒ මහණහට යයි මෙසේ අරුත් දතයුතු වේ. නැතහොත් **යෙ** කාරයට **යං** ආදේශයයි. හි කාරය පද පූරණ අර්ථයෙහිය. [**යෙ අස්ස** යම් ආශ්‍රවයෙක් තුමු වන්නීද, ඕහට යන අර්ථයි.]
**උප්පජ්ජෙය්‍යුං** උපදින්නාහු නම් **ආසවා විඝාත පරිළාහා** යනු සතර ආකාර ආශ්‍රවයෝ ද අන්‍ය වූ විවිධ වූ පීඩාකාරි වූ කෙලෙස් පරිදාහයෝ ද නොහොත් විපාක පරිදාහයෝ ද උපදින්නාහුය. චක්ඛුද්වාරයෙහි අපාථයට පැමිණියා වූ ඉටු අරමුණු කාමාස්වාද වශයෙන් ආස්වාද කරන්නහුට සතුටු වන්නාහුට කාමාසව උපදී. මෙවැනි ඉටු අරමුණ අන්‍ය වූ සුගති භවයක් ලබන්නෙමියි භව ප්‍රාර්ථනාවෙන් එය ආස්වාද කරන්නහුට භවාශ්‍රව උපදියි. සත්ත්වයා කියා හෝ සත්ත්වයාගේ කියා හෝ ගන්නහුට දිට්ඨි ආශ්‍රව උපදී. සියල්ලන් සමගම සහජාත වූ නොදැනීම අවිජ්ජාසමයයි. මෙසේ සතරවැදෑරුම් ආශ්‍රවයෝම උපදිත්. ඔවුන් හා සම්පයුත්ත වූ අන්‍ය ක්ලේශයෝ විඝාත පරිලාහ නැතහොත් මත්තෙහි ඔවුන්ගේ විපාකයෝ ද විඝාත පරිලාහ නම් වෙති. ඔවුහුද අසංවරවර වාසය කරන්නහුටම උපදින්නාහු යයි කියනු ලැබෙති.
**එවං සතෙ,** යනු **එවං අස්ස තෙ** මෙසේ ඕ හට ඒ ආසවයෝ, මෙසේ මේ උපායෙන් නොවෙති. අන් පරිද්දෙකින්ද නොවේ යයි කියන ලද්දේ වෙයි. **පටිසංඛායොනිසො සොතින්‍ද්‍රිය සංවර සංවුතො** යනාදීන්හිද මේ ක්‍රමයමැයි.
**ඉමෙ වුවති ආසවා සංවරා පහාතබ්බා** මේ සදොරෙහි එකක හතර හතර බැගින් ඇතිවන්නා වූ සුවිසි ආශ්‍රව ධර්මයෝ සංවරයෙන් පහාතබ්බයෝ වෙති. මේ සියලු තන්හිම සති සංවරයම සංවරයයි දතයුතුයැ.
**පටිසංඛායොනිසො චීවරං** ආදි තන්හි යමක් කිවයුතු ද ඒ සියල්ල විසුද්ධි මාර්ගයෙහි සීලකථාවෙහි කියන ලද්දේ වෙයි. **යං හිස්ස** යනු යම් චීවරයක් හෝ පිණ්ඩපාතාදීන් අතුරෙන් එක් ප්‍රත්‍යයක් හෝ සේවනය කරන්නහුට අප්පටිසේවතො, මෙසේ නුවණින් සේවනය නොකරන්නහුට සෙස්ස කී අයුරුමැයි. හුදෙක් මෙහි නොලත් චීවර ආදිය ප්‍රාර්ථනා කරන්නහුටද ලත් චීවර ආශ්වාදනය කරන්නහුට ද කාමාසවයාගේ හටගැනීම දතයුතුයැ.
මෙබඳු අ්‍ය වූ (තමා ඇලුනු) භවයෙහි, සුගති භවයෙහි ලබන්නෙමැයි භව ප්‍රාර්ථනාවගේ ආස්වාද වශයෙන් භවාසවයාගේ ද, ඇතිවීම දතයුතුයි. මම ලබමියි කියා හෝ නොලබමියි කියා හෝ, මේ මගේ යයි කියා හෝ ආත්ම සංඥාව අත්නොහරින්නා වූ දිට්ඨි ආශ්‍රවයාගේ උපත දතයුතුයි. සියල්ලන් හා සමග සහජාත වූයේ අවිජ්ජා ආශ්‍රවයයි. මේ සතර ආශ්‍රවයන්ගේ උත්පත්ති විපාක පරිලාහයෝ ද නව වේදනෝත්පාදයෙන්ම දතයුත්තාහුය.
**ඉමෙ වුච්චන්ති භික්ඛවෙ ආසවා පටිසෙවනා පහාතබ්බා** යනු එක එක ප්‍රත්‍යයෙහි සතරක් කොට මේ සොළොස් ආශ්‍රවයෝ ඤාණසංවර නම් වූ ප්‍රත්‍යවේක්ෂා පටිසේවනයෙන් පහකළ යුත්තාහු යයි කියනු ලබති.
**පටිසංඛා යොනිසො ඛමො හොති, සීතස්ස** යන උපාය මාර්ගයෙන් ප්‍රත්‍යවේක්ෂා කොට සීත ඉවසයි. අවීර පුරුෂයෙකු (වීර ගතියක් නොමැති) මෙන් මද පමණ වූ ද සීතෙන් නොසැලෙයි. කම්පා නොවෙයි. කමටහන් මෙනෙහි කෙරෙයි.
ලෝමසනාග තෙරුන් වහන්සේ මෙන් අනල්ප වු සීතලෙන් පහස ලද්දේ නොසැලෙයි. කම්පා නොවෙයි. කමටහනම මෙනෙහි කරයි. තෙරුන් වහන්සේ වනාහි සෑගිරියෙහි පුවගු ගුහාවෙහි පධන් වීර්යය කරන්නේ අන්තරට්ඨකෙ හිමපාත සමයෙහි, (නවම් මැදින් දෙමස අතර අටදවස, හිමවැටෙන සමය) මේ කාලය තුළ ලෝකාන්තරික නරකයෙහි සීතල ප්‍රත්‍යවෙක්‍ෂා කොට කමටහන නොහරිමින්ම එළිමහනේ කල්යැවූ සේක. උෂ්ණ කාලය පිළිබඳවද අරුත් යෙදීම දතයුතුය.
යම් මහණ කෙනෙක් වැඩිතරම් වූත් උණුසුම ඉවසාද ඒ **ලෝමස නාග තෙරුන්** මෙන්ම මේ මහණ තෙමේද උණුසුම ඉවසන්නේ, යයි දතයුතුයැ. තෙරුන් වහන්සේ ග්‍රීෂ්ම කාලයෙහි එසේම පසුබත් කාලයෙහි, බාහිර සක්මනක කමටහන් කරමින් හුන්හ. උන්වහන්සේගේ දෙකිසිල්ලෙන් ඩහදිය මිදෙත්. එවිට උන්වහන්සේගේ අතවැසි තෙමේ මෙසේ කීය. ස්වාමීනි, මෙහි හුන මැනවි. මේ අවකාශය සිසිලය.
තෙරුන් වහන්සේ ඇවැත්නි, උණුසුම් බියෙන්ම මෙහි හුන්නේ නොවෙමි. අවීචිමහ නරකය ප්‍රත්‍යවෙක්‍ෂා කරමින් හුන්නාහු මිස උණ්හං යන මෙහිද වහ්නි සන්තාපයම දතයුතුය. සූර්ය සන්තාපයාගේ වශයෙන් මේ වස්තුව කියන ලදී.
යමෙක් දෙතුන්වාරයක් ආහාරපාන නොලබන්නේ ද නොදත් කෙළවර ඇති සසරෙහි තමාගේ තම ප්‍රේත විෂයෙහි උපත ප්‍රත්‍යවෙක්‍ෂා කොට කම්පා නොවී කමටහන අත්නොහරින්නේමය. අධික වැසි, මැසි මදුරු වාත අව් පහසින් පහස ලබන්නේ ද තමාගේ තිරිසන් යෝනියෙහි උපත් ප්‍රත්‍යවෙක්‍ෂා කොට කම්පා නොවී කර්මස්ථානය අත් නොහරින්නේමය. සර්ප ජාතින්ගේ පහස ලදුයේ ද නොදත් කෙළවර ඇති සසරෙහි සිංහ ව්‍යාඝ්‍රයන්ගේ මුඛයෙහි නොයෙක් වර පෙර වැටුනු විරූ බව ප්‍රත්‍යවෙක්‍ෂා කොට නොවෙව්ලමින් කමටහන නොහරනේම වේද, පධානිය තෙරුන් මෙන් මේ මහණ තෙම බඩසාදුක -පෙ- සර්ප ජාතීන්ගේ ස්පර්ශය යන මේවා ඉවසන්නේ මේයයි දතයුතුයැ..
ඛණ්ඩසේල වෙහෙරෙහි කණිකාර ප්‍රධාන ඝරයෙහි අරියවංස සූත්‍රය ශ්‍රවණය කරන්නා වූ තෙරුන්ව ඝෝර විෂ ඇති සර්පයෙක් දෂ්ට කළේය. තෙරුන් වහන්සේ එය දැනද පහන් සිත් ඇතිව ධර්මයම අසති. තෙරුන් වහන්සේ උපසම්පදා මණ්ඩලය ආදිකොට (උපසම්පදා අවස්ථාවේ සිට සීලය ප්‍රත්‍යවෙක්‍ෂා කොට පිරිසිදු සිල් ඇත්තෙක් වෙම් යයි, ප්‍රීතිය ඉපද වූහ. ප්‍රීතිය ඉපදීම සමගම විෂ නැවතී පෘථුවියට පිවිසියේය. තෙරුන් වහන්සේ එහිදීම සිතෙහි එකඟ බව ලැබ විදසුන් වඩා රහත් බවට පැමිණි සේක.
යමෙක් ආක්‍රෝශ වශයෙන් නපුරුකොට කියන ලද බැවින්ම නපුරු බවට පැමිණියා වූ අන්තිම වස්තුවෙන් කරනු ලබන චෝදනාත් අසා ක්‍ෂාන්ති ගුණයම ප්‍රත්‍යවෙක්‍ෂා කොට කම්පා නොවේ ද දීඝභාණක අභය තෙරුන් මෙන් මේ තෙමේ නපුරුකොට කියන ලද්දා වූ, එහෙයින්ම නපුරු බවට පැමිණියා වූ වචනයන් ඉවසන්නේ වේයයි දතයුතුයැ.
මෙම තෙරුන්වහන්සේ වූ කලී ප්‍රත්‍ය සන්තෝෂයෙහි ද භාවනාවෙහි ද ඇලුණු බැවින් මහා අරියවංස ප්‍රතිපදාව වදාළහ. මාගම සියලු ජනතෙම පැමිණියේය. තෙරුන් වහන්සේට මහත් සත්කාර උපනි. එක්තරා මහතෙර කෙනෙක් මෙය ඉවසන්ට නොහැකිව දීඝභාණක තෙමේ අරියවංසය කියන්නේමැයි මුළු රාත්‍රියෙහිම කෝළාහල කෙරෙයි යනාදීන් ආක්‍රෝෂ කළේය. නැවත දෙදෙනා වහන්සේම තම තමන්ගේ විහාරවලට යන්නාහු ගව්වක් පමණ එක මගින්ම ගියාහුය. මුළු ගව්ව තුළම හෙතෙම දීඝභාණක තෙරුන්ට ආක්‍රෝෂ කළේමය. යම් තැනකදී විහාර ද්වාරයට යන්නා වූ මාර්ගය බෙදේ ද එහි සිට දීඝභාණ ස්ථවිරයන් වහන්සේ ඒ මහලු තෙරුන් වැඳ මේ ඔබගේ මාර්ගයයි කීහ. හෙතෙම නොඇසුණාක් මෙන් ගියේය. තෙරුන් වහන්සේ ද විහාරයට ගොස් පා සෝදා වැඩ හුන්හ. එසේ වැඩහුන් තෙරුන් වහන්සේට අතවැසිතෙම කිම ස්වාමීනි, මුළු ගව්වක් තැන් පරිභව කරන්නහුට කිසිවක් නොකීවාහුද? තෙරුන් වහන්සේ, ඇවැත්නි ඉවසීම මට බරෙක් නොවේ. එක් පියවරෙක්හිදු කමටහනින් වෙන් වීමක් නොදකිමියි කීහ. මෙහි වචනයම **වචනපථය** යයි දතයුතු ය.
ඉවසීමට දුෂ්කර අර්ථයෙන්, දුක් වූ බහලාර්ථයෙන්, තියුණු වූ පරුෂාර්ථයෙන්, ක්‍රෑර වූ තියුණු අර්ථයෙන්, කටුක වූ අස්සාද විරහිත අර්ථයෙන් මධුර නොවූ කැමැත්තක් නොමැති හෙයින් අමනාප වූ, ප්‍රාණහරණාර්ථයෙන් ප්‍රාණහර වූ උපන්නා වූ ශාරීරික වේදනාවන් ඉවසන්නේම වේද, කම්පා නොවේද, **චිත්තල පබ්බත වාසී පධානිය තෙර** මෙබඳු ස්වභාව ඇත්තේ වේ. මෙතෙම චිත්තල පබ්බතවාසි පධානිය තෙර මෙන් උපන්නා වූ -පෙ- ඉවසන ස්වභාව ඇත්තේ යයි දතයුත්තේය.
රාත්‍රී කාලයේ පධන් වීර්යයෙන් කල්යවා සිටි තෙරුන් වහන්සේට උදරාබාධයක් හටගත්තේය. උන්වහන්සේට එය ඉවසිය නොහැක්කේ එහාට මෙහාට පෙරලෙති. එසේ පෙරලෙන්නා වූ උන්වහන්සේට සක්මන්පස සිටියා වූ පිණ්ඩපාතිය ස්ථවිරයන් වහන්සේ මෙසේ කීහ. ඇවැත්නි, ප්‍රවෘජ්ජිත නම් ඉවසනසුළු වේයයි. මැනව වහන්සයි නිශ්චලව සයනය කළහ. වාතය තෙම නැබ පටන් ලය තෙක් පැලීය. වේදනාව විෂ්කම්භනය කොට විදර්ශනා වඩන්නාහු මොහොතකින් අනාගාමීව පිරිනිවන්පෑ සේක.
**යං හිස්ස **යනු සීතාදීන් අතුරෙන් යම්කිසි එක ධර්මයකුදු ඕහට **අනධිවාසයතො** අධිවාසනය නොකරන්නහුට, නොඉවසන්නහුට, සෙස්ස කී නය මැයි.
මෙහි දී ආශ්‍රවයන්ගේ උපත මෙසේ දතයුතුයැ. සීත ස්පර්ශ වූවහුට උෂ්ණය පතන්නේ කාමාසවය උපදී. සියලු තන්හි මෙසේය. අපට සම්පත්ති භවයෙහි, සුගති භවයෙහි සීත හෝ උෂ්ණය නැතැයි භවය පතන්නහුට භවාසවය උපදී. මගේ සීතය උණුසුමයයි ගන්නහුට දිටඨි ආශ්‍රවය ඇතිවෙයි. සියල්ලන් හා සම්ප්‍රයුක්ත අවිජ්ජාසවය ද උපදී යයි
**ඉමෙ වුච්චන්ති -පෙ- අධිවාසනා පහාතබ්බා **යනු මේ ශීතාදීන් අතුරෙන් එකක හතර බැගින් වූ නොයෙක් ආශ්‍රවයෝ **ඛන්ති **සංවර නම් වූ අධිවාසනයෙන් දුරු කටයුත්තේ යයි කියනු ලැබෙත් යයි යන අර්ථයි. මෙසේ මේ **ඛන්ති **තොමෝ ‘සීත’ ආදී ධර්මයන් ඉවසා ද, තමා මතුවෙහි ආරෝපණය කොට වාසය කරන්නේම වේද, නොඉවසන්නේ, ආසවාද නොකරන්නේ වේද, එහෙයින් **අධිවාසනා** යයි කියනු ලබන බව දත යුතුය.
**පටිසංඛා යොනිසො චණ්ඩං හත්‍ථිං පරිවජ්ජෙති** යනු මම පැවිද්දෙක් වෙමි. නපුරු වූ ඇතුන් සමීපයෙහි නොසිටිය යුතුයි. ඒ හේතුවෙන් මරණයත් මරණයට සමාන දුකකුත් වන්නේ ද, මෙසේ උපායෙන් මාර්ගයෙන් ප්‍රත්‍යවේක්‍ෂා කොට නපුරු වූ ඇතාගෙන් වෙන්වේද, නික්ම යේද, සියලු තන්හි මෙම ක්‍රමය මැයි. **චණ්ඩං **නපුරු නොහික්මුණු යයි කියන ලද්දේ වෙයි. **ඛාණු** යනු කිහිරි කණු ආදිය. **කණ්ටකාධානං** කටු පිහිටි තැන්, යම්තැනක කටු පිහිටියේ වෙයිද ඒ අවකාශයයි කියන ලද වෙයි. **සොබ්භං** යනු හැම පසින්ම ඉවුරු බිඳී ඇති, **පපාතං** යනු එක පසකින් බුන් ඉවුරු ඇති. **චන්‍දනිකං,** ඉඳුල් වතුර ගැබ්මල ආදිය දමන තැන. **ඔලිගල්ලං** ඒ මඩ ආදියම ගලාබස්නා තැන. එහි දනක් පමණ අශූචියෙන් පිරුනේ වෙයි. මේ දෙතැනම අමනුෂ්‍යයන්ගෙන් දූෂිත වූවාහු වෙති. **අනාසන** මෙහි නොසුදුසු අසුන අනාසන නම් වෙති. එය අර්ථ වශයෙන් අනියත ආපත්තියට වස්තු වූ රහසිගත වැසුනු ආයතනයයි දත යුතුයැ. **අගොචරො, **මෙහි නොසුදුසු ගෝචරය අගෝචර නම් වේ. එය ‘වෙසිය’ ආදී භේද වශයෙන් පස්ආකාර වේ. **පාපකෙ මිත්තෙ** යනු ලාමක වූ දුශ්ශීල වූ මිත්‍ර ප්‍රතිරූපක වූ අමිත්‍රයෝයි. **භනජතං **සේවනය කරන්නහු. **විඤ්ඤූ බ්‍රහ්මචාරී** පණ්ඩිත වූ බුද්ධිසම්පන්න වූ සබ්‍රහ්මචාරීහුය. මේ භික්‍ෂූන්ට විශිෂ්ට නමකි. ඒ භික්‍ෂූහු එකකර්මය, එකුද්දේසය සමානව හැසිරෙත්නුයි සබ්‍රහ්මචාරීයයි කියනු ලැබෙත්. **පාපකෙ ඨානෙසු** ලාමක තැන්වල, **ඔකප්පෙය්‍යුං **යනු ඒකාන්තයෙන් මේ ආයුෂ්මත් තෙම කළේයයි හෝ කරන්නේ යයි හෝ අදහන්නාහු ද, නිගමනයකට පැමිණෙන්නාහුද වෙති.
**යං හිස්ස** යනු හස්ති ආදීන් අතුරෙන් යම්කිසි එකෙකු වේද, ඕහට, සෙස්ස කීනය මැයි. මෙහි ආසවයන්ගේ උපත මෙසේ දතයුත්තේය. හත්‍ථි ආදීන් හේතුකොට දුකින් පෙලුනහුගේ සැප ප්‍රාර්ථනා කරන්නේ කාමාසව උපදී. අපට සම්පත්ති භවයෙහි සුගති භවයෙහි මෙබඳු දුකක් නැතැයි භවය ප්‍රාර්ථනා කරන්නහුට භවාසවයද, මා ඇතෙක් මඩී, මා ඇතෙක් මඩී යයි ගැනීම දිට්ඨි ආසවයයි. සියල්ලන් සමග සම්පයුක්ත වූයේ අවිජ්ජාසව වේයයි
**ඉමෙ වුච්චන්ති -පෙ- පරිවජ්ජනා පහාතබ්බා** යන මේ ඇත් ආදීන් අතුරෙන් එකක් එකක් පාසා සතර සතර බැගින් නොයෙක් ආසවයෝ මේ සීල සංවර නම් වූ පරිවජ්ජනයෙන් පහකළ යුත්තාහු යයි කියන ලද්දාහු වෙත් යයි දතයුත්තේය.
**පටිසංඛායොනිසො උප්පන්නං කාමවිතක්කං නාධිවාසෙති** මේ කරුණින් ද මේ විතර්කය අකුසලය. මේ කරුණින් දුක්ඛ විපාකය. එය වනාහි තමහට දුක් පිණිස පවතී යයි මේ ක්‍රමයෙන් නුවණින් කාම විතක්කයෝ ආදීනව ප්‍රත්‍යවේක්‍ෂා කොට ඒ ඒ අරමුණෙහි උපන් හටගත් පහළ වූ කාම විතක්කය නො ඉවසයි. සිතට නංවාගෙන වාසය නො කරවයි. අභ්‍යන්තරයෙහි හෝ වාසය නො කරවයි යන අර්ථයි.
නො ඉවසන්නේ කුමක් කෙරේද? දුරුකරයි හැරදමයි.
කුඩයකින් කසල ඉවත් කරන්නාක් මෙන් නොවේ. සංසිඳුවයි. පෙළයි. විදියි. බැහැර කරයි.
කෙවිටකින් ගවයෙකු මෙන් නොවේ. නමුත් ඒ විතර්කය විනාශ කරයි. පහ වූ අන්තය ඇත්තක් කරයි. යම්සේ ඇතුළතද යටත් පිරිසෙන් ඔහුගේ භවාග මාත්‍රයකුදු ඉතුරු නොවේ ද එය එපරිද්දෙන් කෙරෙයි.
කෙසේනම් එය එසේ කෙරේ ද යත්, **අනභාවං ගමෙති** යනු අනුක්‍රමයෙන් අභාවයට පමුණුවයි. වික්ඛම්භන ප්‍රහාණයෙන් මනාව වික්ඛම්භනය කෙරේද, එපරිද්දෙන් කරන ලද්දේ යයි කියන ලද්දේය. ව්‍යාපාද, විහිංසා විතර්කයන්හිද මේ ක්‍රමයමැයි.
මෙහිදු කාම විතර්කය යනු **යො කාමපටිසංයුත්තො තක්කො විතක්කො මිච්ඡා සංකප්පො** යයි විභංගයෙහි වදාරණ ලද්දේය. අනෙක් තන්හිද මේ විධි ක්‍රමයමැයි.
**උප්පන්නුප්පන්නෙ** යනු උපන් උපන් ඇසිල්ලක් ඇත්තවුන්ම කියන ලද්දේ වෙයි. නැතහොත් වරක් උපන් විතර්කයන් දුරුකොට දෙවන වාරයේ දී මධ්‍යස්ථ වන්නේ නොවෙයි. සියවරක් වුව ද උපනුපන් විතර්තක දුරු කෙරේමය. **පාපකෙ අකුසලෙ** යනු ලාමක අරුතින් පාපක වූ, මෝහයෙන් මුලා වූ අරුතින් අකුසල වූ **ධම්මෙ** යනු ඒ කාම විතර්ක ආදියම නැතහොත් සියලුම නවමහා විතරකයෝ.
**නවමහා විතර්ක**:- මොවුන් අතුරෙන් තිදෙනෙක් කියන ලද්දාහුමය. සෙස්සෝ, ඤාති විතක්ක, ජනපද විතක්ක, අමර විතක්ක, පරානුද්දයතා පටිසංයුත්ත විතක්ක, ලාභ සක්කාර පටිසංයුත්ත විතක්ක, අවඤ්ඤත්ති පටිසංයුත්ත විතක්ක යන මේ සය දෙන වෙති.
**යං හිස්ස** යන මේ විතර්කයන් අතුරෙන් කිසිවක් ඔහුට වේ. සෙස්ස කී ක්‍රමයෙන්ම සිදුවේ. මෙහි කාම විතර්කය නම් කාමාසවයයි. එයින් විශේෂ වූයේ භවාසවයයි. එහි සම්පයුත්ත වූයේ දිට්ඨි ආසවයයි. සියලු විතර්කයන්හි අවිජ්ජාව අවිජ්ජාසව නම් වේ. මෙසේ ආසවයන්ගේ උපත දතයුතුයැ.
**ඉමෙ වුච්චන්ති -පෙ- විනොදනා පහාතබ්බා** යන මේ කාම විතක්ක ආදීන්ගේ වශයෙන් කියන ලද ආශ්‍රවයෝ ඒ ඒ විතර්කයෙහි ආදීනව ප්‍රත්‍යවේක්‍ෂා කිරීම් සහිත වූ මේ ‘විරිය’ සංවර නම් වූ විනෝදනයෙන් පහකට යුත්තාහු යයි දතයුත්තාහුය.
**පටිසංඛා යොනිසො සති සම්බොජ්ඣංගං භාවෙති** යනුවෙන් භාවනා නොකිරීමේ ආදීනව ද භාවනාවගේ ආනිශංස ද, උපායෙන් මාර්ගයෙන් ප්‍රත්‍යවේක්‍ෂා කොට සති සම්බොජ්ඣංගය වඩයි. සියලු තන්හි මෙම ක්‍රමය මැයි. ඉදින් මෙහි මතු මාර්ග තුන ලැබෙන සමයෙහි උපන්නා වූ ලෝකෝත්තර බොජ්ඣංගයෝම අදහස් කරන ලද්දාහුය. එතකුදු වුවත් ආදි කම්මිකයන්ගේ බොජ්ඣංග විෂයෙහි මුලා නොවීම පිණිස ලෞකික ලෝකෝත්තර මිශ්‍ර වූ නයින් ඔවුන්ගේ අර්ථ වර්ණනාව කරන්නෙමි. මෙහි වනාහි ලෞකික නය හැර, ලෝකෝත්තර නයම ගතයුත්තේය. සති සම්බොජ්ඣංගං යනාදි ක්‍රමයෙන් වදාරණ ලද්දා වූ මුල් පදයන් සත්දෙනාගෙන් පළමුකොට
(නැණවතුන් විසින් අරුත් වශයෙන් ද ලක්‍ෂණාදීන්ගේ වශයෙන් ද අනුනාධික වශයෙන් ද විනිශ්චය දතයුතුය.)
එහි පළමුකොට සති සම්බොජ්ඣංගයෙහි සිහි කිරීම් අර්ථයෙන් සති නම් වේ. සතිය තොමෝ එළඹ සිටීම ලක්‍ෂණකොට ඇත්තේය. අපිලාපනය (මතුකර පෙන්වීම) ලක්‍ෂණකොට ඇත්තේ හෝ වෙයි. මෙසේ කියන ලද්දේ වෙයි. **යථා මහාරාජ, රඤ්ඤො භාණ්ඩාගාරිකො රඤ්ඤො සාපතෙය්‍යං, අපිලාපෙති, එත්තකං මහාරාජ හිරඤ්ඤං එත්තකං සුවණ්ණං එත්තතං සාපතෙය්‍යන්ති, එව මෙව ඛො මහාරාජ සති උප්පජ්ජමානා කුසලා කුසල සාවජ්ජානවජ්ජ හීනප්පණීත, කණ්හ සුක්ක සප්පටිභාගෙ ධම්මෙ අපිලාපෙති ඉමෙ චත්තාරො සතිපට්ඨානාති** (මහරජ, රජුගේ භාණ්ඩාගාරික තෙමේ රජුගේ සම්පත්තිය යම්සේ සිහි කරවා ද, මහරජ, අමුරන් මෙපමණය රත්තරන් මෙපමණය. සෙසු ධනය මෙපමණ යයි එපරිද්දෙන් මහරජ, සතිය තොමෝ උපදවන්නී, කුසලා කුසල සාවද්‍ය අනවද්‍ය හීන ප්‍රණීත කණ්හ සුක්ක සප්පටිභාග ධර්මයන් සිහිකරවයි. මොවුහු සතර සතිපට්ඨානයෝයි.) යනු විස්තරයයි. අපිලාපන රසයයි. කෘත්‍ය වශයෙන්ම මේ සතියගේ අපිලාපන ලක්‍ෂණයයි. තෙරුන් විසින් කියන ලද්දේය. මුලා නොවීම රසයයි. ගෝචරයෙහි අභිමුඛ බව පච්චුපට්ඨාන යයි. (වැහෙන ආකාරයයි) සතියම බොජ්ඣංග වූයේ සති සම්බොජ්ඣංග නම් වේ. බෝධිය පිණිස පවත්නා ධර්ම සමූහයාගේ හෝ බෝධිය නම් වූ ආර්ය ශ්‍රාවකයාගේ අංගනුයි. **බොජ්ඣංග** නම් වේ.
මෙහි කුමක් කියන ලද්දේ ද යත්? ලෞකික ලෝකෝත්තර, මාර්ගක්‍ෂණයෙහි උපදින්නා වූ ලීන-උද්ධච්ච-පතිට්ඨාන-ආයූහන-කාමසුඛ අත්තකිලමථානුයෝග-උචේඡද-සස්සත දිට්ඨි යන මොවුන්ට ඇතුලත්වීම් ආදි වූ නොයෙක් උපද්‍රවයන්ට ප්‍රතිපක්‍ෂ වූ, යම් මේ ධර්ම සමූහයක් වේද, සති-ධම්මවිචය-විරිය-පීති-පස්සද්ධි-සමාධි-උපෙක්ඛා නම් වූ යම් ධර්ම සමුහයක එකතුවකින් ධර්මාවබෝධය වන නිසා මෙයට **බොධි** යයි කියනු ලැබේ.
**බුජ්ඣති** යන්නෙන් කිලෙස සන්තාන නිද්‍රාවෙන් නැගී සිටියි. චතුරාර්ය සත්‍ය හෝ ප්‍රතිවේධ කෙරෙයි. නිර්වාණය හෝ සාක්‍ෂාත් කෙරේ යයි කියන ලද්දේ වෙයි. මෙසේ වදාළහ. **සත්ත බොජ්ඣංගෙ භාවෙත්‍වා අනුත්තරං සම්මා සම්බොධිං අභිසම්බුද්ධො** යනුවෙන් ඒ ධර්මයන්ගේ එකතුව නම් වූ බෝධියගේ එකතුව වේනුයි බොජ්ඣංග නම් වේ.
[missing] සේනාංග රථංග යනාදීන් මෙනි. එහෙයින් අර්ථකථාචාර්යවරයෝ කීහ. **බුජ්ඣනස්ස, පුග්ගලස්ස අංගාති වා බොජ්ඣංගා** යනුවෙන් (අවබෝධ කරන පුද්ගලයාගේ අංගනුයි බොජ්ඣංග නම් වෙති.) තව ද **බොජ්ඣංගාති කෙනට්ඨෙන බොජ්ඣංගා බොධාය සංවත්තන්තීති බොජ්ඣංගා, බුජ්ඣන්තීති බොජ්ඣංග අනුබුජ්ඣන්තීති බොජ්ඣංගා පටි බුජ්ඣන්තීති බොජ්ඣංගා** (බොජ්ඣංග යනු කවර අර්ථයකින් බොජ්ඣංග නම් වෙත්ද? අවබෝධය පිණිස පවතිත් නුයි බොජ්ඣංග නම් වේ. අවබෝධ කෙරෙත්නුයි බොජ්ඣංග නම් වේ. අනුබෝධ කෙරෙත්නුයි බොජ්ඣංග නම් වේ. ප්‍රතිබෝධ කෙරෙත්නුයි බොජ්ඣංග නම් වේ. මනාකොට අවබෝධ කෙරෙත්නුයි බොජ්ඣංග නම් වේ. යනාදී වූ පටිසම්භිදා මග්ග නයින් ද බොජ්ඣංගාර්ථය දතයුතුය.
ප්‍රශස්ත වූ සුන්දර වූ බොජ්ඣංගය සම්බොජ්ඣංග නම් වේ. මෙසේ සතියම බොජ්ඣංග වූයේ **සති සම්බොජ්ඣංග** නම් වේ. ඒ සති සම්බොජ්ඣංගයයි, මෙසේ පළමුකොට මෙසේ එක් එක් ආදි පදයක්හුගේ අරුත් වශයෙන් ලක්‍ෂණාදීන්ගේ වශයෙන් ද විනිශ්චය දතයුත්තේය.
දෙවන බොජ්ඣංග ධර්මයෙහි චතුරාර්ය සත්‍ය ධර්මයන් පරීක්‍ෂා කෙරේනුයි **ධම්මවිචය** නම් වේ. එය විශේෂ එකතුව ‘පවිචය’ ලක්‍ෂණ කොට ඇත්තේය. ඔභාසනය (=විෂය බබුලුවීම) රසයකොට ඇත්තේය.
වීරයාගේ ස්වභාවය හෙයින් ද, විධි වූ පරිද්දෙන් පැවැත්විය යුතු හෙයින් ද විරිය නම් වේ. එය දැඩිකොට ගැනීම ලක්‍ෂණකොට ඇත්තේය. නොපසුබැසීම පච්චුපට්ඨාන කොට ඇත්තේය.
පිනවානුයි **පීතිනම්** වේ. ඕතොමෝ එරණය (පැතිරීම) ලක්‍ෂණ කොට ඇත්තීය. සතුටුවීම ලක්‍ෂණකොට ඇත්තීද වන්නීය. කාය චිත්ත පිනවීම රසයකොට ඇත්තීය. ඔවුන්ගේම ඔදවැඩි බව පචවුපට්ඨාන කොට ඇත්තීය.
කාය චිත්ත දරථයන් සංසිඳුවන හෙයින් පස්සදධි නම් වේ. ඕතොමෝ උපසමය (=සංසුන්කම) ලක්‍ෂණකොට ඇත්තීය. කාය චිත්තයන්ගේ නොසෙල්වීම වූ සිහිල්භාවය පච්චුපට්ඨානය කොට ඇත්තීය.
මනාකොට සිත පිහිටවන හෙයින් සමාධි නම් වේ. එය නොවිසුරුණු බව ලක්‍ෂණකොට ඇත්තේය. එකඟබව ලක්‍ෂණකොට ඇත්තේ හෝ වෙයි. චිත්ත චෛතසිකයන්ගේ සම්පිණ්ඩනය එහි රසයයි. චිත්තයාගේ ස්ථිතිභාවය එහි පච්චුපට්ඨානයයි.
මධ්‍යස්ථව බලනහෙයින් උපෙක්ඛා නම් වෙයි. ඕ තොමෝ පටිසංඛානය (මැදහත් බැව්හි සිත පිහිටවීම) ලක්‍ෂණකොට ඇත්තීය. සමවාහිත (එක් වූ) ලක්‍ෂණ ඇත්තී හෝ වෙයි. ඌනාධික ධර්මයන්ගේ නිවාරණය රසය කොට ඇත්තීය. පක්‍ෂපාත බව සිඳීම් සංඛ්‍යාත රසය හෝ වන්නීය. මැදහත්බව පච්චුපට්ඨාන නම් වන්නීය. සෙස්ස කී අයුරුම වන්නීය. මෙසේ සෙසු පදයන්ගේ ද අර්ථ වශයෙන් ද ලක්‍ෂණාදීන්ගේ වශයෙන් ද විනිශ්චය දතයුත්තීය.
ක්‍රම වශයෙන් මෙහිද **සතිඤ්ච ඛ්වාහං භික්ඛවෙ සබ්බත්‍ථිකං වදාමි** යයි වදාළ බැවින් ඒ අනුව සෙසු සියලු බොජ්ඣංග ධර්මයන්ට සතිය උපකාර බැවින් සතිසම්බොජ්ඣංග ධර්මයන්ට සතිය උපකාර බැවින් සතිසම්බොජ්ඣංගය පළමුව කියන ලදී. එයින් මත්තෙහි **තථා සතො විහරන්තො තං ධම්මං පඤ්ඤාය පවිචිනති** යනාදී නයින් සෙසු බොජ්ඣංග ධර්මයන්ගේ ද පෙරපසුකොට කීමෙහි ප්‍රයෝජනය සූත්‍රයෙහිම වදාරණ ලදී. මෙසේ මෙහි දේශනා ක්‍රම වශයෙන් ද විනිශ්චය දතයුතුය.
අඩු වැඩි නැතිව භාග්‍යවතුන් වහන්සේ කුමක් හෙයින් බොජ්ඣංග ධර්ම හතක්ම වදාරණ ලද්දාහුද? ථීන හා උද්ධච්චයට ප්‍රතිපක්‍ෂ බැවින් හතක්ම වදාරණ ලදී. ඒ මෙසේය. මෙහි බොජ්ඣංගයෝ කී දෙනෙක් ථීනයට ප්‍රතිවිරුද්ධ වෙන්ද? එබැවින් වදාළහ. **යස්මිඤ්ච ඛො භික්ඛවෙ සමයෙ ලීනං චිත්තං හොති. කාලො තස්මිං සමයෙ ධම්ම විචය බොජ්ඣංගස්ස භාවනාය, කාලො විරිය බොජ්ඣංගස්ස භාවනාය කාලො පීති බොජ්ඣංගස්ස භාවනාය** (මහණෙනි, යම් කලෙක කුසීත බැවින් හැකිළුණු සිතක් වේද, එසමයෙහි ධම්මවිචය බොජ්ඣංගය වැඩීමට සුදුසු වෙයි. විරිය සම්බොජ්ඣංගය වැඩීමට සුදුසු වෙයි. විරිය සම්බොජ්ඣංගය වැඩීමට කල්වෙයි. පීති සම්බොජ්ඣංගය වැඩීමට කල්වෙයි.) තිදෙනෙක් උද්ධච්චයට ප්‍රතිපක්‍ෂ වෙති. එහෙයින් වදාළහ. **යස්මිඤච ඛො භික්ඛවෙ සමයෙ උද්ධතං චිත්තං හොති කාලො තස්මිං සමයෙ පස්සද්ධි සම්බොජ්ඣංගස්ස භාවනාය කාලො සමාධි සම්බොජ්ඣංගස භාවනාය කාලේ උපෙක්ඛා සම්බොජ්ඣංග භාවනාය** (මහණෙනි, යම්කලෙක උද්ධත වූ සිත වේද, එසමයෙහි සමාධි සම්බොජ්ඣංගය වැඩීමට කාලය වෙයි. උපෙක්ඛා සම්බොජ්ඣංගය වැඩීමට කාලය වෙයි.) එක් බොජ්ඣංග ධර්මයක් මෙහි සබ්බත්‍ථික වේ. එය මෙසේ වදාළහ. **සතිඤ්ච ඛවාහං භික්ඛවෙ සබ්බත්‍ථිකං වදාමි** මෙහි සබ්බත්‍ථක යයි ද පාඨයකි. දෙතැන්හිම සියලු තන්හි කැමතිවිය යුතුය යන අරුතම ලැබෙයි. මෙසේ හෙයින් ලීන උද්ධච්ච දෙකට ප්‍රතිපක්‍ෂ හෙයින්ද **සතිය සබ්බත්‍ථික** හෙයින් බොජ්ඣංග සතක්ම අඩුවැඩි නැතිව වදාරණ ලද බව දතයුතුය.
මෙසේ පළමුකොට සති සම්බොජ්ඣංග යනාදි නයින් කියන ලද සත්ත පදයන්ගේම අර්ථ වර්ණනාව දැන, දැන් **භාවෙති විවෙක නිස්සිතං** යනාදියෙහි අර්ථ වර්ණනාව මෙසේ දතයුත්තීය. භාවෙති, වඩයි. තමාගේ චිත්ත සන්තානයෙහි නැවත නැවත උපදවයි පහළ කරවයි යන අර්ථයයි. විවේකය ඇසුරු කෙළේනුයි විවේක නිස්සත නම් වේ. **විවෙකය** යනු වෙන් වූ බවයි. එම විවේකය තදංග විවේකය වික්ඛම්භන විවේකය සමුච්ඡෙද විවේකය, පටිප්පස්සදධි විවේකය, නිස්සරණ විවේකය යයි පස්අයුරු වේ. ඔවුන්ගේ නානත්‍වය **අරිය ධම්මෙ අවිනීතො** යන මෙහි කී නියායෙන්ම දතයුතුයැ. එසේම එම විවේකයම එහි **විනය** යයි වදාරණ ලද්දේය. මෙසේ මේ පංචවිධ විවේකයෙහි
**විවෙක නිස්සිතං** යනු තදංග විවෙක නිස්සිත වූ ද, සමුචේඡද විවෙක නිස්සිත වූ ද, නිස්සරණ විවෙක නිස්සිත වූ ද, සති සම්බොජ්ඣංගය වඩයි යන මේ අර්ථය දතයුතුය.
එසේම මෙම බොජ්ඣංග භාවනාවෙහි යෙදුන යෝගී තෙම විදර්ශනා මොහොතෙහි කෘත්‍ය වශයෙන් තදංග විවෙක නිස්සිත වූ ද, අධ්‍යාසය වශයෙන් සමුච්ඡෙද විවේක නිස්සිත වූ ද ආලම්බන වශයෙන් නිස්සරණ විවෙක නිස්සිත වූ ද **සති සම්බොජ්ඣංගය** වඩයි.
**පංචවිධ විවේක නිස්සිත** වූහ යයි කිසියම් ආචාර්ය කෙනෙක් කියති. ඔවුහු හුදු බලවත් විදර්ශනා මාර්ග-ඵල ක්‍ෂණයෙහිම බොජ්ඣංගයන් උද්ධරණය නොකෙරෙත්. විදර්ශනා පාදක, කසිණ-ධ්‍යාන, අනාපාන අශුභ-බ්‍රහ්මවිහාර ධ්‍යානයන්හිම උද්ධිරණය කෙරෙත්. අර්ථකථාචාර්යයන් විසින් නොද වලකන ලදහ. එහෙයින් ඔවුන්ගේ මතයෙහි මෙම ධ්‍යානයන්ගේ ප්‍රවෘත්ති ක්‍ෂණයෙහි කෘත්‍ය වශයෙන්ම විෂ්කම්භන විවේක නිස්සිත වෙයි.
[missing trans]
**වොස්සග්ග ද්විධ** වෙයි. පරිච්චාග වොස්සග්ගය පක්ඛන්‍ධන වොස්සග්ගය යනුවෙනි. ඔවුන් අතුරෙහි **පරිච්චාග වොස්සග්ගය** යනු තදංග වශයෙන් විදර්ශනා මොහොතෙහි ද සමුච්ඡෙද වශයෙන් මාර්ග අවස්ථාවෙහි ද ක්ලේශයන්ගේ ප්‍රහාණයයි. **පක්ඛන්‍දන වොස්සග්ගය** යනු විදර්ශනා අවස්ථාවෙහි එයට නැමුනු බැවින් ද මාර්ග අවස්ථාවෙහි අරමුණු කිරීමෙන් ද ‘නිවන’ පක්ඛන්‍දනයයි ඒ දෙකම ලෞකික ලෝකෝත්තර මිශ්‍ර අරුත් ගැනුම් ක්‍රමයකට සුදුසුය. එබැවින් මේ සති සම්බොජ්ඣංගයම උක්තිප්‍රකාරයෙන් ක්ලේශයන් පරිත්‍යාග කෙරෙයි. දුරලයි. නිවනට පනියි. **වොස්සග්ග පරිනාමිං** ය මේ සියලු වචනයෙන්ම නිවන පිණිස පිරිනමන්නා වූ පිරිනමන ලද්දා වූද යන අර්ථයෙන් කියන ලදී. මුහුකුරා යන්නා වූ ද මුහුකුරා ගියා වූ ද යන මෙය කියන ලද්දේ වෙයි. කරුණු එසේ හෙයින් මේ බොජ්ඣංග භාවනාවෙහි යෙදුනා වූ මහණතෙම යම්සේ සති සම්බොජ්ඣංගය, කෙලෙස් පරිත්‍යාගය වොස්සග්ගය පිණිසත් නිබ්බාන පක්ඛන්‍දන වොස්සග්ගය පිණිසත් මෝරා යේද, යම්සේ මුහුකුරුවන ලද්දේ වේද, එසේ එය වඩාලයි. සෙසු බොජ්ඣංග ධර්මයන්ද මේ ක්‍රමයයි.
මෙහි වූ කලී **නිර්වාණය** සියලු සංඛත ධර්මයන්ගෙන් වෙන් වූ බැවින් **විවෙක** නමි. සියල්ලන්ගෙන් විරාග බැවින් **විරාග** නම් වේ. නිරොධ බැවින් නිරොධ නම් වේ යයි කියන ලදී. මාර්ගයම **වොස්සග්ග පරිණාම** නම් වේ. එහෙයින් විවේකය අරමුණුකොට පැවැත්මෙන් විවෙක නිස්සිත වූ එසේම විරාගය හා නිරොධ නිස්සිත වූ සති සම්බොජ්ඣංගය වඩයි. එය වනාහි ආර්ය මාර්ග මොහොතෙහි පැවතුනා වූ ක්ලේශයන්ගේ සමුච්ඡෙද වශයෙන් පරිත්‍යාග භාවයෙන් ද නිවන පක්ඛන්‍ධන භාවයෙන්ද පිරිනමන ලද මුහුකුරුවන ලද යන මේ අර්ථයම දතයුතුය. සෙසු බොජ්ඣංග ධර්ම පිළිබඳවද මෙම ක්‍රමයම වේ.
**යං හිස්ස** මෙම බොජ්ඣංගයන් අතුරෙන් කිසිවක් ඕ හට යන අර්ථයයි. සෙස්ස කී අයුරින්ම වේ ආසවයන්ගේ උපතෙහි මෙහි මතු තුන්වන හා සම්ප්‍රයුක්ත වූ බොජ්ඣංගයන් නොවැඩූ බැවින්, කාමාසව, භවාසව, අවිජ්ජාසව යන මේ ආසවයෝ තිදෙනෙක් උපදනාහුද බොජ්ඣංග භාවනාව වඩන්නා වූ ඕහට මෙසේ ඒ ආසවයෝ නොවෙත් යන මේ ක්‍රමය දතයුතු වේ.
**ඉමෙ වුච්චන්ති -පෙ- භාවනා පහාතබ්බා** යනුවෙන් මෙම ආසවයෝ තිදෙන තුන්මග සම්පයුක්ත වූ මේ බොජ්ඣංග භාවනාවෙන් පහකට යුත්තාහු යයි කියනු ලබන බව දතයුත්තාහුය.
දැන් මේ සත් අයුරකින් දුරුකළ ආසව ඇති භික්ෂුවට ස්තුති කරන්නේ, ආසව නැති කිරීමෙහි ආනිශංස දක්වන්නේ මේ කරුණින්ම සත්ත්වයන් ආසව දුරුකිරීමෙහි යොදවන්නේ **යතො ඛො භික්ඛවෙ -පෙ- අන්තමකාසි දුක්ඛස්ස** යයි වදාළහ.
එහි **යතො ඛො** යනු සාමි වචනයෙහි **තො** කාරයයි. යස්ස ඛො යමෙකුගේ වනාහි යයි කියන ලද්දේ වෙයි. පොරාණයෝ වනාහි **යම්හි කාලෙ** යම් කලෙක යයි වර්ණනා කෙරෙත්. **යො ආසවා දස්සනා** යනු යම් ආශ්‍රව කෙනෙක් දර්ශනයෙන්, පහකටයුත්තාහු ද ඔවුහු දර්ශනයෙන්ම ප්‍රහීණ වූවාහු වෙත් ද, ප්‍රහීණ නො වූ කල්හිම ප්‍රහීණ වූයේ යන සංඥා ඇත්තේ නොවේ ද සියලු තන්හි විස්තරය මෙසේය.
**සබ්බාසව සංවර සංවුතො** යනු සියලු ආසවයන් පියනකින් වසන ලද්දේ නැතහොත් සියලු ආසව පියනින් වසන ලද්දේ, **අච්ඡෙච්ඡි තණ්හං **යනු සියලු තණ්හාව සින්දේය. හොඳටම සින්දේය. මුල් සහිතව සින්දේය. **වාවත්තයි සංයෝජනං** යනු දසවිධ සංයෝජනය පරිවර්තනය කළේය. මුල් රහිත කළේය. **සම්මා** හේතුවෙන් කාරණයෙන් **මානාභි සමයා** දස්සනාභි සමයෙන් ද, පහානාභි සමයෙන් ද, රහත්මග කෘත්‍ය වශයෙන් මානය දකී. මේ ඔහුගේ දස්සනාභි සමයයි. දිට්ඨ විසෙන් දිට්ඨ සත්ත්වයෙකුගේ ජීවිතය මෙන් ප්‍රහීණ වෙයි. මේ ඔහුගේ ප්‍රහීණාභි සමයයි.
**අන්තමකාසි දුක්ඛස්ස** යනු රහත් මගින් මානය දුටු හෙයින් ද ප්‍රහීණ වූ හෙයින් ද, කාය **බන්‍ධනස්ස අන්තො ජීරති හරිතත්තං වා **යයි මෙසේ කියන ලද අන්තිම මරියාදාන්තය ද, **අන්ත මිදං භික්ඛවෙ ජීවිතානං** යයි මෙසේ කියන ලද ලාමක අන්තය ද, **සක්කායො එකො අන්තො **යයි මෙසේ කියන ලද කොට්ඨාස අන්තයද **එසෙවන්තො දුක්ඛස්ස සබ්බ පච්චය සංඛයා** යයි මෙසේ කියන ලද අන්තයද යන මේ සතර අන්ත කෙනෙක් වෙත්ද, ඔවුන් අතුරෙන් සියලුම වට්ට දුක්ඛයාගේ සතරවන කෙළවර නම් වූ අන්තය දුරු කළේය. පරිච්ඡේදය හාත්පසින් වට කළේය. දුක්ඛයේ අන්තිම ශරීරය පමණක් අවශේෂ කොට ඇතිවූවක් කළේ යයි කියන ලද්දේ වෙයි.
**අත්ත මනා තෙ භික්ඛු** යනු සතුටට පත් ප්‍රීතියෙන් හා සොම්නසින් යුක්ත වූ සිත් ඇති ඒ භික්‍ෂූහු **භගවතො භාසිතං අභිනන්‍දුං** යනු මේ දුක් කෙළවර කිරීම් අන්තකොට ඇති. භාග්‍යවතුන් වහන්සේගේ භාෂිතය මනාව කියන ලද්දකි. මනාව දේශනා කරන ලද්දකි. භාග්‍යවතුන් වහන්ස, එය එසේමය. සුගතයන් වහන්ස, එය එසේම යයි මුදුනින් පිළිගනිමින් අනුමෝදන් වූහ.
මෙහි අවශේෂ යමක් නොකියන ලද්දේ ද එය කලින් නොකියන ලදී. එබැවින් සියල්ල කී අනුසාරයෙන් පදයක් පාසා සිහි කටයුතුයැ.
ධම්මදායාද සූත්‍ර වර්ණනාව
**එවම්මෙ සුතං**, යනු ධම්මදායාද සූත්‍රයයි. යම් හෙයකින් මෙම සූත්‍ර ධර්මයාගේ අට්ඨුප්පත්තික නම් වූ සුත්ත නික්ඛෙපයක් (බැසගැනීමක්) වේද, එහෙයින් එම අට්ඨුප්පත්තිය දක්වා ම මෙම සූත්‍රයාගේ අනුපූර්ව පද වර්ණනාව කරන්නෙමු. කිනම් අට්ඨුප්පත්තියෙක්හි (කරුණෙක්හි) මෙම සූත්‍රය දේශනාකර වදාළේද යත්, ලාභ සත්කාරයෙහිය.
භාග්‍යවතුන් වහන්සේට මහත් වූ ලාභ සත්කාරයෝ උපන්හ. සාරාසංඛ්‍ය කල්ප ලක්‍ෂයක් මුළුල්ලේ පිරූ දාන පාරමී සමූහයාගේ ආනිසංස යම්සේ ද, එමෙනි. සියලු දිසාවන්හි යමාමහ වැස්සක් නැගී මහ ගං වතුරක් මෙන්, සියලු පාරමී ධර්මයෝ එක් අක්බවෙක විපාක දෙන්නෙමු යයි එක්රැස් වූවාක් මෙනි. ලාභසත්කාර නමැති මහා ඕඝයක් ඉපදවූහ. ඒ ඒ දිසාභාගවලින් බත් පැන් යහන් වත් මල්ගඳ විලවුන් ආදිය ගත් අත් ඇති රජ-බමුණු ආදීහු අවුත්, බුදුරදහු කොහිද? භාග්‍යවත්හු කොහිද? දේවාතිදේව වූ නරදෙටු වූ පුරුෂසිංහයාණෝ කොහිදැයි, භවත් ගෞතමයන් වහන්සේව සොයති. ගැල් සිය ගණනින් සිවුපසය ගෙනවුත් අවකාශ නොලැබ, ඉන් හාත්පස ගව්වක් පමණද, ගැලින් ගැල හැපී සිටිති. අන්‍ධක වින්ද බ්‍රාහ්මණාදීන් මේ ලුහුබැඳීම කෙරෙත්. සියල්ල ඛන්‍ධකයෙහිද ඒ ඒ සූත්‍රයන්හි ද ආ අයුරින් දතයුතුයැ. භාග්‍යවතුන් වහන්සේට යම් සේ ද එපරිද්දෙන් භික්‍ෂූන්ටද (ලාභ සත්කාර) උපනි.
මෙසේ වදාරණ ලද්දේය. **තෙන ඛො පන සමයෙන භගවා සක්කතො හොති ගරුකතො මානිතො පූජිතො අපචිතො ලාභී චීවර පිණ්ඩපාත සේනාසන ගිලානපච්චය භෙසජ්ජ පරික්ඛාරානං භික්ඛුසංඝොපි ඛො සක්කතො හොති -පෙ- පරික්ඛාරානන්ති. ** (එසමයෙහි වනාහි භාග්‍යවත් තෙම සත්කාර කරන ලදුයේ ගරුකාර කරන ලදුයේ සිතින් බුහුමන් කරන ලදුයේ පුදන ලදුයේ චීවර-පිණ්ඩපාත-සේනාසන-ගිලානපච්චය භේසජ්ජ පරිෂ්කාරලාභී වූයේ වෙයි. භික්ඛු සංඝ තෙමේ ද සත්කාර කරන ලද්දේ වෙයි. -පෙ- පිරිකරලාභී වුයේ වේයයි.)
එසේම. **යාවතා ඛො චුන්‍ද, එතරහි සංඝාවා ගණා වා ලොකෙ උප්පන්නා නාහං චුන්‍ද, අඤ්ඤ එකසංඝම්පි සමනුපස්සාමි, එවං ලාභග්ග, යසග්ග පකතං යථාරීව චුන්‍ද භික්ඛු සංඝොති ** (චුන්දය, මෙකල යම්පමණ සංඝයා හෝ ගණයා හෝ ලෝකයෙහි පහළ වූවාහු ද, චුන්‍දය, භික්‍ෂු සංඝ තෙමේ යම්සේද, එපරිද්දෙන් ලාභයෙන් අගපත් යසසින් අගපත් අන්‍ය එක සංඝ කෙනෙකුදු චුන්දය, මම නොදකිමි.)
බුදුරදුනට ද බික්සඟට ද, උපන්නා වූ ඒ මේ ලාභ සත්කාරය තෙම එක්ව ගෙන මහා ගංගා දෙකක්හුගේ ජලය මෙන් පමණ කළ නොහැක්කේ විය.
භික්‍ෂූහු ක්‍රමයෙන් ප්‍රත්‍යගරුක වූවාහු ප්‍රත්‍යයෙහි ගිජුවූවාහු ප්‍රත්‍ය පිළිබඳ බහුල පැවතුම් ඇත්තාහු වූහ. පසුබත් කාලයෙහි තෙල් මී-උක්සකුරු ආදිය එළවූ කල්හි ගෙඩිය ගසා අපගේ ආචාර්යයන්ට දෙව් අපගේ උපාධ්‍යායයන්ට දෙවු උස්හඬින් ශබ්ද කෙරෙති. ඒ ඔවුන්ගේ පැවැත්මද බුදුරදුනට ප්‍රකට වුවද, ඉක්බිති බුදුරදහු එය ඔවුනට නොසුදුසුයයි දහම් සංවේග උපදවා මෙසේ සිතූහ.
ප්‍රත්‍යය අකැපයයි ශික්‍ෂාපද පැනවිය නොහැක. කුලපුත්‍රයන්ගේ මහණකම ප්‍රත්‍යය සම්බන්ධ වූවක්මය. ඉදින් මම ධම්මදායාද පටිපදාව දේශනා කරන්නේ නම්, ඕතොමෝ හික්මෙන්නා වූ කුලපුත්‍රයන්ට ශික්‍ෂාපද ප්‍රඥප්තියක් මෙන් වන්නේය. එය නගර ද්වාරයේ තබන ලද හැමගේ හැඩරුව දැකිය හැකි කැඩපතක් වැනි වෙයි. යම්සේ නුවර දොර හැමගේම රූ බැලිය හැකි කැඩපත් තැබූ කල්හි චතුර්වර්ණයෝම ස්වකීය ඡායාව දැක යම්සේ වරද හැර නිදොස් වෙත්ද, එපරිද්දෙන්ම ශික්‍ෂාකාමී කුලපුත්‍රයෝ ශික්‍ෂා-යෝග මණ්ඩනයෙන් තමන් මණ්ඩනය කරනු කැමැත්තාහු, සර්වකායික කැඩපතක් බඳු වූ දේශනාව ආවර්ජනා කොට, ආමිෂ දායාද ප්‍රතිපදාව දුරලා ධර්ම දායාද ප්‍රතිපදාව පුරන්නාහු වහාම ජාති-ජරා මරණ කෙළවර කරන්නාහු යයි මෙම අර්ථොත්පත්තියෙහි සිට මෙම සුත්‍රය වදාළ සේක.
එහි **ධම්මාදායාදා මෙ භික්ඛවෙ භවථ මා ආමිස දායාදා** යනු මහණෙනි, මගේ ධර්මයට දායාද වවු. ආමිසයට දායාද නොවනු. මගේ යම් ධර්මයක් වේද, එය පිළිගන්නාහු වවු. මගේ යම් ආමිසයක් වේද එය පිළිගන්නාහු නොවවු යයි කියන ලද වෙයි. එහි ධර්මය ද දෙවැදෑරුම් වෙයි. නිප්පරියාය ධම්ම, පරියාය ධම්ම යනුවෙනි. ආමිසයද ද්විධ වේ. නිප්පරියාය ආමිස, පරියාය ආමිස යනුවෙනි. කෙසේද මෙසේ දතයුතුයි. මග-ඵල-නිබ්බාන භේද වූ නවවිධ වූ ලෝකෝත්තර ධර්මය, නිප්පරියාය ධම්ම නම් වේ. විවට්ට ධර්මයම වෙයි. කිසියම් පරියායකින් කාරණයකින් හෝ ලේසයකින් හෝ ධර්ම වූයේ නොවෙයි. යම් මේ විවට්ටගාමිනී කුසලයක් වේද ඒ කවරේද යත්, මෙලොව කිසිවෙක් නිවන් ප්‍රාර්ථනා කරමින් දන් දෙයි. සිල් සමාදන් වෙයි. උපෝසථ කර්මය කරයි. සුවඳ මල් ආදියෙන් පූජනීය වස්තූන් පුදයි. බණ අසයි. දෙසයි. ධ්‍යාන සමාපත්ති උපදවයි. මෙසේ කරන්නේ පිළිවෙලින් නිප්පරියාය දහම වූ අමාමහ නිවන ලබයි. මේ පරියාය ධර්මයයි. එසේම සිවුරු ආදි සිවුපසය නිප්පරියාය ආමිසයමැයි. අන්‍ය පරියායකින් හෝ ක්ලේශයකින් හෝ ආමිස වූයේ නොවෙයි. යම් මේ වට්ටගාමිනී කුසලයක් වේද, ඒ කවර යත්, මෙලොවැ කිසිවෙක් භවය ප්‍රාර්ථනා කරමින් සම්පත්ති භවය කැමති වෙමින් දන් දෙයි. -පෙ- සමවත් නිපදවයි. මෙසේ කරමින් පිළිවෙලින් දිව්‍ය මනුෂ්‍ය සම්පත් ලබයි. මේ **පරියාය ආමිස** නම් වේ.
එහි නිප්පරියාය ධර්මය ද භාග්‍යවත්හු සන්තකමැයි. භාග්‍යවත්හු වදාළ බැවින් භික්‍ෂූහු මාර්ගඵල නිර්වාණ අධිගමය කෙරෙති. භාග්‍යවතුන් වහන්සේ විසින්ම වදාරණ ලදමැයි. **සොහි බ්‍රාහ්මණං භගවා අනුප්පන්නස්ස මග්ගසස උප්පාදෙතා අසඤජාතස්ස මග්ගසස සඤ්ජනෙතා -පෙ- මග්ගානුගාච පන එතරහි සාවකා විහරන්ති පච්ඡා සමන්නාගතාතිව** ඒ එසේමය. (බමුණ, ඒ භාග්‍යවතුන් වහන්සේ තම සන්තානයෙහි පෙර නූපන් ෂට් අසාධාරණ ඤාණයට හේතු වූ ආර්ය මාර්ගය උපදවන්නාහුය. වෙනෙය්‍ය සන්තානයෙහි පෙර නූපන් විරූ ශ්‍රාවක පාරමී ඥානයට හේතු වූ ආර්ය මාර්ගය උපදවන්නාහුය. -පෙ- එබැවින් භාග්‍යවතුන් වහන්සේ ගිය මග අනුව යන්නා වූ භාග්‍යවතුන් වහන්සේට පසුව පැමිණි සීලාදී ගුණයෙන් සමන්විත වූ ශ්‍රාවකයෝ මෙකල්හි වෙසෙති යයිද)
**සො හාවුසො, භගවා ජානං ජානාති පස්සං පස්සති චක්ඛුභූතො ඤාණභූතො ධම්මභූතො බ්‍රහ්මභූතො වත්තා පවත්තා අත්‍ථස්ස නිණ්ණෙතා අමතස්ස දාතා ධම්මස්සාමී තථාගතොති** (ඇවැත්නි, ඒ භාග්‍යවතුන් වහන්සේ දතයුතු දෙය දනියි. දැක්කයුතු දෙය දකියි. චක්ඛුභූතය, ඇසක් මෙන් වූහ. ඤාණ භූතයැ ධම්ම භූතයැ. ශ්‍රේෂ්ඨාර්ථයෙන් බ්‍රහ්ම භූතයහ. පවත්වන හෙයින් වත්තාය, නානාප්‍රකාරයෙන් වදාරණ හෙයින් හෝ පවන්මග හෙයින් පවත්තාය. අර්ථය දක්වමින් පමුණුවන සේක. අමෘතදායක වූ සේක. ධර්මස්වාමී වූහ. තථා ආගතවාදී කාරණයෙන් තථාගත වූහයි ද)
පර්යාය ධර්මයද භාග්‍යවතුන් වහන්සේ සන්තක වෙයි. යම් හෙයකින් භාග්‍යවතුන් වහන්සේ වදාළ බැවින්ම වූයේ ද එහෙයින් නිවන පතා දන් දෙන්නේ -පෙ- සමවත් උපදවන්නේ පිළිවෙලින් අමාමහ නිවන් ලබා යයි. නිප්පරියාය ආමිසයද, භාග්‍යවත්හුට අයත් වෙයි. ඒ එසේමැයි. භාග්‍යවතුන් වහන්සේ විසින් අනුදත් බැවින්ම, භික්‍ෂූන් විසින් ජීවක වත්‍ථුව ආදිය නිසා ප්‍රණීත වූ සිවුරු ලද්දේය.
එහෙයින් වදාළහ. **අනුජානාමි භික්ඛවෙ, ගහපති චීවරං, යො ඉචඡති පංසුකූලිකොහොතු යො ඉච්ඡති ගහපති චීවරං සාදියතු ඉතරීතරෙනපාහං භික්ඛවෙ, සන්තුට්ඨියෙව වණ්ණෙ මීති ** (මහණෙනි, ගහපති චීවරය අනුදනිමි යමෙක් කැමති වී නම්, හෙතෙම පාංශුකූලික වේවා යමෙක් කැමති වීනම් ගහපති චීවරය පිළිගනීවා. එතකුදු වුවත් මහණෙනි, මම ඉතිරීතර ප්‍රත්‍යයෙන් (ප්‍රණීත අප්‍රණීත කොයි එකෙන් වුවත් සතුටුවීම වන්දනා කරමී යයි.)
කලින් භික්‍ෂූහු ප්‍රණීත වූ පිණ්ඩ ආහාරයක් නොලැබුවාහුය. ගෙපිළිවෙලින් පිඩුසිඟා වැඩීමෙන් ලද භෝජනයෝම වූහ. රජගහ නුවර වාසය කරන්නා වූ ඒ භාග්‍යවතුන් වහන්සේ විසින් **අනුජානාමි භික්ඛවෙ, සංඝභත්තං, උද්දෙස භත්තං, නිමන්තන භත්තං, පක්ඛිතං, උපොසථිකං, පාටිපදිකන්ති** මෙසේ අනුදැන වදාළ හෙයින් ම ඔවුන් විසින් ප්‍රණීත භෝජන ලබන ලද්දේය. එසේ සේනාසනද ලබන ලද්දේය. කලින් භික්‍ෂූහු ස්වාභාවික (=අකට) පබ්භාර (පර්වත බෑවුම්) වෘක්‍ෂමූල ආදි සේනාසනයෝම භික්‍ෂූන්ට වූහ. ඔහු, **‘අනුජානාමි භික්ඛවෙ, පඤ්ඤච ලෙනානි’** මෙසේ අනුදැන වදාළ හෙයින් විහාර-අඩ්ඪයෝග, පාසාද, හම්මි ගුහා යන මේ සේනාසනයෝ ලැබුවාහුයි. පෙර මුත්තහරීටක (ගොමුත්‍රයෙහි පල්කළ අරළු) මෙම බෙහෙතින්ම බෙහෙත් කළාහුය.
**අනුජානාමි භික්ඛවෙ, පඤ්ච භෙසජ්ජානි සෙය්‍යථිදං සප්පි නවනීතං තෙලං මධු, ඵාණිතං** මේ ක්‍රමයෙන් අනුදැන වදාළ බැවින් නොයෙක් වර්ගවලට අයත් බෙහෙත් ලැබූහ.
පරියාය ආමිසයද, භාග්‍යවතුන් වහන්සේටම අයත් වේ. යම් හෙයකින් භාග්‍යවතුන් වහන්සේ විසින් අනුදැන වදාරණ ලද්දේ ද, එබැවින්ම උපන් හෙයිනි. සම්පත්ති භවය පතමින් දන් දී සිල්රැක -පෙ- සමවත් උපදවා පිළිවෙලින් පරියාය ආමිසය මනුෂ්‍ය සම්පත් දිව්‍ය සම්පත් ලබයි.
යම් හෙයකින් ඒ නිප්පරියාය ධර්මයද පරියාය ධර්මය ද නිප්පරියාය ආමිසයද පරියාය ආමිසය ද භාග්‍යවතුන් වහන්සේටම අයත්ය. එහෙයින් එහි තම ස්වාමි භාවය දක්වමින් මෙසේ වදාළහ. **ධම්ම දායාදා මෙ භික්ඛවෙ භවථ, මා ආමිස දායාදා. ආමිස දායාදය හා ධම්මදායාදය** යනුවෙන් මහණෙනි, මගේ ධර්මයට දායාද වවු. ආමිෂයට දායාද නොවව්.
මා සතු වූ යම් දෙවැදෑරුම් ධර්ම - කෙනෙක් වේද, ඒ ධර්මයම දායාද වවු. තවද මා සතු වූ යම් ආමිසයක් වේද. ඒ ආමිසයට දායාද වූවෝ වවු. ධර්ම කොට්ඨාසයටම හිමි වූවෝ වවු. යමෙක් බුදුසසුනෙහි පැවිදිව ප්‍රත්‍යය පරමකොට සතර වැදෑරුම් තණ්හා ඇතිවීම පෙනෙන කල්හිදු ධර්මානු ධර්ම ප්‍රතිපත්තියෙහි බහා තැබූ වීර්යය ඇතිව මෙසේ ද මේ ආමිස දායාද කොට ඇත්තේ වෙයි. එබඳු වූවාහු නොවවු. අනුදැන වදාළ ප්‍රත්‍යයන්හි අල්පේච්ඡ භවාදියම නිසා නුවණින් සලකා සේවනය කරමින් ප්‍රතිපත්තිය උතුම්කොට ඇතිව චතුර්විධ ආර්යවංශය පෙනෙමින් මෙසේ ද, මේ තෙම ධර්ම දායාදකොට ඇත්තේ නම් වෙයි. එබඳු වූවෝ වවු යයි කියන ලද්දේ වෙයි.
එවිට යම්කෙනෙකුට මෙම දේශනාව කෙරෙහි මෙබඳු අදහසක් ඇතිවිය හැක. කිම භාග්‍යවතුන් වහන්සේ ශ්‍රාවකයින්ට අලාභයක් කැමැත්තේ මෙසේ වදාළහයි කියා. මම ඔවුන්ට ඇති ප්‍රණීත ලාභය කැමැත්තෙන් මෙසේ කියමියි දක්වනු පිණිස මෙසේ වදාළහ. **අත්‍ථි මෙ තුම්හෙ සු -පෙ- නො ආමිසදායාදා** යනුවෙන්
මේ ඒ දේශනාවගේ අර්ථයයි. තොප කෙරෙහි මගේ අනුකම්පාවක් දයාවක් හිතවත් බවක් ඇත. කිනම් කාරණයකින් කවර උපායකින් මගේ ශ්‍රාවකයෝ ධර්මය දායාදකොට ඇත්තාහු ධර්ම කොට්ඨාශයට ඇතුලත් වූවාහු වන්නාහුද, ආමිසය දායාදකොට ඇත්තාහු නොවන්නාහුදැයි
මෙය වූ කලී එහි අදහසයි. භාග්‍යවතුන් වහන්සේ ආමිසගරුක වූ ආමිසයෙහි ගැටුනාහු (භික්‍ෂූන් අතුරෙන්) අතීත කාලයෙහි වනාහි කපිල නම් භික්‍ෂුවගේ ද, **‘සංඝාටිපි ආදිත්තාහොති’** යනාදි නයින් ආවා වූ ළාමක භික්‍ෂු භික්‍ෂුණී ශික්‍ෂමානා ආදි වූ අනෙක ශතයන්ගේ ද තමන්ගේ ශාසනයෙහි පැවිදි වූ දේවදත්ත ආදීන්ගේ ද අපාය පරිපූරක භාවයද, ධම්මගරුක වූ සැරියුත් මුගලන් මහාකාශ්‍යප ආදීන්ගේ අභිඤ්ඤා පටිසම්භිදා දී ගුණ ප්‍රතිලාභය ද දන්නා සේක. එහෙයින් ඔවුන්ගේ අපායෙන් මිදීමද, සියලු ගුණයන්ට පැමිණීමද කැමතිවන සේක් **අත්‍ථි මෙ තුමෙහසු අනුකම්පා කින්ති මෙ සාවකා ධම්මදායාදා භවෙය්‍යුං නො ආමිස දායාදා** යි වදාළහ.
සිවුපසය ගරුකරන තැනැත්තේ සිව්පිරිස අතුරෙහි හොර කහවනුවක් මෙන් නිවුනු අඟුරක් මෙන් තද රහිත වූයේ ද, ප්‍රභා රහිත වූයේ ද වෙයි. එයින් නැවතුන සිත් ඇති ධම්මගරුක තැනැත්තේ තෙද ඇති සිහරදෙකු මෙන් (සියල්ල) මැඩ හැසිරෙන සුළුවූයේ වෙයි. එම කරුණින් ද, මෙසේ වදාළහ. **අත්‍ථි මෙ -පෙ- නො ආමිස දායාදාති** යනුවෙන්.
**ධම්මදායාදා මෙ භික්ඛවෙ, භවථ මා ආමිස දායාදා** යන මෙය අනුකම්පාවෙන් ප්‍රණීතතර ලාභයක් කැමැත්තහු විසින් වදාරණ ලදී. අලාභයක් කැමැත්තහු විසින් නොවේ යයි. සාධක කොට, මෙවිට මෙම අවවාදය නොකිරීමෙහි ආදීනව දක්වන සේක්, **තුම්හෙ ච මෙ භික්ඛවෙ -පෙ- නො ධම්මදායාදා **යි වදාළහ. එහි **තුම්හෙපි, තෙන ආදිස්සා භවෙය්‍යාථ** යනු තෙපිදු ඒ ආමිෂ දායාද භාවයේ ධර්ම දායාද කොට නැති බැවින් ගැරහිය යුත්තෝ වන්නාහුය. වෙකොට දැක්විය යුත්තාහු, වෙන් කටයුත්තාහු, ව්‍යවස්ථා කටයුත්තාහු, නුවණැත්තන් විසින් ගැරහිය යුත්තාහු වන්නාහු යයි කියන ලද්දේ වෙයි. **කින්ති ආමිස දායාදා සත්‍ථුසාවකා විහරන්ති නො ධම්ම දායාදායි.**
**අහම්පි තෙන ආදිස්සො භවෙය්‍යං** මම ද, තොපගේ ආමිස දායාද බව නිසා ධර්මය දායාද කොට නැති බැවින් මම ද ගැරහිය යුතු බවට පත්කරන ලද්දේ වෙමි. **කින්ති ආමිස -පෙ- දායාදා** යන මෙය බුදුරදහු ඔවුන් ඉතා මුදු භාවයට පත්කිරීම පිණිස වදාළහ. මේ වනාහි මෙහි අදහසයි. මහණෙනි, ඉදින් තෙපි ආමිසයෙහි ලොල්ව වසන්නහු නම්, එම කරුණෙහිලා පඬිවරු මා ගරහන්නාහුය. කෙසේනම් සර්වඥ වූයේ තම සව්වන්, ධම්මදායාද වූවන් ආමිස දායාද නොවූවන් කරන්ට නොහැකි වේදැයි කියා යි. ආකල්ප සංකල්ප නොවූ භික්‍ෂූන් දැක, මොවුහු කාගේ සද්ධි විහාරිකයෝද? කාගේ අතවැසියෝ දැයි ආචාර්ය උපාධ්‍යායයන්ට යම්සේ ගරහත් ද, තවද සිල්වත් බැවින් තොර ලාමක හැසිරීම් ඇති කුලකුමරුන් හෝ කුල කුමරියන් දැක මොවුහු කවර කෙනෙකුන්ගේ පුත්‍රයෝ ද, කවරෙකුගේ දූවරුදැයි යම්සේ මව්පියන්ට ගරහත්ද, එපරිද්දෙන්ම මා පණ්ඩිතයෝ ගරහන්නාහුය. කෙසේනම් සර්වඥ වූයේ තමාගේ ශ්‍රාවකයන් ධම්මදායාද වූවන් ආමිස දායාද නොවූවන් කරන්ට නොහැකි වේදැයි කියායි.
මෙසේ මේ අවවාදය පිළිගෙන ක්‍රියාත්මක නොකිරීමේ ආදීනවද පිළිගෙන ක්‍රියා කිරීමේ අනුසස් ද දක්වන සේක් **තුම්හෙ ච මෙ** යනාදිය වදාළහ. එහි **අහම්පි තෙන න ආදිස්සො භවෙය්‍යං** යනු වත් පුරන්නා වූ තරුණ භික්‍ෂූන් **උද්දෙස - පරිපුච්ඡා** සම්පූර්ණ වූවත් වස් සියයක් සපිරි තෙරවරුන් මෙන් ආකල්ප සම්පන් වූවන් දැක කාගේ සද්ධි විහාරිකයෝ ද කාගේ අතවැසියෝ දැයි විචාරා අසවලාගේ යයි දැන තෙරුන් වහන්සේට සුදුසුය. ඒකාන්තයෙන් අවවාද අනුශාසනා කරන්ට ප්‍රතිබලය ආචාර්ය උපාධ්‍යායවරු වෙන්කොට නොදැක්විය යුත්තාහු නොගැරහිය යුත්තාහුද වෙති. එපරිද්දෙන්ම මම ද තොපගේ ඒ ධම්මදායාද භවයෙන් ආමිෂ දායාද නොවූ බැවින් කවරෙකුගේ ශ්‍රාවකයෝ, නාලක පටිපදාවට, තුවටක පටිපදාව, චන්‍දොපම පටිපදාවට, රථවිනීත පටිපදාවට, මහාගොසිංගසාල පටිපදාවට, මහා සුඤ්ඤත පටිපදාවට පිළිපන්නාහු චතුපච්චයසන්තෝස, භාවනාරාමය, අරියවංසයන්හි සාක්‍ෂියක් වැනි වූ සිවුපසය පිළිබඳ තණ්හාවෙන් මිදුන් වලාකුලින් මිදුන චන්ද්‍රයා වැනි වූවාහු වාසය කරත් යයි විචාරා ශ්‍රමණ ගෞතමයන් වහන්සේගේ ශ්‍රාවකයෝ යැයි කී කල්හි, ඒකාන්තයෙන් භාග්‍යවතුන් වහන්සේ සර්වඥයහ. ඒකාන්තයෙන් ශ්‍රාවකයන් ආමිස දායාද ප්‍රතිපදාවෙන් මුදවා ධම්මදායාද පටිපදාව පුරන්නවුන් කරන්ට හැකි වූහයි නුවණැත්තන් විසින් (ගැරහිය යුතු පුද්ගලයා අසවලා යයි) වෙන්කොට දැක්විය යුත්තෙක් ගැරහිය යුත්තෙක් නොවන්නාහුයැ.
මෙසේ මේ පදයෙහි අදහස දැන සෙස්ස, අකුසල පක්‍ෂයෙහි කී ක්‍රමයට විරුද්ධ පසින් දතයුතුයැ. මෙසේ මේ අවවාදය පිළිපැදීමේ අනුසස් දක්වා දැන් එම අවවාදය පවරණ සේක් මෙසේ වදාළහ. **තස්මා තිහ මෙ භික්ඛවෙ, -පෙ- නො ආමිසදායාදා** යයි වදාළහ.
මෙසේ මෙම අවවාදය පවරා දැන් ඒ ධම්මදායාද ප්‍රතිපත්තිය සම්පූර්ණ කරන්නහුට ස්තුති කරනු පිණිස **ඉධාහං භික්ඛවෙ** යනාදිය වදාළහ. ඒ එසේමැයි. භාග්‍යවතුන් වහන්සේගේ ස්තුතිය අසා ඒ පිළිබඳව පිළිපදින්නාහු වෙත්මයැ.
එහි **ඉධ** යනු නිපාත පදයකි. **භුත්තාවි** යනු වැළඳුයේ කළ බත්කිස ඇත්තේ යයි කියන ලද්දේ වෙයි. **පවාරිතො** යනු යාවදත්‍ථ පවාරණයෙන් පැවරුයේ යැපෙන පමණ වළඳා ප්‍රතික්‍ෂේප කළ බොජුන් ඇත්තේ, තෘප්තියට පැමිණියේ යයි ද කියන ලද්දේ වෙයි.
පවාරණය වූ කලී චතුර්විධ වන්නීය. වස්කාලය නිමවීමෙන් කරනු ලබන පවාරණය, ප්‍රත්‍යය පවාරණය, අනතිරිත්ත පවාරණය, යාවදත්‍ථ පවාරණය යනුයි. **අනුජානාමි භික්ඛවෙ, වස්සං වුත්‍ථානං භික්ඛුනං තීහි ඨානෙහි** යනු වස්වැස නිමවීමෙන් කරනු ලබන පවාරණයයි.
**ඉච්ඡාමහං භන්තෙ සංඝං චතුමාසං භෙසජ්ජෙහි පවාරෙතුං** යයි ද, **අඤ්ඤත්‍ර පුනපවාරණාය අඤ්ඤං නිච්චපවාරණාය** යයි ද, මෝ තොමෝ පච්චය පවාරණ නම් වන්නීය. **පවාරිකො නාම ආසනං පඤ්ඤායති. භොජනං පඤ්ඤායති හත්‍ථ පස්සෙ ඨිතො අභිහරති, පටික්ඛෙපො පඤ්ඤායති එසො පවාරිතො නාම** යනු අනතිරික්ත පවාරණයයි. **පණීතෙන බාදනීයෙන භොජනීයෙන සහත්‍ථා සන්තප්පෙසි සමපවාරෙසි** යනු යාව දත්‍ථ පවාරණයයි. මෙය මෙහි අදහස් කරන ලද්දීය. එහෙයින් කියන ලදී. **පවාරිතො** යනු යාවදත්‍ථ පවාරණයන් පැවරුයේය.
**පරිපුණ්ණො** යනු භෝජනයෙන් පරිපූර්ණ වූයේ.
**පරියොසිතො** යනු, අවසන් කළ බොජුන් ඇත්තේ. මෙහි උත්තරපද ලෝපය දතයුතුයි. යම්තාක් කෑයුතු වේ ද, ඒ තාක් කන ලද්දේ වෙයි. මගේ භෝජන කෘත්‍යය අවසන් වූයේය යන අර්ථයි. **සුහිතො** යනු තෘප්තියට පැමිණියේ, සාදුක් නැති බැවින් හෝ සුඛිත වූයේ යයි කියන ලද්දේ වෙයි. **යාවදත්‍ථො** යනු යම් පමණ භෝජනයකින් මට ප්‍රයෝජනයක් වේද, ඒ සියල්ල ලැබුනේය. මෙහි ද මුල්පද තුනට පසුව කීවාහු සාධක වෙති. ඒ එසේමැයි. යමෙක් අවසන් කළේද, හෙතෙම අනුභවකොට අවසන් වූයේ වෙයි.
යමෙක් සහිත වූයේ ද, හෙතෙම **යාවදත්‍ථ** පවාරණයෙන් පවරණ ලද්දේ වෙයි. යමෙක් යාවදත්‍ථද හෙතෙම පරිපුණ්ණ යයි නොහොත් පූර්වයෙහි දැක්වූවෝ පසුව දැක්වූවන්ට සාධක වෙති. ඒ එසේමැයි. යම් හෙයකින් **භුත්තාවී** වූයේ ද එහෙයින් අවසන් වූයේ වෙයි. යම් හෙයකින් පවරණ ලද්දේ ද, එහෙයින් සුභිත වේ. යම් හෙයකින් පිරිපුන් ද එහෙයින් යාවදත්‍ථ නම් වේ. මේ සියල්ල කල්පනාකොට කියන ලද්දේ යයි දතයුතුය.
**සියා** යනු ඒකාන්ත අර්ථයෙහිදු, විකලප්ප අර්ථයෙහිදු වෙයි. **සියා අජ්ඣත්තිකා සියා බාහිරා** යනු ඒකාන්ත අර්ථයෙහිය. **සියා අඤ්ඤතරස්ස භික්ඛුනො ආපත්ති වීතික්කමො** යනු විකල්පාර්ථයෙහිය. මෙහි උභය අර්ථයම වෙයි.
අතිරේක වූයේම **අතිරෙක ධම්ම** නම් වේ. එසේම **ඡඩ්ඩීය ධම්මො** යනුද එසේමැයි. අධික වූයේ හළ යුත්තේ ද වෙයි. අන් කිසිවක් නොකළ යුත්තේය යන අර්ථය. **අථ** යනු එකල්හි.
**ජිගච්ඡා දුබ්බල්‍ය පරෙතා **බඩසයින් ද, දුබල බැවින් ද, පීඩිත වූවාහු යුක්ත වූවාහු ද යන අර්ථයි. අටදිනක් ද දස දිනක් ද එහි කිසිවෙක් බඩසය ඇත්තාහු දුර්වල නොවෙති යයි දක්වන්නට පද දෙකක් වදාළහ. **ත්‍යාහං** යනු තෙ+අහං (ඔවුන්ට, මම) **සචෙ ආකංඛථා** යනු ඉදින් කැමැත්තහු නම්,
**අප්ප හරිතෙ** යනු හට නොගත් තණ ඇති තන්හි, යම්තැනක පිණ්ඩ ආහාර දැමීමෙන් විනාශවන සුලුවූ තණ නැද්ද එහි යන අර්ථයි. එයින් තණ නැති තැනද මහාතණ ලැහැබද, යම්තැනක ගැලිනුදු පිණ්ඩපාතය දැමූ කල තණ නොනැසෙත් ද, එතැනද ගන්නා ලද්දේ වෙයි. සැබව මෙය භූතගාම ශික්‍ෂාපදය විරුද්ධ නොවන සේ කියන ලද්දේ වෙයි.
**අප්පාණකෙ** යනු ප්‍රාණීන් නොමැති, පිණ්ඩපාතය දැමීමෙන් මැරෙන සතුන් නොමැති විශාල ජලයක, ටිකක් දිය ඇති ජලාසයක ආහාර දැමූ කල්හි ජලය කැලඹීමෙන් කුඩා ප්‍රාණීන් මැරෙත් ද මහා තඩාග ආදියෙහි නොමැරෙත් ද, එහෙයින් ප්‍රාණීන් රැකීම පිණිසම මෙසේ වදාරණ ලදී. **ඔපිලාපෙස්සාමි** පා කරවන්නෙමි.
**තත්‍රෙකස්ස** ඔවුන් දෙදෙනා අතුරෙන් එකෙකුට, යමෙක් මේ ධර්ම දේශනාව මනාකොට ඇසුවේ වේද, නැවත නැවත සිහි කෙරේද ඔවුහු සඳහා වදාළහ. **වුත්තං ඛො පනෙතං** යනුයි.
මේ ‘වුත්ත’ ශබ්දය කෙස් ඉවත් කිරීමෙහි දක්නට ලැබේ. **කාපටිකො මාණවො දහරො වුත්තසිරො** යනාදී තන්හිය. රෝපිතයෙහි (වැවීමෙහි)ද දක්නා ලැබේ. **යථා සාරදිකං බීජං බෙත්තෙ වුත්තං විරූහති** යනාදී තන්හිය. කී දෙය දැක්වීමෙහි **වුත්තමිදං භගවතා වුත්තමරහාතා** යනාදී තන්හිය. මෙහි වූ කලී කථිතයෙහි දතයුතුය. මෙය කියන ලද්දේය. මේ එහි අර්ථයයි.
**ආමිසඤ්ඤතරං** සිවුපසය අතුරෙන් එක්තරා එකක් යන අරුතයි. **යදිදං** යනු නිපාතයකි. සියලු ලිංග විභත්ති - වචනයන්හි එබඳු මැයි. ඒ ඒ තන්හි අරුත් වශයෙන් පෙරලාගත යුතුයි. මෙහි වනාහි මේ පදයාගේ **යො එසො** (යම් මේ) යන අර්ථයි. යම් මේ පිණ්ඩපාතයක් වේ ද, එය එක්තරා ආමිෂයකැයි කියන ලද්දේ විය. **යන්නූනාහං** යනු ඉතා යෙහෙක මම (යන අර්ථයි) **එවං** යනු යම්සේ දැන් මේ මොහොත ඉක්මවන්නෙම්ද, එපරිද්දෙන් රෑදාවලද **වීතිනාමෙය්‍ය** යනු ගෙවන්නෙමි ඉක්මවන්නෙමි.
**සො තං පිණ්ඩපාතං** යනු හෙතෙම ඒ දෙවියන් සහිත ලෝකයා විසින් මුදුනින් පිළිගතයුතු වූ සුගතයන් වහන්සේ විසින් ඉතිරි කරන ලද පිණ්ඩපාතය නොවළඳා ධම්මදායාදය කැමති වන්නේ ආදිත්ත ශීර්ෂ උපමාව ප්‍රත්‍යවේක්‍ෂා කරමින් බඩසා දුබල බැවින් යුක්තවම මෙසේ රෑ දාවල් ඉක්මවන්නේය.
**අථ දුතියස්ස** යන මේ වාරයෙහි මේ සංක්‍ෂෙපයයි ඉදින් මහණ, **යන්නූනාහං -පෙ- විතිනාමෙය්‍ය** යයි සිතන්නේ මෙසේත් සිතන්නේය. පැවිද්දහු විසින් දරුණු සතුන්ගෙන් ගැවසී ගත්, වනයෙහි බෙහෙතක් මෙන් පඤ්චකාම ගුණ නමැති, දරුණු සතුන් ගැවසීගත් ගමෙහි පිණ්ඩපාත සොයන්ට දුෂ්කර වෙයි. මෙම පිණ්ඩපාතය වූ කලී සෙවීම් ආදිනවයෙන් මිදුනේ ද, සුගතයන් වහන්සේ විසින් ඉතිරි කරන ලද හෙයින් **උභතො සුජාත** ක්‍ෂත්‍රිය කුමාරයෙක් මෙන් වෙයි. කරුණු පසකින් පිණ්ඩපාතය නොවැළඳිය යුතු වේද?
ඒ කවරහු යත්? අලජ්ජි පුද්ගලයා සතුයයි, පුද්ගලයා ගරහා නොවැළඳිය යුත්තේ වෙයි.
භික්ෂුණිය විසින් සකස් කරන ලද්දෙහි, නොසුදුසු සම්භාවනාවකින් උපන් අපිරිසුද්ධ උත්පත්ති ඇති බැවින් නොවැළඳිය යුතු වෙයි.
පිණ්ඩපාතය හිමි මහණ බඩසයින් යුක්ත වූයේ යයි ස්වාමියා කෙරෙන් අනුකම්පාවෙන් නොවැළඳිය යුත්තේ වෙයි. අතවැසියන් හෝ ඔවුන් පිළිබඳ අන්‍යයන් හෝ බඩසයින් යුක්තහයි හෙතෙම පිණාගියේ නමුදු ඔහුගේම අතවැසි ආදීන් කෙරෙහි අනුකම්පාවෙන් නොවැළඳිය යුත්තේය. පිණ්ඩපාතය හිමි භික්‍ෂු තෙම නොඇදහිය යුත්තේ යයි ඒ අතවැසි ආදීහු ද යැපුනාහු සුඛිත වූවාහු වෙත් ද එතකුදු වුවත් නො ඇදහිය යුතු බැවින් නො වැළඳිය යුත්තේ වෙයි.
ඒ කරුණු පසින් ද මෙම පිණ්ඩපාතය මිදුනේය. ඒ එසේ මැයි. භාග්‍යවතුන් වහන්සේ වනාහි ලජ්ජීන් අතුරෙන් අග්‍රය. පිණ්ඩපාතය ද පිරිසිදු ලද දෙයකි. භාග්‍යවතුන් වහන්සේ වනාහි යැපුනාහු සුඛිත වූවාහු වෙති. කැමති වන්නාහු අන්‍ය පුද්ගලයෙකුදු නැති යමෙක් ලොවැ ඇදහිය යුත්තාහු වෙත්ද, භාග්‍යවත්හු ඔවුන් අතුරෙන් අග්‍ර වෙතියි මෙසේ සිතා හෙතෙම පිණ්ඩපාතය වළඳා -පෙ- ඉක්මවන්නේය. මෙතෙකින් යමෙකුත් නොවළඳා මහණදම් කෙරේද, හෙතෙමේ ද වැළඳිය යුතු වූ ම පිණ්ඩපාතය නොවැළඳූයේ වෙයි. යමෙක් වළඳා මහණදම් කෙරේ ද, හෙතෙමේ ද වැළඳිය යුතු වූම පිණ්ඩපාතය වැළඳුයේ වෙයි. පිණ්ඩපාතයෙහි විශේෂයක් නැත. පුද්ගලයා කෙරෙහි විශේෂයක් ඇත. එහෙයින් ඒ දක්වන සේක්. **කිඤ්චාපි සො** යනාදිය වදාළහ.
එහි **කිඤ්චාපි** යනු අනුජානන පසංසනාර්ථයෙහි නිපාත පදයකි. කුමක් අනුදනීද යත් ඒ භික්‍ෂූහුගේ ඒ නිවැරදි පරිභෝගයයි. කුමක් පසසාද යත්, වළඳා මහණදම් කිරීමයි. මේ කියන ලද්දේ වෙයි. ඉදින් ඒ මහණ, මෙසේ වැළඳිය යුතු වූ පිණ්ඩපාතයම වළඳා කළයුතු මහණ දමම කරන්නේ නම් **අථ ඛො අසුයෙව මෙ පුරිමො භික්ඛු**, යම් ඒ පළමු කී මහණ පිණ්ඩපාතය ප්‍රතික්‍ෂේප කොට මහණදම් කෙරේද. **අසුයෙව මෙ** හෙතෙම මා විසින් ශූරයන් දෙදෙනෙකු අතුරෙන් අතිශයින් ශූරයා මේද පඬිවරුන් දෙදෙනකුන් අතුරෙන් අතිශයින් පණ්ඩිතයා මෙන් ද, අතිශයින් පිදිය යුත්තේ ද අතිශයින් ප්‍රශංසා කළයුත්තේ ද වෙයි. දෙවන භික්‍ෂුවට වඩා අතිරේක වශයෙන් පිදිය යුතුද පැසසිය යුතුද වේයයි කියන ලද්දේ වෙයි.
දැන් එම අරුත කාරණයෙන් සාධනය කරනුයේ **තං කිස්ස හෙතු** යනාදිය වදාළහ. එහි අර්ථය කවරේද යත්? මේ කරුණෙහි ලා තොපට මෙබඳු සිතක් වන්නේය. කුමකින් ඒ මහණතෙම භාග්‍යවතුන් වහන්සේ විසින් අතිශයින් පිදිය යුතුද? අතිශයින් ප්‍රශංසා කළ යුතුදැයි ඒ එසේමය. යම් හෙයකින් ඔහුගේ ඒ පිණ්ඩපාතය ප්‍රතික්‍ෂෙප කිරීමක් වේද? එය ඒ මහණ හට බොහෝකලක් අල්පෙච්ඡ බව පිණිස -පෙ- විරියාරම්භය පිණිස පවත්නේද, එහෙයිනි. කෙසේද යත්, ඕ හට පසුකලෙක ප්‍රත්‍යයන් විෂයෙහි අතිච්ඡතාව හෝ පාපිච්ඡතාව හෝ මහිච්ඡතාව හෝ උපදින්නේ නම්, නැවත එම තෘෂ්ණාව මේ පිණ්ඩපාත ප්‍රතික්‍ෂේප කිරීම නමැති අංකුසය හේතුකොට ගෙන එම්බා තෝ සුගතයන් විසින් ඉතිරි කළ පිණ්ඩපාතය ප්‍රතික්‍ෂේප කොට මෙබඳු තෘෂ්ණාවක් ඉපිද වූයෙහිය. මෙසේ ප්‍රත්‍යවේක්‍ෂා කරමින් එයින් වළකින්නේය. උපන්නා වූ අසන්තුට්ඨියගේද අසල්ලෙඛයාගේ ද වැලකීම මේ ක්‍රමයමැයි. මෙසේ මෙය ඔහුගේ අල්පේච්ඡ බව පිණිස සන්තුට්ඨිය පිණිස ද, සල්ලෙඛය පිණිස ද පවත්නේය.
**සුභරතායා** මෙහි මෝ වර්ණනා තොමෝ වන්නේය. මේ ශාසනයෙහි යම්කිසිවෙක් තමන් විසින්ද අනුන් විසින්ද (අසීරුවෙන් පෝෂණය කළයුත්තේ දුහර වේ. දුප්පොස වේ. කෙනෙක් තමන් විසින් ද උපස්ථායකයන් විසින් ද සුභර වෙයි. පහසුවෙන් පෝෂණය කළ හැකි වෙයි. ඒ කෙසේද යත්, යමෙක් ඇඹුල් ආදිය ලැබ නොඇඹුල් ආදිය සොයා ද එකෙකුගේ ගෙදරකින් ලද දෙය අනිකෙකුගේ ගෙදර දමමින් සියලු ගම හැසිර හිස් පාත්‍රය ඇත්තේම විහාරයට පිවිස නිදාද? මේ තමා විසින් ද පෝෂණය කළ නොහැකි වෙයි. දුහර වේ.
යමෙක් හැල් - මස් බත් ආදියෙන් පාත්‍රය පුරා දුන් කල්හි ද දුර්මුඛව නොසතුටු බව දක්වා ද, නැතහොත් ඔවුන් ඉදිරිපිටම තොප විසින් දෙන ලද්දේ කුමක්දැයි එම පිණ්ඩපාතයට නින්දා කරමින් සාමණේර ගෘහස්ථ ආදීන්ට බෙදාදේ ද, මේ තෙම උපස්ථායකයන් විසින් පෝෂණය කිරීමට දුෂ්කර වෙයි. (දුභර වෙයි). මේ මහණ දැක මිනිස්සු ඔහුගෙන් ඈත් වෙති. මේ භික්‍ෂුව පෝෂණය කිරීම අපහසු යයි කියා යමෙක් ප්‍රණීත වූ හෝ අප්‍රණීත වූ හෝ යමක් ලැබ තුටු සිත් ඇත්තේම වළඳා විහාරයට ගොස් තමාගේ කටයුතු කෙරේ ද, මේතෙම තමා විසින් සුභර වෙයි. යමෙක් අන්‍යයන්ගේ ස්වල්ප වූ හෝ බොහෝ වූ හෝ රළු වූ හෝ ප්‍රණීත වූ හෝ දානය පිළිකුල් නොකොට සතුටු සිත් ඇත්තේ වෙසෙසින් පහන් මුහුණු ඇතිව ඔවුන් හමුවෙහි දීම වැළඳුයේ ද, මේ තෙම උපස්ථායකයන් විසින් සුභර වෙයි. මේ මහණ දැක මිනිස්සු අතිශයින්ම විශ්වාස වූවාහු වෙති. අපගේ පින්වතුන් වහන්සේ සුභරයහ. සුළු දෙයකිනුදු සතුටු වෙති. අපිම උන්වහන්සේව පෝෂණය කරන්නෙමුයි ප්‍රතිඥා දී පෝෂණය කෙරෙති.
ඉදින් එහි අපරසමයෙක්හි තමන්ගේ හෝ උපස්ථායකයන්ගේ හෝ දුභරතා නයින් සිතක් උපනහොත් එවිට මෙම පිණ්ඩපාත ප්‍රතික්‍ෂේප කිරීම නැමැති අංකුසයෙන් එය නිවාරණය කරන්නේය. අරේ එම්බා තෝ සුගතයන් වහන්සේ ඉතිරිකළ පිණ්ඩපාතය ප්‍රතික්‍ෂේප කොට මෙවන් සිතක් ඉපදවූවෙහිදැයි මෙසේ ප්‍රත්‍යවේක්‍ෂා කරමින් සුභරතාවයට පරිවර්තනය වන්නේන්ය. ඉදින් ඔහුට කුසීත බව උපදින්නේ නම් එයද මේ අංකුසයෙන් නිවාරණය කරන්නේය. ‘එම්බා, තෝ වනාහි එකල සුගතයන් වහන්සේ විසින් ඉතිරිකළ පිණ්ඩපාතය ප්‍රතික්‍ෂේප කොට එසේ බඩසයින් සහ දුබල බැවින් පෙළුනේද, මහණදම් කොට අද කුසීත බැවින් පෙලෙන්නෙහි දැයි මෙසේ ප්‍රත්‍යවේක්‍ෂා කරන්නේ මෙවන් විරිය ආරම්භයකට පත්වන්නේය. මෙසේ ඔහුට මෙම පිණ්ඩපාත ප්‍රතික්‍ෂේපය. බොහෝ කලක් අපේපච්ඡතාවය පිණිස -පෙ- විරියාරම්භය පිණිස පවතින්නේය.
මෙසේ ඔහුට මේ පංචගුණයෙන් පිරෙන්නාහු ද (එවිට) දසකථා වත්‍ථූන් සම්පූර්ණ කෙරෙත්.
මෙහි වනාහි පාලියෙහිම **අප්පිච්ඡතා - සන්තුට්ඨිතා - විරියාරම්භ** වශයෙන් තුන්දෙනෙක් ආවාහු වෙති. සෙස්සෝ සල්ලෙඛ නාමයෙන් සංග්‍රහ කරන ලද්දාහුය. යම් මේ සල්ලෙඛ යන නමක් වේද, මේ වනාහි සියලුම දසකථා වත්‍ථූන්ටම නමක් මැයි. එහෙයින් වදාළහ.
**සාච ඛො අයං ආනන්‍ද**, **කථා අභිසල්ලෙඛිකා චෙතො විවරණ සප්පායා එකන්ත නිබ්බිදාය විරාගාය නිරොධාය උපසමාය අභිඤ්ඤාය සම්බොධාය නිබ්බාහාය**, **සංවත්තති සෙය්‍යථිදං අප්පිච්ඡකථාති** (ආනන්දය, මේ කථා තොමෝද අතිශයින් ක්ලේශ සංලිඛනය කරන්නී, චිත්ත විවරණ සංඛ්‍යාත වූ **සමථ විදර්ශනාවන්ට** උපකාර වූවා, ඒකාන්තයෙන් සසර කලකිරීම පිණිස, නිරෝධය පිණිස, ක්ලේශ ව්‍යසමය පිණිස විශිෂ්ට ඤාණය පිණිස සම්බොධය පිණිස නිර්වාණය පිණිස, පවත්නීය. ඕ කවරීද, අල්පෙච්ඡ කථායයි) යන විස්තරයයි. මෙසේ මේ පංච ගුණයෝ පිරුණාහු දසකථා වත්‍ථු සම්පූර්ණ වන්නාහුය. දසකථා වස්තූන් සම්පූර්ණ කිරීමෙන් ත්‍රිවිධ ශික්‍ෂාවන් සම්පූර්ණ කරන්නාහු වෙත්.
කෙසේද යත්, ඔවුන් අතුරෙන් අප්පිච්ඡකථා සන්තොස කථා, අසංසග්ග කථා සීලකථා මේ සතර කථාවෝ අධිශීල ශික්‍ෂායෙහි සංග්‍රහ වූවාහුමය. පච්චෙක කථා විරියාරම්භ කථා සමාධි කථා යන මේ තිදෙන අධිචිත්ත ශික්‍ෂායෙහි සංග්‍රහ වූවාහු වෙත්. පඤ්ඤාකථා විමුත්ති කථා විමුත්ති ඤාණදස්සන කථා යන මේ තිදෙන අධිප්‍රඥා ශික්‍ෂායෙහි සංගෘහිත වූවාහු වෙත් යයි. මෙසේ දසකථා වස්තූන් සම්පූර්ණ වූවාහු ත්‍රිවිධ ශික්‍ෂාවන් සම්පූර්ණ කෙරෙත්. ත්‍රිවිධ ශික්‍ෂාවන් සම්පූර්ණ කරන්නාහු පඤ්ච අසෙඛ ධර්ම සමූහය පරිපූරණය කරන්නාහුය.
කෙසේද යත්, පරිපූර්ණ වූ අධිසීල ශික්‍ෂාව වනාහි අසේඛ සීලක්ඛන්‍ධයම වෙයි. අධිචිත්ත ශික්‍ෂාව අසෙඛ සමාධික්ඛන්‍ධය වේ. අධි ප්‍රඥා ශික්‍ෂාව, අසේඛවූ පඤ්ඤා විමුත්ති විමුත්ති ඤාණදස්සන ඛන්‍ධයෝම වෙතැයි මෙසේ ශික්‍ෂාත්‍රය පිරුණාහු පඤ්ච අසේඛ ධර්මස්කන්‍ධයන් පරිපූරණය කරන්නාහුය. යම්සේ පර්වත මුදුනෙක්හි වර්ෂා ඍතුවෙහි වූ මහා මේඝයක් මොනවට වැසි ඇතිවූයේ පබ්බත - කන්දර පදර - සාඛා පුරවාද පිරුණා වූ ඔවුහු කුඩා විල් ද, කුඩාවිල් මහවිල්ද, මහවිල් කුඩා නදීන් ද කුඩා නදීහු මෙම මහනදීන් ද, මහනදීහු සාගරය පුරවත් ද, එපරිද්දෙන්ම ඒ මහණ හට මේ ගුණපස පිරුණාහු දශකථා වස්තූන් ආදිකොට අමෘතමහා නිර්වාණය තෙක් පරිපූරණය වන්නාහුය. මෙසේ මේ මහණතෙම ධම්මදායාද පටිපදාවට පිළිපන්නේ පරම ධම්ම දායාදය ලබන්නේ යයි යන මේ අර්ථය දුටු භාග්‍යවත්හු **තං කිස්ස හෙතු**? **තංහි තස්ස භික්ඛවෙ**, **භික්ඛුතො **යනාදිය වදාළහ.
මෙසේ එම භික්‍ෂුවගේ පූජ්‍යතර භාවයද, **පසංසාතර භාවය** ද සහේතුකව දක්වා දැන් එම භික්‍ෂූන් ධම්මදායාද බැව්හි යොදවන්නේ **තස්මාතිහ මෙ භික්ඛවෙ** යනාදිය වදාළහ.
කුමක් වදාරණ ලද්දේද යත්, යම් හෙයකින් යම් භික්‍ෂුවක් එම පිණ්ඩපාතය වළඳා මහණදම් කරන්නේ නම් හෙතෙම මේ මූල ගුණපහෙන් මට බාහිර වන්නේය. යම් භික්‍ෂුවක් වනාහි නොවළඳා මහණදම් කරන්නේද, හෙතෙම (මේ ධම්මදායාදයෙහි) කොටස්කරුවෙකු වන්නේය. **තස්මා තිහ මෙ භික්ඛවෙ** යනාදිය වදාළහ. එහෙයින් මහණෙනි මෙහිලා -පෙ- මාගේ ආමිෂය දායාදකොට ඇත්තේ නොවෙමුයි
**ඉදමවොච භගවා** යන නිදාන පර්යාවසානයෙහි පටන් **නො ආමිසදායාද** යන්න අවසන්කොට ඇති මේ සූත්‍ර ප්‍රදේශය භාග්‍යවතුන් වහන්සේ වදාළ සේක. **ඉදං වත්‍ථා සුගතො** මෙම සූත්‍ර ප්‍රදේශය වදාරාම ශෝභන ප්‍රතිපදාවෙන් ගියහෙයින් සුගත නම් වූ මෙම භාග්‍යවත්හු **උට්ඨායාසනා විහාරං පාවිසි** පනවන ලද උතුම් බුද්ධාසනයෙන් නැගිට පිරිස නොබිඳුණු කල්හිම, විහාරයට තමන් වහන්සේගේ ගඳකිළියට ඇතුල් වූ සේක. කුමක් හෙයින්ද යත්, ධර්මයට ප්‍රශංසා කරනු පිණිසය.
භාග්‍යවතුන් වහන්සේලා වනාහි නොනිමි දම්දෙසුම් ඇත්තේ, වෙහෙරට පිවිසෙන්නාහුද කරුණු දෙකක් මුල්කොට එසේ කරන සේක. ධර්මයට ගරුකිරීම හෝ පුද්ගලයන්ට ගරු කිරීම සඳහාය. පිවිසෙන්නේ මෙසේ සිතයි. මවිසින් සැකෙවින් දක්වන ලද්ද, විස්තර වශයෙන් විභාග නොකරන ලද්දා වූ මේ උද්දේශය (මාතෘකාව) ධර්මය පිළිගන්නා වූ භික්‍ෂුහු ඉගෙන අනඳ තෙරුන් වහන්සේ වෙත හෝ කච්චායන තෙරුන් වහන්සේ වෙත හෝ එළඹ විචාරන්නාහුය. අනතුරුව ධර්ම ප්‍රතිග්‍රාහකයෝ පෙරලා මා විචාරන්නාහුය. ඔවුනට මම ආනන්දයන් විසින් මනාව කියන ලද්දේය. කච්චායනයන් විසින් මනාව කියන ලද්දේය. ඉදින් තෙපි මේ කාරණය මගෙන් විචාරන්නාහු නම්, මම ද මෙම කාරණය මෙපරිදිම ප්‍රකාශ කරන්නෙමියි (වදාළහ.) ඉක්බිති ඔවුන් කෙරෙහි ගෞරවයෙන් ඔවුන් වෙත එළඹෙන්නාහුය. ඔවුහුද භික්‍ෂූන් අර්ථයෙහි ද ධර්මයෙහි ද යොදවන්නාහුනය. ඒ භික්‍ෂුහු ඔවුන් විසින් (අර්ථ ධර්ම දෙක්හි) යොදවන ලද්දාහු ත්‍රිවිධ ශික්‍ෂාව සපුරාලන්නාහු දුක්ඛය කෙළවර කරන්නාහු යයි
ධර්මයට ප්‍රශංසා කිරීම පිණිස විහාරයට පිවිසි සේක්, මෙහිදී යම්සේ සිතූ සේක් ද එපරිද්දෙන්ම සිතන සේක. මා විහාරයට පිවිසි කල්හි මේ පිරිස්හිම හුන් ශාරිපුත්‍ර තෙම එම ආමිෂ දායාදයට ගරහමින් ද ධර්ම දායාදයට පසසමින්ද දහම් දෙසන්නාහුය. මෙසේ අප දෙදෙනාගේම එක් අදහස් ඇතිව එක් මතයෙන්ම දෙසන ලද මේ දේශනා තොමෝ ගල් කූඩයක් මෙන් ප්‍රධාන ගරු ද වන්නීය.
චතුරෝඝයන් තරණය කිරිමේ අර්ථයෙන් තොටක නවතා තිබූ නැවක් මෙන් ද, ස්වර්ග ගමනාර්ථයෙන් ආජානීයයන් සතරදෙනෙකු යෙදූ රථයක් මෙන්ද වන්නේය. මෙසේ කරන්නහුට මෙපමණ දඩයයි පිරිස් මැද ආඥාව තබා හුනස්නෙන් නැගිට රජ ප්‍රාසාදයට නැගී ගිය කල්හි එහිම හුන් සෙනෙවිතෙම ඒ රජු විසින් තැබූ ආඥාව යන්සේ පවත්වා ද, මෙසේත් මා විසින් තැබූ දේශනාව මේ පිරිසෙහිම හුන් ශාරිපුත්‍ර තෙම ප්‍රශංසා කොට දේශනා කරන්නේය. මෙසේ අප දෙදෙනාගේම අදහස් පරිදි දේශිත මෙම දෙසුම අතිශයින්ම බලවත්ය. මධ්‍යාහ්නයේ හිරු මෙන් බබලන්නේ යයි, මෙසේ මෙහි ධර්මයට පැසසීම පිණිස හුනස්නෙන් නැගිට විහාරයට ප්‍රවිෂ්ට වූ සේක.
මෙබඳු තැන්වලදී භාග්‍යවත්හුගේ හුනස්නෙන් නැගිට වැඩමවීම, අතුරුදහන් වීම චිත්තගමනින් විහාරයට ප්‍රවේශ වෙත්යයි දතයුත්තේය. ඒ එසේමැයි. කාය ගතියෙන් වඩින්නේ නම් සියලු පිරිස භාග්‍යවතුන් වහන්සේ පිරිවරා යන්නේය. එක්වරක් බිඳුනු පිරිස යළි රැස්කිරීම දුෂ්කර වන්නේය. එබැවින් භාග්‍යවතුන් වහන්සේ චිත්ත ගතියෙන්ම වැඩි සේක.
මෙසේ භාග්‍යවතුන් වහන්සේ වැඩිකල්හි භාග්‍යවතුන් වහන්සේගේ අදහසට අනුරූපව එම දහම්මග දෙසනු කැමැත්තේ **තත්‍ර ඛො ආයස්මා සාරිපුත්තො -පෙ- එතදවොච. **
එහි, **ආයස්මා** යනු මෙය ප්‍රිය වචනයකි. **සාරිපුත්තො** යනු එම තෙරුන් වහන්සේගේ නාමයයි. එය වූ කලී මව් පසිනි. පියපසින් නොවේ. හේ රූපසාරි නම් බැමිණියගේ පුත්‍ර තෙමේය. එබැවින් සාරිපුත්ත යයි කියනු ලැබේ. **අචිරපක්කන්තස්ස **යනු නික්ම ගොස් නොබෝ වෙලාවකින් **ආවුසො භික්ඛවෙ **යනු මෙහි වනාහි භාග්‍යවත් බුදුවරයෝ, ශ්‍රාවකයන් අමතන්නේ **භික්ඛවෙ** යයි ආමන්ත්‍රණය කෙරෙති. ශ්‍රාවකයෝ වනාහි බුදුවරයන් හා සමාන නොවිය යුතුයයි, **ආවුසො** යනුවෙන් පළමු කියා පසුව **භික්ඛවෙ** යයි කියති. බුදුරදුන් විසින් අමතනු ලැබූ භික්‍ෂු සංඝතෙම **භදන්තෙ** යනුවෙන් ප්‍රතිවචන දෙයි. ශ්‍රාවකයන් විසින් අමතනු ලැබුවේ **අවුසො** යයි ප්‍රතිවචන දෙයි.
**කිත්තාවතා නුඛො ආවුසො** යන මෙහි **කිත්තාවතා** යනු පරිච්ඡේද වචනයයි. කොපමණකින්දැයි කියන ලද්දේ වෙයි. නු යන ප්‍රශ්නාර්ථයෙහියැ. **ඛො** කාරය නිපාත මාත්‍රයකි. **සත්‍ථු පවිවිත්තස්ස විහරතො** යනු කාය චිත්ත-උපධි-විවෙක යන ත්‍රිවිධ විවේකයන්ගෙන් යුක්තව වාසය කරන්නා වූ භාග්‍යවතුන් වහන්සේගේ. **විවෙකං නානු සික්ඛන්ති** යනු ත්‍රිවිධ විවේකයන් අතුරෙන් එකකුදු අනුව නොහික්මෙත්ද, **ආමිසදායාදො හොන්ති** යනුවෙන් මෙම අර්ථය ආයුෂ්මත් සාරිපුත්‍ර තෙමේ භික්‍ෂූන් විචාළේය. කුසල පක්‍ෂයෙහිදු මෙම ක්‍රමය මැයි.
මෙසේ කී කල්හි එහි අර්ථය අසනු කැමැති භික්‍ෂූහු **දුරතොපි ඛො** යන ආදිය කීවාහුය.
**තත්‍ථ එහි දූරතොපි** යනු පිටරටින් ද පිට ජනපදයෙන් ද නොයෙක් යොදුන් ගණනක සිට යයිද කියන ලද්දේ වෙයි. **සන්තිකෙ** යනු සමීපයෙහි, **අඤ්ඤාතුං** යනු දැනගන්ට අවබෝධ කරන්ට, **ආයස්මන්තංයෙව සාරිපුත්තං පටිභාතු** ආයුෂ්මත් ශාරිපුත්‍රයන් වහන්සේගේම භාගය (කොටස්) වේවා. ආයුෂ්මත් ශාරිපුත්‍ර තෙම තමන්ගේ කොටස වශයෙන් ගෙන විස්තර කරන සේක්වායි කියන ලද්දේ වෙයි. ඒ එසේමැයි. යම් ඒ අරුත් පැවසීමක් වේද, එය ආයුෂ්මත්හුගේ භාගයයි. ඇසීම වූ කල අපගේ භාගයයි. මේ මෙහි අදහසයි. මෙසේ ශබ්ද ලක්‍ෂණ වශයෙන් සම වෙයි. කිසිවෙක් **පටිභාතු** යනු දක්නා ලැබේවායි කියති. අනිකෙක් වැටහෙත්වායි කියති. **ධාරෙස්සන්ති** යන උද්ග්‍රහණය කරන්නාහුය. ප්‍රගුණ කරන්නාහුය.
ඉක්බිති ඔවුන්ට කියනු කැමැති තෙරුන් වහන්සේ **තෙනහි** ආදිය කීහ. එහි **තෙන** යනු කාරණ (අරුතෙහි) වචනයකි. හි කාරය නිපාතයකි. යම්හෙයකින් අසනු කැමති වහුද, යම් හෙයකින් මා වෙත භාරය ආරෝපණය කළහුද, එහෙයින් ශ්‍රවණය කරමු යයි කියන ලද්දේ වෙයි. ඒ භික්‍ෂූහු ද තෙරුන්ගේ වචනය පිළිගත්තාහුය. එයින් කීහ. **එව මාවුසො -පෙ- පච්චස්සෙසුං** යයි.
ඉක්බිති ඔවුන්ගේ ආමිෂ දායාදයට ගරහන භාග්‍යවතුන් වහන්සේ විසින් **තුම්හෙපි තෙන ආදිස්සා භවෙය්‍යාථ** යනුවෙන් එකම ආකාරයෙන් පවසන ලද අර්ථය තුන් ආකාරයකින් දක්වන්නා වූ ආයුෂ්මත් ශාරිපුත්‍රයන් වහන්සේ මෙසේ වදාළහ. **ඉධාවුසො සත්‍ථු පවිවිත්තස්ස විහරතො -පෙ- එත්තාවතා ඛො ආවුසො සත්‍ථු පවිවිත්තස්ස විහරතො සාවකා විවෙකං නානුසික්ඛති**
මෙතෙකින් භාග්‍යවතුන් වහන්සේ ආමිසදායාද පටිපදාවට නින්දා කරන්නේ **තුම්හෙපි තෙන ආදිස්සා භවෙය්‍යාථ** තෙපිද එයින් නින්දා ලබන්නෝ වන්නාහු යයි යමක් වදාළ සේක්ද? තමන් වහන්සේ **කිත්තාවතා නුඛො -පෙ- නානුසික්ඛන්ති **යයි යම් ප්‍රශ්නයකුත් විචාලාහුද, ඒ දේශනාවේ විස්තර හෙයින් අර්ථය මොනවට විභාග කරන ලද්දේ වෙයි. එය භාග්‍යවතුන් වහන්සේ ආදිස්සභාවය (නින්දා ලැබිය යුතු බව) සිහිනොකොට, ඒ එසේමැයි. ශ්‍රාවකයන් අනුව ගන්නාවිට භාග්‍යවතුන් වහන්සේ විසින්ම **අහම්පි තෙන ආදිස්සො භවිස්සාමි** යනුවෙන් (මමද එයින් නින්දා ලැබිය යුත්තෙක් වන්නෙමි.) යයි කියන්ට යෝග්‍ය වෙයි. ශ්‍රාවකයන් විසින් කියන්ට යෝග්‍ය නොවෙයි. කුසල පක්‍ෂයෙහි ද මෙම ක්‍රමයමැයි. මෙහි පළමුකොට කියන ලද්ද මෙහි අනුසන්ධි ක්‍රම යෝජනා නම් වේ.
පසුව කියනු ලබන්න අර්ථ වර්ණනා නම් වේ. **ඉධ** යනු මේ ශාසනයෙහි. **සත්‍ථුපවිවිත්තස්ස** යනු ත්‍රිවිධ විවේකයෙන් අතිශයින් විවේකයට පත් ශාස්තෘෘන් වහන්සේගේ **විවෙකං නානු සික්ඛන්ති** යනු කාය විවේකයට අනුව නොහික්මෙති. සණ නොකරන ලද්දේ යයි කියන ලද්දේ වෙයි. ඉදින් ත්‍රිවිධ විවේකය සඳහාම කියන්නේ නම්, ප්‍රශ්නයාගේ විශේෂයක් නොම වන්නේය. මේ කියන ලදුයේ ව්‍යාකරණ පක්‍ෂයයි. **ඉමිනා** යනු එහෙයින් මේ පදයෙන් කාය විවේකය ද, **යෙසඤ්ච ධම්මානං** යනාදියෙන් චිත්ත විවේකයද, **බාහුලිකා** යනාදියෙන් උපධි විවේකය ද දක්වයි. මෙසේ මෙහි සංක්‍ෂෙප අර්ථය දතයුත්තේය.
**යෙසඤ්ච ධම්මානං **යනු ලෝභාදීන් සඳහා කීහ. යමෙක් මත්තෙහි, **තත්‍රාවුසො ලොභො ච පාපකො** යනාදි නයින් කියන්නේද, (ඔවුන් සඳහාය. **නප්පජහන්ති** දුරුනොකෙරෙත්. චිත්ත විවේකය දුරු නොකෙරෙත් යයි කියන ලද්දේ වෙයි. **බාහුලිකා** චීවර ආදින්ගේ බහුලභාවයට පැමිණියේ සසුන ලිහිල්කොට ගනිත්නුයි **සාථලිකා** නම් වෙති. **ඔක්කමනෙ පුබ්බංගමා** මෙහි අවගමනාර්ථයෙන් පංච නීවරණයෝ ඔක්කමන යයි කියනු ලැබේ. එහෙයින් පංච නීවරණයන් පිරීමෙහි පුබ්බංගම වීයයි කියන ලද්දේ වෙයි. **පවිවෙකෙ** යනු උපධි විවේකයෙහි නිර්වාණයෙහි. **නික්ඛිත්තධුරා** බහා තබන ලද වෙර ඇත්තාහු එය අවබෝධ සඳහා ආරම්භක උත්සාහය කුදු නොකරන්නාහු යයි. මෙතෙකින් උපධි විවේකය නො පුරත් යයි කියන ලද වෙයි. මෙතෙකින් අනියමයෙන් කියා අනතුරුව දේශනා නියමයෙන් වදාරණ සේක් **තත්‍රාවුසො** ආදිය කීහ.
කුමක් හෙයින්ද යත්, ශ්‍රාවකයෝ කරුණු තුනකින් යයි, යම්හෙයකින් අනියමෙන් කියනු ලබන කල්හි කවරෙකුට නමුත් කියායයි හඟිමු. අපට නොවේයයි උදාසීන බවට පත්වෙති. ස්ථවිරයෝයි මධ්‍යමයෝය නවකයෝ යයි මෙසේ නියමකොට කියනු ලබන කල්හි අපට කියත් යයි ආදරය කරති. යස්සේ ඇමතියන් විසින් නුවර වීථීහු ශුද්ධ කටයුත්තාහු යන රජු විසින් කී කල්හි, කවරෙකු විසින් ශුද්ධ කටයුතුදැයි සිතමින් ශුද්ධ නොකෙරෙත් ද, තම තමන්ගේ ගෘහද්වාරය ශුද්ධ කළයුතුයයි බෙර නිකුත් කළ කල්හි සියල්ලෝම මොහොතකින් ශුද්ධ කෙරෙත් ද, අලංකාර කෙරෙත්ද, මෙසේ කාරණය දත යුත්තේය.
එහි **තත්‍ර** යනු ඒ ශ්‍රාවකයන් අතුරෙහි **ථෙරා** යනු දසවස් ඇත්තවුන් පටන් කියනු ලැබෙත්. **තීහි ඨානෙහි** යන කරුණු තුනකින්, එය එසේමැයි. මෙහි ඨාන ශබ්දය තෙම **ඉස්සරිය, ඨිති, ඛණ,** කාරණ යන අර්ථවල පෙනේ.
**කිං පනායස්මා දෙවානමින්‍දො කම්මං කත්‍වා ඉමං ඨානං පත්තො?** යාදි තන්හි **ඉස්සරිය** යන අරුත්හි දක්නා ලැබේ.
**ඨාන කුසලො හොති අක්ඛන වෙධි** යනාදි තන්හි ඨිතියෙහිය.
**ඨාන සො චෙතං තථාගතං පටිභාති** යනාදි තන්හි ඛණ (ක්‍ෂණය) යන අරුත්හිය.
**ඨානඤ්ච ඨානතො අට්ඨානඤ්ච අට්ඨානතො** යාදි තන්හි කාරණයෙහිය. මෙහි කාරණ අරුතෙහිම වේ. ඒ එසේමැයි. කාරණය තෙම එයට අයත් පැවතුම් ඇති බැවින් එහි ඵලය (රඳා) සිටීද, එහෙයින් ඨාන යයි කියනු ලැබේ.
**ඉමිනා පඨමෙන ඨානෙන ථෙරා භික්ඛු ගාරය්හා** යන මෙහි **ගාරය්හා** ගැරහිය යුත්තාහුය. **ථෙර** නම් වූවාහු, ආරණ්‍ය සේනාසනයන්ද, වනයෙහි දුර සෙනසුන් ද, වනයෙහි ඉතා දුර සෙනසුන් ද, කරා නොඑළඹෙති. ග්‍රාමාසන්න සෙනසුන් නොහරිති. සමූහයා මැද විසීම (සංගණිකාරාමතාව) වඩමින් වාසය කරති. කාය විවේකය ද නොපුරත්. නවක, මධ්‍යම කාලයෙහි කෙබඳු වූවාහුදැයි මෙසේ නින්දා කළයුත්තාහු වෙති. ඇවැත්නි, මේ නින්දාව ලබත් යයි දක්වයි. **දුතියෙන ඨානෙන** යන මෙහි, මොවුහු වනාහි ස්ථවිර වූවාහුම, යම් ධර්මයක්හුගේ ප්‍රහාණයක් බුදුරදහු වදාළ සේක්ද, ඒ ලෝභාදි ධර්මයන් දුරු නොකෙරෙත්. අසුරුසනක් ගසන කාලයකුදු එකත්පසක සිට චිත්ත එකඟතාවක් නොලබත් ද, නවක මධ්‍යම කාලයන්හි කෙබඳු වූවාහුදැයි මෙසේ නින්දා කටයුත්තාහු වෙත්. ඇවැත්නි, මේ නින්දාව ලබත් යයි දක්වයි යයි මෙසේ යෙදීම කටයුත්තේය.
**තතියෙන** යන මෙහි ද ඇවැත්නි, මොවුහු ස්ථවිර වූවාහු ඉතිරිකර (ලද දෙයින්) ප්‍රත්‍යයන් නොයැපෙති. චීවර - ලදසෙනසුන් - කුණුකය සැරසීමෙහි යෙදුනාහු වාසය කරති. උපධි විවේකය නොපුරමින් නවක මධ්‍යම කාලයෙහි කෙබඳු වූවාහුදැයි මෙසේ නින්දා කළයුත්තාහු වෙති. ඇවැත්නි, මේ නින්දාව ලබත් යයි දක්වතියි මෙසේ යෙදීම් කළයුතුයැ. මජ්ඣිම, නවක වාරයන්හිද මේ ක්‍රමය මැයි.
මේ කියනු ලබන්නේ විශේෂයයි. **මජ්ඣිමා** යනු වස් පසේ සිට නව වස දක්වා වූවහු කියනු ලබත්. **නවා** යනුවෙන් ඌන වූ පස්වස් වූවෝ කියනු ලබති. නව, මධ්‍යම කාලයෙහි කෙබන්දෝ වූවාහුදැයි කියන ලද්දේ ද, මෙම එපරිද්දෙන් මෙහි නවක කාලයෙහි කෙබඳු වූවාහු ද, ස්ථවිර කාලයෙහි කෙබඳු වන්නාහුදැයි මධ්‍යම ස්ථවිර කාලයෙහි කෙබඳු වන්නාහුදැයි කියා යෙදිය යුතුයැ.
මේ අකුසල පක්‍ෂයෙහි කියන ලද්දට විරුද්ධ පරිදි කුසල පක්‍ෂයෙහි අරුත් දතයුත්තේය. මේ වනාහි මෙහි __සාපේක්‍ෂයයි__. මොවුහු ඒකාන්තයෙන් ස්ථවිර වූවාහුද, යොදුන් පිළිවෙලින් ආරණ්‍ය සේනාසන ද, වනමැද සෙනසුන් ද වනයේ ඉතා දුර සෙනසුන් දි සේවනය කෙරෙති. ග්‍රාමාසන්න සෙනසුනකට පැමිණිය යුතු කල්හිද නොඑළඹෙත්. මෙසේ ජීර්ණ වූ ශරීර ඇත්තේ ද, ආරබ්ධ වීර්ය ඇත්තාහු ප්‍රත්‍ය දායකයන්ගේ ප්‍රසාදය උපදවත්. නවක මධ්‍යම කාලයෙහි කෙබඳු වූවාහුදැයි මේ පළමුවන කරුණින් ස්ථවිර භික්‍ෂූහු පැසසිය යුත්තාහු වෙති. පැසසුම් ලබති. ලෝභ ආදිය දුරුකොට චිත්ත විවේකය පුරති. මේ මහා ස්ථවිරද, සද්ධිවිහාරික, අන්තේවාසිකයන් විසින් පිරිවරන ලදුව වාසය කරන්ට සුදුසු කාලයෙහිද මෙවන් වාසයට පත්ව වසන කාලයෙහිද, බත්කිස කොට, ප්‍රවිෂ්ට වූයේ සවස නික්මෙයි. සවස ප්‍රවිෂ්ට වූයේ උදෑසන නික්මෙයි. කසින පරිකර්ම ආදිය කෙරෙයි. සමවත් උපදවයි. මාර්ගඵලයන්ට පැමිණෙයි. සර්වප්‍රකාරයෙන් චිත්ත විවේකය පුරයි. මේ දෙවෙනි කාරණයෙනුදු ස්ථවිර භික්‍ෂූහු පැසසිය යුත්තෝ වෙති. ප්‍රශංසා ලබත්. යම්කලෙක තෙරුන්ට පට දුහුල් කෝසෙය්‍යාදි, සුව පහස් ඇති සැහැල්ලු සිවුරු යෝග්‍ය වෙත් ද, ඒ කාලයෙහිත් මේ මහා ස්ථවිර තෙම පාංශුකූල චීවරය දරයි. සසුන ලිහිල්කොට නොගෙන දුරුකරන ලද නීවරණ ඇත්තේ ඵල සමවත් වඩා උපධි විවේකය සම්පුර්ණ කරමින් වාසය කෙරෙයි. නවක, මධ්‍යම කාලයේ කෙබඳු වූවාහු දැයි මේ තෙවෙනි කාරණයෙන්ද ස්ථවිර භික්‍ෂූහු ප්‍රශංසා කටයුත්තාහු යැයි ප්‍රශංසා ලබති. මජ්ඣිම - නවක වාරවලද මේ ක්‍රමය මැයි.
**තත්‍රාවුසො** යනු, අනුසන්ධි කවරේද? මෙසේ නව ආකාර වූ ආමිෂ දායාද, පටිපදාවට නින්දා කරන්නේ නව ආකාර වූ ධම්මදායාද පටිපදාවට පසසන්නේ, අටලොස් අයුරකින් දේශනාව නිමාවට පත්කොට යම් ඒ ධර්ම කෙනෙක් **යෙසඤ්ච ධම්මානං සත්‍ථා පහානමාහ, තෙච ධම්මෙ නප්පජහන්ති** යයි මෙසේ ප්‍රහාණය කළයුතු ධර්මයෝ දක්වන ලද්දාහුද, ඔවුන්ගේ ස්වරූප දක්වන්ට මේ **තත්‍රාවුසො ලොභොච** යනාදිය කීහ. මේ අනුසන්ධියයි.
තවද යට පරියායෙන්ම ධර්මය කියන ලද්දේය. ආමිෂය වනාහි පරියායෙන් ද නිප්පරියායෙන් ද කියන ලදී. දැන් නිෂ්පර්යාය ධර්මය වූ ලෝකෝත්තර මාර්ගය දක්වන්ට මෙය කීහ. මේ මෙහි අනුසන්ධියයි.
එහි **තත්‍ර** යනු අතීත දේශනාව දැක්වීමයි. **සත්‍ථු පවිවිත්තස්ස විහරතො සාවකා විවෙකං නානු - සික්ඛන්ති** යනාදි නයින් වදාළ දේශනාවෙහි යයි කියන ලද්දේ වෙයි. **ලොභොච පාපකො දොසොච පාපකො** යනුවෙන් ධර්මයෝ දෙදෙන පාපකයෝය. ලාමකයෝය. මේ ප්‍රහාණය කළ යුත්තාහු යයි දක්වන ලද්දාහු වෙති. එහි ලුම්භනය (ඇලීම) ලක්‍ෂණකොට ඇත්තේ ලෝභය නම් වේ. දුස්සන (දූෂ්‍යවීම) ලක්‍ෂණකොට ඇත්තේ දෝස නම් වේ. ඔවුන් අතුරෙහි ලෝභය ආමිෂ දායාද කොට ඇත්තහුට ප්‍රත්‍යයන්ගේ ලැබීමෙහි දී වෙයි. ද්වේෂය ප්‍රත්‍යයන්ගේ නොලැබීමෙහි දී වෙයි. ලෝභය හේතුවෙන් නොලත් දෙය පතයි. ද්වේෂය හේතුවෙන්, නොලබන්නේ වෛරය ඇති වේ. ලෝභය දෙය්‍ය ධර්මයෙහි වෙයි. ද්වේෂය නොදෙන්නහු කෙරෙහි හෝ නොමනා දෙය දෙන්නහු කෙරෙහි හෝ වෙයි. ලෝභයෙන් නවවැදෑරුම් තහා මූලික ධර්මයන් සම්පූර්ණ කෙරෙයි. ද්වේෂයෙන් පස්ආකාර මසුරුභාවයන් සම්පූර්ණ කෙරෙයි.
මෙවිට ඔවුන්ගේ ප්‍රහාණ උපාය දක්වන සේක් **ලොභස්ස ච පහානාය** යනාදිය කීහ. එහි අර්ථය නම්, ඒ ලාමක වූ ලෝභයාගේ ද්වේෂයාගේ ද ප්‍රහාණය පිණිස මධ්‍යම ප්‍රතිපදා තොමෝ ඇතැයි මාර්ගය සඳහා කියන ලදී. යම් හෙයකින් මාර්ගය තෙම ලෝභය එක් අන්තයකැයිද ද්වේෂය එක් අන්තයකැයිද, මේ අන්ත දෙකට නොඑළඹේද, නොපැමිණේ ද, මේ අන්ත දෙකින් විශේෂයෙන් මිදුනේද එහෙයින් මජ්ඣිම පටිපදා යයි කියනු ලැබේ. මොවුන්ගේ මධ්‍යයෙහි වූ හෙයින් මජ්ඣිමා නම්ද පිළිපැදිය යුතු හෙයින් පටිපදා නම් ද වේ. එසේම කාමසුඛල්ලිකානු යෝගය එක් අන්තයෙක. අත්තකිලමථානුයෝගය එක් අන්තයක. ශාස්වත දෘෂ්ටිය එක් අන්තයක. උච්ඡේද දෘෂ්ටිය එක් අන්තයෙකැයි පළමු නයින්ම විස්තර කළයුතුය.
චක්ඛුකරණී යනාදියෙන් එම ප්‍රතිපදාව පසසයි. ඒ එසේ මැයි. මෝ පටිපදා තොමෝ දර්ශනයෙහි පරිණායක (අධිපති) අර්ථයෙන් සත්‍යයාගේ දර්ශනය පිණිස පවතීනුයි චක්ඛුකරණී නම් වේ. විදිත (ප්‍රකට) කරන අර්ථයෙන් ඤාණකරණී නම් වේ. රාගාදීන්ගේ සංසිඳීම පිණිස උපසමය පිණිස පවත්නා හෙයින් (උපසමය සංවත්තතී) යනු වේ. චතුරාර්ය සත්‍යය විශිෂ්ට ඥාණයෙන් දතයුතු බව දක්වන හෙයින් **අභිඤ්ඤාය සංවත්තති** (සත්‍ය ඤාණය පිණිස පවත්නීය.) **සම්බොධ** නම් මාර්ගයයි. ඒ මාර්ගය පිණිස පවත්නා හෙයින් **සම්බොධාය සංවන්තති** (සම්බෝධිය පිණිස පවත්නීය) ඒ එසේමැයි මාර්ගයට මාර්ගය පිණිස පවත්නේය. මාර්ගයෙන් කළයුතු කිස කරන හෙයිනි. නිබ්බානයාගේ සාක්‍ෂාත් කිරීම පිණිස ප්‍රත්‍යක්‍ෂ කිරීම පිණිස පවත්නා හෙයින් **නිබ්බානාය සංවත්තති** - (නිවන් පිණිස පවතීයයි) කියනු ලැබේ. මේ මෙහි සාරයයි.
මෙයින් අන්‍යාකාර වූ වර්ණනාවන් ප්‍රපඤ්ච (විස්තර)යන් වන්නේය.
මේ වනවිට ඒවා මජ්ඣිම පටිපදාවට අයත්කොට දක්වනු කැමැත්තේ **කතමා ච සා** යනුවෙන් විචාරා **අයමෙව** යනාදි නයින් විසඳයි.
එහි **අයමෙව** යනු අවධාරණ වචනයි. අන්‍ය මාර්ග ප්‍රතිශේධය පිණිස ද, බුද්ධ ප්‍රත්‍යෙකබුද්ධ - බුද්ධ ශ්‍රාවකයන්ට සාධාරණ බැව් දැක්වීම පිණිසද වෙයි. මෙසේ කියන ලද්දේද වෙයි. **එසොව මග්ගො නත්‍ථඤ්ඤෙ දස්සනස්ස විසුද්ධියා** යනුවෙන් ඒ මේ මාර්ගය තෙම කෙලෙසුන් කෙරෙන් දුරුවූ හෙයින් ද අරිය නම් වේ. කෙලෙස් සතුරන් දුරුකළ හෙයින් ආර්ය වූ බුදුරදුන් විසින් දේශිත හෙයින් ද ආර්යභාවය පිණිස පවතීනුයි ආර්ය නම් වේ. අංග අටකින් යුක්ත බැවින් අට්ඨංගික නම් වේ. පඤ්චාංගික තූර්ය මෙන් අංග විනිර්මුක්ත වූයේ නොවෙයි. කෙලෙසුන් නසමින් යේනුයි හෝ නිර්වාණ මාර්ග ගවේෂණය කෙරෙනුයි හෝ නිවන් කැමැත්තන් පයින් යනු ලැබේනුයි හෝ ඔවුන් විසින් පිළිපදිනු ලැබේනුයි හෝ **මග්ග **නම් වේ.
**සෙය්‍යථිදං** යනු නිපාතයකි. හේ කවරේද, යනු ඒ නිපාතයාගේ අර්ථයයි. නැතහොත් ඒ ඒ අෂ්ඨාංගයෝ හෝ කවරහුද? එක එක අංගය මග්ග නම් වේ. එහෙයින් වදාළහ. **සම්මා දිට්ඨි මග්ගො චෙව හෙතුච** යයි පෝරාණයෝ කියති. **දස්සන මග්ගො සම්මා දිට්ඨි, අභිනිරොපන මග්ගො සම්මා සංකප්පො -පෙ- අවික්ඛෙප මග්ගො සම්මා සමාධි** යනුවෙන්.
**සම්මා දස්සන ලක්ඛණො සම්මා දිටඨි** = මනාකොට දැකීම ලක්‍ෂණ කොට ඇත්තේ, සම්මා දිට්ඨි නම් වේ.
**සම්මා අභිනිරොපන ලක්ඛණො සම්මා සංකප්පො**, මනාකොට අරමුණට නැගීම ලකුණුකොට ඇත්තේ සම්මා සංකප්ප නම් වේ.
**සම්මා පරිග්ගහ ලක්ඛණ සම්මා වාචා** - මනාකොට ගැනීම ලකුණු කොට ඇත්තේ සම්මා වාචා නමි.
**සම්මා සමුට්ඨාපන ලක්ඛණො සම්මා කම්මන්තො** මනාකොට සමුට්ඨාපන (හටගැන්වීම) ලකුණුකොට ඇත්තේ සම්මා කම්මන්ත නම් වේ.
**සම්මා වොදාන ලක්ඛණො සම්මා ආජීවො** මනාකොට වෝදානය (පිරිසිදු කිරීම) ලකුණුකොට ඇත්තේ සම්මා ආජීව නම් වේ.
**සම්මා පග්ගහ ලක්ඛණො සම්මා වායාමො** මනාකොට පග්ගහය (උත්සාහය) ලක්‍ෂණකොට ඇත්තේ සම්මා වායාම නම් වේ.
**සම්මා උපට්ඨාන ලක්ඛණා සම්මා සති**, මනාකොට උපට්ඨානය (වැටහීම) ලකුණුකොට ඇත්තේ සම්මා සති නම් වේ.
**සම්මා සමාධාන ලක්ඛණො සම්මා සමාධි** මනාකොට සමාධානය (එකඟ කිරීම) ලකුණුකොට ඇත්තේ සම්මා සමාධි නම් වේ. ඔවුන්ගේ නිර්වචනයන් මනාකොට දකිත්නුයි සම්මා දිට්ඨි නම් වේ. මේ නයින්ම දතයුත්තේයැ.
ඔවුනතුරෙහි **සම්මා දිට්ඨි** තොමෝ උපදින්නී මිච්ඡා දිට්ඨිය ද, ඒ සම්මා දිට්ඨියද විරුද්ධ වූ කෙලෙස් ද අවිජ්ජාව ද දුරුකෙරෙයි. නිවන ද අරමුණු කෙරෙයි. ඒ හා සම්ප්‍රයුක්ත ධර්මයන් ද දකියි. ඔවුහු ද නොමුලා බැවිනි. අරමුණු හෙයින් නොවේ. එහෙයින් සම්මා දිට්ඨි යයි කියනු ලැබේ.
**සම්මා සංකප්පය** තෙම, මිථ්‍යා සංකප්ප ද (සම්මා සංකප්පයට) විරුද්ධ කෙලෙස් ද දුරු කෙරෙයි. නිවන ද අරමුණු කෙරෙයි. ඒ හා සම්ප්‍රයුක්ත වූ ධර්මයන් ද මනාකොට අරමුණට නගයි. එහෙයින් සම්මා සංකප්ප යයි කියනු ලැබේ.
**සම්මා වාචා** වෙන් **මිච්ඡා වාචා**වන්ද (සම්මා වාචාවට) විරුද්ධ කෙලෙස් ද දුරුකෙරෙයි. නිර්වාණයද අරමුණු කෙරෙයි. ඒ හා සම්ප්‍රයුක්ත, ධර්මයන් ද මනාකොට පරිග්‍රහණය කෙරෙයි. එහෙයින් සම්මා වාචා යයි කියනු ලැබේ.
**සම්මා කම්මන්තය** තෙම මිච්ඡා කම්මන්තයද (සම්මා කම්මන්තයට) විරුද්ධ කෙලෙස් ද, දුරු කෙරෙයි. නිවන ද අරමුණ කෙරෙයි. ඒ හා සම්ප්‍රයුක්ත ධර්මයන් ද මනාකොට උපදවයි. එහෙයින් සම්මා කම්මන්ත යයි කියනු ලැබේ.
**සම්මා ආජීවය** තෙම මිච්ඡා ආජීවයද (සම්මා ආජීවයට) විරුද්ධ කෙලෙස් ද දුරුකෙරෙයි. නිවන ද අරමුණු කෙරෙයි. සම්ප්‍රයුක්ත ධර්මයන්ද මනාකොට පිරිසිදු කෙරෙයි. එහෙයින් සම්මා ආජීව යයි කියනු ලැබේ.
**සම්මා වායාම** තෙම මිච්ඡා වායාමයද සම්මා වායාමයට විරුද්ධ කෙලෙස්ද කුසීත බවද දුරුකරයි. නිවන අරමුණු කෙරෙයි. සම්ප්‍රයුක්ත ධර්මයන් ද මනාකොට අනුබල දෙයි. එහෙයින් සම්මා වායාම යයි කියනු ලැබේ.
**සම්මා සතිය තොමෝ** මිච්ඡා සතිය ද (සම්මා සතියට) විරුද්ධ ව කෙලෙස් ද දුරුකෙරෙයි. නිවන අරමුණු කෙරෙයි. සම්ප්‍රයුක්ත ධර්මයන්ද මනාකොට එළවයි. එහෙයින් සම්මා සතියයි කියනු ලැබේ.
**සම්මා සමාධිය** තෙම මිච්ඡා සමාධිය ද (සම්මා සමාධියට) විරුද්ධ කෙලෙස් ද දුරුකෙරෙයි. නිවන ද අරමුණු කෙරෙයි. සම්ප්‍රයුක්ත ධර්මයන්ද මොනවට පිහිටුවයි. එහෙයින් සම්මා සමාධියයි කියනු ලැබේ.
දැන් **අයං ඛො සා ආවුසො** යනුවෙන් එම ප්‍රතිපදාවම නිගමන කරමින් වදාළහ. ඒ දේශනාවගේ අර්ථය නම්? සතර ලෝකෝත්තර මාර්ගයන්ම එක්කොට කියන ලද යම් මේ අෂ්ඨාංගික මාර්ගයක් වේ ද, ඇවැත්නි, ඕ තොමෝ -පෙ- නිවන පිණිස පවතින්නී යයි,
මෙසේ පහකටයුතු ධර්මයන් අතුරෙන් ලෝභය හා ද්වේෂයද, ඔවුන් ප්‍රහාණය කිරීමේ උපායද දක්වා දැන් අනිකුදු දුරුකළ යුතු ධර්මද ඔවුන්ගේ දුරුකරන උපායන් ද දක්වන්නේ, **තත්‍රාවුසො කොධොච** යනුවෙන් මේ ආදිය කීහ.
ඔවුන් අතුරෙහි ක්‍රෝධය තෙම, කිපීම ලක්‍ෂණකොට ඇත්තේය. නපුරු බව **ලකුණුකොට** ඇත්තේද හෝ වෙයි. වෛරය කෘත්‍ය කොට ඇත්තේය. දූෂණය වැටහීම කොට ඇත්තේය.
උපනාහය තෙම බැඳගෙන පැවැත්ම ලක්‍ෂණයයි. වෛර අත් නොහැරීම රසයයි. (කෘත්‍යයයි.) ක්‍රෝධය ලුහුබඳනා බව වැටහීමයි. (පච්චුපට්ඨානයයි) මෙසේ කියන ලද්දේ වෙයි. **පුබ්බකාලෙ කොධො අපරකලෙ උපනාහො** යනුයි.
**මක්ඛො** = මකුබව = අනුන්ගේ ගුණ මැකීම ලක්‍ෂණයයි. ඒ ගුණයන් නැසීම කෘත්‍යයයි. එය වැසී වැටහීමයි. (පච්චුපට්ඨානයයි)
**පළාස** - යුගග්‍රාහය (තමා ගුණ නැතිව ගුණවතුන් හා සමාන කොට සිතීම) ලක්‍ෂණයකි. අනුන්ගේ ගුණයන් තමන්ගේ ගුණයන් සමාන කිරීම කෘත්‍යයයි. රසයයි. මෙරමාගේ ගුණ පමණින් වැටහීම පච්චුපට්ඨානයයි. වැටහීමයි.
**ඉස්සා** තොමෝ අනුන්ගේ සැපතට නුගුණ කීම එහි ලක්‍ෂණයයි. අනුන් සැප නොඉවසීම ලක්‍ෂණකොට ඇත්තේ හෝ වෙයි. එහි නොඇලීම කෘත්‍යයයි. එයින් විමුඛ බව වැටහීමයි. (පච්චුපට්ඨානයයි).
**මච්ඡරී** මසුරු බව, තම සම්පත් සැඟවීම ලක්‍ෂණයයි. තමාගේ සම්පත් හා අනුන් හා සාධාරණ බව සැපයක් නොවන බව සිතීම කෘත්‍යයයි. හැකිලීම වැටහෙන ආකාරයයි.
**මායා** මෝ තොමෝ කළ පව් වැසීම ලක්‍ෂණය කොට ඇත්තීය. පාපය සැඟවීම එහි කෘත්‍යයයි. එය ආවරණය කිරීම පච්චුපට්ඨානයයි. වැටහෙන ආකාරයයි.
**සාඨෙය්‍යං** (කපටි බව) තමා තුළ නැති ගුණ පහළ කිරීම ලක්‍ෂණයයි. ඒ ගුණයන් ව්‍යවහාර කිරීම කෘත්‍යයයි. ශරීරයෙන් ඉඟිවලින් එය ප්‍රකට කිරීම පච්චුපට්ඨානයයි.
**ථම්භො** සිතේ තද ගතිය චිත්තයාගේ ඉදිමුණ බව ලක්‍ෂණයයි. යටහත් පැවැත්මක් නැති බව කෘත්‍යයයි. නොමුදු බව පච්චුපට්ඨානයයි.
**සාරම්භො** (එකට එක කිරීම) කළාට වැඩියක් කිරීම ලක්‍ෂණයයි. අහංකාරකම කෘත්‍යයයි. විරුද්ධ බව කෘත්‍යයයි. අගෞරවය පච්චුපට්ඨානයයි.
**මානො** උණ්ණතිය (උසස්යැයි හැඟුම) ලක්‍ෂණයයි. අහංකාරය කෘත්‍යයයි. උද්ධුමාත භාවය පච්චුපට්ඨානයයි.
**අධිමානො** අතිශයින් උණ්ණතිභාවය ලක්‍ෂණයයි. අතිශයින් අහංකාරය කෘත්‍යයයි. අතිශයින් ඉදුමුණු බව පච්චුපට්ඨාන යයි.
**මදො** මදය තෙම, මත්වූ බව ලක්‍ෂණයයි. මද ගැන්වීම කෘත්‍යයයි. උන්මාදය පච්චුපට්ඨාන නම් වේ.
**පමාදො** ප්‍රමාදය තෙම, පංචකාම ගුණයන්හි සිත බැසගැනීම ලක්‍ෂණයයි. (වොස්සග්ගානුප්පදානය) පරිත්‍යාගයෙන් තොරවීම කෘත්‍යයයි. සිහිමුලාවීම පච්චුපට්ඨානයයි. මෙසේ මේ ධර්මයන්ගේ ලක්‍ෂණාදිය දතයුත්තාහුය. මේ මෙහි සාරාංශයයි. විස්තර වනාහි **තත්‍ථ කතමො කොධො** යනාදීන් විභංගයෙහි කී න්‍යායෙන් දතයුත්තේය.
විශේෂ වශයෙන් මෙහි තමා ආමිෂ දායාදය නොලබන්නේ එය ලබන්නා වූ අනිකෙකුට කීවේය. ඔහුට වරක් උපන්නේ ක්‍රෝධ නම් වේ. මත්තෙහි උපන් ක්‍රෝධය උපනාහ නම් වේ. හේ මෙසේ කිපියේ ක්‍රෝධ බැඳගෙන පවත්වන්නේ ලාභි වූ අනිකෙකුගේ විද්‍යමාන ගුණය මකයි. මමත් එබඳු යයි යුගග්‍රාහය ගනියි. මේ ඔහුගේ මකුබවද පළාසය ද වෙයි. හෙතෙම මෙසේ මකුවූයේ පළාසී වූයේ ඔහුගේ ලාභසත්කාර ආදිය මොහුට මෙයින් කිමැයි ඊර්ෂ්‍යා කෙරෙයි. දෘෂ්‍ය වෙයි. මෝ ඔහුගේ ඊර්ෂ්‍යාවයි. ඉදින් ඖට යම් සැපතක් වන්නේ ද ඒ සැපතගේ ඔහු හා සාධාරණ බව නොඉක්මවයි. මේ මොහුගේ මසුරුබවයි. ලාභ හේතුවෙන් තමාගේ විද්‍යාමාන දෝෂයන් වසන් කරයි. මේ ඔහුගේ මායාවයි. නැති ගුණයන් ප්‍රකට කරයි. මේ ඔහුගේ ශට බවයි. හෙතෙම මෙසේ කටයුතු කරන්නේ අදහස් වූ පරිදි ලාභය ලබයි ද එයින් තද්ධ වූයේ වෙයි. නොමුදු සිත් ඇත්තේ වෙයි. මෙය මේ වූ පරිදි නොකළ යුතුය. අවවාද කරන්ට නොහැකි වූයේ වෙයි. මේ ඔහුගේ ථම්භ භාවයයි. ඉදින් ඔහුට කිසිවෙක් කිසිවක් කියා ද, මේ මෙසේ නොකට යුතුයයි කියයි. කෝප සහිත සිත් ඇත්තේ හකුළුවන ලද මුහුණු ඇත්තේ වෙයි. නුඹ මගේ කවරෙක්දැයි බලහත්කාරයෙන් කියන්නේ වෙයි. මේ ඔහුගේ **සාරම්භයයි**. නැවත සිත දැඩි බැවින් මෙම උතුම්යයි තමා ගැන සිතන්නේ **මාන** ඇත්තේ වෙයි. සාරම්භය හේතුවෙන් මොවුහු කවරහුදැයි මෙරමා ඉක්මවා සිතන්නේ **අතිමානි** වෙයි. මේ ඔහුගේ මානය ද අතිමානයද වෙයි. හෙතෙම එම මානාති මානයෙන් ජාතිමදාදී අනේක වූ **මදයන්** උපදවයි. මත්වූයේ ම කාම ගුණාදි භේද වූ වස්තු විෂයෙහි ප්‍රමාද වෙයි. මේ ඔහුගේ **මදය** සහ **ප්‍රමාදය** වෙයි.
මෙසේ ආමිෂ දායාදයෙන් නොමිදුනේ වෙයි. මේ පාපක ධර්මයන්ගෙන් ද අන්‍ය වූ මෙවන් පාපී ධර්මයන්ගෙන් ද මෙසේ පළමුකොට එහි දුරු කළයුතු ධර්ම දතයුත්තාහුය. ප්‍රහාණ උපාය වනාහි පාඨ වශයෙන් ද අර්ථ වශයෙන් ද සියලු තන්හි විශේෂයක් නැත්තේ මයි.
ඥාන පරිචයාගේ දක්‍ෂ බව පිණිස මෙහි භේදයද, ක්‍රමයද භාවනා නයද දතයුත්තේය.
පළමුකොට එහි භේදය කියනු ලැබේ. මෙම **මධ්‍යම ප්‍රතිපදාව**, කිසිකලෙක ආර්ය අෂ්ටාංගික මාර්ගය වෙයි. කිසිකලෙක සප්තාංගික වෙයි. ඒ එසේමැය. මේ මාර්ගය තෙම ලෝකෝත්තර ප්‍රථමධ්‍යාන වශයෙන් උපදින්නේ අෂ්ටාංගික වෙයි. සෙසු ධ්‍යානයන්ගේ වශයෙන් සප්තාංගික වෙයි. උත්කෘෂ්ට නිර්දේශ වශයෙන් මෙහි අට්ඨංගික කියන ලද්දේ වෙයි. මෙයින් මත්තෙහි මාර්ග අංගයෙක් නැති. මෙසේ පළමුකොට මෙහි භේදය දතයුත්තේය.
යම්හෙයකින් සියලු කුසලයන්ට සම්මා දිට්ඨිය ශ්‍රේෂ්ඨ වන්නේ ද එහෙයින් වදාළහ. **පඤ්ඤාහි සෙට්ඨා කුසලා වදන්ති** යනුවෙන් කුසල වාරයන්හිත් පූර්වංගම වන්නීද, වදාළේ මැනො. **කථඤ්ච භික්ඛවෙ**, **සම්මා දිට්ඨි පුබ්බංගමා හොති**, **සම්මා දිට්ඨිං සම්මා දිට්ඨිති පජානාති මිච්ඡා දිටඨිං මිච්ඡා දිට්ඨිති පජානාති** යනු විස්තරයයි. මෙයත් වදාළහ. **විජ්ජාච ඛො භික්ඛවෙ, පුබ්බංගමා කුසලානං ධම්මානං සමාපත්තියා** යනුවෙන් සෙසු අංගයෝ තත් ප්‍රභවයෙන් පහළ වූවාහුද, එයින් වදාළහ. **සම්මා දිට්ඨිස්ස සම්මා සංකප්පො පහොති -පෙ- සම්මා සතිස්ස සම්මා සමාධි පහොති** යනුයි මේ ක්‍රමයෙන් මේ අංගයෝ කියන ලද්දාහු යයි මෙසේ මෙහි මෙම ක්‍රමය දතයුත්තේය.
**භාවනා නය** යනු කිසිවෙක් සමථ පුබ්බංගම විපස්සනාව වඩයි. කිසිවෙක් විපස්සනා පුබ්බංගම සමථය වඩයි. කෙසේ මෙම සසුනෙහි ඇතැමෙක් පළමුකොට උපචාර සමාධිය හෝ අප්පණා සමාධිය උපදවයිද මේ සමථයයි. හෙතෙම එම සමථයද ඒ හා යෙදුන ධර්මයන් ද අනිත්‍යාදි වශයෙන් විදර්ශනා කරයි. මේ විදස්සනාවයි. මෙසේ පළමුකොට සමථයද පසුව විපස්සනාවද වෙයි. එයින් කියනු ලැබේ. **සමථ පුබ්බංගමං විපස්සනං භාවෙති** යනුවෙන්, ඒ සමථ පුබ්බංගම වූ විපස්සනාව වඩන්නහුට මාර්ගය උපදියි. හෙතෙම ඒ මාර්ගය ආසේවන කෙරෙයි. භාවනා කරයි. බහුල වශයෙන් කරයි. ඒ මාර්ගය සේවනය කරන්නා වූ භාවනාව වඩන්නා වූ බහුල වශයෙන් කරන්නා වූ ඔහුගේ සංයෝජන ධර්මයෝ ප්‍රහාණය වෙති. අනුසය ධර්මයෝ අවසන් වෙති. මෙසේ සමථ පුබ්බංගම වූ විපස්සනාව වඩයි.
මේ ශාසනයෙහි ඇතැම් කෙනෙක් ඉහත සඳහන් සමථය නො උපදවාම පංච උපාදානක්ඛන්‍ධයන් අනිත්‍යදී වශයෙන් විදර්ශනා කෙරෙයි. මෝ තොමෝ විපස්සනා භාවනා නම් වන්නීය. ඔහුට විපස්සනාව සම්පූර්ණ වීමෙන් එහි හටගත් ධර්මයන්ගේ නිවන් අරමුණුකොට චිත්තයාගේ එකඟ බවක් ඇතිවේ. එය **සමථ** නම් වේ. මෙසේ පළමුව විපස්සනාවද පසු සමථයද වේ. එයින් කියනු ලැබේ. **විපස්සනා පුබ්බංගමං සමථං** භාවෙති කියා.
මෙසේ විපස්සනා පුබ්බගම වූ සමථය වඩන්නා වූ ඔහුට මාර්ගය උපදියි. හෙතෙම ඒ මාර්ගය ආසේවනය කෙරෙයි. -පෙ- බහුල වශයෙන් කෙරෙයි. එම මාර්ගය සේවය කළහට -පෙ- අනුශය ධර්මයෝ විනාශයට පැමිණෙති. මෙසේ විපස්සනා පුබ්බංගම සමථය වඩයි.
සමථ පුබ්බංගම විපස්සනාව වඩන්නහුටද විපස්සනා පුබ්බංගම සමථය වඩන්නහුටද ලෝකෝත්තර මාර්ගක්‍ෂණයෙහි සමථ විපස්සනා යුගල වූවාහුම වෙත්. මෙසේ මේ භාවනා නය දතයුත්තේය.
භයභෙරව සූත්‍ර වර්ණනාව
**එවං මෙසුතං** යනු භයභෙරව සූත්‍රයයි. මේ එහි අනුපූර්ව පද වර්ණනාවයි. අථ යනු අවිච්ඡෙදාර්ථයෙහි (නොසිඳී පැවැත්ම) නිපාතයකි. **ඛො** යනු අවධාරණාර්ථයෙහිය. භාග්‍යවතුන් වහන්සේගේ සැවැත්නුවර වාසය නොනිමි කල්හි යයි කියන ලද්දේ වෙයි.
**ජාණුස්සොණි** යනු මේ ඔහුගේ මව්පියන් විසින් කළ නාමයක් නොවේ. කෙසේද යත් තනතුරු නිසා ලබන ලද්දකි. මේ **ජාණුස්සොණි** තනතුර නම් පුරෝහිත තනතුරයි. එය ඔහුට රජු විසින් දෙන ලදී. එබැවින් ජාණුස්සොණි යයි කියනු ලැබෙත්. **බ්‍රහ්මං අණති** වේදය හදාරත්නුයි බ්‍රාහ්මණ නම් වේ. මන්ත්‍ර සජ්ඣායනය කෙරේනුයි යන අර්ථයයි. මෙයම උපතින් බ්‍රාහ්මණ වූවන්ට නිරුත්ති වචනයකි. ආර්යයෝ වනාහි දුරුකළ පව් ඇති බැවින් බ්‍රාහ්මණ නම් වෙති යයි කියනු ලබත්.
**යෙන භගවා තෙනුපසංඛමි** යන මෙහි **යෙන** යනු ආධාරාර්ථයෙහි කරණ වචනයයි. එහෙයින් යම් තැනෙක්හි භාග්‍යවතුන් වහන්සේ වෙසේද එහි එළඹියේ යයි අර්ථය දතයුතුය. යම් කරුණකින් භාග්‍යවතුන් වහන්සේ දෙවි මිනිසුන් විසින් එළඹිය යුත්තේ ද ඒ කාරණයෙන් එළඹියේ යයි මෙසේත් මෙහි අරුත් දත යුත්තේය. කිනම් කරුණකින් භාග්‍යවතුන් වහන්සේ එළඹිය යුත්තේ ද යත්, නානාප්‍රකාර ගුණ විශේෂයන්ට පැමිණිමේ බලාපොරොත්තුවෙන්, මිහිරිඵල අනුභව කිරීමේ අදහසින් පක්‍ෂි සමූහයා විසින් සදා ඵලිත මහරුකක් වෙත එන්නාක් මෙනි.
**උපසංඛමි** යනු ගියේ යයි කියන ලද වෙයි. **උපසංඛමිත්‍වා** යනු එළඹීමෙහි අවසන් දැක්වීමහි නොහොත් මෙසේ ගියේ, ඉක්බිති භාග්‍යවතුන් වහන්සේ ආසන්නතර ස්ථානයකට ගියේ යයි ද කියන ලද්දේ වෙයි. **භගවතා සද්ධිං සම්මොදි** බමණීය ආදි (පිළිසඳර කථා ක්‍රමයෙන්) විචාරන්නා වූ භාග්‍යවතුන් වහන්සේ ඔහු සමග යම්සේ ද, එස්ම හෙතෙමේත් බුදුරදුන් සමග සමානව පැවති සතුටුවීම් ඇත්තේ විය. උණුදිය සමග සිසිල් දිය මෙන් සමුදිත බවට ඒකීය බවට ගියේය.
භවත් ගෞතමයන් වහන්ස, ඔබට ඉවසිය හැකිද? කිම යැපිය හැකිද? භවත් ගෞතමයන් වහන්සේට ද ගෞතම ශ්‍රාවකයන් වහන්සේලාටද ස්වල්ප වූ ආබාධ ඇත්තේ ද ස්වල්ප වූ රෝග ඇත්තේ ද සිරුරේ සැහැල්ලු බව ඇත්තේ ද, කාය බල ඇත්තේ ද? පහසු විහරණ ඇත්තේ ද යනාදී වූ යම් කථාවකින් සතුටු වූයේ ද, ඒ කථාව ප්‍රීතිය ප්‍රමෝදය-සතුට උපදවන බැවින් ද **සම්මොදනීය** නම් වේ. අර්ථ ව්‍යඤ්ජන මධුර භාවයෙන් ද, ඉතා දිගුකලක් සිහිකරන්ට නිතර පවත්වන්ට සුදුසු බැවින් ද, සිහි කළ යුතු බැවින් ද, **සාරාණිය** නම් වේ. සූය මාන සුඛය ඇති බැවින් ද, **සම්මොදනීය** නම් වේ. සිහිකළ යුතු සැපය ඇති බැවින් ද සාරාණිය නම් වේ. එසේම බ්‍යඤ්ජන පරිසුද්ධතාවය නිසා සම්මොදනීය නම් වේ. අර්ථයාගේ පිරිසිදු බව නිසා සාරාණිය නම් වේයයි (දතයුතුයැ) මෙසේ අන්ත පරියාය කථාවෙන්, සතුටුවිය යුතු සිහිකටයුතු කථාකොට නිමවා. (සම්මොදනීයං කථං සාරාණීයං වීතිසාරෙත්‍වා) අවසන්කොට, නිමකොට යම් කරුණකින් ආයේද, එය විචාරනු කැමැත්තේ එකත්පසෙක හුන්නේය.
**එකමන්තං** යනු භාව නපුංසක නිර්දේශයයි. **විසමං චන්‍දිම සුරියා පරිවත්තන්ති** යනාදියෙහි මෙනි.
එහෙයින් යම්සේ හුන්නේ එකත්පසෙක සිටියේ ද යත්, එපරිද්දෙන් හුන්නේ යයි මෙසේ මෙහි අර්ථය දතයුත්තේය. නැතහොත් මේ සත්තමී අර්ථයෙහි දුතියා වචනයයි. **නිසිදි** යනු හිඳගත්තේය. ඒ එසේමැයි. පණ්ඩිත පුරුෂයෝ වනාහි, ගරුකළ යුත්තෙකු වෙත එළඹ හිඳගැනීමේ දක්‍ෂභාවයක් ඇති බැවින් එකත්පසක හිඳිත්. මේ තෙමේ ද ඔවුන් අතුරෙන් කෙනෙකි. එහෙයින් එකත්පසක හිඳගත්තේය.
කෙසේනම් හුන් කෙනෙක් එකත්පසෙක සිටියේ ද යත්, හිඳගැනීමේ දෝස භය අතහැර ඔවුහු කවරහුද? ඉතා දුරය. ඉතා ළගය. උඩුසුළඟය. උස් පෙදෙසය. ඉතා ඉදිරිපිට, ඉතා පිටිපස යන මොවුහුයැ. ඒ එසේමැයි. ඉතා දුරින් හුන්නේ ඉදින් කථා කරන්නේ නම් ඉතා උස්හඬින් කථාකළයුතු වේ. ඉතා ළඟින් සිටියේ ගැටීම් ඇති වේ. උඩුසුළඟ පසින් සිටියහොත් සිරුරේ ගඳින් පීඩා ඇතිවේ. උස් පෙදෙසක හුන්නේ අගෞරවය ප්‍රකාශ වේ. ඉතා සම්මඛව සිටිවිට බලනවිට ඇසෙන් ඇස ගැටේයයි දතයුතුයැ. ඉතා පිටිපසින් සිටියේ ඉදින් දකිනු කැමැත්තේ බෙල්ල හරවා බැලිය යුතු වේ. එහෙයින් මෙතෙම මේ දෝස හය වර්ජනය කොට හුන්නේය. එහෙයින් කියන ලදී. **එකමන්තං නිසීදි** කියා
**යෙමෙ** යනු **යෙ ඉමෙ** යම් මේ **කුලපුත්තො** යනු **ජාතිකුලපුත්තා** යයිද ආචාර කුලපුත්තා යයි කුලපුත්‍රයෝ ද්විධ වෙති. එහි **තෙන ඛො පන සමයෙන රට්ඨපාලො නාම කුලපුත්තො තස්මිං යෙව ථුල්ලකොට්ඨිතො අග්ග කුලිකස්ස පුත්තො** යනුවෙන් මෙසේ ආවාහු උසස් කුලයක උපන් හෙයින් ජාති කුලපුත්‍රයෝ නම් වෙති.
**යෙ තෙ කුලපුතා සද්ධා අගාරස්මා අනගාරියං පබ්බජිතා** යනුවෙන් මෙසේ ආවාහු වනාහි යම්කිසි කුලයක උපන්නේ නමුදු ආචාර සම්පන්න වූවාහු ආචාර සම්පන්න කුලපුත්‍රයෝ නම් වෙති. මෙහි වූ කලී දෙකරුණින්ම කුලපුත්‍ර නම් වූවාහු වෙති.
**සද්ධා **ශ්‍රද්ධාවෙන්, **අගාරස්මා** ගිහිගෙයින්, **අනගාරියං**, පැවිදි බවට භික්‍ෂු භාවයට ඒ එසේමැයි. ප්‍රවෘජ්‍යා තොමෝ ගිහියන් සතු වැඩ එහි නැති බැවින් අනගාරිය නම් වේ. ගිහියනට හිතවත් වූ කෘෂි කර්මාන්ත ගව කර්මාන්ත නැත්තේය යන අර්ථයි. මහණ තෙමේද අගාර කම් නැති බැවින් අනගාර නම් වේ. අනගාරිය භාවය අනගාරිය නම් වේ. **පබ්බජිතා** එළඹියාහු, මෙසේ සර්වප්‍රකාරයෙනුදු අනගාරිය නම් වූ පැවිද්දට ද භික්ඛු භාවයට ද, එළඹියේ යයි කියන ලද්දේ වෙයි.
**පුබ්බංගමො** යනු ඉදිරියෙන් යන්නා වූ නායක නම් වේ. **බහූකාරො** හිතවත් කටයුතු කිරීමෙන් බොහෝ උපකාර ඇත්තේ**. භවං තෙසං ගොතමො සමාදපෙතා** යනු භවත් ගෞතම තෙමේ ඒ කුලපුත්‍රයන් අධිසීලාදියෙහි යොදවන්නේ, හික්මවන්නේ, **සා ජනතා** ඒ ජනසමූහය තෙම. **දිට්ඨානුගතිං ආපජ්ජති** දැකීමෙන් අනුගමනයට පැමිණේ. පින්වත් ගෞතම තෙම යම් දෘෂ්ටියක් ඇත්තේද යම් ඉවසීමක් වේද, යම් රුචි කිරීමක් වේද, ඔවුහුද එම දෘෂ්ටිය ඇත්තෝ වෙති. එම ඉවසීම ඇත්තෝ වෙති. එම රුචිකිරිම ඇත්තෝ යයි (එහි) තේරුමයි.
කුමක් හෙයින් මේ තෙම මෙසේ කීයේද යත්, මෙතෙම වනාහි පෙර නොයෙක් කුල පුත්‍රයන්, ගිහිගෙයි වසන්නවුන් දිව්‍යපුත්‍රයන් මෙන් පස්කම් ගුණයෙන් සේවය කරනු ලබන්නවුන් ඇතුලතද පිටතද මොනවට කරන ලද ආරක්‍ෂා ඇත්තවුන් දැක, ඔවුහු පසුකලෙක භාග්‍යවතුන් වහන්සේගේ මධුර හඬින් යුත් දම් දෙසුම් අසා, සැදැහැයෙන් ගිහින්ගෙයින් නික්ම පැවිදිව කෑම හැදීම උසස් ලෙස ඇති බැවින් සතුටු වූවන් අරණ්‍ය සේනාසනයන්හි කිසිවෙකු විසින් ආරක්‍ෂා නොකරන කල්හිදු ආසංඛා පරිසංඛා රහිතව (නිසැකව) අතිශයින් සතුටු වූ අතිශයින් ඔදවැඩී ගියා වූ සිත් ඇත්තවුන් දුටුවේය. දැක ද මේ කුලපුත්‍රයන්ගේ සුඛ විහරණය කවරෙකුන් නිසාදැයි සිතන්නේ, භවත් ගෞතමයන් නිසා යයි භාග්‍යවතුන් කෙරෙහි පැහැදීම ලැබුවේය. හෙතෙම එම සතුට ප්‍රකාශ කරන්ට භාග්‍යවතුන් වහන්සේ සමීපයට පැමිණියේය. එහෙයින් මෙසේ කීහ.
ඉක්බිති භාග්‍යවත් තම ඔහුගේ වචනය පිළිගනිමින් හා අනුමෝදන් වෙමින් ද, **එව මෙතං බ්‍රාහ්මණ** යනාදිය වදාළහ. මෙහි මේ **එවං** යන නිපාතය තෙම වචනය පිළිගැනීම් හා සතුටුවීම් අරුතෙහි මැයි. **මමං උද්දිස්ස** මා උදෙසා, **සද්ධා** ශ්‍රද්ධාවෙන්ම, **න ඉණට්ඨා න භයට්ඨා** (ණය අරුතින් භය අරුතින් නොවේ) යනාදිය මේ සඳහා කියන ලදී. මෙබඳු වූවන්ට භාග්‍යවත්හුම පූර්වංගම වෙති. අන්‍යයන්ට නොවෙති. **දුරභි සම්භවානි හි** යනු ලබන්ට අමාරු වෙති. ඉවසිය නොහැකි වෙති. අල්පේශාඛ්‍යයන් විසින් බැසගන්ට නොහැකි යයි කියන ලද්දේ වෙයි.
**අරඤ්ඤෙ වන පත්‍ථානි** යනු අරණ්‍ය සේනාසන ද වනයෙහි දුරසෙනසුන්ද ඒ අරණ්‍ය සෙනසුන් අතුරෙහි කිසිවෙක් අභිධර්මයෙහි නිප්පරියාය වශයෙන්, **නික්ඛමිත්‍වා බහි ඉන්‍දබීලා සබ්බමෙතං අරඤ්ඤං** යයි කියන ලදද, එතකුදු වුවත් **පඤ්ච ධනු සතිකං පචජිමං** යයි අරඤ්ඤකාංගිකයන් ඉදිරිපත් කළ සෙනසුන කියන ලද්දේ වෙයි. එයම අදහස් කරන ලද්දේ යයි දතයුත්තේ යැ.
**වනපත්‍ථං** යනු ගමෙහි සීමාව ඉක්මවා යම් තැනෙක් සානු නොලැබේ. වපුරණු නොලැබේ ද එබඳු වූ මිනිසුන් නොහැසිරෙන තැනය. මෙසේ කියන ලද වෙයි. **වනපත්‍ථන්ති දුරානමෙතං සෙනාසනං අධිවචනං, වනපත්‍ථන්ති වනසණ්ඩාන මෙතං සෙනාසනං -පෙ- වනපත්‍ථන්ති භිංසනකාන මෙතං වනපත්‍ථන්ති, සලොමහංසානමෙතං - වනපත්‍ථන්ති පරියන්තානමෙතං - වන පත්‍ථන්ති න මනුස්සූපචාරානමෙතං සෙනාසනං අධිවචනං** යනුවෙන් මෙහි දැක්වූ **පරියන්තානං** යන පරියාය හැර අනිත් පරියායන්ගෙන් **වනපත්‍ථ** සේනාසනයෝ දතයුත්තාහුය. **පන්තානි **කෙළවරෙහි වූ, ඉතා දුර වූ, **දුක්කරං පවිවෙතං** කාය විවේකය දුෂ්කර වෙයි. **දුරභිරමං** සිත් අලවන්ට පහසු නොවෙයි. **එකක්කෙ** යනු එකඟ බැව්හි මින් කුමක් දක්වයිද? කාය විවේකය කළ කල්හිදු එහි සිත අලවන්නට දුෂ්කර වෙයි. යම් හෙයකින් මේ ලෝවැසි තෙම **ද්වයං ද්වයාරාම** දෙපසෙක්හි සිත් අලවන්නේ ද එහෙයිනි. **හරන්තිමඤ්ඤෙ** පැහැර ගන්නාක් මෙනි. අනුභව කරන්නාක් මෙනි. **මනො** මනස, **සමාධිං අලභමානස්ස** උපචාර සමාධිය හෝ අප්පණා සමාධිය නොලබන්නහුගේ කුමක් දක්වයිද, තණපත් ආදීන්ගේ ශබ්දයන්ගෙන් ද, විවිධ වූ භය අරමුණුවලින් ද වනයෝ මෙබඳු භික්‍ෂුවගේ සිත කළඹවන්නාක් මෙනි යයි සියල්ල බමුණු තෙම සැදැහැයෙන් පැවිදි වූ කුලපුත්‍රයන්ගේ අරණ්‍ය වාසයෙන් විශ්මයට පත්ව කීය.
ඉක්බිති බුදුරදහු පළමු නයින්ම, **එවමෙතං** බ්‍රාහ්මණ යනාදි වශයෙන් ඔහුගේ වචනය පිළිගෙන අනුමෝදන් වී, යම් හෙයකින් සොලොස් තැනෙක්හි අරමුණු ගැනීම නැත්තහුට එබඳු සෙනසුන් ලබන්ට දුෂ්කර වෙත් ද, ඒ සොලොස් තැන්හි අරමුණු ගත්තහුට එසේ නොවේ යයි, තමන් වහන්සේත් බෝසත් අවදියෙහි එබඳු විය. එහෙයින් තමන් වහන්සේට එබඳු සේනාසනයන්ගේ දුරභි සම්භවත්වය දක්වන්ට **මය්හම්පි ඛො** යනාදිය වදාළහ.
එහි **පුබ්බෙව සම්බොධො** යනු සම්බුද්ධත්වයට පෙරම අරිය මගට පත්වීමට පෙරම කියන ලද්දේ වෙයි. **අනභි සම්බුද්ධස්ස** යනු ප්‍රතිවෙධ නොකළ සිවුසස් ඇත්තහුට.
**බොධිසත්තස්සෙව සතො** යනු, (සම්‍යග් සම්බෝධිය) අවබෝධ කරන්නා වූම, සම්‍යග් සම්බෝධියට පැමිණෙන්ට සුදුසු වූම. නොහොත් බෝධියෙහි ඇලුනා වූ ලග්න වූම, යම් හෙයකින් දීපංකර බුදුරදුන්ගේ පාමුලදී අටවැදෑරුම් ධර්මයන්ගේ එකතුවෙන් අභිනීහාරයාගේ සමෘද්ධියෙහි පටන් තථාගත තෙම බෝධියෙහි ඇලුනේ, මා විසින් මෙයට පැමිණිය යුතුයයි, ඊට පැමිණීම පිණිස උත්සාහය නොහරිමින් ආයේ ද, එහෙයින් බෝධිසත්ත්ව යයි කියනු ලැබේ.
**කස්ස මය්හං **යනු, මෙසේ බෝසත් වූම මට **යෙ ඛො කෙචි සමණා වා බ්‍රහ්මණාවා** යම්කිසි පැවිද්දට පැමිණියවුන් හෝ භෝවාදීන් හෝ
**අපරිසුද්ධ කායකම්මන්තා** අපිරිසිදු වූ ප්‍රාණඝාත ආදි කාය කම්මයන්ගෙන් යුක්ත වූ, **අපරිසුද්ධ කාය කම්මන්ත සන්‍දොස හේතු **අපිරිසිදු වූ කාය කම්ම සංඛ්‍යාත තම දෝසයාගේ හේතුවෙන්, අපිරිසිදු කායකම්ම කාරණයෙන් යයි කියන ලද්දේ වෙයි. **හවෙ** යනු ඒකාන්ත වචනයෙහි නිපාතයි. **අකුසලං** වැරදි සහිත, ආරක්‍ෂා රහිත, **භයභෙරව** භයද, භය උපදවන අරමුණු ද, චිත්තයාගේ තැති ගැනීම ද භයානක අරමුණට මේ නමකි. එය වැරදි සහිත අරුතින් අකුසල නම් වේ. භය අරමුණ, ආරක්‍ෂා රහිත අරුතින් අකුසලයයි ද දතයුතුයැ. **අව්හයන්ති** කැඳවත්. කෙසේද? ඔවුහු ප්‍රාණඝාතාදී අකුසල කොට අපි අයුත්තක් කළෙමු යයි, යම් කෙනෙකුට අපරාධ කෙළෙම් ද ඉදින් ඔවුහු අප දන්නාහු නම්, මෙවිට (අප) ලුහුබැඳ විපතක් පමුණුවන්නාහු යයි ගස් අතර හෝ පඳුරු අතර හෝ හිඳිත්. ඔවුහු මද පමණ වූද තණ ශබ්දයක් හෝ පත්‍ර ශබ්දයක් හෝ අසා මෙවිට නටුම්හයි බිය වෙති. විශේෂයෙන් තැති ගනිති. අවුත් අන්‍යයන් විසින් වටකරන ලද්දවුන් මෙන් බඳින ලද්දවුන් මෙන් නසන ලද්දවුන් මෙන් ද වෙති. මෙසේ භයභේරවයන් තමා කෙරෙහි මනාව ආරෝපණය කරන අරුතින් ආහ්වානය, කෙරෙත් කැඳවත්.
**න ඛො පනාහං -පෙ- පටිසෙවාමි** මම වනාහි අපිරිසිදු කායකම්ම ඇත්තෙක්ව වන සෙනසුන්ද දුරසෙනසුන් ද වන කෙළවර සෙනසුන් ද සේවනය නොකරමි. **යෙහි වො** යන මෙහි **වො **යනු නිපාත මාත්‍රයකි. **අරියා** බුදුවරයෝ ද බුද්ධශ්‍රාවකයෝ ද **අරියා** යයි කියනු ලබත්. පරිසුද්ධ කාය කම්මන්තා මෙබන්දෝ වී, **අහං තෙසං අඤ්ඤතමො** ඔවුන් අතුරෙන් මම ද කෙනෙක් වෙමි. අන්‍යතරයෙක්මි. ඒ එසේ ඇත්තේම වේ. **භිය්‍යො** යනු අතිරේක අර්ථයෙහි නිපාතයි. **පල්ලොමං** යනු පතිත ලෝම ඇති බවට භය රහිත බවට ස්වස්ති භාවයට යන අර්ථයි. **ආපාදිං** පැමිණියෙමි. වැඩිපුර යහපත් බවට වැඩි වශයෙන් යහපත්භාවයට පැමිණෙත් යයි කියන ලද්දේ වෙයි. අරඤ්ඤ විහාරාය අරණ්‍යයෙහි වාසය කිරීම පිණිස.
සියලු තන්හි මෙම ක්‍රමයමයි. මෙහි කියනු ලබන්නේ විශේෂ වූවක් පමණි. පළමුකොට වචීකම්ම වාරයෙහි **අපරිසුද්ධ වචීකම්මන්තා** අපිරිසිදු වූ මුසාවාද ආදී වූ වචී කර්මයන්ගෙන් යුක්ත වූවාහු. ඔවුහු කෙසේ භය හා භයානක අරමුණු කැඳවත් ද යත්? ඔවුහු බොරුවෙන් අනුන්ගේ දියුණුව නසා පිසුණු වචනයෙන් මිත්‍රභේදය කොට පරුෂ වචනයෙන් පිරිස මැද මෙරමාගේ මර්මස්ථාන බිඳ පෙළා නිරර්ථක වචනයෙන් අනුන්ගේ කර්මාන්තයන් නසා, අපි නොසුදුසු දෙයක් කළාහු වෙමු. යම් කෙනෙකුට අපරාධ කළාහු වෙමුද, ඉදින් ඔවුහු අප දන්නාහු නම්, මේ වනවිට ඔවුහු අප ලුහුබැඳ අනර්ථයකට හා විනාශයකට පමුණුවන්නාහුය. වනයට පිවිස, ගස් අතර හෝ පඳුරු අතර හෝ හිඳිත්. ඔවුහු ස්වල්පමාත්‍ර වූ ද තෘණ ශබ්දයක් හෝ පත්‍ර ශබ්දයක් හෝ අසා දැන් අපි නටුවෝ වෙමු යයි, තැති ගනිත්. විශේෂයෙන් තැති ගනිත්. අවුත්, අන්‍යයන් විසින් වටකරන ලද්දවුන් මෙන් ද, බඳින ලද්දවුන් මෙන් ද, නසන ලද්දවුන් මෙන් ද වෙති. මෙසේ ඒ භයභෙරවයන් තමා කෙරෙහි සමාරෝපණය කිරීම් අර්ථයෙන් අඬගසත්, කැඳවත්.
**මනොකම්මන්ත වාරයෙහි අපරිසුද්ධ මනොකම්මන්තා **අපිරිසිදු වූ අභිජ්ඣා ආදි මනෝ කර්මයන්ගෙන් සමන්නාගත වූවාහු ඔවුහු කෙසේනම් භයභේරවයන් කැඳවත් ද යත්? ඔවුහු අනුන් විසින් රක්ෂිත - ගෝපිත භාණ්ඩ විෂයෙහි අභිජ්ඣා නම් වූ විසම ලෝභය උපදවා අනුන්ට කිපී අන් සත්ත්වයන් මිථ්‍යාදිට්ඨි ගන්වා අපි අයුක්තක් කළාහු වෙමු යයි, -පෙ- තමා කෙරෙහි සමාරෝපන කරන අර්ථයෙන් අඬගසත් කැඳවත්.
ආජීව වාරයෙහි අපරිසුද්ධාජීවා, අපිරිසිදු වූ වෙදකම් දූතකම් පොළියට දීම් ආදි එක්විසි ප්‍රභේදගත සෙවීම්වලින් සමන්විත ආජීවයෙන් යුක්තවූවාහු, ඔවුහු කෙසේනම් භයභේරවයන් කැඳවද යත්? ඔවුහු මෙසේ ජීවිකාව කොට ශාසන ශෝධක වූ ත්‍රිපිටකධර භික්‍ෂූහු ශාසන ශෝධනය පිණිස නික්මුනාහුය. අද හෝ හෙට මෙහි පැමිණෙන්නාහු යයි (අසති) අරණ්‍යයට පිවිස ගස් අතර හෝ -පෙ- (වෙත් යයි) තැති ගනිත්, විශේෂයෙන් තැති ගනිත්. ඔවුන් විසින් අවුත් පිරිවරා ගන්නවුන් මෙන් ද, සුදුවත් හඳවන ලද්දවුන් මෙන් ද, වෙත් යයි, සෙස්ස එවැනිම වේ.
මින් මතු **අභිජ්ඣාලු** යන මෙහි **අභිජ්ඣා** ව්‍යාපාද, මනෝකම්ම සංග්‍රහ වූවාහු ද, එසේ වුවත් නීවරණයන්ගේ වශයෙන් යලි කියන ලද්දාහු යයි දතයුත්තාහුය. එහි **අභිජ්ඣාලු** යනු අනුන්ගේ භාණ්ඩයන් පිළිබඳව දැඩි ලෝභයෙන් සිතනසුලු වූවාහු, **කාමෙසු තිබ්බරාගා **වස්තු කාමයන්හි ඝන බහල කෙලෙස් රාග ඇත්තාහු. ඔවුහු කෙසේනම් භයභේරවයන් කැඳවත්ද යත්? ඔවුහු (අච්චත්‍ථිත-ආරම්මණ) සීමා රහිත අරමුණු ඇත්තාහු වෙති. සීමාවක් නොමැති අරමුණු ඇතිව වනයෙහි වසන්නාහු ඔවුනට දවල් දක්නා ලද්ද, රාත්‍රියෙහි භයභේරවයක්ම වැටහෙයි. අකුසල් සිත් ඇත්තා වූ ඔවුහු සුලු දෙයකිනුදු තැති ගනිති. රැහැනක් හෝ වැලක් දැක සර්පයෙක් යන සංඥා ඇත්තාහු වෙති. කණුවක් දැක යක්‍ෂයෙක යන සංඥා ඇත්තාහු වෙති. බිම්කඩක් හෝ පර්වතයක් දැක ඇතෙකු යන සංඥා ඇත්තාහු වෙති. සපාදීන් විසින් කරදරයකට විනාශයකට පමුණුවනු ලද්දවුන් මෙන් වෙත් යයි. සෙස්ස එබඳුමැයි.
**බ්‍යාපන්න චිත්තා,** ප්‍රකෘති භාවය නැතිවීමෙන් විපන්න (සදොස්) වූ සිත් ඇත්තේ කෙලෙස් අනුගත වූ සිත ප්‍රකෘතිභාවය අත්හලේ වෙයි. පරණ වූ බත ව්‍යඤ්ජන මෙන් පිළුනුවූයේ වෙයි. **පදුට්ඨ මන සංකප්පො** යනු ඉතා නපුරු වූ චිත්ත සංකල්ප ඇත්තාහු, යහපත් නොවූ මෙරමාට අනර්ථ උපදවන්නා වූ චිත්ත සංකල්පයන්ගෙන් යුක්ත යයි කියන ලද්දේ වෙයි. ඔවුහු කෙසේනම් භයභේරවයන් කැඳවත් ද යත්? භයභේරවයන් කැඳවීම මෙතැන් පටන් අභිජ්ඣාලු වාරයෙහි කී අයුරින් දතයුතුය. යම්තැනෙක්හි විශේෂත්වයක් වන්නේ ද, එහිදී පවසමු. **න ඛො පනාහං බ්‍යාපන්න චිත්තො** යනු මෙහි මම වනාහි මෙත් සිත් ඇත්තෙම්, හිතවත් වූ සිත් ඇත්තෙම් යයි දක්වයි. ඒ එසේමැයි. බෝසත්වරු මෙබඳු ගුණ ඇත්තෝ වෙත් යයි. මෙසේ සියලු තන්හි කියන ලද දෝෂයන්ට ප්‍රතිපක්‍ෂ වශයෙන් බෝසත්ගුණ වර්ණනා කළයුත්තාහු වෙත්.
**ථීන මිද්ධ පරියුට්ඨිතා** යනු චිත්තයාගේ ගිලන් බව නම් වූ ථීනයෙන් ද, සෙසු නාමකයෝ ගිලන් බව නම් වූ මිද්ධයෙන් ද, වළඳන ලද්දාහු මඩින ලද්දාහු ගන්නා ලද්දාහු යයි කියන ලද්දේ වෙයි. ඔවුහු නින්ද බහුලකොට ඇත්තෝ වෙති.
**උද්ධතා උද්ධච්චය** (සිතේ නොසන්සුන්කම) ප්‍රකෘතිය වූවාහු, සැලෙන සිත් ඇත්තාහු ඒ එසේමැයි. උද්ධච්චයෙන් එක් අරමුණෙක්හි වූ සිත වාතයෙන් කොඩි කණුවෙහි කොඩියක් මෙන් සැලෙයි. **අවුපසන්න චිත්තො** යනු නො නිවුන සිත් ඇත්තාහු. මෙහි දී **කුක්කුච්චය** ගැනීම වටී.
**කංඛී වෙචිකිච්ඡි** යනු, මෙහි එකක්ම වූ පස්වන නීවරණයයි. මේ කිමෙක්ද? අරමුණ සැක කරන හෙයින් කංඛා නම් වේ. මෙයම මේ යයි තීරණය කරන්ට අසමත් බැවින් විචිකිච්ඡා යයි කියනු ලැබේ. එයින් යුක්ත වූ ශ්‍රමණ-බ්‍රාහ්මණයෝ **කංඛී විචිකිච්ඡි** යයි කියන ලද්දාහු වෙති.
**අත්තුක්කංසකා පරවම්භී** යනු, යමෙක් තෙම තමා උසස් කෙරෙත් ද ඔසවා තබත් ද උසස් තන්හි තබත් ද අන්‍යයන් පහත් කෙරෙත් ද ගරහත් ද නිග්‍රහ කෙරෙත් ද පහත් තන්හි තබත් ද, මේ ඔවුනට නමකි. ඔවුහු කෙසේනම් භයභෙරවයන් කැඳවත්ද, යත්? ඔවුහු අන්‍යයන් විසින් අසවලා ද අසවලා ද උසස් ලෙස වර්ණනා කෙරෙති. අප ගරහති. දාසයන් මෙන් කෙරෙත්ල. ඔවුන් ගනිව් යයි ලුහුබඳිනා ලද්දාහු පලාගොස් වනයට පිවිස ගස් අතුරෙහි හෝ යයි කායකම්ම මෙන් විස්තර කළ යුතුය. **ඡම්හි** කය තදකරන, ලොමුදැහැ ගැනීම් කරන තැතිගැනීම්වලින් යුක්ත වූවාහු.
**භීරුක ජාතිකා** යනු භය ප්‍රකෘතිය කොට ඇත්තාහු ගම්දරුවන් මෙන් භය බහුලකොට ඇත්තාහු ශුර නොවූවාහු දීන වූවාහු යයි කියන ලද්දේ වෙයි.
**ලාභ සක්කාර සිලොකං** යන මෙහි ලබ්භතීති ලාභො, ලබානුයි ලාභ නම් වේ. සිවුපසයට මේ නමකි. **සක්කාර** නම් සුන්දර වූ සත්කාරයයි. ප්‍රත්‍යයෝම අතිශයින් ප්‍රණිත වූවාහු අතිශයින් සුන්දර වූවාහු සකස්කොට කරන ලද්දාහු සත්කාරයයි කියනු ලැබෙත්. අනුන් විසින් තමන්ට යම් ගෞරව කිරිමක් වේ ද, මල් ආදියෙන් හෝ පිදීමක් වේද, (එයද සත්කාර නම් වේ) **සිලොක** නම් ගුණ කීමයි. මේ ලාභය ද, සත්කාරය ද සිලෝකය ද ලාභ සක්කාර සිලොක නම් වේ. **නිකාමය මානා** ප්‍රාර්ථනා කරන්නාහු භයභේරව කැඳවීම අභිජ්ඣාලු වාරයට සමානමැයි. මෙහි එම අර්ථය දක්වනු පිණිස පියගාමික වස්තුව කියත්.
පියගාමික නම් මහණ තෙම සමාදන් වූ ධුතාංග ඇති භික්‍ෂූන්ගේ ලාභය දැක, මම ද ධුතාංග සමාදන්ව ලාභ උපදවමියි සිතා සෝසානිකාංගය සමාදන්ව සොහොනෙහි වෙසෙයි. ඉක්බිති එක්දිනක් කර්මාන්තයෙන් මුදන ලද මහළු ගොනෙක් දහවල් කාලයෙහි ආහාර පිණිස ඇවිද රාත්‍රී කාලයෙහි එම සොහොනෙහි මල් පඳුරෙක හිස තබා වමාරා කමින් සිටියේය. ප්‍රියගාමික භික්‍ෂු තෙම රාත්‍රී කාලයෙහි සක්මනින් නික්මුනේ ගොනාගේ හනු ශබ්දය අසා ‘මේ තෙම ලාභයෙහි ගිජු වූයේ, සොහොනෙහි වෙසේ යයි දැන, ඒකාන්තයෙන්ම සක්දෙව්රජ මා වෙහෙසනු පිණිස ආයේ වත්දයි සිතා, හෙතෙම මහලු ගොනාගේ ඉදිරිපිට ඇඳිලි බැඳගෙන, සත්පුරුෂ වූ දිව්‍යරාජය, මට අද එක් රැයක් ඉවසනු මැනවි. හෙට පටන් මෙසේ නොකරන්නෙමියි නමස්කාර කරමින් මුළු රැය මුලුල්ලේ අයදමින් සිටියේය. ඉක්බිති හිරු නැගි කල්හි, ඒ ගවයා දැක, සැරයටියෙන් පහර දී සියලු රැය මා භය කළේ යයි පළවා හැරියේය.
**කුසීතා,** කුසීත භාවයෙන් යුක්ත වූවාහු **හීනවිරියා** යනු හීන වූ වීර්යයෙන් තොර වූ වෙන් වූ වීර්ය රහිත වූවෝ වෙත් යයි කියන ලද්දේ වෙයි. එහි කුසීතයෝ කායික වීර්යාරම්භ රහිතයෝ වෙති. ඔවුහු අරමුණු වවත්‍ථාන (වෙන්කර ගැනීම්) මාත්‍රයකුදු කරන්ට අසමත් වෙති. ඒ ආරම්මණ ව්‍යවස්ථා රහිතයන්ට යයි, සියල්ල පෙර කියන ලද්දට සමාන මැයි.
**මුට්ඨස්සති** - නටුවා වූ සිත් ඇත්තෝ. **අසම්පජානා** යනු ප්‍රඥා රහිත වූ මීට විරුද්ධ පක්‍ෂයෙහි **උපට්ඨිත සති හවස්මි** යයි වදාළ හෙයින් මේ සති භාජනීයමැයි. මෙහි ප්‍රඥාව සතියේ දුබලකම දැක්වීම පිණිස වදාරණ ලද්දීය. ඒ එසේමැයි. සති තොමෝ විවිධ වන්නීය. පඤ්ඤා සම්පයුත්තද විප්පයුත්තද කියායි. ඔවුන් අතුරෙහි පඤ්ඤා සම්පයුත්ත වූවා බලවත් වන්නීය. විප්පයුත්ත වූවා දුර්වල වේ. එහෙයින් යම්කලෙක ඔවුන්ගේ සතිය වේද, එකල්හිදු ඔවුහු සම්මා පඤ්ඤා රහිත හෙයින් මුලා සිහි ඇත්තාහුම වෙති. ඒ දුර්වල වූ සතියෙන් සති කිච්ච අභාව හේතුවෙන් එම අරුත දක්වන්ට **අසම්පජානා** යයි කියන ලදී. ඔවුහු මෙසේ නටුවා වූ සිහි ඇත්තාහු පඤ්ඤා රහිත වූවාහු අරමුණු වෙන්කිරීම් මාත්‍රයකුදු කරන්ට නොහැකි වෙත්. සියල්ල පෙර මෙනි.
**අසමාහිතා** උපචාර අප්පනා සමාධි රහිත වූවහු **විබ්භන්ත චිත්තා** විශේෂයෙන් භ්‍රාන්ත සිත් ඇත්තාහු සමාධි රහිත වූ කල්හි ලද අවකාශ ඇති, උදධච්චය නිසා ඔවුන්ගේ සමාධි විරහිත බැවින් සිත නොයෙක් අරමුණුවල භ්‍රමණය වෙති. වන ශාඛාවන්හි වන වඳුරෙකු මෙනි. උඩඟු බව නිසා එක අරමුණෙහිද සිත විශේෂයෙන් සැලෙයි. පෙර කී අයුරින්ම ඔවුහු මෙසේ එකඟ නොවූ සිත් ඇත්තාහු නානා අරමුණෙහි හැසිරෙන සිත් ඇත්තාහු අරමුණ පිළිබඳව වෙන්කිරිම් මාත්‍රයකුදු කරන්ට නොහැකි වෙත්. සියල්ල පෙර මෙනි.
**දුප්පඤ්ඤො** යනු නුවණ නැත්තහුට මේ නමකි. ප්‍රඥාවට දුෂ්ටයෙක් නොමැත. එලමුගා එලමුබා නම් වේ. කෙළතොළු වූවාහු, ඛ කාරයට ග කාරය කරන ලද්දේ වෙයි. **ලාල මුඛා** යයි ද කියන ලද වෙයි. ඒ එසේමැයි. නුවණ නැත්තවුන් කථාකරන කල්හි මුඛයෙන් කෙළ ගලයි. කෙළද ඒලා යයි කියනු ලැබේ. එහෙයින් කියන ලදී. **පස්සෙලමුගං උරගං දුජීව්හං** යනුවෙන්, එහෙයින් ඔවුහු එලමුගා යයි කියනු ලැබෙත්. එලමූගා යයි ද පාඨයි. එලමුතා යයි අනෙකෙක් එලමුබා යයි ද කියති. සියලු තන්හි එලමුඛාති අර්ථයි.
ඔවුහු කෙසෙස්නම් භයභේරවයන් කැඳවත්ද යත්? ප්‍රඥා රහිත වූවහු. කෙළතොළු වූවහු ආරම්මණ ව්‍යවස්ථා මාත්‍රයකුදු කරන්ට නොහැකි වෙති. නියමිත අරමුණක් නොමැතිව වනයෙහි වසන ඔවුන්ට දහවල් දක්නා ලද දෙය රාත්‍රියෙහි භයභේරවයක් වී වැටහෙයි. අකුසල් ඇත්තාහු ඔවුහු ඉතා ස්වල්ප දෙයකිනුදු තැති ගනිති. රැහැනක් හෝ වැලක් හෝ දැක සර්පයෙකැයි යන සංඥා ඇත්තෝ වෙති. කණුවක් දැක යකෙක යන සංඥා ඇත්තාහු වෙති. ගොඩැල්ලක් හෝ පර්වතයක් දැක ඇතෙක යන සංඥා ඇත්තාහු වෙති. සර්පාදීන් විසින් අභාවයට විනාශයට පමුණුවන ලද්දවුන් මෙන් වෙති. මෙසේ භයභේරවයන් තමා කෙරෙහි ආරෝපනය කරන අරුතින් ආහ්වානය කෙරෙති. කැඳවති. පඤ්ඤාසම්පන්නො හමස්මි යන මෙහි පඤ්ඤා සම්පන්නො ප්‍රඥාවෙන් සම්පූර්ණ වූයෙම් සමන්විත වූයෙම් විදර්ශනා ප්‍රඥාවද නොද වෙති. මාර්ග ප්‍රඥාවෙන් ද නොවෙයි. නමුත් මේ සොලොස් තන්හි ආරම්මණ වවත්‍ථාන ප්‍රඥාවෙන් යන අර්ථයි. සෙස්ස සියලු තන්හි කියන ලද න්‍යායෙනි.
**තස්ස මය්හං **යන්නෙහි අනුසන්ධි කවරේද? බෝසත් තෙම මේ සොලොස් අරමුණු පරීක්‍ෂා කරන්නේ භයභේරවයක් නොදැක, භයභේරව නම් මෙවන් රාත්‍රිවල මෙබඳු සෙනසුන්වල පෙනෙයි. එහිදු එය නිශ්චය වශයෙන්ම සොයමි යයි. භයභේරව ගවේෂණය කළේය. මේ අදහස බ්‍රාහ්මණයා හට දක්වන භාග්‍යවතුන් වහන්සේ **තස්ස මය්හං** ආදිය වදාළහ.
එහි **යා තා** යන මේ පද දෙක රාත්‍රීන්ගේම උද්දෙස, නිද්දෙස වචනයි. **අභිඤ්ඤතා** යන මෙහි **අභි** යනු ලක්‍ෂණ අර්ථයෙහි උපසර්ගයකි. එහෙයින් අභිඤ්ඤතා යනු සඳ පිරීමෙන් ද සඳ ගෙවීමෙන් ද යන මේ ආදි ලක්‍ෂණයන්ගෙන් ප්‍රසිද්ධ වූ යයි දතයුත්තාහුය. **අභිලක්ඛිතා** යන මෙහි උපසර්ග මාත්‍රමැයි. එහෙයින් අභිලක්ඛිත ලකුණු කටයුතු වූ යන අර්ථයි. පෙහෙවස් සමාදානය, බණ ඇසීම, පූජාසත්කාර ආදිය කිරීම පිණිස ලකුණු කටයුතු වූ සැලකිය යුතු වූ උපලක්‍ෂණ කටයුතු වූ යයි කියන ලද්දේ වෙයි.
**චතුද්දසී** යනු පක්‍ෂයෙහි පළමුදින සිට තුදුස්වන දිනය සපුරන රාත්‍රියෙහි. **පඤ්චදසී - අට්ඨමී** යනුද මෙසේයි. පක්ඛස්ස පුර පක්‍ෂයාගේ ද අවපක්‍ෂයාගේ ද මොවුහු තුනක් තුනක් බැගින් රාත්‍රීහු සයක් වෙති. එහෙයින් සියලු තන්හි **පක්ඛ **යන වචනය යෙදිය යුතුය. පක්‍ෂය පිළිබඳ තුදුස්වක පක්‍ෂය පිළිබඳවද පසළොස්වක, පක්‍ෂය පිළිබඳ අටවක යයි කියායි. ඉක්බිති පඤ්චදසී (විසේනිය) කුමක් හෙයින් නොගන්නා ලද්දේද යත්? සබ්බකාලික නොවන හෙයිනි. භාග්‍යවතුන් වහන්සේ නූපන් කල්හිද, ඉපිද නොපිරිනිවි කල්හිද පඤ්චමී (විසේනිය) ලකුණු නොකරන ලද්දේමැයි. පිරිනිවි කල්හි වනාහි ධර්ම සංග්‍රාහක තෙරුන් වහන්සේලා බණ ඇසීම කලකින් වේයයි සිතූහ. අනතුරුව පංචමී යයි සම්මතකොට බණ ඇසීමේ දිනයක් වශයෙන් තැබූහ. එතැන් පටන් හෝ විසේනිය ලකුණු කරන ලද්දේ විය. එහෙත් අසබ්බකාලික හෙයින් මෙහි නොගන්නා ලද්දී යයි දතයුතු.
තථාරූපාසු, එබඳු වූ, **අරාම චෙතියානි** පුෂ්පාරාම, ඵලාරාම ආදි ආරාමයෝම **ආරාමචෙතිය** නම් වෙති. (චිත්ති කතට්ඨෙන) විසිතුරු කරන ලද්දේය යන අරුතින් චෙතිය යයි කියනු ලබත්. පූජනීය අර්ථයෙන් ද එසේ කියන ලද වෙයි. **වනචෙතියානි** බලිහරණය කරන වනලැහැබ්, සුභගවන, දේවශාලවනාදීහු වනයෝම වන චෙතියයෝ වෙති. **රුක්ඛචෙතියානි** ගම් නියම්ගම්වල ද්වාරයන්හි වූ පිදිය යුතු වෘක්‍ෂයෝම ‘රුක්ඛචෙතිය’ නම් වෙති. ලෝවැසියෝ දෙවියන් විසින් අරක් ගන්නා ලද්දාහු යයි සිතමින් හෝ ඒ ආරාමාදීන් කෙරෙහිම දෙවියනැයි යන සංඥා ඇතිව ආරාම වන, වෘක්‍ෂයන්, සලකති. පුදති. එහෙයින් ඒ සියල්ලෝම ‘චෙතිය’ යයි කියනු ලැබෙත්. **භිංසනකානි** යනු භය උපදවන්නා වූ දැකීමෙන් ද ඇසීමෙන් ද භය උපදවත්. **සලොමහංසානි** යනුවෙන් පිවිසෙන කල්හිම රොමෝද්ගමය උපදවන හෙයින්, රෝමෝද්ගමය සමග පවතිත්.
**අප්පෙව නාම පස්සෙය්‍යං** එම භය හා භයානක අරමුණු දන්නේ නම් ඉතා මැනවයි. **අපරෙන සමයෙන **‘**එතදහොසි යන්නුනාහං**’ යයි සිතන කාලයෙන් අන්‍ය කාලයෙක්හි.
**තත්‍ථ ච මෙ බ්‍රාහ්මණ විහරතො** යනු එවැනි සෙනසුන්වල (කෙබඳු සෙනසුන්ද යත්) යම් යම් තැනක් මිනිසුන්ගේ යැදීම්වල පුදකිරීම්වලට යෝග්‍ය වූ යක්‍ෂ අධිගෘහිත ස්ථානයක් වේද, මල් දුම්, මස්, ලේ, චුරුණුතෙල්, මේද බඩදිව, පපු ආදියෙන් (ඒවා) විසුරුවීමෙන් තෙත් වූ පොලෝ ඇත්තේ ද, යක්‍ෂ-රාක්‍ෂස පිසාච ආදීන්ගේ අසහාය පැන්හලක් මෙන් වූයේ ද, යම්තැනක් දවල් කාලයෙහිදු දක්නවුන්ගේ ළය පලන්නාක් මෙන් වේද, ඒ ස්ථාන සඳහා කීහ. **තත්‍ථ ච මෙ බ්‍රාහ්මණ විහරතො**, යයි ද, **මගො වා ආගච්ඡති** අං හෝ කුර හප්පවමින්, ගෝණ, කඟවේණ, දිව, හුරු ආදි ප්‍රභේදයන්ට අයත් මෘගයෙක් හෝ එයි. සියලු සිවුපාවුන්ටම මෙහි **මග** යනු නමකි. කිසිතැනක කාණසිගාලද (මග යයි) කියනු ලැබේ. එහෙයින් කියන ලදී.
(ඔබගේ ස්කන්ධය, වෘෂභයෙකුගේ මෙනි. නාදකිරීම සිංහයෙකුගේ මෙනි. මාගරාජය, ඔබට නමස්කාර වේවා. කිසිවක් ලබන්නෙමු නම් මැනවි.)
**මොරොවා කට්ඨං පාතෙති** මොණරෙක් හෝ වියලි දරකඩක් ගසකින් හෙලයි. මෝර ශබ්දය ගැනීමෙන් මෙහි සියලුම පක්‍ෂීන් ගැනීම අදහස් කරන ලදී. එයින් යම්කිසි පක්ෂියෙකැයි කියන ලද්දේ වෙයි. නැතහොත් **මොරො වා** යන මෙහි **වා** ශබ්දයෙන් අන්කිසි පක්ෂියෙක් හෝ යයි කියන ලදී. මෙම ක්‍රමයයි. කලින් මග ශබ්දයාගේ ද ගැනීමෙන්, **වාතොවා පණ්ණසමං ඵරෙති.** වාතය හෝ (වියලි) පරඬලා හප්පවයි. **එතං නුන තං භයභෙරවං ආගචඡති** යනුවෙන් මේ යමක් පැමිණේ ද, ඒකාන්ත වශයෙන් එය භයානක අරමුණකි. මෙතැන් පටන් ද අරමුණම ‘භයභෙරව’ යයි දතයුතුයි. ස්වල්ප වූ ද විශාල වූ ද භයම අරමුණු වන හෙයිනි. සැප අරමුණු කොට ඇති රූපය සැපය මෙනි.
**කින්නු ඛො අහං අඤ්ඤදත්‍ථු භය පාටිකංඛී විහරාමි** කුමක් නිසා මම ඒකාන්තයෙන් එය කැමැත්තෙම් වාසය කෙරෙම්ද?
**යථභූත යථාභූතස්ස** යම් යම් ඉරියව්වෙන් යුක්ත වූයේ පවත්වන්නෙම්, සමන්විත වූයෙම් හෝ යන අර්ථයි. **මෙ **යනු මා සමීපයේ තථාභූත තථාභූතොව යනු ඒ ඒ ඉරියව්වෙන්ම සිටියෙම් පවත්වන්නෙම් සමන්විත වූයෙම් හෝ යන අර්ථයි.
**සො ඛො අහං -පෙ- පටිවිනෙමි** යනු සක්මන් කරන්නා වූ බෝසත් හට, එහි මුවන්ගේ අංකුර ආදීන්ගේ ශබ්ද භේද ඇති භය අරමුණු පැමිණි කල්හි බෝසත් තෙම නොම සිටියි. නොම හිඳියි. නොනිදයි. සක්මන් කරමින්ම හාත්පසින් විමසන්නේ හාත්පසින් සොයන්නේ භයභේරවයන් නොද දකී. එය මුවන්ගේ අංකුර ශබ්දාදීන්ගේ අරමුණු මාත්‍රයක්ම වෙයි. හෙතෙම ඒ දැන තෙල මෙය නම් භය අරමුණක් නොවේයයි අනතුරුව සිටියි හෝ හිඳියි හෝ ශයනය හෝ කෙරෙයි. මේ අර්ථය දක්වන්නාහු **යො ඛො අහං** යනාදිය වදාළහ. සියලු තන්හිද පෙය්‍යාල මගින් දැක්වූ තැන්වල ද මෙම ක්‍රමයමැයි.
මින් මත්තෙහි ඉරියව්-පිළිවෙලින් නොකියා ආසන්න පටිපාටියෙන් ඉරියව් කියන ලද්දාහු යයි දත යුතුයැ. ඒ එසේමැයි සක්මන් කරන්නට භයභේරව පැමිණි කල්හි, නොසිටියේ නොහුන්නේ නොනිදා ගත්තේ මෙසේ සිටියහුට ද සක්මන් නොකළේ යයි මෙසේ ඒ ඒ ඉරියව්වට ආසන්න පරිපාටියෙන් කියන ලද්දාහු යයි
මෙසේ භයජනක වූ ද ස්ථානයන්හි තමනට භය හා භයානක අරමුණු නැති බව දක්වා අනතුරුව ධ්‍යානලාභීන් මුලාවට පත්වූ කල්හි තමන් වහන්සේගේ නොමුලා විහරණ දක්වනට **සන්ති ඛො පන බ්‍රාහ්මණා** යන ආදිය වදාළහ.
එහි **සන්ති **යනු ඇත්තාහුය. විද්‍යාමාන වෙත්. ලැබෙත්. **රත්තිං යෙව සමානං** රාත්‍රී කාලයම ඇත්තේ, දිවාති සඤ්ජානන්ති. මේ දවාල යයි හඳුනත්. **දිවායෙව සමානං** දිවා කාලයම ඇත්තේ **රත්තීති සඤ්ජානන්ති** රාත්‍රිය යයි හඳුනත්, කුමක් හෙයින් මොවුහු මෙබඳු සංඥා ඇත්තාහු වෙත්ද, යත් කුමක් හෙයින් මොහු මෙබඳු සංඥා ඇත්තාහු වෙත් ද යත්, උට්ඨාන කෞශල්‍යය නොමැති බැවින් හෝ පක්ෂීන්ගේ නාදයෙන් හෝ යි.
කෙසේද? මෙලොව කෙනෙක් ඕදාත කසිණ ලාභී වූයේ දවල් කාලයෙහි පරිකර්ම භාවනාකොට දවල්ම කසිණ සමවතට නැගුනේ, දවල්ම එයින් නැගිටිමි යන සිත ඉපිදවිය. එතකුදු වුවත් කල් පිරිසිඳ දැනීමෙහි හොඳ දක්‍ෂ විය. හෙතෙම දවල් කාලය ඉක්මවා රාත්‍රී කාලයෙහි නැගී සිටියි. එසේ වුවත් ඔදාත කසිණයාගේ පැතිරීම ඔහුට නිර්මලව ප්‍රකට වෙයි. අතිශයින් ප්‍රකට වෙයි. හෙතෙම දවල නැගිටිමියි උපදවන ලද මනස්කාර ඇති බැවින්ද, ඔදාත කසිණය පැතිරිම නිසා නිර්මලව ප්‍රකට වූ බැවින් ද, රාත්‍රියම දහවල් යයි දැනගනී.
මෙලොව කෙනෙක් නීල කසිණ ලාභි වූයේ රාත්‍රියෙහි පිරියම්කොට රාත්‍රියෙහි සමවතට සමවැදුනේ රාත්‍රියෙහි නැගී සිටිමියි සිතිවිලි උපදවයි. එතකුදු වුවත් හේ කාලපරිච්ඡේද දැනීමෙහි දක්‍ෂ නොවූයේය. හෙතෙමේ රාත්‍රිය ඉක්මවා දවල් කාලයෙහිම නැගී සිටියි. එසේ වුවත් ඔහුට නීල කසිණයාගේ පැතිරීම නිසා ඕහට පැහැදිලි නොවෙයි. අප්‍රකට වෙයි. හෙතෙම රාත්‍රියෙහි නැගිටිමියි, උපදවන ලද සිතිවිලි ඇති බැවින් ද නීල කසිණයාගේ ඵරණය (පැතිරීම) නිසා පැහැදිලි නොවූ, අප්‍රකට වූ බැවින් ද දහවල්ම රාත්‍රිය යයි දැනගනී. මෙසේ පළමුකොට ධ්‍යානයන් පිළිබඳ උට්ඨාන කුසලතාව නැති බැවින් මෙවන් සංඥා ඇත්තෝ වෙති.
පක්‍ෂි නාදයෙන් ද ඇතැම් කෙනෙක් මෙහි සෙනසුන ඇතුළත සිටියේම (මෙවන් වැරදි සංඥා ඇතිවේ. දිවා කාලයෙහි නාද කරන කපුටු ආදි පක්ෂීහු චන්‍ද්‍රාලෝකය හේතුවෙන් රාත්‍රිය දවල් යයි හඟිමින් රාත්‍රී කාලයේ නාද කරති. වෙනත් හේතූන් නිසාද නාද කරති. හෙතෙම මෙම ශබ්ද අසා රාත්‍රී කාලය වූයේම දිවාකාලය යයි දැනගනිති. මෙහි ඇතැම් කෙනෙක් ගල් පර්වත අතරෙහි ඝන වනයෙන් වැසුනු ගල්ගුහාවෙක්හි **සත්තාහවද්දලිකා** හත් දා වැසි පවත්නා කල්හි අතුරුදහන් වූ හිරුඑළිය ඇති කල්හි හුන්නේ වෙයි. එකල්හි රාත්‍රී කාලයෙහි හඬන මහමුහුණු ආදි පක්ෂීහු මධ්‍යාහ්න කාලයෙහි ද, ඒ ඒ තන්හි සම වූ අන්‍ධකාරයෙහි සැඟවුනාහු රාත්‍රී සංඥාවෙන් හෝ අන් කරුණුවලින් හෝ හඬත්. හෙතෙම ඔවුන්ගේ ශබ්ද අසා දවල් කාලයම වූයේ රාත්‍රිය යයි දැන ගනී. මෙසේ පක්‍ෂීන්ගේ නාදයෙන් මෙබඳු සංඥා ඇත්තාහු වෙත් යයි.
**ඉදමහං** (ඉදං+අහං) මේ මම මෙසේ දැන ගැනීම **සම්මොහ විහාරස්මිං වදාමි** යනු මේ ඒ මහණ බමුණන්ගේ මුලා වී විසීමකැයි මම කියමි.
**අහං ඛො පන බ්‍රාහමණ -පෙ- සඤ්ජානාමි** යනු බෝධිසත්ත්වයන් වහන්සේට රෑ දවල පිරිසිඳ දැනගැනීම ප්‍රකටය. **සත්තාහ වද්දලිකා** (හත්-දා-වැසි) ඇති කල්හිදු සඳ හිරු නොපෙනෙන කල්හිදු මෙතෙක් පෙරබත් කාලය පසුවී ගියේය. මෙතෙක් මැදියම් කාලය ගියේය. මෙතෙක් පසුබත් කාලය ගියේ යයි දැනගැනීමයි. එසේ හෙයින් මෙසේ වදාළහ. පුරන ලද පෙරුම් ඇති බෝසත් තෙම මෙසේ දැනගනී යන යමක් ඇද්ද, මෙය පුදුමයට කරුණක් නොවෙයි. යම් හෙයකින් ප්‍රදේශ ඤාණයෙහි පිහිටි ශ්‍රාවකයන්ටද දිවා රාත්‍රී දෙක වෙන්කොට දැනීම ප්‍රකට වූ හෙයිනි.
කැළණි මහවෙහෙර විසූ ගෝදත්ත තෙර හිරමුදුන් වීමට අගල් දෙකක් තිබියදී පිණ්ඩපාතය පිළිගෙන හිරමුදුන් වීමට අගලක් තිබියදී වළඳයි. හිරු නොපෙනෙන දවස්වලද, උදෑසනින්ම සෙනසුනට පිවිස එම වේලාවටම පිඬු පිණිස නික්ම යති. එක් දිනක් ආරාමිකයෝ හෙට තෙරුන් වහන්සේ නික්මෙන වේලාව බලන්නෙමු යයි බත් සපයා වේලාව බලාගන්නා වූ (කාලත්ථම්හ මූලෙ) කණුව මුල හුන්නාහුය. එතැන් පටන් හිරු නොපෙනෙන දවස්හිදු තෙරුන් වහන්සේගේ නික්මීම නිමිතිකොට කාලය දනවන බෙරය ගැසූහ.
වජගරගිරි වෙහෙර වැසි කාළදේව තෙර වස්කාලය තුළ යාමගණ්ඩිකය. ගසන සේක. මෙය තෙරුන් වහන්සේ පුරුදු කරන ලද්දේය. යාමත්‍රය නාලිකාව (යාමය දැන ගන්නා පා තැටිය) නොම යොදති. අන්‍ය භික්‍ෂූහු යොදති. එකල පෙරයම නික්මුණු කල්හි තෙරුන් මුගුරක් ගෙන සිටි කල්හිම, හෝ එක්වරක් දෙවරක් ගසන කල්හිම යාම යන්ත්‍රය වැටෙයි. මෙසේ තුන් යාමෙහි මහණදම් කොට තෙරණුවෝ උදෑසනම ගමට පිවිස පිණ්ඩපාතය ගෙන වෙහෙරට අවුත් භෝජන ශාලාවෙහි පාත්‍රය තබා දිවා විහරණය කරන තැනට ගොස් මහණදම් කරති. භික්‍ෂූහු කාලස්ථම්භය දැක තෙරුන් කැඳවීම පිණිස කෙනෙකු යවති. ඒ ගිය මහණ තෙම එම තෙරුන් එම වාසය කළ තැනින් නික්මෙන්නාහු හෝ අතරමග හෝ දකී. මෙසේ ප්‍රදේශ ඤාණයෙන් යුතු ශ්‍රාවකයෝ පවා රෑ දවල් පිරිසිඳ දැනීම ප්‍රකටව සිටියාහු වෙති. බෝසතුන් පිළිබඳ කියනුම කවරේද?
**යං ඛො තං -පෙ- වදෙය්‍ය** යන මෙහි බමුණ, යමෙක් උදෙසා **අසම්මොහ ධම්මො සත්තො ලොකෙ උප්පන්නො -පෙ- සුබාය දෙවමනුස්සානං** යන වචනය කියන්නා වූ, කිසිවෙක් මනාකොට කියන්නේ නම් මනාකොට කියන්නේ වේද, බොරු නොකියන සුලුවූයේ වේයි, මෙසේ පද සම්බන්ධය දතයුතු වන්නේය.
එහි **අසම්මොහ ධම්මො**, නොමුලාවන ස්වභාව ඇත්තේ, **ලොකෙ** මිනිස් ලොවැ **බහුජනහිතාය,** ප්‍රඥා සම්පත්තියෙන් දිට්ඨධම්මික - සම්පරායික - හිතෝපදේශක වශයෙන් බොහෝ දෙනාට හිත පිණිස, **බහුජනසුඛාය**, ත්‍යාග සම්පත්තියෙන් උපකරණ, සුඛ දෙන්නේනුයි, බොහෝ දෙනාට සැප පිණිස වූ. **අත්‍ථාය හිතාය සුඛාය**, **දෙවමනුස්සානං** යන මෙහි දෙව මනුස්ස ග්‍රහණයෙන් භව්‍ය පුද්ගලයන් වූ වෛනෙය්‍ය සත්ත්වයන්ම ගෙන ඔවුන්ගේ නිවන්මග ඵලාධිගමය පිණිස තමන් වහන්සේගේ උත්පත්තිය දක්වන සේකැයි දතයුතුයැ. **හිතාය** යයි කී කල්හි ඊට පමුණුවන මාර්ගය පිණිස යයි කියන ලද්දේ වෙයි. නිවනට පමුණුවන මාර්ගයෙන් මත්තෙහි සැපයක් හිතයන් නැද්ද, එහෙයින් කියන ලද සුඛාය, යනුවෙන් කී කල්හි ඵල සමවත් සැප පිණිස යයි කියන ලද්දේ විය. ඉන් මත්තෙහි සැපයක් නැති බැවින් මෙසේ කියන ලදී. **අයං සමාධි පච්චුප්පන්න. සුඛො චෙව, ආයතිඤ්ච සුඛවිපාකො** යයි
මෙසේ බුදුරදහු බුදුගුණ ප්‍රතිලාභය අවසන්කොට, තමන් වහන්සේගේ නොමුලා විහරණය බමුණා හට දක්වා, මෙවිට යම් ප්‍රතිපදාවකින් ඒ කෙළවරට පත් වූ අසම්මෝහ විහරණයට පැමිණියේ ද එම ප්‍රතිපදාවෙහි පූර්වභාගය පටන් දක්වන්නට **ආරද්ධං ඛො පන මෙ බ්‍රාහ්මණ** යනාදිය වදාළහ.
(කෙචිපනාහු) කිසිවෙක් වනාහි මෙසේ කියති. මෙම නොමුලා විහරණය අසා බමුණාට මෙබඳු සිතක් උපන්නේය. කිනම් ප්‍රතිපදාවකින් මෙයට පැමිණියේ දැයි කියා ඔහුගේ එම සිත දැන, මම මෙම පටිපදාවෙන් මේ උතුම් වූ නොමුලා වූ සිහි ඇති බවට පැමිණියෙමියි දක්වන්නේ මෙසේ වදාළහ යි.
**තත්‍ථ ආරද්ධං ඛො පන මෙ බ්‍රාහ්මණ විරියං අහොසි** යනුවෙන්, බමුණ මම මේ අසම්මෝහ විහරණය තෙම, කුසීත වූ මුලා වූ සිහි ඇති, කාලදරථ ඇති විසුරුණු සිත් ඇති හෝ මා විසින් නො ලබන ලද්දේ ය. නමුත් මා විසින් එයට පැමිණීම පිණිස, පටන් ගන්නා ලද වෙර ඇත්තේ විය. බෝමැඩ සමීපයෙහි හුන් මා විසින් චතුරංග වීර්ය පටන්ගන්නා ලද්දේ, දැඩිකොට ගන්නා ලද්දේ නොලිහිල්ව පවත්වන ලද්දේ වූයේ යයි කියන ලද්දේ විය. මවිසින් එම වීර්ය, ආරබ්ධ බැවින් නොසැඟවූනේ විය.
**උපට්ඨිතා සති අසම්මුට්ඨා** යනුවෙන් හුදෙක් වීර්ය පමණක් නොව මගේ සිහියද, අරමුණට අභිමුඛ එළඹ සිටියේ විය. එළඹ සිටි බැවින්ම නොමුළා වූවා විය. **පස්සද්ධො කායො අසාරද්ධො** යනුවෙන්, කාය චිත්ත දෙදෙනාගේ පස්සද්ධි භාවයෙන් මගේ කයද සැහැල්ලු විය. එහි යම් හෙයකින් නාම කය සැහැල්ලු වූ කල්හි, රූප කයද සැහැල්ලු විය. එබැවින් නාම කායයාගේ ද රූප කායයාගේ ද විශේෂත්වයක් නොමැතිව **පස්සද්ධො කායො** යනුවෙන් කියන ලද්දේ විය. **අසාරද්ධො**, පස්සද්ධිය නිසාම පහවූ දරථ භාවමය ඇත්තේ යයි කියන ලද්දේ විය.
**සමාහිතං චිත්තං එකග්ගං** මගේ සිතද මනාකොට පිහිටියේය. මොනවට තබන ලද්දේය. අප්පණාවට පමුණුවනු ලැබුවක් මෙන් විය. මනාකොට පිහිටුවන ලද බැවින්ම එකඟ වූයේය. අචල වූයේය. සැලීම් රහිත වූයේය. මෙතෙකින් ධ්‍යානයාගේ පූර්වභාග පටිපදාව කියන ලද්දේ විය.
මෙවිට මෙම ධ්‍යානයෙන් යුක්ත වූයේ, ප්‍රථමධ්‍යානය ආදිකොට ත්‍රිවිද්‍යාව අවසන්කොට ඇති විශේෂත්වය දක්වන සේක්. **සො ඛො අහං** යනාදිය වදාළහ.
එහි **විවිච්චෙව කාමෙහි -පෙ- චතුත්‍ථජ්ඣානං උපසම්පජ්ජ විහාසිං** පළමුකොට මෙහි යමක් කිවයුතුද ඒ සියල්ල විසුද්ධි මග්ගයෙහි පඨවි කසිණ කථාවේ දී කියන ලදී. හුදෙක් එහි **උපසම්පජ්ජ විහරති** යනුවෙන් ආයේය. මෙහි **විහාසිං** යනුවෙන් ආවේය. එපමණි වෙනස. භාග්‍යවතුන් වහන්සේ කුමක්කොට මෙම ධ්‍යානයට පැමිණි සේක්ද යත්, කම්මට්ඨාන භාවනා කොටය. කවර කම්මට්ඨාන භාවනාවක්ද යත්, ආනාපානසති කම්මට්ඨානයයි.
**මෙම සතර ධ්‍යානයෝ** කෙනෙකුට චිත්ත ඒකාග්‍රතාව පිණිස වෙති. කිසිවෙකුට විදර්ශනා පාදක වෙති. කිසිවෙකුට අභිඥා පාදක වෙති. කිසිවෙකුට නිරෝධ පාදක වෙති. කිසිවෙකුට භවයෙහි ඇවිදීම පිණිස වෙති. ඔවුන් අතුරෙන් රහතුන් වහන්සේට චිත්තෙකග්ගිතාව පිණිස වෙති. ඒ එසේමැයි. ඔවුහු සමවැද එකඟ සිත් ඇත්තාහු සැපසේ දවස ගත කරන්නෙමු යයි මෙසේ කසිණ පිරියම් කොට අට සමවත් නිපදවත්. සේඛයන්ට සහ පුහුදුන්ට සමවතින් නැගී සිට එකඟ වූ සිතින් විදර්ශනා භාවනා කරන්නෙමුයි නිපදවන්නවුනට විදර්ශනා පාදක වෙති. යමෙක් අටසමවත් නිපදවා අභිඥා පාදක ධ්‍යානයට සමවැද සමවතින් නැගීසිට **එකොපි හුත්‍වා බහුධා හොති** යයි කියන ලද නය ඇති අභිඥාවන් පතන්නාහු (ඒවා) නිපදවති. ඔවුනට අභිඥා පාදක වෙති. යම් කෙනෙක් අට සමවත් උපදවා නිරෝධ සමාපත්තියට සමවැද සතියක් අචිත්තකව සිට දිට්ඨ ධම්ම නිරොධ නම් වූ නිවනට පැමිණ සුවසේ වාසය කරන්නෙමුයි නිපදවත්ද, ඔවුනට නිරෝධ පාදක වූවාහු වෙති. යම්කෙනෙක් අට සමවත් නොපිරිහුනු ධ්‍යාන ඇත්තෝව බඹලොව උපදින්නෙමුයි නිපදවත් ද ඔවුනට භවයෙහි ඇවිදීම පිණිස වෙති.
භාග්‍යවතුන් වහන්සේ විසින් මෙම හතරවන ධ්‍යානය බෝරුක් මුලදී නිපදවන ලදී. එය උන්වහන්සේට විදර්ශනා පාදක විය. අභිඥා පාදකද සර්ව කෘත්‍ය සාධක ද විය. සියලු ලොවී ලොව්තුරා ගුණදායක වූයේදැයි දතයුතුය.
යම් ගුණ කෙනෙකුන් ලබාදුන්නේ වේද, ඔවුන් අතුරෙන් ඒකදේශයක් දක්වන සේක්, **සො එවං සමාහිතෙ චිත්තෙ** යනාදිය වදාළහ.
එහි (පුබ්බෙනිවාස-දිබ්බචක්ඛු) ද්විධ විද්‍යාවන්ගේ පදානු වර්ණනාවද, භාවනා නයද විසුද්ධි මග්ගයෙහි විස්තර වශයෙන් දක්වන ලදී. හුදෙක් එහි, **සො එවං සමාහිතෙ චිත්තෙ -පෙ- අභිනින්නාමෙති** යයි කියන ලදී. මෙහි **අභිනින්නාමෙසිං** යයි කියන ලදී.
**අයං ඛො, මෙ බ්‍රාහ්මණ** යන මේ අර්පණා වාරයද එහි නොම ආයේය. මෙයම එහි විශේෂයි. එහි **සො** යනු ඒ මම **අභිනින්නාමෙසිං,** එලවීමි. **අභිනින්නාමෙසිං** යන වචනයෙන් ද, **සො** යන මෙහි ඒ මම යයි මෙසේ අර්ථය දතයුත්තේය.
තව ද යම් හෙයකින් භාග්‍යවතුන් වහන්සේගේ වශයෙන් මේ පූර්වේනිවාසානුස්මෘති ඥානය ආයේ ද, එහෙයින් **සො තතො චුතො ඉධූපපන්නො** යයි මෙහි මෙසේ යෝජනා දත යුත්තීය. යම් හෙයකින් මෙහි **සො තතො චුතො** යනු පෙරලා නවත්තන්නහුගේ ප්‍රත්‍යවේක්‍ෂාව වේද එහෙයින් **ඉධූපපන්නො** යනු මේ මෙහි උත්පත්තියට අනතුරුව (යන අර්ථයි) **අමුත්‍ර උදපාදිං** යනු තුෂිත භවනය සඳහා වදාළහයි දතයුතුය.
**තත්‍රාපාසිං එවං නාමො** ඒ තුෂිත දෙව්ලොව ‘සේතකේතු නම් දිව්‍යපුත්‍රයා වීමි. එවං ගොත්තො, ඒ දේවතාවුන් සමග සමාන ගෝත්‍ර - ඇත්තෙම්, **එවං වණ්ණො** ස්වර්ණ වර්ණ වූයෙම්, **එවමාහාරො** දිව්‍යමය **සුධාහාර** ඇත්තෙම්, **එවං සුඛ දුක්ඛ පටිසංවෙදි**, මෙසේ දිව්‍යමය සැප විඳිනසුළු වූයෙමි. දුක වනාහි සංස්කාරයන්ගේ දුඃඛමාත්‍රය මැයි. මෙසේ සත් පනස් කෙල ලක්‍ෂයක් අවුරුදු ආයු ඇත්තෙම් වීමි. **සො තතො චුතො** ඒ මම තුෂිත දෙව්ලොවින් චුත වූයෙම්, **ඉධූපපන්නො** මෙහි මායා දේවියගේ කුසෙහි උපන්නේ වීමි.
**අයං ඛො මෙ බ්‍රාහ්මණ**, ආදි තන්හි **මෙ** මා විසින් **විජ්ජා** යනු විදිතකරණාර්ථයෙන් (=අවබෝධ) **විජ්ජා** නම් කුමක් විදිත කෙරේද? පෙර විසූ ආත්ම භාවයෝය. **අවිජ්ජා **යනු අවිදිත (අනවබෝධ) අර්ථයෙන් **අවිජ්ජා** නම් වේ. එම අවබෝධ නැණ වසන මෝහයයි කියනු ලැබේ. [missing trans]
**ආලොකො** යනු ඕ විද්‍යා තොමෝම ආලෝකමත් කරන අර්ථයෙන් ආලෝකය යයි කියනු ලැබේ. මෙහි වනාහි එම විද්‍යාව අවබෝධ කළේය යන මේ අර්ථයයි. සෙස්ස ප්‍රශංසා කිරීම සඳහාය. මෙහි මෙම යෙදීම්හු වෙති. මා විසින් මේ විද්‍යාතොමෝ අවබෝධ කරන ලද්දීය. අධිගත විජ්ජා ඇති මගේ අවිජ්ජා තොමෝ පහව ගියාය. නැසුනාහ යන අර්ථයි. කුමක් හෙයින් ද, යම් හෙයකින් විද්‍යාව පහළ වූවා ද, මේ නයමැයි ඉතිරි පද දෙක පිළිබඳවද,
**යථාතං** යනු මෙහි **යථා** යනු උපමා අර්ථයෙහිය. **තං** යනු නිපාතයි. සතියගේ අවිප්පවාසයෙන් **අප්පමත්තස්ස** ප්‍රාමාද වූවහුට වීරිය නමැති අව්වෙන්, **ආතාපිනො** තැවෙන්නහුට කයෙහි ද, ජීවිතයෙහි ද අපේක්‍ෂා රහිත බැවින් **පහිතත්තස්ස**, නිවනට මෙහෙයවන ලද සිත් ඇත්තහුට, අත්හරින ලද සිත් ඇත්තහුට යන අර්ථයි. මෙයින් කියන ලද්දේ වෙයි. අප්‍රමාදීව කෙලෙස් තවන වර ඇතිව මුදාහළ සිත් ඇතිව, වාසය කරන්නෙකු විසින්, යම්සේ අවිද්‍යාව නසන ලද්දී ද, විද්‍යා තොමෝ උපදවනු ලබන්නී ද, අන්‍ධකාරය නසන ලදී ද, ආලෝකය උපදවන්නී ද, එපරිද්දෙන් මවිසින් අවිද්‍යාව නසන ලද්දීය. විද්‍යාව උපදවන ලද්දීය. තමස (අඳුර) නසන ලද්දීය. ආලෝකය උපන්නේය. එපරිද්දෙන් මා විසින් වීර්යයට අනුරූප වූ ප්‍රතිඵලය ලබන ලද්දේය.
චුතූපපාත කථාවෙහි මෙහි භාග්‍යවතුන් වහන්සේගේ වශයෙන් පාලියෙහි ආවේ වෙයි. එහෙයින් **පස්සාමි** පජානාමි යයි කියන ලද්දීය. විශේෂත්වයකට ඇත්තේ මෙයයි. සෙස්ස විසුද්ධිමග්ගයෙහි දැක්වූ පරිදිම වෙයි.
මෙහි වනාහි **විජ්ජා** යනු දිබ්බචක්ඛුඤාණ විද්‍යාවයි. **අවිජ්ජා **යනු සත්ත්වයන් චුතිය හා පටිසන්ධිය වසන අවිජ්ජාවයි. සෙස්ස කී පරිදිමැයි. යම් හෙයකින් පිරූ පාරමී දම් ඇති මහාසත්ත්වයන් වහන්සේට පරිකර්ම කෘත්‍යයක් නම් නැත. ඔහු විසින් සිත ඒ සඳහා නැමූ කල්හිම අනෙකාකාර වූ පූර්වෙ නිවාස සිහිකරන, දිවැසින් සතුන් බලත්, යමෙක් මෙහි පරිකර්මය ආදිකොට භාවනා ක්‍රමය කියන ලද්දේ වෙයි. එයින් මෙහි ප්‍රයෝජනයක් නැත.
තුන්වන විද්‍යාවෙහි **සො එවං සමාහිතෙ චිත්තෙ** යයි විපස්සනා පාදක හතරවන ධ්‍යානය දතයුතුයැ. **ආසවානං ඛයෙ ඤාණාය **රහත් මග නැණ පිණිස, ඒ එසේමැයි. රහත්මග වනාහි ආසවයන් නසන හෙයින් (ආසවානං ඛයො ඉති) ආසවක්ඛය යයි කියනු ලැබේ. ඒ ආසවයන් නැතිකිරීමෙහි ද මේ ඤාණය වෙයි. එහි ඇතුළත් වූ හෙයිනි. **චිත්තං අභිනින්නාමෙසිං** විදර්ශනා චිත්තය එළවීමි. **සො ඉදං දුක්ඛං** යන මේ ආදි තන්හි මෙතෙක් දුකය, මෙයින් වැඩියක් නැතැයි සියලුම දුක්ඛ සත්‍යය රස ලක්‍ෂණ සහිත ප්‍රතිවෙධයන් **යථා භූතං** තත් වූ **යථාභූතං අම්හඤ්ඤාසිං** තත් වූ පරිද්දෙන් විශේෂයෙන් අවබෝධ කෙළෙමි. දැනගතිමි. ප්‍රතිවෙධ කළෙමි. ඒ දුක්ඛයාගේ ඉපදවීමේ තෘෂ්ණාව **අයං දුක්ඛ සමුදයො** යනුයි. දුක, දුකට හේතුව යන දෙකම යම් තැනකට පැමිණ නිරුද්ධ වේද, ඒ ඔවුන්ගේ නොපැවැත්ම නම් වූ නිවන **අයං දුක්ඛ නිරොධො** යනුයි. ඒ නිවනට පමුණුවන්නා වූ ආර්ය මාර්ගය **අයං දුක්ඛ නිරෝධ ගාමිණි පටිපදා** යනුයි. රස සහිත ලක්‍ෂණ ප්‍රතිවේධයෙන් තත් වූ පරිද්දෙන් විශේෂයෙන් අවබෝධ කළෙමි. දැනගතිමි. ප්‍රතිවේධ කළෙමියි මෙසේ අර්ථය දතයුත්තේය.
මෙසේ ස්වරූප වශයෙන් සත්‍යයන් දක්වා දැන් කෙලෙස් වශයෙන් පරියාය වශයෙන් දක්වන සේක් **ඉමෙ ආසවා** යනාදිය වදාළහ.
**තස්ස මෙ එවං ජානතො එවං පස්සතො **යනුවෙන්, මෙසේ දන්නා වූ මෙසේ දක්නා වූ ඒ මගේ විපස්සනා ඥාණය සමග කෙළවරට පැමිණි මාර්ගය වදාරති. කාම ආසවයෙන් **විමුච්චිත්‍ථ** යන මෙහි ඵලක්‍ෂණය දක්වයි. මාර්ග ක්‍ෂණයෙහි සිත මිදෙයි. ඵල ක්‍ෂණයෙහි මිදුනේ වෙයි. **විමුත්තස්මිං විමුත්ත මිති ඤාණං** යන මෙයින් ප්‍රත්‍යවේක්‍ෂා ඥානය දක්වයි. **ඛීණා ජාති** යන මෙයින් ප්‍රත්‍යවේක්‍ෂා ඥානයාගේ භූමිය වදාරති. ඒ ඥානයෙන් ප්‍රත්‍යවේක්‍ෂා කරන්නා වූ භාග්‍යවතුන් වහන්සේ **ඛීණා ජාති** යනාදිය දැනගත් සේක. භාග්‍යවතුන් වහන්සේගේ කවර ජාතියක් ඛීණ වූවා ද, එය කෙසේ දැනගත් සේක් ද යත් උන්වහන්සේන්ගේ ඉක්මුණු ජාති තොමෝ ක්‍ෂය නොවූවා වෙයි. පෙරම ක්‍ෂය වූ හෙයිනි. අනාගතයද නොවෙයි. අනාගතයෙහි උත්සාහයක් නැති හෙයිනි. පවත්නා ජාතියද නොවෙයි. විද්‍යමාන හෙයිනි.
මාර්ගය නොවැඩු බැවින් ඒක-චතු-පංච වෝකාර භවයන්හි ඒක චතු-පංච ස්කන්ධයන්ගෙන් යුත් යම් ජාතියක උපදින්නී ද ඕ තොමෝ මාර්ගය වැඩු බැවින් නූපදනා ස්වභාව ඇති බවට පැමිණීමෙන් ක්‍ෂය වූ ඒ භාග්‍යවත්හු මාර්ග භාවනාවෙන් ප්‍රහීණ ක්ලේශයන් ප්‍රත්‍යවේක්‍ෂා කොට කෙලෙසුන් නැති කල්හි විද්‍යමාන වූ ද එම කර්මය මත්තෙහි පිළිසිඳ නොදෙන්නේ වේදැයි දන්නාහු දැනගත් සේක.
**වුසිතං** යනු වැස නිමවන ලද්දේය. හාත්පසින් වැස නිමවන ලද්දේය. කරන ලද්දේය. හැසිරෙන ලද්දේය. නිමවන ලද්දේය යන අර්ථයි. **බ්‍රහ්මචරියං** මාර්ග බ්‍රහ්ම චර්යාව, කල්‍යාණ පෘථජ්ජනයා සමග සත්ත සේඛයෝ බඹසර වසන්නාහු නම් වෙති. ඛීණාසව තෙමෙ වැස නිමකරන ලද බඹසර ඇත්තේය. එබැවින් භාග්‍යවතුන් වහන්සේ **වුසිතං බ්‍රහ්ම චරියං **යයි දැනගත් සේක. **කතං කරණීයං** සිවුසස්හි සතර මාර්ගයන්ගෙන් පරිඤ්ඤා-සච්ඡිකිරියා-භාවනා වශයෙන් සොළසාකාර කෘත්‍ය නිමවන ලද්දේය යන අර්ථයි. කල්‍යාණ පෘථජ්ජන ආදිහු වනාහි එම කෘත්‍යය කරත්, ඛීණාසව තෙමේ කත කරණීය නම් වේ. එබැවින් භාග්‍යවතුන් වහන්සේ තමන්ගේ කළයුතු දෙය ප්‍රත්‍යවෙක්‍ෂා කරන්නේ **කතං කරණීයං** යයි දැනගත්තේය.
**නාපරං ඉත්‍ථත්තාය** යනු මෙවිට යළි මෙබඳු බව පිණිස මෙසේ සොළොස් ආකාර කෘත්‍යයාගේ අභාවයෙන්, කෙලෙස් ප්‍රහාණ්‍ය පිණිස හෝ මාර්ග භාවනා කෘත්‍යයක් මට නැතැයි දැනගත්තේය. නැතහොත් **ඉත්‍ථත්තාය **මෙබඳු භාවයෙන් මෙබඳු ප්‍රාකාරයෙන් දැන් පවත්නා ස්කන්ධ සන්තතියෙන් අන්‍ය වූ ස්කන්ධ පරම්පරාවක් මට නැත. මේ පංච ස්කන්ධයෝ වනාහි පරිඤ්ඤාත වූවාහු මුල් සිඳපු ගස් මෙන් සිටිති. ඔවුහු චරිමක විඤ්ඤාණයාගේ නිරෝධයෙන් දර රහිත ගින්නක් මෙන් නිවෙන්නාහු යයි දැනගත් සේක.
දැන් මෙසේ ප්‍රත්‍යවේක්‍ෂා ඥානයෙන් පරිගෘහිත වූ එම ආසවක්ඛය ඤාණය බමුණාට දන්වන සේක්, **අයං ඛො මෙ බ්‍රාහ්මණ** යන ආදිය වදාළහ. එහි **විජ්ජා **යනු රහත්මග ඥාන නම් විද්‍යාවයි. **අවිජ්ජා** යනු සිවුසස් මුවහ කරන අවිද්‍යාවයි. සෙස්ස කී නයින් දතයුතුයැ.
මෙතෙකින් පුබ්බේ නිවාස ඤාණයෙන් අතීත ඤාණයද, දිබ්බ චක්ඛු ඤාණයෙන්, වර්තමාන හා අනාගත ඤාණයද, ආසවක්ඛය ඤාණයෙන් සියලු ලෝකෝත්තර ගුණයදැයි මෙසේ ත්‍රිවිද්‍යාවන්ගෙන් සියළු සර්වඥ ගුණයන් සංග්‍රහ කොට ප්‍රකාශකරන සේක්, තමන් වහන්සේගේ නොමුළා විහරණය - බ්‍රාහ්මණයා හට දැක්වූ සේක.
මෙසේ කී කල්හි බ්‍රාහ්මණ තෙම මෙසේ සිතී. ශ්‍රමණ භවත් ගෞතම තෙම සර්වඥ බව ප්‍රතිඥා කරයි. අද දක්වාත් අරණ්‍යවාසය අත් නොහරියි. ඔහු විසින් කළයුතු අන් කිසිවක් ඇද්දැයි, ඉක්බිති භාග්‍යවතුන් වහන්සේ ඔහුගේ අදහස දැන මෙම අජ්ඣාසයානු සන්ධියෙහි (පිහිටා) **සියා ඛො පන තෙ** යනාදිය වදාළහ.
**සියා ඛො පන තෙ බ්‍රාහ්මණ එවමස්ස** යනුවෙන් බ්‍රාහ්මණය, ඔබට කිසිවිටෙක මෙබඳු සිතක් වන්නේය. **න ඛො පනෙතං බ්‍රාහ්මණ, එවං දට්ඨබ්බං** බමුණ, ඔබ විසින් මේ මාගේ පත්ත සේනාසන ඇසුරු කිරීම වනාහි පහනොකළ රාගාදිය ඇති බැවිනැයි, මෙසේ නොදතයුතුය. මෙසේ පත්ත සේනාසන පටිසේවනය හේතුරහිත බව ප්‍රතික්‍ෂෙප කොට කරුණු දක්වන සේක්, **දෙව ඛො අහං **ආදිය වදාළහ. එහි අර්ථයම **අත්‍ථවස** නම් වේ. එහෙයින්, **දෙව ඛො අහං බ්‍රහ්මණ අත්‍ථවසෙ** යනුවෙන් බ්‍රාහ්මණය, මම වනාහි අර්ථ දෙකක් කාරණා දෙකක් දක්නෙම්. කියන ලද්දේ වෙයි. **අත්තනොච දිට්ඨධම්ම සුඛවිහාරං** යන මෙහි දිට්ඨධම්ම නම් පෙනෙන්නා වූ මේ ආත්මභාවයයි. ඵාසුවිහාර නම් සතර ඉරියව්වල පහසුතාවයයි. යම් හෙයකින් වනයෙහි හුදකලා වූවහුට යටත් පිරිසෙන් වනයෙහි උච්චාර - පස්සාව කර්මයෙහි සිට සියලු ඉරියාපථයෝ පහසු වෙති. එහෙයින් දිට්ඨධම්ම සුඛ විහාරං යන ඉහාත්ම සැප විහරණයම දිටඨධම්ම සුඛ විහාර වශයෙන් දතයුතුයැ.
**පච්ඡිමඤ්ච ජනතං අනුකම්පමානො** යනු, කෙසේනම් අරණ්‍යවාසයෙන් පශ්චිම ජනතා තොමෝ අනුකම්පා ලැබුවා වේද? සැදැහැයෙන් සසුන් වන් කුලපුත්‍රයෝ භාග්‍යවතුන් වහන්සේගේ අරණ්‍යවාසය දැක, භාග්‍යවතුන් වහන්සේ පවා අරණ්‍ය සේනාසන අත් නොහරිති. ඒ භාග්‍යවතුන් වහන්සේට පරිඤ්ඤාත ධර්මයෙක් නොම ඇත. **පහාතබ්බ** ධර්මයෙක් නොම ඇත. **භාවෙතබ්බ** ධර්මයෙක්ද නොම ඇත. සච්ඡිකාතබ්බ ධර්මයක්ද නොම ඇත. අප වැන්නවුන් ගැන කියනුම කවරේදැයි සිතා එහි (ආරණ්‍යයෙහි වාසය කළ යුතුම යයි හඟිත්.) මෙසේ වහා දුක් කෙළවර කරන්නාහු වන්නාහු යයි. මෙසේ පශ්චිම ජනතා තොමෝ අනුකම්පා ලබන්නාහු වන්නී යයි කියන ලද්දේ වෙයි. මෙම අරුත දක්වමින් මෙසේ වදාළහ. **පච්ඡිමඤ්ච ජනතං අනුකම්පමානො** යනුවෙන්
මෙය අසා සතුටට පත් බමුණු තෙම, **අනුකම්පිතරූපා** යනාදිය කීහ. එහි **අනුකම්පිත රූපා** යනු අනුකම්පිත ජාතිකා අනුකම්පා කළ ස්වභාව ඇති. **ජනතා** යනු ජන සමූහ තෙම, **යථා තං අරහතා සම්මා සම්බුද්ධෙන** යනුවෙන් යම්සේ එම සම්මා සම්බුද්ධ තෙම අනුකම්පා කරන්නේ ද එසේම අනුකම්පා කළ ස්වභාව ඇත්තාහු යයි.
මෙසේ කියා යළිත් බුදුරදුන්ගේ එම දේශනාව අනුමෝදන් වෙමින් භාග්‍යවතුන් වහන්සේ මෙසේ කීහ. **අභික්කන්තං භො ගොතම අභික්කන්තං භොගොතම** යන මෙහි අභික්කන්ත ශබ්දය ඛය - සුන්දර, අභිරූප අබ්භනු මොදනා (=අනුමෝදන් වීම) යන අර්ථයන්හි දක්නට ලැබේ. **අභික්කන්තො භන්තෙ රත්ති නික්ඛන්තො පඨමො යාමො චිරනිසින්නො භික්ඛු සංඝො** යනාදි තන්හි ක්‍ෂයවීම යන අර්ථයෙහි වේ. **අයං ඉමෙසං චතුන්නං පුග්ගලානං අභික්කන්ත තරොච පණීත තරො ච** යන ආදි තන්හි සුන්දර යන අර්ථයෙහි වේ.
(ඉද්ධියෙන් ද යසසින් ද දිලිසෙමින් අභිරූප වූ වර්ණයෙන් සියලු දිගුන් බබලවමින් කවරෙක් මාගේ පාදයන් වඳිත්ද)
යනාදී තන්හි අභිරූප යන අර්ථයෙහි වේ.
**අභික්කන්තං භන්තෙ අභික්කන්තං භන්තෙ** යනාදි තන්හි අනුමෝදනා අර්ථයෙහි දක්නට ලැබේ. මෙහිද **අනුමොදනා **අර්ථයෙහි වේ. එහෙයින් මැනව. පින්වත් ගෞතමයනි, මැනව පින්වත් ගෞතමයෙනි යයි කියන ලද්දේ වේයයි දතයුත්තේය.
(භයෙහිද ක්‍රෝධයෙහිද පසංසාවෙහිද සීග්‍රයෙහිද කුහුල් බැව්හිද පුදුම වීමෙහිද සිනහවෙහිද සෝකයෙහිද ප්‍රසාදයෙහිද බුද්ධිමත් තෙම ආම්‍රෙඩිතය (එක ශබ්දය දෙවරක් ප්‍රයෝග කිරීම කරන්නේය)
මේ ආම්‍රෙඩිත අර්ථයෙන් ද, මෙහි ප්‍රසාද වශයෙන් ද මේ අභික්කන්ත ශබ්දය දෙවරක් යොදන ලද්දේ යයි දතයුතුය. නැතහොත් **අභික්කන්තං **යනු ඉතා කාන්තය. ඉතා හොඳය. ඉතා මනාපය. ඉතා සුන්දර යයි කියන ලද්දේ වෙයි.
එහි එකම අභික්කන්ත ශබ්දයෙන් දේශනාවට ස්තුති කෙරේ. එක් අතකින් තමාගේ පැහැදීම ප්‍රකාශ කරයි. මේ වූකලී මෙහි අදහසයි. භගවත් ගෞතමයන් වහන්ස, දේශනාව අතිශයින් කාන්තය. භවත් ගෞතමයන් වහන්ස, අතිශයින් ඉෂ්ටය. මේ දේශනාව අසා මගේ පැහැදී භාග්‍යවතුන් වහන්සේ කෙරෙහි ද, දේශනාව කෙරෙහිදැයි මේ දෙඅරුත සඳහාම තුති කෙරේ. භාග්‍යවතුන් වහන්සේගේ වචනය ඉතා මනහරය. දොස් නසන හෙයිනි. භාග්‍යවතුන් වහන්සේගේ වචනය ඉතා මැනවි. උතුම් වූ ගුණයට පමුණුවන හෙයිනි. එසේම ශ්‍රද්ධාව උපදවන හෙයින්ද ප්‍රඥාව උපදවන හෙයින් ද මැනව. එසේ අර්ථ සහිත බැවින්ද ව්‍යඤ්ජන සහිත බැවින්ද මැනව. නොගැඹුරු පද ඇති හෙයින්ද මැනව. කනට මිහිරි හෙයින්ද මැනව. හෘදයංගම හෙයින්ද මැනවි. තමා උසස්කොට දැක්වීමක් අනුන් පහත්කොට සැලකීමක් නැති බැවින්ද මැනවි. කරුණාවෙන් සිහිල් හෙයින්ද, ප්‍රඥාවෙන් නිර්මල හෙයින්ද මැනවි. විනාශය ඉවසන හෙයින්ද මැනවි. ඇසීමෙන් සුව එලවන හෙයින්ද විමසීමෙන් හිත එලවන හෙයින්ද යන මේ ආදීන් ගෙන යෙදිය යුතු හෙයින්,
එයින් මත්තෙහි උපමා සතරකින් දේශනාවට පසසයි. එහි **නික්කුජ්ජිතං,** අධෝමුඛ කොට තබන ලද මුව යටිහුරු වූ හෝයි. **උක්කුජ්ජෙය්‍ය** මුව උඩුහුරු කරන්නේය. **පටිච්ඡන්නං** තණපත් ආදියෙන් වසන ලද්දක්, විවරෙය්‍ය, විවෘත කරන්ය. **මූළහස්ස** දිශා මුළා වූවහුට **මග්ගං ආචික්ඛෙය්‍ය** අත ගෙන මේ මගයයි කියන්නේය. **අන්‍ධකාරෙ** කාළ පක්‍ෂය, චාතුද්දසියා මධ්‍යම රාත්‍රිය ඝන වනය, මේඝ පටලය යන අංග සතරින් යුක්ත වූ, පළමුකොට දක්වන ලද්දේ නො ගැඹුරු වූ පදාර්ථය.
(මේ මතු කියනු ලබන්නේ) අභිප්‍රාය අථ යෝජනාවයි. යමෙක් මුව යටිකුරු කොට තබන ලද්දක් යම්සේ උඩුමුව කරන්නේ ද, මෙසේ අසත් ධර්මයෙහි පතිත වූ මා අසද් ධර්මයෙන් සද්ධර්ම මුඛයට නගා සිටුවන්නා වූ, යම් සේ පටිච්ඡන්න වූවක් විවෘත කරන්නේ ද එසේ කාශ්‍යප භාග්‍යවතුන් වහන්සේගේ ශාසන අන්තර්ධානයේ පටන් මිසදිටු ගැන්මෙන් වැසුන සසුන විවෘත කරන්නා වූ, යම්සේ මුළා වූවෙකුට මග කියන්නේ ද, එසේ වැරදිමගට මිථ්‍යා මගට පිළිපන්නා වූ මට සඟමොක් ප්‍රකාශ කරන්නා වූ, අන්ධකාරයෙහි තෙල් පහනක් දල්වන්නේ ද මෙසේ මෝහාන්ධකාරයෙහි නිමග්න වූ බුද්ධාදි රතන රූපයන් නොදක්නා වූ මට ඒ (තුණුරුවන්) ප්‍රතිච්ඡාදක වූ මොහඳුර දුරුකරන දෙසුම් නමැති පහන් දැරීමෙන් භවත් ගෞතමයන් විසින් මට මෙවන් ක්‍රමවලින් ප්‍රකාශ කළ හෙයින් නොයෙක් අයුරින් ධර්මය ප්‍රකාශ කරන ලද්දේ විය.
මෙසේ දහම් දෙසුමට තුතිකොට මෙම දෙසුමෙන් තුණුරුවන් කෙරෙහි පහන් සිත් ඇත්තේ පහන් බව දක්වන්නේ **එසාහං** ආදිය කීහ. එහි **එසාහං** යනු ඒ එම යනුයි. **භවන්තං ගොතමං සරණං ගච්ඡාමි** යනුවෙන්, මට පින්වත් ගෞතමයන් වහන්සේගේ සරණය. පිහිටය. දුක් නසන්නේ ද හිතවත් දෙය සලසන්නේ ද වෙති යන මේ අදහසින් භවත් ගෞතමයන් වහන්සේ සරණකොට යමි. භජනය කරමි. සේවනය කරමි. පයුරුපාසනය කරමි. නැතහොත් මෙසේ දනිමි. අවබෝධ කරමියි යන අර්ථයි. යම් ධාතු කෙනෙකුන් ගමනාර්ථය වේද බුද්ධියක් එහි අර්ථයක් වේද, එබැවින් **ගච්ඡාමි** යනු මේ පදයාගේ අරුත දනිමි. අවබෝධ කරමියි යන මේ අර්ථය කියන ලද්දේ විය.
**ධම්මඤ්ච භික්ඛු සංඝඤ්ච** මෙහි වනාහි අවබෝධ කළ මග ඇත්තේ, සච්ඡිකත නිරෝධය ඇත්තේ අනුශාසනා පරිදි පිළිපදින්නවුන් අපායෙහි නොවැටෙන්නවුන් කොට ධරානුයි ධම්ම නම් වේ. ඒ ධර්මය තෙම ආර්ය මාර්ගයද නිර්වාණයද වේ. එහෙයින් කියන ලදී. **යාවතා භික්ඛවෙ ධම්මා සංඛතා අරියො අටඨංගිකො මග්ගො තෙසං අග්ග මක්ඛායත්ති** (මහණෙනි, යම්තාක් සංඛත ධර්මයෝ වෙත් ද ඔවුන් අතුරෙන් ආර්ය අට්ඨාංගික මාර්ගය අග්‍ර යයි කියනු ලැබේ.) යන විස්තරයෙහි හුදෙක් ආර්ය මාර්ගය ද නිර්වාණය ද පමණක් නොවේ. යළිදු ආර්ය ඵලයත් සමග පර්යාප්ති ධර්මයද වෙයි. ඡත්ත මානවක විමාන වස්තුවෙහි මෙසේ කියන ලදී.
(රාගය දුරු වූ තණ්හා රහිත වූ සෝක රහිත වූ අසංඛත වූ මේ නව ලොව්තුරු දහම පිළිකුල් නොවූ මිහිරි වූ ප්‍රගුණ කටයුතු වූ මනාව බෙදන ලද්දා වූ මේ පර්යාප්ති ධර්මයද සරණ පිණිස පැමිණෙමි.)
මෙහි රාග විරාග යනුවෙන් **මාර්ගය** කියන ලද්දේය. **අනෙජ මසොකං** යනුවෙන් **ඵලය** කියන ලද්දේය. **ධම්මමසංඛත** යනුවෙන් නිර්වාණය කියන ලදි.
**අප්පටිකූලං මධුරමිමං පගුණං සුවිභත්තං** පිටකත්‍රයෙහි විභාග කරන ලද සියලු ස්කන්ධයෝ කියන ලද්දාහුය. වැරදි සීල, දිට්ඨි සමූහය නසන ලද්දාහුය යන අරුතින් සංඝනම් වේ. එය අර්ථ වශයෙන් අට්ඨ අරිය පුග්ගල සමූහය කියන ලද්දේ වෙයි. එය එම විමාන වස්තුවෙහිම මෙසේ කියන ලදී.
**යත්‍ථච දින්න මහප්ඵලමාහු**, **චතුසු සුචීසු පුරිසයුගෙසු **
**අට්ඨච පුග්ගල ධම්මදසාතෙ සංඝමිමං සරණත්‍ථ මුපෙමී **
(පිවිතුරු පුරුෂ යුග වශයෙන් සතරක් වූ ආර්ය සංඝරත්නය විෂයෙහි දෙන ලද දානය මහත්ඵලයයි කියන්ද, ඔවුහු අෂ්ට ආර්ය පුද්ගලයෝද වෙති. ධර්මය අවබෝධ කළ මේ සංඝරත්නය සරණ පිණිස පැමිණෙමි.)
**භික්ඛූනං සමූහො භික්ඛු සංඝො** භික්‍ෂූන්ගේ සමූහය භික්‍ෂු සංඝ නම් වේ. මෙපමණකින් බමුණු තෙමේ තෙරුවන් සරණ අවබෝධ කළේය.
සරණය, සරණාගමනය, සරණගතයා මේ වනවිට එම සරණාගමනයන් විෂයෙහි, දක්‍ෂ බව පිණිස සරණය සරණාගමනය යමෙක් සරණ යේද, හෙතෙම සරණාගමන ප්‍රභේදය සරණගමන ඵලය, සරණාගමනය කිලුටුවීම යන මේ දතයුත්තේය. **සෙය්‍යථිදං** ඒ කවරේද පදාර්ථ වශයෙන් හිංසා කෙරේනුය සරණ නම් වේ. එම සරණාගමනයෙන් සරණාගතයන්ගේ භය, තැතිගැනීම් දුක්, දුගති, පරික්ලේශ නැතිකරයි. විනාශ කෙරේය යන අර්ථයි. **සරණ** යනු තුණුරුවන්ට නමකි.
නැතහොත් හිතවත් බැව්හි පැවැත්මෙන් අහිතයන් වැලැක්වීමෙන් ද සත්ත්වයන්ගේ භයට හිංසා කෙරේනුයි භගවත් තෙම භව කතරින් එතර කිරීමෙන් හා අස්වැසිලි දීමෙන් ධර්මයද ස්වල්ප වූ සත්කාරයකින් මහත් වූ ප්‍රතිඵල හේතුවෙන් සංඝ තෙම ‘සරණ’ නම් වෙයි. එහෙයින් මෙම ක්‍රමයෙන්ද, රතනත්‍රය සරණ නම් වෙයි. **තප්පාසාද තග්ගරුතා** යන මෙයින් වෙසෙසින් නසන ලද කෙලෙස් ඇති තත්පරායණාකාරයෙන් පැවැත්තා වූ චිත්තෝද්පාදය තෙම සරණගමණ නම් වෙයි. එයින් යුත් පුද්ගල තෙම සරණ ගියේ වෙයි. උත්තප්‍රකාර චිත්තෝද්පාදයෙන් යුත් මට මේ තෙරුවන් සරණය. තෙරුවන් පිහිටයයි (පරායනයයි) මෙසේ එළඹියේය යන අරුති. මෙසේ පළමුකොට සරණය සරණයාමය යමෙක් සරණයේද හෙතෙමේ ද යන මේ තුන් කරුණු දතයුතුයැ.
සරණාගමන ප්‍රභේද දුවිධ වේ. ලෝකෝත්තර සරණාගමනයද, ලෞකික සරණාගමනයද යනුවෙනි. ඔවුනතුරෙන් ලෝකෝත්තර සරණාගමනය නම් මග නැණින් දත් සිවුසස් ඇත්තහුට මහ නැණ පහළ වන මොහොතෙහි සරණාගමනය පිළිබඳ උප ක්ලේශයන්ගේ සමුච්ඡෙද ප්‍රහාණයෙන් අරමුණු වන හෙයින් නිවන අරමුණුව කිස සපුරමින් රත්නත්‍රය සම්පූර්ණ වීමයි.
ලෞකික සරණාගමනය පුහුදුන් හට සරණාගමන උප ක්ලේශයන්ගේ විෂ්කම්භනයෙන් අරමුණු වන හෙයින්, බුද්ධාදි ගුණයන් අරමුණු වීමෙන් සමෘද්ධ වෙයි. එය අර්ථ වශයෙන් බුද්ධාදී වස්තූන්හි ශ්‍රද්ධා ප්‍රතිලාභයයි. ශ්‍රද්ධාව මුල්කොට ඇත්තා වූ සම්මා දිට්ඨිය දශපුණ්‍ය ක්‍රියා විෂයෙහි **දිට්ඨුජ්ජ කම්ම** යයි කියනු ලැබේ.
ඒ මේ ලෞකික සරණාගමනය සිව් ආකාරයකින් පවතී. අත්ත සන්නීයාතන, තත්පරායනතා, සිස්සභාවූපගමන, පණිපාත යනුවෙනි. ඔවුන් අතුරෙහි **අත්තසන්නීයාතන** සරණාගමන නම්, මම අද පටන් මගේ ආත්මභාවය බුදුරදුන්ටද, ධර්මයටද, සංඝයාටද පාවා දෙමියි මෙසේ බුද්ධාදීන්ට ආත්ම පරිත්‍යාග යයි.
**තත්පරායනතා සරණාගමනය **නම් මම අද පටන් කොට බුදුරදුන් පිහිටකොට ඇත්තේ වෙමි. ධර්මය පිහිටකොට ඇත්තේ වෙමි. සංඝයා පිහිටකොට ඇත්තේ වෙමියි මා දැරුව මැනවයි (සරණ යාම) තත්පරායතනතා සරණාගමනයයි.
**සිස්ස හාමූපගමන සරණාගමනය** නම්, මම අද පටන් බුදුරදුන්ගේ අතවැසියෙක් වෙමි. ධර්මයේ අතවැසියෙක් වෙමි. සංඝයාගේ අතවැසියෙක් වෙමියි මා දැරුව මැනවයි මෙසේ ශිෂ්‍යභාවයට පැමිණීමයි.
**පණිපාත සරණාගමනය** නම්, මම අද පටන් අභිවාදන - පච්චුපට්ඨාන - අඤ්ජලිකම්ම, සාමීචිකමම බුද්ධාදි තුණුරුවන්ට කරමි යයි මා දැරුව මැනවයි මෙසේ බුද්ධාදීන් කෙරෙහි අතිශයින් පහත් (නිහතමානි) පැවතුම් ඇති ආකාරයයි.
මේ සතර ආකාරයන් අතුරෙන් එක්තරා ආකාරයකින් කරන්නහු විසින් සරණාගමනය ගන්නා ලද්දේම වෙයි.
තව ද භාග්‍යවතුන් වහන්සේට ආත්මභාවය පරිත්‍යාග කරමි. ධර්මයට ද, සංඝයාට ද ආත්මභාවය පරිත්‍යාග කරමි. ජීවිතය පරිත්‍යාග කරමි. මා විසින් ආත්මභාවය පරිත්‍යාග කරන ලද්දේමය. මා විසින් ජීවිතය පරිත්‍යාග කරන ලද්දේමය. ජීවිතය අන්තකොට බුදුන් සරණ යමි. මට බුදුසරණයි, නිලීනස්ථාන යයි ආරක්‍ෂ ස්ථානයයි මෙසේත් අත්ත සන්නීයාතන සරණාගමනය දතයුතුයි.
සත්‍ථාරඤ්ච වතාහං පස්සෙය්‍යං භගවන්තමෙව පස්සෙය්‍යං, සුගතඤ්ච වතාහං පස්සෙය්‍යං භගවන්ත මෙම පස්සෙය්‍යං, සම්මා සම්බුද්ධඤ්ච වතාහං පස්සෙය්‍යං භගවන්තමෙව පස්සෙය්‍ය යනුවෙන් මෙසේත් මහා කාශ්‍යප තෙරුන් බුදුන් සරණ යාම මෙන් භාවූපගමන සරණාගමනය දතයුතුයැ.
(ආලවක නම් වූ) මම සම්බුද්ධයන් වහන්සේට නමස්කාර කරමින් ධර්මයාගේද සුධර්මභාවය ප්‍රකාශ කරමින් ගමින් ගම නගරයෙන් නගරය හැසිරෙන්නෙමි.)
මෙසේ වූ ආලවක ආදීන්ගේ සරණාගමන මෙන් තත්පරායනතා සරණාගමනය දතයුත්තේය. අථ ඛො බ්‍රහ්මායු බ්‍රාහ්මණො උට්ඨායාසනා එකංසං උත්තරාසංග කරිත්‍වා භගවතො පාදෙසු සිරසා නිපතිත්‍වා භගවතො පාදානි මුඛෙනච පරිචුම්බති පාණිහිච පරිසම්හාහති නාමඤ්ච සාවෙති. බ්‍රහ්මායු අහං භොගොතම බ්‍රහ්මායු බ්‍රාහ්මණො අහං භොගොතම බ්‍රාහ්මණො.
(ඉක්බිති බ්‍රහ්මායු බ්‍රාහ්මණ තෙම, හුනස්නෙන් නැගී සිට උතුරු සළුව එකස්කොට භාග්‍යවතුන් වහන්සේගේ පාදයන් මුහුණින් ද සිඹියි. අතුල්වලින් ද පිරිමදී. නමද අස්වයි. භවත් ගෞතමයන් වහන්ස, මම බ්‍රහ්මායු බ්‍රාහ්මණයා වෙමි. භවත් ගෞතමයන් වහන්ස, මම බ්‍රහ්මායු බ්‍රාහ්මණයා වෙමි.)
යනුවෙන් මෙසේස්ත ප්‍රණිපාත සරණාගමනය දතයුතුයි.
ඒ මේ ප්‍රණිපාත සරණාගමනය, ඤාති - භය - ආචරිය දක්ඛිණෙය්‍ය වශයෙන් සිව්වැදෑරුම් වේ. එහි දක්ඛිණෙය්‍ය සරණාගමනයම සරණාගමන වෙයි. අන්‍යයන්ගෙන් සරණාගමනය නොවෙයි. ශ්‍රේෂ්ඨ වශයෙන් සරණය ගනු ලැබේ. ශ්‍රේෂ්ඨ වශයෙන්ම සරණාගමනයෙහි බිඳීමද වෙයි. යම් ශාක්‍ය වංශිකයෙක් හෝ කෝලිය වංශිකයෙක් හෝ බුදුරජ අපගේ නෑයෙකැයි වඳී ද, සරණයෙහි නොපිහිටියේ වෙයි. යමෙක් භවත් ගෞතමයන් වහන්සේ රාජපූජිතය. මහත් ආනුභාව සම්පන්නය. නොවැන්දොත් අනර්ථයක් කරන්නේ යයි බයින් වඳීද, සරණයෙහි නොපිහිටියේ වෙයි. යම් කෙනෙක් බෝධිසත්ව කාලයෙහි භාග්‍යවතුන් හමුවේදී කිසිවක් උගත්තේ යයි සිහිකොට බුද්ධ කාලයෙහි හෝ
(භෝගයන්ගෙන් එක් කොටසක් පරිභෝග කරන්නේය. කොටස් දෙකක් කර්මාන්තයෙහි යොදන්නේය. සතරවැනි කොටස විපතක් ආපදාවකදී ගැනීමට තැන්පත් කරන්නේය.)
මෙබඳු වූ අනුශාසනයක් ඉගෙන හෝ මගේ ආචාර්ය මගේ ආචාර්යවරයෙකැයි වඳීද, සරණ නොපිහිටියේම වෙයි.
යමෙක් මෙතෙම ලෝකයෙහි අග්ග දක්ඛිණෙය්‍ය වේයයි වඳිද, එයින් හෙතෙම සරණයෙහි පිහිටියේ වෙයි.
මෙසේ පිහිටි සරණ ඇති. උපාසකයාගේ හෝ උපාසිකාවගේ හෝ අන්‍ය තීර්ථකයන් කෙරෙහි පැවිදි වූ නෑයෙකු මේ තෙම මගේ නෑයෙකැයි වඳින්නහුගේ සරණාගමනය නොබිඳෙයි. පැවිදි නොවූවකු ගැන කියනුම කවරේද? භය වශයෙන් රජෙකු වඳින්නහුගේද එසේමැයි. යම් හෙයකින් හෙතෙම රටවැසියා විසින් පුදන ලද බැවින් නොවැඳීම නිසා අනර්ථ නමුදු කරන්නේය. එබැවින් එසේම යම්කිසි ශිල්පයක් උගන්වන්නා වූ තීර්ථකයෙකු පවා මගේ ආචාර්යවරයෙකැයි වඳින්නහුගේ සරණය නොබිඳේ. මෙසේ සරණාගමනයෙහි ප්‍රභේද දතයුත්තේය.
මෙහිද සතර සාමඤ්ඤඵලයෝ ලෝකෝත්තර සරණාගමනයාගේ විපාක ඵලයයි. සියලු දුක් නැති කිරිම ආනිශංස ඵලයයි. එහෙයින් කියන ලදී.
(යමෙක් බුදුන් දහම් සඟුන් සරණකොට ගියේද හෙතෙම චතුරාර්ය සත්‍ය ධර්මයන් සම්‍යග් ප්‍රඥාවෙන් දකී.)
(දුක්ඛ සත්‍යය ද සමුදය සත්‍යය ද දුක ඉක්ම වූ නිරෝධ සත්‍යය ද දුක් සංසිඳුවීමට පමුණුවන්නා වූ ආර්ය අෂ්ටාංගික මාර්ගයද සම්‍යග් ප්‍රඥාවෙන් දකී.) මේ ලෝකෝත්තර සරණාගමනය වනාහි ක්‍ෂේමය උතුම් සරණයද වේ. ලෝකෝත්තර සරණාගමනයට පැමිණ සියලු සසර දුකින් මිදෙයි.
තවද නිත්‍ය වශයෙන් ද අනුපගමනාදි වශයෙන් ද මේ ලෝකෝත්තර සරණාගමනයාගේ ආනිශංස ඵලය දතයුතුය. මෙසේ වදාරණ ලද්දේමය. **අට්ඨාන මෙතං භික්ඛවෙ අනවකාසො යං දිටඨිසමපන්නො පුග්ගලො කඤ්චි සංඛාරං නිච්චතො උපගච්ඡෙය්‍ය සුඛතො උපගච්ඡෙය්‍ය කඤ්චි ධම්මං අත්තනො උපගච්ඡෙය්‍ය මාතරං ජීවිතා වොරොපෙය්‍ය පිතරං ජීවිතා වොරොපෙය්‍ය අරහන්තං ජීවිතා වොරොපෙය්‍ය දුට්ඨ චිත්තො තථාගතස්ස ලොහිතං උප්පාදෙය්‍ය, සංඝං භින්දෙය්‍ය අඤ්ඤං සත්‍ථාරං උද්දිසෙය්‍ය, නෙතං ඨානං විජ්ජති **
(මහණෙනි, යම් හෙයකින් දිටඨි සම්පන්න පුග්ගල තෙම සංස්කාරයන් අතුරෙන් කිසිදු එක් සංස්කාරයක් නිත්‍ය වශයෙන් ගන්නේ ද, යන මේ කාරණය හේතු රහිතය. ප්‍රත්‍ය රහිතය. සැප වශයෙන් ගන්නේ ද, මව ජීවිතයෙන් තොර කරන්නේ ද පියා ජීවිතයෙන් තොර කරන්නේද රහතුන් වහන්සේගේ ජීවිතය තොර කරන්නේද, දුෂ්ට වූ සිතින් තථාගතයන් වහන්සේගේ ශරීරයෙන් ලේ උපදවන්නේ ද, සංඝභේදය කරන්නේද අන්‍ය ශාස්තෘවරයෙක් අදහන්නේ ද යන මේ කාරණා නොවන්නේමය.)
ලෞකික සරණාගමනයාගේ භව සම්පත් ද භෝග සම්පත් ද ඵලයම වේ. එහෙයින් කියන ලදී.
(යම් කිසිවෙක් බුදුරදුන් සරණ ගියාහුද, ඔවුහු සතර අපායට නොයන්නාහුය. මිනිස් සිරුර හැර දේවකාය පූරණය කරන්නාහුය.)
අනිකකුදු කියන ලදි. **අථ ඛො සක්කොදෙවානමින්‍දො අසීතියා දෙවතා සහස්සෙහි සද්ධිං යෙනායස්මා මහාමොග්ගල්ලානො තෙනුපසංකමි -පෙ- එකමන්තං ඨිතං ඛො සක්කං දෙවානමින්‍දං ආයස්මා මහා මොග්ගල්ලානො එතදවොච සාධු ඛො දෙවානමින්‍ද බුද්ධං සරණාගමනං හොති. බුද්ධං සරණං ගමන හෙතු ඛො දෙවා නමින්‍ද එවමිධෙ කච්චෙ සත්තා කායස්ස භෙදා පරම්මරණා සුගතිං සග්ගං ලොකං උප්පජ්ජන්ති තෙ අඤ්ඤෙ දෙවෙ දසහි ඨානෙහි අධි ගණ්හන්ති. දිබ්බෙන ආයුනා දිබ්බෙන වණ්ණෙන සුඛෙන යසෙන ආධිපතෙය්‍යෙන දිබ්බෙහි රූපෙහි සද්දෙහි ගන්‍ධෙහි රසෙහි පොට්ඨබ්බෙහීති.**
(ඉක්බිති සක්දෙව් රජ අසූදහසක් දේවතාවන් සමග ආයුෂ්මත් මහමුගලන් තෙරුන් වෙත එළඹියේය. -පෙ- එකත්පසෙක සිටි සක්දෙව් රජුට ආයුෂ්මත් මහාමොග්ගල්ලාන තෙම මෙසේ වදාළහ. දෙවිඳුනි, බුදුන් සරණ යාම යහපති. දෙව්රජුනි, බුදුන් සරණ යාම හේතුකොටගෙන මෙසේ මෙලොව ඇතැම් සත්ව කෙනෙක් කය බිඳීමෙන් මරණින් මත්තෙහි, සොඳුරු ගති ඇති සැපයෙන් අග්‍ර වූ ලෝකයකට උත්පත්ති වශයෙන් පැමිණෙති. ඔවුහු අන්‍ය දෙවියන් කරුණු දහයකින් යටපත් කරත්. දිව්‍ය වූ ආයුෂයෙන්, දිව්‍ය වූ වර්ණයෙන් සැපයෙන් යසසින් අධිපති භාවයෙන් දිව්‍ය වූ රූපයෙන් ශබ්දයෙන් ගන්ධයෙන් රසයෙන් ස්පර්ශයෙන් යයි.)
ධර්මය සරණයාමෙහිද සංඝයා සරණයාමෙහිද මේ නයමැයි. තවද වේලාම සූත්‍ර ආදින්ගේ වශයෙන් ද සරණාගමනයාගේ ඵල විශේෂය දතයුතුයැ. මෙසේ සරණාගමන ඵලය දතයුතුයැ.
එහි ලෞකික සරණාගමනය වස්තු තුන විෂයෙහි, අඥාන, ශංසය, මිථ්‍යා ඥානාදීන් හේතුකොට කිලිටු වන්නේය. මහා බැබලීමක් ඇති නොවේ. මහත් පැතිරීමක් නොවෙයි. (මේ විපාක වශයෙනි) ලෝකෝත්තර සරණගමයාගේ කිලිටිවීමක් නොමැත.
ලෞකික සරණාගමනයාගේ භේද දෙකකි. සාවජ්ජ, අනවජ්ජ කියායි. ඔවුනතුරෙන් සාවජ්ජ භේදය අන්‍ය ශාස්තෘවරයන් විෂයෙහි අත්ත සන්නිය්‍යාතනාදි වශයෙන් වෙයි. එය අනිටුඵල ඇත්තේ වෙයි. අනවජ්ජ (නිවැරදි) භේදය කළුරිය කිරීමෙන් වෙයි. හේ විපාක නැති බැවින් අඵලය. ලෝකෝත්තර (සරණාගමනයාගේ) භේද නොම ඇත්තේය. ඒ එසේමැයි. භවාන්තරයෙහිදු අරියසාවක තෙමේ අන්‍ය ශාස්තෘවරයෙකු නොඅදහයි. මෙසේ සරණගමනයාගේ කිළිටිවීම් ද භේද ද දතයුතුයැ.
**උපාසකො මං භවං ගොතමො ධාරෙතු** යනු මා උපාසකයකැයි භවත් ගෞතමයන් වහන්සේ මා මෙසේ දරන සේක්වා. දැනගන්නා සේක්වා යන අර්ථයි.
උපාසක විධි කුසලතා පිණිස මෙහි ලා උපාසක තෙමේ කවරෙක්ද? කුමක් හෙයින් උපාසක යයි කියනු ලැබේද? ඔහුගේ සීලය කුමක්ද? ආජීවය කවරේද? විපත්ති කවරේද? මේ ප්‍රකීර්ණකය දතයුතුය.
එහි, උපාසක තෙම කවරෙක්ද යනු, යම්කිසි තිසරණගත ගිහිතෙම උපාසක නම් වේ. මෙසේ කියන ලද්දේය. **යතො ඛො මහානාම බුදධං සරණං ගතො හොති ධම්මං සරණං ගතො හොති සංඝං සරණං ගතො හොති එත්තාවතා මහානාම උපාසකො හොතීති **යනුවේ යම්කලෙක පටන් බුදුන් සරණ ගියේ වේද, දහම් සරණ ගියේ වේද, සඟ සරණ ගියේ වේද, මෙපමණකින් උපාසක නම් වේයයි.
කුමක් හෙයින් උපාසක වේද? තුණුරුවන් වෙත එළඹෙන හෙයිනි. හෙතෙම වනාහි බුදුරදුන් සමීපයට එළඹේනුයි ධර්මය සංඝයා වෙත එළඹේනුයි උපාසක නම් වේ.
ඔහුගේ සීලය කුමක්ද? (පංචවෙරමණියො) වෙන් වීම් පසයි. මෙසේ වදාළහ. **යතො ඛො මහානාමං, උපාසකො පාණාතිපාතා පටිවිරතො හොති, අදින්නාදානා, කාමේසු මිච්ඡාචාරා, මුසාවාදා, සුරාමෙරය මජ්ජපමාදට්ඨානා පටිවිරතො හොති එත්තාවතා මහානාම උපාසකො සීලවා හොතිති.** යනුවෙන්, (මහානාමය, යකලෙක පටන් උපාසක තෙම ප්‍රාණඝාතයෙන් වැළකුනේ වේද, සොරකමින් වැළකුනේ වේද, කාමයෙහි වරදවා හැසිරීමෙන් වැළකුනේ වේද, මුසාවාදයෙන් වැළකුනේ වේද, රහමෙර පානයෙන් වැළකුණේ වේද, මෙපමණකින් උපාසක තෙම සිල්වත් වෙයි.)
ආජීවය කවරේද යනු වැරදි වෙළඳාම් දුරුකොට ධාර්මිකව ජීවිකාව ගෙනයාමයි. මෙසේ වදාරණ ලදී. **පඤ්චිමා භික්ඛවෙ, වණිජ්ජා උපාසකෙන අකරණීයා කතමා පඤ්ච සත්‍ථවණිජ්ජා, සත්තවණිජ්ජා, මංස වණිජ්ජා, මජ්ජවණිජ්ජා, විසවණිජ්ජා ඉමා ඛො භික්ඛවෙ, පංචවණිජ්ජා උපාසකෙන අරණියාති** යනුවෙන්, (මහණෙනි උපාසක තැන විසින් නොකටයුතු වූ වෙළඳාම් පසකි. ඒ පස කවරහුද? ආයුධ වෙළඳාම, සත්ත්වයන් වෙළඳාම, මාංස වෙළඳාම, මත්පැන් වෙළඳාමය වස විෂ යන ඒවායි. මහණෙනි, මෙකී වෙළඳාම් පස උපාසක විසින් නොකට යුත්තාහ.)
විපත්ති කවරේද යත්, ඒ සීලයට ද ඒ ආජීවයටද යම් විපතක් වේද, එය එම උපාසක හට විපත්ති නම් වන්නීය. තව ද යමක් හේතුවෙන් මේ උපාසක තෙමේ සැඩොලෙක් වේද, කසට ඇත්තෙක් වේද, අන්තිම පහත් නීචයෙක් වේද, එයත් මේ උපාසක හට විපත්ති යයි දතයුතුයැ. එම විපත් අර්ථ වශයෙන් අශ්‍රද්ධා ආදි පංච ධර්මයෝය. වදාළේ මැනො. **පඤ්චහි භික්ඛවෙ, ධම්මෙහි සමන්නාගතො උපාසකො උපාසක චණ්ඩාලොව හොති උපාසක මලඤ්ච, උපාසක පතිකිට්ඨොච, කතමෙහි පඤ්චහි, අස්සද්ධො හොති දුස්සීලො හොති. කොතුහල මංගලිකො හොති මංගලං පච්චෙති නො කම්මං ඉතො ච බහිද්ධා දක්ඛිණෙය්‍යං පරියෙසති. තත්‍ථච පුබ්බකාරං කරොතීති** (මහණෙනි, අගුණ පසකින් හෙබි, උපාසක තෙම උපාසක චණ්ඩාලයෙක්ද වෙයි. කිලිටි වූ උපාසකයෙක්ද වෙයි. උපාසක නීචයෙක්ද වෙයි. කවර පසකින්ද යත්, සැදැහැ නැත්තේ වේද, දුස්සීල වේද, කුහුල් උපදවන දෙය දැකීම මගුලක් කොට ඇත්තේ වේද, මගුල බලාද, කර්මය නොබලාද, මෙම සසුනෙන් පිටත දක්ඛිණෙය්‍ය පුද්ගලයන් සොයාද, එම තීර්ථකයන් විෂයෙහි අග්‍රදානය ද, යන මේ පසයි.)
සම්පත්ති කවරීද යත්, ඔහුට යම් සීල සම්පත්තියකුත් ආජීව සම්පත්තියකුත් වන්නීද (උපාසක) රත්නභාවය සිද්ධ කරන්නා වූ ශ්‍රද්ධා ආදි පඤ්ච ධර්ම කෙනෙක් මෙන්ද, මොවුහු සම්පත්ති නම් වෙති. එහෙයින් වදාළහ. **පඤ්චහි භික්ඛවෙ, ධම්මෙහි සමන්නාගතො උපාසකො උපාසකරතනඤච උපාසක පදුමඤ්ච, උපාසක පුණ්ඩරීකො ච කතමෙහි පඤ්චහි, සද්ධො හොති සීලවා හොති න කොතුහල මංගලිකො හොති කම්මං පච්චෙති, නො මංගලං, න ඉතො බහිද්ධා දක්ඛිණෙය්‍යං ගවෙසති. ඉධච පුබ්බකාරං කරොතීති.** (මහණෙනි, සම්පත් පහකින් යුතු උපාසක තෙම උපාසක රතන ද උපාසක පියුමද, උපාසක පුණ්ඩරීකයද වෙති. කවර සම්පත් පසකින්ද යත්, සැදැහැ ඇත්තේ වේද, සිල්වත් වේද, කුතුහල මංගල ඇත්තේ නොවේද, කර්මය විශ්වාස කෙරේද, දිට්ඨි ආදි මංගල විශ්වාස නොකෙරේද, මේ ශාසනයෙන් පිටත දක්ඛිණෙය්‍ය පුද්ගලයන් නොසොයාද මේ සසුනෙහි අග්‍රදානය කෙරේද යන මේ පස වෙති.)
**අජ්ජතග්ගෙ** යන මෙහි **අග්ග** ශබ්දය තෙම ආදි - කොටි (කෙළවර) කොට්ඨාස, සෙට්ඨ යන අර්ථයන්හි දක්නට ලැබේ.
**අජ්ජතග්ගෙ සම්ම දොවාරික ආචරාමි ද්වාරං නිගණ්ඩිනං නිගච්ඨිතං** යන තන්හි ආදිකොට ආදියෙහි යන අර්ථයන්හි යෙදේ.
**තෙනෙව අංගුලග්ගෙන තං අංගුලග්ගං පරාමයෙය්‍ය උච්ඡග්ගං වෙලග්ගං** යනාදි තන්හි කෙළවර යන අර්ථයෙහි දක්නා ලැබේ.
**අනුජානාමි භික්ඛවෙ**, **අම්බිලග්ගං වා මධුරග්ගං වා තිත්තකග්ගං වා විහාරග්ගෙන වා පරිවෙණග්ගෙන වා භාජෙතුං** යනාදි තන්හි කොට්ඨාශයෙහි යන අර්ථයෙහි දක්නා ලැබේ.
**යාවතා භික්ඛවෙ, සත්තා අපදා -පෙ- තථාගතො තෙසං අග්ග මක්ඛායති** යනාදි තන්හි ශ්‍රේෂ්ඨ යන අර්ථයෙහි වේ. මෙහි වනාහි අග්ග ශබ්දය ආදිය යන අර්ථයෙහි බව දතයුතුයැ.
එහෙයින් **අජ්ජතග්ගෙ** යනු අද ආදි කොට යයි මෙසේ මෙහි අර්ථය දතයුතුයැ. **අජ්ජතං** අද වූයේ යන අරුත් වේ. **අජ්ජදග්ගෙ** යනුද පාඨයි. ද කාර සන්ධියෙන් ආයේය. අද ආදිකොට යන අර්ථයෙහි වේ.
**පාණුපෙතං** යනු පාණෙහි උපෙතං (ප්‍රාණය සීමාකොට මගේ ජීවිතය යම්තාක් පවතීද ඒ තාක් සීමාකොට අන්‍ය ශාස්තෘ කෙනෙකුගෙන් තොර තුන්සරණය සරණගත වූ උපාසක වූ කැපකරු වූ මා භවත් ගෞතමයන් වහන්සේ දරන සේක්වා. දැනගන්නා සේක්වා. ඉදින් මගේ හිස තියුණු කඩුවකින් සිඳිතත් මම වනාහි බුදුරදුන් නොබුදුනැයි කියා හෝ දහම් නොදහම් යයි කියා හෝ සඟුන් නොසඟුන් යයි කියා හෝ නොම කියන්නෙම් මෙසේ **අත්තසන්නීය්‍යාතනයෙන්** සරණ ගොස් සිවුපසයෙන් පමණ හුනස්නෙන් නැගී බුදුරදුන් නමස්කාරකොට තුන්වරක් පැදකුණු කොට ගියේය.
අනඞ්ගණ සූත්‍ර වර්ණනාව
**එවං මෙසුතං**, **ආයස්මා සාරිපුත්තො** යනු අනංගන සූත්‍රයයි. මෝ තොමෝ එහි අප්‍රකට පද වර්ණනාව වන්නීය. මේ සුත්‍රයෙහි යම්සේ ද, සියලු සූත්‍රයන්හි එසේමයි. එහෙයින් මෙයින් මත්තෙහි මෙපමණකුත් නොකියා පිළිවෙලින් පද වර්ණනාව කරන්නෙමු.
**චත්තාරො** යනු ගණන පරිච්ඡෙද කිරීමයි. (කොටස් කිරීමයි.) **පුග්ගලා** යනු සත්ත්වයෝය. නරයෝය. පුරිසයෝය. මෙපමණකින් තෙරුන් වහන්සේ පුද්ගලවාදි යයි නොගත යුතුයි. මේ ආයුෂ්මත් තෙම වනාහි බුද්ධපුත්‍රයන් අතුරෙන් ශ්‍රේෂ්ඨ වේ. හෙතෙම බුද්ධ වූ භාග්‍යවතුන් වහන්සේගේ දේශනාව විරුද්ධ නොවෙමින්ම දේශනා කරයි.
සම්මුති දේශනා පරමත්‍ථ දේශනා යයි භාග්‍යවත් බුදුරදුන්ගේ දේශනා ද්විධ වන්නීය. එහි පුග්ගල - සත්ත - ඉත්‍ථි - පුරිස - ඛත්තිය, බ්‍රාහ්මණ දේව මාර යනාදි මෙවන් දේශනා සම්මුති දේශනා නම් වේ. අනිච්ච, දුක්ඛ, අනත්ත, ඛන්‍ධ, ධාතු ආයතන සතිපට්ඨාන යනාදි දේශනා පරමත්‍ථ දේශනා නම් වේ.
එහි භාග්‍යවතුන් වහන්සේ ඔවුන් අතුරෙන් යමෙක් සම්මුති වශයෙන් දේශනාව අසා අර්ථය අවබෝධ කොට මෝහය දුරුකොට මාර්ගඵලයන්ට පැමිණෙන්ට සමර්ථ වූවාහු වෙත්ද, ඔවුනට සම්මුති දේශනාව දේශනා කරති. එහි මේ උපමාවකි. යම්සේ දේශ භාෂාවන්හි දක්‍ෂ වූ තුන්වේදයට අර්ථ වර්ණනා කරන්නා වූ ආචාර්යතෙම, යමෙක් දෙමළ බසින් කී කල අරුත් දැනගනිත්ද, ඔවුන් දෙමළ බසින් කියාද, යමෙක් ආන්‍ද්‍ර භාෂා අතුරෙන් අන්‍යතර භාෂාවකින් ඔවුනට ඒ ඒ භාෂාවෙන් ප්‍රකාශ කෙරේද, මෙසේ ඒ මානවකයෝ දක්‍ෂ වූ ව්‍යක්ත වූ ආචාර්යවරයෙකු වෙත පැමිණ වහාම ශිල්ප උගනිති. මේ උපමාවෙහි ඇදුරා මෙන් භාග්‍යවත් බුදුහුද ත්‍රිවේදය මෙන් කිවයුතු බැවින් තුන්පිටකයද දේශ භාෂාවන්හි කුසලතාව මෙන් සම්මුති පරමත්‍ථ දේශනාවන්හි දක්‍ෂතාවයද නානා දේශ භාෂාවන් දත් මානවකයන් මෙන් සම්මුති පරමාර්ථ වශයෙන් අවබෝධ කිරීමෙහි දක්ෂ වූ (වෙනෙය්‍ය) හික්මවිය යුතු සත්ත්වයෝ ද ආචාර්යවරයා විසින් ද්‍රවිඩ භාෂා ආදියෙන් ප්‍රකාශ කිරීම මෙන් භාග්‍යවතුන් වහන්සේගේ සම්මුති පරමත්‍ථ දේශනා දතයුත්තාහුය. මෙහිලා කීහු.
(වාදීන් අතුරෙන් ශ්‍රේෂ්ඨ වූ සම්මා සම්බුදුරද සම්මුති සත්‍යය ද පරමත්‍ථ සත්‍යය ද යන සත්‍යයන් දෙකක් වදාළේය. එහි පිටත තුන්වන සත්‍යයක් නොලැබේ.
ලෝක ව්‍යවහාර කථාව ලෝකයාගේ සම්මුතිය නිසා පවත්නා හෙයින් සත්‍යය වේ. එම නිසා ලෝවහරෙහි දක්‍ෂ වූ ලෝක ව්‍යවහාරය වදාරණ ලෝකනාථ වූ ශාස්තෘෘන් වහන්සේ හට මුසාවාදයෙක් නොවේ යනුයි.
තවද කරුණු අටක් නිසා භාග්‍යවතුන් වහන්සේ පුද්ගල කථාව කරන සේක. හිරිඔතප් ප්‍රකට කරනු පිණිස, කර්මය ස්වකීය කොට ඇති බව ප්‍රකට කරනු පිණිසද ඒ ඒ සත්ත්වයන් විසින් කළයුතු කර්ම දැක්වීම පුරුෂ ස්වරූප දක්වනු පිණිස, ආනන්තරීය කර්ම විස්තර කිරීම පිණිස, බ්‍රහ්ම විහාර දැක්වීම පිණිස, පෙර විසූ කඳ පිළිවෙළ දැක්වීම පිණිස දක්ඛිණා විසුද්ධිය දක්වනු පිණිසද, ලෝක සම්මුති නොපිරිහෙලනු පිණිසද යන මේ කරුණු අට නිසාය.
ඛන්‍ධ, ධාතු ආයතනයෝ ලජ්ජාවෙන් භයවෙත් යයි කීකල්හි මහජන තෙමේ නොදනී. මුලාවට පැමිණෙයි. විරුද්ධ නොවෙති. [missing trans] එහෙයින් භාග්‍යවත් බුදුරදහු හිරිඔතප් දක්වනු පිණිස පුද්ගල කථාව වදාරති.
ස්කන්ධයෝ කර්මය ස්වකීය කොට ඇත්තාහුය. ධාතූහු, ආයතනයෝ කර්මය ස්වකීය කොට ඇත්තාහු යයි කී කල්හිදු මෙම ක්‍රමයයි. එබැවින් **කර්මය ස්වකීය කොට ඇති බව දක්වනු පිණිස** පුද්ගල කථාව වදාරති.
වෙළුවනාදි මහා විහාරයෝ ස්කන්ධයන් විසින් ධාතූන් විසින්, ආයතනයන් විසින් කරවන ලද්දාහුයයි කී කල්හිදු මෙම ක්‍රමයමැයි. එහෙයින් භාග්‍යවතුන් වහන්සේ **වෙන් වෙන්ව පුරුෂ ස්වරූප දක්වනු පිණිස** පුද්ගල කථාව වදාරති.
ඛන්‍ධයෝ - ධාතූහු - ආයතනයෝ, මව ජිවිතයෙන් තොර කරති. පියා, රහත්හු ජීවිතයෙන් තොර කරති. (බුදු සිරුරෙන්) ලේ සෙලවීම කරති. සංඝභේද කර්මය කෙරෙත් යයි කී කල්හිදු මෙම ක්‍රමයමැයි. එහෙයින් භාග්‍යවත් තෙම **ආනන්තරිය කර්ම දැක්වීම පිණිස** පුද්ගල කථාව වදාරති.
ඛන්‍ධයෝ ආයතනයෝ ධාතූහු මෛත්‍රී කෙරෙත් යයි කී කල්හිදු මෙම ක්‍රමයමැයි. එසේ හෙයින් භාග්‍යවත් තෙමේ **බ්‍රහ්මවිහාර දැක්වීම පිණිස** පුද්ගල කථාව වදාරති.
ඛන්‍ධයෝ, ධාතූහු, ආයතනයෝ පෙර විසූ කඳපිළිවෙල සිහිකරත යයි කී කල්හිදු මෙම ක්‍රමයමැයි. **පෙර විසූ කඳපිළිවෙල දැක්වීම පිණිස** පුග්ගල කථාව වදාරති.
ඛන්‍ධ-ධාතු-ආයතනයෝ දානය පිළිගනිතියි කීකල්හි මහජන තෙමේ නොදනී. මුලාවට පැමිණෙයි. පුද්ගලයෝ පිළිගනිත්. සිල්වත්හු යහපත් දහම් ඇත්තහු පිළිගනිත් යයි කී කල්හි දැනගනී. මුලාවට නොපැමිණෙයි. විරුද්ධ නොවෙයි. එහෙයින් භාග්‍යවතුන් වහන්සේ **දක්‍ෂිණ විසුද්ධිය දක්වනු පිණිස** පුද්ගල කථාව වදාරති.
භාග්‍යවත් බුදුවරයෝ ලෝක සම්මුතිය අත්නොහරිත්. ලෝවහරෙහි, ලෝකනිරුත්තියෙහි ලෝකයාගේ ව්‍යවහාර කථාවෙහි පිහිටියාහුට දහම් දෙසති. එහෙයින් භාග්‍යවතුන් වහන්සේ **ලෝක ව්‍යවහාරය නොහරිනු පිණිස **පුද්ගල කථාව වදාරති.
එබැවින් මේ ආයුෂ්මත් සැරියුත් තෙරුන් වහන්සේ ද ලෝ වහරෙහි දක්‍ෂ බැවින් භාග්‍යවතුන් වහන්සේගේ දේශනාවට විරුද්ධ නොවෙමින් ලෝවහරෙහි පිහිටාම **චත්තාරො මෙ ආවුසො**, **පුග්ගලා** යයි වදාළහ. එහෙයින් මෙහි පරමාර්ථ වශයෙන් නොගෙන සම්මුති වශයෙන්ම පුද්ගල තෙම දත යුත්තේයැ.
**සන්තො සංවිජ්ජමානා** ලෝකයාගේ (සංකේත) සලකුණුකර ගැනීම් වශයෙන් ඇත්තාහුය. ලැබෙන්නාහුය. **ලොකස්මිං **යනු සත්ත්ව ලෝකයෙහි. **සාංගණොව සමානො **යන ආදි තන්හි වනාහි **අංගණං **යනු කිසිතැනෙක්හි කිලේසයෝ කියනු ලබත්. මෙසේ කියන ලදහ. **තත්‍ථ කතමානි තීණි අංගණානි**, **රාගො අංගණං දොසො අංගණං මොහො අංගණං **යයි කිසි තැනෙක්හි යම්කිසි කිලුටක් හෝ මඩක් හෝ (අංගණයයි කියනු ලැබේ. මෙසේ කියන ලදහ.) **තස්සෙව**, **රජස්ස වා අංගණස්ස වා පහානාය වායමති** යනුවෙන් කිසියම් එවැනි භූමි භාගයකි. එය, **බොධිසංගණං චෙතියංගණං** යන ආදි වශයෙන් දතයුතුයැ. මෙහි වනාහි නන්වැදෑරුම් බලවත් කෙලෙස් අංගණ යනුවෙන් අදහස් කරන ලද්දාහුය. ඒ එසේමැයි. **පාපකානං ඛො එතං ආවුසො අකුසලානං ඉච්ඡාවචරානං අධිවචනං යදිදං අංගණං** යයි කියන්නේය. අංගණ සහිත වූයේ සාංගණ නම් වේ.
**සාංගණො සමානො** තියුණු කෙලෙස් සහිත වූයේම **අත්‍ථි මෙ අංගණත්ති යථාභූතං නප්පජානාති** යනුවෙන් මගේ සන්තානගතව කිලේසයෝ ඇත්තාහයි නොම දනි. මේ ක්ලේශයෝ වනාහි කර්කශය. නපුරුය. දුරුකටයුතුය. නොගතයුතුයැ. විස පෙවූ හී හා සමානයෝ යයි මෙසේ යථා ස්වභාවයෙන් ද නොම දනී.
යමෙක් (කෙලෙස්) ඇතැයි කියාත් දැනගනී ද, හෙතෙම මෙසේත් දැනගනී. මගේ ඇතුළත තියුණු කෙලෙස් ඇතැයි තත් වූ පරිද්දෙන් දැනගනී යයි කියනු ලැබේ. යමෙකු විසින් වනාහි කිලේසයෝ මාර්ගයෙන් නොම නසන ලද්දාහුද, යම් ඒ ක්‍රමයකින් වැලකු බැවින් නොම උපදිත්ද, මෙතෙම මෙහි **අනංගණං** යයි අදහස් කරන ලද්දේය. **නත්‍ථි මෙ අජ්ඣත්තං අංගණන්ති යථාභූතං නප්පජානාති** මගේ කිලේසයෝ යම් හෝ ඒ හෝ අයුරකින් වැලැක්වූ බැවින් නැත. මාර්ගයෙන් නැසූ බැවිනැයි නොද දනී. ඔවුහු උපාදානාහු මහත් අනර්ථ කරන්නාහුය. කර්කෂයෝය. දරුණු වූවෝය. දුරු කටයුත්තෝයැ. විෂ පෙවූ ඊ සමානයෝ යයි මෙසේ යථා ස්වභාවයෙන්ද නොද දනී. යමෙක් තෙම මේ කාරණයෙන් නැතැයි කියාත් දැනගනී ද හෙතෙම මෙසේත් දැනගනී. මගේ අධ්‍යාත්මයෙහි කෙලෙස් නැතැයි තත් වූ පරිද්දෙන් දැනගනි යයි කියනු ලැබේ.
**තත්‍ර** යනු ඒ සතර පුද්ගලයන් අතුරෙහි නැතහොත් ඒ කෙලෙස් සහිත පුද්ගලයන් දෙදෙනා අතුරෙහි **ය්වායං යො+අයං** යනුයි. **යායං** යනුද පාඨයි.
**කොනුඛො ආවුසො සාරිපුත්ත හෙතු කො පච්චයො **යන දෙපදයෙන්ම කාරණයම විචාරයි. **යෙනිමෙසං** යනු යම් හේතුවකින් යම් ප්‍රත්‍යයකින් මොවුන් දෙදෙනා අතුරෙන් කෙනෙක් ශ්‍රේෂ්ඨ පුරුෂ වේ. කෙනෙක් හීන පුරුෂ වේයයි කියනු ලැබේ. එයට හේතු කවරේද ප්‍රත්‍ය කවරේද? මෙසේ මෙහි සම්බන්ධය දතයුත්තේයැ. එහිලා කිසිසේත් **නප්පජානාති, පජානාති** යයි මෙසේ කියන ලද, දැනීමය. නොදැනීමය යනුවෙන් කියන ලද මේ දෙකම හේතුද වෙයි. ප්‍රත්‍යයද වෙයි.
තෙරුන් වහන්සේ වනාහි තම විචිත්‍ර වූ පටිභාන ඥානයෙන් එය මැනවින් ප්‍රකටකොට දක්වන්නට **තත්‍රාවුසො** යන ආදිය වදාළහ. එහි **තස්සෙතං පාටිකංඛං** යනුවෙන් ඒ පුද්ගලයා විසින් මෙය කැමති විය යුතුයි. මේ තෙම මෙයටම පැමිණෙන්නේය. අනිකකට නොපැමිණෙන්නේ යයි කැමති විය යුතුය. අවශ්‍යයෙන්ම වනසුළුයයි කියන ලද්දේ වෙයි. **න ඡන්‍දං ජනෙස්සති** යනාදි ක්‍රමයෙන් කියන ලද ඡන්දය (කැමැත්ත) නොඉපදවීම ආදිය සඳහා කීහ.
එහිදු **න ඡන්‍දං ජනෙස්සති** නොදන්නේ ඒ අංගණයාගේ ප්‍රහාණය පිණිස කත්තුකම්‍යතා ඡන්‍දය නොඋපදවන්නේය. **තවායමිස්සති** යනුවෙන් ඊට වඩා බලවත් උත්සාහයක්ද නොකරන්නේය. **න විරියං ආරභිස්සති** ථාමගතවීර්ය (ථම නම් වූ වීර්ය) නොම ආරම්භ නොකරන්නේය. නොපවත්වන්නේ යයි කියන ලද වෙයි.** සාංඝණො**, මේ රාගාදි අංගණයන් නිසා සාංගණ වූයේ, **සංකිලිට්ඨචිත්තො** යනු ඔවුන් විසින්ම අතිශයින් කිලිටි සිත් ඇත්තේ, මලින වූ සිත් ඇත්තේ, වෙසෙසින් පෙළන ලද සිත් ඇත්තේ හාත්පසින් තවන ලද සිත් ඇත්තේම වී, **කාලංකරිස්සති** මැරෙන්නේය.
**සෙය්‍යථාපි **යම්සේ වනාහි, **කංසපාති** රන්බඳුනක් **ආභතා** ගෙනඑන ලද්දාහු, **ආපණා වා කම්මාර කුලා වා** වෙළඳපලින් හෝ රන්තලි කරන රන්කරුගේ ගෙදරින් හෝ **රාජෙන** ආගන්තුක රජසින් පස් ආදියෙන්, **මලෙන** එහිම හටගත්තා වූ ලෝහ මලින් **පරියොනද්ධා**, ගැවසී ගන්නා ලද්දා වූ, **නච පරියොදපෙය්‍යුං** සේදීම් ඉලීම් ආදියෙන් පිරිසිදු නොකරවන්නාහු නමි. **රාජාපථෙ** යනු **රජපථෙ** මෙයම හෝ පාඨයි. ඇඳයට හෝ දහයියා ගොඩෙහි හෝ භාජන අතර හෝ යම්තැනෙක රජසින් තවරනු ලැබේද, එසේ ධූලි එනතැනක හෝ නගින තැනක යන අර්ථයි.
**සංකිලිට්ඨතරා අස්ස මලග්ගහිතා **යනු මෙහි ධූලි නගින තැන්හි තැබීමෙන් අතිශයින් කිලිටි වූවා පරිභෝග නොකිරීමෙන් පිරිසිදු නොකිරීමෙන් මල බැඳුනේ අතිශයින් මල බැඳුනේ යයි කියන ලද්දේ වෙයි. මෙය පෙරලා විචාරීම් වචනයක්ද වෙයි. එහෙයින් මේ පදයාගේ අර්ථය මෙසේ දතයුත්තේත්ය. ඇවැත්නි, ඕ කංසපාති (බෙදුන්) තොමෝ මෙසේ කරනු ලබන්නී පසුකලෙක අතිශයින් කිලිටි වූවා ද අතිශයින් මලගන්නා ලද්දේ ද, මැටි භාජනයක හෝ රන් භාජනයක් හෝ දැයි දැනගන්ට දුෂ්කර වන්නේද? නොවේදැයි තෙරුන් වහන්සේ එය ප්‍රතිඥා කරන්නාහු **එවමාවුසො** යයි වදාළහ. යලි දම්සෙනෙවි සැරියුත් තෙරණුවෝ උපමාවක් මනා ලෙස ප්‍රතිපාදනය කරන්නාහු, **එවමෙව ඛො** යනාදිය වදාළහ. එහි උපමා සන්සන්දනය දතයුත්තේය. කිලිටි වූ රන්බඳුනට සමානය. සාංගණ පුද්ගලයා.
කිලිටි වූ රන්බඳුන පරිභෝග නොකිරිම, රජස් නගින තන්හි බහාතැබීම, මෙනි. පැවිදි බව ලබන්නා වූ පුද්ගලයා වෙදකම් ආදියෙහි නියුක්ත පුද්ගලයෙකු සමීපයෙහි පැවිදි බව ලැබීම. කිලිටි වූ රන්බඳුන අතිශයින් කිලිටි බවට පත්වීම මෙනි. වෙදකම් ආදියෙහි නියුක්ත පුද්ගලයෙකු සමීපයෙහි පැවිද්ද ලැබීම.
කිලිටි වූ රන්බඳුන නැවත කිලිටිවීම මෙනි. ආචාර්ය උපාධ්‍යයයන් අනුව හික්මෙන්නා වූ ඒ මහණ වූ) පුද්ගලයාද වෙදකම් ආදිය කිරීම. මෙහි සිටියහුගේ අංගණ (කෙලෙස්) සහිත කාලක්‍රියාව සිදුවෙයි.
නැතහොත් පිළිවෙලින්, දුක්කට දුබ්භාෂිත, (ශික්‍ෂාපද) ඉක්මවීම වෙයි. එබැවින් එහි සිටියහුගේ කාලක්‍රියාව අංගණ සහිත කාලක්‍රියා නම් වෙයි. නැතහොත් පිළිවෙලින් පාචිත්තිය ථුල්ලච්චය ශික්‍ෂාපද ඉක්මවීම සිදුවෙයි. සංඝාදිසෙස ඉක්මවීම පාරාජිකා ඉක්මවීම, මාතෘ ඝාතනය ආදි ආනන්තරිය කර්ම කිරීම වෙයි. (එබැවින්) එහි සිටියහුගේ අංගන සහිත කාලක්‍රියාව වෙයි.
**සංකිලිට්ඨ චිත්තො කාලං කරිස්සති** යනු මෙහි ද අකුසල සිතින් යුතුවම කළුරිය කරන්නේ යයි මෙසේ අර්ථ නොදැකිය යුතුය. සියලු සත්ත්වයෝම ප්‍රකෘති සිතින්ම භවාංග සිතින්ම කලුරිය කෙරෙත්. එහෙයින් මෙතෙම වනාහි චිත්ත සන්තානය ශුද්ධ නොකොට කලුරිය කරන්නේය යන මේ අර්ථය සඳහා මෙසේ වදාරණ ලද්දේ යයි දතයුතුයැ.
**දෙවෙනි වාරයෙහි**, **පරියොදපෙය්‍යුං** යනුවෙන් සේදීම ඇතිල්ලීම සියුම් අලුවලින් පිරිමැදීම ආදියෙන් පිරිසිදු වූ කැඩපතක් සේ කරන්නහු නම්, **න ච නං රජාපථෙ** කලින් කියන ලද ආකාර ඇති ස්ථානයක නොතබා කරඬු මංජුසා ආදියෙහි හෝ තබන්නාහු නම්, වටේට වෙලා නාග දන්තයෙහි හෝ එල්ලන්නාහු නම්, සෙස්ස කියන ලද ක්‍රමයෙන්ම ගතයුතුය.
මෙහි උපමා සංසන්දනය මෙසේ දතයුතු වන්නීය. (කෙලෙස්) අංගණ සහිත පුද්ගල තෙමේ කිලිටි වූ රන්බඳුනක් සමාන වන්නේය. පැවිද්ද ලබන්නා වූ එම පුද්ගලයාට භික්‍ෂූහු අවවාද කෙරෙත්ද, අනුශාසනා කෙරෙත් ද, මද පමණ වූ ද ප්‍රමාදයක් දැක දඬුවම් කොට නැවත නැවත හික්මවත්ද, ප්‍රියශීලී භික්‍ෂූන්ගේ සමීපයෙහි පැවිද්ද ලැබීම කිලිටි වූ රන්බඳුන පරිභෝග කිරීම ආදිකොට පිරිසිදු ස්ථානයක තැබීම මෙන් වන්නේය. ආචාර්ය උපාධ්‍යායන්ට අනුව හික්මෙන්නා වූ ඒ පුද්ගලයාගේ යහපත් වත්පිළිවෙත් කිරීම කිලිටි වූ රන්බඳුන සම්බන්ධයෙන් පසුකලෙක පිරිසිදු බව හාත්පසින් පිරිසිදු බව මෙනි. මෙහි සිටියහුගේ අංගණ රහිත (කෙලෙස් රහිත) කාලක්‍රියාව වන්නීය.
නැතහොත් අනුක්‍රමයෙන් පිරිසිදු සීලයෙහි පිහිටා තමනට සුදුසු වූ බුදුවදන් ඉගෙන, ධුතාංග වත් සමාදන්ව තමන්ට අනුකූල වූ කර්මස්ථානයක් ගෙන ග්‍රාමාන්ත සේනාසනයෙහි විසීම අතහැර වනසෙනසුන්හි විසීම වෙයි. මෙහි සිටියහුගේ අනංගණ කාලක්‍රියාව වන්නීය.
නැතහොත් අනුක්‍රමයෙන් කසිණ පරිකර්ම කොට අටසමවත් ඉපිදවීමෙන් කෙලෙස් විෂ්කම්භනය කොට විදර්ශනා පාදක ධ්‍යානයෙන් නැගීසිට විදර්ශනාවෙන් තදංග නිර්වාණයද සෝතාපත්ති ඵලය පැමිණීමද -පෙ- රහත්බව පසක් කිරීමද මේයයි මෙහි සිටියහුගේ අත්‍යන්තයෙන් කෙලෙස් අංගණ රහිත කාලක්‍රියාවම වන්නීය.
තුන්වන වාරයෙහි **සුභනිමිත්තං** රාගයට කරුණු වූ ඉටු අරමුණයි. මනසිකරිස්සති, එහිදී විරුද්ධ ලෙස පැමිණි සතිය (සිහිය) එම නිමිත්ත ආවර්ජනය කරන්නේය.
**තස්ස සුභනිමිත්තස්ස මනසිකාරා** ඒ පුද්ගලයාට එම ශුභ නිමිත්ත මෙනෙහි කිරීම හේතුවෙන් **අනුද්ධං සෙස්සති** හිංසා කරන්නේය. මැඩ පවත්වන්නේය. එසේමැයි. රාගය උපදිනුයේ කුසලවාරය වලක්වා තමාම අකුසල ජවනය වී සිටින්නේ කුසල් සිත මැඩපවත්වයි යයි දතයුතුය. සෙස්ස කී ක්‍රමයෙන්ම දතයුතුයි.
මෙම උපමා ගැලපීම මෙසේ දතයුතුයි. ප්‍රකෘතියෙන්ම (විෂ්කම්භනය කළ කෙලෙස් ඇති) අංගණ රහිත පුද්ගල තෙම පිරිසිදු රන්බඳුන වැන්න. පිරිසිදු රන්බඳුන පරිභෝග නොකිරීම ආදි කොට දූවිලි ගැටෙන තන්හි තැබීම මෙන් පැවිද්ද ලබන්නා වූ ඒ පුද්ගලයා යයි මෙයින් මත්තෙහි සියල්ල පළමුවාරය සමානමැයි.
සතරවන වාරයෙහි, **සුභනිමිත්තං න මනසිකරිස්සති** යන මෙහි සතියගේ විරහ භාවයක් නැති හෙයින් එම ශුභ නිමිත්ති ආවර්ජනා නොකරන්නේය. සෙස්ස, දෙවෙනි වාරයෙහි දතයුතුය. **අයං ඛො ආවුසො** යනාදිය වනාහි **කො නුඛො ආවුසො**, යනාදියෙහි කී නයමැයි.
මෙවිට ඒ අංගණය නන් අයුරින් ප්‍රකට කරනු කැමැති වූ ආයුෂ්මත් මහමුගලන් තෙරුන් විසින් අංගණං අංගණං යනාදි නයින් විචාරණ ලද්දාහු එය ප්‍රකාශ කරන සේක් **පාපකානං ඛො එතං ආවුසො** යනාදිය වදාළහ. එහි **ඉච්ඡාවචරානං** යනු කැමැත්තෙන් හැසිරෙන්නා වූ ඉච්ඡා වශයෙන් ගැවසී ගත්තා වූ කෝප, අපත්‍යය යන අර්ථයි.
**යං ඉධෙකච්චස්ස **යම්හෙයකින් මේ ලෝකයෙහි කිසිවෙකුට කැමැත්තක් උපදින්නේ ද ඒ ස්ථානය එම කාරණය වන්නේය. ඇත. ලැබේයයි කියන ලද්දේ වෙයි. **ආපන්නො අස්සං** යනු පැමිණියෙමි. වන්නෙමි. **න ච මං භික්ඛූ ජානෙය්‍යුං** යනු භික්‍ෂූහුද මා නොදන්නාහු නම් මෙහි කාරණය කිම? ලාභය කැමති බවයි. එය එසේමැයි. ලාභය කැමති මහණ තෙම ප්‍රකෘතියෙන්ම කළ පින් ඇත්තේ මිනිසුන් විසින් සත්කාර ගරුකාර කරන ලද්දේ මෙසේ සිතයි. ඇවැතට පැමිණි භික්‍ෂුව ගැන ස්ථවිර භික්‍ෂූහු දැන මධ්‍යම භික්‍ෂූන්ට දන්වති. ඔවුහු නවක භික්‍ෂූන්ට ද නවක භික්‍ෂූහු විහාරයෙහි විඝාසාදීන්ටද (ඉතුරු දෙය කන්නවුන්ටද) ඔවුහු අවවාදයට පැමිණි භික්‍ෂූන්ටද (දන්වති) මෙසේ ක්‍රමයෙන් සිවුපිරිසද දැනගනිත්. මෙසේ ඔහුගේ ලාභයට අනතුරක් වෙයි. ඒකාන්තයෙන් මම ඇවතට පැමිණියෙම් වෙමි. භික්‍ෂූහු මා නොද දැනගන්නාහු නම් ඉතා යෙහෙකැයි
**යං තං භික්ඛුං භික්ඛු ජානෙය්‍යුං** යනු යම් කරුණකින් ඒ භික්‍ෂුව, අන්‍ය භික්‍ෂූහු දැනගන්නාහුද, එම කරුණ විද්‍යමානමය. ඇත්තේමය නැත්තේ නොවේ.
ඒ එසේමැයි. ස්ථවිර භික්‍ෂූහු දැන මධ්‍යම භික්‍ෂූන්ට දන්වත්, මෙසේ එම භික්‍ෂුව පෙර කී සෙයින් සිව්පිරිස් අතර ප්‍රකට වෙයි. යලි මෙසේ ප්‍රකට වූයේ අයසින් මඩිනා ලද්දේ ගම් සියයකටද පැමිණ එලිපත් සියයක පා පිස හිස් පාත්‍රයෙන් යුතුව නික්මෙයි.
(ඒ භික්‍ෂු තෙම) ඉක්බිති භික්‍ෂූහු මා ඇවතට පැමිණියේ යයි දනිති. ඔවුන් විසින් මෙසේත් නසන ලද්දේත් වෙමියි සිතා **ඉති සො කුපිතො හොති අප්පතීතො** මෙසේ හෙතෙම මෙම කරුණින් ක්‍රෝධයෙන් මඩනා ලද්දේ කිපියේ වෙයි. දොම්නසින් මඩනා ලද්දේත් නොසතුටු වූයේත් වෙයි.
**යො චෙව ඛො ආවුසො**, **කොපො යොච අප්පච්චයො උභය මෙතං අංගණං **ඇවැත්නි, යම් මේ සංස්කාර ස්කන්ධයෙහි සංග්‍රහ වූ කෝපයක් වේද, වේදනා ස්කන්ධයෙහි සංග්‍රහ වූ යම් නොසතුටක් වේද, මේ දෙක අංගණ යයි මෙසේ මෙහි අර්ථය දතයුතුයි. මෙයද එබඳු පුද්ගලයන්ගේ වශයෙන් කියන ලදී. ලෝභය වනාහි මෙම අංගණයට පූර්වභාග වශයෙනි. මෝහය සම්පයෝග වශයෙන් ද ගන්නා ලද්දේම වෙයි.
**අනුරහො මං** යනු පළමු මෙන්ම භික්‍ෂූහු තමා විහාර කෙළවර සෙනනට පමුණුවා දොර වසා චෝදනා කරන කල්හි කැමති වෙයි. **ඨානං ඛො පන එතං** යම් හෙයකින් එම භික්‍ෂුව සිටි පිරිස මැදට පමුණුවා, ව්‍යක්ත වූ විනීත වූ භික්‍ෂූහු තා විසින් අසවල් නම් තැන වෙදකම් කරන ලද්දේය, යනාදි නයින් චෝදනා කරන්නාහු ද මේ කරුණ ද වන්නේය. හෙතෙම සිව්පිරිස්හි ප්‍රසිද්ධ වූයේ වෙයි. මෙසේ ප්‍රසිද්ධ වූයේද අපකීර්තියෙන් මඩනා ලද්දේද වේයයි සියල්ල පෙර කී දෙයට සමානමැයි.
**සප්පටිපුග්ගලො **සමාන වූ පුද්ගලයෙක්, ‘සමාන’ නම් ඇවැත් සහිත වූයේ යි, **පටිපුග්ගල** නම් චෝදක තෙමේයි. මෙතෙම ඇවත් සහිත කෙනෙකුට චෝදනා කරනු කැමති වෙයි. කුමක් හෙයින් ද යත්, තෙපි ද මෙනම් මෙනම් ඇවතට පැමිණියෙහි පළමුකොට එයට පිළියම් කරව, පසුව මට චෝදනා කරන්න යයි කියන්න හැකි වෙයි යයි සිතමිනි. තව ද ජාති ආදියෙන් ද සමාන වූ පුද්ගල තෙම ‘සප්පටි’ පුද්ගල නම් වේ. ඒ එසේමැයි. මෙතෙම තමහට ජාතියෙන් ද කුලයෙන් ද බහුශ්‍රැත බැවින් ද ව්‍යක්ත බැවින් ද, ධුතාංගයෙන් ද යන මේ ආදියෙන් සමාන වූවෙකු විසින්ම චෝදනා කිරීම කැමති වෙයි. එබඳු පුද්ගලයෙකු විසින් කියන ලද්ද දුක් නොවන්නේ යයි සිතන්නේ ද එහෙයිනි. **අප්පටිපුග්ගලො** යන මෙහි නොසුදුසු පුද්ගල තෙම අප්පටිපුග්ගල නම් වේ. මේ ඇවැත් ආදියෙන් අසමාන බැවින් සතුරු වූ විරුද්ධ වූ චෝදකයෙක් වන්ට නොසුදුසු යයි කියන ලද්දේ වෙයි. **ඉතිසො කුපිතො** මෙසේ හෙතෙම අසමාන පුද්ගලයාගේ චෝදනාවෙන් කිපියේ වෙයි.
සතරවෙනි වාරයෙහි, **අහො වත** යනු **අහො වත අම්හාකං පණ්ඩිතකා අහොවත රෙ අම්හාකං බහුස්සුතකා තෙවිජ්ජකා** යනු ගැරහීමෙහිද දක්නා ලැබේ. **අහො වතං මං දහරං යෙව සමානං රජ්ජෙ අභිසිඤ්චෙය්‍යුං **යනු ප්‍රාර්ථනාවෙහිද දක්නා ලැබේ. මෙහිද ප්‍රාර්ථනාවෙහි වේ. **පටිපුච්ඡිත්‍වා පටිපුච්ඡිත්‍වා** නැවත නැවත විචාරා, මේ මහණ තෙමේද ලාභ කැමැත්තේ භාග්‍යවතුන් වහන්සේ විසින් තමා විචාල යුත්තෙකු කොට (ධර්මදේශනා කරනු) කැමති වෙයි. එය වූකලී අනුමතියට පමණි. මාර්ගයක් හෝ ඵලයක් හෝ විදර්ශනාවක් සම්බන්ධකොට නොවේ. මෙතෙම වනාහි ශාරිපුත්‍ර ආදි මහතෙරවරුන් **තං කිම්මඤ්ඤසි සාරිපුත්ත**, **මොග්ගල්ලාන කස්සප**, **රාහුල**, **චක්ඛුං නිච්චං වා අනිච්චං වා** යි මෙසේ පිරිස් මැද නැවත නැවත විචාරා දහම් දෙසන භාග්‍යවතුන් වහන්සේ දකී. පණ්ඩිත වූ තෙරවරු බුදුරදුන්ගේ සිත සතුටු කෙරෙත් යයි ඒ භික්‍ෂූන් වහන්සේලාගේ ගුණ කියන්නා වූ ද, ලාභසත්කාර පිරිනමන්නා වූ ද මිනිසුන් දකී. එහෙයින් ලාභසත්කාර කැමැත්තේ, මෙසේ සිතා සාරා සිටුවන ලද කණුවක් මෙන් භාග්‍යවතුන් වහන්සේගේ ඉදිරිපිටම වෙයි.
**ඉතිසො කුපිතො** ඉක්බිති භාග්‍යවතුන් වහන්සේ ඔහු මෙනෙහි නොකොටම අන් භික්‍ෂුවක් විචාරමින් දහම් දෙසන සේක. ඒ කරුණෙන් හෙතෙම බුදුරදුන්ට ද එම තෙරුන්ට ද කිපුනේ වෙයි. කෙසේනම් භාග්‍යවතුන් වහන්සේට කිපේද යත්?
මම පැවිදි වූ තැන් පටන් ගඳකුටි පිරුවනින් බැහැර ගිය ගමනක් නො දනිමි. සියලු කල්හි ඡායාව මෙන් අත් නො හරිමි. මගේ නම කියා කරන ධර්මදේශනා මාත්‍රයකුදු නැත. එකෙණෙහි දුටු පමණ ඇති භික්‍ෂුවක් විචාරා දහම් දෙසයි යයි මෙසේ භාග්‍යවතුන් වහන්සේ කෙරෙහි කිපෙයි.
කෙසේනම් තෙරුන්ට කිපේද යත්, මෙම මහලු තෙරුන් වහන්සේ භාග්‍යවතුන් වහන්සේ අභිමුඛයෙහි කණුවක් මෙන් හිඳියි. කවර කලෙක මොහුව විනයකර්ම කරන නොසුදුසු කෙනෙකු බවට පත්කොට බැහැර කෙරෙත්ද, ඉදින් මෙතෙම මෙම විහාරයෙහි නොවන්නේ නම් අවශ්‍යයෙන් භාග්‍යවතුන් වහන්සේ මා සමග කථා කරන්නේය. මෙසේ තෙරුන්ට කිපෙයි.
**පුරක්ඛත්‍වා**, **පුරක්ඛත්‍වා** යනු පෙරටුකොට, පෙරටුකොට පිරිවරාගෙන යයි කියන ලද්දේ වෙයි. මෙතෙමේ ද ලාභ බලාපොරොත්තු වන්නෙක් මය. ඒ එසේමැයි. බහුශ්‍රැත භික්‍ෂූහු සහපිරිවරින් ගම් වදිනු සෑ වඳිනු. මෙතෙම දකියි. ඔවුන්ගේ එම සම්පත්තිය දැක පැහැදුනා වූ පැහැදුනු අයුරු දක්වන්නා වූ ද උපාසකයන් ද දකී. එසේ හෙයින් මෙසේ කැමති වෙයි.
**කුපිතො** යනු මෙතෙම භික්‍ෂූන්ට ද, තෙරුන්ට ද යන දෙතැනෙක්හි කිපෙයි. භික්‍ෂූන්ට කෙසේනම් කිපේද යත්, මේ භික්‍ෂූහු සිවුරු හෝ පිණ්ඩපාතය හෝ යමක් මට උපදීද, එය ගෙන පරිභෝග කරති. එසේ වුවත් මගේ පාසිවුරු ගෙන පිටිපසින් එන්නකු පවා නැතැයි මෙසේ භික්‍ෂූන්ට කිපෙයි. තෙරුන්ට කෙසේනම් කිපේද යත්, මේ මහලු ස්ථවිර තෙමේ ඒ ඒ තැන්වල තෙමේ ම පෙනී සිටියි. කවදානම් විනයකර්ම කරන්නෝ ඔහුව බැහැර කරන්නාහුද මොහු නැති කල්හි අවශ්‍යයෙන්ම මා ම පිරිවරා ගන්නාහු යයි කියා,
**භත්තග්ගෙ** දානශාලාවෙහි, **අග්ගාසනං**, සංඝස්ථවිරයගේ ආසනය **අග්ගොදකං**, වැලඳීමට පෙර පිරිනමනු ලබන පැන්, **අග්ගිපිණ්ඩං **(සංඝස්ථවිරයන්ට පිරිනමන) අග්‍රපිණ්ඩය නොහොත් සියලු තන්හි **අග්ගං **යන මෙය ප්‍රණීතයට නමකි. එහි එය මම ම ලබන්නෙමි යන කැමැත්ත මහා සාවද්‍ය නොවේ. මෙය, අන්‍යයෝ නොලබන්නාහු නම්, යන මෙය ඉතා මහා සාවද්‍ය වන්නේය. මේ තෙමේ ද ලාභ කැමැත්තේ සිවුරු දැරීම් ආදියෙන් ප්‍රසාද එලවන්නේ වෙයි. කිසිකලෙක පැවිදි වෙයි. කලෙක සිවුරු හැර යයි. එහෙයින් හෙතෙම පෙර ලද විරූ ආසනාදිය පසුව නොලබන්නේ මෙසේ සිතයි. **න සො භික්ඛු ලභෙය්‍ය** යනුවෙන්, එම භික්‍ෂුව ථෙරාදීන්ට අග අසුන් ආදිය ලැබෙන කල්හි, ඒ අනුසාරයෙන් මධ්‍යම නවක භික්‍ෂූන්ට ද ආසනාදිය ලැබුන කල්හි කිසිකලෙක ඒ සියල්ලටම පහත් වූ ආසනාදිය ලබයි. සමහරවිට නොලබයි. **කුපිතො** යනුවෙන් මෙතෙම දෙතැනෙහි කිපෙයි. මිනිසුන්ට ද තෙරවරුන්ට ද යනුවෙනි.
මිනිසුන්ට කෙසේනම් කිපේද යත්? මොවුහු මංගල අවමංගල කාරණවලදී මා නිසා භික්‍ෂූන් ලබති. ස්වාමීනි, මෙතෙක් භික්‍ෂුන් රැගෙන අපට අනුකම්පා කරනු මැනවයි කියති. දැන් එය මේ මොහොතේ දුටු පමණින් මහලු තෙරුන්ට කියා ගියාහුය. හොඳයි වේවා, ඔවුන්ගේ කටයුත්තක් ඇති වූ කල්හි දැනගන්නෙමැයි මෙසේ මිනිසුන් කෙරෙහි කිපෙති.
තෙරවරුන්ට කෙසේ කිපේද යත්, ඉදින් මොවුහු නොසිටියාහු නම්, මට ම මිනිස්සු ආරාධනා කරන්නාහු යයි තෙරවරුනට කිපෙති.
**අනුමොදෙය්‍යං** යනුවෙන් අනුමෝදනාව කරන්නේ නම් මේ තෙමේද ලාභ කැමැත්තේ යම් ඛණ්ඩානු මෝදනාවක් දනී. අනුමෝදනා කරන තැන බොහෝ ස්ත්‍රීහුද පැමිණෙති. ඔවුහු මා හැඳින එතැන් පටන් සැලිබත් දෙන්නහු යයි හෙතෙම මෙසේ ප්‍රාර්ථනා කරන්නේ මෙසේ සිතයි.
**ඨානං **යනුවෙන් බහුශ්‍රැතයනට අනුමෝදනා භාරය. එහෙයින් බහුශ්‍රැත තෙම අනුමෝදනාව කරන්නේ යයි කියන ලද්දේ වෙයි. **කුපිතො** යනුවෙන්, මෙතෙම මිනිසුන්ට ද, තෙරුන්ට ද ධර්මකථිකයාට ද යන තුන් ස්ථානයෙහි කිපෙති. කෙසේනම් මිනිසුන්ට කිපෙන්ද යත්, පෙර මොවුහු මා කරාම එළඹ, අපට නාග ස්ථවිරයෝ අපට සුමන ස්ථවිරයෝ අනුමෝදනා කෙරෙත්වායි යාඥා කෙරෙති. අදනම් කීවේ නැතැයි මිනිසුන්ට කිපෙති. කෙසේනම් තෙරුන්ට (කිපේද යත්) මේ සංඝස්ථවිර තෙම තොපගේ කුළුපග වූ නාග ස්ථවිරයන් සුමන ස්ථවිරයන් වෙත යන්න හෙතෙම අනුමෝදනා කරන්නේ යයි නොකියයි. මෙසේ තෙරුන්ට කිපෙයි. ධම්මකථිකයාට කෙසේ (කිපේද?) තෙරුන් විසින් අනුමෝදනාව කළ ඇසිල්ලෙහිම පහර කෑ කුකුලකු මෙන් වහ වහා ශබ්ද කෙරෙයි. මොහු බැහැර කරන්නාහු නම් නැත. යම් හෙයකින් මොහු නැති කල්හි මම ම අනුමෙවෙනි දේශනාව කරන්නෙම්ද එහෙයින් මෙසේ ධර්මකථිකයාට කිපෙයි.
**ආරාමගතානං** ආරාමයෙහි රැස්වූවන්, මෙතෙමේ ද ලාභ කැමැත්තේ යම් ඒ ඛණ්ඩ ධර්ම කථාවක් දනී. හේ එබඳු තැන්වලදී දෙයොදුන් තුන්යොදුන් දුරින් රැස්ව සර්වරාත්‍රික නිත්‍ය ධර්මදේශනාවන් ශ්‍රවණය කරන්නා වූ සතුටු සිත් ඇති භික්‍ෂූන්ද සාධු, සාධු යයි මහහඬින් සාදුකාර දෙන්නා වූ තරුණ භික්‍ෂූන් ද සාමණේරයන් ද දකී. එහෙයින් දෙවෙනි දිනයෙහි ඇතුළු ගමට ගියා වූ භික්‍ෂූන් ස්වාමීනි කවරෙක් ධර්මකථා කීවාහුදැයි ඔවුහු අසවල්, අසවල් තෙරුන් වහන්සේලා යයි කියති. එය අසා පැහැදුන මිනිස්සු ධර්මකථිකයන් වහන්සේට මහත් සත්කාර කරති. හෙතෙම එම සත්කාර කැමති වන්නේ මෙසේ සිතයි. **ඨානං** යනු බහුශ්‍රැත වූ විනිශ්චයෙහි දක්‍ෂ වූවන්ට දහම් දෙසීම භාරවෙයි. එහෙයින් බහුස්සුත තෙමේ දෙසන්නේ යයි කියන ලද්දේ වෙයි.
**කුපිතො** යනු චතුප්පද ගාථාවකුදු කියන්ට අවකාශ නොලබන හෙතෙම තමාගේ මන්දබුද්ධිභාවයට කිපෙයි. මම වනාහි මන්දබුද්ධිකයෙක්මි. නුවණ නැත්තෙක්මි. දහම් දෙසන්ට කෙසේනම් ලබන්නෙම්දැයි කියායි.
**භික්ඛුණීනං** යනු අවවාද පිණිස හෝ උදෙසීම් පිණිස හෝ විචාරීම පිණිස හෝ පූජාකිරීම පිණිස හෝ ආරාමයට අවුත් රැස් වූ භික්‍ෂුණීන්ට මෙතෙමේ ද ලාභ කැමති වූයේ වෙයි. ඕහට මෙබඳු සිතක් වෙයි. මේ භික්‍ෂුණීහු මහාකුලවලින් පැමිණ පැවිදි වූවාහුය. භික්‍ෂුණීහු ඒ කුලයන්හි පිවිස සිටින්නාහුය. මිනිස්සු ඔවුන් කවරෙකුගෙන් අවවාද හෝ විචාරීම හෝ ලබාගන්නාහුදැයි විචාරන්නාහුය. අනතුරුව අසවල් නම් ආර්යයන් වහන්සේ බහුස්සුතය. උන්වහන්සේට ප්‍රත්‍යය දෙවු. සත්කාර කරවා යයි කියන්නාහුය. එබැවින් ඔහුට මෙසේ ඉච්ඡාවක් උපදී. **ඨානං **අවවාද ආදිය නම් බහුස්සුතයන්ට අයත් වූවකි. එහෙයින් බහුස්සුත තෙම දේශනා කරන්නේ යයි කියන ලද්දේ වෙයි. **කුපිතො** මේ තෙම දෙතැනකදී කිපෙයි. මොවුහු පෙර මා නිසා පොහෝ පවාරණ ආදිය ලබති. දැන් ඔවුහු එකෙනෙහි දුටු පමණක් ඇති මහලු තෙරුන් සමීපයට ගියාහුයයි ඒ භික්‍ෂුණීන්ටද, මෙතෙම ඔවුන්ට වහා දුන්නේම යයි ධර්ම කථිකයා හටද කිපෙයි.
**උපාසකානං **යනු ආරාමයට ගිය උපාසකයෝ නම් බැහැර කළ කර්මාන්ත ඇති මහා උපාසකයෝ වෙති. ඔවුහු පුත්‍ර සහෝදරයන්ට කර්මාන්ත පාවා දී බණ අසමින් හැසිරෙති. මෙතෙම ඔවුන්ට (ධර්ම) දේශනා කරන්ට කැමති වෙයි. කුමක් හෙයින් ද යත් මොවුහු පැහැදී උපාසිකාවන්ටද කියන්නාහුය. ඉන්පසු උපාසිකාවන් සමග මට ලාභ සත්කාර ගෙන එන්නාහුය.** ඨානං** යන මෙය බහුස්සුතයා සමගම යෙදිය යුතුය. **කුපිතො** මේ තෙම දෙතැනෙක්හි කිපෙයි. මොහු අනිකෙකු සමීපයෙහි (ධර්මය) අසත් අපගේ කුලුපග තෙරුන් සමීපයෙහි අසමු යයි නොපැමිණෙත්, එසේ වේවා, දැන් ඔවුන්ට කටයුත්තක් උපන් කල්හි දැනගන්නෙමැයි කියා උපාසකයන්ටද, මොවුන්ට දේශනා කළේ යයි ධර්ම කථිකයාට ද (කිපෙයි)
**උපාසිකානං** ආරාමයට පැමිණියාහු උපාසිකා නම් වන්නීය. ආසන පූජා ආදිය කිරීමට හෝ පොහෝදින බණ අසන්ට හෝ එක්රැස් වූවාහු (වෙති.) සෙස්ස උපාසක වාරයෙහි කී නියායමැයි.
**සක්කරෙය්‍යුං** යනු සකස්කොට කරන්නහු නම් සුන්දර ලෙස කරන්නහු නම්, මෙයින් තමා කෙරෙහි කරන්නා වූ සත්කාරය සකස්කොට කරන ලද්දක් ද සුන්දර වූවක් ද, ප්‍රාර්ථනා කරයි. **ගරුකරෙය්‍යුං** ගරු කරන්නාහු නම් මෙයින් භික්‍ෂූන් විසින් තම ගෞරවණීය ස්ථානයක තබනු ලබන්නකු කොට ප්‍රාර්ථනා කරයි. **මානෙය්‍යුං**, ප්‍රිය කරන්නාහු නම්. **පූජෙය්‍යුං** මෙසේ සත්කාර කරන්නාහු ගරුකාර කරන්නහු, ප්‍රිය කරන්නාහු ප්‍රත්‍යයන්ගෙන් පුදන්නහු නම් මැනවයි ප්‍රාර්ථනා කෙරේ. **ඨානං **යනු **පියො ගරුභාවනියො **යයි කියන ලද ආකාර ඇති, බහුස්සුත වූද සිල්වත් වූ ද (භික්‍ෂුව) මේ අයුරින් සුදුසු වෙයි. එබැවින් භික්‍ෂූහු මෙබඳු වූවහුට මෙසේ කරන්නේ යයි, කියන ලද්දේ වෙයි. **කුපිතො** යනු මේ තෙමේ ද දෙතැනෙක්හි කිපෙයි. භික්‍ෂූන්ටද, මොවුහු ඒ භික්‍ෂුවට සත්කාර කෙරෙත් යයි තෙරුන්ටද යනුයි. මොහු නැති කල්හි මටම සත්කාර කරන්නාහු යයි කියා තෙරුන්ට දැයි දෙතැනෙක්හි කිපෙයි. මතු තුන් වාරයෙහිදු මේ ක්‍රමයමැයි.
**පණීතානං චීවරානං** යනු පට, දුහුල්, **පත්තුණ්ණ**, **කොසෙය්‍ය** මාහැඟි, සියුම්, සුවපහස් ගෙනදෙන සිවුරු මෙහිදී මම ම ලබන්නෙක් වන්නෙමියි යන කැමැත්ත මහාසාවද්‍ය නොවේ. අනිකෙකු ලබන්නෙක් නොවේවා යන **ඉච්ඡාව** මහා සාවද්‍ය වේ.
**පණීතානං පිණ්ඩපාතානං** යනු ගිතෙල්-තෙල්-මී-සකුරු ආදියෙන් පිරුණු ශ්‍රේෂ්ඨ වූ පිණ්ඩපාතය. **පණීතානං සෙනාසනානං** යනු නොඑක් සියගණන් නොඑක් දහස්ගණන් අගනා ඇඳපුටු ආදිය. **පණීතානං ගිලාන පචචය භෙසජ්ජ පරික්ඛාරානං** යනු, ගිතෙල්, තෙල්, උක්සකුරු ආදි උතුම් බෙහෙත් සියලු තන්හිම **ඨානං** යන්න බහුස්සුත වූ පුඤ්ඤ වූ ද අය විෂයෙහි යෙදිය යුතුය. **කුපිතො** සියලු තන්හි දෙතැනෙක්හි කිපෙයි. මොවුන්ගේ නම් පුරුදු පුරුදු බවකුදු නැත. බොහෝකලක් එක්ව වසන්නා වූ ද, පාංසුකූලය පිණිස හෝ පිණ්ඩපාතය පිණිස හෝ ගිතෙල් තලතෙල් ආදිය පිණිස හෝ ගෙපිළිවෙලින් හැසිරෙන්නා වූ මට එක දවසකුදු ප්‍රණීත ප්‍රත්‍යයක් නොදෙති. ආගන්තුක වූ මහලු තෙර දැකම යමක් කැමති නම් එය දෙතියි කියා මිනිසුන්ටද, මේ මහලු තෙරද මොවුන්ට තමන්ව දක්වමින් හැසිරෙයි. කවදානම් දහම් කම් කරන්නෝ මොහු බැහැර කරන්නාහු ද මෙසේ මොහු නැති කල්හි මම ම ලාභි වන්නෙමැයි තෙරුන්ට කිපෙයි.
**ඉමෙසං ඛො ආවුසොති** මෙයින් යට එකුන්විසි වරෙක්හි කියන ලද, (කැමති පරිදි පවත්නා වූ) ඉච්ඡාවචරයන්ගේ,
**දිස්සන්ති චෙව සුසන්තිච** යනුවෙන් ඉච්ඡාවචරයෝ ඇසින් දකිනු නොලැබෙති. කනින් අසනු නො ලබති. මනෝ විඥානයට විෂය හෙයිනි. ප්‍රහීණ නොවූ ඉච්ඡාවචර ඇත්තා වූ පුද්ගලයාගේ ඉච්ඡාවචර වශයෙන් පැවති (=කැමති පරිදි පවත්නා වූ) කාය කර්මය දැක, දක්නා ලද්දවුන් මෙන් ද, වාක් කර්මය අසා අසන ලද්දවුන් මෙන් ද වෙත්. එහෙයින් වදාරණ ලදී. **දිස්සන්ති චෙව සූයන්තිච** යනුවෙන්. අසවල් භික්‍ෂුව මෙසේ යයි ප්‍රත්‍යක්‍ෂ කාලයෙහිම පෙනෙති. ප්‍රත්‍යක්‍ෂ නොවූ කල්හි අසනු ලැබෙත්.
**කිඤ්චාපි** යනු අනුග්‍රහ, ගර්හා (සඳහා වූ) වචනයකි. එහෙයින් ආරණ්‍යක බවට අනුග්‍රහ කෙරෙයි. ඉච්ඡාවචරයන් ප්‍රහීණ නොකිරීමට ගර්හා කෙරෙයි.
මෝතොමෝ එහි යෝජනා නම් වන්නීය. කිසිසේත් එම භික්‍ෂු තෙම ගමෙහි සෙනසුන ප්‍රතික්‍ෂෙප කොට, ආරණ්‍යක වේද, අවසන වනයෙහි ඉතා ඈත සෙනසුනක වාසය කෙරේ. එතකුදු වුවත් මෙතෙක් ඔහුගේ ඉච්ඡාවචරයෝ අප්‍රහීණ වූවාහු වෙති. කිසිසේත් හෙතෙම අතිරේක ලාභය ප්‍රතික්‍ෂෙප කොට පිණ්ඩපාතික වේද, කිසිසේත් හෙතෙම ලොලුප්පචාරය (ආසා බහුල හැසිරීම්) අතහැර ගෙපිළිවෙලින් හැසිරෙනසුලු වේද, කිසිසේත් හෙතෙම ගිහියන් විසින් දුන් සිවුරු ප්‍රතික්‍ෂෙප කොට පාංශුකූලික වේද?
**ලූඛචීවරධරො** යනු මෙහි **ලූඛං** යනු සත්‍ථලූඛ සුත්තලූඛ - රජතලූඛ යයි කරුණු තුනකින් ලූඛ (දල) බව දත යුතුය. ඔවුනතුරෙහි ආයුධයකින් කඩ කඩකොට සිඳිනා ලද්දේ සත්‍ථලූඛ නම් වේ. එය වටිනාකමින් අඩුවේ. දල දික් නූල්වලින් මසන ලද්දේ සුත්තලූබ නම් වේ. එය ස්පර්ශයෙන් පිරිහෙයි. (ගොරෝසු වේ.) සායම් පොවන ලද්දේ රජන ලූඛ නම් වේ. එය වර්ණයෙන් දුර්වල වේ. දුර්වර්ණ වේ. කිසිසේත් ඒ මහණ මෙසේ සත්‍ථලූඛ, සුත්තලූඛ, රජතලූඛ වූ සිවුරු දරන්නේ වේද, එතකුදු වුවත් ඔහුගේ මේ මෙපමණ ඉච්ඡාවචරයෝ අප්‍රහීණ වූවාහු දක්නාහුද ලැබෙති. අසනුද ලැබෙති. ඉක්බිති ඔහුට නුවණැති සබ්‍රහ්මචාරීහු සත්කාර නොම කරත්. පූජාකොට නොම කරත්. **තංකිස්ස හෙතු** කරුණු කිම, එහි **තං** යනු නිපාත මාත්‍රයකි. **කිස්ස හේතු** හේතුව කිම? ඔවුන් විසින් ඔහුගේ (ඉච්ඡාවචරයෝ) අසනුද ලැබෙත්. යම් හෙයකින් ඔහුගේ ඒ පාපක ධර්මයෝ අසනු ලැබෙත්ද, එහෙයිනැයි කියන ලද්දේ විය. මේ ඉච්ඡාවචර ධර්මය ප්‍රහීණ නොවන බැවින්, යනු මෙහි අදහසයි.
දැන් මෙම කරුණ උපමාවකින් ප්‍රකට කරන්නේ, **සෙය්‍යථාපි** යනාදිය කීහ.
එහි **කුණපං **යනු මළසිරුරක්, සර්පයාගේ කුණපය අහිකුණප නම් වේ. අනිත් ඒවාද මෙබඳුය. ඉතා පිළිකුල් ගැරහිය යුතු බැවින් මෙහි මේ තුනම කියන ලද්දාහු යයි දතයුත්තාහුය. ඒ එසේමැයි. අන්‍ය වූ හා ඌරු ආදීන්ගේ කුණප මිනිස්සු කුළුබඩු ආදිය යොදා සකස්කොට පරිභෝගද කෙරෙත්.
ඔවුන්ගේ කුණප වනාහි අභිනව වුවද පිළිකුල් කෙරෙත්මය. කල්පසු වී කුණු වූවායින් පසු කියනුම කවරේද? **රචයිත්‍වා** යනු වඩා, පුරවා යන අර්ථයි. කුණපය ගෙන රුවන් බඳුනෙහි බහායයි කියන ලද්දේ වෙයි. **අඤ්ඤිස්සා** යනු අන්‍ය වූ **පටිකුජ්ජිත්‍වා **යනු වසා, **අන්තරාපණං** යනු වෙළඳසැල් අතරෙහි, මහජනයා ගැවසීගත් වීථි ඉදිරිපිට, **පටිපජ්ජෙය්‍යුං** යනු යන්නාහු නම්, **ජඤ්ඤ ජඤ්ඤං** විය. මනොඥ වූවක්, අතිශයින් මනාප වූවක් මෙන්, තව ද තරුණ ස්ත්‍රියක් පිණිස වූ පඬුරක් මෙන් යයි ද කියන ලද්දේ වෙයි. ඒ එසේමැයි. වධුකාතොමෝ ජනී යයි කියනු ලැබේ. ඇයට ගෙනයන පඬුර ජඤ්ඤ නම් වේ. දෙපරිද්දෙන්ම ආදර වශයෙන් හෝ ප්‍රශංසා වශයෙන් හෝ පුනරුක්තයි. **ජඤ්ඤං ජඤ්ඤං ව්‍යා** යනුද පාඨයි.
**අවාපුරිත්‍වා** විවෘතකොට, **තස්ස සහ දස්සනෙන අමනාපතා ච සණ්ඨහෙය්‍ය** යනුවෙන් එම කුණපය දැකීම සමගම එම ජනයාගේ අමනාපය නැගී සිටින්නේය. අමනාපතා යනුද අමනාපයයි. උපන්නා වූ චිත්ත චෛතසිකයන්ටම මේ නමකි. පිළිකුල් බව හා ගැරහිය යුතු බව යන දෙතන්හිද මේ ක්‍රමයමැයි. **ජිඝච්ඡිතානම්පි **බඩගිනි ඇත්තවුන්ට ද, **න භොත්තු කම්‍යතා අස්ස** යනු වළඳනු කැමැති බව ඇති නොවන්නේය. **පගෙව සුහිතානං** යනු, කා බී සිටිනවුන්ට පළමුකොටම වන්නේය. වළඳනු කැමැත්ත ඇති නොවන්නේ යයි කියන ලද්දේ වෙයි.
මේ එහි උපමා ගැලපීමයි. පිරිසිදු රන්බඳුන හා සමානය. මොහුගේ පැවිද්ද, කුණප පිරවීම (එකතුවීම) මෙනි. ඉච්ඡාවචරයන්ගේ අප්‍රහීණ බව, අරණ්‍යකාංග යනාදිය වෙනත් රන් බඳුනකින් වැසීම මෙනි. අන්‍යකාංගාදිය විශ්වාස නොකොට ඉච්ඡාවචර දර්ශනයෙන් සබ්‍රම්සරුන්ගේ සත්කාර සම්මාන නොකිරීම, රන්බඳුන විවෘතකොට කුණප ආදිය පෙන්වීමෙන්, මහජනයා තුල ඇතිවන නොසතුට මෙනි.
කුසල පක්‍ෂයෙහි, **කිඤ්චාපි** යනු අනුග්‍රහ ප්‍රශංසා වචනයි. එයින් අරණ්‍යභාවයට ප්‍රශංසා කරයි. ඉච්ඡාවචරයන්ගේ ප්‍රහාණයට ප්‍රශංසා කරයි.
**නෙමන්තණිකො**, නිමන්ත්‍රණ බත් පිළිගන්නේ, **විචිත කාළකං** කළු සහල් ඇට තෝරා ඉවත්කළ, අනෙක **සූප අනෙක ව්‍යඤ්ජන** යනු අතින් ගතහැක්කේ ‘සූප’ නමයි කියනු ලැබේ. ව්‍යඤ්ජන නම් උත්තරිභංගය. එහෙයින් මත්ස්‍ය, මාංශ, මුද්ගසූප ආදිය කරණකොටගෙන නොයෙක් සූප ඇති, නානාප්‍රකාර මාංශාදි ව්‍යඤ්ජනයන් කරණකොටගෙන නොයෙක් ව්‍යඤ්ජන ඇති යයි කියන ලද්දේ වෙයි. සෙස්ස කී නයින්ම දතයුතුය.
උපමා සංසන්දනයෙහි, හැල්බත් පිළියෙල වීම මෙනි. ඉච්ඡාවචරයන්ගේ ප්‍රහාණය අල්පේච්ඡතාවෙන් උපන් ග්‍රාමාන්තර විහාරාදිය හේතුකොටගෙන ඉච්ඡාවචර ප්‍රහාණය වැසීම අන් රන් බඳුනකින් වැසීම මෙනි. ග්‍රාමාන්තර විහාර ආදිය නොගෙන, ඉච්ඡාවචර ප්‍රහාණය දැක සබ්‍රම්සරුන්ගේ සත්කාර ආදිය කරන බව රන්බඳුන විවෘත කිරීමෙන් හැල්බත් දැකීම නිසා ඇතිවන ජනයාගේ මනාප බව මෙන් යයි දතයුතුයැ.
**උපමා මා ආවුසො සාරිපුත්ත පටිභාති** යනු ඇවැත්නි, සාරිපුත්‍රයෙනි, මට උපමාවක් වැටහෙයි. මම එක් උපමාවක් කියනු කැමැත්තෙමි යන අදහසයි. **පටිභාතුං තං** එය වැටහේවා. තෙපි කියව යන අදහසයි. **එකමිදාහං** මෙහි ‘ඉද’ යනු නිපාත මාත්‍රයකි. එක් සමයෙක්හි මම යයි කියන ලද්දේ වෙයි. අදර අරුත්හි දුතියා වචනයි. **රාජගහෙ විහරාමි ගිරිබ්බජෙ** රජගහ යනු ඒ නගරයාගේ නාමයයි. පර්වතවලින් වටවූ හෙයින් ගාලක් මෙන් පිහිටි බැවින් **ගිරිබ්බජ** යයි කියනු ලැබේ. ඒ නගරයෙහි වාසය කරමි. ඒ නගරය ඇසුරුකොට වාසය කරමි යයි. කියන ලද්දේ විය.
**අථඛ්වාහං** යනු **අථ ඛො අහං** යනුයි. මෙහි **අථ** යනු අඤ්ඤඅධිකාර වචනාරම්භයෙහි නිපාතයි. **ඛො** යනු පදපුර්ණ මාත්‍රයි. **පුබ්බණ්හසමයං** දිනයාගේ පූර්වභාග කාලයෙහි, පෙරවරු කාලයෙහි යන අර්ථයි. පෙරවරුවෙහි හෝ එක් කාලයක් පුබ්බණ්හ සමය නම් වේ. පෙරවරුවෙහි එක් මොහොතක් කියන ලද්දේ වෙයි. මෙසේ අත්‍යන්ත සංයෝගයෙහි උපයෝග දුතියා වචනය ලැබෙයි. **නිවාසෙත්‍වා** හැඳ පෙරවා, වෙහෙරෙහි හඳනා පොරෝනා පරිවර්තන මෙයින් දතයුතුයැ. නැතහොත් ගම් වැදීම් පිණිස සකස්කොට හැඟීම් පෙරවීම් වශයෙන් දතයුතුයැ. හෙතෙම එයින් පෙර නොහඳනා ලද්දේ නොම වී.
**පත්ත චීවර මාදාය** අත්වලින් පාත්‍රයද, කයින් සිවුරද ගෙන **පිණ්ඩාය**, පිඬු පිණිස. **සමිති** යනු ඔහුගේ නාමයයි. **යානකාර පුත්තො**, රියකරු පුත් තෙම. **පණ්ඩු පුත්තො** පණ්ඩු නම් තැනැත්තහුගේ පුත්‍ර වූ. **ආජීවකො** නිර්වස්ත්‍ර ශ්‍රමණ තෙම, **පුරාණයානකාර පුත්තො**, පුරාණ රථකාර කුලයක පුත්‍රයෙක් වූ, **පච්චුපට්ඨිතො **එළඹ සිටියේ, **වංකං** නම් එක්පසකින් වක් වූයේ, **ජිම්හං** නම් සර්පයෙකු ගිය ගමන සමාන වූයේ, **දොසං** ඵලය හා විෂම ගැට ආදිය, **යථා යථා** යනු මෙහි කාලාර්ථයෙහි වෙයි. හෙතෙම තමාගේ සූත්‍රානුලෝමයෙන් (තමන් දත් ශාස්ත්‍රයට අනුව) සිතයි. අනිත් තැනැත්තේ සිතූ කෙනෙහි සිතූ තැනම සසී. **අත්තමනො** තමාගේ සිත, සතුටු සිත, නැතහොත් ප්‍රීතිය හා සොම්නස යන දෙකින් යුත් සිත, **අත්තමන වාචං නිච්ඡාරෙසි** සතුටු සිත් ඇති බැවින් වූ වචනය, සතුටු බැවින් යුත් වචන පිටකළේය. උසස්කොට කීය. උසස් වශයෙන් ගෙනහැර දැක්වීයැයි කියන ලද්දේ විය.
**හදයා හදයං මඤ්ඤෙ අඤ්ඤාය**, යනු සිතින් සිත දැන මෙන්,
**අස්සද්ධා** බුදුන් දහම් සඟුන් කෙරෙහි ඇදහිලි නැත්තා වූ, **ජීවිකත්‍ථා** ණය, භය ආදියෙන් පෙලුනාහු ජීවත්වීමට නොහැක්කා වූ මේ සස්නෙහි ජීවත්වනු කැමැත්තාහු වී. **නසද්ධා - සද්ධා** නැතිව **සටා මායාවිනො** මායාවෙන් හා කපටි බැවින් යුක්ත වූ. **කෙටුභිනො** හික්මුණු කෛරාටික වූවාහු. උපත (බලවත් වූ) **ථාමගත** කපටි බැවින් යුක්ත වූයේ යයි කියන ලද්දේ විය. ඒ එසේමැයි. ශඨ බව, අභූතගුණ දැක්වීමෙන්, අභූත වූ භාණ්ඩයන්ගේ ගුණ දැක්වීමත් මෙනැයි මෙම කෛරාටික බව කියනු ලැබේ. **උත්තලා** උඩට නැගි නල ඇත්තාහු උස් වූ හිස් මාන ඇත්තේ යයි කියන ලද්දේ විය. **චපලා** පා සිවුරු සැරසීම් ආදි චපල බැවින් යුක්ත වූවාහු, **මුඛරා** මුඛයෙන් රළුවූවාහු. රළු වචන ඇත්තාහු යයි කියන ලද්දේ වෙයි. **විකිණ්ණ වාචා**, අසංවර වූ වචන ඇත්තාහු, දවස මුළුල්ලේ නිරර්ථක වචන කථාකරන්නා වූ, **ඉන්‍ද්‍රියෙසු අගුත්තද්වාරා** සවැදෑරුම් ඉන්‍ද්‍රියයන්හි නොවසන ලද කර්ම ද්වාර ඇත්තාහු භොජනෙ අමත්තඤ්ඤුනො, සෙවීම, පිළිගැනීම, පරිභෝග කිරීම පිළිබඳ පමණ නොදන්නා වූ **ජාගරියං අනුයුත්තා** නිදි දුරුකිරීමෙහි නොයෙදුනාහු, **සාමඤ්ඤෙ අනපෙක්ඛවන්තො** මහණදහම්හි බලාපොරොත්තු රහිත වූවාහු ධම්මානුධම්ම පටිපත්ති රහිත වූවාහු යන අර්ථයි.
**සික්ඛාය න තිබ්බගාරවා** ශික්‍ෂාපද විෂයෙහි බලවත් ගෞරවය නැත්තාහු වෙත්. ඇවැත්වලට පැමිණීම් බහුලකොට ඇත්තාහු වෙති. බාහුලිකා ආදියෙහි ධම්මදායාද සූත්‍රයෙහි කියන ලදී. **කුසීතා** කලින් භයභෙරව සූත්‍රයෙහි දක්වන ලදී) **ධම්ම පරියායෙන **ධර්ම දේශනාවෙන්,
**සද්ධා අගාරස්මා**, ප්‍රකෘතියෙන් ම සැදැහැ ඇත්තාහුද පැවිදි වන්නාහුද සැදැහැයෙන් ගිහිගෙයින් නික්ම, සස්නෙහි පැවිදි වූවාහු. **පිවන්ති මඤ්ඤෙ ඝසන්ති මඤ්ඤෙ** බොන්නාක් මෙනි. කන්නාක් මෙනි. සතුටු තෙපුල් පිටකරන්නාහු වචනයෙන් බොන්නාක් මෙනි. මොනවට අනුමෝදන් වන්නාහු සිතින් අනුභව කරන්නාක් මෙනි. සාධුවත ඒකාන්තයෙන් සුන්දරය. **සබ්‍රහ්මචාරී, බ්‍රහ්මචාරී** යයි හ්‍රස්ව වූයේද **බ්‍රහ්මචාරී** දීර්ඝ වූයේද වටී. හ්‍රස්ව වූ කල්හි, සාරිපුත්ත තෙරුන් මත වැටේ. දීර්ඝ වූ කල්හි සබ්‍රහ්මචාරීන් කෙරෙහි වැටෙයි. යම්කලෙක්හි සැරියුත් තෙරුන් මතුයෙහි වෙයිද, සාරිපුත්‍ර තෙම අපව අකුසලින් නගාසිටුවා යන අර්ථයි. යම්විටක සබ්‍රම්සරුන් කෙරෙහි වේද, එවිට සමාන බඹසර ඇති භික්‍ෂූන් අකුසලින් නගා සිටුවා යන අර්ථයි. **දහරො**, තරුණයෙක්, **යුවා** යොවුන් බැව්හි සිටියේ, **මණ්ඩනක ජාතිකො** අලංකාර කරන ස්වභාව ඇත්තේ, ඔවුන් අන් කිසිවෙක් යොවුන් වූයේද, තරුණ වූයේද නොවෙයි. ඉතා තරුණ වූවෙක් යම්සේ ද එමෙනි. කිසිවෙක් යොවුන් වූයේ ද අලංකාර කරන ස්වභාව ඇත්තේ නොවෙයි. උපශාන්ත ගති ඇත්තේ අලස කමින් මඩිනා ලද්දේ යම්සේ දි එමෙනි. මෙහි වූ කලී තරුණ වූයේ ද යොවුන් වූයේ ද අලංකාර කරන ස්වභාව ඇත්තෙක් අදහස් කරන ලදී. එහෙයින් මෙසේ කීහ. උපුල් ආදිය ලෝක සම්මත හෙයින් කියන ලද්දාහු වෙති.
**ඉතිහ තෙ** මෙසේ මොවුහු **උභො මහානාගා** මහානාගයෝ දෙදෙනම, ඒ එසේමැයි. මේ අග්‍රශ්‍රාවක දෙදෙනම ‘මහානාග’ යයි කියනු ලබත්. එහි මේ වචනාර්ථයි. **ඡන්‍දාදීහි නගච්ඡන්තීති නාගා** ඡන්‍දාදියෙන් අගතියට නොයෙත්නුයි නාගනම් වෙති. **තෙනව තෙන මග්ගෙන පහීනෙ කිලෙසෙ න ආගච්ඡන්තීති නාගා **(ඒ ඒ මගින් ප්‍රහීණ වූ කෙලෙසුන්ට නොපැමිණෙත්නුයි නාග නම් වෙති.) **නානප්පකාරං ආගුංන කරොන්තීති නාගා** (නම් වැදෑරුම් වූ සොරකම් නොකෙරෙත් නුයි නාග නම් වෙති.) මේ මෙහි සාරාංශයයි. විස්තරය වනාහි මහා නිර්දේශයෙහි කී අයුරින් දත යුත්තේය. තවද -
(යමෙක් තෙම ලෝකයෙහි අල්පමාත්‍ර වූ අපරාධයක් නොකෙරේද, හෙතෙම තථා ස්වරූප වූයේ නාගයයි කියනු ලැබේ. සියලු සංයෝගයන්ගෙන්ද සියලු බන්ධනයන්ද හැර සියලු තන්හි කිසිසේත් නොඇලෙයි. මිදුනේද තාදි ගුණයෙන් යුක්ත වූයේ ද වෙයි.
මෙසේද මෙහි අර්ථය දතයුත්තේය. **මහන්තා නාගා මහානාගා** මහත් වූ නාගයෝ මහානාග නම් වෙති. අන්‍ය ක්‍ෂීණාශ්‍රවයන් විසින්ද අතිශයින් පිදිය යුතුද පැසසිය යුතු ද වෙයි යන අර්ථයි. **අඤ්ඤමඤ්ඤස්ස** අනිකෙක් අනිකෙකුගේ **සමනුමොදිංසු** මනාව අනුමෝදන් වූවාහුය. ඔවුන් අතුරෙහි මේ උපමාවෙන් මහමුගලන් තෙරුන් වහන්සේ අනුමෝදන් වූ සේක. එයින් කියන ලදී. **අඤ්ඤමඤ්ඤස්ස සුභාසිතං සමනුමොදිංසු** යනුවෙන්.
