ඛුද්දක නිකාය
ථේරීගාථා අටුවාව
1. ඒකකනිපාතය
දැන් ථෙරීගාථාවල අර්‍ථවර්‍ණනාව සඳහා අවස්ථාව පැමිණ ඇත. එහෙයින් මෙහි පළමුකොටම භික්‍ෂුණීන් වහන්සේලාගේ පැවිද්ද, උපසම්පදාව හා ලබා තිබෙන අධිගමය ද ප්‍රකාශකර පසුව අර්‍ථවර්‍ණනාව කරන අතර එයින් ගාථාවල අර්ථොත්පත්තිය පෙන්වාදීම පහසුවනු මෙන්ම ප්‍රකට ද වෙයි. එහෙයින් එය ප්‍රකාශකිරීම පිණිස මුල පටන්ම අනුපිළිවෙළ කථාව ලුහුඬින් මෙසේ දැක්වේ.
මේ ලෝකනාථයන් වහන්සේ ‘මිනිසත්බව, ලිඞ්ගසම්පත්තිය’ ආදී වශයෙන් කියන ලද අඞ්ග අට සපුරාගෙන දීපඞ්කර බුදුන්වහන්සේගේ පාමුල්හිදී කරන ලද අදිටන් ඇත්තේ සමතිස් පෙරුම් පුරමින් සූවිසි බුදුවරුන්ගෙන් විවරණ ලබා ක්‍රමයෙන් පෙරුම් පුරා නෑදයන්ට, ලෝකයාට හා බුදුබවට වැඩපිණිස පෙරුම්පිරීම නිමාවකට පමුණුවා තුසිත දිව්‍යලෝකයෙහි ඉපිද එහි දිවිපමණ වැස දසදහසක් සක්වළ දේවතාවන් විසින් බුදු බව පිණිස:
‘මහාවීරය, ඔබට සුදුසු කල පැමිණ ඇත. මවුකුසෙහි ඉපදෙනු මැනවි. දෙවියන් සහිත ලෝකයා සසර සයුරෙන් එගොඩ කරමින් නිවන අවබෝධ කරගනු මැනවි.’
යනුවෙන් මිනිස්ලොව ඉපදීමට ආරාධනා ලැබ ඒ දෙවිවරුන්ට පිළිණ දී, පස්මහබැලුම් බලා ශාක්‍ය රාජකුලයෙහි සුද්ධෝදන මහරජතුමාගේ ගෙයි සිහිනුවණින් යෙදී මවුකුසෙහි පිළිසිඳ දසමසක් සිහිනුවණින් එහි ඇස ඉක්බිති ලුම්බිණි වනයෙහි දී මවුකුසින් බිහිව නොයෙක් කිරිමවුවරුන් ආදී මහත් පිරිවරින් මනාකොට ඇතිදැඩිකරගනු ලබන්නේ ක්‍රමයෙන් වැඩිවියට පැමිණියේ පහර තැනක නොයෙක් නළුනිළිසමූහයා විසින් පිරිවරනු ලැබුවේ දිව්‍යරාජයා මෙන් සැපසම්පත් අනුභව කරමින් මහල්ලෙකු, ලෙඩෙකු හා මළසිරුරක් දැකීමෙන් හටගත් සංවේග ඇත්තේ නුවණ මුහුකිරීමට පැමිණ සිටි බැවින් කම්සුවයෙහි ආදීනව හා නික්මයාමෙහි (පැවිද්දෙහි) අනුසස් දැක රහල් කුමරු දිනු දිනම ඡන්න අසරුවාගේ සහාය ඇතිව කන්ථක අසු අරා දෙවියන් විසින් හළ දොරටුවෙන් මැදියම් රැයෙහි මහබිනික්මණ නික්ම රාත්‍රියෙහි සෙසු භාගයෙහි දී රාජධානි තුනක් ඉක්මවා ගොස් අනෝමා ගංතෙරට පැමිණ ඝටීකාර බ්‍රහ්මයා විසින් පුදනු ලැබූ අර්‍හත්ධ්වජය පිළිගෙන පැවිදි විය. එකෙණෙහිම සියවස් පිරුණු මහතෙර නමකගේ පෙනුමක් ඇතිව පහන් ඉරියව්වලින් සමන්විත වූයේ ක්‍රමයෙන් රජගහ නුවරට පැමිණ එහි පිඬු සිඟා පණ්ඩව පර්‍වත බෑවුමෙහි හිඳ පිණ්ඩපාතය වළඳා සිටි කල්හි මගධරජු විසින් රාජ්‍යයෙන් පුදනු ලැබුවේ එය පිළිකෙව්කොට භාර්ගවගේ ආරාමයට ගොස් එහි ආගම ධර්‍මය ඉගෙන නිමවා ඉක්බිති ආළාර හා උද්දකගේ සමයයන් ඉගෙන ඒ සියල්ල නිෂ්ප්‍රභකොට ක්‍රමයෙන් උරුවේලාවට ගොස් එහි සවසක් පුරා දුෂ්කර ක්‍රියාකොට එය ආර්‍යධර්‍මය අවබෝධ කරගනු පිණිස පිටුබලයක් නොවන බව දැන ‘මෙය සම්බෝධිය පිණිස මාර්ගය නොවේ’ යයි සිතා ඕළාරික ආහාර ගනිමින් කිහිප දිනකින් සිරුරෙහි ශක්තිය ලැබ වෙසක් පුණු පොහෝදින සුජාතා විසින් පුදන ලද උතුම් අහර වළඳා රන්මුවා පාත්‍රය ගඟේ විරුද්ධ දියවැලෙහි තබා ‘අද බුදුවන්නෙමි’යි කරනලද සනිටුහනේ ඇත්තේ සවස් කාලයෙහි කාලනාගරාජයා කළ ප්‍රශංසාව අසා බෝමැඩ අරා නොසැලෙන තැනෙක්හි පෙරදිග ලෝකධාතුවට මුහුණ ලා අපරාජිත පර්‍යඞ්කයෙහි හුන් සේක් අඞ්ග සතරකින් සමන්විත වීර්‍ය අධිෂ්ඨාන කරගෙන හිරු බැසයාමට පෙරම මාරයාගේ බලය විනාශකර රෑ පෙරයම පෙර විසූ කඳපිළිවෙළ සිහිකොට මැදියමෙහි දිවැස පිරිසුදු කර අලුයම්හි පටිච්චසමුප්පාදයෙහි නුවණ මෙහෙයවා හේතු ප්‍රත්‍යයන්ගේ අනුලෝම ප්‍රතිලෝම ක්‍රියාකාරීත්වය විමසමින් විවසුන් වඩා සියලු බුදුවරුන් විසින් ක්‍ෂාත්ක්‍ෂාත් කරනු ලැබූ අනන්‍ය සාධාරණ වූ සම්‍යක් සම්බෝධියට පැමිණ නිවන් අරමුණුකොට දින සතක් ඵලසමාපත්තියෙන් බැස එනයින්ම ඉතිරි සත්දිනයන් ද බෝමළුවෙහිම ගතකර රාජායතන ගසමුල දී මීපිඬු බොජුන් වළඳා පසුව අජපාලගේ නුගගසමුල හිඳ ධර්‍මයෙහි ගැඹුරු බව දැක උනන්දුව හීනවිය. ඒ බව දුටු මහාබ්‍රහ්මයා විසින් ආරාධනා කරනු ලැබුවේ බුදු ඇසින් ලොව බලන්නේ දියුණු තියුණු ඉඳුරන්ගේ භේද වශයෙන් වෙසෙන්නා වූ සත්ත්වයන් දැක ධර්‍මය දේශනා කරනු පිණිස මහාබ්‍රහ්මයා විසින් කළ ඇරයුම දුන් පිළිණ ඉටුකිරීම් වශයෙන් ‘මම පළමුව කවරෙකුට දහම් දෙසන්නෙම්දැ’යි පෙරළා අතීතය බලන්නේ ආළාර හා උද්දක යන දෙදෙන මළබැව් දැන ‘පස්වග මහණෝ මට බෙහෙවින් උපකාර වූහ. ඔවුහු මා ප්‍රධන්වීර්‍ය කරන අවස්ථාවෙහි මට උවටැන් කළහ. මම පළමුකොට පස්වග මහණුන්ට දහම් දෙසන්නෙම් නම් මැනවි’ යනුවෙන් සිතා ඇසළමස පුණුපොහෝදින මහාබෝධියෙන් පිටත්ව බරණැස බලා යනු පිණිස අටළොස් යොදුන් මගට පිළිපන්නේ අතරමගදී උපක ආජීවකයා සමග කතාබස්කර ක්‍රමයෙන් ඉසිපතනයට ගොස් පස්වග මහණුන්ට තමා බුදුවූ බව දන්වා ‘මහණෙනි, පැවිද්දන් විසින් සේවනය නොකටයුතු අන්ත දෙකක් වේ’ ආදී දම්සක් පැවතුම් සූත්‍ර දෙසා අඤ්ඤාකොණ්ඩඤ්ඤ ප්‍රමුඛ දහඅටකෝටියක් බ්‍රහ්මයන්ට ධර්මාමෘතය පොවා පිළිවෙලින්, (පුර) පසදෙවන දින භද්දිය තෙරුන් ද, තෙවන දින වප්ප තෙරුන් ද, සිවුවන දින මහානාම තෙරුන් හා අස්සජි තෙරුන් ද සෝවාන් පෙළෙහි පිහිටුවා පස්වන දින අනත්තලක්ඛණ සූත්‍රය දේශනාකර සියලුදෙනාම රහත්පළෙහි පිහිටුවා වදාළ සේක. අනතුරුව, යසදරුවන් ප්‍රමුඛ තරුණයන් පණස්පස්දෙනද, කප්පාසික වනරොදෙහි හද්දවග්ගිය කුමරුන් තිස්දෙනද, ගයාහිස පිට්ඨිපාසාණයෙහි දහසක් පුරාණ ජටිලයන් ද යන මෙතෙක් දෙනා ආර්‍යභූමියෙහි පිහිටුවා බිම්බිසාර ප්‍රමුඛ එකොළොස්නහුතයක් දෙනා සෝවාන් පෙලෙහි පිහිටුවා එකනහුතයක් තිසරණයෙහි පිහිටුවා වේළුවනය පිළිගෙන එහි වැඩවසන සේක් අස්සජී තෙරණුවන්ගේ මාර්‍ගයෙන් පළමු මගට පැමිණ තමා වෙත පැමිණි සැරියුත් මුගලන් දෙනම අග්‍රඵල ක්‍ෂාත්ක්‍ෂාත්කර ශ්‍රාවක පාරමිතාවෙහි අගතැන් පැමිණියෙන් අගසව්නතුරෙහි පිහිටුවා කාළුදායී තෙරුන්ගේ ඇරයුම පරිදි කපිලවත්‍ථුවට ගොස් මන්තද නෑයන් යමාමහ පෙළහරින් දමනය කරපියා අනාගාමි ඵලයෙහි ද මහාප්‍රජාපතිය සෝවාන් පෙළෙහි ද පිහිටුවා නන්ද කුමරු හා රාහුල කුමරු පැවිදි කරවා නැවතත් රජගහ නුවරට පෙරළා වැඩි සේක.
එයින් පසු එක්සමයක ශාස්තෲන් වහන්සේ විශාලා නගරය ඇසුරුකොට කූටාගාර ශාලාවෙහි වැඩවෙසෙන සේක් සුද්ධෝදන මහරජතෙමේ සේසත යටදීම රහත් බවට පැමිණ පිරිනිවන් පෑවේය. ඉක්බිති මහාප්‍රජාපතී ගෝතමියට පැවිදිවීමට සිත්විය. පසු දිනෙක රෝහිණී ගංඉවුරෙහිදී දෙසු කලහවිවාද සූත්‍ර දේශනාව අවසානයෙහි නික්ම පැවිදි වූ කුමාරවරුන් පන්සියයකගේ භාර්යාවෝ එකම අදහසක් ඇතිවූවාහු මහාප්‍රජාපතිය පෙරටුකොට බුදුන් හමුවට යාමට කැමති වූහ. මේ මහාප්‍රජාපතීතොමෝ මෙයට පෙරද වරක් බුදුන්ගෙන් පැවිද්ද ඉල්වා සිටි නමුදු නොලැබිණ. එහෙයින් කරණවෑමියා කැඳවා කෙස් කප්පවා කහවත් හැඳ ඕතොමෝ ඒ සියලුම ශාක්‍ය කාන්තාවන් කැඳවාගෙන විශාලා නුවරට ගොස් අනඳ තෙරුන් ලවා ආයාචනා කරවා **අෂ්ටගරුධර්‍ම** පිළිගැන්වීමෙන් පසු පැවිද්ද හා උපසම්පදාව ලැබුවාය. සෙසු සියල්ලෝම එකට උපසම්පදාව ලැබූහ. මේ වූකලී ලුහුඬු කථාවය. විස්තර වශයෙන් නම් ඒ ඒ තැන්වල (පාලියෙහි) පෙළෙහි ඇතුළත්වී ඇත.
මෙසේ උපසපන් වූ මහාප්‍රජාපතී බුදුන් වෙත එළඹ වැඳ එකත්පස්ව සිටියාය. එවිට බුදුන්වහන්සේ ඇයට දහම් දෙසූ සේක. ඕතොමෝ බුදුන්වහන්සේ වෙතින් කමටහන් ගෙන රහත්බවට පැමිණියාය. සෙසු පන්සියයක් භික්‍ෂුණීහු **නන්දකොවාද** ධර්‍ම දේශනාව අවසානයෙහි රහත්බවට පැමිණියාහ. මෙසේ භික්‍ෂුණී සංඝයා මැනවින් පිහිටි කල්හි, පැතිරගිය කල්හි ඒ ඒ ගම්නියම්ගම් හා දනව්රජදහන්වල කුලස්ත්‍රීහු කුලයෙහෙළියෝ කුලකුමරියෝ බුදුන්ගේ සුබෝධතාව ධර්‍මයෙහි සුධර්‍මතාව හා සංඝයාගේ සුපිළිපන් බවද අසා සසුනෙහි බෙහෙවින් පැහැදුණාහු සසර කෙරෙහි සංවේගය ඇතිවූවාහු තමතමාගේ සැමියන් දෙගුරුන් හා නෑදයන්ගේ අනුදැනීමෙන් සසුනට උරදී පැවිදිවූවාහුය. පැවිද්ද ලබා සීලාචාර සම්පන්න වී බුදුන්වහන්සේගේ ද ඒ තෙරවරුන්ගේ ද සමීපයෙහි අවවාද ලබාගෙන වෑයම් කරන්නාහු නොබෝ කලෙකින් රහත් බවට පැමිණියාහුය. ඔවුන් විසින් උදානාදී වශයෙන් ඒ ඒ තැන්වලදී ප්‍රකාශකරනලද ගාථා සංගීතිකාරකයන් විසින් අනුපිළිවෙළට සකස්කර ඒකක නිපාත ආදී වශයෙන් සංගායනාවට නැගුහ. මේවා ථෙරීගාථා නමින් හැඳින්විණ. එහි නිපාතාදියෙහි වෙනස්කම් ඉහත කියන ලද්දේමය. එහි නිපාත අතරෙහි ඒකක නිපාතය පළමුවම දැක්වේ. එහිදු,
තෙරණිය, සළුව (සිදුර) පෙරවාගෙන සුවසේ නිදාගන්න. ඔබ තුළ පැවැති රාගය ඇතිලියෙහි වියලුණු පලා ව්‍යඤ්ජනය මෙන් සන්සිඳී ඇත.
මේ ගාථාව මුලින්ම එයි. එහි උපත කුමක්ද? අතීතයෙහි වනාහී එක්තරා කුලදියණියක් කෝණාගමන බුදුන්ගේ කාලයෙහි සසුන්හි බෙහෙවින් පැහැදී බුදුන්ට ඇරයුම්කර දෙවනදින අතුවලින් මඩුවක් සාදා වැලි අතුරා උඩුවියන් බැඳ ගඳදුම් ආදියෙන් පුජාකර බුදුන්ට වැඩමවීමට සුදුසු වේලාව බව දැන්වූවාය. බුදුහු එහි ගොස් පනවන ලද අස්නෙහි වැඩ හුන්හ. ඕ බුදුන් වැඳ ප්‍රණීත ආහාරපානාදියෙන් සතප්වා, දන් වළඳා නිමවූ කල්හි සිවුරු තුනක් පූජා කළාය. බුදුන්වහන්සේ ඕහට අනුමෙවෙනි බණ වදාරා පෙරළා වැඩිසේක. ඕතොමෝ දිවි ඇතිතාක් පින් රැස්කර, ආයු අවසානයෙහි දෙව්ලොව ඉපිද බුද්ධාන්තරයක් මුළුල්ලෙහි දෙව්ලෝවල සැරිසරන්නී කාශ්‍යප බුදුන්ගේ කාලයෙහි ගැහැවිකුලයක උපත ලබා ලෝකස්වභාවය දැනගත් පසු සසර කෙරෙහි හටගත් සංවේගය ඇත්තී සසුනෙහි පැවිදිව උපසම්පදාව ලබාගෙන වසර විසිදහසක් සිල් පුරා පුහුදුන් තැනැත්තියක වශයෙන් කලුරියකොට ස්වර්‍ගයෙහි උපන්නී බුද්ධාන්තරයක් දෙව්සුව විඳ වර්‍තමාන බුද්ධෝත්පාදයෙහි විසාලා මහනුවර ක්‍ෂත්‍රියමහාසාල කුලයෙහි උපන්නීය. ශක්තිමත් පැහැපත් සිරුරක් ඇති බැවින් ඕ තොමෝ ‘ථෙරිකා’ නමින් හඳුන්වනු ලැබුවාය. තරුණවියට පැමිණියා වූ ථෙරිකාතොමෝ සිය මවුපියන් විසින් කුලපෙදෙස් ආදියෙන් සමජාතික වූ ක්‍ෂත්‍රිය කුමාරයෙකුට විවාහ කර දෙනු ලැබුවාය. ඕ සැමියා දෙවියෙකු කොට සලකා ප්‍රියමනාපව වෙසෙන්නී බුදුන් වහන්සේ විසාලා නුවරට වැඩි අවස්ථාවේ දී සසුනෙහි පැහැදී උවැසියක වී පසු කලක මහාප්‍රජාපතීගෝතමී තෙරණියගෙන් බණ අසා පැවිදිවීමට කැමැතිව (රුචිවී) ‘මම පැවිදිවන්නෙමි’ යයි සැමියාට දැන්වූවාය. සැමියා එය නොඅනුදනියි. ඕතොමෝ වූකලී පෙර කළ පින් මුහුකුරා ඇත්තී අසා තිබෙන ධර්‍මය නැවත නැවත මෙනෙහි කරන්නී රූපාරූපධර්‍මයන් මනසින් ග්‍රහණයකර බවුන් වැඩීමෙහි යෙදෙමින් වෙසෙයි.
ඉක්බිති එක් දිනක කුස්සියෙහි ව්‍යඤ්ජනයක් පිසින අතර විශාල ගින්නක් හටගත්තේය. ඒ ගිනිදැල්ලෙන් මුලු භාජනයම තට තට යන අනුකරණයෙන් දැවෙන්ට විය. ඕතොමෝ එය දැක එයම අරමුණක් කොට වඩාත් මැනවින් අනිත්‍ය සංඥාව පිහිටුවාගෙන ඒ ඇසුරින්ම අනිත්‍ය, දුඃඛ, අනාත්ම යන ත්‍රිලක්‍ෂණය පෙරදැරි කරගෙන විපස්සනා භාවනාව වඩා ක්‍රමයෙන් උත්සුක වී මගපිළිවෙළින් අනාගාමි ඵලයෙහි පිහිටියාය. එතැන් පටන් ඕතොමෝ අලංකාරය පිණිස අබරණ ආදී කිසිවක් නොපළඳියි. ‘සොඳුර, ඔබ අලංකාරය පිණිස අබරණ ආදි කිසිවක් දැන් පෙරමෙන් නොපළදින්නේ කුමක් හෙයින්දැ’යි, අසනු ලැබුවා වූ ඕ තමා දැන් ගිහිබවට නුසුදුසු බව දන්වා පැවිදිවීමට අනුදැනීම ලබාගත්තාය. ඕතොමෝ විසාඛ උපාසකයා ධම්මදින්නා වෙත ගියාක් මෙන් මහත් වූ පිරිවරින් මහාප්‍රජාපතීගෝතමී තෙරණිය වෙත කැඳවාගෙන ගොස් ‘ආර්‍යාවෙනි, ඇය පැවිදි කරවනු මැනවි’ යනුවෙන් ආරාධනා කළේය. ඉක්බිති මහාප්‍රජාපතී ගෝතමී තෙරණිය ඇය පැවිදිකර උපසම්පදාව දී බුදුන්වහන්සේ හමුවට කැටුව ගියාය. බුදුන්වහන්සේ ඇය නිතැතින්ම අරමුණු ලබාගත් බව සලකා ‘සුඛං සුපාහි’ යනාදී ගාථාව වදාළහ.
එහි **සුඛං** යනු භාවනපුංසක නිර්දේශයකි. **සුපාහි** යනු විධානයක් පැවසෙන වචනයකි. **ථෙරීකෙ **යනු අමතන පදයකි. **කත්‍වා චොළෙන පාරුතා** යනු අපිස්බව ඇඟවීමකි. **‘උපසන්තො හි තෙරාගො**’ යනු පිළිවෙත පැවසීමකි. **සුක්ඛඩාකංව **යනු සන්සිඳවා ගතයුතු කෙලෙස්වල නිසරුබව පෙන්වීමය. **කුළුභියං** යනු එයට අදාළ වූ ආධාරකයෙහි අනිත්‍ය භාවය හා හිස්බවට නිදසුනකි.
**ඛං** යනු කැමැත්ත පැවසෙන අධිවචනයකි, එනම්, සුවයෙන් නිදුක් වී යන තේරුමය. **සුපාහි** යනු නිදාගන්න යන තේරුමය. මේ ප්‍රකාශයෙන් කියවෙන්නේ සිවු ඉරියව්වෙන් එකකි. එහෙයින් ඉරියව් සතරම සුවසේ කෙරේ. සුවසේ ජීවත්වන්න යන අර්‍ථයයි. **ථෙරීකෙ** යනුවෙන් ඇය පිළිබඳ හැඳින්වීමක් කරනු ලැබේ. අන්වර්‍ථ සංඥාවක් වශයෙන් ගැනීමේ දී ස්ථිර වූ ශාසනයෙහි ස්ථිර වූ ශීලාදී ධර්‍මයන්ගෙන් සමන්විත වූ යන තේරුමය. **කත්‍වා චොළෙන පාරුතා** යනු පාංශුකූල රෙදිකඩින් සිවුරක් මසා එය පෙරවාගත් සිරුර ඇතිව, එනම් හැඳගෙන මෙන්ම පෙරවාගෙනද යන තේරුමෙනි. **උපසන්තො හි තෙ රාගො** සන්සිදී ඇත හි යනු හේත්වර්‍ථයකි. යම්හෙයකින් ඔබ මනසෙහි හටගන්නා වූ කාමරාගය සන්සිඳී ඇත. අනාගාමිමාර්‍ග නමැති ගින්නෙන් දවනු ලැබුවා වූ, දැන් එයින් ඉතිරිවී තිබුණු රාගය රහත්මගනැණ නමැති ගින්නෙන් දවාලූ හෙයින් සුවසේ නිදාගනු මැනවි යනු අභිප්‍රාවය. **සුක්‍ඛ ඩාකංව කුම්භියං** යනු යම්සේ උයන හාජනයක පලාකොළ ස්වල්පයක් මහත් සේ ගිනි දල්වා පිසන්නේ දැවී දියසිඳීමෙන් වියලී යන්නේද, එමෙනි. නැතහොත් දිය මුසුකළ පලාමලුව ලිපෙහි තබා පිසන්නේ දිය තිබෙන කල්හිද චිචිචිට් යන අනුකරණය කරයිද, එහෙත් සම්පූර්‍ණයෙන් දිය සිඳුණු කල වියලීයයි. මෙසේ ඔබේ මනසෙහි තුබූ කාමරාගය සන්සිදිණ. සෙස්ස ද සන්සිඳුවා සුවසේ සැතපෙව.
තෙරණියගේ ඉඳුරන් මුහුකුරා ගොස් තිබුණු හෙයින් බුදුන්වහන්සේගේ දේශනාවිලාශයෙහි කෙළවර පිළිසිඹියා සහිත රහත්බවට පැමුණුනාය. එසේ හෙයින් අපදානයෙහි කියන ලදී:
කෝණාගමන බුදුන්ට මණ්ඩපයක් තනවා දී උන්වහන්සේට තුන්සිවුරක් පූජාකෙළෙමි.
යම්යම් ගමකට, ජනපදයකට, රාජධානියකට යෙම්ද ඒ හැම තැනකදීම පිදුම් ලබමි. ඒ පිංකමෙහි අනුසස් එබඳුය.
මම සියලු කෙලෙස් දැවීමි, සියලු භවයන් විනාශ කළෙමි, ඇතින්නක මෙන් සියලු බැඳුම්වලින් මිදී කෙලෙස් නසා වෙසෙමි.
සිවුපිළිසිඹියා, අෂ්ටවිමොක්‍ෂ, ෂඩ්අභිඥා ලබාගෙන බුදුන්ගේ අනුශාසනය ඉටුකළෙමි. බුදුන්වහන්සේ වෙතට මගේ පැමිණීම යහපත්වූවකි. ත්‍රිවිද්‍යාවන් ක්‍ෂාත්ක්‍ෂාත්කර බුදුන්ගේ අනුශාසනය ඉටුකළෙමි.

රහත්බවට පැමිණීමෙන් පසුද උදම් අනන තෙරණියෝ එම ගාථාවම ප්‍රකාශ කරති. එහෙයින් මේ ගාථාව ඇගේ ගාථාව විය. එහි තෙරණිය විසින් කියා ගාථාවෙහි තමා තුළවූ රාගය අනවශේෂයෙන්ම සන්සිඳුණු බව ඇතුළත් වේ. සම්පූර්‍ණ රාගය සසිඳවීම යන්නෙන් සියලු කෙලෙස් නැසූ බව අභිප්‍රේතය. එකට පවත්නා වූ සියලු ක්ලේශ ධර්‍මයන් සියල්ලම එකවරම නැසුණු බව කියූ අයුරුය: එසේ හෙයින් මෙසේ කියන ලදී:
‘උඩඟු බව සැකය සමග එකට හටගත් යම් මුළාබවක් වේද මේවා එකට පවත්නා බැවින් රාගය සමග වැනසිණ.’
යම් හෙයකින් මෙහි සියලු කෙලෙස් නැසුණු බව කියන ලදද එහෙයින් හැමතැනකදීම ඒවා නසනලද බව කියන ලදැයි දත යුතුය. පළමුවන අවස්ථාවෙහි තදඞ්ග වශයෙන් සමථ භාවනා අධිගමයෙහි ද විෂ්කම්භණ වශයෙන් මගට (රහත්) පිවිසි මොහොතෙහිද, සමුච්ඡෙද වශයෙන් ඵලයට පැමිණි මොහොතෙහිද පටිපස්සද්ධි වශයෙන් සන්සිඳීම කියන ලදී. මෙසේ හෙයින් සිවුවැදෑරුම් ප්‍රහාණය (වැනසීම) සිදුවූ බව දතයුතුය. තදඞ්ග ප්‍රහාණයෙන් සීලයෙහි පිහිටීම ද, වික්‍ඛම්භණ ප්‍රමාණයෙන් සමාධියෙහි පිහිටීමද, ඉතිරි දෙකෙන් ප්‍රඥාවෙහි පිහිටීමද පෙන්වූ අයුරුය. ප්‍රහාණය සිදුවීමෙන් පසුව භාවනාභිසමය ඉපදෙයි. ප්‍රහාණය නොමැති වුවහොත් භාවනාව නොසිදුවෙයි. එසේම එයින් (ප්‍රහාණයෙන්) ක්‍ෂාත්ක්‍ෂාත් කිරීම හා විශිෂ්ට ඥානය ද සෑදෙයි. මෙහි සිවුවැදෑරුම් අභිසමයෙන් හා තෙවැදෑරුම් ශික්‍ෂා සමාදානයෙන් ත්‍රිවිධ කල්‍යාණතා හා සත්වැදෑරුම් විසුද්ධිය සම්පූර්‍ණවන බව මේ ගාථාවෙන් ප්‍රකාශ කළේ වෙයි. නම්ගොත් ඈ විසින් නොදත් පළටනොවූ, ස්ථවිරී ලක්‍ෂණයන්ගෙන් සමන්විත වූ එක්තරා භික්‍ෂුණියක් මේ ගාථාව කියන ලදයි අභිප්‍රේතය.
**‘මුත්තාවෙනි**, චන්ද්‍රයා රාහුගේ ග්‍රහණයෙන් මිදී යන්නාක් මෙන් ඔබ යෝගයන්ගෙන් මිදෙන්න. මිදුණා වූ සිතින් ණය නැතිව පිණ්ඩපාතය වළඳන්න.’
මෙය **මුත්තා** නම්වූ, රහත්මගෙහි හික්මෙන භික්‍ෂුණියක විසින් කියන ලද ගාථාවකි. මෝතොමෝ පෙර බුදුවරුන්ගේ කාලවලදී කරනලද ප්‍රාර්ථනා ඇත්තී ඒ ඒ ආත්මභාවයන්හි දී කුසල් රැස්කරන්නී විපස්සි බුදුන්ගේ කාලයෙහි කුලගෙයක ඉපද නුවණැතිව එක් දිනෙක ශාස්තෲන් වහන්සේ වීථියෙහි වඩිනු දැක පහන් සිතින් පසඟ පිහිටුවා වැඳ ප්‍රීතිවේගයෙන් බුදුන්ගේ පාමුල යටිකුරුව වැතිර ගත්තීය. ඕ ඒ පින්කමින් දෙව්ලොව ඉපිද කලින්කල දෙව්ලෝවලම හැසිරෙන්නී මෙම බුද්ධෝත්පාද කාලයෙහි සැවැත් නුවර බමුණුමහසල් කුලයක ජනිත වූවාය. ඇයගේ නම මුත්තා විය. අවශ්‍ය වාසනා ගුණයෙන් සමන්විත වූ ඕ මහාප්‍රජාපතීගෝතමී සමීපයෙහි පැවිදිව ශෛක්‍ෂ්‍ය භූමියෙහිදීම කමටහන් ගෙන විදසුන් වඩන්නී දිනක අහරකිස නිමවා ස්ථවිර භික්‍ෂුණීන්ට කළමනා වත් සපයා දහවල් වෙසෙන තැනට ගොස් හුදෙකලාව විපස්සනා භාවනාවෙහි යෙදුණාය. බුදුන්වහන්සේ ගඳකිළියෙහි හුන්නාහුම ආලෝකයක් විහිදුවා ඇයගේ ඉදිරියෙහි සිටින්නාක් මෙන් පෙන්වා ‘මුත්තාවෙනි, ඔබ යෝගයන්ගෙන් මිදෙන්න’ යන මේ ගාථාව දෙසූ සේක.
එහි **මුත්තෙ** යනු ඇය ඇමතූ අයුරුය. **__මුච්චස්සු __යොගෙහි** මග පිළිවෙළින් කාමාදී චතුර්විධ යෝගයන්ගෙන් මිදෙන්න. එයින් මිදුණු සිත් ඇත්තී වෙහි. කවරෙක් මෙන්ද? **චන්දො රාහුග්ගතා ඉව**, රාහු නමැති ග්‍රහයාගෙන් සදු ගැළවී යන්නාක් මෙන් කෙලෙස්වලින් මිදෙන්න. **විප්පමුත්තෙන චිත්තෙන,** ආර්‍ය මාර්ගයෙන් එය සම්පූර්‍ණයෙන් නැතිකර මැනවින් නිදහස්වූ සිතින්, මෙසේ විය යන අර්‍ථය යෙදෙන හෙයින් මෙහි කරණ විබත යෙදී තිබේ. **අනණං භුඤ්ජ පිණ්ඩකං**, කෙලෙස් නමැති ණය දුරුකර ණයෙන් නිදහස් වී රටවැසියාගේ දානය වළඳන්න. යමෙක් කෙලෙස් දුරු නොකර බුදුන් අනුදත් සිවුපසය වළඳා නම් හෙතෙම ණයකාරයෙක් වී වළඳයි. එහෙයින් බක්කුල ආයුෂ්මත්හු මෙසේ කීහ: ‘ඇවැත්නි, මම සත්දිනක් පමණක් ණය ඇතිව රට වැසියාගේ දානය වැළඳීමි’. එහෙයින් සසුනෙහි පැවිදිවූ තැනැත්තා පස්කම් සැප නමැති ණය ගෙවා ණය නොමැතිව සැදැහැයෙන් දෙන දන වැළැදිය යුතුය. **පිණ්ඩකං **මෙය දේශනා ශීර්‍ෂයය. සතර පසය යන තේරුමය. ආර්‍ය මාර්‍ගයට පිවිසෙනු පිණිස නිතර අවවාද කරයි. පව්මළ සෝදා හරිමින් බොහෝ සෙයින් ඔවා දෙයි.
ඒ ඒ අවවාදවල පිහිටා ඕතොමෝ නොබෝ කලකින් රහත්බවට පැමිණියාය. එසේ හෙයින් අපදානයෙහි කියන ලදී:
සත්ත්වයන් සසර සයුරෙන් එතෙර කරවන්නා වූ, තාදි ගුණයෙන් සමන්විත වූ ලෙව්වැසි සකල සත්ත්ව වර්‍ගයාගේ ශ්‍රේෂ්ඨයා වූ විපස්සි බුදුන්වහන්සේ වීථියෙහි වඩිනු දැක, මම ගෙයින් නික්ම ගොස් උන්වහන්සේ ඉදිරිපිට මුහුණ යටිකුරු කරගෙන නිදාගත්තෙමි. අනුකම්පා සහගතවූ ඒ ලෝකනාථයන් වහන්සේ මාගේ කෙසග පාගමින් වැඩි සේක, එයින් මා තුළ හටගත් පැහැදීම හේතුකොටගෙන මම තුසිත බවනයෙහි උපනිමි.


කෙලෙස් දවා... බුදුන්ගේ අවවාදය ඉටුකළෙමි.’
ඈ රහත් බවට පැමිණීමෙන් පසු යථෝක්ත උදානය ප්‍රකාශ කළාය. සිකපද පුරා උපසම්පදාව ලබා පසුව පිරිනිවන් පාන කල්හිද මේ ගාථාවම නැවත ප්‍රකාශ කළාය.
**පුණ්ණෙ පූරස්සු ධම්මෙහි** යනු පුණ්ණා නම් වූ මහණදම් පුරණ තැනැත්තියකගේ ගාථාවකි. මෝතොමෝද පෙර බුදුවරුන්ගේ කාලවලදී කරනලද අධිකාරය ඇත්තී ඒ හවයන්හි දී පින් රැස්කරන්නී එක්තරා බුද්ධාන්තරයක මෙලෙව්හි චන්දභාගා නම් ගංගාවේ ඉවුරක කිඳුරු යෝනියෙහි ඉපිද එක්දිනක පසේ බුදුනමක් දැක පැහැදුණු සිත් ඇත්තී නිල්මල් සමූහයකින් උන්වහන්සේ පුදා ඇඳිලි බැඳගෙන සිටියාය. ඕතොමෝ ඒ පින්කම හේතුකොටගෙන දෙව්ලෝවලම හැසිරෙන්නී මේ බුදුන්ගේ කාලයෙහි සැවැත් නුවර ගෘහපති මහාසාල කුලයක උපන්නාය. ඕ පුණ්ණා නම් වූවාය. ඕ උපනිශ්‍රය සම්පත්තියෙන් අනූන බැවින් විසිවසක් ගිහිගෙයි වැස මහාප්‍රජාපතීගෝතමී වෙතින් ධර්‍මය අසා හටගත් ශ්‍රද්ධාව ඇත්තී පැවිදිව මහණදම් පුරන්නී භාවනා කිරීමට පටන් ගත්තාය. එකල ශාස්තෲන් වහන්සේ ගඳකිළියෙහි හුන්නේම ආලෝකයක් විහිදුවා
පුණ්ණා, පුරපස සඳ මෙන් දහමින් පිරිපුන් වෙව, පිරිපුන් නුවණින් අඳුරුකඳ බිඳලව.
යන ගාථාව ප්‍රකාශ කළහ.
මෙහි **පුණ්ණා** ආලපන වචනයකි. **පුරස්සු ධම්මෙහි**- සත්තිස් බෝධිපාක්‍ෂික ධර්‍මයන්ගෙන් පරිපූර්‍ණ වන්න**. චන්දො පණ්ණරසොරිව** - මෙහි රකාරය සන්‍ධ්‍යක්‍ෂරයකි. මාසයෙහි පූර්‍ව පක්‍ෂයෙහි සියලු කලාවන්ගෙන් සම්පූර්‍ණ වූ චන්ද්‍රයා මෙන් **පරිපුණ්ණාය පඤ්ඤාය** - පිරිපුන් නුවණින්, සොළොස් කිස පිරීමෙන් පිරුණු රහත් මගින් ලැබූ නුවණින්, **තමොක්‍ඛන්‍ධං පදාලය**- මෝහය ඉතිරි නොකර බිඳ දමන්න, වනසන්න. මොහොකඳ පලාදමනු සමගම සියලු කෙලෙස් බිඳ දැමුවා වෙයි.
ඕතොමෝ ඒ ගාථාව අසා විදසුන් වඩා රහත්බවට පැමිණියාය. එහෙයින් කියන ලදී අපදානයෙහි:
මම එකල චන්‍දභාගා ගංඉවුරෙහි කින්නරියක් වී විසුවෙමි. දිනක බබළන, නැවත උපතක් නැති බුදුබව ලබාගෙන සිටි උන්වහන්සේ දිටිමි.
පහන් සිතින් යහපත් මනසින් ඇඳිලි බැඳගෙන මල් මාලයක් ගෙන උන්වහන්සේ පිදුවෙමි.
ඒ යහපත් පින්කමෙන් තිදෙසෙහි දේවගණයා වෙත ගියෙමි.
සතියක් දෙව්රජවරුන්ගේ අගමෙහෙසිය වීමි. සක්විති රජවරුන් දස දෙනෙකුගේ මෙහෙසිය වීමි. මගේ සිත සංවේගයට පැමිණ ගිහිගෙය හැර ගොස් පැවිදිවීමි.
[missing trans]
මෙයින් සිවුනවුතයකට පෙර මම යම් මලක් පිදුවෙම්ද ඒ හේතුවෙන් මම දුගතිය නොහඳුනමි. මේ මල් පිදීමෙහි අනුසස්ය.
මම කෙලෙස් දැවීමි-පෙ-බුදුන්ගේ අවවාද පිළිපැදීමි.
රහත් බවට පැමිණ ඒ තෙරණියෝ එම ගාථාවම ප්‍රීතිවාක්‍යයක් වශයෙන් ප්‍රකාශ කළහ.
**තිස්සෙ යුඤ්ජස්සු ධම්මෙ**- මෙය මහණදම් පුරණ තිස්සාගේ ගාථාවය. මොතොමෝ ද පෙර බුදුවරුන්ගේ කාලවල කරන ලද අධිකාරය ඇත්තී ඒ ඒ භවයෙහි කුසල් රැස්කරන්නී, එකතු කරගත් පින්බරින් සමන්විතවූවා මේ බුද්ධෝත්පාද කාලයෙහි කපිලවත් පුරයෙහි ශාක්‍යරාජ කුලයෙහි ඉපිද වැඩිවිය පැමිණ බෝසතුන්ගේ ඇතොවුරෙහි වැස පසුව මහාප්‍රජාපතීගෝතමී සමග නික්ම ගොස් පැවිදිව බවුන් වඩයි. බුදුන්වහන්සේ පෙර කියනලද පරිදි ආලෝකය විහිදුවා මේ ගාථාව වදාළ සේක:
තිස්සා, සිකපද අනුව හික්මෙන්න, යෝග සංඛ්‍යාත ලැබීම් ඔබ ඉක්මවා නොයේවා. සියලු යෝගයන් පහකර කෙලෙස්වලින් මිදී ලෙව්හි හැසිරෙන්න.
මෙහි **තිස්සා** යනු ඇමතීමය. **සික්‍ඛස්සු සික්‍ඛාය**- අධිශීලාදී ත්‍රිවිධ ශික්‍ෂාවන්ගෙන් ශික්‍ෂණය පුහුණු කරන්න. මාර්‍ගයෙහි යොදවන ත්‍රිවිධ ශික්‍ෂාවන් ලබාගන්න යනු අර්ථයි. දැන් ඒවා ලබාගැනීමේ හේතුව දැක්වීය. **මා තං යොගා උපච්චගූං -** මිනිසත් බව, ඉඳුරන්ගේ විකලත්වයක් නොවීම, බුදුන් ඉපදුණු කලක්වීම, ශ්‍රද්ධාව හටගැනීම යන මේ යෝගයන් දුර්‍ලභය. එයින් ප්‍රයෝජන නොගෙන ඒවා ඉක්මවා යාමට ඉඩ නොදෙන්න. කාම යෝගාදියම වූ ඒ සතර යෝගයන්ට ඔබ යටපත් කර ගැනීමට අවකාශ නොදෙන්න. **සබ්බයොගවිසංයුත්තා** - සියලු කාම ආදී යෝගයන්ගෙන් මිදී එහෙයින්ම ආශ්‍රවයන්ගෙන් වෙන්වී ලෙව්හි හැසිරෙන්න. මෙලෙව්හි දී සුඛවිහරණයෙන් ජීවත්වන්න යන තේරුමය.
ඕතොමෝ ඒ ගාථාව අසා විදසුන්වඩා රහත්වූවාය. මේ ක්‍රමය යට කියනලද පරිදි දතයුතුය.
**තිස්සෙ යුඤ්ජස්සු ධම්මෙහි** යනු තිස්ස තෙරණියගේ ගාථාවය. ඇයගේ කථාව තිස්සා මෙහෙණගේ කථාවට සමානය. මෝතොමෝ තෙරණියක් වී රහත්බවට පැමිණියාය. එසේම මෙයින් පසු ධීරා වීරා මිත්තා භද්‍රා උපසමා යන තෙරණියන් පස්දෙනාගේ කථා ද එක සමානය. කපිලවත්වැසි මේ සියලු දෙනාම බෝසතුන්ගේ කාන්තාවන් වූවාහු මහප්‍රජාපතීගෝතමී සමග නික්ම ගොස් ආලෝක ගාථාවෙන් සත්වැන්නී හැර අනෙක් සියල්ලෝම රහත්බවට පැමිණියහ. ඕතොමෝ වනාහී ආලෝක ගාථාවක් නොමැතිව හුදෙක් බුදුන් වෙතින් ලද අවවාදය ඇසුරු කරගෙන විදසුන් වඩා රහත් වී උදානයක් වශයෙන් **වීරාවීරෙහි** යන ගාථාව ප්‍රකාශ කළාය. සෙස්සෝ ද රහත්බවට පැමිණ -
තිස්සා, ධර්‍මයෙහි යෙදෙන්න, සම්පත්තිය ඔබ ඉක්මනොයේවා, සම්පත්තිය ඉක්මවා ගියහොත් නිරයෙහි වැටී ශෝකයට පත්වෙති.
ධීරා, භික්‍ෂුණිය සංඥාවන් සන්සිදීමේ සුවය ඇති නිරෝධය ස්පර්‍ශ කරන්න. යෝගයන්ගේ ක්‍ෂෙම භූමිය වූ ශ්‍රේෂ්ඨ නිර්‍වාණය ලබාගන්න.
වීරා, වීර ධර්‍මයන්ගෙන් සමන්විත වූ, වඩන ලද ඉඳුරන් ඇති භික්‍ෂුණියක් වී පිරිස් සහිත මාරයා දිනාගෙන මතු උපතක් නැති හෙයින් මෙය ඔබේ අන්තිම ශරීරය කරගන්න.
මිත්තා, සැදැහැයෙන් පැවිදි වී කලණ මිතුරන් ඇසුරු කරන්න, යෝගයන්ගෙන් මිදීමට පැමිණෙනු පිණිස කුසල් දහම් වඩන්න.
භද්‍රා, සැදැහැයෙන් පැවිදි වී යහපත් වූ ශීලාදි ධර්‍මයන්හි යෝගක්‍ෂෙම වූ උතුම් වූ කුසල් දහම් වඩන්න.
උපසමා, මාරයාගේ විෂය වූ තරණය කිරීමට දුෂ්කර වූ අවිද්‍යා ආදී සතර ඕඝය තරණය කරන්න. පිරිස් සහිත මාරයා දිනා මෙය ඔබේ අවසාන ශරීරය කරගන්න යන ගාථා ප්‍රකාශ කළහ.
එහි **යුඤ්ජස්සු ධම්මෙහි** - සමථ විපස්සනා භාවනාව ලද ආර්ය බෝධිපාක්‍ෂික ධර්‍මයෙහි ද යෙදෙව. එහිලා උත්සාහ කරන්න. **ඛණො තං මා උපච්චගා-** යමෙක් මෙසේ භාවනාවෙහි නොයෙදේ ද, ඒ පුද්ගලයා සුදුසු පෙදෙසක ඉපදීමේ ක්‍ෂණය, සවැදෑරුම් ඉඳුරන්ගේ අවිකල භාවය සංඛ්‍යාත ක්‍ෂණය, බුදුන් පහළව සිටින කාලය නමැති ක්‍ෂණය, සැදැහැය ලැබීම නම් වූ ක්‍ෂණය යන මේ සියලු ක්‍ෂණයන් ඉක්මවූවා වෙයි. ඒ ක්‍ෂණයෝ ඔහු ඉක්මවා නොයෙත්වා. **ඛණාතීතා**- ඉක්මවා ගිය ක්‍ෂණයෝ මෙවැනි ක්‍ෂණයන්ගෙන් පල නොලබා ඉක්ම ගිය කල ඒ පුද්ගලයා නිරයෙහි ඉපද ශෝක කරයි. එහි ඉපදී මහා දුක් විඳියි යන තේරුමය.
**නිරොධං පුස්සෙහි**- කෙලෙස් නැතිකිරීම අරමුණු කරන්න. ඒ අරමුණ ලබාගන්න, **සඤ්ඤා පසමං සුඛං ආරාධයාභි නිබ්බානං** කාමසංඥාදීන්හි පෙළැඹෙන පාපචේතනාවන් ශමනය කිරීමෙන්, ඉවත් කිරීමෙන් ලැබෙන අත්‍යන්ත සුඛය නිවණය.
**වීරා වීරෙහි ධම්මෙහි** - වීර්‍ය ප්‍රධාන කොට ඇති, වීර්‍ය මුල්කොට ඇති ආර්‍ය මාර්ගයෙහි, **භාවිතින්‍ද්‍රියා**- වැඩි දියුණු කළ ශ්‍රද්ධාදී ඉන්‍ද්‍රියයන්ගෙන් සමන්විත වූ වීර භික්‍ෂුණිය, වස්තු කාමයන්ගෙන්, **සවාහනං**- කෙලෙස්මරු පරදවා අනාගතයෙහි නැවත ඉපදීමක් නැති හෙයින් අන්තිම ශරීරය දරන්න, යනුවෙන් ස්ථවිරී තොමෝ තමා අනෙකක මෙන් සලකා තමාම පෙන්වයි.
**මිත්තෙ-** ඇය ඇමතූ අයුරුය**. මිත්තරතං**- කලණ මිතුරන් කෙරෙහි ඇලුම් කිරීම, එහිලා සත්කාර සම්මාන කිරීමෙහි ඇලෙව. **භාවෙහි කුසලෙ ධම්මෙ** - ආර්‍ය මාර්‍ග ධර්‍මයන් පුහුණු කරන්න. **යොගක්‍ඛෙමස්ස-** රහත්බව, නිවණ, **පත්තියා**- ලබාගනු පිණිස.
**භද්දෙ** - ඇය අමතයි. **භද්‍රරතා**- යහපතෙහි නිරත වන්න. යහපත් වූ ශීලාදී ධර්‍මයන්හි රිසිවඩව. **යොගක්‍ඛෙමං අනුත්තරං** - සිවුවැදරුම් යෝගයන්ගෙන් මිදුණා වූ උවදුරු රහිත වූ නිවන් ලබනු පිණිස, **කුසලෙ** - බෝධිපාක්‍ෂික ධර්‍මයන් වඩව යනු අර්ථයි.
**උපසමා -** ඇය අමතයි. **තරෙ ඔඝං මච්චුධෙය්‍යං සුදුත්තරං** - මාරයා මෙහි ඇතුළත්වෙනුයි මච්චුධෙය්‍යං. රැස්නොකළ කුසල සම්භාරයන් නිසා තරණය කිරීමට අපහසු වූ ආර්‍ය මාර්ගය නමැති නැවෙන් සැඩපහර තරණය කරන්න. **ධාරෙහි අන්තිමං දෙහං** - එය තරණය කිරීමෙන් මේ අන්තිම සිරුර දරන්න.
**සුමුත්තා සාධු මුත්තම්හි** යනුවෙන් ඇරඹෙන ගාථාව මුත්තා තෙරණියගේය. මොතොමෝ ද පෙර බුදුවරුන්ගේ කාලවල දී කරනලද අධිකාර ඇත්තී හවයක් පාසා කුසල් රැස්කර මේ බුදු උපතෙහි කොසොල් දනව්වෙහි **ඕඝාතක** නම් වූ දිළිඳු බමුණකුගේ දියණිය වී උපන්නාය. ඇය සුදුසු වයසට පැමිණි කල දෙමවුපියෝ ඇය කුදු බමුණෙකුට විවාහ කර දුන්හ. ඕතොමෝ ඔහු සමග ගිහිගෙයි විසීම නොකැමැත්තී බමුණාගේ අනුදැනුම ලබාගෙන පැවිදිව විදසුන් වඩයි. එහෙත් ඇයගේ සිත බාහිර අරමුණු කෙරෙහි දුවයි. ඕ එය නිගන්නී, **සුමුත්තා සාධු මුත්තම්හි** යන ගාථාව කියත්ම විදසුන උත්සුක කරවා පිළිසිඹියා සහිත රහත්බවට පැමිණියාය. එහෙයින් කියන ලදී අපදානයෙහි:
සියලු ධර්‍මයන් මැනවින් දත්තා වූ පදුමුත්තර බුදුන්වහන්සේ සත්‍ව වර්‍ගයාට අනුග්‍රහ කරන්නාහු පිඬු පිණිස නගරයට පිවිසියහ.
එහි වැඩම කරන්නා වූ උන්වහන්සේ දුටු නගරවාසීහු බෙහෙවින් පැහැදී මග වැලි අතුරා සැරසූහ.
වීථිය හැමද කෙසෙල් ගස් පුන්කුඹු හා ධජපතාක ඔසොවා සුවඳදුම් සුවඳසුණු හා සුවඳ මලින් බුදුන් පුදා,
මඩුවක් පිළියෙල කර බුදුන්ට ඇරයුම්කර මහාදානයක් දී සම්බෝධිය ප්‍රාර්ථනා කළෙමි.
සියලු සතුන් එතෙර කරවන්නා වූ බුදුන්වහන්සේ අනුමෙවෙනි බණ වදාරා මේ විවරණය කළ සේක:
සියක්දහසක් කල්ප ඉකුත් වූ විට භද්‍ර කල්පය එළැඹෙන්නේය. ඒ අතරතුර භවයක් පාසා සැප විඳ බෝධියට (අවබෝධයට) පැමිණෙන්නීය.
අත්කම් කළාවූ යම් නරනාරීහු වෙත්ද ඒ සියල්ලෝම අනාගතයෙහි හමුවන්නාහුය.
මනාකොට කරනලද ඒ පින්කමෙන් ද සිත පිහිටුවා ගැනීමෙන් ද දෙව්ලොව උපන්නා වූ ඔබට ඒ අය පිරිවර වන්නාහුය.
බොහෝ කලක් භවයන්හි සැරිසරමින් අසඞ්ඛ්‍ය ගණන් දිවසුවඳ අසඞ්ඛ්‍ය ගණන් මිනිස් සුවඳ අනුභව කෙරේ.
මෙතැන් සිට සියදහසක් කල්පයන් පුරා මිනිසත්බැව්හිද දෙවත්බැව්හිද රූපය, සැපසම්පත්ය, යශසය, ආයුෂය කීර්තිය හා පුවපහසුව නිතරම ලබම්වා

අවසාන කාලය පැමිණිවිට බමුණු කුලයක උපන්නා වූ මම සියුමැලි අත්පා ඇත්තී මනහර නිවෙසක,
මුලුකාලය පුරාම නොසැරසූ බිම නොදකිම්වා, කිසිකලෙකත් විකල වූ භූමිය හෝ අපවිත්‍ර දෑ නොදකිම්වා.
[missing trans]
ඕතොමෝ රහත්බවට පැමිණ උදම් අනන්නී:
මුත්තා, මැනැවින් මිදුණේ වෙමි. තුන්කුදෙන් මිදුණේ වෙමි. වංගෙඩියෙන් මොහොලින් හා කුදුසැමියාගෙන් මිදුණෙම් ඉපදීම හා මරණයෙන් ද මිදුණෙමි.
යන මේ ගාථාව ප්‍රකාශ කළාය.
එහි **සුමුත්තා-** මැනැවින් මිදුණේ වෙමි. **සාධු මුත්තම්හි**- යහපත් ලෙස මිදුණෙමි. ‘මැනවින් මිදුණේ කුමකින්දැ’යි පැහැදිලි කළාය. **තීහි ඛුජ්ජෙහි මුත්තියා**- කුදු තුනකින් මිදුණු බවය යනු මෙහි තේරුමය. ඉක්බිති ඒවා නම් වශයෙන් හඳුන්වන්නී, **උදුක්‍ඛලෙන මුසලෙන පතිනා ඛුජ්ජකෙනච** - වංගෙඩියට ධාන්‍ය දමනවිට නිතර නිතර දැමීමට සිදුවීමද, මෝල් ගසෙන් කොටනවිට පිට නැමීමට සිදුවීමද නොවැළැක්විය හැකි බැවින් ඒ දෙක කෙනෙකු කුදු කරවීමට හේතුවෙයි. ඇයගේ සැමියා කුදු පුද්ගලයෙකි. දැන් ඇයගේ විමුක්තියට නිදසුන් විසින් මේ තුන්කුදෙන් මිදුණු බව ප්‍රකාශ කළාය. එයම දක්වන්නී, **මුත්තම්හි ජාතිමරණ** යනුවෙන් පවසා එයට හේතුව කීවාය. **භවනෙත්ති සමූහතා**- උත්පත්තිකාරකයන් විනාශ කළෙමි. ‘මම හුදෙක් තුන්කුදෙන් මතු නොව, ජාතිජරාමරණාදියෙන් ද මිදුණෙමි’ යන අර්‍ථයයි. සසරෙහි ඉපදීම ඇතිකරවන කාරකයන්ගෙන් තෘෂ්ණාව මුල්තැන ගනීද එයද නැති කළෙමි.
**ඡන්‍දජාතා අවසායී** යනු ධම්මදින්නා ස්ථවිරීන්ගේ ප්‍රකාශයයි. මේ වනාහී පියුමතුරා බුදුන්ගේ කාලයෙහි හංසවතී නගරයෙහි පරාධීන ජීවන වෘත්තියක් ඇත්තී නිරෝධ සමාපත්තියෙන් නැගී සිටියා වූ අග්‍රශ්‍රාවකයන්ට පූජාසත්කාර පෙරටුකර දානයක් දී දෙව්ලොව උපන්නාය. එයින් චුතවී දෙව්මිනිස්ලෝවල හැසිරෙන්නී ඵුස්ස බුදුන්ගේ කාලයෙහි වෙනස් මවුවරුන් ඇති සොහොයුරන්ගේ කාර්මිකයාගේ ගෙදර වෙසෙන්නී ‘දන් පිණිස එකක් දෙව’යි සැමියා විසින් කියන ලද්දී දෙකක් දී බොහෝ පින්කොට කාශ්‍යප බුදුන්ගේ කාලයෙහි කිකී නම් වූ කාසි රජුගේ ගෙයි පිළිසිඳ සොහොයුරියන් සත් දෙනෙකුගේ අතරමැදියා වී ඉපිද අවුරුදු විසිදහසක් බඹසර හැසිර එක බුදුතරක් (බුද්ධාන්තරයක්) දෙව්මිනිස් ලෝවල හැසිරෙන්නී මේ බුදුපතෙහි (බුද්ධෝත්පාදයක්) රජගහනුවර කුලගෙයක ඉපිද වියපත් වූ කල්හි විසාඛ සිටුවරයා සමග විවාහ වුවාය.
ඉක්බිති එක් දිනක විසාඛ-සිටුවරයා බුදුන් වෙතින් බණ අසා අනාගාමී වී ගෙදර ගොස් පහයට නගින්නේ හිණිකෙළවර සිටි ධම්මදින්නා දිගුකළ අතෙහි නොඑල්බී පහයට නැග අහරකිස කරන්නේ නිහඬවම වැළඳුවේය. ඔහුගේ මේ වෙනස දුටු ධම්මදින්නා ‘ආර්ය පුත්‍රය, කුමක් හෙයින් අද මාගේ අතෙහි නොඑල්බී ද, වළඳන්නේ ද කිසිවක් නොකියාම නිහඬව අහර ගනියි. මා විසින් කළ වරදෙක් ඇද්දැ’යි විචාළාය. ‘ධම්මදින්නා’, විසාඛ කීවේය. ‘ඔබ කළ වරදක් නැත. අද පටන් මම ගැහැනු සිරුරක් ස්පර්‍ශ කිරීමට හෝ, ආහාරයෙහි ලොල් බවක් කිරීමට හෝ නුසුදුස්සෙමි. එවැනි බණක් මම ඇසුවෙමි. ඔබ කැමති නම් මේ ගෙදරම වෙසෙන්න, නොඑසේ නම් ඔබ කැමැති තාක් ධනය ගෙන දෙගුරු ගෙයට යන්න’. ‘ආර්‍යපුත්‍රය, මම ඔබ කළ වමනය කටේ දාගැනීමට නොකැමැත්තෙමි. පැවිදිවීමට මට අවසර දෙන්න’යි ඕ ඉල්ලා සිටියාය. එය සතුටින් අනුමත කළ විසාඛ සිටුවරයා රන්සිවි ගෙයකින් ඇය භික්‍ෂුණී ආරාමයකට යැවීය. ඕතොමෝ එහිදී පැවිදිව කමටහන් ගෙන කිහිප දිනක් එහි වැස විවේක සේනාසනයක වසනු කැමැත්තී ආචාර්‍ය උපාධ්‍යාවන් වෙත ගොස් ජනගහණයෙන් යුත් ස්ථානයක ඇගේ සිත නොඇලෙන බව පවසා විවේකා වාසයකට යනු කැමති බව දැන්වූවාය. භික්‍ෂුණීහු ඇය එවැනි අරමකට යැවූහ. ඕ එහි වසන්නී අතීතයෙහි මඩනා ලද සංස්කාරයන් ඇති හෙයින් නොබෝ කලකින්ම පිළිසිඹියා සහිත රහත්බවට පැමිණියාය. එහෙයින් කියන ලදී අපදානයෙහි:
මෙයින් කල්ප සියක්දහසකට පෙර සියලු ධර්‍මයන්ගේ පරතෙරට පැමිණියා වූ පදුමුත්තර නම් බුදුහු ලොව පහළවූහ.
එකල මම හංසවතී නුවර එක්තරා කුලයක ඉපිද දක්‍ෂ වූයෙම් සීලසම්පන්න වූයෙම් අනුන්ට බැලමෙහෙකම් කරමින් ජීවත් වූයෙමි.
පදුමුත්තර බුදුන්ගේ අග්‍රශ්‍රාවක වූ සුජාත තෙරණුවෝ විහාරයෙන් නික්ම පිඬුපිණිස යති.
එකල දිය අදින්නා වූ මම කළය ගෙන පැන් සඳහා යන්නෙම් උන්වහන්සේ දැක පැහැදුනෙම් සියතින් කැවුම් පිදීමි.
එය පිළිගත් උන්වහන්සේ එතැන්හිම හිඳ එය වැළඳුහ. ඉක්බිති ගෙට කැඳවාගෙන ගොස් ආහර පිළිගැන්වීමි.
එයින් පැහැදුණා වූ මගේ හාම්පුතා මා ළෙහිලිය කරගත්තේය. ඉක්බිති මම සැමියා සමග ගොස් බුදුන් වැඳීමි.
එවිට උන්වහන්සේ එක්තරා භික්‍ෂුණියක් ධර්‍මකථික තනතුරෙහි තැබුහ. එය දුටු මම අතිශයින් පැහැදී
සංඝයා සහිත බුදුන් නිමතා (ආරාධනා කර) මහාදානයක් දී ඒ තනතුර ප්‍රාර්ථනා කළෙමි.
ඉක්බිති ඒ සුගතයන් වහන්සේ ගැඹුරු මධුර ස්වරයෙන් මෙසේ වදාළහ: ‘මා ඇතුළු සංඝයාට දන් දුන්නා වූ ඔබ උවටැන් කිරීමෙහි නියැළුණාවෙහි.
ගුණයෙන් වැඩුණු මනස ඇති බණ ඇසිමෙහි නියුතු වූ තැනැත්තිය, ඔබ සතුටු වන්න. අභිප්‍රේත ඵලය ලබාගනු මැනව.
මෙයින් කල්ප සියක්දහසකට පසු ඔක්කාක වංසයෙහි උපන් ගෞතම නම් වූ පුද්ගලයෙක් ලෝකයෙහි නායකයා වන්නාහුය.
උන්වහන්සේගේ ධර්‍මය දායාද කොට ඇති ධර්‍මයෙන්ම නිමවූවක් වැනි වූ ධම්මදින්නා නම් වූ ඔබ ශාස්තෲ ශ්‍රාවිකාවක් වන්නීය.
එය ඇසීමෙන් තුටුපහටු වූ මම ඒ මහා මුනිවරයන් වහන්සේට ජීවිතාවසානය දක්වා මෙත් සිතින් සිවුපසයෙන් උපස්ථාන කළෙමි.
ඒ යහපත් ක්‍රියාව ද මනෝප්‍රණිධිය ද හේතුකොටගෙන මිනිස් සිරුර අතහැර තවුතිසා දෙව්ලොවට ගියෙමි.
මේ භද්‍ර කල්පයෙහි බ්‍රහ්ම බන්ධු වූ මහා යශස් ඇති නමින් කස්සප වූ බුදුවරයෙක් පහළවිය.
එකල උතුම් වූ බරණැස් නුවර කිකී නම් වූ කාසි රජතුමා උන්වහන්සේගේ උපස්ථායකයා විය.
මම ඔහුගේ සවන දියණිය සුධම්මා නම් වීමි. බුදුන්ගෙන් බණ අසා පැවිද්ද කැමතිවීමි.
මගේ පියා එය අනුනොදත්තෙන් එකල මම අවුරුදු විසිදහසක් අනලස්ව විසීමි.
සුවසේ වැඩුණු, රාජකන්‍යාවන් වූ බඹසර හැසිරෙන කුමරියන් වූ බුද්ධෝපස්ථානයෙහි නිරත වූ දුවරු සත්දෙනෙක් වූහ.
සමණගුත්තා, භික්‍‍ඛුදාසිකා, ධම්මා, සුධම්මා, සංඝදාසිකා යන අය සමග, ඛේමා, උප්පලවණ්ණා, පටාචාරා, කුණ්ඩලා, ගෝතමී, විසාඛා හා මම යනුවෙන් සත්දෙනෙක් වීමු.

එකල මා විසින් කරන ලද්දා වූ පිංකම් හේතුවෙන් මිනිස් සිරුර අත්හැර තව්තිසා දෙව්ලොවට ගියෙමි.
දැන් මගේ මේ අන්තිම ආත්ම භාවයෙහි උතුම් වූ මගධයෙහි සියලු සැපතින් අනුන වූ සිටුකුලයක උපන්නෙමි.
රූපයෙන් හා ගුණයෙන් යුක්ත වූ ප්‍රථම යෞවනයෙහි සිටියා වූ සැමියාගේ ගෙදරට ගොස් සුවසේ විසුවෙමි.
මගේ බුද්ධිමත් වූ ඒ සැමියා ධර්‍මදේශනාව අසා අනාගාමි ඵලයට පැමිණියේය.
එකල්හි මම අනුදැනුම ලබා අනගාරික ශාසනයෙහි පැවිදිවීමි. නොබෝ කලෙකින් රහත්බව ලැබුවෙමි.
එකල්හි ඒ උපාසක තෙමේ මා වෙත පැමිණ ගැඹුරු වූ නිපුණ වූ ප්‍රශ්න විචාළේය. මම ඒ ප්‍රශ්න සියල්ලම පැහැදිලි කර දුනිමි.
බුදුන්වහන්සේ ඒ ගුණයෙහි පැහැදී ධර්‍මය විස්තර කිරීමෙහි දක්‍ෂ වූ මෙවැනි අන් භික්‍ෂුණියක් නැතැයි මා එහි අගතැනට පත්කළහ.
‘ධම්මදින්නා යම්බඳු ධීර තැනැත්තියක් වීද, මහණෙනි එය එසේම සැලැකිය යුතුය’ යනුවෙන් බුදුහු වදාළහ. බුදුන්ගේ අනුකම්පාව නිසා මම පඬිවරියක් වීමි,
බුදුන් වදාළ පරිදි ධර්‍මය පුහුණු කළෙමි. බුදුන්ගේ අවවාදය ඉටු කළෙමි. ගැඹුරු බර බහාතැබීමි. භවයට පමුණුවන කෙලෙස් නැතිකළෙමි.
යම් අරමුණක් සඳහා අනගාරික සාසනයෙහි පැවිදිවීම්ද, අරමුණ ඉටු කළෙමි. සියලු සංයෝජන විනාශ කළෙමි.
සෘද්ධි බලය ලැබුවෙමි, දිව්කන් ලැබිමි. බුදුන්ගේ අනුශාසනය පිළිපදින්නා වූ මම පරසිත් දනිමි.
පෙර විසූ කඳපිළිවෙළ දනිමි. දිවැස පිරිසිදු කළෙමි, සියලු ආශ්‍රවයන් ක්‍ෂයකොට පිරිසිදුවීමි.
මගේ කෙලෙස් දවාලූයෙමි -පෙ-බුදුන්ගේ අනුශාසනය ඉටු කළෙමි.
ඕතොමෝ රහත්බවට පැමිණ ‘මගේ මනදොළ සපිරිණ. දැන් මෙහි වෙසෙමින් කුමක් කරම්ද? රජගහ නුවරට ගොස් බුදුන් වඳිමි, මගේ නෑයෝ බොහෝ පින් රැස්කර ගන්නාහුය’යි භික්‍ෂුණීන් සමග රජගහ නුවරටම පෙරළා ගියාය. විසාඛතෙමේ ඈ පැමිණි බව අසා ඇයගේ අධිගමය විමසන්නේ පඤ්චස්කන්ධාදි වශයෙන් ප්‍රශ්න විචාළේය. ධම්මදින්නා තෙරණියෝ මුවහත් සැතකින් කුමුදුබට සිදින්නාක් මෙන් ඇසූ ඇසූ පැණ විසදාලූහ. විසාඛතෙමේ ඇසූ හා පිළිතුරු දුන් පැණ සියල්ලම ශාස්තෲන් වහන්සේට සැලකළේය. ශාස්තෲන් වහන්සේ ‘විසාඛ, ධම්මදින්නා පණ්ඩිත භික්‍ෂුණියකි’ ආදී වශයෙන් පසසමින් සර්‍වඥතා ඥානය සමග සසඳමින් විසඳුබව දන්වා එම චුල්ලවේදල්ල සූත්‍රයම අර්ථොත්පත්ති වශයෙන් ගෙන ඇය ධර්‍මකථික භික්‍ෂුණීන් අතර අගතැනට පත්කළහ. ඕතොමෝ ඒ ගැමි අරමෙහි වෙසෙන්නී මාර්ගයෙහි පහළ අවස්ථා ප්‍රත්‍යක්‍ෂ කිරීමෙන් පසු අග්‍රමාර්ගය උදෙසා විදසුන් වැඩුවාය. එකල්හි
හටගත්තා වූ ආශාව නිමකළේය. එය මනසින් ද ස්පර්‍ශ කළේය. කාමයන්හි නොබැඳුණු සිතින් ශ්‍රොතසින් මිදෙයි.
එහි **ඡන්‍දජාතා** - අග්‍රඵලය උදෙසා හටගත් ආශාව. **අවසායි** - අවසාය යනු අවසානය, නිමකිරිමය. එය වනාහි ‘කාමයන්හි නොබැඳුණු සිතින් ශ්‍රෝතසින් (සැඩපහරින්) යනුවෙන් කී හෙයින් යමෙකුගේ ශ්‍රමණ කෘත්‍යය ඉටුකළ බව දතයුතුය. එහෙයින් මේ දෙපදයෙන් ද නොලැබූ මනසින් උතුම් වූ යොගක්‍ෂේමය ප්‍රාර්ථනා කරනු ලබමින් යන අර්‍ථය ප්‍රකාශ කළේ වේ. **මනසා ච පුඨං සියා**- පහළ මාර්ග සිත් තුනෙන් නිවණ ස්පර්‍ශ කළේ වෙයි. **කාමෙසු අප්පටිබද්ධචිත්තා**- අනාගාමි මාර්‍ගය වශයෙන් කාමයෙන් නොබැඳුණු සිත්ය. **උද්ධං සොතො** - උඩට ගෙනයන්නා වූ මාර්ග නමැති සැඩපහර, සසර නමැති සැඩපහර වේ යනුයි ඌර්ධ්වශ්‍රෝතස් නම් වේ. අනාගාමි ඵලයට පැමිණි අය අග්‍රමාර්‍ගයට පැමිණෙති. අනෙක් අය නොවෙති. මෙසේ අවිහ ආදී බඹලෝවල උපන් අය අකනිට්ඨ බඹලොව දක්වා ඉහළ තලවලම උපදිති.
**කරොථ බුද්ධසාසනංති** මෙය විසාඛා තෙරණියගේ ගාථාවය. ඇයගේ කථා වස්තුව ධීරා තෙරණියගේ වස්තුවට සමානය. රහත්බවට පැමිණ විමුක්ති සුවයෙන් කල් යවන්නී-
යමක් කිරීමෙන් පසුතැවීමක් නොවේද බුදුන්ගේ ඒ අනුශාසනාව කරන, වහා පා දොවා එකත්පසෙක හිඳගන්න.
මේ ගාථාවෙන් අනෙකක් ප්‍රකාශ කළේය.
එහි **කරොථ බුද්ධසාසනන්ති** - බුදුවරුන්ගේ අනුශාසනාව, අවවාදය අනුව පිළිපදින්න. එහි කියවෙන අයුරින් ඉටුකරන්න යන තේරුමය. **යං කත්‍වා නානුතප්පති**- යම්කිසි ක්‍රියාවක් කිරීම හේතුකොටගෙන ඒ කරන තැනැත්තා පසුතැවීමකට පත්නොවේද, ඔහුට මැනවින් සිය අභිප්‍රාවන් ඉටුකර ගැනීමට හැකිවනු ඇත. **ඛිප්පං පාදානි ධොවිත්‍වා එකමන්තෙ නිසීදථාති**- දහවල් පිඬුසිඟා යාමෙන් පසුව, දහවල් දානයෙන් පසුව, ආචාර්‍ය උපාධ්‍යායාදීන්ට වත් දක්වා තමා දහවල් වෙසෙන තැනට ගොස් පා සෝදා හුදෙකලාව හුන්නේ ස්වකීය පරමාර්‍ථය මුදුන් පමුණුවා ගන්න. එහෙයින් එහි අනෙක් අයද යොදවන්නී එසේ ප්‍රකාශ කළාය.
**ධාතුයො දුක්‍ඛතො දිස්වා -** මෙය සුමනා තෙරණියගේ ගාථාවය. ඇයගේ කථා වස්තුව තිස්ස තෙරණියගේ කථාවස්තුවට සමානය. මැය වෙතද ශාස්තෲන් වහන්සේ ආලෝකයක් විහිදුවා ඉදිරිපිට සිටින්නාක් මෙන් තමා දක්වා:
ධාතූන් දුක් හැටියට දැක, නැවත ඉපදීමකට නොපැමිණෙන්න භවයෙහි කැමැත්ත දුරුකොට සන්සුන්ව හැසිරෙන්න
යන ගාථාව වදාළහ. ගාථාව අවසානයෙහි ඕතොමෝ රහත්බවට පැමිණියාය.
එහි **ධාතුයො දුක්‍ඛතො දිස්වාති -** සන්තතියට ඇතුළත්වූ චක්‍ඛු ආදී ධාතුහුය. සෙසු ධාතුහු ද ඇතිවීම් නැතිවීම් සංඛ්‍යාත පීඩා නිසා දුක් හැටියට නැණැසින් දැක**. මා ජාතිං පුනරාගමීති **- අනාගතයෙහි දී නැවත උපතකට නොපැමිණෙන්න. **භවෙ ඡන්‍දං විරාජෙත්‍වා **- කාමභවාදී සියලු භවයන්හි තෘෂ්ණාව නම් වූ දැඩි ආශාව විරාග නමැති මාර්ගයෙන් ඉවත්කර, **උපසන්තා චරිස්සසී **- හැම ආකාරයකින්ම නැසූ කෙලෙස් ඇති හෙයින් නිවී හැසිරෙන්න.
මෙහිද ‘**ධාතුයො දුක්‍ඛතො දිස්වා’** යන මෙයින් දුක අනුව මෙනෙහි කිරීමෙන් විපස්සනාව පෙන්වූයේ වෙයි. ‘**භවෙ ඡන්‍දං විරාජෙත්‍වා’** යන මෙයින් මාර්ගය ද, ‘**උපසන්තා චරිස්සසි’** යන්නෙන් උපාදිසේස නිර්‍වාණ ධාතුවද, ‘**මා ජාතිං පුනරාගමි’** ප්‍රකාශයෙන් අනුපාදිසේස නිර්‍වාණ ධාතුවද දක්වන ලදැයි දතයුතුය.
**කායෙන සංවුතා ආසිං** යන මෙය උත්තරා තෙරණියගේ ගාථාවය. ඇයගේද කථාවස්තුව තිස්සා තෙරණියගේ වස්තුවට සමානය. ඕතොමෝද සාක්‍ය කුලයෙහි උපන්නී බෝසතුන්ගේ ඇතොවුරෙහි වැස මහාප්‍රජාපතීගෝතමිය සමග නික්ම ආලෝක ගාථාවෙන් රහත්බවට පැමිණ:
කයින් සංවර වීමි, එසේම වචනයෙන් හා මනසින් ද සංවරවීමි. තෘෂ්ණාව සහමුලින් උපුටා දමා නිවුණෙන් සිහිල් වීමි.
උදාන වශයෙන් එම ගාථාවම කීවාය.
එහි **කායෙන සංවුතා ආසිං ති** - කාය සංවරයෙන් සංවරණය වුයේ වෙමි. **වාචාය -** වාචසික සංවරයෙන් සංවරණය වූයේ, මේ පද දෙකෙන්ම සීල සංවරණය අදහස් කර ඇත. **උදා** - ඉක්බිති. **චෙතසා** - අධිචිත්තය. මෙයින් විපස්සනා භාවනාව කියවේ. **සමූලං තණ්හං අබ්බුය්හ** - අනුසය සහිත වූ හෝ අවිද්‍යාවෙන් තෘෂ්ණාව උපදවා, අවිද්‍යාව හේතුකොටගෙන භවත්‍රයයෙහි තෘෂ්ණාව හටගනී.
තවත් ක්‍රමයක් **‘කායෙන සංවුතා**’ යනුවෙන් හැඳින්වේ. සම්‍යක් කර්‍මාන්තයෙන් හැම ආකාරයෙන්ම වැරදි කර්‍මාන්ත දුරුකිරීමෙන් මාර්ග සංවරණයෙන්ම සිරුරෙන් සංවරණය වූයේ වෙයි. **‘වාචාය’** යනු යහපත් වචනයෙන් වැරදි වචනය දුරුකර මාර්ග සංවරණයෙන්ම වචනයෙන් සංවරණය වූයේ වෙයි, යනු අර්ථයි. ‘චෙතසා’ සමාධියෙන්, චෙතො යන ශිර්‍ෂ පාඨයෙන් මෙහි සම්‍යක් සමාධිය කියන ලදමැයි. සම්‍යක් සමාධිය ගැනීමෙන් මාර්‍ග ලක්‍ෂණයක් වශයෙන් එකම ලක්‍ෂණය වූ සම්‍යක් දෘෂ්ටිය ආදී වූ මාර්‍ග ධර්‍මයෝම ගත්තාහු වෙත්. මාර්‍ග සංවරය ගැනීමෙන් අභිධ්‍යාදී වූ අසංවරය සම්පුර්‍ණයෙන් ප්‍රහීණ කළ බව දැක්වූයේ වෙයි. එහෙයින්ම **සමූලං තණ්හං අබ්බුය්හ** යනුවෙන් කියන ලදී. **සීතිභූතම්හි නිබ්බුතා** හැම ආකාරයකින්ම කෙලෙස් ගින්න නිවා දැමූ හෙයින් සිහිල් බවට පැමිණීමෙන් අනුපාදිශේෂ නිර්‍වාණ ධාතුවෙන් නිවුණේ වෙමි යනුය.
**සුඛං ත්‍වං වුඩ්ඪිකෙ සෙහි -** මෙය මහලු පැවිද්දකගේ ගාථාවකි. මෝතොමෝද පෙර බුදුවරුන්ගේ කාලවල කරන ලද අධිකාර්‍ය ඇත්තී ඒ ඒ භවයෙහි කුසල් රැස්කර මේ බුද්ධෝත්පාදයෙහි සැවැත්නුවර මහකොසොල් රජුගේ සොහොයුරියක් වී උපන්නාය. ඕ එක්දිනක් බුදුන් පසේනදිකෝසල රජුට ‘මහරජ, මේ සතරදෙන ළදරු යයි නිගරුනොකට යුතුය’ යනුවෙන් දෙසූ ධර්‍මය අසා පැහැදී සරණ සීලයෙහි පිහිටා පැවිදිවනු කැමැත්තී වුවද මිත්තණිය රැකබලා ගන්නෙමැයි ටිකකලක් ගතකොට පසු කලක මිත්තණිය කළුරිය කළායින් පසු රජු සමග මා ඇගි බුමුතුරුණුපාපිසි ආදිය ගෙන්වාගෙන විහාරයට ගොස් සංඝයාට පූජාකොට බුදුන්ගෙන් බණ අසා අනාගාමි ඵලයෙහි පිහිටියා, පැවිද්ද ඉල්වූවාය. බුදුන්වහන්සේ ඇයගේ නුවණ මුහුකුරා ගොස් තිබෙන බව දැක,
මැහැලි වහන්ස, සළුව පෙරවාගෙන සුවසේ නිදන්න. ඔබේ රාගය සන්සිදී ඇත. නිවීමෙන් සිහිල් වූයෙහිය.
මේ ගාථාව දෙසූ සේක.
ගාථාව අවසානයෙහි ඕතොමෝ පිළිසිඹියා සහිත රහත්බවට පැමිණ එම ගාථාවම උදාන වශයෙන් ප්‍රකාශ කළාය. මෙයම ඇයගේ දැනීම ප්‍රකාශ කිරීමක් විය. ඕතොමෝ එකෙණෙහිම පැවිදි වූවාය. ගාථාවෙහි සඳහන් වන වුඩ්ඪිකෙ යනු මැහැල්ල යන තේරුමය. වයසින් වැඩිමහලු යන තේරුමය. මෝ වනාහී සීලාදි ගුණයෙන් ද වැඩිමහලුය. තෙරණිය විසින් කියූ සතරවන පාදයෙහි **‘සීතිභූතම්හි නිබ්බුතා’** යනුවෙන් වෙනස් කරගත යුතුය. සෙස්ස පෙර කියනලද පරිදිමය.
**පිණ්ඩපාතං චරිත්‍වාන** යනු ධම්මා තෙරණියගේ ගාථාවය. මොතොමෝද පෙර බුදුවරුන්ගේ කාලවල කරනලද අධිකාර්ය ඇත්තී, ඒ ඒ භවයන්හි දී කුසල් රැස්කර එකතුකර ගන්නා ලද පුණ්‍යසම්භාරය ඇත්තී, මේ බුදුපතෙහි සැවැත්නුවර කුලගෙයක ඉපිදී නිසි වයසට පැමිණි පසු පතිකුලයට ගියා සසුනෙහි පැහැදී පැවිදිවනු කැමැත්තෙන් සැමියා විසින් අනුනොදත්තී පසු කලක සැමියා මළ පසු පැවිදි වී විදසුන් වඩමින් දිනක් පිඬුපිණිස හැසිර විහාරයට එන්නී, මග වැටිණ. එයම අරමුණු කරගෙන විදසුන් වඩා පිළිසිඹියා සහිත රහත්බැව්හි පිහිටියාය. ඉක්බිති -
පිඬු පිණිස ගොස් සැලෙන ගතින් දඬුකඩක පිහිටෙන් එන්නී බිම වැටිණ. ඉක්බිති සිරුරෙහි ආදීනව දැක මගේ සිත මිදිණ.
උදන් විසින් මේ ගාථාව කීවාය.
එහි **පිණ්ඩපාතං චරිත්‍වාන දණ්ඩමොලුබ්හ** යනු සැරයටියක ආධාරයෙන් නගරයෙහි පිඬුපිණිස හැසිර, **ඡමං **- බිම, දෙපා අවසඟ හෙයින් බිම වැටිණ යන තේරුමය**. දිස්වා ආදීනවං කායෙ** - අශුභය, අනිත්‍යය, දුක්ඛය, අනාත්මය ආදි නන් අයුරින් පැණැසින් සිරුරෙහි දොස් දැක. **අථ චිත්තං විමුච්චි මෙ** - ආදීනව අනුව බැලීමෙන් හටගන්නා වූ කලකිරීම් හේතුවෙන් කෙලෙස්මළ පහකිරීමෙන් මගේ සිත එයින් මිදී නැවත මාර්ගඵල වශයෙන්, ක්‍රමයෙන් උපුටාදැමීම් වශයෙන් හා යටපත්කිරීම් වශයෙන් හැම ආකාරයකින්ම සිත නිදහස් විය. මිදිණ. දැන් තවත් මුදවා ගැනීමට දෙයක් ඉතිරිවී නැත යන අර්‍ථයයි. මෙයම ඇයගේ අවබෝධය විවරණය කිරීමක් විය.
**හිත්‍වා ඝරෙ පබ්බජිතා** - සංඝා තෙරණියගේ ගාථාවය. ඇයගේ කථාව ධීරා තෙරණියගේ කථාවට සමානය. ගාථාව වනාහි
ගිහිගෙය, ප්‍රිය වූ සුතනුවන්, සතුන් අතහැර ගොස් පැවිදිවීමි. රාගය ද්වේෂය, අවිද්‍යාව පරදවා තෘෂ්ණාව සහමුලින් සිඳදමා නිවුණෙම් සන්සුන්වීමි.
එහි **හිත්‍වා -** අතහැර**, ඝරෙ** - ගෙය, ඝර ශබ්දය එකම නාම පදයකින් යෙදුණද බීජ ශබ්දය මෙන් බහ්වර්‍ධයෙහි ව්‍යවහාර වේ. **හිත්‍වා පුත්තං** **පසුං පියං** - මනවඩන දරුවන් මෙන්ම ගෙරිසරක් ආදී සතුන් ද, ඔවුන් පිළිබඳව පවත්නා ආශාව ද අත්හැර, **හිත්‍වා රාගඤ්ච දොසඤ්ච** - ඇලෙන ස්වභාවය රාගයයි. ද්‍රොහී ස්වභාවය ද්වේෂයයි, මේවා ආර්ය මාර්‍ගයෙන් සිඳදමා, **අවිජ්ජඤ්ච විරාජිය **- සියලු අකුසල ධර්‍මයන්ට පෙරටුව යන්නා වූ මුළාබව පරදවා, මාර්‍ගයෙන් උගුළුවා දමා යනු මෙහි අර්‍ථයයි. සෙස්ස කියන ලද පරිදිමය.
2. දුකනිපාතය
දෙවන නිපාතයෙහි, **ආතුරං අසූචිං පූතිං** යනුවෙන් පටන්ගන්නා ගාථාව අහිරූපනන්දා භික්‍ෂුණියගේ ගාථාවය. මොතොමෝ විපස්සි බුදුන්ගේ කාලයෙහි බන්ධුමතී නුවර ගැහැවිමහසල් කුලයක දියණියක වී සරණසිල්හි පිහිටා බුදුන් පිරිනිවිකල්හි මුතුමැණික්වලින් හෙබවූ රන්සතකින් රත්න චෛත්‍යය පුදා කළුරියකොට දෙව්ලොව ඉපිද ඒ අතරතුර කාලයෙහි දෙව්ලෝවල සැරසරන්නී මේ බුදුපතෙහි කපිලවත් පුරයෙහි ඛෙමක ශාක්‍යාගේ අගමෙහෙසියගේ කුසයෙන් උපන්නාය. ඕ නන්දා නම්වූවාය. අතිශය රූපසම්පත්තියෙන් සමන්විත වූ ඕතොමෝ දැකුම්කලුය, පහන් පෙනුමය, එහෙයින්ම රූපනන්දා යන නමින් වැඩිවශයෙන් පළට වූවාය. ඇය වියපත් කල්හි විවාහවීමට නියමිතව තුබූ දවසෙහි විවාහ ගිවිසගෙන සිටි ශාක්‍ය කුමාරයා කළුරිය කළේය. ඉක්බිති දෙමවුපියෝ නොකැමැති වූ නමුදු ඇය පැවිදිකරවූහ.
පැවිදිවීමෙන් පසුද ඕ රූපමදය ඇත්තී ‘ශාස්තෲන් වහන්සේ රූපයට නිගරු කරති, දොස් කියති, නොයෙක් අයුරින් රූපයෙහි ආදීනව දක්වති’යි සිතමින් බුද්ධෝපස්ථානයට නොයයි. බුදුහු ඇයගේ මුහුකළ නුවණ දැක මහාප්‍රජාපතිය අමතා ‘ඔවා දෙනු පිණිස සියලුම භික්‍ෂුණීන් එකිනෙක්කෙනා බැගින් එවන ලෙස දැනුම් දුන්හ. ඕ තමාගේ වාරය පැමිණි කල්හි අනෙක් මෙහෙණක් යැවුවාය. බුදුහු ‘තමාගේ වාරය පැමිණි කල්හි අන් කෙනෙකු නොඑවා තමාම පැමිණිය යුතුයයි’ වදාළහ. ඕතොමෝ බුදුන්ගේ අණ ඉක්මවනු නොහැක්කී තවත් භික්‍ෂුණීන් සමග බුදුන්ට උවටැන් කරනු පිණිස එහි ගියාය. බුදුහු එක් අභිරූපවත් ස්ත්‍රී රූපයක් මවා නැවත ඇය ජරාජීර්ණවන අයුරු පෙන්වා සංවේගය උපදවා-
නන්දා, රෝගීවූ අපවිත්‍ර වූ කුණුවූ (ද්‍රව්‍යසම්භාරයෙහි) එකතුව බලන්න. සිත එකඟකරගෙන අසුබ බව දකිනු පිණිස සිත වඩව.
ජීවිතය නිමිති රහිතබව දැනගැනීමට මනස වඩව. මනස තුළ පවත්නා ප්‍රවණතා ඉවත් කරන්න. ඉක්බිති මනෝභාවනයෙන් සන්සුන්වී හැසිරෙන්න.
මේ ගාථා දෙක වදාළහ. මේ ගාථාවල තේරුම ඉහත කියන ලද පරිදිමය. ගාථා අවසානයෙහි අහිරූපනන්දාවෝ රහත්බවට පැමිණියහ. එහෙයින් අපදානයෙහි කියන ලදී:
බන්ධුමතී නුවර බන්ධුමා නම් ක්‍ෂත්‍රියයෙක් විය. ඔහුගේ බිරිඳ වූ මම චාරිකාවෙහි යෙදුණෙමි.
දිනක් මම හුදෙකලාව හිඳ මෙසේ සිතුවෙමි. ගමන යනවිට ගෙනයනු පිණිස මා විසින් කිසි කුසලක් කර නැත.
මහා තැවීම් ඇති කටුක වූ ඝෝර වූ අතිශය දරුණු වූ නිරයෙහි ඉපදීම ඒකාන්තය. එහිලා සැකයක් නැත.
මම මෙසේ සිතා මනස පහන් කරගෙන රජු වෙත එළඹ වචනය කීමි:
‘දේවයන් වහන්ස, අපි හැමදාම පුරුෂයන් අනුව යන්නාවූ ස්ත්‍රීහු වෙමු. දන් වැළඳවීම සඳහා මට එක් භික්‍ෂුවක් පවරා දෙනු මැනවි’
එවිට රජතුමා සන්සුන් වූ ඉඳුරන් ඇති භික්‍ෂුවක් පවරා දුන්නේය. මම උන්වහන්සේගේ පාත්‍රය ගෙන පිණි බොජුනෙන් පුරවා, දහසක් අගනා වස්ත්‍ර යුගලයකින් වසා පහන් සිතින් පූජා කෙළෙමි.

ඒ යහපත් ක්‍රියාව හා මනස පිහිටුවා ගැනීම නිසා මිනිස් සිරුර හැර තව්තිසා දෙව්ලොවට ගියෙමි.
දෙවිවරුන් දහසකට අගමෙහෙසිය වීමි. සක්විති රජවරුන් දහසකට අගමෙහෙසිය වීමි.
පෙදෙස් රජකම් කළ අත්බැව් අසංඛ්‍යය, එසේම ඒ කර්‍මයෙහිම බලයෙන් බොහෝ පින් රැස්කළෙමි.
මාගේ ඡවි වර්‍ණය උපුල් මලක මෙනි, අහිරූපවත් වීමි, සුදසුන් වීමි, සියලු මනහර නාරීලක්‍ෂණවලින් හෙබුණෙමි. උසස් කුලයක උපන්නෙම්. කාන්තියෙන් ද උපලක්‍ෂිත වීමි.
අවසාන භවය පැමිණි කල්හි ශාක්‍ය කුලයෙහි උපනිමි. සුද්ධෝදන පුත්‍රයාගේ දහසක් කාන්තාවන්ට අගතැන් පැමිණියෙමි.
ගිහිගෙයි කලකිරී සසුනෙහි පැවිදිවීමි. එයින් සත්වන රාත්‍රියෙහි චතුරාර්‍ය සත්‍යය අවබෝධ කළෙමි.
සිවුරු, පිණ්ඩපාතය, ගිලන්පස හා සෙනසුන් සීමාරහිතව ලැබිණි. ඒ එකල පිදූ පිණ්ඩපාත දානයෙහි ඵලවිපාකය.
[missing trans]
මෙයින් කල්ප තිස් එකකට පෙර දෙනු ලැබූ ඒ දානයෙහි අනුසස් විසින් එතෙක් මෙතෙක් දුගතියක් නොහඳුනමි. මේ ඒ පිණ්ඩපාත දානයෙහි ඵලවිපාකය.
දෙවත්බව හා මිනිසත්බව යන අත්බැව් දෙක පමණක් හඳුනමි. අනෙක් ගතියක් නොහඳුනමි. මේ ඒ පිණ්ඩපාත දානයෙහි ඵලවිපාකය,
මහා ධනවත් වූ උසස් වූ සාළකුල තුන හඳුනමි. අනෙක් කුලයක් නොහඳුනමි. මේ ඒ පිණ්ඩපාත දානයෙහි ඵලවිපාකය.
භවයන්හි හැසිරෙන අතර දෑවැද්ද මුල්කරගෙන කරන චෝදනාවලින් අමනාපයක් ඇති නොවීය. මනාපයෙන් කළ ක්‍රියාවක විපාකය මෙවැනිය.
සෘද්ධිවිධ, දිව්‍යශ්‍රොතස් හා චෙතොපරිය යන ඥානවිධිවලින් පිරිපුන්වෙමි.
පෙර විසූ කඳ පිළිවෙළ දනිමි. දිවැස පිරිසිදු කළෙමි. සියලු ආශ්‍රවයන් සිඳලූයෙමි.
මෙයින් මතු නැවත ඉපදීමක් නැත. අර්‍ථ ධර්‍ම නිරුක්ති ප්‍රතිභාන කෙරෙහි මහාවීරය, මගේ ඤාණය පැතිරී ඇත.
මා විසින් කෙලෙස් දවන ලදී -පෙ-බුදුන්ගේ අනුශාසනාව පිළිපැදීමි.
ඕතොමෝ රහත්බවට පැමිණ උදාන වශයෙන් ඒ ගාථා ප්‍රකාශ කළාය. එයම ඇයගේ දැනීම හෙළිකිරීමක් විය.
**යෙ ඉමෙ සත්ත බොජ්ඣඞ්ගාති** යනුවෙන් පටන්ගන්නා මෙය ජෙන්තා තෙරණියගේ ගාථාවය. ඇයගේ අතීත හා වර්තමාන කථාවස්තුව අහිරූපනන්දාගේ කථා වස්තුවට සමානය. මැය විශාලා නුවර ලිච්ඡවි රජකුලයෙහි උපන්බව පමණක් වෙනසය. බුදුන්වහන්සේගෙන් ධර්‍මය අසා දේශනාවසානයෙහි රහත්ඵලයට පැමිණ තමා විසින් ලැබගත් විශේෂය දැක ප්‍රීති වශයෙන්-
නිවන් පැමිණෙනු පිණිස මේ සප්ත බොධ්‍යඞ්ග ධර්‍මයෝ බුදුන් විසින් දේශනා කරන ලද අයුරින්ම මා විසින් අවබෝධ කරනු ලැබූහ. මම ඒ බුදුන් දිටිමි. මගේ මේ අන්තිම පඤ්චස්කන්‍ධයයි. සසරෙහි ඉපදීම නැවැත්විණ, නැවත මට උපතක් නොමැත
යන ගාථා දෙක ප්‍රකාශ කළාය.
එහි **යෙ ඉමෙ සත්ත බොජ්ඣඞ්ගා** - යම් මේ සති, ධම්මවිචය, වීරිය, පීති, පස්සද්ධි, සමාධි හා උපෙක්‍ඛා සංඛ්‍යාත ධර්‍මයන් හෝ කියනලද පරිදි අවබෝධකටයුතු ධර්‍මයෙහි, අවබෝධකරන පුද්ගලයාගේ හෝ ලක්‍ෂණ වී තිබෙන හෙයින් බොජ්ඣඞ්ග යනුවෙන් නම් ලබා තිබෙන සප්ත ධර්‍මයෝය. **මග්ගා නිබ්බානපත්තියා** - නිවන ලබා ගැනීමේ උපාය වූ, **භාවිතා තෙ මයං සබ්බෙ යථා බුද්ධෙන දෙසිතා** - ඒ සත්තිස් බෝධිපාක්‍ෂික ධර්‍ම බුදුන් වදාළ අයුරින්ම මා විසින් වඩන ලදී.
**දිට්ඨො හි මෙ සො භගවා** - හි ශබ්දය හෙත්වර්‍ථයෙහිය. යම්හෙයකින් ඒ භාග්‍යවතුන් වහන්සේ බුදුබව ලැබ තමන් විසින් අවබෝධ කරගත් ධර්‍මය දුටුසේක්ද එසේ හෙයින්, **අන්තිමො යං සමුස්සයො** යනු යෙදීමය. ආර්ය ධර්‍මය දැකීමෙන් වනාහී බුදුවරු, හා අනෙක් ආර්‍යයෝ ද දක්නා ලැබුවෝ (දිට්ඨා) නම් වෙත්, රූපකාය දකීම් පමණකින් නොවේ. එහෙයින් කියන ලදී. ‘වක්කලි, යමෙක් ධර්‍මය දකීද හෙතෙම මා දකී’ එසේම ‘මහණෙනි, ඇසූපිරූ තැන් ඇති ආර්‍ය ශ්‍රාවකයා ආර්යයන් දක්නේ’ ආදියෙහි මෙනි. සෙස්ස කියනලද පරිදිමය.
**සුමුත්තිකෙ** යනුවෙන් ඇරඹෙන්නේ සුමංගලමාතා තෙරණියගේ ගාථාවය. මෝතොමෝ ද පෙර බුදුවරුන්ගේ කාලයෙහි කරන ලද ප්‍රාර්ථනා ඇත්තී, ඒ ඒ භවයන්හිදී කරනලද පින් ඇත්තී මේ බුදුපතෙහි සැවැත්නුවර දිළිඳු කුලයක ඉපිද වියපත් වූවා එක්තරා බටපොතු වියන්නෙකුට සරණපාවා දෙනුලැබ පළමු ගැබෙහිදීම අන්තිම උපත (පච්ඡිම) ඇති පුතෙකු ලැබුවාය. ඔහුට සුමංගල යන නම යෙදිණ. එතැන් පටන් ඕතොමෝ සුමංගලමාතා යන නමින් ප්‍රකට වූවාය. යම්හෙයකින් ඇයගේ නම්ගොත් ආදිය ප්‍රකටව නොතිබිණිද එහෙයින් ‘එක්තරා ස්ථවිර භික්‍ෂුණියක්’ යනුවෙන් පාලියෙහි කියනලදී. ඇයගේ පුතාද දැන ඉගෙනීමෙන් පසු පැවිදිව පිළිසිඹියා සහිත රහත්බවට පැමිණ සුමංගල ස්ථවිර නමින් ප්‍රසිද්ධ විය. ඔහුගේ මව භික්‍ෂුණීන් සමීපයෙහි පැවිදිව විදසුන් වඩන්නී දිනක් තමා ගිහිජීවිතයෙහි විඳිදුක් ආවර්ජනාකර සංවේගයට පැමිණයා, විදසුන් වඩා පිළිසිඹියා සහිත රහත්බවට පැමිණ උදන් අනන්නී-
සුමුත්තිකා, ඔබ මෝල් ගසෙන් මැනවින් මිදුණෙහිය, මගේ සැමියා නිර්ලජ්ජීය, කුඩයද නොරිසියෙමි, මගේ මුට්ටියෙන් දියබරිගඳ වහනය වෙයි.
මම රාගය හා ද්වේශය විච්චිට් යනු අනුකරණයෙන් පුලුස්සා දැමීමි. ඕතොමෝ රුක්මුලකට එළඹ ‘සැපතෙක මහත’ යයි සුව විසින් විඳිමින් භාවනාවෙහි යෙදෙමි යන ගාථා දෙක ප්‍රකාශ කළාය.
එහි **සුමුත්තිකෙ** : සුමුත්තා යනුය. කකාරය පදපුරණය පිණිසය. මැනවින් මිදුණේ වේ යන තේරුමය. ඕතොමෝ සසුනෙහි ලද සම්පත් දැක පැහැදීම් වශයෙන් හෝ පැසසීම් වශයෙන් හෝ එසේ අමතා කීවාය. **සුමුත්තිකෙ සුමුත්තිකෙ** - ඕතොමෝ ගිහිකාලයෙහි යමක් විශේෂයෙන් පිළිකුල් කළාද, එයින් විමුක්තිය දක්වන්නී ‘සාධු මුත්තිකම්හි’ යනාදිය කීවාය. එහි **සාධු මුත්තිකම්හි** - මැනවින් මිදුණේ වෙමි. **මුසලස්ස** - මෝල් ගහෙන්, මෝතොමෝ දිළිඳු වූ හෙයින් ගිහිකාලයෙහි තොමෝම කෙටීම් ආදිය කරයි. එහෙයින් එසේ කියන ලදී. **අහිරිකො මෙ** - මගේ සැමියා නිර්ලජ්ජීය, ඔහු මා නුරුස්සයි යනු සෙසුවචනය. ස්වභාවයෙන්ම කාමයන්හි නො ඇලුණු බැවින් කාමයෙහි යෙදෙන්නවුන් පිළිකුල් කරයි යනු පවසයි. **ඡත්තකං වාපි** - ජීවිකාව සපයා ගනු පිණිස කරනු ලබන්නා වූ කුඩසෑදීම ද මට නුරුස්සයි යනු තේරුමය. **වා** - ශබ්දය නොකියනලද සියල්ල ගැනීම සඳහාය. එයින් පෙට්ටි, කිරිගොටු ආදිය ගැනේ. **හුණදඬු **ආදිය ගෙන දිනපතා කුඩ ආදිය සෑදීමෙන් ගතකරන දුක්ඛිත ජීවිතය පිළිකුල්කරන බව කියන ලදී. **අහිතකො මෙ වාතො වාති** - යනුවෙන් සමහරෙක් කියා ගිහිකාලයෙහි මගේ සිරුරෙහි අහිතකර වූ ජරාවෙන් පිරුණු වාතය ගැටේ යනුවෙන් අනෙක් තේරුමක් කියති. තවත් සමහරෙක් ‘අන් අයට දුගඳ ගෙනදෙන්නා වූ අහිතකර වාතයක් මගේ සිරුරෙන් හමයි’ යනුවෙන් ද තේරුමක් කියති. **උක්‍ඛලිකා මෙ දෙඩ්ඪුහං වාති** - මගේ බත් උයන භාජනය බොහෝ කලක සිට පාවිච්චි කරන හෙයින් අපිරිසිදු බැවින් දියබරිගඳ හමයි. එහෙයින් මම මැනවින් මිදුණෙමි’ යනුවෙන් කියනලදී.
**රාගඤ්ච අහං දොසඤ්ච චිට්චිට් චිට්චිටිති විහනාමි** - මම කෙලෙස්වලින් දෙටු වූ රාගය හා ද්වේශය චිට්චිට් යන අනුකරණයෙන් විනාශ කරමි, දුරුකරමි යන තේරුමය. ඕතොමෝ තම සැමියා පිළිකුල් කරන්නී ඔහු දිනපතා පලන වියලි හුණ දඬු ආදියෙහි ශබ්දය ගරහන්නී එයින් දුරුවීම රාග ද්වේශයන් දුරුවීම හා සමානකර දකියි. **සා රුක්‍ඛමූලං උපගම්ම** - ඒ සුමංගල මව වන මම විවික්ත රුක්මුලකට එළඹ, **සුඛො ඣායාමි **- සුවසේ භාවනා කරමි. කලින් කල සමවතට සමවදින්නී නිවන් සුව‍ඳ විඳිමින් ඵල ධ්‍යානයෙන් දැහැන් වඩමි යන තේරුමය. **අහෝ සුඛං** - මෙය වනාහී ඇයගේ සමවත් සුවයෙන් පසුව පැවති මානසික තත්ත්වය වශයෙන් කියන ලදී. පෙර පැවති මනසිකාරය වශයෙන් යයි ද කියනු ලැබේ.
**යාව කාසිජනපදො** යනුවෙන් පටන්ගන්නා මෙය අඩ්ඪකාසි තෙරණියගේ ගාථාවය. මොතොමෝ කසුප් බුදුරදුන්ගේ කාලයෙහි කුලගෙයක උපත ලබා දැනහැඳිනගත් පසු භික්‍ෂුණීන් වෙත ගොස් දහම් අසා සැදැහැය ලබා පැවිදි වී භික්‍ෂුණී ශීලයෙහි පිහිටියා වූ එක්තරා පිළිසිඹියාපත් රහත් තෙරණියකට ගණිකාවාදයෙන් බැණ එයින් චුතව නිරයෙහි පැසී මේ බුදුපතෙහි කසීරටෙහි මහා සම්පත් ඇති සිටුකුලයක ඉපිද වැඩිවිය පැමිණ පෙර අත්බැව්හි කළ වචීදුශ්චරිතයෙහි විපාක වශයෙන් තත්ත්වයෙන්, පිරිහී අඩ්ඪකාසී නමින් ගණිකාවක් වූවාය. ඇයගේ පැවිද්ද හා උපසම්පදාව ඛන්ධකයෙහි කියන ලද පරිදිමය. එහෙයින් කියනලදී:
‘එකල්හි වනාහි අඩ්ඪකාසී ගණිකාව සැපතට භික්‍ෂුණීන් වෙත පැවිදිවූවා වෙයි. ඕතොමෝ සැවතට ගොස් බුදුන් වෙතින් උපසම්පදාව ලබනු කැමැති වූවාය. අඩ්ඪකාසී ගණිකාව පැවතට යාමට කැමති බව ධූර්තයන්ට අසන්ට ලැබිණ. ඔවුහු මග රැක සිටියහ. ධූර්තයන් මග රැක සිටින බව දැනගන්න ලැබුණු අඩ්ඪකාසී බුදුන් වෙතට පණිවුඩයක් යවන්නී ‘මමද උපසම්පදාව කැමැත්තෙමි, එහිලා කෙසේ පිළිපැදිය යුතුදැයි’ දැනුම් දුන්නාය. ඉක්බිති බුදුහු මේ නිදානයෙහි මේ ප්‍රස්තුතයෙහි දැහැමි කථාවක් කර භික්‍ෂූන් ඇමතූහ. ‘මහණෙනි, දුතයෙකු ලවා වුවද උපසම්පදාව දීම අනුදනිමි’ වදාළහ.
මෙසේ උපසම්පදාව ලැබූ ඕතොමෝ විදසුන් වඩන්නී නොබෝ කලෙකින්ම පිළිසිඹියා සහිත රහත්බව ලැබුවාය. එහෙයින් කියන ලදී. අපදානයෙහි-
මේ මහා භද්‍රකල්පයෙහි බ්‍රහ්මබන්‍ධු වූ මහා යසස් ඇති කථාකරන්නවුන්ගෙන් ශ්‍රේෂ්ඨයා වූ නමින් කාශ්‍යප වූ බුදුන්වහන්සේ උපන්හ.
එකල මම ඒ බුදුන්ගේ සසුනෙහි පැවිදිව ප්‍රාතිමෝක්‍ෂයන්හි හා පඤ්චෙන්‍ද්‍රියයන්හි සංවර වී,
භෝජනයෙහි පමණ දැන නිදිවැරීමෙහි යෙදි භික්‍ෂුණියක් වී විසූයෙම් නපුරු සිතින් ගණිකාවකැයි බැණ වැදීමි. ඒ පාපකර්‍මයෙහි විපාක වශයෙන් මම නිරයෙහි පැසුණෙමි.

ඒ පාපයෙහි විපාක ඉතිරිවී පසු කලක ගණිකා පවුලක ඉපදුණෙමි. ඉක්බිති භවයෙන් භවයෙහි සැරිසරන්නී මේ අවසාන ආත්මයෙහි,
ඒ බඹසර දිවියෙහි ඵල වශයෙන් කසීරට සිටුකුලයක උපනිමි. දෙවියන් අතර අප්සරාවක මෙන් මම රූසපුවෙන් අනුනවීමි.
පියකරු වූ මා දැක ඒ පෙර කළ බැණීමෙහි ප්‍රතිඵලයක් වහයෙන් රජගහනුවර කුලීනයන් අතර ගණිකාවක් වීමි.
දිනක් බුදුන්වහන්සේගේ බණ අසා පෙර වාසනා සම්පත්තිය නිසා පැවිදිවීමි.
ඉක්බිති උපසම්පදාව උදෙසා බුදුන් වෙත යන්නී, ධූර්තයන් මග සිටින බව අසා දූතොපසම්පදාව ලබාගතිමි.
සියලු කර්‍මයන් නිමවිය. පින්පව් දෙකම එසේම විය. සංසාර සාගරයෙන් හා ගණිකාභාවයෙන් ද එතෙරවීමි.
සෘද්ධිවිධ, දිවකන්, චෙතොපරිය යන ඥාන විශේෂයන් ලබා මහා මුනිවරයන් වහන්සේ වෙත වෙසෙමි.
පෙරවිසූ අත්බැව් දනිමි. දිවැස පිරිසිදු කළෙමි. සියලු ආශ්‍රවයන් දුරුකළෙමි, මෙයින් මතු මට භවයක් නැත.
අර්‍ථධර්‍මනිරුක්ති හා ප්‍රතිභාන නුවණ ඔබවහන්සේ සමීපයෙහි මම ලබාගතිමි.
මාගේ සියලු කෙලෙස් දැවිණ, බුදුන්ගේ අවවාදය ඉටුකළෙමි.
රහත්බවට පැමිණ උදාන වශයෙන්.
කාසිජනපදයෙන් ලැබුණු අයබදු යම් පමණක් වීද, මට ගෙවූ මිලද එපමණම විය. පසුව නියම්ගම් වැසියෝ ඒ මිලෙන් අඩක් මට ගෙවූහ.
ඉක්බිති මම රූපයෙහි කලකිරුණෙමි. මේ නොඇලීම නිසා භවයෙහි නැවත නැවත නොදුවමි. ත්‍රිවිද්‍යාව ක්‍ෂාත්ක්‍ෂාත් කළෙමි. බුදුන් වහන්සේගේ උපදෙස් පිළිපැදීමි.
යන ගාථා ප්‍රකාශ කළාය.
එහි **යත්‍ථ කාසිජනපදො සුංකො මෙ කත්තකො අහු** - කාසීන්ගේ ජනපදවලින් නිපදෙන අයබදු සුඞ්කය. එය. යම් පමණක් වීද මගේ අයකිරීම ද එපමණක්ම විය. එය කොපමණද? දහසක් පමණය, එකල්හි වනාහි කාසිරටෙන් රජුට ලැබුණ ආදායම දහසක් පමණ විය. මැයට ද පුරුෂයන්ගෙන් දිනකට ලැබුන ආදායම එපමණ විය. ඕතොමෝ කාසිවලින් අය නියමකළ බැවින් කාසි යන නම ලැබුවාය. බොහෝවිට එහි මිනිසුන්ට දහසක් දීමට නොහැකි වූ හෙයින් එය අඩක් ගෙවා දවසෙන් භාගයක් ඇය සමග ගතකොට යති. එසේ හෙයින් ඈ **අඩ්ඪකාසී** නම් වූවාය. එහෙයින් **තං කත්‍වා නෙගමො අග්ඝං අග්ඝෙනග්ඝං ඨපෙසි මං** යනුවෙන් කීවාය. **තං** - පන්සියයක් පමණ ධනයෙන් අගයකර, **නෙගමො** - නියම්ගම් වැසියෝ, ස්ත්‍රී රත්නයක් බැවින් අනර්ඝ භාවයට ද සමානය. **අග්ඝෙන අග්ඝං** - ඒ නිමිති කොටගෙන අඩ්ඪකාසී යන නම මට ලැබිණ. **මං ඨපෙසි** - මා කෙරෙහි එසේ ව්‍යවහාර කරනු ලැබිණ.
**අථ නිබ්බන්‍දහං රූපෙ** - රූපය හේතුකොටගෙන ජීවත්වන්නියක වී, **අථ** - පසුව සසුන නිසා මම රූපයෙහි කලකිරුණෙමි. ‘රූපය මෙසේ අනිත්‍යය, රූපය මෙසේ දුකය, අසුභය ආදී වශයෙන් දක්නී එහි කලකිරුණෙමි. **නිබ්බින්‍දඤ්ච විරජ්ජහං** - කලකිරීමෙන් පසු විරාගයට පැමිණියෙමි. මෙහි කලකිරීම ගත් හෙයින් තරුණ විපස්සනාව දක්වයි, විරාගය ගැනීමෙන් බහලවිපස්සනාව පෙන්වයි. කලකිරීමෙන් නො ඇලෙයි, නොඇලීමෙන් විමුක්තියට පැමිණෙයි යනු කියන ලදී. **මා පුන ජාතිසංසාරං සන්‍ධාවෙය්‍යං පුනප්පුනං** - මෙයින් කලකිරීම්, නොඇලීම් සිදුවන අයුරු දැක්වේ. **තිස්සො විජ්ජා** - මෙයින් යම් අර්‍ථයක් අදහස් කළේ ද එය පෙර කියූ අයුරුමය.
**කිඤ්චාපි ඛොම්හි කිසිකා** - යන මෙය චිත්තා තෙරණියගේ ගාථාවය. මෝතොමෝ ද පෙර බුදුවරුන්ගේ කාලවල කරනලද අධිකාර්‍ය ඇත්තී ඒ ඒ භවයන්හි දී භවාශ්‍රිත කුශලයන් රැස්කරන්නී මෙයින් කල්ප අනූහතරකට පෙර චන්‍දභාගා නම් ගංතෙර කිඳුරු යෝනියක උපන්නාය. ඕ දිනක් රුක්මුලක හුන් පසේ බුදුවරයෙකු දැක පැහැදුණු මනසින් බටමල් පුදා ඇඳිලි බැඳ වැඳ නමස්කාර කර පැදකුණු කර ගියාය. ඕතොමෝ ඒ පිනින් දෙව්මිනිසුන් අතර සැරිසරන්නී මේ බුදුපතෙහි රජගහනුවර ගෘහපති මහාසාළ කුලයක ඉපිද දැන ඉගෙනගෙන ශාස්තෲන් වහන්සේ රජගහනුවරට පිවිසෙන අවස්ථාවෙහි සැදැහැය ලබා පසු දිනක මහා ප්‍රජාපතී ගෝතමී සමීපයෙහි පැවිදි වී මහලුකල ගිජුකුළුපව්වට නැග මහණදම් පුරන්නී, විදසුන් වඩා පිළිසිඹියා සහිත රහත්බවට පැමිණියාය. එහෙයින් අපදානයෙහි කියන ලදි:
මම එකල චන්‍ද්‍රභාගා නදීතෙරෙහි කිඳුරියක් වීමි. එක් දිනක් මම අපරාජිත වූ බුදුරැසින් බබළන බුදුන් දිටිමි.
උන්වහන්සේ දැකීමෙන් පැහැදුණු මම නළමල් ගෙන පිදුවෙමි.
ඒ පින්කමෙන් මම තිදස්පුරට ගියෙමි.
දෙව්රදුන් සතිස් දෙනෙකුගේ මෙහෙසිය වීමි. සක්විති රජවරුන් දස දෙනෙකුගේ මෙහෙසිබව දැරීමි. ඉක්බිති සංවේගයට පැමුණුනෙම් සසුනෙහි පැවිදිවීමි.
කෙලෙස් දැවීමි. භව සමූහය ඉක්මවීමි. සියලු අසවු (ආශ්‍රවයන්) හීනවිය. මෙයින් මතු ඉපදීමක් නැත.
කල්ප අනූහතරකට පෙර යම් මලක් පිදුවෙම්ද ඒ පිනින් දුගතියක් නොහැඳිනෙමි. මේ මල් පිදීමෙහි ඵලවිපාකය.
මගේ පැමිණීම යහපත් වූවකි-පෙ-බුදුන්ගේ අවවාදය පිළිපැද්දෙමි.
ඕතොමෝ රහත්බවට පැමිණ තමාගේ පිළිවෙත් බලා -
මම ගිලන්වී බෙහෙවින් දුබල වී කෘශ වූ ශරීර ඇත්තී සැරයටියක එල්බ පර්‍වතයට නැග,
සඟළ සිවුර පසෙකින් තබා පාත්‍රය මුනින් අතට නමා පර්‍වතයෙහි බවුන් වඩන්නී අඳුරු කද බිඳ හෙළීමි.
යන මේ ගාථා දෙක පැවසුවාය.
එහි **කිඤ්චාපි ඛොම්හි කිසිකා** - මම ජරාවෙන් දිරාගොස් මස් ලේ හීනවූයෙන් කෙට්ටු වූ සිරුරින් වැහැරී ගියෙමි. **ගිලානා බාළ්හදුබ්බලා** - ධාතු ආදීන්ගේ විකෘතිය හේතුවෙන් ගිලන්වීමි. ඒ ගිලන් බැවින්ම බොහෝසෙයින් දුර්‍වල වීමි. **දණ්ඩමොලුබ්හ ගච්ඡාමි** - යම්කිසි තැනක යන්නෙම් නම් සැරයටියක ආධාරයෙන්ම යමි. **පබ්බතං අභිරූහිය** - මෙසේ වී නමුදු විවේකය කැමැත්තෙන් ගිජුකුළු පවුවට නැග,
**සඞ්ඝාටිං නික්‍ඛිපිත්‍වාන** - පොරොනා සිවුරෙන් යුක්තව, හකුළා අංසයෙහි තබාගෙන තිබුණු සඟළ සිවුර අත්පස්හි තබා, **පත්තකං ච නිකුජ්ජිය** - මා දන් වළඳනා මැටිය යටිකුරුකර එකත්පසෙක තබා, **සෙලෙ ඛම්හෙසිමත්තානං තමොක්‍ඛන්‍ධං පදාලිය** - පර්‍වතයෙහි හුන්නෙම් මෙතරම් දිගු කලකින් නසනු නොහැකි වූ මෝහය නසා ඒ මොහොකඳ පළාලීමෙන්ම **අත්තානං**, තමා, **ඛම්හෙසිං** - ඛන්‍ධයන්ගේ නැවත හටගැනීම නැති කිරීම් වශයෙන් ක්‍ෂය කළෙමි යන අර්‍ථයය.
**කිඤ්චාපි ඛොම්හි දුක්‍ඛිතා** - මෙය මෙත්තිකා තෙරණියගේ ගාථාවය. මෝතොමෝ ද පෙර බුදුවරුන්ගේ කාලවල කරන ලද අධිකාර්‍ය ඇත්තී ඒ ඒ භවයෙහි පින් රැස්කරන්නී, **සිද්ධත්‍ථස්ස** - සිද්ධත්‍ථ බුදුන්ගේ කාලයෙහි ගෘහපතිකුලයක ඉපිද දැන ඉගෙනීමෙන් වැඩුණු පසු රුවන්මුවා මෙවුල්දමකින් බුද්ධ චෛත්‍යය පිදුවාය. ඕ ඒ පින්කමෙන් දෙව්මිනිස් ලෝවල හැසිරෙන්නී මේ බුදුපතෙහි රජගහනුවර බ්‍රාහ්මණ මහාසාළ කුලයක උපත ලැබුවාය. සෙස්ස පෙර කියනලද පරිදිය. මෝ පිළිබගකුළට නැග මහණදම් පුරන්නී විදසුන් වඩා පිළිසිඹියා සහිත රහත් බවට පැමිණියාය. එහෙයින් කියන ලදී අපදානයෙහි:
සිදුහත් බුදුන්ගේ ස්තූපයෙහි නවකම් සඳහා මා විසින් මෙවුල්දමක් පුදනලදී.
මහා ථූපයෙහි වැඩ නිමකල්හිද පැහැදුණු සිතින් සියතින්ම බුදුන් උදෙසා මෙවුල්දමක් පිදුවෙමි.
මෙයින් කල්ප අනූහතරකට පෙර යම් මෙවුල්දමක් පිදුවෙම්ද ඒ පිනින් මම දුගතිය නොහැඳිනීමි. ථූපපූජාවෙහි විපාකය මෙයයි,
මා විසින් කෙලෙස් දවන ලදී -පෙ-බුදුන්ගේ අනුශාසනාව අනුගමනය කළෙමි.
රහත්බවට පැමිණ තමාගේ ඒ පිළිවෙත සිහිකර උදානයක් වශයෙන්-
දුකට පත්වී, දුබලවී, ගෙවුණු යොවුන්බව ඇත්තී සැරයටියක ආධාරයෙන් පවුවට නැග,
සඟළ සිවුර පසෙක තබා පාත්‍රය යටිකුරුකර නබා. ගිරිමත හුන්නෙම් මගේ සිත නිදහස්විය. ත්‍රිවිද්‍යාව ලැබිණ. බුදුන්ගේ අවවාද පිළිපැද්දෙමි.
යන ගාථා දෙක ප්‍රකාශ කළාය.
එහි **දුක්‍ඛිතා** - රෝගයෙන් මැඩුණේ දුක් ඇතිවිය. දුකට පැමිණියෙමි. **දුබ්බලා** - ඒ දුකින්ම, ඒ දිරායාමෙන්ම ශක්තිය හීනවිය. එහෙයින් **ගතයොබ්බනායි** කියන ලදී. එහි තේරුම වයසට පැමිණි යනුය.
**අථ චිත්තං විමුච්චි මෙ සෙලම්හි** - පවුවෙහි **නිසින්නොචම්භි** - ඉන්පසු මැනැවින් වීරියසමතාවෙන් යුක්ත වූ බැවින් මග පිළිවෙළින් සියලු අසවුවලින් මගේ සිත මිදිණ. සෙස්ස කියන ලද පරිදිමය.
**චාතුද්දසිං පඤ්චදසිං** - මෙය වෙනත් මෙත්තා තෙරණියකගේ ගාථාවකි. මොතොමෝ ද පෙර බුදුවරුන්ගේ කාලවල කරනලද අධිකාර ඇත්තී, ඒ ඒ භවයන්හිදී කුසල් රැස්කර විපස්සි බුදුන්ගේ කාලයෙහි ක්‍ෂත්‍රිය කුලයෙහි ඉපිද නියමිත වයසට පැමිණි කල්හි බන්‍ධුම රජුගේ ඇතොවුරෙහි වැඩ විපස්සි බුදුන්ගේ රහත් ශ්‍රාවිකාවක් දැක පහන්සිත් ඇතිවී ඇයගේ අතින් පාත්‍රය ගෙන ප්‍රණීත ඛාද්‍යභෝද්‍ය පුරවා මා ඇඟි සළුයුගළයක් සමග පිළිගැන්වුවාය. ඕ ඒ පින්කමින් දෙව්මිනිස් දෙගතියෙහි සැරිසරන්නී, මේ බුදුපතෙහි කපිලවත්පුර ශාක්‍ය රාජකුලයෙහි ඉපිද බුදුන් වෙතින් බණ අසා සැදැහැයෙන් උපාසිකාවක් වූවාය. ඕතොමෝ පසුකලක මහාප්‍රජාපතීගෝතමී සමීපයෙහි පැවිදිව පෙරවරු බත්කිසෙන් පසු විදසුන් වඩා නොබෝ කලෙකින්ම පිළිසිඹියා සහිත රහත්බවට පැමිණියාය. එහෙයින් කියනලදී අපදානයෙහි-
බන්‍ධුමතී නුවර බන්ධුම නම් රජෙක් විය. මම ඔහුගේ බිරිඳ වීමි.
මම එක් දිනෙක හුදෙකලාව හිඳ මෙසේ සිතුවෙමි. මා යනවිට ගෙනයාමට රැස්කළ පිනක් නැත.
අධික ලෙස තවන්නා වූ කටුක වූ ඝෝර වූ අතිශය දරුණු වූ නිරයට යාම ඒකාන්තය, එහිලා සැකයක් නැත.
එසේ සිතා දිනක් රජු වෙත ගොස් මේ වචනය කීමි. රජතුමනි, දිනපතා වැළඳවීම පිණිස මට එක භික්‍ෂුවක පවරා දෙනු මැනවි.
රජතුමා මට එක්තරා දැමුණු ඉඳුරන් ඇති භික්‍ෂුවක් පවරා දුන්නේය. මම උන්වහන්සේගේ පාත්‍රය ගෙන රසවත් අහරින් පුරවා
දහසක් අගනා වස්ත්‍ර යුග්මයකින් වසා පිළිගැන්වීමි.
මේ පින්කම මම ජීවිතාන්තය දක්වා මෙනෙහි කළෙමි. සිතේ පැහැදීම හේතුකොටගෙන මම තව්තිසා දෙව්ලොවට ගියෙමි.
දෙව්රජුන් තිස්දෙනෙකුගේ මෙහෙසිය බවට පැමිණියෙමි. සිතින් සිතු හැම දෙයක්ම කැමති වූ පරිදි සැපයෙයි.
සක්විත්තන් විසිදෙනෙකුගේ මෙහෙසි බවට පැමිණියෙමි. දැමු සිතින් යුක්තවම මම හවයන්හි සැරිසැරීමි.
සියලු බැඳුම්වලින් මිදුණෙමි. සංයෝජනයන් දුරුකළෙමි. සියලු අසවු නැතිකළෙමි. මෙයින් මතු මට භවයක් නැත.
මෙයින් කල්ප අනුඑකකට පෙර යම් දානයක් මවිසින් දෙන ලදද එහි පිනින් දුගතියක් නොහඳුනමි. පිණ්ඩපාත දානයෙහි ඵලවිපාක මෙබඳුය.
මා විසින් කෙලෙස් දවන ලදී -පෙ-බුදුන්ගේ ඔවදන ඉටුකළෙමි.
රහත්බවට පැමිණ තමාගේ පෙර පිළිවෙත දැක ප්‍රීතිය හටගෙන උදානයක් වශයෙන්-
තුදුස්වක පසළොස්වක අටවක හා අතිරේක දිනයන්හි අඞ්ග අටකින් සමන්විත වූ උපොසථ ශීලය දෙව්ලොව යනු කැමැත්තෙන් රැකියෙමි.
ඒ මම අද හිස මුඩුකර, සහළ සිවුර පෙරවා, එක බතකින් යැපෙමින් හදවතෙහි වේදනාවන් දුරුකර දෙව්ලෝ යාමට ප්‍රාර්ථනා නොකරමි යන ගාථා දෙක ප්‍රකාශ කළාය.
එහි **චාතුද්දසිං පඤ්චදසිං** - දින දස සතරක් පිරීම චතුද්දස නමි, එයම චාතුද්දසී වෙයි. දවස් පසළොසක් පිරීම පඤ්චදසී නමි. එය චාතුද්දසං පඤ්චදසං යනුවෙන් යෙදේ. ‘යා ව පක්‍ඛස්ස අට්ඨමී, තං චාතී’ යනුවෙන් යොදාගත යුතුය. **පාටිහාරිය පක්‍ඛඤ්ච** - පරිහරණය කරන කොටස ද, චාතුද්දසී පඤ්චදසී අට්ඨමී යනුවෙන් පටන්ගෙන ක්‍රමයෙන් පිවිසීම. නික්මීම විසින් පෙහෙවස් සමාදන්වීම සඳහා යොදාගත යුතු පක්‍ෂය වෙයි. ‘තෙරසී සත්තමීනවමී’ වශයෙන් ද ගැනෙන බව අදහස් කෙරේ. **අට්ඨඞ්ගසුසමාගතං** - පාණාතිපාතා වෙරමණී යනුවෙන් පටන්ගන්නා අංග අටකින් යුක්ත වූ, **උපොසථං අපාගඤ්ඡං** - පෙහෙවසට පැමිණියෙමි, පෙහෙවස් රැකියෙමි යන තේරුමය. ඒ සඳහා මෙසේ කියන ලදී:
පණ නොනැසිය යුතුය, නොදුන් දෙය නොගන්න, බොරු නොකියන, මත්පැන් නොබොන්න, අබ්‍රහ්මචරියාවෙන් වළකින්න, රාත්‍රි කාලයෙහි විකල් බොජුනෙන් වැළකෙන්න.
ගඳමල් සුවඳවිලවුන් නොදරන්න, ඇඳෙහි, බිම හෝ ඇතිරියෙහි නිදාගන්න, මෙය අටඟි පෙහෙවස හැටියට දුක් කෙළවරකළ බුදුන් විසින් වදාරා ඇත.
**දෙවකායාභිනන්‍දිනී** - එහි ඉපදීමට ඇති ආශාව වශයෙන් චාතුර්මහාරාජික දේවසමූහය ප්‍රාර්ථනා කරන්නී, **උපොසථං උපාගඤ්ඡිං** - මෙය ක්‍රියාවය. **සාජ්ජඑකෙන භත්තෙන** - ඒ මම අද මේ දවසෙහිම එකම වේලක් ආහාර ගැනීමෙන් **මුණ්ඩා සංඝාටිපාරුතං** - හිස මුඩුකරගෙන, සිරුර සගළ සිවුරෙන් වසාගෙන, පැවිදි වූ බව කියවේ. **දෙවකායං න පත්‍ථෙහං** - අග්‍රමාර්ගයට එළඹ සිටි හෙයින් කිසිම දේවනිකායක් මම ප්‍රාර්ථනා නොකෙළෙමි. එහෙයින්ම කීහ. ‘**විනෙය්‍ය හදයෙ දරං** - සිත්තුළ පවත්නා කෙලෙස් ගින්න මුලිනුපුටා දැමීම වශයෙන් දුරුකර යන අරුත්ය. මෙයම ඇයගේ නුවණ ප්‍රකට කිරීම විය.
**උද්ධං පාදතලා** - යන ගාථාව අභයමාතා තෙරණියගේය. මෝතොමෝ ද පෙර බුදුවරුන්ගේ කාලවල කරන ලද අධිකාර ඇත්තී ඒ ඒ භවයන්හි පින් රැස්කරන්නී, තිස්ස බුදුන්ගේ කාලයෙහි කුලගෙයක උපත ලබා වැඩිවිය පැමිණීමෙන් පසු දිනක් බුදුන් පිඬුපිණිස හැසිරෙනු දක පැහැදි සිතින් පාත්‍රය ගෙන හැන්දක් පමණ අහර පිදුවාය. ඕ ඒ පින්කමෙන් දෙව්මිනිස් දෙගතියෙහි හැසිරෙන්නී මේ බුදුපතෙහි එවැනිම කර්‍මයක ප්‍රතිඵලයක් වශයෙන් උදේනී නුවර පදුමවතී නමින් නගරශෝභිනියක් වූවාය. බිම්බිසාර රජ ඇයගේ රූසපුව ආදී ගුණ ගැන අසා පුරෝහිතයාට මෙසේ කීවේය: ‘උදේනී නුවර පදුමවතී නම් ගණිකාවක් වෙයි, මම ඇය දකිනු කැමැත්තෙමි’ මැනවැයි පිළිගත් පුරෝහිතයා මන්ත්‍ර බලයෙන් කුම්භීර නම් යක්‍ෂයා රජුට වස්වා ඔහුගේ අනුහසින් රජු එකෙණෙහිම උදේනී නගරයට පැමිණවීය. රජතෙම එක රැයක් ඇය සමග සමහම් සුවය වින්දේය. ඕ එයින් ගැබ්ගත. ‘මා කුසෙහි ගැබක් පිහිටියේවනැ’යි ඕ රජුට දන්වා යැවුවාය. එය අසා රජතෙමේ, ‘ගැබ පිරිමි දරුවකුගේ නම් හදාවඩා මා වෙතට එව’යි කියා රජුන්ගේ නම කෙටූ මුද්දක් දී යැවීය. ඕ දසමස් ඇවෑමෙන් පුතෙකු වදා ඕහට අභය යන නම තැබුවාය. සත්වයස් වූ කල ඕතොමෝ දරුවා බිම්සර රජුගේ පුතෙකු යයි හදුන්වා දී ඔහු වෙත යැව්වාය. රජ ඒ පුතා දැක පුතු සෙනෙහස ලැබ කුමරපෙරහරින් වැඩුවේය. ඔහුට සැදැහැය ලැබීමත් පැවිදි විශේෂාධිගමයත් යට කියනලද පරිදිමය. ඔහුගේ මව පසු කලෙක අභය පුත් තෙරුන්ගෙන් බණ අසා සැදැහැ ඉපිද භික්‍ෂුණීන් සමීපයෙහි පැවිද්ද ලබා විදසුන් වඩන්නී, නොබෝ කලෙකින්ම පිළිසිඹියා සහිත රහත්බවට පැමිණියාය. එහෙයින් කියන ලදී අපදානයෙහි-
පිඬුපිණිස හැසිරෙන තිස්ස නම් බුදුන්වහන්සේට හැන්දක් පමණ ආහාර පූජාකළෙමි.
ලෝකාග්‍රනායක වූ ඒ තිස්ස සම්බුදුහු එය පිළිගෙන වීථියෙහි සිට මට අනුමෙවෙනි බණ වදාළහ.
හැන්දක් පමණ දුන් මේ දානයෙහි අනුසසින් තව්තිසා දෙව්ලොවට යන්නීය. දෙව්වරුන් තිස් හයදෙනෙකුගේ මෙහෙසි බවට පැමිණෙන්නීය.
සක්විත්තන් පණස් දෙනෙකුගේ අග මෙහෙසි බවට පැමිණෙන්නීය. සිතූපැතු සියල්ලක්ම හැමදාම ලබාගන්නීය,
සැප අනුභවකොට කිසිවක් නොමැතිව පැවිදි බව ලබාගන්නීය. සියලු අසවු විනාශකර අනසව් වී පිරිනිවෙන්නීය.
ලෝකාග්‍රනායක වූ තිස්ස බුදුරදහු මෙසේ පවසා අහසෙහි ගමකරන හංස රාජයෙකු මෙන් අහසට නැගුණු සේක.
මා විසින් මැනවින් දෙන ලදී, යාගය මැනැවින් යදින ලදී. හැන්දක් පමණ පුදා අචල පදවියකට පත්වීමි.
මෙයින් දෙයානුකපකට පෙර යම් පින්කමක් කෙළෙම්ද එහි ඵලවිපාක වශයෙන් දුගතියක් නොහඳුනමි. පිඬුදනෙහි විපාක මේය.
මගේ කෙලෙස් දැවිණ -පෙ-බුදුන්ගේ අනුශාසනාව අනුගමනය කළෙමි.
ඕතොමෝ රහත් බවට පැමිණ තමාගේ පුත් වූ අභය තෙරුන් විසින් ධර්‍ම දේශනා කරන අවස්ථාවෙහි අවවාද වශයෙන් යම් ගාථා දෙකක් දෙසන ලදද, තමාද උදාන වශයෙන් ඒ ගාථා දෙකම පුනරාවය කරන්නී:
දෙපතුලෙන් උඩ කෙස්වැටියෙන් යට තිබෙන අපිරිසිදු වූ කුණුගඳ වහනය වන මේ සිරුර යථා තත්ත්වයෙන් බලන්න.
මෙසේ වෙසෙන්නා වූ මගේ සකලවිධ රාගය නැතිවිය, දැඩිතාපය සිදිණ, නිවී සිහිල් වීමි.
යන ගාථා දෙක පැවසුවාය.
එහි පළමුවන ගාථාවෙහි තේරුම සැකෙවින් මෙසේය. **අම්ම** පදුමවතී, දෙපතුලෙන් උඩ කෙස්වලින් යට නානාප්‍රකාර අපවිත්‍ර රාශියක් පිරී තිබෙන **අසූචිං** සදහටම දුගඳ හමන්නා වූ, **පූතිගත්‍ධිකං ඉමං** පිළිකුල් ගඳින් යුත් **කායං** සිරුර නැණැසින් පිරික්සා බලන්න. මෙය වූකලී ඇයගේ පුතා විසින් අවවාද වශයෙන් දෙසූ ගාථාවය.
ඕතොමෝ එය අසා රහත් බවට පැමිණ උදම් අනන්නී ගුරු පූජාවක් වශයෙන් එම ගාථාවම පළමුකොට කියා ඉක්බිති තමාගේ අවබෝධය හෙළිකරන්නී “එවං විහරමානාය” යන දෙවන ගාථාව කීවාය.
එහි **එවං විහරමානාය**. එසේ මපුත් අබය තෙරුන් විසින් “උද්ධං පාදතලා” යන මෙයින් දෙනලද අවවාදයෙහි පිහිටා සියලු සිරුර අශුභ වශයෙන් බලා සිතෙහි එකඟබව ලබාගෙන සතර මහාභූතයන්ගේ සමවාය වශයෙන් වෙනස්වන රූපාරූපධර්‍මයන් පිළිබඳ විඳීම් අවබෝධ කරගෙන තිලකුණු නගා අනිත්‍ය වශයෙන් මෙනෙහි කරමින් වෙසෙන්නේ **සබ්බො රාගො සමූහතො** හටගැන්ම පිළිබඳ නුවණින් මගපිළිවෙළ අනුව යමින් එහි කෙළවරට පැමිණියේය. මා විසින් සියලු රාගය **සමූහතො** මුලින් උපුටා දමන ලදී. **පරිළාහො සමුච්ඡින්නා** එහෙයින්ම සියලු කෙලෙස් ගින්න සහමුලින්ම නිවා දැමීමි. එය නිවා දැමීම නිසාම **සීතිභුතා** සොපදිසෙස නිර්‍වාණ ධාතුවෙන් **නිබ්බුතා අම්හි**.
**අභයෙ භිදුරො කායො** යන මෙය අභය තෙරණියගේ ගාථාවය. මෝද පෙර බුදුවරුන්ගේ කාලවල කරන ලද අධිකර ඇත්තී ඒ ඒ භවයන්හි කුසල් රැස්කරන්නී සිඛී බුදුන්ගේ කාලයෙහි ක්‍ෂත්‍රිය මහාසළකුලයක ඉපිද කල්යාමේදී අරුණ රජුගේ අගමෙහෙසිය වූවාය. දිනක් රජතුමා ඇයට සුවඳවත් උපුල්මල් සතක් දුන්නේය. ඕතොමෝ ඒවා පිළිගෙන ඒවා පැළඳීමෙන් ඇති ඵලය කුමක්දැයි සිතා ඒවා බුදුන්ට පිදීමේ අදහසින් උන්වහන්සේ එහි වඩින තුරු බලා සිටියාය. ඕ ඉක්බිති බුදුන් වඩිනු දැක පහන් සිතින් පෙරගමන්කොට ඒ මල්වලින් පුදා පසඟ පිහිටුවා වැඳ හුන්නීය. ඕතොමෝ ඒ පින්කමින් දෙව්මිනිසුන් අතර හැසිරෙන්නී මේ බුදු උපතෙහි උදේනී නුවර එක් කුලගෙයක උපත ලබා අභය මාතාවගේ සහායිකා වී වෙසෙන්නී ඇය පැවිදි වූ කල්හි ඇය කෙරෙහි හටගත් සෙනෙහස නිසාම තමාද පැවිදි වී ඈ සමග රජගහනුවර වසන අතර එක්දිනක අසුභ භාවනාව සඳහා සීතවනයට පිවිසියාය. බුදුන්වහන්සේ ගඳකිළියෙහිම හුන්සේක් ඇය අරමුණුකළ අරමුණ පෙරටුකොට තබා උන්වහන්සේ ඇයට ඉදිමීම ආදී ස්වභාවය ප්‍රකාශ කළහ. එය දැක ඕතොමෝ සංවේගයට පැමිණියාය. එය දුටු බුදුහු ආලෝකයක් විහිදුවා ඉදිරිපිට හුන්නාක් මෙන් තමා පෙන්වූහ. අනතුරුව -
අභයා, පුහුදුන් මිනිසුන් ඇලෙන්නා වූ මේ සිරුර බිඳෙනසුලුය. මම මේ සිරුර පිළිබඳ යථා තත්ත්වය දැන සිහිකල්පනාවෙන් යුක්තව බහාලමි.
බොහෝ දුක්කම්කටොළු හේතුකොටගෙන අප්‍රමාදයෙහි නියැළුණු මම තණ්හාව දුරුකිරීමට පැමිණියෙමි. බුදුන්ගේ අවවාදය අනුගමනය කළෙමි.
යන ගාථා ප්‍රකාශ කළාය. ඕතොමෝ ගාථා කෙළවර රහත්බවට පැමිණියාය. එහෙයින් කියන ලදී අපදානයෙහි:
අරුණවතී නගරයෙහි අරුණ නම් රජෙක් විය, මම ඒ රජුගේ අගමෙහෙසිය වී චාරිකාවෙහි හැසුරුණෙමි.
සුවඳවත් වූ උපුල් හතක් ගෙන පහයෙහි හිඳ මෙසේ සිතීමි.
මේ මල් හිසෙහි පැළඳීමෙන් කවර පලක්ද? නැණින් අගතැන්පත් වූ බුදුන්වහන්සේට මෙය සුදුසුයයි,
බුදුන් ගැන සිතමින්, බුදුන් පැමිණියහොත් පුදන්නෙමි යයි දොර අසල හුන්නෙමි.
බබළන කකුධ භාණ්ඩයක් මෙන්, කේශර සිංහරාජයෙකු මෙන් භික්‍ෂූන් වහන්සේ සමගින් බුදුහු විථියට බටහ.
බුදුන්ගේ රැස් විහිදෙනු දැක සතුටින් මෙන්ම සංවේගයෙන් දොර හැර ගොස් ඒ මල්මිට බුදුන්ට පිදුවෙමි.
ඒ උපුල්මල් සත අහසෙහි විසුරුවන ලදින් උන්වහන්සේගේ සිරස මුදුනෙහි ඡත්‍රයක් මෙන් දිස්විය.
එයින් පහන් වූ සිතින් ඇඳිලිබැඳ නමස්කාර කළෙමි. ඒ පිනින් මම තව්තිසාවට ගියෙමි.
මගේ හිස මුදුනෙහි නිල්වන් වහලක් දිසෙයි, එයින් දිවගඳ හමයි, උපුල්මල් සතෙහි පින එබඳුය.
යම් දිනෙක නෑ සමූහයා මා කැඳවාගෙන යෙත්ද, ඒ සියලු පිරිස නිල්වියන් මෙන් පෙනෙයි.
දෙවිවරුන් හැත්තෑ දෙනෙකුගේ මෙහෙසිය වීමි, හැම තන්හිදීම සියල්ලන්ටම ප්‍රමුඛ වී භවයෙහි හැසිරෙමි.
තෙසැටක් සක්විත්තන්ට අගමෙහෙසිකම් කළෙමි. සියල්ලෝම මා අනුව හැසිරෙනි. මා කියන්නක් ඔවුහු පිළිපදිති.
මගේ පැහැය උපුල්වන්ය, සිරුරෙන් එම සුවඳම හමයි, දුර්වර්‍ණනයක් මම කිසි කලෙකත් නොහඳුනමි. මෙය බුද්ධ පූජාවෙහි ප්‍රතිඵලය වේ.
ඍද්ධිපාදයන්හි දක්‍ෂවීමි, බොධ්‍යඞ්ගයන්හි ඇලුණෙමි. අභිඥාව ලබාගතිමි, මෙය බුද්ධ පූජාවෙහි ප්‍රතිඵලය වේ.
සිහිවටන්හි දක්‍ෂයෙමි, සමාධි භාවනාවෙහි යෙදුණෙමි, සම්‍යක් ප්‍රධානයෙහි යෙදුණෙමි, මෙය බුද්ධ පූජාවෙහි ප්‍රතිඵලය වේ.
මගේ මර උසුලන වියගහ විර්යය, යෝගයන්ගෙන් මිදීම වාහනයයි, සියලු ආසව සිදිණ. මෙයින් මතු මට උපතක් නැත.
මෙයින් කල්ප තිස්ඵකකට පෙර මම යම් පින්කමක් කෙළෙම්ද එහි අනුසසින් මම දුගතියක් නොදනිමි, මල් පිදීමෙහි පින මෙයයි.
මා විසින් කෙලෙස් දවන ලදී, බුදුන්ගේ ඔවදන් පිළිපැදිමි.
රහත්බවට පැමිණ උදම් අනන්නී, ඒ ගාථාව පෙරළා කීවාය.
එහි **අභයෙ** - තමාටම තමා අමතයි. **භිදුරො** - බිදෙනසුලුය, අනිත්‍යය යන අර්ථයි**. යත්‍ථ සත්තා පුථුජ්ජනා** - සැණෙකින් බිදීයනසුලු අශුචි මෙන් දුගඳ වහනයවන පිළිකුල් ස්වභාවයකින් යුත් සිරුරෙහි මේ අන්‍ධබාල වූ පෘථග්ජනයෝ **සත්තං** - ඇලෙන්නා වූ, ලගින්නා වූ. **නික්‍ඛිපිස්සාමිමං දෙහං** - මම මේ කුණු සිරුර නැවත නොගන්නා අයුරින් නිරපෙක්‍ෂකව බහාලන්නෙමි, ඉවතලන්නෙමි. එයට හේතුව කීහ. **සම්පජානා සතීමතී** යනුවෙන්.
**බහුහි දුක්‍ඛධම්මෙහි** - ජාතිජරා ආදි වූ නොයෙක් දුක්වලින් ස්පර්‍ශ කරනු ලැබූ යනු තේරුමය. **අප්පමාදරතාය **- ඒ දුකින් එතෙරවීමෙන්ම සංවේගයට පැමිණි හෙයින් වෙන්නොවී විසීම් සංඛ්‍යාත අප්‍රමාදයෙහි යෙදුණු. සෙස්ස කියනලද පරිදිමය. මෙහිදු ශාස්තෲන් වහන්සේ විසින් දේශනා කරන ලද පරිදි -
‘නික්‍ඛිපාහි ඉමං දෙහං, අප්පමාදරතාය තෙ, තණ්හක්‍ඛයං පාපුණාහි, කරොහි බුද්ධ සාසනං’ (අප්‍රමාදයෙහි ඇලුණාවූ ඔබ මේ සිරුර බහා තබව, තෘෂ්ණාව ක්‍ෂය කරව, බුදුන්ගේ ඔවදන පිළිපදුව) යන අදහසය.
[missing trans] **අප්පමාදරතාය තෙ** - ඔබ අප්‍රමාදී වියයුතුය යන තේරුමය.
**චතුක්‍ඛත්තුං පඤ්චක්‍ඛත්තුං** යනුවෙන් ඇරඹෙන ගාථාව සාමා තෙරණියගේය. මෝතොමෝද පෙර බුදුවරුන්ගේ කාලවල කරනලද අධිකාර්‍ය ඇත්තී ඒ ඒ භවයෙහි කුසල් රැස්කර දෙව්ලෝවලම හැසිරෙන්නී, මේ බුදුපතෙහි කොසඹෑ නුවර ගැහැවිමහසල් කුලයක උපත ලැබුවාය. ඕ සාමා නම් විය. ඈ වැඩිවියට පැමිණි කල්හි සාමාවතී නම් උපාසිකාවගේ ප්‍රිය යෙහෙළියක වී ඇය කලුරිය කළ කල්හි හටගත් සංවේගය ඇත්තී පැවිදි වූවාය. පැවිදිවී ද සාමාවතී කෙරෙහි හටගත් ශෝකය දුරුකරගනු නොහැකිවීමෙන් ආර්‍යමාර්ගයට පිවිසීමට නොහැකිවිය. පසු කලෙක ආසන ශාලාවෙහි හුන්නී අනඳ තෙරණුවන්ගේ අවවාද අසා විදසුන් වඩා එයින් සත්වන දවස පිළිසිඹියා සහිත රහත්බවට පැමිණියාය.
රහත්බවට පැමිණ තමාගේ පිළිවෙත ආපිට බලා එය ප්‍රකාශ කරන්නී-
සිතෙහි සන්සුන් බව නොලැබ, සිත වසඟකර ගැනීමට නොහැකිව සතරවරක් පස්වරක් විහාරයෙන් පිටත්ව ගියෙමි.
එයින් අටවන රාත්‍රියෙහි තෘෂ්ණාව නැතිකරගතිමි. බොහෝ දුක්කම්කටොළු හේතුකොටගෙන අප්‍රමාදයෙහි නියැළුණෙම් තෘෂ්ණාව ක්‍ෂය කරගැනීමට පැමිණියෙමි. බුදුන්වහන්සේගේ අවවාදය පිළිපැදීමි,
යන ගාථා දෙක උදාන වශයෙන් ප්‍රකාශ කළාය.
එහි **චතුක්‍ඛත්තුං පඤ්චක්‍ඛත්තුං විහාරා උපනික්‍ඛමිං** - මා වෙසෙන වෙහෙරෙහි විදසුන් මෙනෙහි කරමින් සිටියෙම්, මහණකිස මුදුන් පමුණුවා ගැනීමට නොහැකිව සෘතුවට අනුකූල නොවන හෙයින්දෝ මගේ භාවනාව මාර්ගයට යොමු නොවෙතැයි සිතා සතරක් ද පසක් ද යනුවෙන් නවවරක් **විහාරා** ආරාමයෙන් පිටත්ව ගියෙමි. එහෙයින් **අලද්ධා චෙතසො සන්තිං චිත්තෙ අවසවත්තනී** යනුවෙන් කීවාය. එහි **චෙතසො සන්තිං** යනු ආර්යමාර්‍ග සමාධිය උදෙසා කියනලදී. චිත්තේ **අවසවත්තිනී** - ඕතොමෝ අතිශයින් වඩන ලද වීර්ය ඇත්තියක් වූවාය**. තස්සා මෙ අට්ඨමී රත්තී** - යම් දිනක සිට අනඳ තෙරුන් වෙතින් අවවාද ලැබුවාද එදින සිට දිවා රෑ දෙක්හි අනලසව විදසුන් වඩන්නී රාත්‍රියෙහි සිවුවරක් පස්වරක් විහාරයෙන් නික්ම මනසිකාරයෙහි යෙදෙන්නී කිසි විශේෂයක් නොලැබ අටවන රැයෙහි වීර්යාධිෂ්ඨානය ලබා මගපිළිවෙළින් කෙලෙස් ඉවත් කළෙමි යනු මෙහි අදහසය. එහෙයින් ‘තස්සා මෙ අට්ඨමී රත්තී යතො තණ්හා සමූහතා’ යනුවෙන් කියන ලදී. සෙස්ස කියූ පරිදිමය.
3. තිකනිපාතය
තුන්වන නිපාතයෙහි **පණ්ණවීසතිවස්සානි** යනු අනෙක් සාමා තෙරණියකගේ ගාථාවකි. මොතොමෝ ද පෙර බුදුවරුන්ගේ කාලවල කරනලද අධිකාර ඇත්තී ඒ ඒ භවයන්හි කුසල් රැස්කරන්නී විපස්සි බුදුන්ගේ කාලයෙහි චන්‍ද්‍රභාගා ගංතෙර කිඳුරියක් වී උපන්නාය. ඕ එහි කිඳුරන් සමග කෙළිදෙළෙන් පසුවෙයි. ඉක්බිති එක් දවසක් ශාස්තෲන් වහන්සේ ඇයගේ කුසලබීජය රෝපණය කරවනු පිණිස එහි ගොස් ගංඉවුරෙහි සක්මනෙහි යෙදුණහ. ඕතොමෝ බුදුන් දැක තුටු පහටුවූවා සළලමල් දෝතක් ගෙන බුදුන් සමීපයට ගොස් වැඳ ඒ මල්වලින් බුදුන් පිදුවාය. ඕ ඒ පිනින් දෙව්මිනිස් ලෝවල හැසිරෙන්නී මේ බුදුපතෙහි කොසඹෑ නුවර කුලගෙයක ඉපිද වයසින් වැඩුණු පසු සාමාවතියගේ යෙහෙළියක වී ඇය මළ කල්හි සංවේගයට පැමිණ පැවිදිව විසිපස් වසරක් යන තෙක්ම චිත්ත සමාධානයක් නොලැබ මහලුකල බුදුන්ගෙන් අවවාද ලබා බවුන් වඩා පිළිසිඹියා සහිත රහත්බවට පැමිණියාය. එහෙයින් කියන ලදී අපදානයෙහි:
මම එකල චන්‍ද්‍රභාගා නදීතෙර කිඳුරියක් වීමි. ඉක්බිති මම දේවාතිදේව වූ මිනිසුන් අතර ශ්‍රේෂ්ඨයා වූ බුදුන් ගං ඉවුරෙහි සක්මණෙහි යෙදී සිටිනු දිටිමි.
එවේලෙහි මම සළලමල් නෙලා බුදුන් පිදුවෙමි. ‘මහාවීරයන් වහන්ස, මනා සුවඳ ඇති මේ සළලමල් පිළිගන්න’.
ලෝකනායක වූ විපස්සී බුදුන්වහන්සේ ඒ මල් පිළිගෙන මා බලාසිටියදීම එහි සුවඳ බැලූහ.
මම එකෙණෙහිම ඇදිලි බැඳ වැඳ උන්වහන්සේ කෙරෙහි සිත පහදවාගෙන පර්‍වතයට නැගීමි.
මෙයින් අනුඑක්කපකට පෙර යම් මල් පූජාවක් කෙළෙම්ද එහි අනුසස් විසින් මම දුගතිය නොහඳුනමි. බුද්ධ පූජාවෙහි ඵල විපාක මෙවැනිය.
මා විසින් කෙලෙස් දවන ලදී -පෙ- බුදුන්ගේ අවවාදය පිළිපැදීමි.
රහත්බවට පැමිණ තමාගේ ප්‍රතිපත්තිය නැවත බලා උදාන වශයෙන්
පැවිද්දන් විසිපස්වසක් යනතුරු කිසිදිනෙකත් සිතෙහි සන්සුන් බවක් නොහැඳිනෙමි. (සෙස්ස පෙර පරිදිය).
එහි **චිත්තස්ස සමං** - සිතෙහි සමනයයි, සිත හසුරුවා ගැනීමෙන් ලැබෙන සමාධියයි යන තේරුමය.
**තතො** - එහෙයින්, සිත වසඟයෙහි තබාගැනීමට නොහැකිවූ හෙයින්, **සංවෙගමාපාදි** - බුදුන් ජීවත්වන කල්හිදු සමණකිස ඉටුකරගැනීමට නොහැකිනම් පසුව කෙසේ සපුරන්නෙම්දැයි, **සංවෙගං** - නුවණෙහි කැළඹීමට පත්වීමි. **සරිත්‍වා ජිනසාසනං** - කණකැසුබ් ආදී උපමා කතාවලින් දුන් ඔවා බස් සිහිකර. සෙස්ස කියනලද පරිදිමය.
**චකුක්‍ඛත්තුං පඤ්චක්‍ඛත්තුං** - මෙය උත්තමා තෙරණියගේ ගාථාවය. ඕ තොමෝද පෙර බුදුවරුන්ගේ කාලවල කරනලද අධිකාර්‍ය ඇත්තී ඒ ඒ භවයන්හි පින් රැස්කරන්නී විපස්සි බුදුන්ගේ කාලයෙහි බන්‍ධුමතී නුවර එක්තරා කෙළෙඹියෙකුගේ ගෙයි ප්‍රවේණිගත දාසියක වී උපන්නාය. ඕතොමෝ තමාගේ වැඩිමහලු අයට උපස්ථාන කරමින් වෙසෙයි. එකල බන්ධුම රජ පුන්පොහෝදින පෙහෙවස් සමාදන්ව දහවල් දානාදිය දී අහර කිසෙන් පසු බණ අසයි. මහජනයා ද රජුගේ පිළිවෙතට අනුව එසේම පොහෝදින පෙහෙවස් සමාදන්ව වෙසෙති. ඉක්බිති ඔහුගේ දාසියට මෙවැනි අදහසක් ඇතිවිය ‘මෙකල රජතුමා ඇතුළු මහජනයා පෙහෙවස් සමාදන්ව වෙසෙති. මමද පොහෝ දිනවල පෙහෙවස් සමාදන්ව වෙසෙන්නෙම් නම් යෙහෙකි.’ අනතුරුව ඕතොමෝද පිරිසුදු සිල් රැක තව්තිසා දෙවිවරුන් අතර උපන්නී කලින් කල දෙව්ලෝවලම හැසිරෙන්නී මේ බුදුපතෙහි සැවැත්නුවර සිටුකුලයක උපත ලබා දැන හැඳිනගත් පසු පටාචාරා තෙරණිය සමීපයෙහි බණ අසා පැවිදිව බවුන් වඩාත් මෙහෙණිදම මුදුන් පමුණුවා ගැනීමට නොහැකි විය. පටාචාරා ස්ථවිරී තොමෝ ඇයගේ සිත්හසර දැන අවවාද කළාය. ඕතොමෝ ඇයගේ අවවාදයෙහි පිහිටා පිළිසිඹියා සහිත රහත්බවට පැමුණුනාය. එහෙයින් කියන ලද අපදානයෙහි:
බන්‍ධුමතී නුවර බන්‍ධුමා නම් ක්‍ෂත්‍රියයෙක් විය. හෙතෙම පුණුපසළොස්වක් පොහෝදින සිල් සමාදන් විය.
එකල මම කුම්භදාසියක් වීමි. එදින එහි සිටි රජු සහිත සේනාව දුටු මම මෙසේ සිතුවෙමි:
රජතුමා ද රාජ්‍යය අතහැර පෙහෙවස් සමාදන්වී ඇත. එය සාර්ථකය, ජනතාව කැමැතිය.
නුවණින් මෙනෙහිකර බලා දුක්බර වූ මගේ සිත සොම්නස් කරවා පෙහෙවස් සමාදන්වීමි.
සම්බුදුන් වහන්සේගේ පෙහෙවස් රැක, ඒ පිනෙන් මම තව්තිසා දෙව්ලොවට ගියෙමි.
එහි මට යොදුන් ගණන් උස්වූ, සියගණන් කුළුගෙවලින් හෙබි, මහඟු යහන්වලින් යුත් විමන් පහළ විය.
දහස්ගණන් අප්සරාවෝ මා සේවනය කරත්. අනෙක් සියලු දෙවිවරුන් ඉක්මවා මම බෙහෙවින් බබළමි.
සිවුසැටක් දෙව්රජවරුන්ට මෙහෙසිය වීමි. තෙසැටක් සක්විත්තන්ට අගමෙහෙසිය වීමි.
රන්වන් සිරුරු ලබමින් මම සසරෙහි සැරිසරමි. ඒ හැම තැනකදීම මම සෙස්සන්ට උත්තරීතරව වෙසෙමි. පෙහෙවස්හි විපාක මෙවැනිය.
ඇත් අස්, රිය යන මේ සියලු යානවාහන ලබමි. සිල් රැකීමෙහි විපාක මේය.
රන්මුවා රිදිමුවා පලිඟුමුවා භාණ්ඩ ලබමි. පෙහෙවස්හි ඵලවිපාක මෙවැනිය.
කොසෙය්‍යකම්බිලි කපුපිලි ආදී මහාර්ඝ වස්ත්‍ර ලබමි.
ආහාරපාන ඛාද්‍යභාද්‍ය වස්ත්‍ර සේනාසන යන මේ සියලු දෙය ලබමි. පෙහෙවස්හි ඵලවිපාක මේය.
සුවඳමල් වත්සුණු විලවුන් රිසිසේ ලබමි. මේ පෙහෙවස්හි පළවිපාකය. කුළුගෙවල්, ප්‍රාසාද, මණ්ඩප, මහල්ගෙවල්, ගුහා - මේ සියල්ලම ලබමි. මේ පෙහෙවස්හි ඵලවිපාකය.

උපතින් සත්වන වියෙහි මම සසුනෙහි පැවිදිවීමි. අඩමසක්වත් අවසන් වීමට පෙර මම රහත්ඵලයට පැමිණියෙමි-
[missing trans]
මෙයින් අනූඑක් කපකට පෙර යම් සීලයක් රැකියෙම් ද එහි අනුසස් විසින් දුගතියක් නොදනිමි. මේ ඒ සීලයෙහි විපාකය.
මා විසින් කෙලෙස් දවන ලදී -පෙ-බුදුන්ගේ ඔවදන පිළිපැදීමි.
රහත්බවට පැමිණ තමාගේ ඒ පිළිවෙත දැක උදන් විසින්:
සිතේ සමතාව නොලබා සිත වසඟකරගත නොහැක්කී සිවුවරක්, පස්වරක් විහාරයෙන් පිටත්ව ගියෙමි,
මා පැහැදී සිටි එක්තරා භික්‍ෂුණියක් වෙත මම ගියෙමි. ඕතොමෝ මට ඛන්‍ධ ධාතු ආයතන වශයෙන් ධර්‍මය දේශනා කළාය.
ඇයගේ ධර්‍මයට සවන් දුන් මම දිනසතක් පලඟ බැඳ සුවසේ සිටියෙමි. අටවනදින රෑ පා දික්කෙළෙමි. මම මගේ මොහොඅඳුර නැතිකළෙමි-
යන ගාථා ප්‍රකාශ කළාය.
එහි **සා භික්‍ඛුනිං උපගඤ්ඡිං යා මෙ සද්ධායිකාඅහු **- යම්කිසි තැනැත්තියක් මා විසින් ඇදහියයුතු වූවාද යමක් තොමෝ ඇදහිය හැකි වචන කථාකළා ද ඒ භික්‍ෂුණිය වෙත මම එළඹියෙමි. මෙයින් කියවෙන්නේ පටාචාරා තෙරණිය ගැනය. ‘සා භික්‍ඛුනී උපගඤ්ඡි, යා මෙ සාධයිකා’ යනුවෙන් ද පාඨයක් පෙනේ. ඒ පටාචාරා භික්‍ෂුණිය අනුකම්පාවෙන් මා වෙත පැමිණියාය. ඕතොමෝ මගේ අර්‍ථසාධනයට ආධාරවිය යනු එහි තේරුමය. **සා මෙ ධම්මමදෙසෙසි ඛන්‍ධායතනධාතුයො** - ඒ පටාචාරා ස්ථවීරී තොමෝ ‘මේ ස්කන්ධයෝ පස්දෙනය, මේ දොළොස් වැදෑරුම් ආයතනයෝය. මේ අටළොස් ධාතුහුය ආදී වශයෙන් ස්කන්ධයන් විග්‍රහකර දක්වන්නී මට ධර්‍මය දේශනා කළාය.
**තස්සා ධම්මං සූර්‍ණත්‍වාන** පිළිසිඹියා ලබා සිටි ඒ තෙරණිය සමීපයෙහි ස්කන්ධ විභාග පූර්‍වකොට ඇත්තා වූ ආර්‍යමාර්ගයට පමුණුවා දේශනා කරන ලද සූක්‍ෂ්ම විදර්‍ශනා ධර්‍මය අසා. **යථා මං අනුසාසි සා -** ඒ තෙරණියෝ යම් අයුරකින් මට අවවාද දුන්නාහුද, එසේ පිළිපදින්නා වූ මම අරමුණ මුදුන් පමුණුවාගෙන ද සත්දිනක් පලක්බැඳ සිටියෙමි. කෙසේද? **සුඛසමප්පිකා** - ධ්‍යානගත ප්‍රීති සුඛයෙන් සමන්විත වූයෙම්, **අට්ඨමියා පාදෙ පසාරෙසිං තමොක්‍ඛන්‍ධං පදාලිය** - ශේෂ නොකොට සියලු මොහොඅඳුර අවිද්‍යා අන්ධකාරය අග්‍රමාර්ගයට එළඹීමෙන් බිඳදමා අටවනදින පර්‍යඞ්කයෙන් නැගී සිටියෙම් මගේ දෙපා දිගුකළෙමි. මෙයම ඇයගේ අධිගම ප්‍රකාශය විය.
**යෙ ඉමෙ සත්තබොජ්ඣඞ්ගා** - මෙය අනෙක් උත්තමා තෙරණියකගේ ගාථාවය. මෝතොමෝ ද පෙර බුදුවරුන්ගේ කාලවල කරනලද අධිකාර ඇත්තී විපස්සී බුදුන්ගේ කාලයෙහි බන්‍ධුමතී නුවර කුල දාසියක වී උපන්නාය. ඕතොමෝ දිනක් බුදුන්ගේ ශ්‍රාවක රහත් නමක් පිඬුපිණිස යනු දැක පැහැදුණු සිත් ඇත්තී මෝදක (රසගුළා) තුනක් පිදුවාය. ඕ ඒ පින්කමින් දෙව්මිනිස් ලෝවල හැසිරෙන්නී, මේ බුදුපතෙහි කොසොල්රට එක්තරා බමුණු මහසල් කුලයක ඉපිද කල්යාමේ දී දනව්වල හැසිරෙන බුදුන් වෙතින් බණ අසා හටගත් සැදැහැ ඇත්තී පැවිදිව නොබෝ කලෙකින්ම පිළිසිඹියා සහිත රහත්බවට පැමිණියාය. එහෙයින් කියන ලදී අපදානයෙහි:
බන්‍ධුමතී නුවර මම කුම්භ දාසියක් වීමි. මම මගේ කොටස ගෙන වතුර ගෙන ඒමට ගියෙමි.
අතුරතුරමගදී භික්‍ෂුවක් දැක ඔහු කෙරෙහි සිත පැහැදී මෝදක තුන පිදුවෙමි.
ඒ පින්කමේ අනුසසින් සිත පිහිටුවා ගැනීමේ බලයෙන් ද අනූඑක් කපක් පුරා දුගතියක් නොදනිමි.
එදාමෙදා තෙක් මම සියලු සැප අනුභව කළෙමි. මෝදක තුනක් පුදා මම ස්ථිර පදවියට පැමිණියෙමි.
මා විසින් කෙලෙස් දවනලදී -පෙ-බුදුන්ගේ අවවාදය ඉටුකෙළෙමි.
රහත්බවට පැමිණ තමාගේ පිළිවෙත සිහිකර බලා උදාන වශයෙන් -
නිවනට පමුනුවන්නා වූ මාර්ගයන් වන සප්ත බොධ්‍යඞ්ගධර්‍මයෝ බුදුන් දෙසූ අයුරින්ම මා විසින් වඩන ලදහ.
ශුන්‍යතා හා අනිමිත්තකා වසයෙන් සමාපත්තිලාභීව බුදුගේ උරදා දියණියක්ව උන්වහන්සේගේ නිවණෙහි ඇළුණමි.
සියලු දිව්‍ය මනුෂ්‍යකාමයන් සිඳලූයෙමි. සසර නැවැත්වූයෙමි, මෙයින් මතු මතු උපතක් නැත.
යන මේ ගාථා ප්‍රකාශ කළාය.
එහි **සුඤ්ඤතස්සානිමිත්තස්ස ලාභිනීහං යදිච්ඡකං** - ශුන්‍යතා සමාපත්තියෙන් හා අනිමිත්තතා සමාපත්තියෙන් ද කැමති දෙය ලබන්නී, එහි යමකට සමවැදීමට කැමතිවෙම්ද යම්කලෙක යම්තැනෙක වෙම්ද එකල්හි එහිදී සමවැද වෙසෙමි යනු මෙහි අදහසය. ඉදින් ශුන්‍යත්‍වය පිහිටුවාගෙන මනස වැඩීමෙන් යම්කිසි මාර්ගයක ශුන්‍යතාදි භේදයෙන් යුත් ත්‍රිවිධ ඵලය ලබයිද, මේ තෙරණියෝ ශුන්‍යතා හා අනිමිත්ත යන සමවත් දෙකට පමණක් සමවදියි. එහෙයින් ‘සුඤ්ඤකස්සානිමිත්තස්ස ලාභිතීහං යදිච්ඡකං’ යනුවෙන් කියන ලදී. බහුල වශයෙන් හෝ මෙය කියන ලදි. මෙය හුදෙක් නිදසුන් පමණෙකැයි සමහරෙක් කීහ.
**යෙ දිබ්බා යෙ ච මානුසා** - දිව්‍යලෝකයට අයත්වූත් මනුෂ්‍ය ලෝකයට අයත්වූත් යම් වස්තු කාමයෝ වෙද්ද, ඒ සියල්ලම ඒ පිළිබඳව වූ ඡන්‍දරාගය ප්‍රහීණ කිරීමෙන් මා විසින් සහමුලින්ම සිඳදමන ලදී. පරිභෝගයට නුසුදුසු කරන ලදී. කියන ලදමැයි, ‘ඇවැත්නි, ආශ්‍රවයන් ක්‍ෂය කළ භික්‍ෂුව පෙර විසූ ගිහියා මෙන් කම්සුව විඳීම නොයෙදේ’. සෙස්ස යට කියනලද පරිදිමය.
**දිවා විහාරා නික්‍ඛම්ම** - මෙය දන්තිකා තෙරණියගේ ගාථාවය. මෝතොමෝ ද පෙර බුදුවරුන්ගේ කාලවල කරන ලද අධිකාර්‍ය ඇත්තී, ඒ ඒ භවයන්හි කළ කුසල් ඇත්තී, බුදුවරයෙකු නැති කාලයක චන්‍දභාගා ගංතෙර කිඳුරු යෝනියෙහි උපන්නාය. ඕ දිනක් කිඳුරන් සමග ක්‍රීඩා කරමින් හැසිරෙන්නී, රුක්මුලක දවල් කාලය ගතකරන එක්තරා පසේබුදුවරයෙකු දුටුවාය. උන්වහන්සේ දැක පැහැදුණු ඕතොමෝ සල්මල් පුදා වැඳ ගියාය. ඈ ඒ පින්කමෙන් දෙව්මිනිස් දෙගතියෙහි හැසිරෙන්නී, මේ බුදුපතෙහි සැවැත්නුවර කොසොල් රජුගේ පෙරෙවි බමුණාගේ ගෙදර උපන්නාය. වයස මුහුකුරා ගිය කල්හි ජේතවනාරාමය පිළිගැනීමේ අවස්ථාවේ දී ලැබුණු සැදැහැයෙන් උපාසිකාවක් වී පසු කලෙක මහා ප්‍රජාපතීගෝතමිය සමීපයෙහි පැවිදි වී රජගහනුවර වෙසෙන්නී, දිනක් දහවල් ආහාරයෙන් පසු ගිජුකුළු පවුවට නැගී දහවල් කාලය ගතකරන්නී, පිටඋඩට නැගීමට ඇතරුවෙකුට පය දික්කරන්නා වූ ඇතෙකු දැක එයම අරමුණක් කොට බවුන් වඩා පිළිසිඹියා සහිත රහත්බවට පැමිණියාය. එහෙයින් කියන ලදී අපදානයෙහි:
මම එකල චන්‍ද්‍රභාගා නදී තීරයෙහි කිඳුරියක් වීමි. දිනක් මම පසේ බුදුවරයෙකු දිටිමි.
උන්වහන්සේ කෙරෙහි පැහැදුණු මම සමල් කඩාගෙනවුත් පූජාකළෙමි.
ඒ යහපත් ක්‍රියාව හේතුකොටගෙන ද සිත එහිලා පිහිටුවීම නිසා ද මිනිස් සිරුර අතහැර තව්තිසා දෙව්ලොවට ගියෙමි.
සතියක් දෙව්රජවරුන්ට මෙහෙසිබව කළෙමි. මා යමක් සිතාද ඒ සියල්ල ඉටුවෙයි.
සක්විත්තන් දසදෙනෙකුට මෙහෙසිය වීමි, නොදැමුණු සිත් ඇතිතාක් මම හවයෙහි හැසිරෙමි.
කුසල් රැස්කරගත් පසු මම සසුනෙහි පැවිදිවීමි. අද මම ශාක්‍ය පුත්‍රයන්ගේ සස්නෙහි පූජාවට සුදුසු තැනැත්තියක් වී සිටිමි.
අද පිරිසිදු මනසින් පහකරනලද පාප ධර්‍මයන් ඇත්තේ සියලු අසවු සිඳිණ, මෙයින් මතු මට උපතක් නැත.
[missing trans]
මා විසින් කෙලෙස් දවනලදී -පෙ-බුදුන්ගේ ඔවදන් පිළිපැදීමි.
රහත් බවට පැමිණ තමාගේ පිළිවෙත දැක උපන් සොම්නසින් උදාන වශයෙන්
දිවාවිහාරය සඳහා ගිජුකුළු පවුවට නැග සිටින අතර ගං ඉවුරෙහි ඇතෙකුගෙන් බැස කෙනෙකු එතෙරවනු මම දිටිමි.
පුරුෂයෙක් අකුස්ස ගෙන පාදය දෙවයි යදියි, ඇතා පය දිගුකළේය, මිනිසා ඇතු පිටට නැංගේය.
අදාන්තයකු දමනය කිරීමෙන් මිනිසුන්ගේ වසඟයට පැමිණ සිටින අයුරු මම දුටුවෙමි. එයින් මගේ සිත එකඟ කරගතිමි. ඒ ක්‍රියාව හේතුකොටගෙනම මම වනයට ගියෙමි.
යන මේ ගාථා ප්‍රකාශ කළාය.
එහි **නාගමොගාහමුත්තිණ්ණං** - ඇතා ගඟට බස්වා නැවත ගොඩට ගෙන. ‘ඔරුය්හ මුත්තිණ්ණං’ යනුවෙන් තවත් පාඨයක් ද වෙයි. මෙහි ‘ම’ කාරය සන්‍ධි වීමේදී පැමිණි වර්‍ණයකි. **නදීතීරම්හි අද්දසං** - සප්පිනිකා ගංඉවුරෙහි දිටිමි.
කුමක් කරමින් සිටියදී දැයි පෙන්වීමට කියනලදී **‘පුරිසො’** යනුවෙන්. එහි **දෙහි පාදන්ති යාචති** - පා දෙවයි යනුවෙන්, පිටට නගිනු පිණිස පාදය දික්කිරීමට සංඥාව දෙයි. පුරුදු පරිදි සංඥාව දීම මෙහි ඉල්ලයි යනුවෙන් කියන ලදී.
**දිස්වා අදන්තං දමිතං** - ස්වභාවයෙන්ම දමනය කිරීමට දුෂ්කර වූ සතා දැන් ඇතරුවා විසින් හස්ති ශික්‍ෂණ න්‍යායට අනුව හික්මවා ඇත. කවර හික්මීමෙක්ද? **මනුස්සානං වසංගතං** - මිනිස්සු යම් යම් දෙයක් අණකරත්ද, ඒ ඒ දෙය දැක යනුවෙන් යොදාගත යුතුය. **තතො චිත්තං සමාධෙසිං ඛලු තාය වනං ගතා.** **ඛලූ** - අවධාරණර්‍ථයෙහි නිපාතයකි. **තතො**- ඇතා දැකීමෙන් පසුව, **තාය** - ඇතාගේ ක්‍රියාව හේතුකොටගෙන, **වනං** - කැලයට ගොස් සිත එකඟ කරගතිමි. කෙසේද? මේ තිරිසන් සතා පවා ඇතුන් පුහුණුකරවන්නාගේ වචනයෙන් හික්මවා ගනී. මිනිසත් බව ලබාගත් මේ අය පුරුෂයන් හික්මවන තැනැත්තා වශයෙන් බුදුන්ගේ වචනයෙන් නොහික්මෙන්නේ ඇයි? මෙසේ සංවේගයට පැමිණ විදසුන් වඩා අග්‍රාමාර්‍ගසමාධියෙන් මගේ සිත එකඟකරගතිමි. එයින් සහමුලින්ම කෙලෙස් නැසූ බව අභිප්‍රේතාර්ථයයි.
**අම්ම ජීවති** - මෙය උබ්බීරි තෙරණියගේ ගාථාවය. මෝතොමෝ ද පෙර බුදුවරුන්ගේ කාලවල කරන ලද අධිකාර්‍ය ඇත්තී ඒ ඒ භවයන්හි කුසල් රැස්කරන්නී පුදුමුත්තර බුදුන්ගේ කාලයෙහි හංසවතී නුවර කුලගෙයක ඉපිද වයස මුහුකුරා ගිය පසු එක් දිනක් දෙමාපියන් අනෙක් ගෙදරක මඞ්ගලෝත්සවයක් සඳහා ගිය විටෙක ඕ හුදෙකලාවම ගෙදර සිටියාය. ආසන්න වූ වේලාවෙහි බුදුන්ගේ ශ්‍රාවක රහත්නමක් ගෙදොර සමීපයෙන් යනු දැක දනක් දෙනු කැමැත්තී ස්’වාමීනි, මෙහි වැඩමවනු මැනව’යි කියා තෙරුන් ගෙට පිවිසි කල්හි පසඟ පිහිටුවා වැඳ දිග ලෝමාදියෙන් අසුනක් පනවා පිළිගැන්වූ‍වාය. තෙරණුවෝ පැනවූ අසුනෙහි හුන්සේක. ඕ පාත්‍රය ගෙන ආහාර පුරවා තෙරණුවන්ගේ අතෙහි තැබුවාය. තෙරණුවෝ අනුමෙවෙනි බණ වදාරා නික්ම ගියහ. ඕ ඒ පිනින් තව්තිසාවෙහි ඉපිද දිවි ඇති තාක් මහත් සැපසම්පත් විඳ එයින් චුතව දෙව්ලෝවලම හැසිරෙන්නී, මේ බුදුපතෙහි සැවැත්නුවර ගැහැවිමහසල් කුලයක ඉපදුණාය. උබ්බරී නම් වූ ඕතොමෝ පරම රූපසම්පත්තියෙන් සමන්විත වූවා, දැකුම්කලු පහදවනසුලු තැනැත්තියක් වූවාය. ඈ වැඩිවියට පැමිණි කල්හි කොසොල් රජුගේ මාලිගයට ගෙනෙනු ලැබුවාය. එයින් වසර කිහිපයකට පසු ඕ දියණියක ලැබුවාය. ඇයට **ජීවන්ති** යන නම භාවිත විය. රජ ඇයගේ දියණිය දැක සින් සතුටු වූයේ උබ්බේරියට අභිෂේකය දුන්නේය. ඇයගේ දියණි තොමෝ දුව ඇවිදින වියේ දී කලුරිය කළාය. ඇයගේ මව ඇය මිහිදන් කළ ස්ථානයට දිනපතා ගොස් වැළපෙයි. ඕ දිනක් බුදුන් වෙත ගොස් වැඳ ටිකවේලාවක් හිඳ පෙරළා ගියාය. එතැනින් අවිරවතී ගංතෙර සිට දියණිය ඇරබ වැළපෙයි. බුදුන්වහන්සේ ඇය දැක ගඳකිළියෙහි හුන්නේම තමා සමීපයෙහි සිටින බව දක්වා ඇය අමතා ‘කුමක් හෙයින් වැළපෙන්නීදැ’යී ඇසූ සේක. ‘ස්වාමීනි, මගේ දියණිය උදෙසා වැළපෙමි.’ මේ සොහොනෙහි දවනු ලැබුවා වූ ඔබේ දියණියෝ සුවාසුදහසක් පමණි, ඔවුනතරෙන් කවරක් උදෙසා වළපිහිදැ’යි අසා ඒ සොහොන්කළ තැන් පෙන්වා-
‘මෑණියනි, ජීවතී යයි කියමින් ඔබ වනයෙහි වැළපෙන්නෙහිය. උබ්බිරි, ඔබ තමාම අවබෝධ කරගන්න. ඔබට ජීවතීට සමාන වූ නමින් යුත් දියණියෝ අසූසතර දහසක් වූහ. ඒ සියල්ලෝම මේ සොහොනෙහි දවනු ලැබූහ. ඔබ ඒ අයගෙන් කවර දියණියක් උදෙසා වැළපෙන්නෙහිද?
යන ගාථා එකහමාර වදාළහ.
එහි **අම්ම ජීවතී** - මව සඳහන් කරන දියණිය සඳහා යෙදූ ඇමතුමය. මෙය ඇයගේ වැළපෙන ආකාරය පෙන්වීමකි. **වනම්හි කන්‍දසි** - වනමැද වැළපෙයි, **අත්තානං අධිගච්ඡ උබ්බිරි** - උබ්බිරි, ඔබ ඔබම අවබෝධ කර ගන්න, තත්වාකාරයෙන් දැනගන්න. **චූළාසීති සහස්සානි** - අසූසතරදහසක්, **සබ්බා ජීවසනාමිකා** - ඒ සියල්ලෝම ජීවන්තියට සමාන වූ එකම නමක් ඇත්තියෝ වූහ. **එතම්හාළාහනෙ දඩ්ඪං** - මේ සොහොනෙහි දවනු ලැබූහ**. තාසං කමනුසොචසි** - ජීවන්ති යන නමින් යුත් එකී සුවාසුදහස අතරෙන් කවර එකියක සඳහා ඔබ, **අනුසොචසි **- අනුව සෝකයට පැමිණියෙහිද? මෙසේ බුදුන්වහන්සේ ධර්‍මය දේශනා කළ කල්හි දේශනාව අනුව නුවණ මෙහෙයවා විදසුන අරඹා බුදුන්ගේ දේශනා විලාශයෙනුත් තමාගේ හේතු සම්පත්තියෙනුත් ඒ සිටි අයුරින්ම භාවනාව දියුණුකර මග පිළිවෙළින් අග්‍රඵලය වූ රහත්බවෙහි පිහිටියාය. එහෙයින් කියනලදී අපදානයෙහි:
එකල මම හංසවතී නගරයෙහි බාලිකාවක් වීමි. දිනක් මගේ දෙමවුපියෝ කිසි කටයුත්තක් උදෙසා බැහැර ගියහ.
හිරු අහස මැදට පැමිණෙන වේලෙහි වීථියෙහි යන්නා වූ භික්‍ෂුවක් දුටිමි. මම උන්වහන්සේ උදෙසා අසුනක් පැනවීමි.
දිගලෝම විශේෂයන්ගෙන් ඒ අසුන පනවා පහන් සිතින් මෙසේ කීවෙමි.
හිරු අහස මැද සිටී, එහෙයින් බිම උණුසුමෙන් තැවී ඇත, සුළඟ ද නොහමයි, සුදුසු කාලය එළඹ ඇත.
මුනිවරය, ඔබවහන්සේ උදෙසා මම මේ අසුන පැනවීමි, මා කෙරෙහි අනුකම්පාකර මේ අසුනෙහි හිදිනු මැනවි.
මැනැවින්, හික්මුණු පිරිසිදු සිත් ඇති ඒ භික්‍ෂුව අසුනෙහි හිඳගත්තේය. මම උන්වහන්සේගේ පාත්‍රය ගෙන ලද පරිදි දානය පිළිගැන්වීමි.
ඒ යහපත් ක්‍රියාවෙන් හා සිත ඒ කෙරෙහි පිහිටුවීමෙන් මිනිස් සිරුර අත්හැර තිදස් දෙව්ලොවට ගියෙමි.
මට එහිදී මනාකොට නිමවුණු අසුනක් ලැබිණ, එය උසින් සැට යොදුනක, පළලින් තිස්යොදුනෙක,
රන්මුවා මිණිමුවා පළිඟුමුවා රත්මිණිමුවා විවිධ ආසන මට එහි පහළවිය,
විවිධ ලෝමවලින් නිමැවුණු මෙට්ට ද, මැණික් ඔබ්බා කරන ලද කොට්ට උරද, එකපැත්තක එල්ලෙන රැලි ඇති වැසුම් ද යන මේවායින් සැදුණු ආසන බොහෝ විය.
කෙළිසෙල්ලම් සඳහා යම් තැනකට යාමට සිතී නම්, ඒ පර්‍යඞ්කය පිටින්ම සිතූ තැනට යමි.
දෙව්රජුන් අසූවකට මෙහෙසිය වීමි. සක්විත්තන් සැත්තෑ දෙනෙකුට මෙහෙසිකම් කළෙමි.
භවයන්හි හැසිරෙන්නී මහත් භෝග සම්පත් ලැබීමි. මට භෝගයන්ගෙන් අඩුවක් නැත, එක අසුනක් පිදීමේ අනුසස් මේය.
දෙව්මිනිස් යන දෙඅත්බව පමණක් සිහි කරමි. අනෙක් අත්බවක් නොදනිමි. එකසුනෙහි ඵලය මෙය වෙයි.
ක්‍ෂත්‍රිය බ්‍රාහ්මණ යන කුල දෙක පමණක් දනිමි. හැම අත්බැවකදීම උසම කුලයෙක උපනිමි.
දොම්නසක් සිත්තැවුලක් විකෘත වර්‍ණයක් නොලදිමි. එකසුනෙහි ඵලය මෙයයි.
කිරිමවුවරු මට සත්කාර කරති, කුදියන් ආදීන් සමග ක්‍රීඩා කළෙමි, ඇකයෙන් ඇකයට යමි. එකසුනෙහි ඵලය මෙයවෙයි.
අනෙක් ස්ත්‍රීහු මට කවත්, සමහරක් නහවත්, තවත් අය සතුටුකරවත්, අනෙකක් ගඳවිලවුන් ගල්වයි,
මඩුවක රුක්මුලක හිස් ගෙයක හෝ වෙසෙන මට, මගේ සිතුවිල්ලට අනුව අසුනක් පහළවෙයි.
මේ මගේ අන්තිම ආත්මභාවයයි, මේ අවසාන භවයයි, අදම රාජ්‍යය අතහැර සසුනෙහි පැවිදිවීමි.
මෙයින් කල්ප සියක්දහසකට පෙර යම් දනක් දුනිම්ද, එහි අනුසස් විසින් දුගතිය නොහඳුනමි. එකසුනෙහි ඵලය මෙයයි.
මා විසින් කෙලෙස් දවන ලදී -පෙ-බුදුන්ගේ අවවාදය ඉටුකළෙමි.
රහත්බැව්හි පිහිටා ලබාගත් මාර්ගඵලය ප්‍රකාශ කරන්නී:
දක්නට අපහසු වූ හදවත ඇසුරුකොට පවත්නා වූ මගේ උල උදුරාලීමි, සෝකයෙන් මැඩුණා වූ මගේ දුහිතෘ ශෝකය පහකළේය,
උදුරණු ලැබුවා වූ උල ඇති මම අද ශෝකයෙන් තොරව නිවුණා වෙමි. බුදුන් දහම් සඟුන් යන ත්‍රිවිධරත්නය සරණ යමි
යන ගාථා දෙක ප්‍රකාශ කළාය.
එහි **අබ්බහී වත මෙසල්ලං දුද්දසං හදයනිස්සිතං** - රැස් නොකරනලද කුශල රාශිය හේතුකොටගෙන යම්තාක්, **දුද්දසං** - මගේ සිත ඇසුරුකොට පවත්නා වූ පෙළීම ස්වභාවකොට ඇති හෙයින් දුරුකළ නොහැකි වූ ඇතුළත කිතිකවන බැවින් සල්ල (උල) යන නමින් යුත් තෘෂ්ණාවද **අබ්බහී වත** - ඉවත්කරන ලද්දේමය. **යං මෙ සොකපරෙතාය **- යම් හෙයකින් ශෝකයෙන් මැඩුණා වූ මගේ දියණිය නිසා හටගත් ශෝකය **ව්‍යාපානුදි** - ඉතිරි නොවී ඉවත්විය. එහෙයින්, **අබ්බහී වත මෙ සල්ලං** - යනුවෙන් කියන ලදී.
**සාජ්ජ අබ්බුළ්හසල්ලාහං** - අද ඒ මම උදුරා දමනු ලැබූ තෘෂ්ණා නමැති උල ඇත්තෙමි. එසේ හෙයින්ම ආශාවන්ගෙන් තොරවී නිවුණී වෙමි. **මුනිං** - සව්නේ ගෙවා දත් බුදුන්වහන්සේ, උන්වහන්සේ විසින් දේශනා කරන ලද මාර්ගඵල නිර්‍වාණ භේදයෙන් යුත් **ධම්මං** - එහි පිහිටියා වූ අෂ්ටාර්‍ය පුද්ගල සමූහ සංඛ්‍යාත **සඞ්ඝංච **- උතුම් වූ ඒ හා යෙදෙන බැවින් සියලු සසර දුක් නසන හෙයින්ද **සරණං** - පිහිට ආරක්‍ෂාව පිළිසරණ, **උපෙමි**. යමි, අවබෝධ කරගනිමි. සේවනය කරමි යන තේරුමය.
**කිමෙ කතා රාජගහෙ** - මෙය සුක්කා තෙරණියගේ ගාථාවය. මෝතොමෝ ද පෙර බුදුවරුන්ගේ කාලවල කරනලද අධිකාර ඇත්තී ඒ ඒ භවයන්හි දී පින් රැස්කරන්නී, විපස්සී බුදුන්ගේ කාලයෙහි බන්‍ධුමතී නුවර කුලගෙයක ඉපිද වැඩිවිය පැමිණිකල උපාසිකාවන් සමග විහාරයට ගොස් බුදුන් වෙතින් බණ අසා සැදැහැ උපදවා පැවිදිව බොහෝ ඇසූපිරූ තැන් ඇතිව ධර්‍මධරව ප්‍රතිභානයෙන් සමන්විතව වෙසේ. ඕ එහි දහස්වස් බොහෝ ගණනක් බඹසර හැසිර පෘථග්ජන තත්ත්වයෙන්ම මියගොස් තුසිතයෙහි උපන්නාය. එසේම සිඛී බුදුන්ගේ ද වෙස්සභූ බුදුන්ගේ ද යන මේ තුන්බුදුවරුන්ගේ කාලවල සසුනෙහි සිල් රැක බහුශ්‍රැතව ධර්‍මධර වූවාය. එසේම කකුසඳ කෝනාගමන කස්සප යන බුදුවරුන්ගේ කාලවල සසුනෙහි පැවිදිව සුපිරිසිදු සිල් රැක බහුශ්‍රැත ධර්‍මකථිකාවක් වූවාය.
මෙසේ ඕතොමෝ ඒ ඒ ආත්මභාවයන්හි පින් රැස්කරමින් දෙව්ලෝවලම හැසිරෙන්නී, මේ බුදුපතෙහි රජගහ නුවර ගැහැවිමහසල් කුලයෙක උපන්නාය. ඇයට සුක්කා යන නම ලැබිණ. වැඩිවිය පැමිණි පසු ඕ බුදුන් රජගහනුවරට පිවිසෙන අවස්ථාවේ දී පැහැදී උපාසිකාවක් වී පසු කලෙක ධම්මදින්නා තෙරණියගෙන් බණ අසා හටගත් සංවේගය ඇත්තී, ඇය වෙතම පැවිදිව විදසුන් වඩා නොබෝ කලෙකින්ම පිළිසිඹියා සහිත රහත්බවට පැමිණියාය. එහෙයින් කියන ලදී අපදානයෙහි:
මෙයින් කල්ප අනූඑකකට පෙර විපස්සි නම් වූ සියලු ධර්‍මයන් දන්නා වූ පියකරු පෙනුමක් ඇති බුදුන් උපන්හ.
එකල මම බන්ධුමතී නුවර එක්තරා කුලයක ඉපිද බුදුන්ගෙන් බණ අසා සසුනෙහි පැවිදිවීමි.
ඒ මම බුදුසසුනට අයත් කටයුතු කරන, ධර්‍මධර වූ බහුශ්‍රැත වූ ප්‍රතිභා ශක්තියෙන් හෙබියා වූ විසිතුරු ලෙස බණ කියන්නා වූ මෙහෙණක් වීමි,
එකල මම ජනතාවට හිතසුව ගෙනදෙන බණ කතාවක් අසා එයින් චුතව තුසිත දෙව්ලොව ඉපදුණෙමි.
මෙයින් තිස්එක් කපකට පෙර කීර්තියෙන් දිලෙන්නා වූ දේශකයන්ගෙන් ශ්‍රේෂ්ඨ වූ සිඛී නම් බුදුහු ලොව උපන්හ.
එකල්හි මම පැවිදිව බුද්ධ ධර්‍මය බබුළුවා එයිනුදු චුතව දෙව්ලොව උපත ලැබුවෙමි.
කල්ප තිස්ඵකකට පෙර වෙස්සභූ නම් වූ බුදුහු ලොව උපන් කලද, මම එසේම පැවිදිව ධර්‍මධරව බුදුසසුන බබුළුවා දෙව්ලොව ගොස් මහත්සැප වින්දෙමි.

මේ භද්‍රකල්පයෙහි කකුසඳ නම් බුදුහු උපන්හ. එකලද මම එසේම,
පැවිදිව මුනිසසුන හොබවා ආයුෂ ප්‍රමාණය ගෙවා එයින් චුතව තිදස දිව්‍යලෝකයට ගියෙමි.
මේ කපෙහිම කෝණාගමන නම් වූ නිවන්මග දෙසන්නා වූ බුදුහු උපන්හ.
එකලද ඒ බුදුන්ගේ සසුනෙහි පැවිදිව බහුශ්‍රැතව ධර්‍මධරව බුදුසසුන හෙබවීමි,
මේ කපෙහිම ලෝකයාට පිළිසරණ වූ මරණය ඉක්මවූ කස්සප බුදුන්වහන්සේ උපන් සේක.
ඒ නරවීරයාගේ සසුනෙහිද පැවිදිවී ධර්‍මය මැනැවින් ඉගෙනගෙන ප්‍රශ්න විසදීමෙහි දක්‍ෂව, පිරිසිදු සිල් ඇත්තී, ලජ්ජාශීලී වූ, ත්‍රිවිධ ශික්‍ෂාවන්හි දක්‍ෂ වූ බොහෝ ධර්‍මකථා පවත්වා, එකල රැස්කළ පිනින් සිත පිහිටුවීමෙහි අනුසසින්ද මිනිස් සිරුර අත්හැර ගොස් තව්තිසාවෙහි උපනිමි.


මේ අන්තිම ආත්ම භාවයෙහි උතුම් ගිරිව්‍රජ පුරයෙහි මහා සම්පත් ඇති සිටුකුලයක උපනිමි.
යම්කිසි දිනෙක දහක් භික්‍ෂූන් පිරිවරා ලෝකනායකයාණන් වහන්සේ රජගහ නුවරට පිවිසියහ.
‘දමනය කරනු ලැබූ මිදිය යුතු සසරින් මිදුණු රන්වන් පැහැති බුදුන්වහන්සේ දමනය කරනු ලැබූ පැරණි ජටිලයන් සමග රජගහ නුවරට පිවිසි සේක.’
බුද්ධානුභාවය දැක, බුදුගුණ සමූහය අසා බුදුන් කෙරෙහි සිත පහදවා යථාශක්තියෙන් උන්වහන්සේට පූජාකළෙමි.
එයින් පසු කලෙක ගිහිගෙයින් නික්ම ගොස් ධම්මදින්නා තෙරණිය වෙත පැවිදිවීමි.
කෙස් සිඳිනු ලබන කල්හි මම කෙලෙස් දැවීමි, පැවිදිවී නොබෝ දිනකින් සියලු සස්න උගතිමි.
ඉක්බිති මහාජනසමාගමයෙහි ධර්‍මය දේශනා කළෙමි, ධර්‍මය දේශනාකරන කල්හි ධර්‍මය ක්‍ෂාත්ක්‍ෂාත් කළෙමි.
දහස් ගණන් ප්‍රාණීන්ට ඒ ධර්‍මය අවබෝධ විය. එයින් පුදුමයට පැමිණියා වූ පැහැදුනා වූ මගේ මිතුරා (කෙ ඛා) ගිරිව්‍රජයට ගොස්
රජගහනුවර මිනිස්සු මී බීවාක් මෙන් කුමක් කළාහුද? බුදු බණ දෙසන සුක්කා තෙරණියට ඔවුහු උපස්ථාන නොකරති,
ඒ ධර්‍මය නොවැළක්විය යුතුය, එය පිරිසිදුය, මගියා වලාකුළු ජලය බොන්නාක් මෙන් ප්‍රාඥයන් ධර්‍මය බොතැයි සිතමි’.
සෘද්ධිවිධඥානය ලැබීමි, දිවැස ලැබීමි, චෙතොපරියඤාණය ලැබීමි, ඉඳුරන් දමූ තැනැත්තියක් වීමි.
පෙර විසූ කඳපිළිවෙළ දැනගතිමි. දිවැස පිරිසිදු කෙළෙමි, සියලු ආශ්‍රව ප්‍රහීණ කළෙමි, මෙයින් මතු මට උපතක් නැත,
මහාවීරය, මම ඔබවහන්සේ සමීපයෙහි අර්ථ, ධර්‍ම, නිරුක්ති, ප්‍රතිභාන යන විශේෂයන් ලබාගතිමි.
මා විසින් කෙලෙස් දවන ලදි -පෙ-බුදුන් වහන්සේගේ අනුශාසනාව අනුගමනය කළෙමි.
රහත්බවට පැමිණ පන්සියයක් භික්‍ෂුණීන් විසින් පිරිවරනු ලැබූ මම මහා ධර්‍මකථිකාවක් වීමි. ඕතොමෝ දිනක් රජගහනුවර පිඬුපිණිස හැසිර බත්කිස නිමවූ පසු භික්‍ෂුණී ආරාමයකට පිවිස හිඳගෙන මහත් වූ පිරිසට පිළවුන් හැරගිය මිහිරි මී පොවන්නාක් මෙන්, අමෘතයෙන් අභිෂේක කරනු ලබන්නියක මෙන්, ධර්‍මය දේශනා කරයි. ඇයගේ පිරිසද නමාගත් කන් ඇත්තාහු, තැත්පත් කරගනු ලැබූ සිත් ඇත්තාහු, සකසා බණ අසති. එකෙණෙහි තෙරණියගේ සක්මන්මලු කෙළවර ගසෙහි විසූ දේවතාවා ධර්‍මදේශනාවෙන් පැහැදී රජගහනුවරට පිවිස වීදියෙන් වීදියට සිවුමංසලෙන් සිවුමංසලට හැසිර ඇයගේ ගුණ අගයන්නී:
බුදුන්ගේ ධර්‍මය දේශනාකරන සුක්කා තෙරණියට උවටැන් නොකර රජගහනුවර මිනිස්සු මධු පානයකර කාලය අපතේ යවන්නවුන් මෙන් කුමක් කළාහුද?
අත්නොහළයුතු පිරිසිදු බැවින් ඕජවත් වූ මේ ධර්‍මය කාන්තාරයෙහි යන මිනිසෙකු වලාකුළුවලින් වැටෙන දියබිඳු මෙන් නොබොද්ද?
යන මේ ගාථා දෙක ප්‍රකාශ කළාය.
එහි **කිමෙ කතා රාජගහෙ මනුස්සා** - මේ රජගහනුවර මිනිස්සු කුමක් කරමින්, කවර නම් වැඩක යෙදී සිටියාහුද? **මධුපීතාව අච්ඡරෙ** - මධුපානය ගෙන තබන්නාහු සිහිසන් නැතිව හිස එසවීමට නොහැකිවෙත්. මෙසේම ඔවුහුද ධර්‍මසංඥාවෙන් විසංඥව හිස එසවීමට නොහැකිව සිටිති. හුදෙක් කාලය අපතේ යවත්, යනු අදහසය, **යෙ සුක්කං න උපාසන්ති දෙසෙන්තිං බුද්ධසාසනං** - බුදුන්ගේ ශාසනය නිවැරදිව දේශනා කරන්නා වූ, ප්‍රකාශ කරන්නා වූ සුක්කා තෙරණියට යමෙක් උපස්ථාන නොකරද්ද, ඇය ඇසුරු නොකරද්ද, ‘ඒ මේ රජගහනුවර මිනිස්සු කුමක් කළාහුද’ යනුවෙන් යොදාගත යුතුය.
**තං ච අප්පටිවානීයං** - ඒ ධර්‍මය නොනැවැත්විය හැකි ස්වභාවයද, නිවණට පමුණුවන ස්වභාවයද, උතුම් වූ නිසාද, අසාගෙන සිටින ජනයාගේ සවණට මනහර වූ, ඉවත් නොකළයුතු ධර්‍මය, **අසෙචනකං** - නොමුහුන් හෙයින් ස්වභාවයන්ම අතිශය රසවත් වූ එහෙයින්ම හරවත් වූ, ‘ඔසධං’ යනුවෙන් ද පාඨයකි. සසර දුක නමැති රෝගය සුවකෙරෙන ඖෂධයක් වැනි වූ, **පිවන්ති මඤ්ඤෙ සප්පඤ්ඤා වලාභකමිවද්ධගු** - වලාකුළුවලින් වැටෙන දියබිදු නිරුදක කාන්තාරයක යන්නවුන් බොන්නාක් මෙන් ඒ ධර්‍මය **සප්පඤ්ඤා** - නුවණැත්තෝ **පිවන්ති මඤ්ඤෙ **- බොන්නාක් මෙන් අසත්.
මිනිස්සු එය අසා පැහැදුණු මනසින් තෙරණිය සමීපයට පැමිණ සකසා දහම් ඇසූහ. පසු කලෙක තෙරණියගේ ආයු ප්‍රමාණය නිමවී පිරිනිවන්පාන කාලයෙහි ශාසනයෙහි නෛර්යාණික ස්වභාවය ප්‍රකට කරවනු පිණිස අනෙකක් වණන්නී-
සුක්කා, පිරිසුදු ධර්‍මයන්ගෙන් රාගය දුරු කර සිත එකඟකරගෙන සේනා සහිත මාරයා දිනාගෙන අන්තිම සිරුර දරයි.
යන ගාථාව ප්‍රකාශ කළාය.
එහි **සුක්කා** - සුක්කා ස්ථවිරී තොමෝ, අනෙකක මෙන් තමාම දක්වයි. **සුක්කෙහි ධම්මෙහි** - සුපිරිසුදු වූ ලොවුතුරු දහමෙන්, **වීතරාගා සමාහිතා** - අග්‍රමාර්ගයෙන් සර්‍වප්‍රකාරයෙන්ම රාගය දුරුකොට අර්හත් ඵලසමාධියෙන් සිත එකඟ කරගෙන, සෙස්ස කියන ලද පරිදිමය.
**නත්‍ථි නිස්සරණං ලොකෙ** - මෙය සේලා තෙරණියගේ ගාථාවය. මොතොමෝ ද පෙර බුදුවරුන්ගේ කාලවල කරන ලද අධිකාර්‍ය ඇත්තී, ඒ ඒ භවයන්හි කුසල් රැස්කර හංසවතී නගරයෙහි කුලගෙයක උපත ලබා වැඩිවිය පැමිණිකල මවුපියන් විසින් සමජාතික කුලපුතෙකුට දෙන ලද්දී ඔහු සමග අවුරුදු සියගණනක් සතුටින් විසුවාය. පසු කලෙක සැමියා මළ කල්හි තමාද මහලුවියට පැමිණ සංවේග බහුලව උසස්ම පින සොයමින් බණ අසනු පිණිස අරමින් අරමට, විහාරයෙන් විහාරයට යයි. ඕ දිනක් බුදුන්ගේ බෝරුක වෙත එළඹ ‘ඉදින් බුදුන්වහන්සේ අසමසම නම් අසම පුද්ගලයෙකු නම්, මේ බෝධීන් වහන්සේ ප්‍රාතිහාර්‍යයක් පානසේක්වා’යි ඉටා එතැන හිඳගත්තාය. ඇයගේ ඒ අධිෂ්ඨානයත් සමගම බෝධිය බැබළෙන්ට විය. ස්වර්‍ණවර්‍ණශාඛා පැනනැගිණ. සියලු දිශාවෝ දිලුණහ. ඕ ඒ පෙළහර දැක පැහැදුණු මනසින් ගරුසිත් ඇතිකරගෙන දොහොත්මුදුන් දී සත්දිනක් එහිම සිටියාය. සත්වන දවස්හි ඕ විශාල පජාසත්කාරයක් පැවැත්වූවාය. ඕතොමෝ ඒ පින්කම හේතුකොටගෙන දෙව්මිනිස් දෙගතියෙහි හැසිරෙන්නී, මේ බුදුපතෙහි අළව්නුවර අළව් රජුගේ දියණියක වී උපන්නාය. ඈ සේලා නම් වූවාය. ආළවක රජුගේ දියණිය වූ හෙයින් **ආළවිකා** යනුවෙන් ද හැඳින්විණ. කලකට පසු ඕතොමෝ, ශාස්තෲන් වහන්සේ ආළවක දමනයකර ඔහුගේ අතට පාසිවුරු දී ඔහු සමග ආළවි නගරයට පිවිසි අවස්ථාවේ දී ඈ රජු සමග ගොස් බුදුන්ගෙන් බණ අසා සැදැහැතිව උපාසිකාවක් වූවාය. ඕ පසු කලෙක සංවේගබහුලව භික්‍ෂුණීන් වෙත පැවිදිව පෙරකිස නිමවා විදසුන් පිහිටුවා සංස්කාරයන්හි යථාස්වභාවය දැක උපනිශ්‍රය සම්පත් ඇති හෙයින් ඤාණය මුහුකුරා ගොස් නොබෝ කලෙකින්ම රහත්වූවාය. එහෙයින් කියන ලදී අපදානයෙහි:
මම හංසවතී නගරයෙහි එකල ඇවිදින්නියක් වීමි. කුසල් බලාපොරොත්තුවෙන් මම අරමෙන් අරමට හැසිරෙමි.
අවපක්‍ෂයෙහි දිනක මම බෝධිය වැඳීමට ගියෙමි. මම සිත පහදවාගෙන බෝමුල හිඳ ගතිමි.
ගරුසිත පිහිටුවාගෙන දොහොත් මුදුන් දී සොම්නස පවසා මෙසේ සිතුවෙමි:
‘ඉදින් බුදුන්වහන්සේ අප්‍රමාණ ගුණ ඇත්තේ නම්, අසමසම පුද්ගලයෙක් නම්, මට පෙළහරක් දක්වා. මේ බෝධිය බබළාවා.
‘මා මෙසේ සිතත්ම බෝධිය බැබළිණ. සියල්ලම රන්වන් වූ හෙයින් හැම දිසාවම ආලෝකවත් විය.
මම සත්දිනක් පුරා එහි සිටියෙමි. ‘සත්වන දින මම පහන් පූජාවක් කළෙමි.
අසුන වටා පහන් පහන් දැල්වීමි. පසුදින හිරු උදාවන තෙක් මගේ පහන් දැල්විණ.
ඒ යහපත් ක්‍රියාවෙහි අනුසස් විසින් මිනිස් සිරුර අතහැර තව්තිසාවට ගියෙමි.
මගේ ඒ පින්කම නිසා මම පඤ්චදීපි යනුවෙන් ද හඳුන්වනු ලැබුවෙමි. හැටයොදුනක් උස ඇති තිස්යොදුනක් පළල ඇති-
‘අසඞ්ඛ්‍ය ගණන් ප්‍රදීපයෝ මා වටා දැල්වෙති. දිව්‍ය භවනය යම් පමණක්ද එපමණම දීපාලෝකය පැතිර පවතී.
‘පිටුපස හරවා හිඳගෙන සිටිනවිට මට බැලීමට අදහසක් ඇතිවුවහොත් උඩ යට හරහ යන හැම දිසාවක්ම පෙනෙයි.
‘යහපත් අයහපත් ක්‍රියා දකිනු කැමැත්තෙම් නම් එහිලා ගස්වල හෝ පර්‍වතවල හෝ බාධාවක් නැත.
‘අසූවක් දෙව්රජවරුන්ට මෙහෙසිබව දැරුවෙමි, සක්විත්තන් සත්දෙනෙකුට මෙහෙසිය වීමි.
‘දිව්‍ය හෝ මනුෂ්‍ය හෝ වේවා යම් ආත්මභාවයක උපනිම්ද ඒ හැමතන්හිම දහසක් පහන් හා පිරිවරයි.
‘දෙව්ලොවින් චුතව මම මවුකුසෙහි උපනිමි. මවුකුසෙහි වෙසෙනකල මගේ නෙත් නොපියවෙයි.
පහන් සියක්දහසක් මේ පින්කමට සහභාගි වෙමින් තිඹිරිගෙයි දැල්වේ. පහන් පහක් පිදීමේ ආනිසංස මේය.
‘අවසාන ආත්මභාවය පැමිණි කල්හි මනස සකස් කර අජරාමර වූ සිහින් වූ නිවණ ස්පර්‍ශ කළෙමි.
‘සත්වසරකට පසු රහත් බවට පැමිණියෙමි. ගෞතමයන් වහන්සේ මගේ ගුණකඳ දැනගෙන මා උපසම්පදා කළසේක.
‘මඩුවක රුක්මුලක හිස්ගෙයක හෝ වෙසෙම් නම් මට එළිය දීම සඳහා පහන් පහක් දැල්වෙයි.
‘සමාධිභාවනය හේතුකොටගෙන මම දිවැස පිරිසිදු කළෙමි, අභිඥාවෙන් පාරමී කෙළවරට පැමිණියෙමි. පහන් පහෙහි ප්‍රතිඵලය මෙයයි.
සියලු උත්පත්තිකාරක ධර්‍මයන් නිමකළෙමි. කළ කිස ඇත්තෙම්, අසවු දුරුකළෙමි. පඤ්චදීපා වූ මම ස්වාමීනි, ඔබවහන්සේගේ දෙපා වඳිමි.
මෙයින් කල්ප සියක්දහසකට පෙර යම් පහන් පූජාවක් කළෙම්ද ඒ පිනින් මම දුගතිය නොහඳුනමි. පහන් පහෙහි පිනය මෙයයි.
මා විසින් කෙලෙස් දවන ලදී. බුදුන් වහන්සේගේ අවවාදය අනුගමනය කළෙමි’
රහත් බවට පැමිණි ස්ථවිරීතොමෝ සැවැත් නුවරෙහි වෙසෙන්නී දිනක් දහවල් දානයෙන් පසු සැවතින් පිටත්ව දිවාවිහාරය සඳහා අන්‍ධවනයට පිවිස එක්තරා ගස්මුලක හුන්නීය. එවේලෙහි ඇය විවේකයෙන් වෙන්කරවනු කැමති මාරයා වෙනස් වේශයකින් පැමිණ.
ලෝකයෙන් නික්ම යාමක් නැත, විවේකයෙන් කුමක් කළහැකිද? කම්සුව වළදන්න, පසුව පසුතැවිලි නොවන්න-
යන ගාථාව කීවේය.
එහි තේරුම මේ ලෝකයෙහි ඇති සියලුම සමයවාදයන් පරීක්‍ෂාකර බැලුවත් ඒ එකකවත් **නිස්සරණං** - නිවණක් නම් නැත. ඒ ඒ මහණ බමුණන්ගේ කැමැත්තට අනුව පිළිගනු ලබන ව්‍යවහාර මාත්‍රයක් පමණි මෙය. එහෙයින් **කිං විවේකෙන කාහසි** - මෙවැනි ප්‍රථම වයසෙහි වෙසෙන ඔබගේ මේ ශාරීරික විවේකයෙන් කුමක් කරන්නෙහිද? එහෙයින් **භුඤ්ජාහි කාමරතියො** - වස්තුකාමයන් හා ක්ලේශකාමයන් ඇසුරුකොට පවත්නා වූ කෙළිසෙල්ලම්වල රස විඳින්න. කුමක් හෙයින්ද? **මාහු පච්ඡානුතාපීනී** - ‘යම් අරමුණක් උදෙසා බඹසර හැසිරෙම්ද ඒ නිවන් ලබාගෙන නැත, එහෙයින් එය නොලදිමි, කම්සුව ද රිසිසේ නොවිඳියෙමි, මට වූයේ මහත් විපතකි’ යනුවෙන් පසුව විපිළිසර නොවන්න, යන අදහසය.
ඒ අසා තෙරණියෝ, මා ප්‍රත්‍යක්‍ෂ කරගෙන තිබෙන නිවණ පවා ප්‍රතික්‍ෂේප කරන මේ මාරයා මෝඩයෙකි, කම්සුවයෙන් මා පවරයි, මා අසවු සුන්කර ඇති බව මොහු නොදනියි. දැන් ඔහුට එය දන්වා තර්ජනය කරන්නෙම් නම් මැනව’යි සිතා-
කාමයන් උල්කටුවලට උපමාකර ඇත, ස්කන්දයන් සිඳදමන සුලුය. ඔබ යම්කිසි කම්සුවයක් විඳින ලෙස මට කියන්නෙහිද මට දැන් එහිලා අභිලාෂයක් නැත.
මගේ රාගය නැසිණ. ගනඳුර පැළිණ, පාපිමාරය එය ඒ අයුරින් දැනගනුව, ඔබ අවසානය කරා පමුණුවා ඇත,
යන ගාථා දෙක ප්‍රකාශ කළාය.
එහි **සත්තිසුලූපමාකාමා** - කාමයෝ වූකලී යම් තැනෙක පිහිටියාහු වෙද්ද ඒ සත්ත්වයා විදදමන හෙයින් තියුණු අවි උල් වශයෙන් දතයුතුය. **ඛන්‍ධා** - උපාදාන ස්කන්‍ධයෝය, **ආසං** - ඔවුන්ගේ, **අධිකුට්ටනා** - සිඳීම ස්වභාවකොට ඇති, බොහෝසෙයින් යටපත්කිරීම යන තේරුමය. යම්හෙයකින් ස්කන්ධයන් යටපත්කරමින් සත්ත්වයෝ කාමයන් සිඳබිඳ දැමීමට පැමිණෙති, **යං ත්‍වං කාමරතිං බ්‍රෑසි අරතීදානි සා** - ‘මම පාපිය, ඔබ යම් කාලයක් සේවනය කරන ලෙස මට කියාද මම දැන් රාගය නැතිකර සිටින හෙයින් ඒවා මුත්‍ර සමානය. ඒවායින් මට පලක් නැත.
එයට හේතුව **සබ්බත්‍ථ විහතානන්‍දී’ **යනුවෙන් පැවසුවාය. එහි **එව ජානාහි** - සර්‍වප්‍රකාරයෙන්ම ප්‍රවීණ කරන ලද තෘෂ්ණාව හා අවිද්‍යාව ඇති බව දනුව. එහෙයින්ම බලයෙහි විෂය ඉක්මවා තිබෙන හෙයින් **අන්තක** - ලාමක හැසිරීම් ඇති මාරය, **ත්‍වං** මා විසින් **නිභතො** - බාධා කරන ලද්දේ වෙහි. ඔබ විසින් මට බාධාකළ නොහැකිය යන අර්‍ථයය.
මෙසේ තෙරණිය විසින් තර්ජනය කරනු ලැබූ මාරයා එතැනම අතුරුදහන් විය. ස්ථවිරීන් වහන්සේ ද පලසමවත් සුවයෙන් අන්‍ධ වනයෙහි දහවල් දවස ගෙවා සවස් වේලෙහි තමා වසන තැනටම ගියහ.
**යං තං ඉසීහි පත්තබ්බං** - මෙය සෝමා තෙරණියගේ ගාථාවය. මෝතොමෝ ද පෙර බුදුවරුන්ගේ කාලවල කරනලද අධිකාර ඇත්තී ඒ ඒ භවයන්හි කුසල් රැස්කරමින් සිඛී බුදුන්ගේ කාලයෙහි කැත්මහසල් කුලයක ඉපිද වැඩිවිය පැමිණි කල්හි අරුණවන්ත රජුගේ අගමෙහෙසිය වූවාය. මෙහි සියලු විස්තර අභය තෙරණියගේ අතීත කථාවට සමානය. වර්‍තමාන කථාව වනාහී මේ තෙරණිය දෙව්මිනිස් දෙගතියෙහි හැසිරෙන්නී, මේ බුදුපතෙහි රජගහනුවර බිම්බිසාර රජුගේ පුරෝහිතයාගේ දියණිය වී උපන්නාය. ඇගේ නම සෝමාය. ඕ බුදුන්වහන්සේ රජගහනුවරට පිවිසෙන අවස්ථාවේ දී ශ්‍රද්ධාව හටගෙන උපාසිකාවක් වී පසු කලෙක සංවේගයට පැමිණ භික්‍ෂුණීන් සමීපයෙහි පැවිදි වී කරන ලද පෙරකිස ඇත්තී, විදසුන් වඩා නොබෝ කලකින්ම පිළිසිඹියා සහිත රහත්බවට පැමුණුනාය. එහෙයින් කියන ලදී අපදානයෙහි:
අරුණවතී නම් නගරයෙහි අරුණවන්ත නම් රජෙක් විය. මම ඔහුගේ බිරිඳ වී චාරිකාවෙහි යෙදුණෙමි.
යාවතා-පෙ-කතං බුද්ධස්ස සාසනං -
යම්තාක්-පෙ-බුදුන්ගේ අවවාදය පිළිපැදීමි.
සෙසු සියල්ල අභය ස්ථවිරියගේ චරිත කථාවට සමානය. රහත් බවට පැමිණ විමුක්ති සුවයෙන් වෙසෙන්නී දිනක් දවල් කාලය ගතකරනු පිණිස අන්‍ධ වනයට පිවිස එක්තරා ගස්මුලක හුන්නාය. එවිට මාරයා ඇය විවේකයෙන් තොරකරනු කැමැතිව නොපෙනී අහසෙහි සිට:
සෘෂිවරුන් විසින් පැමිණිය යුතු ලබාගැනීමට අපහසු වූ යම් ස්ථානයක් වේද එය දෑඟුලක් පමණ නුවණැති ස්ත්‍රීන් විසින් ලබාගත නොහැකිය.
යන ගාථාව ප්‍රකාශ කළාය.
එහි තේරුම - ශීලස්කන්‍ධාදිය සෙවීමෙහි යෙදුණු යන අර්‍ථයෙන් සෘෂි යන නාමය ලැබූ බුදුන් ආදී මහා පැණවතුන් විසින් පැමිණියයුතු, අනෙක් අයට **දුරභිසම්භවං** - ලබාගත නොහැකි, **යංතං** - රහත්බව නමැති පරම නිෂ්ඨාව**. ද්වඞ්ගුල පඤ්ඤාය** - හීනප්‍රඥාව ඇති ස්ත්‍රි විසින් ලබාගත නොහැකිය. ගැහැණු වූකලී වයස අවුරුදු හත අටේ සිට සදහටම බත් පිසන්නී, රත්වූ ජලයෙහි සහල් දමා, එපමණකින්ම බත් ඉදී ඇද්දැයි නොදනිති. තැම්බෙන්නා වූ සහල් ඇට හැන්දෙන් ගෙන ඇඟිලිවලින් පොඩිකර දැනගනිති. එහෙයින් ද්වඞ්ගුලපඤ්ඤාය යනුවෙන් කියන ලදී.
එය ඇසූ ස්ථවිරීතොමෝ මාරයා පිටුමං කරන්නී:
යන ගාථා දෙක ප්‍රකාශ කළාය.
සිත එකඟ වූ කල්හි, ප්‍රඥාව පවත්නා කල්හි, ධර්‍මය මැනැවින් දැනගත් කල්හි, ස්ත්‍රීභාවය අපට කුමක් කරයිද?
සෙස්ස සේලා තෙරණියගේ වස්තුවෙහි මෙනි.
යන ගාථා දෙක ප්‍රකාශ කළාය.
එහි **ඉත්‍ථිභා වො කිං කයිරා** - ගැහැනියක වීමෙන් අපට කුමක් කෙරේද? රහත් බවට පැමිණීම පිණිස කවර නොබැඳුමක් ඇතිකරගතයුතුද? **චිත්තම්හි සුසමාහිතෙ** - අග්‍රමාර්ග භාවනාවෙන් සිත මනාකොට එකඟ වූ කල්හි, **ඤාණම්හි වත්තමානම්හි** - එහෙයින් අර්හත් මාර්‍ගඥානය පවත්නා කල්හි**, සම්මා ධම්මං විපස්සතො** - චතුරාර්‍යය සත්‍යය නිරවශේෂයෙන් මනා ලෙස දන්නා තැනැත්තාට. මෙහි ලුහුඬු අදහස මෙසේය, පාපිෂ්ඨය, ස්ත්‍රියක් හෝ වේවා පුරුෂයෙක් හෝ වේවා අග්‍රමාර්‍ගයට පැමිණි කල්හි ඔහුට හෝ ඇයට රහත්බව අත්පත්වූවාක් මෙනි.
දැන් ඕතොමෝ රහත්බව ලබාගෙන සිටින බව එක එල්ලේම දක්වමින් ‘සබ්බත්‍ථ විහතානන්‍දි’ යන ගාථාව ප්‍රකාශ කළාය.
4. චතුක්කනිපාතය
සිවුවන නිපාතයෙහි **පුත්තො බුද්ධස්ස දායාදො** යනුවෙන් පටන්ගන්නා ගාථාව භද්දා කාපිලානි තෙරණියගේය. ඕතොමෝ පදුමුත්තර බුදුන්ගේ කාලයෙහි හංසවතී නුවර කුලගෙයක ඉපිද වියපත් වූ කල්හි බුදුන්ගෙන් බණ අසන්නී, එක්තරා භික්‍ෂුණියක් පෙර විසූ කඳපිළිවෙළ සිහිකරන්නියන්ගෙන් අගතැනට පත්කරනු දැක අධිකාර්‍යය කොට තමාද තනතුර පතා ජීවිතාන්තය දක්වා පින්කම් කොට එයින් චුතව දෙව්මිනිස් දෙගතියෙහි හැසිරෙන්නී, බුදුන් නූපන් අවධියක බරණැස් නුවර කුලගෙයක උපත ලබා විවාහ වීමෙන් පසු දිනක් තම නැන්දනිය සමග කලහ කරන්නී, ඇය විසින් පසේ බුදුවරයෙකුට පිණ්ඩපාතය පුදනු දැක මෝතොමෝ දන් දී බොහෝ සම්පත් ලබන්නී යයි සිතා පසේබුදුවරයාගේ අතින් පාත්‍රය ගෙන බත් ඉවත්කර මඩ පුරවා දුන්නාය. මෙය දුටු මහජනයා ඇය හෙළා දකින්ට වූහ. ‘මෝඩ තැනැත්තිය, පසේ බුදුහු තිට කවර වරදක් කළහුද’ යනුවෙනි. ඕ බයින් ලජ්ජාවට පත්වී නැවත පසේ බුදුන්ගෙන් පාත්‍රය ගෙන මඩ ඉවත්කර පාත්‍රය සෝදා සුවඳසුණින් මැද චතුමධුර පුරවා එයට උඩින් පියුම්ගැබ්වන් ගිතෙල් ඉස දිලෙමින් සිටි පසේ බුදුන්ගේ අතෙහි තබා මේ පිණ්ඩපාතය ප්‍රභාවත්වීද එසේම මගේ සිරුරද පැහැපත් වේවා’ යනුවෙන් පැතුවාය. ඕතොමෝ ඒ අත්බැවින් චුතව දෙව්ලෝවලම හැසිරෙන්නී, කසුප් බුදුන් සමයෙහි බරණැස් නුවර මහත් සැපසම්පත් ඇති සිටුවරයෙකුගේ දියණියක්ව උපන. පෙර කළ කර්‍ම බලයෙන් සිරුර දුගඳ වී මිනිසුන්ගේ පිළිකුලට භාජන වී සංවේගයට පැමිණ සිය අබරණවලින් රන්ගඩොලක් තනවා බුදුන්ගේ සෑයෙහි තැබුවාය. උපුල්මල් පූජාවක් ද කළාය. එහෙයින් ඇයගේ සිරුර ඒ අත්බැව්හිම සුවඳවත් විය. සැමියාට ප්‍රියමනාප වූ ඕ තොමෝ ජීවිතාන්තය දක්වා කුසල් රැස්කර එයින් චුතව ගොස් දෙව්ලොව උපන්නාය. එහි දිවි ඇතිතාක් දෙව්සුව විඳ එයින් චුතව බරණැස් රජුගේ දියණියක්ව ඉපද දෙව්සැප සමාන සිට සැප විඳින්නී, බොහෝ කලක් පසේ බුදුවරුන්ට උපස්ථානකර උන්වහන්සේලා පිරිනිවන් පෑ කල්හි සංවේගයට පැමිණියා තවුස් පැවිද්දෙන් පැවිදිව උයනෙහි වෙසෙන්නී, දැහැන වඩා බඹලොව ඉපිද එයින් චුතව සාගලනුවර කෞශික ගෝත්‍රයෙහි බමුණු පවුලක උපත ලබා මහත් පිරිවරින් වැඩී මහාතිත්‍ථගම පිප්ඵිලී කුමාරයා සමග විවාහ වූවාය. ඇය පැවිදිවීමට නික්මුණු අවස්ථාවේ විශාල සැපසම්පත් රාශියක් ද නෑ පිරිසක් ද අත්හැර තීර්ථක ආශ්‍රමයකට ගොස් පස්වසක් එහි වැස පසුකලෙක මහාප්‍රජාපතී ගෝතමී සමීපයෙහි පැවිදිව උපසම්පදාව ලබා විදසුන් වඩා නොබෝ කලෙකින්ම රහත් වූවාය. එහෙයින් කියන ලදී අපදානයෙහි:
මෙයින් කල්ප සියක්දහසකට පෙර ලෝකනායක වූ සියලු දහම් දන්නා වූ පදුමුත්තර නම් වූ බුදුන්වහන්සේ උපන්හ.
එකල හංසවතී නම් නුවර මහා ධනභෝගසම්පත් ඇති සිටුවරයෙක් විය. මම ඔහුගේ බිරිඳවීමි.
සමහර දිනක හෙතෙම පිරිවර ජනයා සහිත මා බුදුන් වෙතට යවා සියලු දුක් කෙළවර කරවන ධර්‍මය ඇසීමට සැලැස්වීය.
බුදුන්වහන්සේ එක්තරා ශ්‍රාවකයකු ධූතවාදීන්ගෙන් අගතැනට පත්කරනු දැක සත්දිනක් බුදුන්ට දන් දී උන්වහන්සේගේ දෙපා වැඳ ඒ තනතුර පැතුවෙමි.

සිටුවරයාට අනුකම්පාවෙන් මේ ගාථා ප්‍රකාශ කළහ: ‘දරුව, ඔබ ඒ තනතුර ලබා නිවුණේ වෙහි.
මෙයින් කල්ප සියක්දහසකට පසු ඉක්‍ෂවා කුලයෙහි ඉපදෙන, නමින් ගෞතම නම් වූ බුදුවරයෙක් ලෙව්හි උපදින්නේය.
උන්වහන්සේගේ ධර්‍මය දායාදකොට ඇත්තා වූ ධර්‍මයෙන්ම නිමවූවාක් වැනි කාශ්‍යප නම් වූ ශ්‍රාවකයෙකුව පහළවන්නෙහිය.’
එය අසා සතුටට පත්ව බුදුන්වහන්සේ ජීවත්ව සිටි තාක් සිවුපසයෙන් උපස්ථාන කළේය.
ඒ බුදුන් සසුන බබුළුවා මිසදිටුවන් මැඩ පවත්වා විනේජනයන් හික්මවා පිරිනිවි සේක.
උන්වහන්සේ පිදීම පිණිස නෑදෑ මිතුරන් රැස්කරවා යොදුනක් උස ඇති ථූපයක් කළහ.
ඒ ථූපය බබළන්නා වූ, සුපිපි සල්රුකක් වැනිවූ රුවන්මුවා එකක්විය.
ඒ වටා සත්දහසක් භාජන සප්ත රතනවලින් සාදා තැන්පත් කළහ.
ඒ බුදුන් පිදීම පිණිස සුවඳ තෙලින් පුරවා පහන් දැල්වූහ.
සත්දහසක් පූර්‍ණකුම්භයන් තැබූහ. ඒ සියල්ලම රන්රුවන්මුවා විය.
කුඹුඅටකට මැද, ශරත් සෘතුවෙහි සූර්‍යයා මෙන් වර්‍ණයෙන් බබළන්නා වූ රන්ඇගෑය බැගින් තැනවූහ.
වාසල් දොරටු හතරෙහි රුවන්මුවා තොරණ හතරක් ඉදිකළහ. ඒමත කොඩිපතාකාදිය සවිකළහ.
රන්පැහැපත් වූ මැනවින් නිමවා ඇති විසිතුරු වූ රන්මුවා සෑය නුබමැද හිරු මෙන් වර්‍ණයෙන් බබළයි.

සෑයෙහි යටකොටස හිරියල්වලින් පිරවී, එක තට්ටුවක් මනොසිලාවලින් ද අනෙකක් අඳුන්වලින් ද පිරවී.
මෙවැනි පුදපූජා පවත්වා දිවි ඇතිතාක් සංඝයාට දන්පැන් දුනිමි.
ඒ සිටුවරයා සමග සියලු පින්කම් කොට ඔහු සමගම දෙව්ලොවට ගියෙමි.
දෙව්ලෝවල හා මිනිස්ලොවෙහි සැප සම්පත් විඳ ඡායාව මෙන් ඔහු සමගම සසර හැසුරුණෙමි.
මෙයින් අනූඑක් කපකට පෙර සියලු ධර්‍මයන් දන්නා වූ මනා පෙනීමක් ඇති විපස්සි නම් බුදුහු ලෙව්හි උපන්හ.
එකල මෙතෙම බන්‍ධුමතී නුවර සාධු සම්මත බ්‍රාහ්මණයෙක් විය. ඔහු ධනයෙන් මෙන්ම ගුණයෙන්ද ආඪ්‍යවිය.
එකලද මම ඔහුගේ බැමිණි බිරිඳ වීමි. ඔහු දිනක් බුදුන් හමුවට ගියේය.
ජනකාය මැද හිඳ අමා සැප ගෙනදෙන බණට සවන් දී බෙහෙවින් පැහැදුණේ සළුවක් පිදුවේය,
එක සළුවක් පමණක් හැඳගෙන ගෙදර ගියාවූ හෙතෙම බුදුන්ට සළුවත් පිදූ බවත් එහි පින් අනුමෝදන්වන ලෙසටත් මට දැන්වීය.
එකෙණෙහිම මම ඇඳිලිබැඳ වැඳගෙන, හිමියෙනි, බුදුන්ට ඒ සළුව පිදීම උතුම් පින්කමකි, යනුවෙන් පවසා පින් අනුමෝදන් වීමි.
ඒ ආත්මභාවයෙන් චුතව භවයන්හි හැසිරෙන්නේ, ඔහු බරණැස් නුවර රජුව උපන්නේය,
එකල මම ඔහුගේ බිරිඳ වී ඇතොවුරෙහි නායිකා වීමි. පෙරසිට පැවතෙන සෙනෙහසින් මම සැමියා කෙරෙහි බෙහෙවින් හිතකාමී වීමි.
දිනක් පිඬු පිණිස හැසිරෙන්නා වූ පසේ බුදුවරුන් අටනමක් දැක පැහැදී පිණ්ඩපාතය පිළිගන්වා,
පසුව දනකට ඇරයුම්කර රුවන් මඩුවක් තනා සියක්රියන් රන්හූවියනක් සවිකළේය
ඉක්බිති උන්වහන්සේ වැඩමවා ඒ සියල්ල පූජාකළේය. මමද ඒ රජ සමග ඒ පින්කම්වලට සහභාගිවීමි.
අනතුරුව මම, බරණැස් නුවර දොරගමක කෙළෙඹි කුලයක සොහොයුරන්ගෙන් වැඩිමහල් සොහොයුරාගේ බිරිඳ වීමි.

පසේ බුදුවරයෙකු දැක මගේ සැමියාගේ සොහොයුරා සිය අහරින් අඩක් උන්වහන්සේට පිදීය.
හෙතෙම ඒ දානයට කැමති නොවීය. එහෙයින් හෙතෙම ඒ පාත්‍රය ගෙන එහිවූ අහර ඉවත් කළේය. සහෝදරයා නැවතත් පාත්‍රය ගෙන එහි වූ අහර ඉවත් කළේය. සහෝදරයා නැවතත් පාත්‍රය ගෙන අලුත් අහරින් පුරවා පිදීය. ඉක්බිති මම ඒ පාත්‍රය ගෙන අහර ඉවත්කර එහි මඩ පුරවා උන්වහන්සේගේ අතෙහි තැබීමි.

දෙනවිටත් ආපසු ගන්නාවිටත් සමමනසක් දැක්වූ පසේ බුදුන් දැක මම සංවේගයට පැමිණියෙමි.
ඉක්බිති මම පාත්‍රය ගෙන සුවඳ දියෙන් සෝදා පහන් සිතින් ගිතෙල් හා හකුරුවලින් පාත්‍රය පුරවා උන්වහන්සේට පිළිගැන්වීමි.
යම් තැනෙක බුදුන්වහන්සේ වෙත යෙම්ද, එතන්හි දානබලයෙන් සුරූපීවෙමි. බුදුන්ට කළ අප්‍රසාදයෙන් මුහුණෙන් දුගඳ හැමීය.
ඉක්බිති කස්සප බුදුන්ගේ චෛත්‍යයෙහි රන්ගඩොලක් තැබුවෙම්ද, ඒ ගඩොල සිවුවැරුම් සුවඳින් ගල්වා පිදුවෙම්ද, ඒ පිනින් සියලු දුගඳින් මිදී මනහර අඟපසඟ ලැබුවෙමි.

රුවන්මුවා පාත්‍ර සත්දහසක් කරවා ඒවා මුවවිට දක්වා ගිතෙලින් පුරවා තබා බුදුන් පිදීම පිණිස පහන් මනසින් පහන් පේළි සතක් දැල්වීමි.

එදා ඒ පිනෙහි කොටස්කාරියක වූ මම පසු කලෙක කාසිරටේ සුමිත්ත නම් තැනැත්තාගේ බිරිඳ වීමි.
ඔහු වෙත සුවසේ විසූ මම ප්‍රිය මනාපවීමි. එකල හෙතෙම පසේ බුදුවරයෙකුට ඝනවෙළුමක් පිදීය.
එයටද කොටස්කාරියක වූ මම පින් අනුමෝදන් වී නැවතත් කාසිරටේ කෝලිය ජාතියෙහි ඉපිද සිටියෙම්
පන්සියයක් කෝලියවරුන් සමග පන්සියයක් පසේබුදුවරුන්ට උපස්ථාන කළ ඔහුට සහභාගිවීමි.
තුන්මසක් ඒ බුදුවරුන් සතපා පාසිවුරු පිදීය. එකල මම ඔහුගේ බිරිඳ වී ඔහුගේ පින්කම් අනුව ගියෙමි.
එයින් චුතවූවාවූ මම නන්ද නම් රජුගේ අගමෙහෙසිය වීමි. එහි මම සියලු සැප සම්පත් විඳීමි.{1}
එකල්හි හෙතෙම බ්‍රහ්මදත්ත රජුවී පන්සියයක් පසේ බුදුවරුන්ට උපස්ථාන කළේය. උන්වහන්සේ පිරිනිවන්පානා තෙක් රජ උයනෙහි වස්වසවා සත්කාර කළේය.

ඒ වෙනුවෙන් සෑයවල් කරවා අපි දෙදෙනම පැවිදිවීමු. ඉන්පසු සතර බ්‍රහ්ම විහාරයන් වඩා බ්‍රහ්ම ලෝකයෙහි උපනිමු.
එයින් චුත වූ හෙතෙම මහාතිත්‍ථයෙහි පිප්ඵල ගෝත්‍රයෙහි උපන, ඔහුගේ මව සුමනදේවී යනුවෙන්ද පියා කෝසිගොත්ත බ්‍රාහ්මණ යනුවෙන්ද හඳුන්වනු ලැබුහ.
මම මද්ද ජනපදයෙහි සාගල නුවර කපිල බ්‍රාහ්මණයාගේ දියණියවීමි, මව සුචිමතී නම්විය.
එකල්හි මගේ පියා මා ඝනරන් බිඹුවක් සමග කාමයන් වරා සිටි කාශ්‍යපට දුන්නේය.
දිනක් ඒ කාරුණිකයා ස්වකීය කර්‍මාන්ත බැලීමට ගියේ, කපුටන් ආදීන් පණුවන් කනු දැක සංවේගයට පැමිණියේය.
මාද ගෙදර වෙසෙන්නේ අව්වේ වේලීමට අතුරා තිබෙන තලවල පණුවන් ඇහිද කන කපුටන් දැක මමද සංවේගයට පැමිණියෙමි.
එකල්හි ඒ ධීරයා පැවිදි විය. මමද ඔහු අනුව පැවිදිවීමි. මම පැවිදි බවෙහි පස්වසක් විසුවෙමි.
බුදුන් හදාවඩාගත් ගෝතමී යම් දිනක පැවිදිවූවාද එදා ඇය වෙත ගියාවූ මෙම බුදුන් විසින් අනුශාසනා කරන ලද්දක් නොබෝ කලෙකින්ම රහත්වීමි. ශ්‍රීමත් කාශ්‍යපගේ මිත්‍රත්වයෙහි බලමහිම පුදුමය.

බුද්ධ පුත්‍රවූ සන්සුන් මනස් ඇති ඒ කාශ්‍යප තෙමේ රහත්බව ලැබ පෙර විසූ කඳපිළිවෙළ දත්තේය. ඇතිවීම හා නැතිවීම (සග්ගාපාය) දකියි.
එහෙයින් ඉපදීම නිමකළේය. අභිඥාව ලබාගත්තේය. මේ ත්‍රිවිද්‍යාව හේතුකොටගෙන බ්‍රාහ්මණයා ත්‍රිවිද්‍යාව දත්තෙක් වේ.
එසේම භද්දා කාපිලානී ද මරණය නිමකර ත්‍රිවිද්‍යාව අවබෝධ කළ හෙයින් බලසෙනග සහිත මාරයා පරදවා දැන් අවසාන සිරුර දරයි.
ලෝකයෙහි ආදීනව දැක අපි දෙදෙනම පැවිදිවීමු. දුරුකළ ආසව ඇතිව දැමුණු ඉඳුරන් ඇතිව සිහිල්වීමු. නිවුණෙමු.
මගේ කෙලෙස් දැවී ගියේය. -පෙ-බුදුන්ගේ අනුශාසනාව අනුගමනය කළෙමි.
ඕ තොමෝ රහත්බවට පැමිණ පූර්වේනිවෙසානුස්මෘති ඥානයෙහි කොටිප්‍රාප්ත වූවාය. ඇය බහුල වශයෙන් කරන ලද අධිකාර ඇත්තී විය. පසුකලෙක බුදුහු දෙව්රම්හි ආර්‍ය සංඝසමූහයා මැද වැඩසිටි සේක්, භික්‍ෂුණීන් පිළිවෙළින් තනතුරුවල තබන්නාහු, ඇය පෙර විසූ කඳපිළිවෙල සිහිකරන්නවුන්ගෙන් අගතන්හි තබාලු සේක. ඕතොමෝ එක් දිනක මහකසුප් තෙරණුවන්ගේ ගුණකීර්තනයක් පෙරටුකොට තමා විසින් කරතිබෙන කාර්‍යයන් සිහිකිරීම් වශයෙන් උදම් අනන්නී:
සන්සුන් මනස් ඇති බුද්ධපුත්‍ර වූ ඒ කාශ්‍යප තෙමේ රහත්බව ලැබ පෙර විසූ කඳ පිළිවෙළ සිහිකළේය. ඇතිවීම හා නැතිවීම දකියි.
එහෙයින් ඉපදීම නිමකළේය, අභිඥාව ලබාගත්තේය, මේ ත්‍රිවිද්‍යාව හේතුකොට ගෙන බ්‍රාහ්මණයා ත්‍රිවිද්‍යාව දත්තෙක් වේ.
එසේම භද්දා කාපිලානී ද මරණය නිමකර ත්‍රිවිද්‍යාව අවබෝධ කළ හෙයින් බලසෙනඟ සහිත මාරයා පරදවා දැන් අවසාන සිරුර දරයි.
ලෝකයෙහි ආදීනව දැක අපි දෙදෙනම පැවිදිවීමු. දුරුකළ අසවු ඇතිව දැමුණු ඉඳුරන් ඇතිව සිහිල්වීමු. නිවුණෙමු.
යන ගාථා ප්‍රකාශ කළාය.
එහි **පුත්තො බුද්ධස්ස දායාදො** - බුදු අනුබුදුවරුන්ගෙන් සම්‍යක් සම්බුද්ධයන්ගේ අනුජාතපුත්‍ර වූ, එහෙයින්ම උන්වහන්සේට අයත්වූ නවලෝකෝත්තර ධර්‍මය ලබාගැනීමෙන්, **දායාදො කස්සපො** - කාශ්‍යප ගෝත්‍රයෙහි උපන්, ලෞකික හා ලෝකෝත්තර සමාධි භාවනයෙන් මැනවින් එකඟකරගනු ලැබූ සිත් ඇති හෙයින්, **සුසමාහිතො පුබ්බෙ නිවාසං යො වෙදි** - ඒ මහාකාශ්‍යප ස්ථවිරයන් වහන්සේ **පුබ්බෙනිවාසං** - තමාගේ හා අනුන්ගේ පූර්‍වභාවික ස්කන්‍ධසන්තානය පූර්‍වෙනිවෙසානුස්මෘති ඥානයෙන් ප්‍රකටකර, **අවෙදි** - දැනගත්තේය. අවබෝධ කළේය. **සග්ගාපායඤ්ච පස්සති** - දෙව්ලෝ විසිහයෙහි වෙනස ඇති, **සග්ගං** - සිවුවැදෑරුම් **අපායඤ්ච** - දිවැසින් අත්ලෙහි තිබෙන නෙල්ලි ගෙඩියක් මෙන්, **පස්සති**
**අතො ජාතක්‍ඛයං පත්තො** - ඉන් පසුව ඉපදීම නිමකිරීම සංඛ්‍යාත රහත්බවට පැමිණියේය. **අභිඤ්ඤාය** - අතිවිශිෂ්ට ඥානයෙන් විශේෂයෙන් දතයුතු ධර්‍මය සම්පූර්‍ණයෙන් දැනගෙන අත්හළයුතු දැය අත්හැර ප්‍රත්‍යක්‍ෂ කළයුතු දැය ප්‍රත්‍යක්‍ෂකර, **වොසිතො** - නිෂ්ඨාවට පැමිණියේ, කර නිමකළ කටයුතු ඇත්තේ, ආශ්‍රවයන් ක්‍ෂය කිරීමේ ප්‍රඥාව නම් වූ මෞනභාවයට පැමිණි හෙයින්, **මුනි** -
තථෙව, **භද්දා කාපිලානී** - මහාකාශ්‍යප (තෙරුන්) යම්සේද මැය විසිනුදු එසේම ත්‍රිවිද්‍යාව අවබෝධ කරගැනීම නිසා තෙවිජ්ජ නම් වූ, එසේ මාරයා පහකරන්නා වූ ඒ භද්දා කාපිලානී, **තෙවිජ්ජා මච්චුහායී** - එහෙයින්ම **ධාරෙති අන්තිම දෙහං ජෙත්‍වා මාරං සවාහිනිං** - තමාම අනෙකෙකු මෙන් දක්වයි.
දැන් තෙරණුවන්ගේ පිළිවෙතෙහි මුල මැද අග යම්සේවීද මගේද එසේමවී යයි දක්වන්නී, ‘දිස්වා ආදීනවං’ යන අවසාන ගාථාව ප්‍රකාශ කළාය. එහි **ත්‍යම්හා ඛීණාසවා දන්තා** යනු ඒ අපි-මහ කසුප් තෙරුන් හා මම උතුම් දමනයෙන් හික්මී සර්‍වප්‍රකාරයෙන්ම ආශ්‍රවයන් දුරුකළෝ වෙමු. **සීතිභූතම්හ නිබ්බුතා** - එසේ හෙයින්ම කෙලෙස් ගින්නෙන් මිදුණා වූ, **සිතිභුතා **සෝපදිශේෂ නිර්‍වාණ ධාතුවෙන් නිවුණෝ, **අම්හ** - වෙමු යන තේරුමය.
5. පඤ්චකනිපාතය
පස්වන නිපාතයෙහි **පණ්ණවීසති වස්සානි** යන්න එක්තරා තෙරණියකගේ ගාථාවකි. මෝතොමෝ ද පෙර බුදුවරුන්ගේ කාලවල කරනලද අධිකාර්ය ඇති ඒ ඒ භවයන්හි දී කුසල් රැස්කර මේ බුදුපතෙහි දෙව්දහනුවර මහාප්‍රජාපතී ගෞතමියගේ කිරිමව වී වැඩුණාය. නම්ගොත් විසින් අප්‍රකටය. මහාප්‍රජාපතී ගෞතමී පැවිදි වූ කල ඕතොමෝ ද පැවිදි වී විසිපස්වසරක් කාමරාගයෙන් පීඩාකරනු ලැබ අසුරුසණක් ගසන කාලයක් පමණවත් සිතේ එකඟ බවක් නොලැබ දෑතින් හිස බදාගෙන වැළපෙමින් ධම්ම දින්නා තෙරණියගෙන් බණ අසා කාමයෙහි නොඇලුණු සිත් ඇත්තී කමටහන් ගෙන භාවනාවෙහි යෙදෙන්නී, නොබෝ කලකින්ම ෂඩ් අභිඥා ලැබ තමාගේ පිළිවෙත බලා උදන් අනන්නී-
මගේ පැවිදිවීමෙන් විසිපස්වසරක් පුරා අසුරුසණක් ගසන කාලයක් පමණවත් සිතේ එකඟ බවක් නොලදිමි.
කාමරාගයෙන් පෙළෙන්නී සිතේ සැනසීමක් නොලැබ දෙඅතින් හිස බදාගෙන හඬමින් විහාරයෙන් විහාරයට ගියෙමි.
මම භික්‍ෂුණියක් වෙත ගියෙමි. ඕ මා පැහැදවූ තැනැත්තිය වූවාය. ඛන්‍ධ ධාතු ආයතන වශයෙන් ඈ මට ධර්‍මය දේශනා කළාය.
ඇයගෙන් බණ අසා එකත්පසෙක හිඳගතිමි. පෙර ආත්ම සිහිකිරීමේ දැනීම ලබාගතිමි. දිවැස පිරිසිදු කෙළෙමි.
සිත් දැනීමේ නුවණ ලබාගතිමි. දිවකණ පිරිසිදු කළෙමි. ඍද්ධිබලය ලබාගතිමි. ආසව විනාශ කළෙමි, ෂඩ් අභිඥා ප්‍රත්‍යක්‍ෂ කළෙමි, බුදුන්ගේ අනුශාසනය පිළිපැදීමි.
යන ගාථා ප්‍රකාශ කළාය.
එහි, **අච්ඡරාසඞ්ඝාතමත්තම්පි** අසුරුසණක් ගැසීමට ගතවන ක්‍ෂණයක් පමණ කාලයක් පවා, ඇඟිලිපොලන සුලු කාලයක් පවා යන තේරුමය. **චිත්තස්සුපසමජ්ඣගං** - සිතේ සැනසීම, එකඟබව ‘න දුජ්ඣගං’ යනුවෙන් ගැනෙන්නේ නොලැබුණු බවය.
**කාමරාගෙනවස්සුතා** - කාමගුණ සංඛ්‍යාත වස්තුකාමයන් විෂයෙහි දැඩිලෙස බැසගැනීම නිසා උග්‍රකාමරාගයෙන් මැඩුණු සිත් ඇත්තී,
**භික්‍ඛුනිං** - ධම්මදින්නා තෙරණිය උදෙසා කියයි.
**චෙතො පරිච්ච ඤාණංච** - සිත් දැනගැනීමේ නුවණ ‘විසොධිතං’ (පිරිසිදු කරන ලදී) යනුවෙන් සම්බන්ධ කරගතයුතුය. ලබාගත්තේය යන තේරුමය. සෙස්ස පෙර කියනලද පරිදිය.
**මත්තා වණ්ණෙන රූපෙන** - මෙය විමලා තෙරණියගේ ගාථාවය. මොතොමෝ ද පෙර බුදුවරුන්ගේ කාලවල කරනලද අධිකාර්ය ඇත්තී, ඒ භවයන්හි පින් රැස්කර මේ බුදුපතෙහි විසාලා නුවර එක්තරා නගරශෝභනියකගේ දියණියක වී උපන්නාය. ඇයගේ නම විමලා විය. ඕ මුහුකුරා ගිය කල්හි එම වෘත්තියම කරමින් ජීවත්වන්නී දිනක් ආයුෂ්මත් මහමුගලන් හිමියන් විසාලා නුවර පිඬුපිණිස හැසිරෙනු දැක පිළිබඳ සිත් ඇතිවූවා තෙරණුවන් වසන තැනට ගොස් තෙරණුවන් පොළඹවා ගැනීමෙහිලා වෑයම් කළාය. ඇය එසේ කළේ තීර්ථකයන්ගේ මෙහෙයවීමෙකින් යයි ඇතැමෙක් කියති. තෙරණුවෝ ඇයගේ සිරුරෙහි ස්වභාවය පෙන්වාදීම් වශයෙන් කරුණු පැහැදිලිකර අවවාද කළහ. එය යට කියනලද තෙරණුවන්ගේ කථාවෙහි ඇතුළත්වේ. තෙරුන් වහන්සේගේ අවවාද ඇසීමෙන් සංවේගයට පැමිණියා වූ ඕතොමෝ හිරිඔතප් පිහිටුවා සසුනෙහි සැදැහැව ලැබ උපාසිකාවක් වී පසුකලක භික්‍ෂුණීන් සමීපයෙහි පැවිදිව වෑයම්කරන්නී, හේතුසම්පත් ඇති බැවින් තොමෝ කලෙකින්ම රහත්බවට පැමිණ තමාගේ පිළිවෙත සිහිකර උදාන වශයෙන්:
වර්ණයෙන් රූපයෙන් සෞභාග්‍යයෙන් යශසින් මත්වූයෙම් යෞවනයෙන් උදම් වූයෙම් සෙසු කාන්තාවන් ඉක්මවා සිතුවෙමි.
මෝඩයන් පසසන මේ සිරුර විසිතුරු ලෙස සරසා, වැද්දා මල තබා සිටින්නාක් මෙන් මම වේශ්‍යාවගේ දොරටුවෙහි මගේ සිරුර තබා සිටියෙමි,
අබරණ එහාමෙහා කරමින් වැසුණු බොහෝ තැන් විවරමින් බොහෝ දෙනා පොළඹවමින් නොයෙක් මායම් කෙළෙමි.
ඒ මම අද හිස මුඩු කරගෙන සඟළ සිවුරු පෙරවා පිඬුපිණිස හැසිර නිවන් සැප ලබා රුක්මුලක හුන්නී වෙමි.
දෙව්මිනිස් සියලු රෝගයන් සිඳ දමූයෙමි, ආසව නිමකර සිහිල් වූයෙමි, නිවුණෙමි.
එහි, **මත්තා වණ්ණෙන රූපෙන** - වර්‍ණයෙන් මෙන්ම රූපසම්පත්තියෙන් ද, **සොභග්ගෙන** - වාසනාවෙන්, **යසෙන** පිරිවර සම්පත්තියෙන්, **මත්තා** - වර්‍ණමදය, රූපමදය, ධනමදය, පිරිවරමදය ආදී වශයෙන් මදයට ගර්වයට පැමිණ යනු අර්ථය. **යොබ්බනෙන චුපත්‍ථද්ධා** - යෞවන මදයෙන් ආඩම්බර වී, තරුණකම නිසා අහංකාරයෙන් දැඩිවී නොසන්සුන් මනසින්, **අඤ්ඤාසමතිමඤ්ඤිහං** - අනෙක් ගැහැනුන් තමාගේ වර්ණාදි ගුණයන්ගෙන් හැම ආකාරයකින්ම පහත්කොට සැලකුයෙමි. මම අනෙක් ගැහැනුන්ගේ වර්ණාදි ගුණයන් ඉක්මවා සිතුවෙමි. අවමාන කළෙමි.
**විභූසිත්‍වා ඉමං කායං සුචිත්තං බාලලාපනං** - නොයෙක් අපවිත්‍ර ද්‍රව්‍යවලින් පිරුණු පිළිකුල් කටයුතු මේ සිරුර මමය, මගේය, යනුවෙන් බාලයන් ලවා කියවන හෙයින්, **බාලලාපනං **- මගේ, **කායං** - සම පාට ගැන්වීමෙන් කෙස් සැනහීම් ආදියෙන්, **සුචිත්තං** -වස්ත්‍රාභරණාදියෙන්, **විභූසිත්‍වා** - අලංකාරකොට, පහයින්කොට, **අට්ඨාසිං වෙසි ද්වාරම්හි එද්දො පාසමිවොඩ්ඩිය **- මුවන් අල්වාගනු පිණිස දඬුමුඟුරු ආදියෙන් සාදාගත් මාරයාගේ මද්ද වැනි මුවඋගුල අටවා තබන්නා වූ මුව වැද්දෙකු මෙන් මම ද මගේ සිරුර**, වෙසිද්වාරම්හි** - වෛශ්‍යාවගේ ගෙදර දොරකඩ, අටවා සිටියෙමි.
**පිලන්‍ධනං විදංසෙන්තී ගුය්හං පකාසිකං බහුං** - කෙණ්ඩා කලවා පෙන්වීමෙන්ද පාසලම්, නුරුවළා ආදිය පෙන්වමින්ද, රහස්තැන් පෙන්වීමෙන්ද, **බහුං **- නන්වැදරුම්, **පිලන්‍දනං** - අබරණද පෙන්වමින්, **අකාසිං විවිධං මායං උජ්ඣග්ඝන්තී බහුං ජනං** - යෞවන මදයෙන් මත්වූ බොහෝ බාලජනයා පෙළඹවීමට සිනහසෙමින්, සුවඳමල්දම් වස්ත්‍රාභරණාදියෙන් ශරීරයෙහි ප්‍රකෘතිස්වභාවය වසමින් භාවභාව විලාශාදියෙන් ද නොයෙක් විදියේ වඤ්චා කළෙමි.
**සාජ්ජ පිණ්ඩං චරිත්‍වාන-පෙ-අවිතක්කස්ස ලාභිනී** - එසේ ප්‍රමාදව වෙසෙන්නාවූ මම අද දන් මහමුගලන් තෙරණුවන්ගේ අවවාදයෙහි පිහිටා සසුනෙහි පැවිදිව හිස මුඩුකර සඟළ සිවුර පෙරවා, **පිණ්ඩං චරිත්‍වාන** - පිඬුඅහර වළඳා, **නිසින්නා රුක්‍ඛමූලම්හි** - ගස්මුලක විවේක අසුනෙක හිඳ ද්වීතිය ධ්‍යානය පාදක කොට ඇත්තා වූ අග්‍රඵලය ලබාගැනීමෙන්, **අවිතක්කස්ස ලාභිනී අම්හි** - යනුවෙන් යොදාගත යුතුය.
**සබ්බෙ යොගා** - කාම ආදී සිවුවැදෑරුම් යෝගයන්, **සමුච්ඡින්නා **- ප්‍රථම මාර්ගය ආදියෙන් සුදුසු පරිදි මැනවින් සිඳලීමි, ප්‍රහීණ කළෙමි. සෙස්ස කියන ලද පරිදිමය.
**අයොනිසො මනසිකාරා** - මෙය සීහා තෙරණියගේ ගාථාවය. මෝතොමෝ ද පෙර බුදුවරුන්ගේ කාලවලදී කරන ලද අධිකාර්‍ය ඇත්තී ඒ ඒ භවයන්හිදී කුසල් රැස්කර මේ බුදුපතෙහි විසාලා නුවර සිංහ සේනාපතියාගේ නැගණියගේ දුව වී උපන්නාය. ඇයගේ මාමාගේ නමම යෙදිය යුතුයයි සිතා ඕ සීහා යන නමින් හඳුන්වනු ලැබුවාය. ඈ වියපත් වූ පසු දිනෙක බුදුරදුන් සිංහ සේනාපතිට දෙසූ ධර්‍මයක් අසා සැදැහැ ඇතිව මවුපියන්ගේ අනුදැනුම ලබා පැවිදිවුවාය. පැවිදිවීද විදසුන් වඩන්නී බැහැරින් පැමිණෙන දළ අරමුණු කෙරෙහි දුවන්නා වූ සිත නවත්වා ගැනීමට නොහැකිව සත්වසරක් පුරා අයහපත් සිතුවිලිවලින් බාධා කරනු ලබන්නී සිත් සැනසීමක් නොලැබ මට මේ පව්කාර ජීවිතයෙන් ඇති ප්‍රයෝජනය කුමක්දැයි ගෙල වැල්ලා මැරෙන්නෙමි සිතා ලණුවක් ගෙන ගසක අත්තක බැඳ අනෙක් කොණ තමාගේ ගෙලවටා බඳින්නී පෙර කළ පුරුදු විසින් භාවනාවෙහි සිත නියැලුණි. මෙය ඇයගේ අන්තිම භවය හෙයින් මද්ද ගෙලෙහි පිහිටියේය. එකෙණෙහිම නුවණ මුහුකුරා ගිය හෙයින් විදසුන් වඩා පිළිසිඹියා සහිත රහත්බවට පැමිණියාය. රහත් බවට පැමිණෙත්ම මද්ද බෙල්ලෙන් මිදී ඉවත්විය. රහත් වූ ඕතොමෝ උදාන වශයෙන් මේ ගාථා ප්‍රකාශ කළාය:
නුනුවණින් මෙනෙහි කරමින්, කාමරාගයෙන් පෙළුණේ පෙර සිත වසඟයෙහි නොපිහිටන්නේ උඩඟුවීමි.
හැම දෙයක්ම සුභ වසයෙන් බලමින් කෙලෙස්වලින් පෙළුණෙමි රාගසිතට වසඟ වී සිතෙහි සාමයක් නොලදිමි.
සත්වසරක් පුරා කෘශව දුර්වර්‍ණව පඬුවන් පැහැවී හැසිරෙන්නී, දිවා රෑ දෙකේම දුකට පත්වී සුවයක් නොවින්දෙමි.
ඉක්බිති මම රැහැනක් ගෙන එක්තරා වනයකට පිවිසියෙමි. නැවත හීනබවට පැමිණෙනවාට වඩා මෙහි ගෙල වැලලා මියයාම යෙහෙකි.
තද මද්දක් සාදා ගසක අත්තක බැඳ තොණ්ඩුව ගෙලෙහි දමා ගතිමි. එකෙණෙහිම මගේ සිත කෙලෙසුන් කෙරෙන් මිදිණ.
එහි **අයොනිසො මනසිකාරා** - අනුචිත මෙනෙහි කිරීමෙන් අසුභ දෙය සුභ වසයෙන් වරදවා ගැනීමෙන්, **කාමරාගෙන අට්ටිතා** - කාමගුණයන් කෙරෙහි කාමරාගයෙන් පෙළි, **අහොසිං උද්ධතා පුබ්බෙ චිත්තෙ අවසවත්තිනී **- පෙර මගේ සිත මගේ වසඟයෙහි නොපවත්නේ, **උද්ධතා **- නොයෙක් අරමුණු කෙරෙහි විසිරීගිය සිත ඇති හෙයින් මම නොසන්සුන් වීමි.
**පරියුට්ඨිතා කිලෙසෙහි සුභසඤ්ඤානුවත්තිනී** - දැඩි ලෙස ගත්තා වූ කාමරාගාදී ක්ලේශයන් විසින් මැඩලනු ලැබීමෙන් රූපාදීන් කෙරෙහි සුභ වසයෙන් පැවති කාමහැඟීම් අනුව පවත්නාසුලු, **සමං චිත්තස්ස න ලභිං රාගචිත්ත වසානුගා** - කාමරාගයෙන් මැඩුණු සිතෙහි වසඟයට පැමිණියෙන් සිතෙහි සුලු වූ හෝ සාමයක්, සිතෙහි දමනයක්, සිතෙහි එකඟබවක් නොලදිමි.
**කිසා පණ්ඩු විවණ්ණා ච** - මෙසේ කලකිරීම් ස්වභාවය හේතුකොට ගෙන කෙට්ටු වී නහර පෑදුණු සිරුර ඇත්තී, පඬුවන් පැහැවූවා එහෙයින්ම, **විවණ්ණා** - පහව ගිය ඡවිවර්‍ණයෙන්, **සත්තවස්සානි** - සත්වසරක්, **වාරීහං** - මම හැසුරුණමි. **නාහං දිවා වා රත්තිං වා සුඛං වින්‍දිං සුදුක්‍ඛිතා** - මෙසේ මම සත්වසක් පුරා කෙලෙස් දුකින් දුකට පත්වී එකම දවාලක් හෝ රැයක් හෝ මහණ සුවය නොලදිමි.
**තතො** - කෙලෙස්වලින් වැඩුණු හෙයිනුත් මහණ සුවයක් නොලද හෙයිනුත්, **රජ්ජුං ගහෙත්‍වාන පාවිසිං වනමන්තරං** - රැහැන් තොණ්ඩුව රැගෙන වනයට පිවිසියෙමි. කුමක් සඳහා පිවිසියේදැයි කීවාය. **වරං මෙ ඉධ උබ්බන්‍ධං යඤ්ච හීනං පුනාචරෙ **- මට ශ්‍රමණධර්‍මය පිරීමට නොහැකි නම්, **හීනං** - ගිහිබවට නැවත, **ආචරෙ** - පැමිණෙන්නෙම් නම් අනුව සිටින්නෙම් නම්, එයට වඩා සිය ගුණයකින් දහස් ගුණයකින් මේ වනයෙහි, **උබ්බන්‍ධං** - රැහැනෙන් බැඳ මරුමුවට පැමිණීම වඩා යෙහෙක යනු තේරුමය. **අථ චිත්තං විමුච්චි මෙ** - යම් මොහොතක ගසේ අත්තක බඳිනු ලැබූ තොණ්ඩුව බෙල්ලෙහි දමාගත්තාද, **අථ** - එකෙණෙහිම අන්තයට පමුණුවන්නා වූ විපස්සනා මාර්‍ගයෙන් සමන්විත වීම නිසා මග පිළිවෙළින් සියලු ආශ්‍රවයන්ගෙන් මගේ සිත, **විමුච්චි** - නිදහස් විය.
**ආතුරං අසූචිං** - මේ ගාථාව සුන්දරී නන්ද තෙරණියගේය. මෝතොමෝ පියුමතුරා බුදුන්ගේ කාලයෙහි හංසවතී නුවර කුලගෙයක ඉපිද කල්යාමේ දී බුදුන්ගේ බණ අසමින් සිටියදී බුදුහු එක් තෙරණියක් ධ්‍යාන ලාභිනීන්ගෙන් අගතන්හි තබනු දැක ඒ තනතුර පතා කුසල් රැස් කරන්නී, කල්ප සියදහසක් දෙව්මිනිස් ලෝවල හැසිර මේ බුදුපතෙහි ශාක්‍යරාජ කුලයක උපන්නාය. ඕ නන්දා නම් වූවාය. පසු කලෙක ඇයගේ රූපසම්පත්තිය නිසා සුන්දරී නන්දා යනුවෙන් ද ජනපදකල්‍යාණි යනුවෙන් ද පළට වූවාය. (භද්දකාපිලානී මෙන් ගනඳුරෙහි දොළොස්රියන් දිග පළල ගර්‍භාගාරයකට පහනක් වුවමනා නොවීය. ඇයගේ ශරීර කාන්තියෙන්ම මුලු ගැබම ආලෝකවත් වෙයි. මොවුන්ට වඩා සිය ගුණයකින් යශෝධරා හොබී). අප බුදුහු බුදුබවට පැමිණ ක්‍රමයෙන් කපිලවත් පුරයට ගොස් නන්ද කුමරු හා රාහුල කුමරු පැවිදිකරවා ගිය කල්හි සුදොවුන් මහරජුද පිරිනිවි කල්හි මහප්‍රජාපතීගෞතමිය හා රහල්මව ද පැවිදි වූ කල්හි ඕතොමෝ මෙසේ සිතුවාය: ‘මගේ දෙටුසොහොයුරා සක්විති පදවිය අත්හැර පැවිදි වී ලෙව්හි අග්‍රපුද්ගලයා වූ බුදුවරයෙක් විය. ඔහුගේ පුත් රහල් කුමරා ද පැවිදි විය. මගේ සැමියා වූ නන්ද රජු ද මව මහා ප්‍රජාපතීගෞතමිය ද, සොහොයුරිය වූ රාහුලමාතා ද පැවිදිවූහ. මම දැන් ගෙදරට වී කුමක් කරම්ද? ‘පැවිදි වන්නෙමි සිතා භික්‍ෂුණී ආරාමයකට ගොස් නෑදෑයන් කෙරෙහි වූ ස්නේහය නිසා පැවිදි වූවා විනා සැදැහැයෙකින් නොවේ. එහෙයින් පැවිදිවීමෙන් පසුවද රූපය නිසා උපන් ගර්වය ඇත්තී ‘බුදුහු රූපය හෙළාදකිති, ගරහති, නොයෙක් අයුරින් රූපයෙහි ආදීනව පෙන්වයි’ යනුවෙන් සිතමින් බුදුන්ට උවටැන් කිරීමට නොයයි. මේ පිළිබඳ සෙසු විස්තර යට කියනලද අභිරූපනන්දාගේ වස්තුවෙහි සඳහන් වූ අයුරින් දතයුතුය. වෙනස මෙපමණි, බුදුන් විසින් මවනු ලැබූ ස්ත්‍රී රූපය ක්‍රමයෙන් ජරාවට පැමිණෙනු දැක තෙරණියගේ මනස කමටහනට යොමු විය. එය දුටු බුදුන්වහන්සේ ඇයගේ චිත්තාචාරය වශයෙන් ධර්‍මය දේශනා කරන්නාහු-
නන්දා, රෝගී වූ අපවිත්‍ර වූ කුණු වූ මේ සිරුර බලන්න. සිත එකඟ කරගෙන අසුභ නිමිති කෙරෙහි සිත මෙහෙයවන්න.
මෙය යම්සේද මෙය එසේය, එය යම්සේද එය එසේමය, දුගඳ පිළුණුබව හමයි, බාලයෝ එහිලා ඇලෙති.
දිවා රෑ දෙක්හි මෙය මෙසේ බලමින් ඉක්බිති ස්වකීය ප්‍රඥාවෙන් එහිලා කලකිරී යථාර්ථය දකින්න.
යන ගාථා ප්‍රකාශ කළහ.
ඕතොමෝ දේශනාව අනුව ඤාණය යොමුකොට සෝවාන් පෙලෙහි පිහිටියාය. සෙසු මාර්‍ගඵල සඳහා බුදුහු කමටහන් ප්‍රකාශ කරන්නාහු ‘නන්දා, මේ සිරුරෙහි හරයක් නැත, මස් හා ලෙයින් අලෙව් දුන් ජරාදියට වාසස්ථානයක් වූ මෙය හුදෙක් ඇට ගොඩක් පමණකි’ යනු දැක්වීම පිණිස:
මස්ලේවලින් ආලේප කරනු ලැබුවා වූ ඇටවලින් සාදන ලද නගරයකි. මෙහි ජරාව, මරණය, මානය, ගුණමකු බවද බැසගෙන ඇත.
ධම්මපදයෙහි එන මේ ගාථාව දෙසූහ.
දේශනාවසානයෙහි ඕ රහත්බවට පැමිණියාය. එහෙයින් කියන ලදී අපදානයෙහි:
මෙයින් කල්ප සියක්දහසකට පෙර සකලධර්‍ම පාරප්‍රාප්ත පදුමුත්තර නම් බුදුන් ලොව පහළවූහ.
සියලු සතුන් සසර කතරින් එතෙර කරන්නා වූ ඒ සර්‍වඥයන් වහන්සේ බොහෝ ජනයාට අමාමහ නිවන්සුව ගෙන දුන්හ.
ඒ කාරුණික බුදුහු සියලු තීර්ථකයන් සම්‍යක් දෘෂ්ටියෙහි පිහිටුවා පන්සිල් ගැන්වූහ.
මිසදිටුවන්ගෙන් නිදහස් කරනු ලැබුවා වූ සස්න නිරවුල් විය. ඉඳුරන් දැමු තාදී ගුණයෙන් සමන්විත වූ රහතුන්ගෙන් සසුන විචිත්‍ර විය.
ඒ බුදුන්ගේ උස රියන් පණස් අටකි. රන් ඇගෑයක් වැනි වූ උන්වහන්සේ ක්‍ෂත්‍රිය ලක්ෂණවලින් හෙබියාහ.
එකල මිනිස් ආයුකාලය අවුරුදු සියක්දහසකි. උන්වහන්සේ එතෙක් කල් ජීවත්වෙමින් බොහෝදෙන සසරෙන් එගොඩ කළහ.
එකල මම හංසවතී නුවර නොයෙක් දරුවලින් පිරුණු සුවපහසු දිවිපෙවෙත් ඇති සිටුකුලයක ඉපදුණෙමි.
මම බුදුන් වෙත එළඹ පරම ආස්වාදය ගෙන දෙන්නා වූ, පරමාර්ථය ප්‍රකාශ කෙරෙන්නා වූ ධර්‍මය ඇසුවෙමි.
එකල භික්‍ෂු සඞ්ඝයා සහිත බුදුන්වහන්සේට ආරාධනා කර පහන් සිතින් මහා දානයක් දුනිමි.
බුදුන්ගේ දෙපාමුල සිරස තබා ධ්‍යානලාභී භික්‍ෂුණීන්ගෙන් අග්‍රස්ථානය ලබම්වායි ප්‍රාර්ථනා කළෙමි.
එකල්හි ඒ අනන්ත සත්ත්වයන් හික්මවන්නා වූ තුන්ලොවට පිහිට වූ, නරශ්‍රේෂ්ඨයාණෝ මගේ ඒ ප්‍රාර්ථනාව ඉටුවන බවට විවරණ දුන්හ.
මෙයින් කල්ප සියක් දහසක් ගිය තැන ඔක්කාක කුලයෙහි ගෞතම නම් බුදුවරයෙක් ලොව පහළවේ.
උන්වහන්සේගේ ධර්‍මය දායාදකොට ඇත්තා වූ ධර්‍මයෙන්ම නිමියාක් වැනි වූ නන්දා නමින් ශාස්තෲන් වහන්සේගේ ශ්‍රාවිකාවක් වන්නෙහිය.
එය අසා බෙහෙවින් සතුටුවූ මම ජීවිතාන්තය දක්වා මෙත් සිතින් ඒ බුදුන්වහන්සේට සිවුපසයෙන් උපස්ථාන කළෙමි.
ඒ පින්බලයෙන් හා චේතනාව පිහිටුවීමෙන් මිනිස් සිරුර අත්හැර තව්තිසා දෙව්ලොවට ගියෙමි.
එයින් චුතව යාමය, තුසිතය, නිම්මාණරතිය, වසවත්තිපුරය යන දෙව්ලෝවල උපනිමි.
යම් යම් තැනක ඉපදුණෙම්ද ඒ හැම තැනකදීම ඒ රටේ රජුගේ අගමෙහෙසිය වීමි.
එයින් චුතව මිනිසත්බැව් ලැබ සක්විති රජවරුන්ගේ ද මාණ්ඩලික රජවරුන්ගේ ද අගමෙහෙසිය වීමි.
දෙව්මිනිස් දෙගතියෙහි සැපසම්පත් විඳ උපනුපන් හැම ආත්මයකදීම සුව පහසු දිවියක් ගතකොට කල්පගණන් සසර හැසුරුණෙමි.
අන්තිම ආත්මභාවය පැමිණි කල්හි, මනහර කපිලවත් පුරයෙහි සුද්ධෝදන රජතුමාගේ දියණියක් වීමි.
ශ්‍රී කාන්තාවට සමාන වූ මගේ රූපශෝභාවෙන් ඒ කුලය සතුටට පත්වූ හෙයින් මනහර වූ නන්දා යන නම මට තැබූහ.
ඒ ජනපදයෙහි යුවතීන් අතර මම කල්‍යාණී නමින් පළටවීමි. ඒ නුවර යසෝධරාදී හැමටම වඩා රුවින් අගතැන් පැමිණියෙමි.
දෙටු සොහොයුරා තුන්ලොවට අග්‍ර පුද්ගලයා විය. අන්තිමයා රහත්විය. හුදෙකලාව ගෙදර වෙසෙන්නාවූ මම මව විසින් අවවාද කරනු ලැබීමි.
‘ශාක්‍යකුලයෙහි ඉපිද බුදුන්ගේ සොහොයුරියක වී, නන්දා විසින් අත්හරින ලැබුවා වූ ඔබ ගිහිගෙයි තනිවම කුමක් කරන්නෙහිද?
යෞවනය ජරාවෙන් අවසන් වෙයි, රූපය අපවිත්‍ර සම්මතය, රූපලාවණ්‍යය රෝගය කෙළවරකොට ඇත්තේය, ජීවිතය මරණය අවසන්කොට ඇත්තේය.
ඔබේ මේ රූපය සුභය, කාන්තය, මනහරය. අබරණින් අලඞ්කාර වේ. ශෝභාව එක්තැන් වූවාක් වැනිය.
ලෙව්හි හරය එක්වූවාක් වැනිය, ඇස්වලට රසඳුනකි. පිනින් පහළ වූ කාන්තිය දනවන්නකි. ඔක්කාක කුලයට සතුටකි.
නොබෝ කලෙකින්ම ජරාවෙන් මැඩෙයි. ගිහිගෙය අත්හැර ගොස් ධර්‍මයෙහි හැසිරෙව.’
මවගේ ඒ වචන ඇසූ මම සසුනෙහි පැවිදිවීමි. රූපයෞවනයෙහි ඇලුණා වූ මම සිතින් නොව ගතින් පැවිද්ද ලැබුවෙමි.
මහත් ප්‍රයත්නයකින් ධ්‍යානයෙහි තත්පරවෙවයි මව කිවූ නමුදු මම එහිලා උත්සුක නොවීමි.
ඉක්බිති මහාකාරුණික වූ බුදුන්වහන්සේ කාමයෙහි ඇලුණා වූ මා දැක රූපයෙහි කලකිරවනු පිණිස මගේ ඇස් ඉදිරිපිට-
ස්වකීය ආනුභාවයෙන් මටත් වඩා අධිකතර රූපශෝභා සම්පන්න වූ දර්ශනීය ස්ත්‍රී රූපයක් මැවූහ.
ඇය දුටුවා වූ මම බොහෝසෙයින් මවිතයට පත්වූයෙම්, මා මිනිස් නෙත් ලැබීමේ ප්‍රතිඵලය අද ලැබිණැයි බෙහෙවින් සතුටුවීමි.
ප්‍රිය තැනැත්තිය, මෙහි එන්න, ඔබට අවශ්‍ය දෙය කියන්න, ඔබේ කුලගොත් මට කියා දෙන්න.
සුරූපිනිය, දැන් මගේ ඇකයට එන්න මගේ අඟපසඟ ගිලෙන්නාක් මෙනි, මොහොතක් සැතපෙන්න.
ඉක්බිති ඒ සුලෝචනාවෝ මගේ ඇකයෙහි හිස තබාගෙන වැතිරුණාය. එසේ සිටින කල්හි ඇයගේ නළල මත දිවිමකුළුවෙක් වැටුණේය.
ඌ වැටෙත්ම නළලෙහි දියබුබුළු පැනනැංගේය. ඒවා පිපිරී සැරව සිරුර පුරා පැතිරී ගියේය.
මුහුණද විරූපී විය. කුණුගඳ හමන්ට විය, එවිටම ඉදිමී නිල්පැහැවී සිරුර පුරාම සැරව ගලන්නට විය.
වෙවුලුම්ගත් ඕතොමෝ නිතර නිතර සුසුම් හෙළමින් දරුණු වේදනාවෙන් වැළපෙන්ට වූවාය.
ඒ දුකින් මම දුක්වීමි, දුකින් තැවුනෙමි, මහා දුකෙහි ගිලුණාවූ මට යෙහෙළිය පිහිටුවන්න.
ඔබේ මුහුණෙහි සෝබාව දැන් කොහිද? ඔබේ තුඟුනාසය දැන් කොහිද? රත් බිඹුපලවන් අධරයුග්මය දැන් කොහිද? එවන් ඔබේ මුහුණ දැන් කොහි ගියේද?
පුන්සඳු වන් ඒ මුහුණ දැන් කොහිද? සක්බෙල්ලෙකු වැනිවූ ඒ ගෙළ දැන් කොහිද? දෝලායමාන වූ ඒ දෙසවන් දැන් කොහිද? දැන් ඒ සියල්ලක්ම විවර්ණවී ඇත.
කැකුළු පියුම් වැනිදේ හෝ නොහොත් පුන්කලස් වැනි වූ ඒ පියොවුරු දැන් කොහිද? දැන් ඒ සියල්ලක්ම කැඩිබිදී කුණුවී දුගඳ පිට කරවමින් ඇත.
වේදිකා මැද වැනි ඒ කටිය දැන් තුවාල වී ඇති නිසා මස් පිඬුවක් සේ පෙනෙයි. අශුචි වලින් පිරුණාක් වැනිය. අහෝ! රූපයෙහි අනිත්‍යතාව-
මුලු සිරුරෙන්ම භයානක ලෙස දුගඳ හමයි, බාලයන් ප්‍රියකරන ඒ සිරුර දැන් පිළිකුල් දනවන සොහොන් පිටියක් වැනිය.
මගේ සොහොයුරු වූ මහාකාරුණිකයන් වහන්සේ කලකිරුණු මගේ සිත දැක මේ ගාථා දෙසූහ:
‘නන්දා, රෝගී වූ, අපවිත්‍ර වූ, කුණුවූ මේ සිරුර බලන්න. සිත එකඟකරගෙන අසුභ නිමිති කෙරෙහි සිත මෙහෙයවන්න,
මෙය යම්සේද මෙය එසේමය, එය යම්සේද එය එසේමය, දුගඳ පිළුණුබව හමයි, බාලයෝ එහිලා ඇලෙති,
දිවා රෑ දෙක්හි මෙය මෙසේ බලමින් ඉක්බිති ස්වකීය ප්‍රඥාවෙන් එහිලා කලකිරී යථාර්ථය දකින්න.’
යහපත්කොට දේශනා කරනලද ඒ ගාථා අසා කලකිරී භාවනාවෙහි යෙදී එහි සිටියෙම් රහත්බවට පැමිණියෙමි.
යම් යම් තැනක මම හුනිම්ද ඒ හැම තන්හිදීම ධ්‍යානානුයෝගීව විසීමි. එහිලා පැහැදුණු බුදුන්වහන්සේ මා අගතනතුරක තැබූ සේක.
මා විසින් කෙලෙස් දවන ලදී -පෙ-බුදුන්ගේ අවවාදය අනුගමනය කළෙමි.
රහත්බවට පැමිණ වනාහී තම පිළිවෙත දෙස බලා උදාන වශයෙන් ආතුරං අසූචිං ආදී වශයෙන් බුදුන් දෙසූ ගාථා තුන සමග මේ ගාථා දෙක ද ප්‍රකාශ කළහ:
මම අප්‍රමාදීව නුවණින් සොයන්නෙම් අභ්‍යන්තර හා බාහිර වශයෙන් මේ ශරීරයෙහි යථා තත්ත්වය දුටිමි.
මම මේ සිරුරෙහි කලකිරුණෙමි, චිත්ත සන්තානයෙන් ඇලීම දුරුකළෙමි. අප්‍රමාදීව ඉන්‍ද්‍රියාලම්බනයන්ගෙන් වෙන්වී මනස සන්සුන්වීමෙන් නිවුණෙමි.
එහි, **එවමෙතං අවෙක්‍ඛන්තී දක්‍ඛිසං** - ලෙඩරෝගවලට භාජන වූ මේ ශරීරය මෙසේ ‘යථා ඉදං තථා එතං’ ආදී වශයෙන් කියන ලද පරිදි, **රත්තින්දිවං** - සදාකල්හි අලස නොවී අනුන්ගේ ප්‍රත්‍යය පහසුවට හේතුවූ ශ්‍රුතමය ඥානයෙන් මිදී, **තතො -** ඒ නිමිත්ත තමා කෙරෙහි හටගත් නිසා, **සකාය** - භාවනාමය වශයෙන්, **පඤ්ඤාය** - තත්වාකාරයෙන් විග්‍රහ කිරීමෙන්, **අභිනිබ්බිජ්ජ** - කෙසේ හෝ, **දක්‍ඛිසං** - දුටුවෙමි, ඉන්‍ද්‍රියගොචර ලෝකයෙහි හැසිරෙන පූර්‍වභාග ඥානාක්‍ෂියෙන්, **අවෙක්‍ඛන්තී** - සොයන්නී යන අර්‍ථයි.
එසේ හෙයින් කියන ලදී: **තස්සා මෙ අප්පමත්තායාති** - ආදියයි. එහි තේරුම මා එන්සේ අප්‍රමාදීව වෙසෙන කල්හි, **අප්පමත්තාය යොනිසො** - උපායයෙන් අනිත්‍යාදි වශයෙන් විදර්‍ශනා භාවනාවෙන්, **විචිනන්තියා** - විමසන්නී, **අයං** - පඤ්චස්කන්‍ධය සංඛ්‍යාත, **කායො** - ස්වසන්තාන පරසන්තාන වශයෙන් පරීක්‍ෂා කිරීමෙන්, **සන්තරබාහිරො**, තත්වාකාරයෙන් දක්නා ලදී.
අර්‍ථ එසේ දැකීමෙන් පසුව, **නිබ්බින්‍දිහං කායෙ**, විදර්‍ශනාමය ප්‍රඥාවෙන් සමන්විත වූ මාර්‍ග ප්‍රඥාවෙන් ආත්මභාවය කෙරෙහි කලකිරුණෙමි. විශේෂයෙන් මනසින්, **විරජ්ජිං** - විරාගයට පැමිණියෙමි. මම එබඳු වූ නොපමා පිළිවෙතින් මස්තකප්‍රාප්තව, **අප්පමත්තා** - සර්‍වාකාරයෙන් සංයෝජනයන් විනාශ කළ හෙයින් එයින් වෙන්වී සන්සුන්වී නිවීමට පැමිණියෙමි.
‘**අග්ගිං චන්‍දඤ්ච’** යන මෙය නන්දුත්තරා තෙරණියගේ ගාථාවය. මෝතොමෝ ද පෙර බුදුවරුන්ගේ කාලවල කරනලද අධිකාර්‍ය ඇත්තී ඒ ඒ ආත්මභාවයන්හි දී පින් රැස්කරමින් අවුත් මේ බුදුපතෙහි කුරුරට කම්මාස්ස දම්ම නම් නිගමෙහි බ්‍රාහ්මණ කුලයක ඉපිද ඇතැම් විද්‍යා ස්ථානයන්හි හා ශිල්පායතනවල ඉගෙනගෙන නිගණ්ඨ පැවිද්ද ලබා වාදකිරීමෙහි දක්‍ෂවූවා දඹ අත්තක් ගෙන භද්දා කුණ්ඩලකේසා මෙන් දඹදිව පුරා හැසිරෙන්නී මහමුගලන් තෙරණුවන් වෙත එළඹ ප්‍රශ්න අසා පැරදී තෙරුන් වහන්සේගේ අවවාදයෙහි පිහිටා සසුනෙහි පැවිදිව මහණදම් සපුරා නොබෝකලෙකින්ම පිළිසිඹියා සහිත රහත්බවට පැමිණ තමාගේ පිළිවෙත බලා උදාන වශයෙන් මේ ගාථා ප්‍රකාශ කළාය:
මම, ගින්න, ඉර සඳ දෙවිදේවතාවන් පිදුවෙමි, ගඞ්ගාතොටුපලවල දියෙහි ගිලුණෙමි.
බොහෝ ව්‍රතයන් සමාදන්වීමි. හිසෙහි අඩක් මුඩුකළෙමි. බිම නිදාගතිමි, රාත්‍රි ආහාරය නොගතිමි.
අබරණවලින්ද, නෑම සිරුරට සාත්තු කිරීම ආදියෙන්ද, කාමරාගයෙන් වෙළුණාවූ මම මේ සිරුරට සැලකුවෙමි.
ඉක්බිති ශ්‍රද්ධාව උපදවාගෙන සසුනෙහි පැවිදිවීමි, ශරීරයෙහි යථාස්වභාවය හැඳිනගෙන කාමරාගය සිඳලීමි.
සියලු භවයන් ආශා හා ප්‍රාර්ථනා සියල්ලම සිඳලීමි, සියලු යෝගයන් විසංයෝගකර සිතෙහි ශාන්තිය ලබාගතිමි.
එහි, **අග්ගිං චන්‍දඤ්ච සූරියඤ්ච දෙවතා ව නමස්සි හං** - දෙවිවරු ගින්න මුඛය කොට ඇත්තාහු වෙත්ය යන ප්‍රකාශයට අනුව ඉන්ද්‍රාදි දෙවිවරුන් සතුටු කරවීම පිණිස යාගද්‍රව්‍ය ගෙන ගින්නද, මසක් පාසා පූර්‍ණපක්‍ෂයෙහි දෙවන දින සඳුදා, දවසක් පාසා උදේ සවස හිරුද අනෙකුත් බාහිර භිරණ්‍යගර්‍භාදි දෙවිවරුන් ද විෂයයෙහි විශුද්ධ මාර්ගය සොයන්නී, **නමස්සිහං** - මම ඔවුන්ට නමස්කාර කළෙමි. **නදීතිත්‍ථානි ගනත්‍වාන උදකං ඔරුහාමහං** - ගඞ්ගාවල පුණ්‍ය තීර්ථයන් කරා ගොස් උදසන හා සවස ද දියට බසිමි. දියෙහි ගිලී ගත තෙත්කර ගනිමි.
**බහුවත සමාදානං** - පඤ්චතාපන (ගිනි පහකින් තවා ගැනීම) ආදිය ප්‍රධාන කොට ඇති විවිධ වුතසමාදානයෝ, ගාථාවෙහි සමතාව සඳහා බහු යනුවෙන් දීර්ඝ වර්‍ණය යෙදී ඇත. **අඩ්ඪං සීසස්ස ඕලිඛිං** - මගේ හිසද අඩක් මුඩුකරගනිමි. සමහරෙක් ‘අඩ්ඪං සීසස්ස ඕලිඛිං’ යනු කෙස්වැටියෙන් අඩක් කොණ්ඩය වශයෙන් බැඳ අනෙක් අඩ විහිදුවා දමා ගතිමි යනුවෙන් තේරුම කියත්. **ජමාය සෙය්‍යං කප්පෙමි **- වැල්ලෙහි නිදාගන්නියක වී, (සතණ්ඩිල ශායිකා) අනාවරණ භූමියෙහි නිදමි. **රත්තිභත්තං න භුඤ්ජිහං** - රාත්‍රි භෝජනයෙන් වෙන්වී රෑකල ආහාර නොවැළඳුවෙමි.
**විභූසාමණ්ඩනරතා** - බොහෝ කලක් අත්තකිලමථානුයෝගයෙන් ක්ලාන්ත වූ ශරීරය ඇතී ක්ලාන්තයෙන් නුවණ පිරිසිදුවීමක් නොවේ. ඉදින් ඉඳුරන් සතුටුකිරීම් වශයෙන් ශරීරය පිළිදැගුම් කිරීමෙන් ශුද්ධියක් වේයයි සිතා මේ සිරුරට අනුග්‍රහය දක්වන්නී අබරණවලින් සරසා ගැනීමෙහි යෙදී, වස්ත්‍රාලංකාරයෙන් ද විසිතුරු කිරීමෙහි යෙදී, ගඳමල් පැළඳීමෙහි ද ඇලුම් කළෙමි. **නහාපනුච්ඡාදනෙහි ච** - පිරිමැදීම් ආදිය කර නෑමෙන්ද ඇඟ ඉලීමෙන්ද, **උපකාසිං ඉමං කායං** - මේ මගේ සිරුර සැතැප්වීමි, අනුග්‍රහ කළෙමි. **කාමරාගෙන අට්ටිතා** - මෙසේ සිරුර දැඩි ලෙස ගෙන නුනුවණින් මෙනෙහි කිරීමෙන් කාමරාගයෙන් මඩනා ලද්දී, **අට්ටිතා** - බෙහෙවින් අන්තරායට ගොදුරුවීමි.
**තතො සද්ධං ලභිත්‍වාන** - එසේ සමාදන් වූ ව්‍රතයන් බිඳදමා වාදයෙහි දක්‍ෂ වී ඒ ඒ තැන්වල හැසිරෙන්නී, **තතො** - පසුකලෙක මහමුගලන් තෙරණුවන් සමීපයෙන් අවවාදානුශාසනා ඇතිව ශ්‍රද්ධාව ලැබ, **දිස්වා කායං යථාභූතං** - විදර්‍ශනා වඩා මාර්ග ප්‍රඥාවෙන් මගේ සිරුර යථාභූත වසයෙන් හැඳිනගෙන අනාගාමී මාර්ගයෙන් සර්‍වප්‍රකාරයෙන්ම කාමරාගය නැතිකර එයින් පසුව අග්‍රමාර්ගයෙන්, **සබ්බෙ භවා සමුච්ඡින්තා ඉච්ඡා ච පත්‍ථනාපි ච** - වර්‍තමානය යොමු කොට ඇත්තා වූ අභිලාෂ සංඛ්‍යාත ආශාවන් ද මතු බවයන් පිළිබඳව පවතින්නා වූ අභිලාෂ සංඛ්‍යාත ප්‍රාර්ථනාද සියලු භවයන්ද, **සමුච්ඡින්නා** - (විනාශ කරන ලදි) යනුවෙන් යොදාගත යුතුය. **සන්තිං පාපුණි චෙතසො** - අත්‍යන්ත ශාන්තිය වූ රහත්ඵලයට පැමිණියෙමි, අවබෝධ කරගතිමි යනු අර්ථයයි.
**සද්ධාය පබ්බජිත්‍වාන** - මෙය මිත්තාකාලිකා තෙරණියගේ ගාථාවය. මෝතොමෝ ද පෙර බුදුවරුන්ගේ කාලවල කරන ලද අධිකාර ඇත්තී ඒ ඒ භවයන්හිදී පින් රැස්කරමින් මේ බුදුපතෙහි කුරුරට කම්මාස්සදම්ම නම් නිගමෙහි බමුණුකුලයෙක ඉපිද දැන ඉගෙනගත් පසු මහාසතිපට්ඨාන සූත්‍ර දේශනාව අසා හටගත් ශ්‍රද්ධාව ඇත්තී, භික්‍ෂුණීන් වෙත පැවිදිව සත්වසක් පුරා ලාභසත්කාර කෙරෙහි ගිජුව මහණදම් පුරන්නී, ඒ ඒ තන්හි හැසිරෙමින් පසුකලෙක නුවණින් මෙනෙහි කර සංවේගයට පැමිණ විදසුන් වඩා නොබෝ කලෙකින් පිළිසිඹියා සහිත රහත්බවට පැමිණ තමාගේ අතීත පිළිවෙත බලා උදාන වසයෙන් මේ ගාථා ප්‍රකාශ කළාය:
අනගාරික සාසනයෙහි සැදැහැයෙන් පැවිදිව ලාභසත්කාරයන්හි ගිජුවී තැන තැන ඇවිද්දෙමි.
පරමාර්‍ථය අත්හැර ලාමක ප්‍රයෝජන ලබාගතිමි.
කලකදී විහාරයෙක සිටියාවූ මා තුළ සංවේගය ඇතිවිය. වැරදි මග ගමන්කළාවූ මම තෘෂ්ණාවට වසඟවීමි.
මගේ ජීවිතය අල්පය, ජරාවෙන් හා ව්‍යාධියෙන් මඩනා ලද්දෙමි. ජරාවෙන් සිරුර වැසෙයි, දැන් පමාවීමට කාලය නොවෙයි.
ස්කන්‍ධයන්ගේ ඇතිවීම හා නැතිවීම සංඛ්‍යාත යථාභූතය දකිමින් චිත්ත විමුක්තිය ලබාගතිමි. බුදුන්ගේ අවවාදය ඉටු කළෙමි.
එහි, **විචරීහං තෙන තෙන ලාභසක්කාර උස්සුකා** - ලාභයෙහි හා සත්කාරයෙහි උනන්දු වී නොයෙක් ධර්‍මානුකූල කථා ආදියෙන් ලාභ උපදවා ගනිමින් හැසුරුණමි.
**රිඤ්චිත්‍වා පරමං අත්‍ථං** - ධ්‍යාන විදර්‍ශනා මාර්‍ගඵලාදි උත්තමාර්‍ථයන් අත්හැර, **හීනං අත්‍ථමසෙවිහං** - සිවුපසය සංඛ්‍යාත ආමිසයන් ලුහුබඳිමින් ලාමක ප්‍රයෝජන සෙවීමි. **කිලෙසානං වසං ගනත්‍වා** - මානමදතෘෂ්ණා ආදී කෙලෙසුන්ගේ වසඟයට ගොස්, **සාමඤ්ඤත්‍ථං **මහණකිස, **නාබුප්ඣිං** - නොදනිමි.
**නිසින්නාය විහාරකෙ** - මා වෙසෙන කුටියෙහි හුන්නෙමි, **අහු සංවෙගො** - ඒ කෙසේදැයි කීවාය. **උම්මග්ගපටිපන්නම්හි** - එහි නොමගට පිළිපන්නෙමි යනු පිරිනිවන්පෑම සඳහා මෙය සසුනය, ඒ සසුනෙහි පැවිදිව කමටහන් මෙනෙහි නොකරන්නී එහිලා නොමගට පිළිපන්නෙම් වෙමි. **තණ්හාය වසමාගතා** - සිවුපසය ලබාගැනීමේ තෘෂ්ණාවට වසඟවීමි.
**අප්පකං ජීවිතං මය්හං** - කාලය සීමිතය, එයද උවදුරු සහිතය. එහෙයින් මගේ ජීවිතය ද අල්පය, කෙටිය. **ජරා ව්‍යාධි ච මද්දති** - එයද හාත්පසින් කඩාවැටී පොඩිවන්නා වූ පර්‍වත මෙන් දිරීම හා ලෙඩරෝග දිවිය කළඹයි. ‘මද්දරෙ’ යනුවෙන් ද පාඨයකි. **ජරාය භිජ්ජතෙ කායො** - මේ සිරුර දිරායාමෙන් නැසෙයි. යම් හෙයකින් මේ විනාශය ඒකාන්තද එසේ හෙයින්, **න මෙ කාලො පමජ්ජිතුං** - අවස්ථා අටක් මග හැර ගියාවූ මේ සිරුර නවවන අවස්ථාවෙහි, ක්‍ෂණයෙහි පමාවීමට නුසුදුසුය. ‘එහෙයින් සංවේගය හටගැනිණ’ යනුවෙන් සම්බන්ධ කර ගත යුතුය.
**යථාභූතං අවෙක්‍ඛන්ති** - මෙසේ හටගත් සංවේගය ඇතිව විදසුන් වඩා අනිත්‍යාදිය මෙනෙහි කරමින් යථා තත්ත්වය බලන්නී, කුමක් බලමින්දැයි ප්‍රකාශ කරන්නී, මෙය දුටුවාය. **ඛන්‍ධානං උදයබ්බයං** - අවිද්‍යාවෙන් රූපය හටගනී ආදී වශයෙන් සමපණසක් භේදයන් ඇති පස්වැදෑරුම් උපාදනස්කන්‍ධයන්ගේ, උත්පත්තිය නිමකිරීමද, හටගැන්ම හා නැතිවීම අනුව බලමින් විදර්‍ශනාව දියුණුකර මග පිළිවෙළින් සියලු කෙලෙස්වලින් ද භවයන්ගෙන් ද මිදී, **උට්ඨාසිං** - දෙවැදැරුම් උට්ඨානයෙන් (නැගීසිටීමෙන්) ද භවත්‍රයෙන්ද නැගී සිටියේ වෙමි. සෙස්ස යට කියනලද පරිදිමය.
**අගාරස්මිං වසන්ති** - මේ ගාථාව සකුලා තෙරණියගේය. මෝතොමෝ වනාහි පියුමතුරා බුදුන්ගේ කාලයෙහි හංසවතී නුවර ආනන්ද රජුන්ගේ දියණිය වී උපන්නාය. ශාස්තෲන් වහන්සේගේ මවගේ සොහොයුරිය නන්දා නම්විය. ඕ වැඩිවියට පැමිණ දිනක් බුදුන්ගෙන් බණ අසන්නී, බුදුන් එක්තරා භික්‍ෂුණියක් දිවැස් ඇත්තියන්ගෙන් අගතැනට පත්කරනු දැක ඒ පිළිබඳව උත්සාහයෙන් අධිකාර්‍ය කර තොමෝද තනතුර පතන්නී අධිෂ්ඨාන කළාය. ඕතොමෝ දිවි ඇති තාක් බොහෝ පින්කම්කර දෙව්ලොව ඉපිද ඉන්පසුද දෙව්ලෝවලම හැසිර කස්සප බුදුන්ගේ කාලයෙහි බ්‍රාහ්මණ කුලයක ඉපිද පිරිවැජි පැවිද්ද ලබා හුදෙකලාවම හැසිරෙන්නී, දිනක් තෙල් ලබාගැනීම පිණිස හැසිර තෙල් ටිකක් ලැබ එයින් බුදුන්ගේ චෛත්‍යය අබියස පුරා රැයක් පහන් පූජා කළාය. ඕතොමෝ එයින් චුතව තව්තිසා දෙව්ලොව ඉපිද පිරිසිදු දිවැස් ඇත්තියක වී එක බුද්ධාන්තරයක් දෙව්ලෝවලම හැසිර මේ බුදුපතෙහි සැවැත් නුවර බමුණුකුලයෙක උපන්නීය. නමින් සකුලා වී ඈ කල්යාමේදී බුදුන් ජේතවනය පිළිගන්නා අවස්ථාවෙහි සැදැහැව ලබා උපාසිකාවක් වී පසු කලෙක එක්තරා රහත් තෙරනමකගෙන් බණ අසා හටගත් සංවේග ඇත්තී, පැවිදිව විදසුන් වඩා වෑයම්කරන්නී නොබෝ කලෙකින් රහත්බවට පැමිණියාය. එහෙයින් කියනලදී අපදානයෙහි:
මෙයින් කල්ප සියදහසකට පෙර සියලු ධර්‍මයන්ගේ පරතෙරට ගියාවූ ලෝකයාට නායක වූ පදුමුත්තර බුදුහු ලොව පහළ වූහ.
සියලු සතුන්ගේ හිතසුව පිණිස සුවපහසුව පිණිස වැඩපිණිස දෙවියන් සහිත සියලු ලෝවැස්සන්ගේ නායකයාවූ,
යසසින් අගතැන්පත් වූ ශ්‍රීමත් වූ කීර්ති ප්‍රශංසා ලබන්නා වූ සියලු ලෝවැස්සන්ගේ පූජාවට සුදුසු වූ සියලු දිසාවන්හි ප්‍රකට වූ,
සැකය සිඳදමු ස්ථිර අවබෝධයෙන් සමන්විත වූ සංකල්ප සිද්ධකරගත්තා වූ උතුම් සම්බෝධියට පැමිණියා වූ,
එතෙක් නොදැන සිටි මාර්‍ගය අනාවරණය කළාවූ, කිවනොහැකිවූ දේ කීවාවූ, හට නොගත් දේ හටගැන්වූ,
මාර්‍ගය දන්නාවූ, මාර්ගය ප්‍රකාශ කරන්නාවූ, මාර්‍ගයෙහි දක්‍ෂ වූ ශාස්තෲ වූ රියැදුරන්ගෙන් ශ්‍රේෂ්ඨයා වූ,
මහා කාරුණික වූ ඒ නායකයාණන් වහන්සේ ධර්‍මය දේශනා කරමින් කාම නමැති මඩෙහි එරී සිටින ප්‍රාණීන් ගොඩ ගනිති.
එකල මම හංසවතී නුවර රජුගේ දියණියව උපත ලදිමි. සුරූපී වීමි, ධනවත් වීමි, අනුකම්පාසහගත වීමි. ශ්‍රීමත් වීමි.
ආනන්ද මහරජුගේ පරම රූප සෞන්දර්‍යයෙන් පරිපූර්‍ණ වූ දියණිය වීමි. පදුමුත්තර නමැත්තාගේ අනෙක් මවකගේ දියණියක් වීමි.
සව්අබරණින් සැරසුණු රාජකන්‍යාවන් විසින් පිරිවරණු ලැබූ මම බුදුන් වෙත ගොස් බණ ඇසීමි.
එදවස ඒ බුදුන්වහන්සේ එක්තරා භික්‍ෂුණියක් දිවැස් ඇත්තවුන්ගෙන් අගතනතුරෙහි පිහිටුවූහ.
එය දුටු මම බෙහෙවින් සතුටුවී බුදුන්වහන්සේට දන් දී පූජා පවත්වා දිවැස පැතීමි.
ඉන්පසු බුදුහු මා අමතා ‘ඔබ පැතු පැතුම ඉටුවන්නේය. ප්‍රදීපදානයෙහි ඵලවිපාක මේය.’
‘මෙයින් කල්ප සියක් දහසකට පසු ඔක්කාක කුලයෙහි ගෞතම නම්වූ බුදුවරයෙක් පහළවන්නේය.’
‘ඒ බුදුන්ගේ ධර්‍මයෙහි කොටස්කාරියක් වශයෙන් ඔබ සකුලා නමින් ශ්‍රාවිකාවක් වන්නීය.’
එකල කළ ඒ පින්කමේ අනුසසින් හා චේතනාව පිහිටුවීමෙන් මම මිනිස් දිවිය අත්හැර ගොස් තව්තිසා දෙව්ලොව උපනිමි.
මේ භද්‍රකල්පයෙහි බ්‍රහ්මබන්‍ධු වූ මහා යශස් ඇති කස්සප නම් බුදුවරයෙක් ලොව පහළවූහ.
මම එකල හුදෙකලාව හැසිරෙන පරිබ්‍රාජිකාවක් වීමි. මම පිඬුපිණිස හැසිර තෙල් ටිකක් ලබාගතිමි.
මම පැහැදුණු මනසින් ඒ තෙලින් පහන් දල්වා බුදුන්ගේ චෛත්‍යයට පිදුවෙමි.
මේ පින්කමේ බලයෙන් හා චේතනාව පිහිටුවීමෙන් මිනිස් සිරුර අත්හැර තව්තිසා දෙව්ලොවට ගියෙමි.
ඉක්බිති මම යම් යම් භවයක උපනිම්ද ඒ හැම තන්හිදීම මහා පහන් ඇවිලෙයි.
ප්‍රාකාරයෙන් හෝ පර්‍වතයෙන් හෝ පිටත සිටියෙම්ද, පර්‍වතය ඉක්මවා ගියෙම්ද ඒ හැම තැනකදීම මම යමක් කැමතිවීම්ද ඒ සියල්ලක්ම මට ලැබිණ.
පිරිසිදු දැකුම් ඇතිවීමි, මම කීර්තියෙන් බැබළුණෙමි. ශ්‍රද්ධාව ඇත්තී ප්‍රඥාසම්පන්න වීමි. පහන් පිදීමෙහි අනුසස් මේය.
දැන් මෙය මගේ අවසාන ආත්මභාවයයි, බ්‍රාහ්මණ කුලයෙක උපන්නා වූ මම බොහෝ ධනධාන්‍යයෙන් සමෘද්ධිමත් වූයෙම් රාජපූජිත වීමි.
මනහර අගපසඟින් යුක්තවූ මම සියලු අබරණින් සැරසී දැල්කවුළුවෙන් බලා සිටියෙම් බුදුන්වහන්සේ නගරයට පිවිසෙනු දැක,
දිලෙන්නා වූ සියලු දෙව්මිනිසුන්ගේ නායක වූ අනුව්‍යඤ්ජනයන්ගෙන් සමන්විතවූ සෙසු ලක්‍ෂණයන්ගෙන් පැහැපත් වූ
ඒ බුදුන්වහන්සේගෙන් පැවිද්ද කැමැතිවීමි. පැවිදි වී නොබෝ කලෙකින්ම රහත්බවට පැමිණියෙමි.
සෘද්ධි බලය ලබා ගනිමි, දිවකණ ලබා ගතිමි. පරසිත් දනිමි, බුදුන්ගේ අනුශාසනාව අනුව හැසිරෙන මම
පෙර විසූ කඳ පිළිවෙළ දනිමි, දිවැස පිරිසිදු කළෙමි, සියලු ආසවන් නසා මම පිරිසිදු වීමි, නිර්‍මල වීමි.
මම බුදුන් පිදීමි, උන්වහන්සේගේ අවවාදය පිළිපැදීමි, බර ඉවත් කළෙමි, සංයෝජනයන් විනාශ කළෙමි.
යම් අරමුණක් උදෙසා මම ගිහිගෙයින් නික්ම සසුනෙහි පැවිදිවීම්ද, සියලු සංයෝජනයන් විනාශ කිරීමෙන් මම ඒ අරමුණ ඉටුකරගතිමි.
ඉක්බිති මහා කාරුණික වූ ඒ බුදුන්වහන්සේ ‘දිවැස් ඇත්තියන්ගෙන් සකුලා අග්‍රය’යි මා ඒ අග්‍රස්ථානයෙහි තැබූ සේක.
මගේ කෙලෙස් දැවිණ, බුදුන්ගේ උපදේශය ඉටුකළෙමි.
රහත්බවට පැමිණ කරන ලද අධිකාර ඇති හෙයින් දිවැස වැඩීමි. එහෙයින් දිවැස් ඇති භික්‍ෂුණීන්ගෙන් අගතැනට පත්වූවාය. ඕ ඇගේ පිළිවෙත දැක ප්‍රීතියෙන් සොම්නසට පත්වූවා මෙසේ උදන් ඇනුවාය:
ගිහිගෙයි වෙසෙන මම භික්‍ෂුවකගේ ධර්‍මය අසා නිවන්සුව ගෙන දෙන්නා වූ මරණයක් නැති පිරිසිදු ධර්‍මය දුටිමි.
ඒ මම දූපුතුන් ධනධාන්‍ය ආදී සියල්ලම අත්හැර කෙස් සිඳ අනගාරික ශාසනයෙහි පැවිදිවීමි.
සසුනෙහි හික්මෙමින් මාර්‍ගඵලය ලබනුවස් බවුන් වඩමින් රාගද්වේෂ දුරුකළෙමි. එසේම ආශ්‍රවයන් ද ක්‍ෂය කළෙමි.
භික්‍ෂුණීන් වෙත එළඹ පෙර ජාතීන් සිහිකළෙමි. දිවැස පිරිසිදු කළෙමි. ඉතා පිරිසිදු වී මැනවින් මනස මැඩුවෙමි.
සංස්කාරයන් අනාත්ම වශයෙන් දැක හේතුවකින් හටගන්නා හැම දෙයක්ම බිඳෙනසුලු බව දැක සියලු ආසවයන් දුරුකොට නිවී සිහිල් වූයෙමි.
එහි, **අගාරස්මිං වසන්තීහං ධම්මං සුත්‍වාන භික්‍ඛුනො** - මම පෙර ගිහිගෙයි වසන්නෙම් එක්තරා කෙලෙස් සුන් භික්‍ෂුවකගෙන් චතුරාර්‍ය සත්‍යය ඇතුළත් වූ බණකථාවක් අසා, **අද්දසං විරජං ධම්මං නිබ්බානපදමච්චුතං** - රාගාදි රජස් පහවීමෙන් අකිලිටි වූ තෘෂ්ණාවෙන් නික්මුණු හෙයින් නිවුණාවූ, මරණයක් නැති හෙයින් ලබාගත් අමරණීයත්වය ඇති හෙයින් නිවුණා වූ අච්චුතපද යන නම ලැබුවා වූ, අසංස්කාර ධර්‍මය දහසක් නයින් සමන්විත වූ දැකිම් සංඛ්‍යාත දහම් ඇසින් දුටුවෙමි.
**සාහං** - ඒ මම කී පරිදි සෝවාන් ඵලයට පැමිණියෙමි.
**සික්‍ඛමානා අහං සන්ති** - මම සසුනෙහි හික්මෙන්නීම පැවිදිව වසරක් පිරීමටත් පෙර, **භාවෙන්ති මග්ගමඤ්ඡසං** - මැදුම් පිළිවෙත අනුව යාමෙන් ලෝකෝත්තර මාර්‍ගය උපදවා ගනිමින්, **තදෙකට්ඨෙ ච ආසවෙ** - රාගද්වේශයන්ගෙන් ආසවයන් සිඳලීමි.
**භික්‍ඛුනී උපසම්පජ්ජ** - අවශ්‍ය වස් ගණන පිරුණු පසු උපසපන් වී භික්‍ෂුවක් වී, **විමලං** - අවිද්‍යාදී උපකල්ෂයන්ගෙන් මිදුණු හෙයින් පහවූ කිළිටි ඇතිව, **සාධු** - මැනවින්, යහපත් සේ වඩන ලද්දේ, බුද්ධාදීන් විසින් පුරුදුපුහුණු කරන ලද හෝ, **භාවිතං** - උපදවනලද, **දිබ්බචක්‍ඛු විසොධිතං** - යනුවෙන් සම්බන්ධ කළ යුතුය.
**සඞ්ඛාරෙ** - ත්‍රෛභූමක සංස්කාරයන්, **පරතො** - අනාත්ම වශයෙන්, **හෙතුජාතෙ** - ප්‍රත්‍යයකින් හටගත්, **පලොකිතෙ** - බිඳෙනසුලු, සිඳෙනසුලු, පැණැසින්, **දිස්වා පහාසිං ආසවෙ සබ්බෙ**, අග්‍රමාර්ගයෙන් ඉතිරි සියලු ආශ්‍රවයන් බිඳලීමි, සිඳලීමි, ගෙවා නිමකළෙමි. සෙස්ස කියනලද පරිදිමය.
**දසපුත්තෙ විජායිත්‍වා** - මෙය සෝණා තෙරණියගේ ගාථාවය. මොතොමෝ ද පදුමුත්තර බුදුන්ගේ කාලයෙහි හංසවතී නගරයෙහි කුලගෙයක ඉපද වැඩී එක දවසක් බුදුන් සමීපයෙහි බණ අසන්නී බුදුන් එක්තරා භික්‍ෂුණියක් අත්නොහළ වීර්‍ය ඇති භික්‍ෂුණීන්ගෙන් අගතැනට පත්කරනු දැක අධිකාර්‍යකර්‍ම කොට තමාද ඒ තනතුරු පතා දිවිතෙක් පින්කම් කොට එයින් චුතව කප් සියදහසක් දෙව්මිනිස් දෙගතියෙහි හැසිර මේ බුදුපතෙහි සැවැත්නුවර කුලයක ඉපිද වැඩිවියට පැමිණ පතිකුලයට ගොස් පුතුන් දසදෙනෙකු ලබා, **බහුපුත්‍රිකා** - යන නමින් පළට වූවාය. ඕ සැමියා පැවිදිවූ කල්හි දූ දරුවන් වැඩිවිය පැමිණි කල්හි විවාහ ජීවිතයෙහි පිහිටුවා සියලු ධනය ඔවුන් අතර බෙදාදී කිසිවක් තමා සන්තකව තබා නොගත්තාය. ඒ දූපුත්තු දින කිහිපයක් ඇයට උවටැන්කොට පරිභව කළහ. ඕ මෙවැනි පරිභව විඳිමින් මෙහි විසීමෙන් ඇති ඵලය කුමක්දැයි සිතා භික්‍ෂුණීන් වෙත ගොස් පැවිද්ද ඉල්ලුවාය. භික්‍ෂුණීහු ඇය පැවිදි කළහ. ලබනලද උපසම්පදාව ඇති ඕතොමෝ ‘මා මහඑකල පැවිදි වූ හෙයින් අප්‍රමාදව මහණදම් පුරන්නෙමැයි ප්‍රාසාදයෙහි පහළ කණුවක් අල්වාගෙන එය අල්වාගෙනම භාවනාවෙහි යෙදෙන්නී, පසුව සක්මණෙහි යෙදී සිටිනවිට අඳුරු තැන්වලදී ඇගේ හිස ගස් ආදියෙහි හැපෙතැයි ගහ අතින් අල්වාගෙනම භාවනා කරයි. එතැන් පටන් ඕතොමෝ දැඩිවීර්‍ය ඇත්තියකැයි ප්‍රකටවිය. බුදුහු ඇයගේ නුවණ මුහුකුරා ගොස් තිබෙන බව දැක ගඳකිළියෙහි හුන්නාහුම ආලෝක ධාරාවක් විහිදුවා ඇයගේ අභිමුවෙහි සිටින්නාක් මෙන් තමා දක්වා:
යමෙක් උතුම් දහම නොදකිමින් අවුරුදු සියයක් ජීවත්වේද එහෙත් උතුම් දහම දකිමින් එක දිනක් හෝ වෙසෙන තැනැත්තාගේ ජීවිතය එයට වඩා ශ්‍රේෂ්ඨ වේ,
යන ගාථාව දෙසූහ. ගාථාව නිමවෙත්ම ඕතොමෝ රහත්පෙළෙහි පිහිටියාය. එහෙයින් කියනලදී අපදානයෙහි:
මෙයින් කල්ප සියක්දහසකට පෙර සියලු ධර්‍මයන්ගේ කෙළවරට පැමිණියා වූ දීපඞ්කර නම් බුදුවරයෙක් ලොව පහළ වූහ.
එකල මම සුඛිතමුදිත වූ සිටුකුලයෙක ඉපදී දිනක් ඒ බුදුවරයාගේ මිහිරි ධර්‍මය ඇසීමි.
එහිදී වීර්‍යවන්ත භික්‍ෂුණියක් අගතනතුරෙහි පිහිටුවනු දැක මම ඒ සඳහා ප්‍රාර්ථනා කළෙමි. බුදුන්වහන්සේට වැඳ මමද ඒ තනතුර ප්‍රාර්ථනා කළෙමි.
ඒ මහාවීරයානන් වහන්සේ මගේ ප්‍රණිධිය සමෘද්ධවන බව ප්‍රකාශ
‘මෙයින් කල්ප සියක්දහසක් ගතවූ කල ගෞතම නමින් බුදුවරයෙක් ලොව පහළවන්නාහ.’
‘ඔබ එකල ඒ බුදුන්ගේ සසුනෙහි ධර්‍මයට දායාද වී සෝණා නමින් ශ්‍රාවිකාවක් වන්නීය.’
එය අසා අතිශය සතුටට පැමිණි මම ජීවිතාන්තය දක්වා මෙත් සිතින් ඒ බුදුන්වහන්සේට සිවුපසයෙන් උපස්ථාන කළෙමි.
ඒ පින්කමෙහි අනුසසින් මම මිනිස් සිරුර අතහැර තව්තිසා දෙව්ලොවට ගියෙමි.
මගේ මේ අවසාන අත්බැවෙහි සැවැත් නුවර ධනවත් වූ සමෘද්ධිමත් සිටුකුලයක උපනිමි.
යෞවනයට පැමිණියා වූ මම පතිකුලයට ගොස් සුරූපී දරුවන් දසදෙනෙක් ලදිමි.
සියලු සැපසම්පත් දී ඇතිදැඩි කරනු ලැබූ ඔවුහු සියලුදෙනාට, සතුරන්ට පවා ප්‍රිය වූහ, මාගැන කියනුම කවරේද?
ඉක්බිති මගේ කැමැත්තක් නැතිවම මගේ සැමියා බුදුන්ගේ සසුනෙහි පැවිදි විය.
එයින් හුදෙකලා වූ මම මගේ ජීවිතයෙන් පලක් නැතැයි සිතුවෙමි. සැමියා හා දරුවන්ගෙන් වෙන්වූ තලතුනාවූ අවාසනාවන්ත තැනැත්තියක් වීමි.
මගේ සැමියා ගියාවූ ඒ ස්ථානයටම මමද යන්නෙමැයි සිතා අනගාරික ශාසනයෙහි පැවිදිවීමි.
ඉක්බිති භික්‍ෂුණීහු එක්තරා මෙහෙණ අරමක වෙසෙන මට වතුර ටිකක් උණු කරන්ට කියා ගියහ.
මම වතුර ගෙනවුත් භාජනයකට වත්කර ලිප තබා හුන්නෙමි, එහිදී මගේ සිත පිරිසිදුවිය.
ඛන්‍ධයන් අනිත්‍ය දුඃඛ අනාත්ම වශයෙන් දැක සියලු ආසව දුරුකර රහත්බවට පැමිණියෙමි.
එකල්හි භික්‍ෂුණීහු පැමිණ උණුවතුර ගැන විමසූහ. එකෙණෙහිම මම තේජෝ ධාතුවට සමවැද වතුර උණුකරදීමි.
එයින් මවිත වූ මෙහෙණෝ ඒ බව බුදුන්ට දැන්වූහ. එය ඇසූ බුදුහු සතුටුවී මේ ගාථාව දෙසූහ.
යමෙක් උතුම් දහම නොදකිමින් අවුරුදු සියයක් ජීවත්වේද එහෙත් දැඩි වීර්‍යයෙන් සමන්විතව එක දවසක් හෝ විසීම වඩා ශ්‍රේෂ්ඨය.
සතුටු කරනු ලැබුවා වූ ඒ මහාවීරයන් වහන්සේ මා දැඩි වීර්‍යයෙන් යුත් මෙහෙණගෙන් අග්‍රයයි දෙසූහ.
මා විසින් කෙලෙස් දවනලදී -පෙ- බුදුන්ගේ අවවාදය අනුගමනය කළෙමි.
අනතුරුව බුදුන්වහන්සේ පිළිවෙළින් භික්‍ෂුණීන් අගතනතුරුවලට පත්කරන්නාහු අත්නොහරින වීර්‍යය ඇත්තවුන්ගෙන් ඕතොමෝ අග්‍රස්ථානයට පත්කරනු ලැබුවාය. එක දවසක ඕ තමාගේ ඒ පිළිවෙත බලා උදන් විසින් මෙසේ ප්‍රකාශ කළාය:
එවැනි රූසපුවකින් හෙබි මම පුතුන් දසදෙනෙකු බිහිකර දුර්‍වල වී දිරාගිය පසු භික්‍ෂුණීන් වෙත ගියෙමි.
එක මෙහෙණක් මට ඛන්‍ධ ආයතන ධාතු ආදීන් පිළිබඳව ධර්‍මය දේශනා කළාය. ඒ ධර්‍මය අසා කෙස් බහා පැවිදිවීමි.
එසේ හික්මෙන්නා වූ මම දිවැස පිරිසිදු කළෙමි. මම කලින් විසූ ආත්මභාවයන් දනිමි.
එකඟ වූ සිතින් භාවනාව වඩමි, ඒ සමගම මිදුණෙමි, කෙලෙස් නිවීමෙන් නිවුණෙමි.
මැනවින් හඳුනාගත් පඤ්චස්කන්‍ධයෝ මුල්සුන්ව ඇත. ජරාව උපතට නින්දා වේවා. දැන් මට නැවත ඉපදීමක් නැත.
එහි, **රූපසමුස්සයෙ** - රූපය සංඛ්‍යාත සිරුරෙහි (එක ගොඩෙහි) මේ රූපශබ්දය ‘ඇස පිළිබඳව ද රූපය පිළිබඳව ද චක්‍ඛු විඤ්ඤාණ යනුවෙන් යෙදෙයි. මේ ආදී තන්හි රූපායතනය ගැනෙයි.’ ‘යම්කිසි රූපයක් අතීත අනාගත වර්‍තමාන’ යනාදී තන්හි රූපස්කන්‍ධයෙහි යෙදෙයි. ‘ප්‍රිය රූපයන්හි රසවත් රූපයන්හි’ ආදී තන්හි ස්වභාවයෙහි යෙදෙයි. ‘බාහිර රූපයන් දකියි’ යනාදී තන්හි කසිණ අර්‍ථයෙහි යෙදෙයි. රූපය ඇත්තා රූපයන් දකියි’ යන තන්හි රූප ධ්‍යානයෙහි යෙදෙයි’. ඇට නහර සම් මස් පිළිබඳ අවකාශයෙන් වටවූ ස්කන්‍ධ සමවාය රුපය යන නාමය ගනියි. මේ ආදී තන්හි රූපකායයෙහි වැටෙයි. මේ ගාථාවෙහි ද රූපකායෙහිම යෙදී තිබෙන බව දත යුතුය. සමුස්සය ශබ්දය ද ‘ඇට සියගණනක් එක්වූ අවස්ථාව සරීරය යන නම ලබයි.’ මෙතැන්හි ඇට යන ශබ්දය සිරුර යන අර්‍ථය ගෙනදෙයි. ‘නන්දා, රෝගීවූ අපවිත්‍ර වූ, කුණුවූ මේ අස්ථි පඤ්ජරය බලන්න’ ආදී තන්හි සිරුර යන තේරුම ගෙනදෙයි. මෙහිද එය ශරීරාර්‍ථයෙහි යෙදෙන බව දත යුතුය. එහෙයින් **රූපසමුස්සයෙ** - යනුවෙන් ගෙන තිබෙන්නේ රූපසඞ්ඛ්‍යාත රාශියෙහි සරීරයෙහිම යුක්ත භාවය දතයුතුය. **ඨත්‍වා** - (සිට) යන වචනය බැහැරින් ගතයුතුය. **අස්මිං රූපසමුස්සයෙ** - මේ රූප එකතුවෙහි සිට ‘මේ රූපකාය ඇසුරුකර දරුවන් දසදෙනෙකු බිහිකර’ යනුවෙන් යොදාගත යුතුය. තතො එහෙයින්, දස පුතුන් බිහිකිරීම හේතුවෙන් යනුය. ඕතොමෝ ප්‍රථම වයස ඉක්මවා දරුවන් ලබන්නී ක්‍රමයෙන් සිරුර දුබල වී ජරාවෙන් දිරාගියා වෙයි. එහෙයින්, **තතොහං දුබ්බලා ජීණ්ණා** - යනුවෙන් කියන ලදී.
එහෙයින් ඇයගේ යනුවෙන් ඇය සමීපයෙහි යනුවෙන් ද ගැනේ. තස්සා යනු කරණාර්‍ථයෙහි සම්බන්ධ විභක්ති පදයකි. ඇය කරණකොට යන තේරුමය. **සික්‍ඛාමානාය** - ත්‍රිවිධ ශික්‍ෂාවෙන් හික්මෙන්නී,
**අන්තරාවිමොක්‍ඛාසිං** - අග්‍රමාර්‍ගයෙන් පසුව ලැබුණු මෝක්‍ෂය (මිදීම) ඇත්ති වීමි. ‘රූපය ඇත්තේ රූපයන් දකියි’ ආදිය වනාහී අටවැදෑරුම් විමොක්‍ෂයන් ද අනන්තර විමොක්‍ෂ යනුවෙන් නොහැඳින්වේ. මාර්‍ගාවසානයේ දී ලබාගත්තා වූ ඵලවිමොක්‍ෂයන් ඵලසමාපත්ති අවස්ථාවෙහි පවන්නේ නමුදු ප්‍රථම මාර්‍ගයෙන් පසුව උපන් හෙයින් එයද අර්‍ථ වශයෙන් ගෙන අනන්තරවිමොක්‍ඛා යනුවෙන් හැඳින්විණ. මාර්‍ගානුසාරයෙන් ලබා ගන්නා සමාධිය ආනන්තරික සමාධිය යනුවෙන් හැඳින්වෙන්නාක් මෙනි, **අනුපාදාය නිබ්බුතා** - රූපාදි කිසිවක් නොගෙන කෙලෙස් තැවීමෙන් නිවුණෙම් වෙමි.
මෙසේ ත්‍රිවිද්‍යාව වඩා රහත්පෙලෙන් කුළුගන්වන්නී උදම් අනා දැන් ජරාවෙන් කලක සිට පෙළෙන සිරුරට නිග්‍රහ කරන්නී එය ඉක්මවා යන බව පැහැදිලි කරවීමට පඤ්චක්‍ඛන්‍ධා පරිඤ්ඤාතා යන අවසාන ගාථාව ප්‍රකාශ කළාය. එහි, **ධීතවත්‍ථු ජරෙ ජම්මෙ** - අඟපසඟ ලිහිල්වීමේ ආදියෙන් ජරාවෙන් යුක්ත වූ, **ජම්මෙ **- ලාමකවූ හීනවූ තව ඔබට, **ධී අත්‍ථු** - නින්දාවේවා, **නත්‍ථිදානි පුනබ්භවො** - එහෙයින් දැන් මා ඔබ ඉක්මවා ගොස්ය, ඔබ යටපත්කර ඇත්තෙමි යනු මෙහි අභිප්‍රාවය.
**ලූනකෙසී** යන මේ ගය භද්දා කුණ්ඩල කේසීගේ ප්‍රකාශයය. මොතොමෝද පදුමුත්තර බුදුන්ගේ කාලයෙහි හංසවතී නුවර කුලගෙයක ඉපිද ඉගෙනීමෙන් පසුව දිනක් බුදුන්ගෙන් බණ අසමින් සිටියදී බුදුහු එක් භික්‍ෂුණියක් වහා අවබෝධ කරගන්නා තැනැත්තියන්ගෙන් අගතනතුරට පත්කරනු දැක අධිකාර්‍යය කොට ඒ තනතුර පතා දිවි ඇති තෙක් පින්කම් කොට කප් සියදහසක් දෙව්මිනිස් දෙගතියෙහි හැසිර කසුප් බුදුන්ගේ කාලයෙහි කිකී නම් කාසිරජුගේ ගෙයි සොහොයුරියන් සත්දෙනෙකු අතර ඉපිද වසර විසිදහසක් දසසිල් රැක කුමරි බඹසර හැසිර එක බුද්ධාන්තරයක් දෙව්ලෝවලම හැසිර මේ බුදුපතෙහි රජගහ නුවර සිටුකුලයක උපන්නාය. ඕ භද්දා නම් වූවාය. මහත් පිරිවරින් වැඩෙන්නා වූ ඕතොමෝ වයසින් වැඩුණු කල්හි එම නගරයෙහිම පුරෝහිතයාගේ පුත්වූ සන්තුක නම් සොරා සමග විවාහ වී රජුගේ අණින් නගර ගුත්තිකයන් විසින් ඝාතනය සඳහා වධක භූමියට ගෙනයනු ලබන්නා වූ හෙතෙම සිවුමැදුරු කවුළුවෙන් බලා සිටි භද්දා විසින් දක්නා ලදී. දුටු කෙණෙහිම ඔහු කෙරෙහි පිළිබඳ සිත් ඇතිවූ ඕතොමෝ ‘ඉදින් ඔහු ලැබේ නම් ජීවත්වන්නෙමි, නොඑසේ නම් මැරෙන්නෙමි’යි ඉටා සයනයෙහි වැතිර ගත්තාය.
ඉක්බිති ඇයගේ පියා එපුවත අසා එකම දියණිය හෙයින් බලවත් සෙනෙහෙ ඇත්තේ කහවණු දහසක අල්ලසක් දී උපායයෙන් සොරා මුදවාගෙන සුවඳ දියෙන් නහවා සියලු අබරණින් සරසා පහයට ගෙන්වා ගත්තේය. භද්‍රාවෝ ද පිරිපුන් මනදොළ ඇත්තී විශේෂ අබරණවලින් හා ඇඳුම්පැළදුම් වලින් සැරසී ඔහුට සේවය කරයි. සන්තුකයා ද කිහිප දිනක් ඇය සමග ගතකොට ඇයගේ අබරණ කෙරෙහි ලෝභ උපදවා ඒවා ගනු කැමැත්තෙන් දිනක් මෙසේ කීවේය: ‘සොඳුර, නගර ගුත්තිකයන් මා අල්වාගත් කල්හි ඉදින් මගේ ජීවිතය රැකදෙන්නේ නම් චෝරප්‍රපාතයෙහි අධිගෘහිත දේවතාවට බලිකර්‍මයක් කරන්නෙමැයි බාරවුණෙමි. එහෙයින් එය පිළියෙල කරව’ ඕතොමෝ ඔහුගේ මනදොළ පුරන්නෙමැයි බලි පූජාව පිළියෙල කර සියලු අබරණ පැළඳ රියකට නැගී සැමියා සමග බලිය පුදනු පිණිස ගොස් චෞරප්‍රපාතය නැගීමට පටන් ගත්තාය.
සියල්ලම සමග පව්වට නගිතහොත් ඇයගේ අබරණ ගැනීමට නොහැකිවෙතැයි සිතූ සන්තුකයා පිරිවර ජනයා එහි නවත්වා තමාම බලිභාජනය ගෙන පර්‍වතයට නගින්නේ ඇය සමග කිසිම ප්‍රිය මනාප කථාවක් නොකළාය. ඕතොමෝ ඉඟියෙන් මෙන් ඔහුගේ අදහස දැනගත්තාය. සන්තුකයා ඇය අමතා ‘සොඳුර, ඔබේ උතුරුසළුව ගළවා සියලු අබරණ පැළඳුම් එක පොට්ටනියකට බැඳ තබව’යි කීවේය. ‘සැමියෙනි, මගේ කවර වරදක්දැ’යි ඕ ඇසුවාය. ‘මෝඩිය’ ඔහු කීවේය ‘බලිකර්‍මයක් කිරීමට පැමිණියෙමුදැයි තී සිතන්නෙහිද? බිලියමක ව්‍යාජයෙන් තිගේ අබරණ පැහැර ගැනීමට පැමිණියෙමි.’ ‘සැමිය,’ ඕ කීවාය. ‘මේ අබරණ කවරෙකුගේද කවරක් සඳහාද යන බවක් මම නොදනිමි, වේවා, මාගේ එකම අභිප්‍රාවක් ඉටුකරදෙන ලෙස ඉල්ලමි, එනම්, පෙර ඔබ වැළඳගත්තාක් මෙන් අවසාන වරට දැන් ඔබ වැළඳගැනීමට මට ඉඩ දෙනු මැනවි. හෙතෙම මැනවයි ඒ ඉල්ලීම ඉවසීය. එය ඔහු පිළිගත් බව දන පළමුව ඉදිරියෙන් ඔහු වැළඳගෙන පිටුපසින්ද වැළඳගන්නා බව අඟවා ඔහු පර්‍වතයෙන් පහළට හෙළුවාය. හෙතෙම වැටී සුණුවිසුණු වී ගියේය. ඇය කළ ආශ්චර්‍යය දුටු පර්‍වතයෙහි අධිගෘහිත දේවතාවා ඇයගේ ස්ථානෝචිත ප්‍රඥාව ප්‍රකාශ කරමින් මෙසේ කීවේය:
හැම තන්හිදීම පුරුෂයා නැණවතෙක් නොවේ. ඒ ඒ තන්හිදී ස්ත්‍රියද ප්‍රඥාපාටවය ප්‍රකාශ කරන්නීය.
හැම තන්හිදීම පුරුෂයා නැණවතෙක් නොවේ. ස්ත්‍රිය ද මොහොතකට හෝ සිතා නැණවත්ව ක්‍රියා කරන්නීය.
ඉක්බිති භද්‍රා මෙසේ සිතුවාය. ‘මේ තත්ත්වය අනුව මට ගෙදර යා නොහැකිය. මම මෙතැනින්ම ගොස් යම් පැවිද්දක් ලබාගන්නෙමි’යි නුවට අරමකට ගොස් නුවටුන්ගෙන් පැවිද්ද ඉල්ලුවාය. ‘කවර ක්‍රමයක පැවිද්දක් අවශ්‍යද? ඔවුහු ඇසූහ. ‘යම් පැවිද්දක් ඔබලා උතුම් හැටියට සලකන්නාහුද එය දෙනු මැනව’ ඕ පිළිතුරු දුන්නාය. ඔවුහු යහපතැයි කියා තල් ඇටයකින් කෙස් උදුරා පැවිදි කළාහුය. නැවත කෙස් වැඩෙන්නේ කුණ්ඩලාකාරව වැඩිණ. එතැන් පටන් ඕතොමෝ කුණ්ඩලකේසා නමින් පළටවූවාය. ඕ එහි උගතයුතු සියල්ල ඉගෙණ මොවුන් දන්නේ මෙපමණෙක, මෙයට වඩා දෙයක් නැතැයි සෑහීමකට පත්නොවී එයින් නික්ම ගොස් යම් යම් තැනක උගත්තු වෙසෙද්ද ඒ ඒ තැන්හි ගොස් ඔවුන් දන්නා ශිල්ප ඉගෙණ තමා සමග කථා කිරීමට සමතෙකු නොදැක යම් ගමකට හෝ නිගමකට යාද එහි වාසල් දොරටුව සමීපයෙහි වැලි ගොඩක් ගසා දඹ අත්තක් එහි සිටුවා ‘යමක් මා සමග වාද කිරීමට කැමැත්තේ නම් මේ දඹ අත්ත මඩීවා’ කියා ඒ සමීපයෙහි සිටින කෙලිකොල්ලන්ට ඒ බව දන්වා වසන තැනට යන්නීය. සත්දිනක් එහි වැස කිසිවෙක් එහිලා ඉදිරිපත් නොවී නම් එය ගෙනයයි.
එකල්හි වනාහී අපගේ භාග්‍යවතුන් වහන්සේ ලෙව්හි ඉපිද පවත්වනලද දම්සක් ඇත්තේ ක්‍රමයෙන් සැවත ඇසුරු කරමින් දෙව්රම් වෙහෙර වැඩ වෙසෙති. කුණ්ඩලකේසී ද ඉහත සඳහන්කළ පරිදි ගනියම්ගම් රජදහන්වල හැසිරෙන්නී සැවතට පැමිණ නුවර දොරටුවෙහි වැලිගොඩක් මත දඹ අත්ත සිටුවා දරුවන්ට දැනුම් දී ඉවතට පිවිසියාය.
ඒ අවස්ථාවෙහි ආයුෂ්මත් ධර්‍ම සේනාපතීන් වහන්සේ හුදෙකලාවම නගරයට පිවිසෙන්නාහු ඒ දඹ අත්ත දැක ඇය දමනය කරනු කැමැත්තෙන් ‘මේ අත්ත මෙහි සිටුවූවෝ කවුරුද?’යි ඇසූහ. දරුවෝ ඒ තොරතුරු දැන්වූහ. ‘එසේ නම් එය පොඩිකර දමන්න’යි දරුවන්ට කීහ. දරුවෝ එය පොඩි කළහ. කුණ්ඩලකේසී දිවා ආහාරයෙන් පසු නගරයෙන් නික්ම යන්නී ඒ ශාඛාව මැඩ තිබෙනු දැක එය මැඩුවෝ කවුරුදැයි අසා තෙරුන් විසින් එය කරවන ලද බව අසා ‘පක්‍ෂයකින් තොරව වාදය නොහොබනේ’ යයි සිතා ‘ශ්‍රමණ ශාක්‍යපුත්‍රයන් සමග මා කරන වාදය බලව්’ යයි කියමින් වීථියෙන් වීථියට යමින් මහජනයාට දැනුම් දෙමින් ඔවුන් සමග පැමිණ රුක්මුලෙක වැඩහුන් ධර්‍ම සේනාපති හිමියන් වෙත එළඹ පිළිසඳර කථාකර එකත් පසෙක හිඳ ‘මා විසින් සිටවනලද දඹ අත්ත කුමක් හෙයින් මඩනා ලදද?’යි ඇසුවාය. එසේය, මම එය කරවීමි. ‘එසේ නම් ඔබ සමග වාද කිරීමට කැමැත්තෙමි’ ඕ කීවාය. ‘පිනැතිය, එසේ වේවා, කවරෙක් ප්‍රශ්න අසාද කවරෙක් පිළිතුරු දේද? ඇසූහ. පිළිවිසීම මට භාරය’ යයි පවසා ඈ දැනගෙන සිටි සියලුම වාදයන් ප්‍රශ්න කළාය. තෙරණුවෝ ඒ සියල්ල විසඳුහ. තවත් ඇසියයුතු කිසිවක් නොවූ හෙයින් ඕ නිහඬ වූවාය. ඉක්බිති තෙරණුවෝ ඇය අමතා ඔබ ප්‍රශ්න රාශියක් ඇසුවෙහිය, මමත් එකම ප්‍රශ්නයක් අසන්ට ද? ‘වහන්ස ඇසුව මැනව.’ තෙරණුවෝ ‘එක නම් කුමක්ද?’ යන ප්‍රශ්නය ඇසූහ. කුණ්ඩලකේසා එහි මුලක් හෝ අගක් හෝ සොයා ගැනීමට නොහැකිව අඳුරකට පිවිසියාක් මෙන් වී ‘නොදනිමි වහන්ස’යි කීවාය. ‘ඔබ මෙපමණක්වත් නොදන්නී නම් අනෙක් කුමක් දන්නෙහිද?’ යනුවෙන් පවසා ධර්‍මය දේශනා කළහ. ඕතොමෝ තෙරණුවන්ගේ දෙපාමුල වැඳ වැටී ‘වහන්ස, මම ඔබ පිහිට යමි’යි කීවාය. ‘භද්‍රා, ඔබ මා සරණ නොයා, දෙවියන් සහිත සමස්ත ලෝකයාට අග්‍රපුද්ගල වූ භගවත්හු සරණයා’යි අනුදත්හ. එසේ කරන්නෙමි වහන්ස’යි පැවසූ ඕතොමෝ සවස දහම් දෙසන වේලෙහි බුදුන්වහන්සේ වෙත පැමිණ පසඟ පිහිටුවා වැඳ එකත්පසෙක සිටියාය. බුදුහු ඇයගේ නුවණ මුහුකුරා ගොස් තිබෙන බව දැන:
අර්‍ථශුන්‍ය වූ පදවලින් බැඳුණු ගාථා දහසකට ද වඩා යමක් අසා මනස සන්සුන්වේද එවැනි ගාථාවක පදයක් පවා ශ්‍රේෂ්ඨය.
යන ගාථාව දෙසූ සේක. ගාථාව අවසානයෙහි ඕ හුන් අයුරින්ම පිළිසිඹියා සහිත රහත්බවට පැමිණියාය. එහෙයින් කියන ලදී අපදානයෙහි:
මෙයින් කල්ප සියදහසකට පෙර සියලු ධර්‍මයන්ගේ කෙළවරට පැමිණියා වූ පදුමුත්තර නම් සර්‍වඥයන් වහන්සේ ලොව පහළ වූ සේක.
එකල මම හංසවතී නුවර නොයෙක් රන්රුවනින් බැබළුණු සැපසම්පතින් පිරුණු සිටුකුලයක උපත ලදිමි.
මම ඒ මහාවීරයන් වහන්සේ වෙත එළඹ බණ ඇසීමි. එයින් හටගත් සැදැහැ ඇති මම ඒ බුදුන් සරණ ගියෙමි.
එකල මහාකාරුණික වූ පදුමුත්තර බුදුහු එක්තරා භික්‍ෂුණියක් වහා ධර්‍මය අවබෝධ කරගන්නා භික්‍ෂුණීන් අතර අගතනතුරට පත්කළහ.
එය අසා මම බෙහෙවින් සතුටු වී බුදුන්ට දන් දී උන්වහන්සේගේ දෙපා වැඳ ඒ තනතුර පැතුවෙමි.
ඒ මහාවීරයන් වහන්සේ එය අනුදැන ‘භදා ඔබ පැතු ඒ සියල්ලම ඉටුවන්නේය. ඔබ නිවී සුවපත් වේවා.‍’
මෙයින් කල්ප සියක්දහසක් ගිය තැන ඉක්‍ෂ්වා කුලයෙහි ගෞතම නම් බුදුවරයෙක් ලෝකයෙහි පහළවන්නේය.
උන්වහන්සේගේ ධර්‍මයට දායාද වූ භද්දාකුණ්ඩලකේසා නමින් ශ්‍රාවිකාවක් වන්නීය.
ඒ පින්කමෙන් හා චේතනාව පිහිටුවීමෙන් මිනිස් කය හැර මම තව්තිසා දෙව්ලොවට ගියෙමි.
එයින් චුතව මම යාමටය ද එයින් තුසිතයට ද එයින් නිම්මාණරතියට ද එයින් වසවත්ති දෙව්ලොවටද ගියෙමි.
යම්යම් තැනෙක උපනිම්ද ඒ හැම තැනකම ඒ පින්බලයෙන් ඒ ඒ රජවරුන්ට අග මෙහෙසිය වීමි.
එයින් චුත වූ මම මිනිස් ලෙහිව් ඉපිද සක්විති රජවරුන්ට ද මාණ්ඩලික රජවරුන්ට ද මෙහෙසිය වීමි.
දෙව්මිනිස් දෙගතියෙහි සැපසම්පත් අනුභවකර, හැමතන්හිදීම සුවපත් වී කල්ප ගණන් සසර සැරිසැරීමි.
මේ භද්‍රකල්පයෙහි බ්‍රහ්මබන්‍ධු වූ මහා යශස් ඇති කස්සප නම් බුදුවරයෙක් උපන්හ.
එකල ඒ බුදුවරයාගේ උපස්ථායෙකු වූ කිකී නම් රජෙක් බරණැස් නුවර රජකම් කළේය.
මම ඔහුගේ සිවුවන දියණිය වීමි. භික්‍ඛුදාසි යන නමින් පළට වූ මම බුදුන්ගෙන් බණ අසා පැවිද්ද ඉල්වීමි.
එයට මගේ පියාගේ අනුමැතිය නොලැබිණ. එහෙයින් ගිහිගෙයිම විසූ මම අවුරුදු විසිදහසක් අනලස්ව සසරෙහි සැරිසැරීමි.
[missing trans]
[missing trans]
[missing trans]
ඒ පින්කම්වලින් හා මනොප්‍රණිධියෙන් මිනිස් සිරුර අත්හැර ගොස් තව්තිසා දෙව්ලොව උපනිමි.
මේ අන්තිම භවයෙහි දැන් මා ගිරිව්‍රජ පුරයෙහි ධනයෙන් ආඪ්‍ය වූ සිටුකුලයක ඉපිද යෞවන වයසෙහි පසුවන අතර,
ඝාතනය සඳහා වධකභූමියට ගෙනයන සොරෙකු දැක ඔහුට පෙම් කළෙමි. මගේ පියා දහසක අල්ලසක් දී ඔහු මරණයෙන් මුදාගත්තේය.
මගේ අදහස දත් පියා මා ඔහුට විවාහ කර දුන්නේය. මම ඔහුට විශ්වාසවන්ත වීමි. ඔහු බෙහෙවින් ප්‍රියකළෙමි.
ඔහු මගේ අබරණවලට කළ ලෝභයෙන් චොරප්‍රපාත පර්‍වතයට මා ගෙන ගොස් මා මැරීමට අදහස් කළේය.
ඉක්බිති මම ඔහුට වැඳ මගේ ප්‍රාණය රැකගනු කැමැත්තෙන් මෙසේ කීවෙමි. ‘මේ රන්වළලු මුතුවිදුරුමිණි ආදී සියල්ලම ගනු මැනවි. ඔබට යහපතක්ම වේවා. මා දාසියක හැටියට සලකන්න’

කල්‍යාණි, සියලු අබරණ ඉවත්කරන්න, දන් නොවැළපෙන්න, මා ලබාගත් ධනයක් නොගෙන ගිය අවස්ථාවක් නොදනිමි’
‘මා දැනගත් කාලයක සිට ඔබට වඩා ප්‍රියතර වූ අනෙකෙකු ගැන මට මතකක් නැත,
ඔබ පැදකුණු කර වැළඳගැනීමට මම කැමැත්තෙමි. මෙයින් මතු ඔබ හා මා අතර සංගමයක් නැත’
‘හැම තන්හිදීම පුරුෂයා නැණවතෙක් නොවේ, ඒ ඒ තන්හිදී ස්ත්‍රියද ප්‍රඥාපාටවය ප්‍රකාශ කරන්නීය,
හැම තන්හිදීම පුරුෂයා නැණවතෙක් නොවේ, ස්ත්‍රියද ක්‍ෂණිකව සිතා නැණවත්ව ක්‍රියා කරයි.
සැණෙකින් ඒ නිවටයාට කළයුතු දෙය මම සිතුවෙමි. වැද්දෙකු මුවෙකු මරා දමන්නාක් මෙන් මම සන්තුක මැරුවෙමි.
[missing trans]
යමෙක් එකෙණෙහිම ඉදිරිපත්වූ කාරණය වහාම අවබෝධ කරගනීද ඔහු සියලු සම්බාධවලින් මිදෙයි, මා සත්තුකට කළාක් මෙනි.
එදා මම සත්තුක ගිරිමුදුනින් හෙළා ශ්වේතවස්ත්‍රධාරීන් වෙත ගොස් පැවිදිවීමි.
මගේ කෙස් අඬුවකින් සම්පූර්‍ණයෙන් උදුරා දමා මා පැවිදිකරවා ඔවුන්ගේ සමය නිරතුරුවම කියා දුන්හ.
ඉක්බිති මම එය ඉගෙන හුදෙකලා තැනකට වී ඒ ඉගැන්වූ දේවල් සිහිකළෙමි.
එවේලෙහි බල්ලෙක් සිඳීගිය මිනිස් අතක් මා සමීපයෙහි දමා ගියේය. පණුවන් ගැවසුණු එය දැක මම නිමිත්තක් ලබාගතිමි.
එයින් කලකිරුණු මම එතැනින් නැගිට මගේ සහචරින්ගෙන් ඒ ගැන විමසුවෙමි. ශාක්‍ය භික්‍ෂුහු එය දනිත් යයි ඔවුහු මට කීහ.
ඉන්පසු මම බුද්ධ ශ්‍රාවකයන් වෙත ගොස් ඒ පිළිබඳව විමසුවෙමි. ඔවුහු මා රැගෙන බුදුන් වෙත ගියහ.
උන්වහන්සේ මට ඛන්‍ධධාතු ආයතන ආදිය විස්තර කරමින් ධර්‍මය දේශානාකර අසුභ අනිච්ච අනන්ත වශයෙන් බලන ලෙස අවවාද කළහ.
ඒ ධර්‍මය අසා මම දහම් ඇස පිරිසිදු කළෙමි. ඉගෙනගත් ධර්‍මය ඇත්තා වූ මම පැවිද්ද හා උපසම්පදාව අයැදීමි.
එසේ අයදිනු ලැබුවා වූ ඒ නායකයන් වහන්සේ ‘පිනැත්තිය මෙහි එවයි’ වදාළ සේක. එයින් උපසම්පදාව ලැබුවා වූ මම වතුර ටිකක් දිටිමි.
එයින් පය සෝදාගත් මම උපත හා විපත පිළිබඳ අවබෝධයක් ලබාගෙන සියලුම සංස්කාරයන් ද එවැනිම යයි අවබෝධ කරගතිමි.
එයින් මගේ සිත කිසිවක් දැඩිව නොගැනීමෙන් නිදහස් විය. වහා අවබෝධ කරගන්නා තැනැත්තියගෙන් මා අග්‍රබව බුදුහු වදාළහ.
සෘද්ධි විෂයෙහි මෙන්ම දිවඇස් දිවකන් ලැබීමෙහිද පරසිත් දැනීමෙහිද නුවණ මට පහළවිය.
පෙර විසූ භවයන් දනිමි, දිවැස පිරිසිදු කළෙමි, සියලු අසවු ගෙවා සම්පුර්‍ණයෙන් පිරිසිදු වීමි.
බුදුන්ගේ පිළිවෙත පුරුදු කළෙමි, උන්වහන්සේගේ අනුශාසනාව පිළිපැදීමි, මහා බර බහාලූයෙමි, භවයෙහි උප්පත්තිකාරකයන් නැසුයෙමි.
යම් අර්‍ථයක් උදෙසා මම ගිහිගෙයින් නික්ම අනගාරික සසුනෙහි පැවිදිවීමිද ඒ අර්‍ථය මුදුන් පමුණුවා ගතිමි. සියලු සංයෝජනයන් දුරුකළෙමි.
අර්‍ථ ධර්‍ම නිරුක්ති ප්‍රතිභානයන්හි මගේ දැනීම විශාලය. බුදුන්ගේ සසුනෙහි නිර්මල වීමි.
මා විසින් කෙලෙස් දවනලදී -පෙ-බුදුන්ගේ අවවාදය ඉටුකළෙමි.
රහත්බවට පැමිණි කෙණෙහිම බුදුහු ඇයගේ පැවිද්ද අනුදත්හ. ඕතොමෝ භික්‍ෂුණීන් වෙත ගොස් පැවිදිව පලසුවයෙන් හා නිවන්සුවයෙන් දවස් ගතකරන්නී තමාගේ අතීත පිළිවෙත බලා උදන් ඇනුවාය:
ඉදුරූ කෙස් ඇති කසට බැඳුණු දත් ඇති මම පෙර එකම සළුවක් පෙරවාගෙන හැසිරීමි. නිවරදෙහි වරදයයිද වරදෙහි නිවරද යයිද යන හැඟීමක් මට තිබිණ.
දිවාවිහාරයෙන් නික්ම ගිජුකුළුපව්වෙහි භික්‍ෂු සංඝයා පිරිවරා සිටි බුදුන් දිටිමි. දණ බිම ඔබා වැඳ ඇඳිලි බැඳගෙන මම උන්වහන්සේ අබියස සිටියෙමි. ‘පිනැතිය, මෙහි එවයි’ උන්වහන්සේ වදාළහ. එය මගේ උපසම්පදාව විය.
අංග මගධ කාසි කෝසල යන ජනපදවල හැසුරුණෙමි. වසර පණහක් ණය නැතිව රටවැසියාගේ පිණ්ඩය වැළදීමි. සියලු ග්‍රන්‍ථවලින් මිදුණාවූ මේ භද්‍රාට යම් උපාසකයෙක් සිවුරක් පිදීද ඒ තැනැත්තා බෙහෙවින් පින් රැස්කර ගත්තේය.
එහි **ලුණකෙසී** - මගේ කෙස් සිඳදැමූහ. නිඝණ්ඨයන් අතර පැවිදිවනු පිණිස තල් ඇටවලින් කෙස් ඉදිරීම සඳහා එසේ කියනලදී. පංකධරී දැහැටි නොවැළඳීම නිසා මඩ වැනි දත්මළ ඇති හෙයින් **පඞ්කධරී** - යනුවෙන් කියැවිණ. **එකසාටී** - නුවටුන්ගේ සිරිත් විසින් එකම සළුවකින් යුක්තවීමි **පුරෙචරිං **- පෙර නිඝණ්ඨියක් වී මෙසේ හැසුරුණෙමි. **අවජ්ජෙ වජ්ජමතිනි** - දියනෑම ඇඟ ඉලීම දත්මැදීම වැනි නිවැරදි ක්‍රියාවන් වැරදි ක්‍රියාවන් හැටියට සිතමින් **වජ්ජෙචාවජ්ජදස්සිනි** මානය, ගුණමකුබව ඊර්ෂ්‍යාව විපර්‍යාසය ආදි වැරදි මනෝභාවයන් නිවැරදියයි දකිමින්,
**දිවාවිහාරා නික්‍ඛම්ම** - තමා දවල් කාලයෙහි වෙසෙන තැනින් නික්මී, මෝතොමෝ ද මධ්‍යාහ්න සමයෙහි තෙරණුවන් හමුව ඒ ප්‍රශ්නය විසඳීම් වශයෙන් කළ ධර්‍ම දේශනාව අසා මානදර්පය පහකොට පහන් මනසින් යුක්තව බුදුන් වෙත යනු කැමැත්තී තමා වසන තැනට ගොස් දිවාකාලය ගතකර සවස් වේලෙහි බුදුන් වෙත ගොස්,
**නිහච්චජාණුං වන්දිත්‍වා** - දෙදණ බිම ඔබා පසඟ පිහිටුවා වැඳ**, සම්මුඛා අඤ්ජලිං අකං** - බුදුන් හමුවෙහි දසනඛසමොධානයෙන් (දෙඅතෙහි නියපොතු දහය එකට පිහිටන පරිදි දෙඅත්ල එකතුකර) බබළන ඇඳිලියෙන් වැන්දෙමි, **එහි** **භද්දෙති මං අවච සා මෙ ආසුපසම්පදා** - මා රහත්බවට පැමිණ බුදුන්ගෙන් පැවිද්ද හා උපසම්පදාව ඉල්වා සිටි කල්හි උන්වහන්සේ ‘භද්දා, මෙහි එන්න. භික්‍ෂුණී ආරාමයකට ගොස් පැවිද්ද හා උපසම්පදාව ලබාගන්න.’ යනුවෙන් වදාළහ. **අවච** - අණකළේය. බුදුන්ගේ ඒ ආඥාව මගේ උපසම්පදාවට කාරණ වූ හෙයින් උපසම්පදාව **ආසි** - විය.
**චිණ්ණා අඞ්ගා මගධං ච වජ්ජි කාසි කොසලාච** - මේ ජනපදවල පෙර මා විසින් රටවැසියාගේ පිණ්ඩය වළඳන ලදී. **චිණ්ණා** - හැසිරිණ. එහිම බුදුන්වහන්සේ හමුවීමේ පටන් **අනණා** - නිදොස්ව, කෙලෙස් පහකර අවුරුදු පණහක් රටවැසියාගේ දානය වැළඳීමි.
මා කෙරෙහි පැහැදුණු එක්තරා උවසුවකු විසින් සිවුරක් පූජාකරන ලදී. ඒ පිනෙහි අනුසස් ප්‍රකාශ කිරීම වශයෙන් අනෙකක් පවසමින් **පුඤ්ඤං වත පසවි බහුං** - යන අවසාන ගාථාව කීවාය. එය මැනැවින් දතයුත්තේමය.
**නඞ්ගලෙහි කසං ඛෙත්තං** - මෙය පටාචාරා තෙරණියගේ ගාථාවය. මෝතොමෝ ද පදුමුත්තර බුදුන්ගේ කාලයෙහි හංසවතී නුවර කුලගෙයක ඉපිද හැදීවැඩී සිටින කල්හි දිනක් බුදුන් සමීපයෙහි බණ අසන්නී එක භික්‍ෂුණියක් විනයධර තෙරණියන්ගේ අගතනතුරට පත්කරනු දැක එහිලා අදිටන්කර ඒ තනතුර සඳහා ප්‍රාර්ථනා කළාය. ඕ දිවිතෙක් කුසල්කර දෙව්මිනිස් දෙගතියෙහි සැරිසරන්නී කස්සප බුදුන්ගේ කාලයෙහි කිකී නම් කාසිරජුගේ ගෙයි පිළිසිඳ දියණියන් සත්දෙනෙකු අතර එකියක වී ඉපිද අවුරුදු විසිදහසක් බඹසර හැසිර භික්‍ෂු සංඝයාට ආරාමයක් තනවා පූජා කළාය. ඕ එයින් චුතව දෙව්ලොව ඉපිද එක බුද්ධාන්තරයක් දිවසැප විඳ එයින් චුතව මේ බුදුපතෙහි සැවැත්නුවර සිටුගෙයක උපත ලබා වැඩිවිය පැමිණි කල්හි තම ගෙයි බැලමෙහෙකරන කම්කරුවකු සමග කෙලෙස් ඇසුර කළාය. ඇයගේ දෙමවුපියෝ ඇය සමජාතික තරුණයෙකුට පාවා දීමට දිනයක් නියම කරගත්හ. ඒ බව දැනගත් ඕතොමෝ වටිනා දේවල් ගෙන ඒ පුරුෂයා සමග ප්‍රධාන දොරටුවෙන් නික්ම ගොස් එක්තරා ගමක වෙසෙන්නී ගැබ්ගත්තාය. ගැබ මුහුකුරා ගිය කල්හි මෙහි අනාථව වෙසෙන්නේ කුමක් නිසාද, දෙමාපියන්ගේ ගෙදරට යන්නෙමැයි සිතා සැමියාට ඒ බව දැන්වූයෙන් සැමියා ‘අද යමු, හෙට යමු’ යනුවෙන් පවසමින් කල් ගතකරන්නේ ඒ බාලයා ඇය කැඳවාගෙන නොයතැයි සිත ඕතොමෝ ඔහු ගෙදර නැති අවස්ථාවක ගෙයි බඩුබාහිරාදිය සකසා තබා ‘මා ගෙදර ගිය බව සැමියාට දන්වන්න’ යනුවෙන් අසල්වැසියන්ට දන්වා මවුපියන්ගේ ගෙදරට යනු පිණිස මගට පිළිපන්නාය. සැමියා ගෙදරට පැමිණ ඇය නොදැක ඇය කොහි ගියාදැයි අසල්වැසියන්ගෙන් අසා ගෙදර ගිය බව දැනගෙන මා නිසා කුලදියණිය අනාථවියයි සිතා ඇයගේ පියසටහන් අනුව යන්නේ මගදී හමු විය. ඒ අතරමගදීම ඇයගේ දරු උපත සිදුවිය. දරු උපතෙන් පසු ගමන ගැන උනන්දුව නැතිවී සැමියා සමග පෙරළා පැමිණියාය. දෙවනවරද ගැබ්ගත් තැන් සිට සිදුවූ සියල්ලම පෙර පරිදිම බව දතයුතුය.
වෙසෙස මෙපමණය. යම් අවස්ථාවක අතරමග ප්‍රසව වේදනාව ඇතිවීද ඒ අවස්ථාවෙහිම විශාල අකාල වැස්සක් වට. විදුලි කෙටීමෙන් හාත්පස ගිනිගත්තාක් මෙන්ද ගෙරවුම් හඬින් මුලු පෙදෙසම බිඳී යන්නාක් මෙන්ද ධාරානිපාත වර්‍ෂාව නොකඩවා වසින්ට පටන් ගත්තේය. ඕ එය දැක වැස්සෙන් නොතෙමී සිටිතහැකි තැනක් සොයන ලෙස සැමියාට කීවාය. හෙතෙම ඔබිමොබ බලන්නේ උසට වැඩුණු තණගොමුවක් දැක එහි ගොස් අත තිබූ කෙටේරියෙන් එහි වූ දඬු ටිකක් කපාගනු පිණිස ඒ තණකොළවලින් වැසුණු තුඹස සමීපයෙහි වැඩී තිබුණු රුක්දණ්ඩක් කැපුවේය. එකෙණෙහිම ඒ තුඹසෙහි විසූ භයානක විස ඇති සර්‍පයෙක් ඔහුට දෂ්ට කළේය. එයින් එතැනම වැටුණු හෙතෙම මියගියේය. මහා දුකකට ගොදුරු වූ ඕතොමෝ සැමියා එනමග බලා සිටින්නී ඔහු නොදැක වාතවේගය දරාගත නොහැකිවූයෙන් දෙදණ හා දෙඅත බිම රඳවා දරුවන් දෙදෙනා කුසයට තබාගෙන මුලු රැයම ඒ ඉරියව්වෙන් ගතකර රාත්‍රිය පහන් වූ කල මස්පිඬක් බඳු එදින උපන් දරුසිඟිත්තා සළුවෙන් තනාගත් සුඹුළුවෙක බහා උරහිසෙහි එල්වාගෙන අනෙක් දරුවා අනෙක් අතින් අල්ලාගෙන ‘එව දරුව ඔබේ පියා මේ පැත්තෙන් ගියේයයි’ කියා සැමියා ගිය මග යන්නී තුඹස සමීපයෙහි මැරී වැටී සිටි සැමියා දැක මා නිසා මගේ සැමියා මරණයට පැමිණියේ යයි හඬමින් වැළපෙමින් ගමන යන්නී තනමත්තක් පමණ ගැඹුරැති ගඟක් වෙත පැමිණ ඇයගේ මන්දබුද්ධිය හා දුබලබව නිසා දරුවන් දෙදෙනා සමග දියට බැසීමට නොකැමැත්තී දෙටුපුතා මෙතෙර තබා අනෙක් දරුවා රැගෙන ගඟෙන් එගොඩ වී ළදලු අත්තක් කඩා බිම අතුරා සළුසුඹුළුවෙහි දරුවා හොවා අනෙක් දරුවා ගෙන ඒමට පෙරළා යන්නී, කුඩා දරුසිඟිත්තා එහි තනිවම තබා යාම නොඉවසන්නී වරින්වර එදෙස බලමින් ගඟ තරණය කරයි.
ඉක්බිති ගඟ මැදට යත්ම ඒ දරුවා දුටු උකුස්සෙක් මස් පිඬුවකැයි සිතා අහසින් බැස්සේය. ඈ එය දැක දෙඅත ඔසොවා සූ සූ යයි කියමින් අපොළාය. උකුස්සා ඇය ඈත සිටි බැවින් ඒ ගැන නොසලකා දරුවා ඩැහැගෙන අහසට නැංගේය. ගඟේ මෙතෙර සිටි ළදරුවා මව දෙඅත් ඔසොවා හඬ නගනු දැක මට කතාකරතැයි යන හැඟීමෙන් ඉක්මනින් දුවගියේ දියට වැටුණේය. මෙසේ බාල පුතා උකුස්සා ද දෙටු පුතා ගංගා ප්‍රවාහයද විසින් ගෙනයනු ලැබූහ. ඕතොමෝ පුතු දෙදෙනාද සැමියාද මරණයට පත්වූහ යනුවෙන් හඬමින් වැළපෙමින් යන්නී සැවැත්නුවර සිට එන එක්තරා පුරුෂයෙකු දැක කොහි වෙසෙන්නෙකුදැයි අසා සැවැත් නුවර වැසියෙකැයි කීකල්හි සැවතෙහි අසවල් වීථියෙහි අසවල් සිටුකුලය දන්නේදැයි ඇසුවාය. එය දන්නා බව කී ඔහු ඒ ගැන තවදුරටත් නොවිමසන ලෙසද අනෙක් තොරතුරක් ගැන අසන ලෙසද දැනුම් දුන්නේය. ‘මට අනෙකකින් පලක් නැත, එයම දැනගනු කැමැත්තෙමි’ ඕ කීවාය. ‘නැගණිය, ඔබ ඔබ ගැනම නොකීමට ඉඩ නොදෙයි. ඊයේ මුලු රැය පුරාම වට මහවැස්ස ඔබ දකින්නට ඇතැයි සිතමි’ හේ කීවේය. ‘එසේය දුටුවෙමි, පියාණනි. ඒ වැස්ස මටම වට වැස්සක් විය. ඒ කාරණය පසු කිව හැකිය. දැන් මට සිටුකුලයෙහි තොරතුරු කියන්න’ ඕ කීවාය. නැගණිය, ඊයේ වට මහා වැස්සෙන් සිටුමැදුර කඩාවැටී සිටුවරයා සිටුබිරිඳ හා සිටුපුතා යන තිදෙනම මළහ. ඔවුන් දැවෙන එකම දරසෑයෙහි දුම ඔබ්බෙහි පෙනේ. ‘ඕ එකෙණෙහිම හැඳිවතද බිම හෙන්නේ නොදන්තාය. සොකයෙන් උමතු වූ ඕතොමෝ උපන් සැටියෙන්ම
‘පුත්තු දෙදෙන මළහ, සැමියා මගදී මියගියේය, මව පියා සහ සොහොයුරා එකම දරසෑයෙක දැවෙති’
යනුවෙන් වැළපෙමින් ඔබමොබ බමයි.
එතැන් පටන් රෙදිකඩෙකින් සිරුර වසාගැනීම් පමණක්වත් නැතිව වැනසුණු ආචාරධර්‍ම ඇති හෙයින් පටාචාරා යන නමින් පළටවූවාය. ඇය දුටු මිනිසුන්ගෙන් සමහරෙක් ‘පලයන් පිස්සී’යි කියමින් කුණුරොඩු ඇයගේ හිසමත බහාලති, සමහරෙක් වැලි ගසති, අනෙකෙක් කැටකැබලිවලින් ගසති. බුදුහු දෙව්රම්හි මහපිරිස් මැද දම් දෙසන්නාහු එසේ හැසිරෙන ඇය දැක, ඇයගේ නුවණ මුහුකුරා ගොස් තිබෙන බවද දැක යම්සේ ඇය විහාරය ඉදිරියට පැමිණේද ඒ අයුරින් සැලසූහ. එසේ පැමිණෙන ඇය දුටු මිනිස්සු උමතුවට මෙහි එන්ට නොදෙව් යයි කීහ. ‘ඇය නොවළක්වව්’යි දැනුම් දුන් බුදුන්වහන්සේ ඇය විහාරය අබිමුවට පැමිණි කල්හි ‘නැගණිය, සිහි එලවාගන්න’යි වදාළහ. එකෙණෙහිම බුද්ධානුභාවයෙන් සිහිය ලබාගත්තා වූ ඕ තොමෝ හැඳිවත ඇඟ නොමැති බව වටහාගෙන හිරිඔතප් හැඟී එතැනම උක්කුටිකයෙන් හිඳගත්තාය. එවිට එක් පුරුෂයෙක් තමාගේ උතුරුසළුව ඇය දෙසට විසිකළේය. ඕ එය හැඳගෙන බුදුන් වෙත පැමිණ පසඟ පිහිටුවා වැඳ ‘ස්වාමීනි, මට පිහිටවනු මැනවි, මගේ එක පුතකු උකුසෙක් ගෙනගි යේය, එක පුතෙකු ගඟේ සැඬපහර ගෙන ගියේය, සැමියා මගදී මළේය, මවුපිය දෙදෙනා හා සොහොයුරා ගෙය කඩාවැටීමෙන් මිය ගොස් එකම සෑයක දැවෙති’ යනුවෙන් සියලු තොරතුරු දැනුම් දුන්නාය. බුදුන්වහන්සේ ඇය අමතා ‘පටාචාරා, නහමක් සිතාවා, ඔබට පිහිටවීමට හැකිවන කෙනෙකු ළඟට ඔබ පැමිණියෙහිය. දැන් ඔබ යම්සේ පුතුන් ආදින්ගේ මරණය නිසා කඳුළු හෙළන්නීද, එසේ අක්මුල් නැති සසරෙහි පුතුන් ආදීන්ගේ මරණය හේතුකොටගෙන හෙළු කඳුළු සිවුමහසයුරෙහි ජලයටත් වඩා අධික බව දක්වන්නාහු,
සිවුමහ සමුදුරුවල ජලය අල්පය, ඔබ හෙළු කඳුළු එයට වඩා අධිකය. මිනිසා දුකට පැමිණි කල්හි ඒ ගැන ශෝකකරමින් ප්‍රමාද වන්නේ ඇයි?’
යන ධර්‍මය දෙසූහ.
මෙසේ බුදුහු නිවන කෙළවරකොට ඇති දහම් දෙසත් දෙසත් ඇයගේ ශෝකය නැතිවී යන්නට විය. ඇයගේ ශෝකය තුනී වූ බව දුටු බුදුහු පටාචාරා, පුත්තු ආදීහු නම් පරලොව යන්නාට පිහිටක් හෝ පිළිසරණක් හෝ වීමට නොහැකිවෙත්. ඔවුන් ජීවත්වතුදු ජීවත් නොවන්නාසේය. එහෙයින් පණ්ඩිතයෝ තම සීලය පිරිසිදු කරගෙන නිවන් යන මගම සාදාගනිති. ඒ බව දක්වමින්
පුත්තු හෝ පියා හෝ නෑදයෝ හෝ පිහිටවීමට නොහැකි වෙත්. මාරයාට යටත් වී වෙසෙන්නහුට නෑදැයන්ගෙන් ආරක්‍ෂාවක් නැත.
සීලසම්පන්න වූ පඬිවරයෝ අර්‍ථ වශයෙන් මේ කාරණය දැනගෙන වහාම නිවන්මග සාදාගනිති.
යන ධර්‍මය දේශනා කළහ. දේශනාවසානයෙහි පටාචාරාතොමෝ සෝවාන් පලයෙහි පිහිටා බුදුන් වහන්සේගෙන් පැවිද්ද ඉල්ලුවාය. බුදුහු ඇය භික්‍ෂුණීන් වෙත යවා පැවිදි කරවූහ. ඉන්පසු උපසම්පදාව ලබාගත් ඕ මත්තෙහි මගපල උදෙසා විදසුන් වඩන්නී දිනක් පා සේදීමට කළයෙන් වතුර වත්කළාය. පළමුවර වත්කළ දිය ටික දුරක් ගලාගොස් සිඳී ගියේය. දෙවන වරට වත්කළ දිය තව ටිකක් දුර ගලාගොස් වියලිණ. තෙවනවර වත්කළ වතුර එයටත් වඩා ටික දුරක් ගොස් වියළිණ. ඕතොමෝ එයම අරමුණක් වශයෙන් ගෙන එය වයසෙහි අවස්ථා තුන හැටියට සලකා ‘මා විසින් පළමුව වත්කළ දිය මෙන් මේ සත්ත්වයෝ පළමු වියෙහිදී ද මියයති. එයින් ඔබ්බට ටික දුරක් ගොස් වියැකුණු දියදහර මෙන් සත්ත්වයෝ මැදවියෙහිදී ද මියයති. තෙවන වර වත්කළ දියදහර මෙන් සත්ත්වයෝ මහලු වියෙහිදී ද මියයති, යනුවෙන් ඕතොමෝ මෙනෙහි කරන්ට වූවාය. බුදුහු ගඳකිළියෙහි හුන්නාහුම ඇය ඉදිරිපිට සිට කථාකරන්නාක් මෙන් ‘පටාචාරා, එය එසේමය, මේ සියලු සත්ත්වයෝ මරණය ස්වභාවකොට ඇත්තෝය, එහෙයින්, පඤ්චස්කන්‍ධයන්ගේ උපත හා විපත නොදැන වසර සියයක් ජීවත්වන තැනැත්තාට වඩා එය අවබෝධ කරගෙන එක දිනක් හෝ එක මොහොතක් ජීවත්වන තැනැත්තා සාධුතරය’ යන දහම පෙන්වනු පිණිස මේ ගාථාව දේශනා කළහ:
උත්පත්තිය හා මරණය ගැන නොදැන අවුරුදු සියයක් ජීවත්වනවාට වඩා උපත හා විපත අවබෝධ කරගෙන එක දවසක් වුවද ජීවත්වීම යෙහෙකි.
දේශනාවගේ අවසානයෙහි පටාචාරා මෙහෙණ පිළිසිඹියා සහිත රහත්බවට පැමිණියාය. එහෙයින් කියන ලදී අපදානයෙහි:
මෙයින් කල්ප සියක්දහසකට පෙර සියලු ධර්‍මයන් මැනවින් දත්තා වූ පියුමතුරා නම් බුදුහු ලොව පහළවූහ.
එකල්හි මම නොයෙක් රන්රුවන්වලින් ආඪ්‍ය වූ සියලු සැපසම්පතින් අනුන සිටුකුලයක උපනිමි.
ඒ බුදුන්වහන්සේ වෙත එළඹි මම උන්වහන්සේගේ ධර්‍මයට ඇහුම්කන් දුන්නෙමි. එයින් පැහැදුණු මම බුදුන් පිහිටකර ගතිමි.
එහිදී බුදුන්වහන්සේ කැප අකැප දේ දන්නා වූ ලජ්ජාශීලී වූ තාදිගුණයෙන් සමන්විත භික්‍ෂුණියක් විනයධර තෙරණියන්ගෙන් අගතනතුරට පත්කර ඇයට ප්‍රශංසා කළහ.
එයින් සතුටු වූ සිත් ඇති මම ඒ තනතුරට කැමැති වී භික්‍ෂු සංඝයා සහිත ලෝකනායකයන් වහන්සේට ආරාධනා කර සත්දිනක් දන් දී පාසිවුරු පුදා උන්වහන්සේගේ දෙපා වැඳ මේ වචනය කීමි:

‘මෙයින් දින අටකට පෙර ඔබවහන්සේ විසින් යම් තැනැත්තියක් වර්‍ණනා කරනු ලැබුවාද, ඉදින් ඉටුවේ නම් එවැනි තැනැත්තියක් වීමට මමද කැමැත්තෙමි.’
එවිට ශාස්තෲන් වහන්සේ මා අමතා ‘පින්වතිය බිය නොවෙව, අස්වසන්න. අනාගතයෙහි ඔබගේ ඒ අභිප්‍රාව ඉටුවන්නේය,
මෙයින් කප් සියක්දහසක් ගතවූ පසු ඉක්‍ෂ්වාකු වංශයට අයත් ගෞතම නමින් බුදුවරයෙක් ලොව පහළ වන්නේය.
උන්වහන්සේගේ ධර්‍මය දායාද කොට ඇත්තා වූ ධර්‍මයෙන් නිමවූ ඔබ පටාචාරා යන නමින් යුත් බුද්ධ ශ්‍රාවිකාවක් වන්නීය.
එයින් සතුටු වූ මම දිවිකෙළවර දක්වා මෛත්‍රී චිත්තයෙන් සංඝයා සහිත බුදුන්වහන්සේට උවැටන් කළෙමි.
ඒ පින්කම හා මනස පිහිටුවීම හේතුකොට මම මිනිස් සිරුර අතහැර තව්තිසාවට ගියෙමි.
මේ භද්‍රකල්පයෙහි බ්‍රහ්මබන්‍ධු වූ, මහායශස් ඇති නමින් කස්සප වූ බුදුවරයෙක් උපන්හ.
එකල බරණැස් නුවර බුදුන්ගේ උපස්ථායක වූ කාසි නම් රජෙක් විය.
ඒ රජුගේ භික්‍ෂුණී නමින් පළට වූ තෙවන දියණිය වූ මෙම බුදුන්ගෙන් බණ අසා පැවිද්ද සඳහා පියාගේ අවසරය පැතීමි.
එයට පියාගේ අනුමැතිය නොලැබුණෙන් වසර විසිදහසක් ගිහිගෙයි විසීමි.
සුවසේ වැඩුණා වූ බුදුන්ට උපස්ථාන කිරීමෙහි නිරත වූ කුමරි බඹසර විසූ මා ඇතුළු දියණියෝ සත්දෙනෙක
සමණී, සමණගුත්තා, භික්‍ඛුනී, භික්‍ඛුදාසිකා, ධම්මා, සුධම්මා හා සත්වැන්නී සංඝාදාසිකාය.
මම උප්පලවණ්ණා, ඛේමා, භද්දා, කිසාගෝතමී, ධම්මදින්නා හා සත්වැන්නී විසාඛාය.
ඒ පිංකම්වලින් හා මනස පිහිටුවීමෙන් මම මිනිස් සිරුර අත්හැර තව්තිසාවට ගියෙමි.
මේ අන්තිම ආත්මභාවයෙහි මම සැවතෙහි ධනවත් සමෘද්ධිමත් සිටුකුලයෙක උපත ලදිමි.
තරුණවියට පැමිණි මම සිතට වසඟ වී සොර සැමියකු දැක ඔහු සමග ගියෙමි.
එක පුතෙකු බිහිකළ මම දෙවැන්නා කුසයෙහි පිළිසිඳ සිටි අවස්ථාවෙහි මවුපියන් දැකීමට තීරණය කරගෙන
මගේ සැමියා බැහැර ගියවිටෙක මම ඔහුට නොදන්වා සැවතෙහි පිහිටි අපේ ගෙදරට යාමට හුදෙකලාවම පිටත්වීමි.
ඉක්බිනි මා සොයා ගෙන ආවා වූ සැමියාට මගදී මා හමුවීය. එකෙණෙහිම මගේ විළිරුදාව දැඩි ලෙස හටගත්තේය.
මා දරුවා බිහිකරන අවස්ථාවෙහිම මහා වැස්සක් වසින්ටවි ය. එකෙණෙහි දැව සඳහා ගිය මගේ සැමියා සර්පයෙකු විසින් දෂ්ටකරනු ලැබ මිය ගියේය.
ප්‍රසූති වේදනාවෙන් පෙළෙන අනාථ වූ අසරණ මම දියෙන් පිරුණු කුඩා නදියකින් එතෙරවන්නී උකුස්සෙක්
බාලදරුවා රැගෙන එතෙරට ගොස් ඔහු නිදිකරවා අනෙක් දරුවා ගෙන ඒමට මෙතෙරට එන්නී
නැවතී වැළපෙමින් උකුස්සාට කෑගැසුවෙමි. එකෙණෙහි ඒ දරුවා ගඟේ පාවී ගියේය. එයින් මම ශෝකයෙන් වෙවුලුම් ගතිමි.
[missing trans]
පුත්තු දෙදෙන කලුරිය කළහ. සැමියා මග මළේය. දෙමවුපියෝ ද සොහොයුරා ද ගින්නෙන් දැවී මළහ.
එයින් අනාථ වූ අසරණ වූ දිනවූ මම ඒ ඒ තන්හි හැසිරෙන්නෙම් දිනක් ශාස්තෲන් වහන්සේ දිටිමි.
උන්වහන්සේ මා අමතා මෙසේ වදාළහ: ‘දරුව, දරුවන් ගැන නොතැවෙන්න. අස්වසන්න. ඔබ ඔබම සොයන්න. නිරර්ථකව වැළපෙන්නේ ඇයි?
දරුවන්, පියා, නෑදයන් යන මේ කිසිවෙකු විසින් හෝ රැකවරණයක් දිය නොහැකිය. මාරයාගේ යටතට පත්වී සිටින කිසිවෙකුට නෑදයන් කෙරෙන් ආරක්‍ෂාවක් නොමැත.
බුදුන්වහන්සේගේ ඒ දේශනාව අසා ප්‍රථම ඵලයට පැමිණියෙමි. ඉක්බිති පැවිදි වූ මම නොබෝ කලෙකින් රහත්බවට පැමිණියෙමි.
සෘද්ධිබලය ලැබිණ. දිවකණ ලැබිණ, පරසිත් දනිමි, බුදුන්ගේ අවවාදය පිළිපැදීමි.
පෙර විසූ කඳ පිළිවෙළ දනිමි. දිවැස පිරිසිදු විය. සියලු අසවු නිමකොට මම නිර්මල වීමි, පිරිසිදුවීමි.
අනතුරුව මම බුදුන් සමීපයෙහි විනය උගතිමි. ඒ විනය මම සවිස්තරව ප්‍රකාශ කළෙමි.
මගේ ඒ ගුණය කෙරෙහි පැහැදුණු බුදුරජාණෝ මා අගතනතුරෙහි තැබූහ. ‘විනයධර මෙහෙණන්ගෙන් හුදෙක් පටාචාරාව ශ්‍රේෂ්ඨය.’
මම බුදුන් අනුගමනය කළෙමි, බුදුන්ගේ අවවාදය පිළිපැදීමි. දැඩි බර ඉවත් කළෙමි. භවකාරකයන් විනාශ කළෙමි.
යම් අරමුණක් උදෙසා ගිහිගෙයින් නික්ම සසුනෙහි පැවිද්ද ලැබුවෙම්ද, සියලු සංයෝජනයන් සිඳ දැමීමෙන් පසු මම ඒ අරමුණ කරා පැමිණියෙමි.
මා විසින් කෙලෙස් දවනලදී, පෙ-බුදුගේ අනුශාසනය ඉටුකළෙමි.
රහත්බවට පැමිණි පසු මහණදම් පුරණ කාලයෙහි අනුගමනය කළ පිළිවෙත බලා ඉක්බිති ලබාගත් විශේෂ අධිකාරය සඳහන් කරන්නී උදන් විසින් මෙසේ පැවසුවාය:
පොළොවෙහි නගුල්වලින් සාමින් බීජධාන්‍ය වපුරමින් මිනිස්සු අඹුදරුවන් පෝෂණය කරමින් ධනය උපයා ගනිති.
සිල් රකිමින්, බුදුන්ගේ අවවාදය පිළිපදිමින් අකුසීතව නො උඩඟුව වෙසෙමිනුදු මා නිවන් නොදක්නේ ඇයි?
දියෙන් පා සෝදන කල ඒ දෙවු දිය උස් බිමෙන් පහත් බිමට ගලායනු දැක මම, යහපත් ආජානීය අශ්වයෙකු මෙන් ඒ අනුව සිත එකඟ කරගතිමි. ඉක්බිති මම පහනක් ගෙන අරමට පිවිසියෙමි.
එහිවූ ඇඳ බලා හිඳගත්තෙමි. ඉක්බිති මම දොර අඟුල ගෙන පහන්වැටිය පහන තුළට ඇද්දෙමි. එකෙණෙහිම පහන නිවී ගියාක් මෙන් මගේ සිතෙහි කෙලෙස් නිවී ගියේය.
**කසං** - සාමින්, සීසෑම කරන්නා වූ, මෙය බහු අර්‍ථයෙහි ඒකවචනයකි. **පවපං** - බීජයන් වපුරමින්, **ඡමා** - බිම, මෙය බිමෙහි කොටසක් පාසා යන අර්‍ථයෙනි මේ මෙහි ලුහුඬු අදහසය. මේ මනුසත්තු නඟුලින් කෙත් සාමින් අදහස් පරිදි කෙතෙහි පෙර පසු වශයෙන් වෙනස් වූ බීජයන් වපුරන්නාහු, ඒ හේතුවෙන්, ඒ නිමිත්තෙන් අඹුදරුවන් රක්නාහු, ධනය උපයා ගනිති. මෙසේ මෙලෙව්හි නුවණින් යුක්තව තමතම ධෛර්‍යය යෙදවීම සඞ්ඛ්‍යාත සඵලවත් භාවය, දියුණුව.
එහි **කිමහං සීලම්පන්නා සත්‍ථුසාසනකාරිකා නිබ්බානං නාධිගච්ඡාමි අකුසීතා අනුද්ධතා** - ඉතා පිරිසිදු සීලයෙන් සමන්විත වූ මම පටන්ගත් වීර්‍රය ඇති හෙයින් **අකුසීතා** - ආධ්‍යාත්මික වශයෙන් මැනවින් එකඟ වූ සිත් ඇති හෙයින් **අනුද්ධතා** - චතුරාර්ය සත්‍යය කර්‍මස්ථාන භාවනාව සඞ්ඛ්‍යාත බුදුන්ගේ අනුශාසනාව ඉටුකරමින්ද කවර හෙයකින් නිවනට නොපැමිණෙම්ද,
නිවන් අවබෝධ කරගන්නෙම්මය යනුවෙන් සිතා විදසුන් වඩන්නී එක් දිනක් පා දෙවූ ජලය නිමිති වශයෙන් ගත්තාය. එහෙයින් **පාදෙ පක්‍ඛාලයිත්‍වාන** - යනුවෙන් කියන ලදී. එහි අදහස මෙසේය: පා දෙවන්නා වූ මම තෙවරක් වතුර වත් කළෙමි. ඒ වතුර උස්බිමෙන් පහත්බිම කරා ගලායනු දැක මම එය (භාවනාවට) අරමුණක් කරගතිමි.
යම්සේ මේ ජලය විනාශවනසුලු ද, ක්‍ෂයවනසුලුද එම සත්ත්වයන්ගේ ආයුසංස්කාරය අනිත්‍යය ලක්‍ෂණකොට ඇත්තේය. ඒ අනුසාරයෙන් දුක්‍ඛ ස්වභාවය, ආත්ම ස්වභාවය මෙනෙහි කරමින් විදසුන් වඩන්නී, **තතො චිත්තං සමාධෙසිං අස්සං භද්‍රංච ජානියං** - යම්සේ උතුම් ආජානීය අශ්වයා දක්‍ෂ රියැදුරා විසින් සුවසේ හසුරුවනු ලබාද එසේම මම මගේ සිත සුවසේ **සමාධෙසිං** - විදර්‍ශනාවෙන් එකඟ කළෙමි. මෙසේ විදසුන් වඩන මම කාලගුණයට සුදුසු පරිදි විසීමට කැමැත්තෙන් ඇතුළු ගැබට පිවිස අඳුර දුරුකරනු පිණිස පහනක් ගෙන පසෙක තබා ඇඳෙහි හිඳගත් කෙණෙහිම අවස්ථාව ලැබීමෙන් මගේ සිත ඒකාග්‍රතාවට පත්විය. විදසුන් මගට පිවිසියෙමි. ඒ අනුව මගපිළිවෙළින් සර්‍වප්‍රකාරයෙන්ම ආශ්‍රවයන් ක්‍ෂය විය. එහෙයින් ඕ මෙසේ පැවැසුවාය. **තතො දීපං ගහෙත්‍වාන-පෙ-විමක්‍ඛො චෙතසො අහු** - පහන් එළියෙන් ශ්‍රේෂ්ඨත්වය දැක,
**සූචිං** - දොරගුළ, **වට්ටිං ඔකස්සාමිති** - පහන නිවනු පිණිස වැටිය තෙල්තුළට අදින්නෙමියි, **විමොක්‍ඛො** කෙලෙස්වලින් නිදහස්විය. යම්හෙයකින් පරමාර්‍ථ වශයෙන් චෛතසික පරම්පරාවක් වේද, එහෙයින් **චෙතසො** - යි කියන ලදී. යම් විදියකින් තෙල් පහන්වැටිය ආදිය ඇති කල්හි හටගැනීමට සුදුසුවූ පහන ඒවා නැති කල්හි නූපදනා හෙයින් නිවුණේ යයි කියන ලදි. මෙසේ කෙලෙස් ආදී හේතු ඇති කල්හි ඉපදීමට සුදුසු වූ සිත ඒවා නැති කල්හි නූපදනා හෙයින් මිදුණේ යයි කියන ලදී. එහෙයින් **පදීපස්සෙව නිබ්බානං විමොක්‍ඛො අහු චෙතසො** - යනුවෙන් පැවසුවාය.
**මුසලානි ගහෙත්‍වාන** යන ගාථාව තිහක් පමණ වූ භික්‍ෂුණීන්ගේ ගාථාවය. ඔවුහුද පෙර බුදුවරුන්ගේ කාලවල කරනලද අධිකාර්‍ය ඇත්තාහු ඒ ඒ භවයන්හි සසර ගමන නිමකිරීමට අදාළවූ කුසල් රැස්කරන්නාහු ක්‍රමයෙන් රැස්කළ කුසල් සම්භාරය හේතුකොට මේ බුදු උපතෙහි ස්වකීය කර්‍මයන් විසින් මෙහෙයනු ලබන්නාහු ඒ ඒ කුලගෙවල ඉපිද වැඩිවියට පැමිණි පසු පටාචාරා තෙරණියගෙන් බණ අසා සැදැහැය ලබා පැවිදිව පිරිසිදු සිල් ඇත්තාහු වතාවත් පුරමින් සැරිසරති. ඉක්බිති දිනක් පටාචාරා තෙරණියෝ ඔවුන්ට මේ ගාථාවලින් ධර්‍මදේශනාවක් කළහ:
මිනිස්සු මොහොල්ගස් ගෙන ධාන්‍ය කොටත්, ඔවුහු අඹුදරුවන් පෝෂණය කරමින් ධනය උපයා ගනිත්.
යමක් කිරීමෙන් තැවීමකට පත්නොවේද, එවැනිවූ බුදුන්ගේ අවවාදය පිළිපදින්න. වහාම පා දොවා එකත්පසෙක හිඳගන්න. සිත දමනය කිරීමෙහි යෙදීමෙන් බුදුන්ගේ අනුශාසනාව ඉටුකරන්න.
මෙහි ලුහුඬු අදහස මෙසේය: මේ සත්ත්වයෝ ජීවත්වීම උදෙසා මොහොල්ගස් ගෙන අනුන්ගේ **ධඤ්ඤං කොට්ටෙන්ති** - වංගෙඩිකාරිය කරති. අනෙකුත් සුලු වැඩ කර අඹුදරුවන් පෝෂණය කරමින් සුදුසු පරිදි ධනය ද උපයා ගනිති. ඔවුන්ගේ ඒ කර්‍මාන්ත පහත්ය, ලාමකය, දුක් සහිතය, අනර්‍ථය ගෙනදෙනසුලුය. එහෙයින් එවැනි කරදර සහිත කටයුතු අත්හැර **කරොථ බුද්ධසාසනං** - ශික්‍ෂාත්‍රය සංඛ්‍යාත බුද්ධ වචනය **කරොථ** - ඉටුකළ යුතුය. තමාගේ සිතතුළ උපදවා ගත යුතුය. එයට හේතුව ප්‍රකාශ කරයි. **යං කත්‍වා නානුතප්පති** - එය කිරීම හේතුකොට දැනුදු අනාගතයෙහිදු තැවීමකට නොපැමිණෙයි. දැන් එය කිරීමෙහි පූර්‍වකෘත්‍යය හා සුදුසු ක්‍රමයද පෙන්වීමට **ඛිප්පං පාදානි ධොවිත්‍වා** - යනුවෙන් කියන ලදී. එහි යම්හෙයකින් පා නොසෝදා මුව නොසෝදා කාලයට අනුකූල නොවේද එවිට හිඳගැනීමේ සුවය නොලබයි. පා දොවා මුව සෝදා එකත් පසෙක හුන්නාහුනට ඒ දෙකම ලැබෙයි. එහෙයින් වහාම ලබාගෙන තිබෙන මේ මොහොත අපතේ නොයවා **පාදානි** තමාගේ දෙපා **ධොවිත්‍වා එකමන්තෙ** - නිදහස් තැනක **නිසීදථ** - හිඳගන්න. අරමුණු තිස් අටෙන් තම සිත රුචිකරවන අරමුණක සිත පිහිටුවා **චෙතො සමථමනුයුත්තා** - එකඟ වූ සිතින් චතුරාර්ය සත්‍ය භාවනා වශයෙන් බුදුන් වහන්සේගේ **සාසනං** - අවවාදය, අනුශාසනාව **කරොථ -** සැපයිය යුතුය.
ඉක්බිති ඒ භික්‍ෂුණීහු තෙරණියගේ අවවාදායහි පිහිටා විදසුන් වඩා භාවනාව වඩන්නාහු නුවණ මුහුකුරා ගිය හෙයින්ද හේතුසම්පත් ඇති බැවින්ද පිළිසිඹියා සහිත රහත් බවට පැමිණ තමාගේ පිළිවෙත දෙස හැරී බලා අවවාද ගාථා සමග පහත දැක්වෙන ගාථාද දෙසූහ.
ඇගේ ඒ වචනය, පටාචාරාවගේ අනුශාසනාව අසා පා සෝදා එකත්පසෙක හුන්හ. සිත සන්සුන් කිරීමෙහි යෙදුණාහු බුදුන්ගේ අවවාදය ඉටු කළහ.
රෑ පෙරයම පෙර විසූ අත්බැව් සිහිකළහ. රෑ මැදයම දිවැස පිරිසිදු කළහ. ඒ පසුයම අදුරුකඳ දුරුකළහ.
නැගී සිට පා වැන්දාහ. ඔබේ අවවාදය පිළිපැද්දාහ. යුදෙහි නොපැරදුණු ඉන්‍ද්‍ර හා තිදස් වැසි දෙවිවරුද පෙරටු කොට විසුවෙමු. ත්‍රිවිද්‍යාව ලබාගෙන අසවු දුරුකළෙමු.
එහි **තස්සා තං වචනං සුත්‍වා පටාචාරාය සාසනං** - පටාචාරා තෙරණියගේ කෙලෙස්වලට සතුරු වූ, සසුන් විසින් අවවාදාත්මක වචනය **තා** - තිහක් පමණ භික්‍ෂුණීහු **සුත්‍වා** - අසා, හිසින් පිළිගෙන නැගිට පා වැන්දහ. **කතා තෙ අනුසාසනී** - පිළිගත් පරිදි ඇගේ අවවාදය තේරුම්ගෙන මෙනෙහිකර පහසු තැනෙක හිඳ භාවනාව මුදුන් පමුණුවාගෙන තම තමා අවබෝධ කරගත් විශේෂය ප්‍රකාශ කිරීමට හුනස්නෙන් නැගිට ඇය සමීපයට ගොස් ‘මහා තෙරණිය, ඔබගේ අනුශාසනාව ඒ අයුරින්ම අපි පිළිපැදිමු’ යනුවෙන් පවසා පසඟ පිහිටුවා ඇයගේ දෙපා වැන්දාහ. **ඉන්‍දංච දෙවා තිදසා සංගාමෙ අපරාජිතා** - දෙවියන් හා අසුරයන් අතර ඇතිවූ යුද්ධයෙන් නොපැරදී සටන දිනූ ඉන්‍ද්‍රයා හා තවුතිසා වැසි දෙවිවරුන් මෙන් ‘මහා තෙරණිය පෙරටුකොට අපි විසුවෙමු, අනෙක් කළයුතු දෙයක් නොමැති වූ හෙයිනි. එහෙයින් **තෙ විජ්ජම්හ අනාසවා** - තමාගේ කෘතඥභාවය ප්‍රකාශ කරති. මෙයම ඔවුන්ගේ දැනීම හෙළිදරව් කිරීම විය. යමක් වනාහි මෙහි අර්‍ථ වශයෙන් වෙන්කර නොදැක්වීද ඒ සියල්ලම පෙර කියන ලද පරිදිමය.
**දුග්ගතාහං පුරෙ ආසිං** මෙය චන්දා තෙරණියගේ ගාථාවය. මෝතොමෝ ද පෙර බුදුවරුන්ගේ කාලවල කරනලද අධිකාර්‍ය ඇත්තී ඒ ඒ භවයන්හි දී කුසල් රැස්කරමින් ක්‍රමයෙන් එකතුකරගන්නා ලද නිර්‍වාණගාමී පුණ්‍යසම්භාර ඇතිව, මුහුකුරා ගිය නුවණින් යුක්තව වෙසෙන්නී මේ බුදුපතෙහි එක්තරා බමුණුගමක අප්‍රකට බමුණු කුලයක පිළිසිඳ ගත්තාය. ඇය උපන් දින සිට ඒ පවුල භවභෝග සම්පත්තියෙන් පිරිහෙන්ට විය. ඕතොමෝ දැන උගත්කම් ලබාගෙන දුකින් වෙසෙයි. කලෙක ඒ ගෙයි අභිවාතක රෝගය හටගත්තේය. එයින් ඇගේ සියලු ඤාතීහු මරුමුවට පත්වූහ. සියලු නෑදයන් මළ කල්හි ජීවත්වීම දුෂ්කර වූ ඕ කබලක් අතින් ගෙන ගෙයක් පාසා යමින් ලද දෙයකින් යැපෙන්නී දිනක් පටාචාරා තෙරණියගේ සග දන් දෙන තැනට ගියාය. භික්‍ෂුණීහු දුකට පත් බඩසයින් පෙළෙමින් සිටි ඇය දැක කරුණා සිතින් ප්‍රියවචනයෙන් කථාකර ඒ අවස්ථාවෙහි ලබාගත හැකිව තිබුණු අහරින් සැතැපවූහ. ඕතොමෝ භික්‍ෂුණීන්ගේ ආචාරශීල සම්පන්න භාවයෙහි පැහැදී තෙරණියන් වෙත ගොස් වැඳ එකත්පස්ව සිටියාය. තෙරණියක් ඇයට ධර්‍ම දේශනා කළාය. ඈ ඒ බණ අසා සසුනෙහි පැහැදී සසර කෙරෙහි හටගත් සංවේගය ඇත්තී පැවිදි වූවාය. පැවිදිව භික්‍ෂුණීන්ගේ බණ අසා ඒ අවවාදයෙහි පිහිටා විදසුන් වඩා භාවනාවෙහි යෙදී, කරන ලද අධිෂ්ඨාන ඇති බැවින්ද නුවණ මුහුකුරා ගොස් තිබුණු හෙයින්ද නොබෝ කලෙකින්ම පිළිසිඹියා සහිත රහත්බවට පැමිණ තමාගේ පිළිවෙත බලා උදන් විසින් මේ ගාථා ප්‍රකාශ කළාය:

පෙර මම දුප්පත් වීමි, දරුවන් නැති වැන්දඹුවක් වීමි. නෑදෑ යහලු මිතුරන්ගෙන් තොරවූ මම කෑමබීම හා ඇඳුම්පැළඳුම් ද නොලදිමි.
කබලක් හා යටියක් අතින් ගෙන ගෙයක් පාසා සිඟමන් යමින් සීතලෙන් උණුසුමෙන් පෙළෙමින් සත්වසරක් සැරිසැරුවෙමි.
දිනක් අහරපැන් ලබන භික්‍ෂුණියක් දැක ඇය වෙත ගොස් අයැද සසුනෙහි පැවිද්ද ලබාගතිමි.
ඒ පටාචාරාතොමෝ මා කෙරෙහි අනුකම්පාවෙන් මා පැවිදි කළාය. ඉක්බිති මට ඔවා දී පරමාර්‍ථයෙහි යෙදවූවාය.
මම ඇගේ වචනය අසා ඇගේ අවවාදය පිළිපැදීමි. ඒ ආර්‍යාවගේ අවවාදය නොසිස්වූවකි. ත්‍රිවිද්‍යාව ලබාගතිමි. ආශ්‍රවයන් ක්‍ෂය කළෙමි.
එහි **දුග්ගතා** - දිළිඳුය, **පුරෙ** - පැවිදිවීමට පෙර පැවිදි බව ලැබූදා සිට පුද්ගලයෙකු භෝගයන්ගෙන් ආඪ්‍ය හෝ දිළිඳු හෝ යනුවෙන් නොකිව යුතුය. ගුණසම්පත්තියෙන් වනාහි මේ තෙරණිය සමෘද්ධිමත්ය. එහෙයින් **දුග්ගතාහං පුරෙ ආසිං** - යනුවෙන් කීවාය. **විධවා** - ධව යනු සැමියාය, ඔහුගෙන් වෙන්වීම විධවාය. සැමියා මළ තැනැත්තිය යන අර්ථයයි. **අපුත්තිකා** - දරුවන් රහිතවූ **විනා මිත්තෙහි** - මිතුරන්ගෙන් හා නෑයන්ගෙන් හීනවූ, තොරවූ, **භත්ත චොළස්ස නාධිගං** - ආහාර හා රෙදිපිළි නොතිබිණ. හුදෙක් සිඟා යාම සඳහා එකම රෙදිකඩක් තිබිණ. බඩසය යටපත් කර ගැනීමට තරම්වන අහරක් ලැබිණ, යනු අදහසය.
එහෙයින් **පත්තං දණ්ඩඤ්ච ගණභිත්‍වා** - යනුවෙන් කියන ලදී. එහි **පත්තං** - යනු මැටි බදුනකි. **දණ්ඩං** - ගොනුන් බල්ලන් ආදින් වළක්වනු පිණිස ගෙනයන යටියකි, **කුලාකුලං** - කුලයෙන් කුලයට, **සීතුණ්භෙන ච ඩය්හන්ති** - විසීමට ගෙයක් නොමැති හෙයින් සීතලෙන් හා උණුසුමෙන් පෙළෙන්නී,
**භික්‍ඛුනිං** - පටාචාරා තෙරණිය උදෙසා මෙසේ කියයි, **පුන** - පසුව, අවුරුදු හතකට පසුව
**පරමත්‍ථෙ -** පරමවූ උතුම් වූ අර්‍ථයෙහි, නිර්‍ වාණගාමිණී ප්‍රතිපදාවෙන්, නිවණෙහිද, **නියොජයි **- කමටහන් දෙසමින් යෙදවූවාය. සෙස්ස කියනලද පරිදිමය.
6. ඡක්කනිපාතය
සයවන නිපාතයෙහි **යස්ස මග්ගං න ජානාති** යන මෙය ආදි ගාථා පන්සියයක් පමණ තෙරණියන්ගේ ගාථාය. මේ තැනැත්තියෝ ද පෙර බුදුවරුන්ගේ කාලවල කරන ලද අධිකාර්‍යය ඇත්තාහු ඒ ඒ භවයන්හි උපත්වලට අනුව පින් රැස්කරමින් ක්‍රමයෙන් උපයාගත් නිර්‍වාණගාමී පුණ්‍යසම්භාර ඇතිව මේ බුදුපතෙහි කුලගෙයක ඉපිද වැඩිවියට පැමිණි කල්හි මවුපියන් විසින් පතිකුලවලට පමුණුවනු ලැබුවාහුය. ඒ ඒ ගෙවල පුතුන් ලැබ ගිහිජීවිතය ගතකරන්නාහු සමාන ජාතීන්හි එවැනි කර්‍මයන් කර තිබෙන හෙයින් සියල්ලන්ගේම දරුවන් නැතිවී පුත්‍රශෝකයෙන් මඩිනු ලැබුවාහු පටාචාරා තෙරණිය වෙත එළඹ වැඳ හුන්නාහු තමතමාගේ ශෝකයට හේතු වූ කරුණු සැලකළහ. තෙරණියෝ ඔවුන්ගේ ශෝකය පහකරවමින් මේ ගාථා හතරෙන් ධර්‍මයක් දේශනා කළහ:
යමෙකු පැමිණි මග හෝ ගිය මග හෝ නොදනීද, ඔහු කොතැනකින් පැමිණියේද, හේ මගේ පුතා යයි හඬයි.
ඔහු පැමිණි මග හෝ ගිය මග හෝ දන්නෙහිද, ඔහු උදෙසා ශෝක නොකරහි. සත්ත්වයන්ගේ ස්වභාවය එවැනිය.
අයැදුමක් නැතිව එහි ගියේය. අනුදැනුමක් නැතිව මෙහෙන් ගියේය. කොතැනෙකින් හෝ පැමිණ දවස් කිහිපයක් වැස, මෙතැනින්ද වෙන තැනකට යයි. එයින් අන් තැනකට යයි.
මළ තැනැත්තා මිනිස් වෙසෙන් හැසිරෙමින් යන්නේය. යම් අයුරකින් පැමිණියේද ඒ අයුරින්ම යන්නේය. එහිලා කවර වැළපීමෙක්ද?

ඔවුහු ඇයගේ ධර්‍මය අසා හටගත් සංවේගය ඇත්තාහු තෙරණිය ඇසුරෙහි පැවිදිවූහ. පැවිද්ද ලබා විදසුන් වඩන්නාහු විමුක්තියට පමුණුවන ධර්‍මයන් මුහුකුරා යාම හේතුකොටගෙන නොබෝ කලෙකින්ම පිළිසිඹියා සහිත රහත් බැව්හි පිහිටියාහ. ඉක්බිති රහත් බව ලබාගත්තාවූ ඔවුහු තමතමාගේ පිළිවෙත බලා උදාන වශයෙන් ‘යමෙකු පැමිණි මග හෝ ගිය මග නොදන්නෙහිය’ ආදී අවවාදාත්මක ගාථා සමග පහත දැක්වෙන ගාථා දෙක වෙනවෙනමම ප්‍රකාශ කළහ:

දැකීමට අපහසු වූ හදවත ඇසුරුකර පවත්නා වූ මගේ (ශෝකය නමැති) උල උදුරා දැමිණ. ශෝකයෙන් පෙළුණාවූ ඒ මගේ පුත්‍ර ශෝකය දුරුවිය.
පහවූ ශෝක නමැති උල ඇත්තාවූ ඒ මම අද ශෝකයෙන් මිදී නිවී සැනහී බුදුන් දහම් හා සඟුන් සරණ යමි.
එහි **යස්ස මග්ගං න ජාතාසි ආගතස්ස ගතස්ස වා** - යම් සතෙකුගේ මෙහි **ආගතස්ස -** පැමිණි මග හෝ මෙයින් **ගතස්ස** - ගිය මග හෝ ඔබ නොදන්නෙහිය. ඉක්බිති අනීත හා අනාගත භවයන්හි ඉපදීම උදෙසා කියයි. **තං කුතො ආගතං සත්තං** - එය මෙසේ පැමිණි මග හෝ ගිය මග නොදැන යම්කිසි භවයකින් පැමිණීම පමණක්ය, පැමිණෙන්නේද අතරමග පලපුරුද්දක් නැතිව පැමිණි පුද්ගලයකු මෙන් සත්ත්වයා හුදෙක් මමත්වය උපදවා ‘මගේ පුතා’ යයි **කුතො** - කවර කාරණයක් නිසා හඬහිද? පිළියමක් නොමැති හෙයින් මගේ පුතාටද කළ යුතු දෙයක් නොමැති හෙයින් මෙහි වැඩීමට කිසිම හේතුවක් නැත යන අදහසය.
**මග්ගඤ්ච ඛොස්ස ජනාසි** - මේ ඔබේ පුතා වශයෙන් සම්මත සත්ත්වයාගේ **ආගතස්ස** - පැමිණි මගද, **ගතස්ස** - ගිය මගද ඉක්බිති දැනගන්නෙහිය**. න නං සමනුසොචෙසි** - මෙසේ ඔහු ගැන ශෝක නොකරන්නෙහිය. කුමක් හෙයින් **එවං ධම්මාහි පාණිනො** - මෙ ලෙව්හිදී පවා සියලු ප්‍රියදෙයින්, මනාප දේවලින් වෙන්වීම, වෙනස්වීම, තමා වසඟයෙහි නොපැවැත්ම සියලු සත්ත්වයන්ට පොදුවූවකි. පරලොව ගැන නොකිවමනාය.
**අයාචිතො තතාගච්ඡි** - පරලෙව්හිදි කිසිවෙකු විසින් හෝ ආරාධනා කරනු නොලැබ මෙහි පැමිණියේය යනු අර්‍ථයය. **අනනුඤ්ඤතො ඉතො ගතො** - මෙලෙව්හිදී ද කිසිවෙකු විසින් අනුමත කරනු නොලැබ පරලොවට ගියේය. **තතොපි** - නිරය ආදි එහෙන් මෙහෙන් යන හෙයින්, **නූන **- ඒකාන්තයෙන්, **වසිත්‍වා කතිපාහකං** - දින කිහිපයක් පමණක් මෙහි වැස, **ඉතොපි අඤ්ඤෙන ගතො** - මේ භවයෙන් අනෙකකට ගියේය, මෙයින් අනෙක් භවයක පිළිසිදීම පිණිස ගියේය. **තතො අඤ්ඤෙන ගච්ඡති** - ඒ භවයෙන්ද අනෙක් භවයකට යයි, අනෙක් උපතකටම පැමිණෙයි.
**පෙතො** - මෙයින් පහව ගියේ ඒ ඒ භවයන්හි ඉපිද එයිනුදු පහව ගියේ, **මනුස්ස රූපෙන** - මෙය නිදසුනක් පමණි. මිනිසත්බැව්හි හෝ තිරිසන් ආදී අත්බැව්වල හෝ යනු අදහසය. **සංසරන්තො** එකින් අනෙකක උත්පත්ති වශයෙන් හැසිරෙන්නේ, **යථා ගතො තථා ගතො** - අවිඥාන ගතියෙන් හා ඇරයුමක් නොමැතිව ගියේය. **කාතත්‍ථ පරිදෙවනා** - එහි එවැනි තමා වසඟයෙහි නොපවත්නා කල්හි කවර නම් වැළපීමක්ද වැළපීමෙන් කවර ප්‍රයෝජනයක්ද යනු අදහසය. සෙස්ස පෙර කියනලද පරිදිමය.
මෙහිද පළමුවන ගාථා හතර පටාචාරා තෙරණියගේය, එකී පන්සියයක් පමණ ස්ත්‍රීන්ගේ ශෝකය දුරුකරවනු පිණිස වෙන වෙනම කියන ලදී. ඇයගේ අවවාදයෙහි පිහිටා පැවිදිව විශේෂ අධිගමයන් ලැබූ එකී පන්සියයක් පමණ භික්‍ෂුණීන් විසින් එම ගාථා වෙන වෙනම කියන ලදැයි දතයුතුය.
**පඤ්ච සතා **- පටාචාරා යනු පටාචාරා තෙරණියගෙන් ලබාගත් අවවාද ඇති හෙයින් පටාචාරා විසින් කියන ලද්දේ තේරුම්ගත් හෙයින් පටාචාරා යන නම ලබා ගත්තා වූ පන්සීයයක් භික්‍ෂුණීහු.
**පුත්ත සොකෙන’හං අට්ටා** ආදි ගාථා වාසෙට්ඨි තෙරණියගේය. මොතොමෝ ද පෙර බුදුවරුන්ගේ කාලවල කරන ලද අධිකාර්යය ඇත්තී ඒ ඒ භවයන්හිදී කුසල් රැස්කරන්නී මේ බුදුපතෙහිදී විශාලා නුවර කුලගෙයක ඉපිද වැඩිවියට පැමිණි කල්හි මවුපියන් විසින් සමජාතික කුලපුත්‍රයෙකුට පාවා දෙන ලද්දීය. පතිකුලයට ගොස් සැමියා සමග සුවසේ වෙසෙන්නී පුතෙකු ලබා ඔහු දුව ඇවිදින කාලයෙහි කලුරිය කළෙන් ඕතොමෝ ඒ ශෝකයෙන් කලකිරී උමතුවුවාය. සැමියා හා නෑදෑයන් ඇයට පිළියම් කරන කල්හි ඔවුන්ට නොදැනුවත්ව ගෙදරින් පලාගොස් ඒ ඒ තන්හි ඇවිදින්නී මිථිලා නුවරට පැමිණියාය. එහිදී ඇයට ශාන්තදාන්ත වූ ඇවුරුණු ඉඳුරන් ඇති බුදුන්වහන්සේ ඇතුළු වීථියෙහි දී දක්නට ලැබිණ. උන්වහන්සේ මුණගැසෙත්ම උන්වහන්සේගේ ආනුභාවයෙන් උමතුබව දුරුවිය. පියවි සිහිය ලැබිණ. ඉක්බිති ඇයට ලුහුඬින් දහමක් දෙසූහ. ඒ ධර්‍මය අවබෝධ කරගත් ඕතොමෝ හටගත් ශ්‍රද්ධාව ඇත්තී බුදුන්ගෙන් පැවිද්ද ඉල්වූවාය. බුදුන්ගේ අනුදැනීමෙන් භික්‍ෂුණීන් වෙත පැවිදිව කරනලද පෙර කිස ඇත්තී විදසුන් වඩා වෑයම් කරන්නී නුවණ මුහුකුරා ගොස් තිබුණු හෙයින් නොබෝ කලකින්ම පිළිසිඹියා සහිත රහත්බවට පැමිණ තමාගේ පිළිවෙත සිහියට නගා බලා උදන් විසින් මෙසේ ප්‍රකාශ කළාය:

පුතා මළ සොවින් කලකිරුණන් මගේ සිත වික්‍ෂිප්ත විය, සිහිය මඳවිය. නිරුවත්ව විසුරුණු කෙස් ඇතිව ඒ ඒ තන්හි හැසුරුණෙමි.
කසළ ගොඩවල සොහොන් පිටිවල වීදිවල සාපිපාසාවෙන් මැඩී තුන්වසරක් පුරා ඇවිද්දෙමි. දිනෙක මිථිලා නුවරදී, නො දමුණු පුඟුලන් දමන්නාවූ, කිසිම බියක් නොමැති සුගත වූ බුදුන්වහන්සේ දිටිමි.
එකෙණෙහිම නැවත සිහිය ලැබූ මම උන්වහන්සේට වැඳ පසෙක හිඳගතිමි. ඒ ගෞතමයන්වහන්සේ මට අනුකම්පාවෙන් ධර්‍මයක් දේශනා කළ සේක.
උන්වහන්සේගේ බණ අසා මම අනගාරික ශාසනයෙහි පැවිදිවීමි. බුදුන්ගේ චචනය පිළිපැදීමෙන් ශාන්තිපදය ක්‍ෂාත්ක්‍ෂාත් කරගතිමි.
සියලු ශෝක නැතිවිය, කෙලෙස් දුරුවිය අවසාන අවස්ථාවට පැමිණියෙමි. ශෝකයේ තැන් අවබෝධ කරගතිමි.
එහි **අට්ටා** - කලකිරුණු, කලකිරීමෙන් පෙළුණේ යන තේරුමය. **ඛිත්ත චිත්තා** - සෝක උමතුවෙන් විසුරුණු හදවත ඇති. එහෙයින්ම පියවි සිහිය නැතිව යාමෙන් **විසඤ්ඤී **- හිරිඔතප් නැතිවීම හේතුකොට වස්ත්‍ර පහව යාමෙන් **නග්ගා** - විසුරුණු කෙස් ඇති බැවින් **පකිණ්ණ කෙසී තෙනනෙන** - ගමෙන් ගමට නගරයෙන් නගරයට වීදියෙන් විදියට හැසුරුණෙමි.
**අථ **- උමතුබවට කාරක වූ කර්‍මය නිමවී ගිය පසු **සුගතං** - මනා ගමන් ඇති බැවින්, යහපත් තැනකට ගිය හෙයින්, මැනැවින් කියනලද හෙයින්, මැනවින් අවබෝධ කරගත් හෙයින් සුගත වූ බුදුහු **මිථිලං පති** - මිථිලා නගරය බලා, මිථිලා නගරාභිමුඛව යන්නාවූ යන අර්‍ථයයි.
**සචිත්තං පටිලද්ධාන** - බුදුහුගේ ආනුභාවයෙන් උමතුබව දුරුවී පියවි සිහිය ලැබ.
**යුඤ්ජන්ති සත්‍ථු වචනෙ** - සම්‍යක්සම්බුද්ධයන් වහන්සේගේ ශාසන කාර්‍යයෙහි යෙදෙන්නී භාවනාවෙහි නිරතවෙයි. **පච්ඡාකාසිං සිවං පදං** - ශාන්තිය, ක්‍ෂේම භූමිය චතුර්විධ යෝගයන්ගෙන් උපද්‍රව රහිත වූ නිර්‍වාණ පදය ප්‍රත්‍යක්‍ෂ කළෙමි.
**එතදන්තිකා** - මා විසින් ලබාගත්තාවූ මේ රහත්ඵලය අවසානයයි, කෙළවරයි, මේ සියල්ලගේම නිමාවය. **සොකා **- දැන් ඒ ශෝකයන්ගේ හටගැන්මක් නැත යන තේරුමය. **යතො සොකොනසම්භවො** - අවබෝධකර ගැනීමේ ලක්‍ෂණ කොට ඇති සෝකයන්ගේ හටගැන්ම ඒ සේවකයන්ගේ පඤ්ච උපාදානස්කන්‍ධ සංඛ්‍යාත වස්තූන් දැනීම, තීරණය කිරීම, ප්‍රහාණය කිරීම යන කරුණු විසින් සම්පූර්‍ණයෙන් දන්නාවූ හෙයින් සෝකයන් මෙය කෙළවරකොට ඇත්තේය යනුවෙන් යොදාගතයුතුය.
**දහරා ත්‍වං රූපවතී** යනාදී ගාථා ඛේමා තෙරණියගේය. මෝතොමෝ පියුමතුරා බුදුන්ගේ කාලයෙහි හංසවතී නුවර අනුන් යටතේ බැලමෙහෙකම් කරන දාසියක්ව උපන්නාය. ඕතොමෝ අනුන්ට මෙහෙය කරමින් ජීවිකාව උපයා ගන්නී දිනක් පියුමතුරා බුදුන්ගේ අග්‍රශ්‍රාවක වූ සුජාත තෙරණුවන් පිඬු සිඟා වඩිනු දැක රසගුලි තුනක් පුදා එදිනම තමාගේ කෙස් විකුණා තෙරණුවන්ට දනක් දී අනාගතයෙහි මහා ප්‍රඥාවන්ත බුද්ධ ශ්‍රාවිකාවක් වන්නෙම්වායි ප්‍රාර්ථනාකොට ජීවිතාන්තය දක්වා පින් කිරීමෙහි අනලස් වී දෙව්මිනිස් දෙගතියෙහි සැරිසරන්නී ක්‍රමයෙන් සදෙව්ලොව ඒ ඒ දෙව්රජවරුන්ට අග මෙහෙසිය වී මිනිස් ලොවෙහිද නොයෙක්වර සක්විති රජවරුන්ට හා මාණ්ඩලික රජවරුන්ට ද මෙහෙසිබවට පැමිණියා මහත් සැප විඳ විපස්සි බුදුන්ගේ කාලයෙහි මිනිස්ලොව ඉපිද වයසින් වැඩුණු පසු බුදුන්ගෙන් බණ අසා සැදැහැය ලබා පැවිදිව වසර දසදහසක් බඹසර හැසිරෙන්නී බහුශ්‍රැත ධර්‍මකථිකාවක් වී බොහෝ දෙනාට ධර්‍මය දේශනා කරමින් ප්‍රඥාසම්පත්තිය ලබාගෙන එයින් චුතව දෙව්ලෝවලම හැසිරෙන්නී මේ කල්පයෙහි කකුසඳ හා කෝණාගමන යන බුදුවරුන්ගේ කාලවල සැපසම්පත්වලින් අනූන කුලගෙවල ඉපිද කල්යාමේදී සංඝාරාමයක් කරවා බුදුන් ප්‍රමුඛ භික්‍ෂුසංඝයාට පූජාකළාය.
කසුප් බුදුන්ගේ කාලයෙහි කිකි රජුගේ සමණී නමින් වැඩිමහල් දියණියවී ඉපිද බුදුන්ගෙන් බණ අසා සැදැහැතිව හවුරුදු විසිදහසක් ගිහිගෙයි වෙසෙමින් කුමරි බඹසර රකිමින් සමණගුත්තා ආදි සිය සොහොයුරියන් සමග මනහර පිරිවෙනක් කරවා බුදුන් ප්‍රමුඛ භික්‍ෂු සංඝයාට පූජාකළාය. එසේ ඕතොමෝ හැම භවයකදීම පින් රැස්කර ගනිමින් දෙව්ලොවල උපත ලබමින් මෙම බුදුපතෙහි මගදරට සාගල නුවර රජකුලයක උපන්නාය. ඕ ඛේමා නම් වූවාය. ඕ රන්වන් සිරුර ඇත්තීය. වැඩිවිය පැමිණි පසු බිම්බිසාර රජුගේ මාලිගයට ගියාය. බුදුන්වහන්සේ වේළුවන විහාරයෙහි වෙසෙන්නාහු රූපමදයෙන් මවූ ඕ තොමෝ බුදුන් රූපයෙහි දොස් දකිතැයි අසා උන්වහන්සේගේ හමුවට නොයයි,
රජතුමා මිනිසුන් ලවා වේළුවනයෙහි අලංකාරය කියවා එය දැකීමට ඇය තුළ කැමැත්තක් ඇතිකරවීය. ඉක්බිති බිසොව විහාරය දකිනු කැමැත්ත රජුට කීවාය. විහාරයට ගොස් බුදුන් නොදැක පැමිණීම නොවටනේ යයි සිතූ රජතුමා බලාත්කාරයෙන්වුවද දේවිය බුදුන්ට මුනගස්වනු සඳහා මිනිසුන්ට ඇඟවීමක් කළේය. බිසොව දිවාකාලය විහාරයෙහි ගතකර බුදුන් නොදැකම පෙරළා පැමිණීමට පිටත්වූවාය. එවිට රාජපුරුෂයෝ නොකැමැතිවුවද ඇය බුදුන් හමුවට පැමිණවූහ. බුදුහු ඇය එනු දැක අප්සරාවක වැනි ස්ත්‍රී රූපයක් මවා ඇය බුදුන්ට පවන් සලන්නාක් මෙන් පෙනෙන්ට සැලැස්වූහ. ඛේමා ඇය දැක මෙසේ සිතුවාය. දෙවසරන් වැනි රූමත් කාන්තාවෝ බුදුන් සමීපයෙහි සිටිති. මා ඔවුන්ගේ සේවිකාවක් වීමට පවා නුසුදුසුය. මගේ මනස ද කිසි හේතුවක් නොමැතිව පවට නැඹුරු විය. මෙය නිමිති වශයෙන් මෙනෙහි කරමින් ඒ ස්ත්‍රී රූපය දෙස බලාගෙන සිටියාය. ඇය එසේ බලා සිටිය දී බුදුහු ස්වකීය අධිෂ්ඨාන බලයෙන් ඒ ස්ත්‍රිය ප්‍රථමවයස ඉක්මවා මැදවයසටද මැදවයස ඉක්මවා පසුවයසටද පැමිණ දත් වැටී කෙස් පැසී ඇඟ රැලි වැටී දිරාපත්වූවා තල්පතත් සමගම බිම ඇදවැටුණාය. ඉක්බිති ඛේමාවෝ කරන ලද ප්‍රාර්ථනාමය පුණ්‍ය සම්භාරය ඇත්තී මෙසේ සිතුවාය. මෙවැනි සිරුරකට ද මෙවැනි විපතක් සිදුවිය. මගේ සිරුරෙහිද ස්වභාවය එයම වියයුතුය. ඉක්බිති ඇයගේ සසර දුටු ශාස්තෲන් වහන්සේ මේ ගාථාව දේශනා කළහ.
රාගයෙහි ඇලුණාවූ සත්ත්වයෝ, තමා විසින්ම වියනලද දැලට වැටෙන මකුළුවෙකු මෙන් සැඩපහරට වැටෙති. ධීරයෝ අපෙක්‍ෂා රහිතව දැල බිඳදමා සියලු දුක් අත්හැර (ගිහිගෙයින්) නික්ම යති.
ගාථාවගේ කෙළවර ඕතොමෝ පිළිසිඹියා සහිත රහත්බවට පැමිණි බව අටුවා කථාවල සඳහන් වේ. අපදානයෙහි සඳහන් වන්නේ ඒ ගාථාව අසා ඕ සෝවාන් පෙලෙහි පිහිටියා රජුගේ අනුමැතිය ලබාගෙන පැවිදි වී රහත්ඵලය ලැබූබවය. පහත දැක්වෙන්නේ අපදානපාලි අන්තර්ගතයයි.
මෙයින් කල්ප සියක්දහසකට පෙර සකලවිධ ධර්‍මයහි පාරප්‍රාප්ත වූ පුදුමුත්තර නම් බුදුහු ලොව පහළවූහ.
එකල මම හංසවනි නුවර නොයෙක් රන්රුවණින් අනූන මහත් සුවසැපතින් පිරිපුන් සිටුකුලයක උපනිමි.
ඒ මහාවීරයන් වෙත ගොස් මම බණ ඇසීමි. එයින් පැහැදුණු මම බුදුන්වහන්සේ සරණ ගියෙමි.
දෙමවුපියන්ද සමග බුදුන්වහන්සේට ආරාධනා කර බුදුන් ප්‍රමුඛ භික්‍ෂු සංඝයාට සත් දිනක් දන් දුනිමි.
සත්වන දින අවසානයෙහි බුදුහු පැණවතියන්ගෙන් අගතැන් පැමිණි භික්‍ෂුණියක් අගතනතුරෙහි පිහිටු වූහ.
එයින් ප්‍රමෝදයට පැමිණි මම ඒ බුදුන්වහන්සේට සත්කාරකොට මමද ඒ තනතුරු පැතීමි.
භික්‍ෂුසංඝයා ඇතුළු මට ඔබ කළ සත්කාරයන්හි අනුසස් අපමණය. එහෙයින් ඔබේ ප්‍රාර්ථනාව ඉටු වන්නේය යනුවෙන් බුදුන්වහන්සේ වදාළහ.
මෙයින් කල්ප සියක් දහසකට මතු ඔක්කා කුලයෙහි ගෝතම නම් බුදුකෙනෙක් පහළ වන්නේය.
ඒ බුදුන්ගේ ධර්‍මයට දායාදකර වූ ධර්‍මයෙන් නිර්මිත වූ ඒ අගතනතුරට පත්වන්නාවූ ඔබ ඛේමා නම් වන්නීය.
ඒ පින්කම්වල හා චේතනාව පිහිටුවීමේ ඵල වශයෙන් මම මිනිස්සිරුර අතහැර තව්තිසා දෙව්ලොවට ගියෙමි.
එයින් චුතව යාමයටද, යාමයෙන් චුතව තුසිතයටද තුසිතයෙන් චුතව නිර්මාණරතියටද එයින් චුතව වසවර්ති දෙව්ලොවට ද ගියෙමි.
ඒ පින්කමෙහි ඵල වශයෙන් මම යම් යම් ලොවක උපනිම්ද ඒ හැමතැනකම රජවරුන්ට මෙහෙසි වීමි.
ඒ ලෝකවලින් චුතව මිනිසත් බැව්හි උපන්නෙම්, සක්විති රජවරුන්ගේද මාණ්ඩලීක රජවරුන්ගේද මෙහෙසිබවට පැමිණියෙමි.
දෙව්මිනිස් දෙගතියෙහිම මහත් සැපසම්පත් අනුභව කරමින් හැමතන්හිදීම සුඛිතමුදිතවී කල්පගණන් සසරෙහි සැරිසැරීමි.
මෙයින් කල්ප අනූඑකකට පෙර සියලු ධර්‍මයන් දන්නා වූ මනහර දකුම් ඇති ලෝකනායක වූ විපස්සි බුදුන්වහන්සේ ලොව පහළවූහ.
මම උන්වහන්සේ වෙත පැමිණ බණ අසා අනගාරික ශාසනයෙහි පැවිදිවීමි.
මම ඒ බුදුන්ගේ සස්නෙහි වසර දසදහසක් බඹසර හැසිර බහුශ්‍රැතවී, ධර්‍මාවබෝධයෙහි දක්‍ෂ වී
චතුරාර්‍ය සත්‍යයෙහි විශාරද වී බුදුන්ගේ අනුශාසනාව පිළිපදින්නා වූ නිපුණ ධර්‍මකථිකාවක් වී,
එයින් චුතවී තුසිත දෙව්ලොව ඉපිද බඹසර බලයෙන් සෙසු සියල්ලන්ම අභිබවා සිටියෙමි.
යම් යම් භවයක උපන්නෙම්ද ඒ හැම තන්හිදීම මහත් ධනය ලැබීමි. නැණවත් වීමි. රූපයෙන් අගතැන් පත්වීමි. විනීත පිරිස් පිරිවැරීමි.
ඒ පින්කමෙන් ද බුදුසස්නෙහි යෙදීමෙන්ද හැම සැපතක්ම මට සුලභවිය. එයින් මනස පිනවීමි.
යම් තැනෙක ඉපිද විවාහයට පත් වූ කල මගේ සැමියා කිසි කලක මට අවමන් නොකළේය.
මේ භද්‍රකල්පයෙහි බ්‍රහ්මබන්ධු වූ මහා යශස් ඇති කෝණාගමන නමැති බුදුන් උපන්හ.
එකල මම බරණැස් නුවර සමෘද්ධිමත් කුලයක ඉපිද ධනඤ්ජානි හා සුමෙධා යන දෙදෙනාත් සමග, සඟ අරමක් සාදා, දහසකට දන් දී බුදුන් වෙනුවෙන් විහාරයක් ද කරවා,

එයින් චුතවී ගොස් අපි සියල්ලෝම තව්තිසාවෙහි උපන්නෙමු. එහිදී මෙන්ම මිනිසුන් අතර උපන් කාලවලද මම යශසින් අගපත්වීමි.
මේ කල්පයෙහිම බ්‍රහ්ම බන්ධු වූ දේශකයන්ගෙන් ශ්‍රේෂ්ඨ වූ කස්සප බුදුහු උපන්හ.
එකල්හි බරණැස් නුවර රාජ්‍යය ඉසිලූ කාසිරජ බුදුන්ගේ ප්‍රධාන උපස්ථායකයා විය.
ඔහුගේ වැඩිමහල් දියණිය වූ මම සමණී නමින් ප්‍රකටවූයෙම් බුදුන්ගෙන් බණ අසා පැවිද්ද කැමතිවීමි.
සැමියා එය අනුනොදත්තේය. එසේ හෙයින් මම අවුරුදු විසිදහසක් අනලස්ව විසීමි.
සැපපහසුකම් මැද වැඩුණු මම අනෙක් දියණියන් සත්දෙනා සමණී, සමණිගුත්තා, භික්‍ඛුනී, භික්‍‍ඛුදාසිකා, ධම්මා, සුධම්මා, හා සංඝදාසිකා යන අයද, මම, පටාචාරා, උප්පලවණ්ණා, කුණ්ඩලා, කිසාගෝතමී, ධම්මදින්නා, විසාඛා යන සත්දෙනා ද සමග ශාසන කාර්‍යයෙහි යෙදුණෙමි.


දිනක් ඒ බුදුන්වහන්සේ අද්භූතජනක මහානිදාන සුත්‍රය දෙසනු අසා මම එය අවබෝධ කරගතිමි.
ඒ පිනින් හා චේතනා බලයෙන් මිනිස් සිරුර අත්හැර ගොස් තව්තිසා දෙව්ලොව උපනිමි.
දැන් මේ පශ්චිම ආත්මභාවයෙහි සාගල නුවර මද්ද රජුගේ දියණියක් වීමි.
මා උපන් කෙණෙහිම මගේ ගුණදහම් හේතුකොටගෙන මට ඛේමා යන නම ලැබිණ.
මා වැඩිවිය පැමිණි කල්හි අතිශය රූපසම්පන්න වූ හෙයින් මගේ පියා බිම්සර රජුට මා පාවා දුන්නේය.
මම ඔහුට බෙහෙවින් ප්‍රියජනක වීමි. රූපයෙහි දොස් දකිනුයි අසා මම බුදුන් හමුවට නොගියෙමි.
එකල්හි බිම්බිසාර රජතුමා මා කෙරෙහි අනුකම්පාවෙන් ගායකයන් ලවා වේළුවනය වර්‍ණනා කරවා මා එහි යැවීය.
වේළුවනය සහිත විහාරය නොදුටු තැනැත්තෙකු නන්දන වනයද දැක නැතැයි සිතමු.
යමෙකු බුදුන්ගේ වේළුවනය දැක ඇද්ද, හෙතෙම ශක්‍රයාගේ නන්දන වනය දැක ඇත.
දෙවිවරු නඳුන් උයන අතහැර පොළෝ තලයට බැස මනහර වේළුවනය දැක පුදුම වී සෑහීමකට පත්නොවෙති.
රජුගේ පිනෙන් හටගත්තාවූ, බුදුන්ගේ පිනින් අලංකාරවූ ඒ වනයෙහි සුන්දරත්වය ශේෂ නොකොට කවරෙකුට නම් වැනිය හැකිද?
සවණ පිනවන්නා වූ ඒ බැනුම් අසා එය දකිනු කැමැතිවී ඒ බව රජුට දැන්වීමි,
රජතුමා මහා පිරිවරක් පිළියෙල කර දී උයන දකිනු කැමැති මා එහි යැවීය.
භාග්‍යවන්තිය, නෙතට රසඳුනක් වැනි වූ බුදුන්ගේ කාන්තියෙන් නිතර බබළන්නාවූ ශොභාසමුජ්වලිත වූ ඒ උයන බලන්න.
ඒ බුදුන්වහන්සේ පිඬු පිණිස ගිරිවජ්‍රයට පිවිසි අවස්ථාවෙහි මම ඒ උයන බැලීමට ගියෙමි.
එවිට මම නොයෙක් බමරරැවින් මනහර වූ, කොවුල් ගීයෙන් අනවරත වූ රැගුම්ගත් මොනර ගණාගෙන් පිරුණු
මඳහඬින්, නොගැවසුණු දනරැසින්, නොයෙක් සක්මන් මළුවෙන් විසිතුරුවූ, කුටි හා මඩුවලින් ගැවසුණු, යෝගීන්ගෙන් සන්සුන් දකුම් ඇති,
මෙවැනි විසිතුරු උයනෙක ශෝභාව දක්නට ලැබීමෙන් මගේ නෙත් ලැබීම සඵල විය. එහෙත් එහි විසූ තරුණ භික්‍ෂුවක් දැක මෙසේ සිතුවෙමි:
මෙවැනි මනහර උයනක නවයොවුන් වියෙහි සිටියාවූ නෙත්කලු රූසපුවකින් හෙබි කාන්තියෙන් වසන්තය වැනි වූ මෙතෙම හිස මුඩුකර සඟළ සිවුරු පෙරවා ගහක් මුල හිඳියි. විෂය රතිය දුරලා භාවනාවෙහි යෙදී සිටියි.

ගිහියෙකු රිසිසේ කම්සුව විඳ මහලු වූ පසු නොවේද මෙවැනි පිළිවෙත් පිරිය යුත්තේ, බුදුන් වෙසෙන ගඳකිළිය හිස්යයි දැන එහි ගිය නමුත් මම උදාවන හිරු වැනි උන්වහන්සේ දිටිමි.
එහි උන්වහන්සේ සමීපයෙහි පවන් සලමින් සිටි කාන්තාවක් දැක මෙසේ සිතුවෙමි. මේ පුරුෂ ශ්‍රේෂ්ඨයා එවැනි රළු දිවියක් ගත කරන්නෙක් නොවේ.
රන් පැහැති, පියුම්වන් මුහුණ ඇති බිඹුපලවන් දෙඅදරින් යුත්, කොඳකැකුල වැනි දසන්වලින් බැබළෙන, මනනෙත් බඳනා වූ, රන්ඔන්චිල්ලා වැනි සවන් ඇති, පුන්කලස් වන් පියොවුරින් හොබනා, වේදිකාවක් වැනි කටීපෙදෙසින් ළගන්නා සුලු රඹතුරු සද දෙවටොරින් මන බඳනා, භාවභාව ලීලාවෙන් සමන්විතවූ,



ඒ කාන්තාව දැක මෙසේ සිතුවෙමි. ‘අහෝ මෙවැනි රූපයක්, මගේ මේ දෙනෙතින් කිසිකලෙකත් දැක නැත.’
මෙසේ සිතන්ම ඕතොමෝ ජරාවෙන් මැඩුණි විවර්‍ණවූවා, විකෘත වක්ත්‍රය ඇත්තී, දත් හැලුණු කෙස් පැසුණු, රැළි ගැසුණු මුහුණින් යුතු,
හැකුළුණු කන් ඇති, සුදුවූ ඇස් ඇති. එල්බෙන පියොවුරුවලින් යුත්, සිරුර පුරා වකරැළි ගැසුණු ඉලිප්පීගිය නහරවැල් ඇති නැමුණු සිරුරින් රැඳුණු යටියෙන්, මතුවුණු ඇටකටුවලින්, වැහැරීගිය ගතින් වෙවුලුම් ගත්, නිතර නිතර හෙළන සුසුමින් යුත් මේ රුව දැක මා තුළ සංවේගය පහළවිය. එය අද්භූතය, ලොමු දැහැගන්වනසුලුය. මෝඩයන් ඇලුම් කරන මේ අපවිත්‍ර රූපයට නින්දා වේවා.


මෙවේලෙහි මහා කාරුණික වූ ශාස්තෲන් වහන්සේ, භාවිත මනසින් යුත් සුගතයන් වහන්සේ සංවේගයට පැමිණ සිටි මා අමතා මේ ගාථා දේශනා කළහ:
ඛේමා, රෝගිවූ අපවිත්‍ර වූ, කුණුවූ වැගිරෙන්නාවූ, මෝඩයන් ඇලුම් කරවන මේ සිරුර බලන්න.
මනාව පිහිටුවා ගන්නාලද එකඟවූ සිතින් අශුභ භාවනාවෙහි සිත යොදවන්න. කායගතාසතිය වඩන්න, කලකිරීම් බහුල කොට ඇත්තී වෙව.
මෙය යම් සේද මෙය එසේමය. ආධ්‍යාත්මික හා බාහිරවූ ශරීරයෙහි ආශාව දුරුකරන්න.
අනිමිත්ත භාවනාවෙහි යෙදෙට, මානානුශයන් දුරුකරන්න. මනස තේරුම් ගැනීමෙන් සන්සුන්ව හැසිරෙන්නෙහිය.
රාගයෙහි ඇලුණා වූ සත්ත්වයෝ තමා විසින්ම වියන ලද දැලට වැටෙන මකුළුවකු මෙන් දියපහරට වැටේ. අනපේක්‍ෂිත වූවෝ කම්සුව අතහැර ඒ සියල්ල සිඳබිඳ දමා (ගිහිගෙයින්) නික්ම යති.
මගේ සිත යහපත්වූ බව දැනගත් ඒ බුදුන්වහන්සේ මගේ හික්මීම පිණිස මහානිදාන සූත්‍රය දේශනා කළ සේක.
ඒ ධර්‍මදේශනාව අසා පෙර කළ පින් (පූර්‍ව සංඥාව) සිහිකළෙමි. එහි සිටියදීම මගේ දහම් ඇස පිරිසිදු කළෙමි.
එකෙණෙහිම මම බුදුරදුන්ගේ දෙපා වැඳ මගේ දොස් පෙන්වාදෙනු පිණිස මෙසේ කීවෙමි:
‘දහම දක්නා වහන්ස, ඔබවහන්සේට නමස්කාර වේවා, කරුණාකරයාණන් වහන්ස, ඔබ වහන්සේට නමස්කාර වේවා, සසර ඉක්මවූ තැනැත්ත, අමාසුව දෙන තැනැත්ත ඔබවහන්සේට නමස්කාර වේවා.’
දෘෂ්ටි ජාලයෙහි වැටී සිටියා වූ, කාමරාගයෙන් මුළා වූ මා උපායකින් හික්මවා විනයෙහි ඇලුම් කරවූහ.
එවැනි බුදුවරුන්ගේ විරාගීය ධර්‍මය නොදැකීමෙන් සත්ත්වයෝ සසර සයුරෙහි මහා දුක් විඳින්.
යම්කලෙක මම ලෝකයාට පිහිටවූ ශාන්ත වූ මරණය කෙළවරකොට ඇත්තා වූ සමීපයෙහි සිටියාවූ (බුදුන්) නොදුටිම්ද මම ඒ වරද ප්‍රකාශ කරමි.
බෙහෙවින් හිතවත්වූ රිසිදෙය ලබා දෙන්නාවූ උන්වහන්සේ අහිතයයි සැක කොට රූපයෙහි ඇලෙමින් උන්වහන්සේ වෙත නොගියෙම්ද මම ඒ වරද ප්‍රකාශ කරමි.
එවිට මධුර ස්වර ඇති මහා කාරුණික වූ බුදුන්වහන්සේ මා මත අමා ජලය ඉසිමින් ‘ඛේමා, නවතින්න’ යනුවෙන් වදාළහ.
එකෙණෙහි මම උන්වහන්සේ පැදකුණු කොට වැඳ රජු වෙත ගොස් මෙසේ කීවෙමි
‘ඉදින් රජතුමනි, ඔබ බුදුන්ගේ සස්නෙහි පැහැදී සිටී නම්, බුදුවදනින් රූපයෙහි කලකිරුණා වූ මම පැවිදි වන්නෙමි.’

ඒ මහරජතුමා එවිට මා දෙසට ඇඳිලිබැඳගෙන ‘සොඳුර, ඔබේ අදහස අනුමත කරමි. ඔබේ පැවිද්ද ඉටුවේවා’ යනුවෙන් කීවේය.
ඉක්බිති පැවිද්ද ලැබුවාවූ මම අඩමසක් යාදී පහන් දැල්ලක භාවය හා අභාවය දැක කලකිරුණු සිත් ඇත්තී,
සියලු සංස්කාරයන් කෙරෙහි කලකිරී හේතුප්‍රත්‍ය අවබෝධකර සිවු වැදෑරුම් සැඩපහර ඉක්මවා රහත් බවට පැමිණියෙමි.
සෘද්ධිබල ලැබිණ. දිවැස් දිවකන් ලැබිණ. සිත් හැසිරීමේ නුවණ ලබාගත් රහත්වූ තැනැත්තියක් වෙමි.
පෙර විසූ කඳපිළිවෙළ දනිමි, දිවැස පිරිසිදු කළෙමි, සියලු අසවු සන්හිඳිණ, දැන් මට නැවත උපතක් නැත.
අර්‍ථ ධර්‍ම නිරුක්ති ප්‍රතිභාන සංඛ්‍යාත බුදුසසුනෙහි මගේ නුවණ පිරිසිදුවිය.
විශුද්ධි ධර්‍මයන්හි දක්‍ෂ වෙමි, **කථාවත්‍ථුවෙහි** දක්‍ෂවෙමි, **අභිධර්‍මක්‍රමය** දනිමි, සසුනෙහි වසඟවීමි.
කෝසලාධිපති රජු විසින් භෝජන වස්තුව පිළිබඳ අසනලද ප්‍රශ්න යථාකාරයෙන් දක්‍ෂ ලෙස විසඳීමි.
ඉක්බිති රජතුමා බුදුරදුන් වෙත ගොස් යථොක්ත ප්‍රශ්න උන්වහන්සේ විසඳු ආකාරයෙන්ම මාද විසඳූ බව සැලකළේය.
බුදුන්වහන්සේ මගේ ඒ ගුණයෙහි පැහැදී මා භික්‍ෂුණීන් අතරෙන් මහා ප්‍රඥාවන්තියගෙන් ශ්‍රේෂ්ඨයයි පවසා ඒ පිළිබඳ අගතනතුරෙහි තැබූ සේක.
මා විසින් කෙලෙස් දවනලදී-පෙ-බුදුන්ගේ ඔවදන ඉටුකළෙමි.
රහත් බවට පැමිණ පලසුවයෙන් හා නිවන්සුවයෙන් දවසරින ඕතොමෝ, සෙසු ක්‍ෂීණාශ්‍රව භික්‍ෂුණීන්ගේ ප්‍රඥාමහත්වය ඇති නමුදු, ඇය විසින් පෙර කරන ලද අධිකාර ඇති හෙයින් මහා ප්‍රඥාවෙන් පළට වූවාය. එසේ හෙයින් ජේතවන මහා විහාරයෙහි ආර්‍ය සංඝයා මැද වැඩහුන්නා බුදුහු පිළිවෙළින් භික්‍ෂුණීන් අගතනතුරුවලට පත්කරන්නාහු ‘මහණෙනි, මගේ ශ්‍රාවිකා භික්‍ෂුණීන් අතරෙන් යම් ඛේමා නම් භික්‍ෂුණියක් වේද ඕතොමෝ මහා නැණවතියන්ගෙන් අගතැන්පත් වූවෙකි’ යනුවෙන් නැණවතියන්ගෙන් අග්‍රස්ථානයෙහි තබාලූහ. එක් දවසක් මේ එක්තරා රුක්මුලක දවල් කාලය ගත කරන්නී පව්කාර මාරයා තරුණයෙකුගේ වේශයෙන් ඇය වෙත පැමිණ පසුව කෙරෙහි පොළඹවන අදහසින් මෙසේ කීවේය:
‘ඔබ ළැදැරියකි, රූමත්ය, මමද තරුණය, ඛේමා එන්න, අපි පසඟතුරු රැවින් රමණය කරමු.’
මෙහි තේරුම - ඛේමා, ඔබ තරුණවියට පැමිණ ඇත. යොවුන් වියෙහි සිටින්නෙහිය, රූපයෙන් අනූනය, මමද තරුණයෙක්මි. අපි යොවුන් විය අපතේ නොයවා පඤ්චාංගික තූර්‍යනාදය මැද කාමයෙන් අභිරමණය කරමු.
එය ඇසු ඕතොමෝ සියලුම කාමයන්ගෙන් ඇයගේ සිත මිදී ඇති බවත්, ඔහු මාරයා බවත්, ආත්ම ග්‍රහණයෙන් යුක්තවූ සත්ත්වයන් කෙරෙහි තමාගේ අප්‍රසාදයත්, නිමකරනලද කිස ඇති බවත් ප්‍රකාශ කළාය:
රෝගයන්ට භාජන වූ බිඳෙනසුලු මේ කුණු සිරුරෙහි කලකිරෙමි. පිළිකුල් කරමි. කාම තෘෂ්ණාව විනාශ කළෙමි.
කාමයෝ වූ කලී පඤ්චස්කන්‍ධය සිදුරු කරන්නාවූ සැත් හා උල් වැනිය, ඔබ යම්කිසි රතියක් ගැන කියාද දැන් එහිලා මා තුළ ඇත්තේ අරතියකි.
සියලු ආශාවන් නැතිකළෙමි. අඳුරුකඳ බිඳලීමි. පාපිය, එය දැනගනුව, මාරය, තා විනාශ වූයෙහිය.
ග්‍රහයන්ට නමස්කාර කරමින් වනයෙහි ගිනි පුදමින් සිටින මෝඩයෝ යථා තත්ත්වය නොදැන එය පාරිශුද්ධියයි සලකති.
මම වනාහී ශ්‍රේෂ්ඨ පුරුෂයා වූ බුදුන්ට නමස්කාර කරමින්, බුදුන්ගේ ඔවදන් පිළිපදිමින් සියලු දුකින් මිදුණෙමි.
මෙහි **අග්ගිං පරිචරං වනෙ** - තපෝ වනයෙහි ගින්න පුදමින් **යථා භූච්චං අජානන්තී**:- පවත්නා දෙය යථාකාරයෙන් නොදන. සෙස්ස ඉහත කී අයුරින් දතයුතුය.
**අලංකතා සුවසනා** මෙය සුජාතා තෙරණියගේ ගාථාවය. මෝතොමෝ ද පෙර බුදුවරුන්ගේ කාලවල කරනලද අධිකාර ඇත්තී සසර ගමනෙහිදී කුසල් රැස්කර ක්‍රමයෙන් මෝක්‍ෂගාමී පුණ්‍ය සම්භාරයෙන් සමෘද්ධිමත් වී මේ බුදුපතෙහි සාකේත නුවර සිටුකුලයක ඉපිද වැඩිවිය පැමිණි කල්හි මවුපියන් විසින් සමජාතික සැමියෙකුට පාවාදී ඔහු සමග සුවසේ වෙසෙන්නී දිනක් උයනට ගොස් නැකැත්කෙළි කෙළ පිරිවර ජනයා සමග නගරයට එන්නී අඳුන් වනයෙහි වෙසෙන බුදුන් දැක පැහැදුණු සිතින් උන්වහන්සේ වෙත එළඹ වැඳ එකත්පසෙක හුන්නාය. බුදුහු ඇයට අනුපිළිවෙළ කථාව කියාදී සිත දමුණු බව දැන ඉන්පසු ලොවුතුරු දහම ලුහුඬින් දේශනා කළ සේක. ධර්‍මදේශනාව අවසානයෙහි ඕතොමෝ තමා විසින් කරන ලද අධිකාර්‍යය ඇති බැවින්ද නුවණ මුහුකුරා ගොස් ඇති බැවින්ද බුදුන්ගේ දේශනා විලාසය නිසාද හුන් අයුරින්ම පිළිසිඹියා සහිත රහත්බවට පැමිණ බුදුන් වැඳ ගෙදර ගොස් සැමියාගේ හා දෙගුරුන්ගේ අනුමැතිය ලබාගෙන බුදුන්ගේ අණින් භික්‍ෂුණීන්ගේ ආරාමයකට ගොස් පැවිදිවූවාය. පැවිදිවී තමාගේ පෙර පිළිවෙත බලා උදන් විසින් මේ ගාථා ප්‍රකාශ කළාය.

අබරණින් සැරසී විසිතුරු ඇඳුම් ඇඳගෙන මල් මාලා පැළඳ සඳුන්සුණු අලෙව්දි දාසි සමූහයා විසින් පිරිවරන ලදුව,
ආහාරපානාදී ඛාද්‍යභොද්‍ය බොහෝ සෙයින් රැගෙන ගෙයින් පිටත්ව උයනට ගියෙමි.
එහි කෙළිදෙළෙන් පසුව තම ගෙදරට පෙරළා එන අතර සාකේත නුවර අඳුන් වනයෙහි වූ විහාරය බැලීමට එහි පිවිසියෙමි.
ලෝකයට පහනක් වැනිවූ ඒ බුදුන්වහන්සේට වැඳ පසෙක හිඳගතිමි. මට අනුකම්පා කළ උන්වහන්සේ ධර්‍මය දේශනා කළ සේක.
ඒ බුදුන්ගේ බණ අසා මම සත්‍යය අවබෝධ කළෙමි. එතැන්හිදීම ඒ ධර්‍මය අවසාන කොට ඇති අමාමහ නිවණ ස්පර්‍ශ කළෙමි.
ඉන්පසු දැනගත් දහම් ඇති මම අනගාරික ශාසනයෙහි පැවිදිවීමි. ත්‍රිවිද්‍යාව ලබාගතිමි. බුදුන්ගේ අවවාදය නොසිස්වූවකි.
එහි **අලංකතා** - සැරසී, ඒ සැරසුණු අයුරු දක්වනු පිණිස **සුවසනා මාලිනී චන්‍දනොක්‍ඛිතා** යනුවෙන් කියන ලදි. එහි **මාලිනී **- මල්මාලා දරන, **චන්‍දනොක්‍ඛිතා -** සඳුන් අලෙව් දුන්, **සබ්බාභරණ සඤ්ඡන්නා** - වළලු ආදි සියලු අබරණින් අලංකාර වශයෙන් සිරුර වසාගෙන,
**අන්නං පානංච ආදාය ඛජ්ජභොජ්ජමනප්පකං** - හැල්බත් ආදී ආහාරද අඹපැන් වැනි පානවර්‍ග ද රොටී වැනි ඛාද්‍ය වර්‍ගද සෙසු ආහාර වශයෙන් ගැනෙන භොද්‍ය වර්‍ගද බහුල වශයෙන් ගෙන, **උය්‍යානමභිහාරයිං -** නැකැත් කෙළි විසින් උයනට ගෙන ගියෙමි. කෑම බීමාදිය එහි ගෙන ගොස් පිරිවර ජනයා සමග ක්‍රීඩා කරන්නී සතුටුවන්නී පිරිවැරූයෙමි යනු අදහසය.
**සාකෙතෙ අඤ්ජනං වනං** - සාකේත නුවර සමීපයෙහිවූ අඳුන් වනය තුළ පිහිටි විහාරයට ගියෙමි.
**ලොකපජ්ජොතං** - නැණපහනින් ලෝකයාට ආලෝකයක් වූ,
**ඵුස්සයිං** ස්පර්‍ශ කළෙමි, අවබෝධ කළෙමි යන තේරුමය. සෙස්ස කියනලද පරිදිමය.
**උච්චෙකුලෙ** මෙය අනෝපමා තෙරණියගේ ගාථාවය. මෝතොමෝ ද පෙර බුදුවරුන්ගේ කාලවල ඒ ඒ භවයන්හිදී කුසල් රැස්කරන්නී ක්‍රමයෙන් මොක්සුව මුහුකරවන ධර්‍මයන් දියුණුකර මේ බුදුපතෙහි සාකේත නුවර මේඝ නම් සිටුවරයාගේ දියණිය වී උපන්නාය. ඇයගේ රූපසම්පත්තිය නිසා ඇයට අනෝපමා යන නම ලැබිණ. ඇය වැඩිවිය පැමිණි කල්හි බොහෝ සිටු පුත්තු, රජවරු හා මහමැතිවරු ‘මට ඔබගේ දියණිය අනෝපමා පාවා දෙන්න, ඔබහට මේ මේ දේවල් දෙන්නෙමි’ යනුවෙන් එකිනෙක්කෙනා පියා වෙන දූතයන් එවූහ. ඈ එය අසා උපනිශ්‍රය සම්පත් ඇති බැවින් ඇයට ගිහිගෙයින් පලක් නැතැයි බුදුන්වහන්සේ වෙත ගොස් බණ අසා නුවණ මුහුකුරා ගිය හෙයින් දේශනාව අනුව විදසුන් වඩා එහිලා උත්සුක වෙමින් මගපිළිවෙළින් තෙවැනි ඵලයෙහි පිහිටියාය. ශ්‍රී බුදුන්ගෙන් පැවිද්ද ඉල්වා උන්වහන්සේගේ අණ පරිදි භික්‍ෂුණීන්ගේ ආරාමයකට ගොස් පැවිදි වී සත්වන දින රහත්බව ලබා තමාගේ පිළිවෙත විමසා බලා උදාන වශයෙන් මේ ගාථා ප්‍රකාශ කළාය:

බොහෝ ධන සම්පත් ඇති උසස් කුලයක මම උපත ලදිමි. වර්ණයෙන් හා රූපයෙන් සමන්විත වූ මම මෙඝ (සිටුවරයා) ගේ දියණිය
රජකුමරුවෝ මා ප්‍රාර්ථනා කළහ. සිටුකුමරුවෝ මා බලාපොරොත්තු වූහ. ඔවුහු ‘අනෝපමා’ මට දෙවයි පියාට පණිවුඩ එවූහ.
ඔබේ දියණියගේ බර කිරීමෙන් යම් ප්‍රමාණයක් වේද එයින් අටගුණයක රන් හා මුතුමැණික් දෙන්නෙමු.
ඒ මම ලෝකනායකවූ අනුත්තරවූ සම්බුදුන් දැක උන්වහන්සේගේ දෙපා වැඳ එකත්පසෙක හුන්නෙමි.
ඒ ගෞතමයන් වහන්සේ මට අනුකම්පාවෙන් ධර්‍මය දේශනා කළසේක. ඒ ධර්‍මයට සවන්දුන් මම ඒ අසුනෙහිදීම තුන්වන ඵලය ලබාගතිමි.
ඉක්බිති මම කෙස් බහා අනගාරික ශාසනයෙහි පැවිදිවීමි. තෘෂ්ණාව වියළවීමෙන් පසු අද සත්වන රාත්‍රියය.
එහි **උච්චෙකුලෙ** - උදාරතම වෛශ්‍ය කුලයෙහි, **බහුවිත්තෙ** - බොහෝ විසිතුරු උපකරණවලින් යුත්, **මහද්ධනෙ**, නිදන්කොට ඇත්තාවූ සතළිස් කෙළක් පමණ මහත් ධනය ඇති බැවින් මහද්ධනෙ, ‘මම ඉපදුණෙමි’ යනුවෙන් යොදාගත යුතුය. **වණ්ණ රූපෙන සම්පන්නා** - මනහර වර්‍ණයෙන් ද මනහර රූපයෙන්ද සමන්විත වූ, බබළනසුලු මොලකැටි ඡවිවර්‍ණයෙන් ද වස්ත්‍රාභරණාදී සරීර අවයව අලංකාර කරන දෙයින්ද සමන්විත වූ යන තේරුමය. **ධීතා මෙඝස්ස අත්‍රජා** - මේඝ නම් වූ සිටුවරයාගේ උරදා දියණිය.
**පත්‍ථිතා රාජපුත්තෙහි** - ‘කෙසේ නම් ඇය ලබාගන්නෙමුද’ රජකුමරුන් විසින් ප්‍රාර්ථනා කරනු ලැබූ, **සෙට්ඨි පුත්තෙහි භිජ්ඣිතා** - සිටුකුමරුන් විසින්ද එසේම **අභිජ්ඣිතා** - බලාපොරොත්තු වූ, **දෙථ මය්හං අනොපමං **රාජපුත්‍රාදීහු ‘මට අනෝපමා දෙන්න, මට අනෝපමා දෙන්න’ යනුවෙන් පියා වෙත දූතයන් එවූහ.
**යත්තකං තුලිතා එසා** - ඔබේ අනෝපමා දියණිය ධනයෙන් මෙපමණක් අගනේ යයි මැනුම් ලකුණු දන්නන් විසින් පිරිසිඳ කියන ලදද ‘එයින් අටගුණයක් දෙන්නෙමි’ යයි පියා වෙත දූතයන් එවී යයි සම්බන්ධකර ගතයුතුය. සෙස්ස යට කියනලද පරිදිමය.
**බුද්ධවීර නමොත්‍යත්‍ථු** යන මෙය මහාප්‍රජාපතී ගෞතමියගේ ගාථාවය. මෝතොමෝ වනාහි පියුමතුරා බුදුන්ගේ කාලයෙහි හංසවතී නුවර කුලගෙයක ඉපිද දැන ඉගෙනගත් පසු බුදුන්ගෙන් බණ අසන විටක බුදුන්වහන්සේ එක්තරා භික්‍ෂුණියක් චිරකාලඥ භික්‍ෂුණීන් අතරෙන් අගතනතුරෙහි තබනු දැක අධිකාරය පිහිටුවා කප්සියදහසක් දෙව්මිනිස් දෙගතියෙහි සැරිසරන්නී කස්සප බුදුන්ගේ හා අප බුදුන්ගේ අතර කාලයෙහි බුද්ධශුන්‍ය ලෝකයෙහි බරණැස් නුවර පන්සියයක් දාසීන් අතරෙන් ජ්‍යෙෂ්ඨ දාසිය වී උපන්නාය. ඉක්බිති ඕතොමෝ, වස්වසන සමයෙහි පන්සියයක් පසේබුදුවරුන් නන්දමූලක කඳුබෑවුමෙන් ඉසිපතනයට බැස නගරයෙහි පිඬු පිණිස හැසිර පෙරළා ඉසිපතනයටම ගොස් වැසි සමයෙහි විසීමට කුටියක් සාදාගනු පිණිස අත්වැඩකරුවන් සොයන උන්වහන්සේලා දුටු ඒ දාසීහු තම තමන්ගේ සැමියන්ද සමාදන් කරවාගෙන සක්මන්මලු ආදියෙන් අංග සම්පූර්‍ණ වූ කුටිපහක් කරවා ඇඳපුටු හා පැන් බොන දන් වළඳන බදුන් තබා ඒ තුන්මස එහිම වසන ලෙස පසේබුදුවරුන් පිළින කරවා දොරදන් තැබූහ. යම් තැනැත්තියකට තමාගේ වාරය පැමිණි කල්හි දන් තැබීමට නොහැකි වේද, ඕතොමෝ තම ගෙයින්ම දන් ගෙනවුත් දෙයි. මෙසේ ඒ තෙමස බුදුවරුන් පිළිදැඟුම්කර පවාරණ දිනය පැමිණි කල්හි එක එක දාසිය එක එක සළුව බැගින් සළු පන්සියයක් පිළියෙල කළහ. ඒවා නැවත වෙනස්කර පන්සියයක් පසේබුදුවරුන්ට තුන්සිවුර බැගින් නිමවා පූජාකළහ. පසේබුදුවරයෝ ඔවුන් බලා සිටියදීම අහසින් ගන්‍ධමාදන පර්‍වතයට ගියහ.
ඔවුහු සියල්ලෝම දිවි තෙක් පින්කම්කර දෙව්ලොව උපන්හ. ඔවුන්ගෙන් වැඩිමහලු තැනැත්තී එයින් චුතව ගොස් බරණැස් නුවර සමීපයෙහි පෙහෙකාර ගමක දෙටුපෙහෙරගේ ගෙදර උපත ලැබුවාය. වැඩි වයසට පැමිණි කල්හි ඕතොමෝ පදුමවතීගේ පුතුන්වන පසේ බුදුවරුන් පන්සියය දැක බෙහෙවින් සතුටුවී සියලු වහන්දෑට වැඳ දානය පූජාකළාය. උන්වහන්සේලා දන් වළඳා ගන්‍ධමාදන පර්‍වතයට වැඩියහ. ඕතොමෝ දිවිතාක් කුසල් කර දිව්‍යලෝක හා මනුෂ්‍ය ලෝකයෙහි හැසිරෙන්නී අප බුදුන් ඉපදීමට පෙරම දෙව්දහ නුවර මහාසුප්පබුද්ධගේ නිවෙසෙහි උපත ලැබුවාය. ඕතොමෝ ගෝත්‍රාගත නියමයට අනුව ගෝතමී යන නම ලැබුවාය. ඕ මහාමායා දේවියගේ කනිටු සොහොයුරියයි. ‘මේ දෙදෙනාගේ කුසෙහි විසූ දරුවෝ සක්විති රජවරු වන්නාහ.’ යනුවෙන් ලක්‍ෂණ පාඨකයෝ අනාවැකි පළකළහ. වැඩිවියට පැමිණි කල්හි මංගලෝත්සව පවත්වා සුද්ධෝදන මහරජතුමා කුමරියන් දෙදෙනාම සිය මැදුරට කැඳවාගෙන ආවේය.
පසු කලෙක අප බුදුරදුන් ඉපිද දම්සක් පවත්වා ක්‍රමයෙන් ඒ ඒ තන්හි හික්මවිය යුත්තන්ට අනුග්‍රහ කරමින් විසාලා නුවර ඇසුරුකොට කූටාගාර ශාලාවෙහි වෙසෙන කල සුදොවුන් මහරජතෙමේ සේසත යටදීම රහත්බව ලබා පිරිනිවියේය. ඉක්බිති මහාප්‍රජාපතීතොමෝ පැවිදිවනු කැමැතිව බුදුන්වහන්සේට එකවරක් අයැද එය නො ලැබුණෙන් දෙවනවර කෙස් සිඳුවා කහවත් හැඳ කලහවිවාද සුත්‍ර දේශනාව අවසානයෙහි නික්ම ගොස් පැවිදිව සිටි පන්සියයක් ශාක්‍යකුමාරවරුන්ගේ භාර්‍යාවන් සමග විසාලා නුවරට ගොස් අනඳ තෙරුන් ලවා බුදුන්ට ආයාවනා කරවා ගරුධර්‍ම අටක් සමග පැවිද්ද හා උපසම්පදාව ලබාගත්තාය. සෙසු සියල්ලෝද ඒ සමගම උපසපන් වූහ. මෙය මේ කථාවෙහි සාරාංශයයි, විස්තර වනාහී පෙළෙහි සඳහන් පරිදිමය.
මෙසේ උපසපන් වූ මහාප්‍රජාපතී ගෞතමී තොමෝ බුදුන් වෙත එළඹ වැඳ එකත්පස්ව සිටියාය. ඉක්බිති බුදුහු ඇයට දහම් දෙසූහ. ඕතොමෝ බුදුන්ගෙන් කමටහන් ගෙන භාවනාවෙහි යෙදුණි. නොබෝ කලෙකින්ම අහිඥා හා පිළිසිඹියා සහිත රහත්බවට පැමිණියාය. ඉතිරි භික්‍ෂුණීහු පන්සියය නන්දකොවාද සූත්‍ර දේශනාවසානයෙහි සවැරුම් විශේෂ ඥානයෙන් (ඡළභිඤ්ඤා) පරිපූර්‍ණ වූහ. එයින් පසු දිනෙක බුදුහු දෙව්රම් වෙහෙර ආර්‍ය සංඝ සමූහයා මැද වැඩ හුන්නාහු භික්‍ෂුණීන්ට අගතනතුරු දෙන අතර චිරකාලඥ භික්‍ෂුණීන් අතරෙන් ඒ පිළිබඳ අගතනතුර මහාප්‍රජාපතී ගෞතමී තෙරණියට දුන්හ. ඕතොමෝ පලසුවයෙන් හා නිවන්සුවයෙන් කල් යවන්නී කළගුණ දත් බැවින් දිනක් බුදුන්ට ප්‍රශංසා කිරීම මූලික යුතුකමක් වශයෙන් සලකා අනෙකක් ප්‍රකාශ කරන්නී:
යමෙක් මාද සෙසු බොහෝ ජනයාද දුකින් මුදවාගත්තේ ද සියලු සත්ත්වයන්ට ශ්‍රේෂ්ඨ වූ ඒ උතුම් බුද්ධවීරය, ඔබවහන්සේට නමස්කාර වේවා.
සියලු දුක් නිවිණ, හේතු තෘෂ්ණා වියළිණ. ආර්‍යඅෂ්ඨාංගිකමාර්‍ග සංඛ්‍යාත නිරෝධය මා විසින් ස්පර්‍ශ කරන ලදි.
පෙර (භවයන්හි) මව, පුතා, පියා, සොහොයුරා, මිත්තණිය වීමි. යථා තත්ත්වය නොදැන, සොයාගත නොහැකිව සසර සැරිසැරිමි.
මා විසින් ඒ බුදුහු දක්නා ලදහ. මේ අන්තිම පස්කඳය. සසර ඉපදීම කෙළවර විය. මෙයින් මතු යළි ඉපදීමක් නැත.
පටන්ගත් වීර්‍ය ඇති, එකඟ කළ සිත් ඇති, නිතරම දැඩි උත්සාහයෙන් යුත් සමගිසම්පන්න වූ ශ්‍රාවකයන් දකිමි. මෙය බුදුන්ට කරන වැඳුමකි.
බොහෝ දෙනෙකුගේ හිතසුව පිණිස මායාතොමෝ ගෞතමයන් බිහිකළාය. ව්‍යාධි හා මරණ හේතුකොට ඇත්තාවූ සමූහය ඉවත්විය.
එහි **බුද්ධවීර** චතුරාර්ය සත්‍යය අවබෝධ කළාවූ බුදුවරයන් අතරෙහි වීරය, සර්‍වඥ වූ බුදුවරයෝ වනාහී උතුවූ වීර්‍යයෙන් හෝ වතුරාර්‍ය සත්‍යය අවබෝධයෙන් හෝ චතුර්විධ සම්‍යක්ප්‍රධාන වීර්‍යය වැඩීමෙන් (සසර) දිනාගත් හෙයින් වීර නම් වේ. භාග්‍යවතුන් වහන්සේ වනාහි වීයර්‍ පාරමිතාව සපිරීමෙන් අංගසතරකින් යුක්ත වූ වීර්‍යය වඩන්නෙමැයි කළ අධිෂ්ඨානයෙන් සිවු වැදෑරුම් සම්‍යක්ප්‍රධාන කෘත්‍යය ක්‍ෂාත්ක්‍ෂාත් කිරීමෙන්, එයද හික්මවියයුතු පුද්ගලයන්ගේ සන්තානයෙහි මැනැවින් පිහිටුවන ලද හෙයින් විශේෂයෙන් වීර්‍යෙහි යෙදුණු බැවින් වීර යනුවෙන් හැඳින්වීමට සුදුසුවෙති. **නමොත්‍යත්‍ථු** - ඔබට නමස්කාරය වේවා. **සබ්බසත්තානමුත්තම -** අපදාදි (පාරහිත) හේදයන් සහිත වූ සත්ත්වයන් අතර සීලාදි ගුණයෙන් උතුම් තැනැත්ත, භාග්‍යවතුන්වහන්ස, බුදුන්ගේ උපකාර ගුණයන්ගෙන් අල්පමාත්‍රයක් පෙන්වීම පිණිස ‘යමෙක් මාද සෙසු බොහෝ ජනයාද දුකින් මුදවාගත්තේද’ යනුවෙන් පවසා තමා දුෂ්කර වූ විමුක්තිය ලබාගත් බව හෙළිදරව් කරන්නී **සබ්බදුක්‍ඛං** යන ගාථාව ප්‍රකාශ කළාය.
එහි **යථාභූච්චං අජානන්ති** - පවත්නා හේතුව ආදි යථාතත්ත්වය අවබෝධ කර නොගනිත්, **සංසරිහං අනිබ්බිසං** - සසර නමැති මුහුදෙහි පිහිටක් නොලබන්නී භවයෙහි එකිනෙක උපත් විසින් මම හැසුරුණෙමි යන වග සඳහන් කරන්නී ‘මව, පියා...’ යන ගාථාව කීවාය. එක් භවයක කෙනෙකුගේ මව වූවාය. අනෙක් භවයක ඔහුගේම පුතා විය. එයිනුත් අනෙක් භවයක පියා සොහොයුරා වූහ යනු මෙහි අදහසය. **දිට්ඨොහි මෙ** - මේ ගාථාවෙන් ද තමා දුකින් මිදුණු බවම ප්‍රකාශ කරයි.
එහි **දිට්ඨොහි මෙ සො භගවා** - ඒ භගවත් සම්බුදුන්වහන්සේ තමා විසින් පෙන්වලද ලෝකෝත්තර ධර්‍ම දේශනාව පිහිට කොටගෙන මා විසින් නැණැසින් උන්වහන්සේ දක්නා ලදහ. යමෙක් ධර්‍මය දකීද හෙතෙම භාග්‍යවතුන් වහන්සේ දක්නේමය යනු ධර්‍මය හෙයිනි.
**ආරද්ධවිරියෙ** - පටන්ගත් වීයර්‍ය ඇති**, පහිතත්තෙ** - නිවණ කෙරෙහි යොමු වූ සිත් ඇති, **නිච්චං දළ්හ පරක්කමෙ** - නොලැබූ දෙය ලබාගනු පිණිසත් ලැබූ දෙය වැඩිදියුණු කරගැනීමටත් නිතරම වීරපරාක්‍රමයෙන් යුත් **සමග්ගෙ** ශීලය හා සම්‍යක්දෘෂ්ටියෙන් පිරිපුන් ශ්‍රමණභාවයෙහි ඇතුළත්ව පවත්නා සමගිය ඇති, බුදුන්ගේ දේශනාව ශ්‍රවණය කිරීමේ අවසානයෙහි හටගත් හෙයින්**, සාවකෙ** - මේ අය මාර්‍ගයෙහි පිහිටියේය. මේ අය ඵලයෙහි පිහිටියෝය යනාදී වශයෙන් යථාර්ථවත් අන්දමින් දකියි. **එසා බුද්ධානවන්‍දනා** - ශාස්තෲන් වහන්සේගේ ධර්‍මය ශරීරය කොට ඇත්තා වූ ආර්‍යශ්‍රාවකයන්ගේ ආර්‍යභාවය ප්‍රධානකොට ඇත්තා වූ ලෝකෝත්තර ධර්‍මය තම තමාම ප්‍රත්‍යක්‍ෂ කරගැනීම යන යමක් වේද එය බුදුවරුන්ගේ හා ශ්‍රාවකයන්ගේ වන්දනාව අර්‍ථවත් වශයෙන් ගුණයට නැඹුරුවීම,
**බහුන්නං වත අ‍ත්‍ථාය **- අවසාන ගාථාවෙන් පවා බුදුන්වහන්සේ ලෝකයාට උපකාරක බව දක්වයි. මෙහි යමක් වනාහි අර්ථ වශයෙන් නොබෙදා දැක්වීද එය. මැනැවින් දතයුතුමය.
ඉක්බිති එක් දවසක බුදුන් විසාලා මහනුවර මහාවනයෙහි කූටාගාර ශාලාවෙහි වෙසෙන කල්හි මහාප්‍රජාපතී ගෞතමී තෙරණිය භික්‍ෂුණීන්ගේ ආරාමයක වෙසෙන්නී පෙරවරුයෙහි විසාලා නුවර පිඬු පිණිස හැසිර දානය වළඳා දවල් වෙසෙන ස්ථානයෙහි සීමිත වේලාවක් ඵලසමවත් සුවයෙන් ගතකර ඵලසමවතින් නැගිට තමාගේ පිළිවෙත නැවත බලා සොම්නසට පැමිණ තමාගේ ආයුෂ්ප්‍රමාණය පරීක්‍ෂාකර බලන්නී එය ගෙවී ගොස් තිබෙන බව දැන මෙසේ සිතුවාය. ‘මම විහාරයට ගොස් බුදුන් අනුදන්වා මනස වඩනා තෙරවරුන් හා සියලු සබ්‍රසම්සරුන්ගෙන් අවසර ගෙන මෙහිම පැමිණ පිරිනිවෙන්නෙම් නම් යෙහෙකි’ යනුවෙනි. මේ තෙරණියන්ගේ මෙන්ම ඇයගේ පිරිවර පන්සියයක් තෙරණියන්ගේ ද කල්පනාව එසේම විය. එහෙයින් කියන ලදී අපදානයෙහි:
දිනක්, ලෝකයාට ප්‍රදීපයක් වැනිවූ ජනතාවගේ නායකයා වූ බුදුන්වහන්සේ විසාලා නුවර මහාවනයෙහි කූටාගාර ශාලාවෙහි වෙසෙන කල්හි,
බුදුන්ගේ සුලු මව වූ මහාගෞතමී භික්‍ෂුණිය එහි භික්‍ෂුණීන්ගේ ආරාමයක විසී.
නිවන් අවබෝධකරගත් භික්‍ෂුණීන් පන්සියයක් සමග වෙසෙන ඇයට හුදෙකලා වූ අවස්ථාවක මෙවැනි සිතිවිල්ලක් පහළවිය.
බුදුන්ගේ හෝ දෙඅගසවුවන්ගේ හෝ රාහුල ආනන්ද හා නන්දගේ හෝ පිරිනිවීම මට දක්නට නොලැබේ.
[missing trans]
එකිනෙක වහන්සේ තම තම ආයු ප්‍රමාණය නිමකර බුදුන් විසින් අනුදන්නා ලද්දහු නිවණට පැමිණෙන්නාහුය.
පන්සියයක් භික්‍ෂුණීන්ගේ ද අවසානය එසේම යයි සිතේ. ඛේමාදින්ගේ ද විතර්‍කය එයමය.
එකල භූමි චලනයක් විය, දෙව්බෙර වැයිණ, අසපුව අසල වෙසෙන දේවතාවෝ ශෝකයෙන් පෙළුණාහු,
කරුණා පූර්‍වකව වැළපෙමින් කඳුළු වගුළහ. යෙහෙළි භික්‍ෂුණීහු ගෞතමී වෙත ගොස් සිරසින් දෙපා වැඳ මෙසේ කීවාහුය: ‘ආර්‍යාවෙනි, අපි එහි හුදෙකලාව සිටියාහු

සපවු පොළොව කම්පා විය, දෙව්බෙර හඬ පැතිරිණ. තන්තන්හි වැළපුම්ද ඇසේ. ගෞතමිය මෙහි අර්ථය කුමක්ද?’
ඕතොමෝ තමා කල්පනා කළ අයුරින් සියල්ලම පැවසුවාය. ඔවුහුද තමතමා සිතු පරිදි ප්‍රකාශ කළහ.
‘ආර්‍යාවෙනි, ඔබ කැමති නම් අපි සියලු දෙනාම බුදුන්ගේ අනුදැනුම අනුව පිරිනිවන් පාන්නෙමු.
ඔබ සමගම භවයෙන් හා ගිහිගෙයින් නික්මුණාවූ අපි ඔබ සමගම නිවන් පුරයටද පිවිසෙන්නෙමු.
නිවණට පිවිසෙනු කැමැත්තා වූ ඕතොමෝ ඔවුන් සියලුදෙනාම සමග භික්‍ෂුණීන්ගේ ආශ්‍රමයෙන් පිටත් වූවාය.
මේ ආරාමය අවට වෙසෙන්නා වූ සියලු දේවතාවෝ මට ක්‍ෂමා කරත්වා. ඔබ සැමට මෙය භික්‍ෂුණි ආරාමයෙහි අවසාන දැක්මය.
යම් තැනෙක ජරා මරණ, අප්‍රියයන් සමග එකතුවීම, ප්‍රියයන්ගෙන් වෙන්වීම දක්නට නොලැබේ ඒ අසංඛත තත්ත්වයට අපි සැම පිවිසෙන්නෙමු.
අවීතරාගී වූ ඔවුහු ඒ බුදුවදන අසා ශෝකයෙන් මැඩුණාහු අහෝ අපගේ පින්නැතිකමක හැටි’! යයි කියමින් වැළපුණහ.
භික්‍ෂුණී ආරාමය හිස්ය, ඔවුන්ගෙන් හිස්වූ මේ අරම කුමක්ද? අලුයම තාරකා දක්නට නො ලැබෙන අහස මෙන් දැන් බුදුදියණියෝ දක්නට නොලැබෙත්.
පන්සියයක් මෙහෙණන් සමග ගෞතමී තෙරණිය නිවණට යයි. පන්සියයක් නදීන් සමග ගංගා ගඟ මුහුදට යන්නාක් මෙනි.
වීථියෙහි ගමන්කරන්නා වූ ඇය දැක සැදැහැවත් උවැසියෝ ගෙවලින් නික්ම අවුත් දෙපාමුල වැටී මෙසේ කීහ.
‘මහා භාග්‍යවතිය, අනාථ වූ අප අත්හැර ඔබවහන්සේ නිවන් යාම නුසුදුසුය’ මෙසේ කියමින් වැළපුණහ.
ඔවුන්ගේ ශෝකය දුරුකරනු පිණිස ඕ මධුර ස්වරයෙන් මෙසේ ප්‍රකාශ කළාය. ‘දරුවනි, හැඬීමෙන් පලක් නැත. අද ඔබලාට ප්‍රියජනක අවස්ථාවකි.
මා දුක් දුරුකර ඇත. දුකට හේතුවෙන් වෙන් වීමි. මම නිරෝධය ක්‍ෂාත්ක්‍ෂාත් කළෙමි. මාර්‍ගය මැනවින් වැඩුවෙමි.
මම බුදුන් ඇසුරු කළෙමි. උන්වහන්සේගේ අවවාදය පිළිපැදීම, දඩි බර බහාලූයෙමි, භවකාරක ධර්‍මයන් විනාශ කළෙමි.
යම් අරමුණක් උදෙසා මම ගිහිගෙය හැර ගොස් පැවිදි බව ලැබුවෙම්ද, සියලු සංයෝජනයන් දුරු කිරීමෙන් ඒ අරමුණ ඉටුකරගතිමි.
බුදුහුද උන්වහන්සේගේ ධර්‍මය ද යම්තාක් කල් පවතිද්ද මගේ පිරිනිවීමට ඒ කාලය වේ. එහෙයින් දූවරුනි, ශෝක නොකරව්.
කොණ්ඩඤ්ඤ නන්ද ආනන්ද රාහුල බුදුරදුන් සෙසු සංඝයා හා ගර්වය සුන්වූ කීර්ථකයෝද සුවසේ වෙසෙති.
ඉක්‍ෂවාකු වංශයෙහි උපන් කීර්තිමත් වූ, ශ්‍රේෂ්ඨ වූ, මාරයා මැඩ පැවැත්වූ බුදුන්වහන්සේ වැඩවෙසෙති, එහෙයින් දියණිවරුනි, දැන් මා පිරිනිවියයුතු කාලය නොවේද?
මා බොහෝ කලෙක සිට පැතු පැතුම අද ඉටුවී ඇත. මෙය සතුටුබෙර වැයියයුතු කාලය හෙයින් තෙපි දියණිවරුනි, කඳුළු සලන්නේ ඇයි?
ඉදින් මා කෙරෙහි දයාවක් ඇත්නම්, ඉදින් කෘතඥතාවක් ඇත්නම් සියලු දෙනාම සදහම්හි පිහිටා දැඩි වීර්යය කරවු.
මා විසින් අයැදිනු ලැබූ සම්බුදුන්වහන්සේ අපට පැවිද්ද ලබා දුන්සේක්ද එහිලා මම යම් අයුරකින් සතුටුවෙම්ද එසේම තෙපිද එහි පිහිට වූ.’
මෙසේ අවවාද කළාවූ ඕතොමෝ භික්‍ෂුණීන් විසින් පිරිවරනු ලැබ බුදුන් කරා ගොස් වැඳ මේ වචනය කීවාය.
‘සුගතයන් වහන්ස, මම ඔබගේ මව වෙමි, වීරය, ඔබ මගේ පියාය. සදහම් සුවය දෙන්නාවූ නාථයන්වහන්ස, ගෞතමයන් - වහන්ස, ඔබ උපන් පසු
ඔබගේ මේ රූපකාය මම වැඩුවෙමි. පැසසිය යුතුවූ මගේ ධර්‍මකාය ඔබ වැඩුවෙහිය.
මා විසින් මොහොතකට පිපාසය සංසිඳුවන්නා වූ කිරි ඔබට පොවන ලදී. ඒ මට ඔබවහන්සේ විසින් බෙහෙවින් සන්සුන්වූ දහම්කිරි පොවන ලදි.
මහාමුනිවරය, මා ඔබ හදාවඩා ගැනීමේ ණයෙන් ඔබ මිදුණෙහිය. පුතුන් කැමති කිසිම ස්ත්‍රියක් ඔබ වැනි පුතෙකු නොලබන්නීය,
මහාමන්‍ධාතු වැනි රජවරුන්ගේ යම් මවක් වූවාද ඕ භවසාගරයෙහි ගිලී වෙසෙයි. එහෙත් පුත්‍රය, මම ඔබ විසින් භවසාගරයෙන් එතෙර කරනු ලැබීමි.
රජුගේ මවුමෙහෙසිය යන නම ස්ත්‍රීන් අතර සුලභය, එහෙත් බුදුන්ගේ මව යන නම අතිශය දුර්ලභය.
මහා වීරය, මට එය ඔබ ලබා දුන්නෙහිය, සුලු වූ හෝ මහත්වූ හෝ වේවා ඒ සියල්ලක්ම ඔබ ලබා දුන්නෙහිය.
මේ සිරුර අතහැර පිරිනිවීමට කැමැත්තෙමි, දුක් කෙළවර කරන නායකය, එය අනුදැන වදාළ මැනව.
සක් හා දද ලකුණින් සලකුණු වූ නෙළුම් මලක් මෙන් සියුමැලි වූ ඔබේ දෙපා දිගු කරන්න, පුත්‍රය! මම එය නමදින්නෙමි.
රන්කඳක් වැනි වූ ඔබේ සිරුර නිරාවරණය කරන්න. ඔබගේ ඒ සිරුර මැනවින් බලා ශාන්තියට පැමිණෙන්නෙමි.
දෙතිස් ලකුණින් හෙබියාවූ කාන්තියෙන් දුදුලන, සැඳෑවලා අතරෙන් පෙනෙන හිරුමඬලක් වැනි වූ සිරුර බුදුහු පෙන්වූහ.
සුපිපි පියුමක් වැනිවූ පැහැයෙන් ළහිරු මඬලක් බඳු වූ සක්ලකුණින් හෙබි පාමුල ඕතොමෝ වැඳවැටුණාය.
නරසූර්‍යාණනි, මගේ මේ අවසාන මරණයෙන් පසු සූර්‍යවංශයට කඔතුවක් වැනිවූ ඔබ මෙයින් මතු නොදක්නෙමි.
ලෝකාග්‍රයන් වහන්ස, ස්ත්‍රීන් සියලු දෝෂයන්ට ආකර යයි කියති. ඉදින් මගේ යම්කිසි දෝෂයක් වීනම් කරුණාකර, මට සමාවනු මැනවි
යම්කිසි දිනක නිතර නිතර මම ඔබගෙන් ඉල්ලීම්ද ඉදින් එහිලා මගේ යම් දෝෂයක් වේනම් සමාවනු මැනවි.
ඔබගේ අනුදැනුම ඇතිව මම භික්‍ෂුණීන්ට අවවාද අනුශාසනා කළෙම්ද එහි යම් දෝෂයක් වේනම් මට සමාවනු මැනවි.
මඩනා කල්හි ඉවසිය යුතුය. ගුණාලංකාරයෙන් සමන්විතවූවන් කෙරෙහි කුමක්විය හැකිද? නිවන කරා යන්නාවූ තැනැත්තියක විසින් මෙයට වඩා කුමක් කියම්ද?
පිරිසිදු වූ ගුණයෙන් අනූනවූ භික්‍ෂු සංඝයා වෙසෙන කල්හි ලෝකයා මෙයින් පිටත්ව යාමට තතනති. රාත්‍රිය පහන්වන කල්හි විනාශයට යන එය දැක චන්‍ද්‍රයා පිටත්ව යන්නාක් මෙනි.
මේ භික්‍ෂුණීහු, සඳ අනුව යන්නාවූ තාරා මහමෙර දෙස බලා සිටින්නාක් මෙන් බුදුන් පැදකුණුකර පා වැඳ උන්වහන්සේගේ මුහුණ දෙස බලා සිටිත්.
ඔබ දැකීමෙන් (ඔවුන්ගේ) ඇසද, ඔබගේ වදන් ඇසීමෙන් කණද සෑහීමකට පත්නොවනසුලුය. හුදෙක් මගේ සිත පමණක් ඔබගේ ධර්‍ම රසයෙන් තෘප්තියට පත්ව ඇති.
දෘෂ්ටිවාදීන්ගේ ගර්වය සිඳලන ඔබ පිරිසෙහි කථාකරනකල්හි යම් කෙනෙක් ඔබගේ මුහුණ දකිද්ද, ඔවුහු ඒකාන්තයෙන් වාසනාවන්තයෝය.
තඹවන් නියෙන් සැදි දිගැඟිලි හා දිගවිලුඹින් යුත් ඔබගේ දෙපා යමෙක් තුමූ වඳිද්ද ඔවුහුද වාසනාවන්තයෝය.
මිහිරි වූ තුටුපහටුකරවන දොස්නසන හිතකර වූ ඔබේ වදන් යම් තැනැත්තෝ අසද්ද ඔවුහුද වාසනාවන්තයෝය.
මහා වීරයාණනි, ඔබට පූජා සත්කාර කිරීමෙහි නියැළුණාවූ, සසර කතරෙන් එතෙරවූ මම ඔබගේ මනහර වැකි ඇසීමෙන් වාසනාවන්ත වීමි.
ඉක්බිති ඕතොමෝ භික්‍ෂු සංඝයාට ද සම්මානනයකර රාහුල, ආනන්‍ද, නන්‍ද යන තෙරුවරුන්ට ද වැඳ මෙසේ කීවාය.
‘සර්‍පයන් ගැවසුණු ගෙයක් මෙන්ද, රෝගයන්ට නිවෙසක් බඳු සිරුරක් ඇති, දුකින් පිරුණු ජරාව හා මරණයට ගොදුරුවූ, කලකිරීම ඇති කරන්නාවූ,
අනේක කෘමිජාතීන්ගෙන් පිරුණු, අනුන්ට අයත්වූ අකර්‍මණ්‍ය වන්නා වූ මේ ජීවිතයෙන් තුරන්වී පිරිනිවෙනු කැමැත්තෙමි. පුතුනි, එය අනුමත කරන්න.
දුරුකළ සෝක ඇති, ආශ්‍රවයන්ගෙන් මිදුණා වූ ස්ථිර වූ ධෛර්‍යසම්පන්න වූ නන්‍ද, රාහුල තෙරවරු ධර්‍මතාව මෙනෙහි කළහ.
සංඛත වූ, චපල වූ, අසාර වූ, කෙසෙල් දළුවක් මෙන් සැලෙනසුලු, මායාවක් මිරිඟුවක් වැනිවූ ස්ථිරව නොපවන්නාවූ,
බුදුන්වහන්සේ පෝෂණය කළ උන්වහන්සේගේ සුලු මෑණියන් වූ ගෞතමී අභාවයට යයි. සියලු සංස්කාරයන් අනිත්‍යය.
එතෙක් රහත්බව නොලබා සිටි සෝකයෙන් තැනුණු බුදුන්ට සෙනෙහැති අනඳ තෙරණුවෝ කඳුළු වගුරුවමින් දුකින් වැළපෙති.
අහෝ, ගෞතමී ශාන්තිය කරා යයි. ඒකාන්තයෙන්ම බුදුහුද නිවණට යති. නොබෝ කලෙකින්ම, දර නැති ගින්නක් මෙන් ඕ නිවීමට යයි.
ගෞතමී මෙසේ වැළපෙන අනඳ තෙරුන් අමතා ‘දරුව, සයුරක් මෙන් ගැඹුරුවූ බුදුන්ට උවටැන් කිරීමෙහි නියැලෙව,
සතුටු විය යුතු අවස්ථාව එළඹ ඇති කල්හි දරුව, වැළපීම නුසුදුසුය. දරුව! ඔබේ පිහිට නිසා මම නිවන් පැමිණියෙමි.
දරුව, ඔබ අපේ පැවිද්ද අනුදැන්වීමෙන් අප අදහස ඉටුවිය. දරුව, කණගාටු නොවන්න. ඔබේ පරිශ්‍රමය සාර්ථකය.
පෙරකල තීර්ථක ගුරුන් විසින් නොදක්නා ලද ඒ ශාන්තිපදය මේ සියුමැලි තැනැන්තියෝ සත්වසක් තුළ දුටහ.
බුදුන්ගේ සස්න පාලනය කරන්නා වූ ඔබගේ මේ අන්තිම දැකීමය. දරුව, යම් තැනකට ගොස් දක්නට නොලැබේද මම එතැනට යමි.
යම්කිසි දිනක ලෝකනායකයන් වහන්සේ ධර්‍ම දේශනා කරන අවස්ථාවක කිබිස්සේද එකෙණෙහිම අනුකම්පා සහගතවූ මම ආශීර්වාද කළෙමි.
මහා වීරය, බොහෝ කලක් ජීවත්වන්න, මහා මුනිවරය, කල්පයක් වැඩවෙසනු මැනවි. සියලු ලෝකයාගේ හිතසුව පිණිස අජරාමරවනු මැනවි.
එසේ කියන්නාවූ මට බුදුන්වහන්සේ මෙසේ වදාළහ. ‘යම් අයුරකින්, ගෞතමිය, ඔබ බුදුන්ට වඳින්නෙහිද ඒ අයුරින් නොවැඳිය යුතුය.
‘එසේ නම්, සර්‍වඥ වූ තථාගතවරු කෙසේ වැඳිය යුත්තාහුද? බුදුවරුන් නොවැඳිය යුත්තේ ඇයි? කරුණාකර එය මට කියා දෙනු මැනවි.
‘ඇරඹු වීර්‍ය ඇති, එකඟ කරගත් සිත් ඇති නිතර දැඩි උත්සාහයෙන් යුත් සමගියෙන් වෙසෙන භික්‍ෂූන් දක්නෙම් නම් එය බුදුවරුන්ට කරන වැඳීමය.’
ඉක්බිති මම ආරාමයට ගොස් හුදෙකලාවම මෙසේ සිතුවෙමි. බුදුහු සමගිසමපන්න වූ සඟ පිරිස කැමැතිවෙති.
දැන් මම පිරිනිවෙන්නෙමි. එහිලා වෙනසක් නොදකිම්වා. මෙසේ සිතු මම ලොකශ්‍රේෂ්ඨයාණන් දැක,
මගේ පිරිනිවීමට දැන් කාලය පැමිණ ඇති බව මම උන්වහන්සේට දැන්වීමි. ‘ගෞතමිය, කාලය අනුව’ යනුවෙන් ප්‍රකාශ කරමින් උන්වහන්සේ එය අනුදත්හ.
මගේ කෙලෙස් දැවී ඇත, සියලු භවයන් නිමාවී ඇත, බැඳුමෙන් මිදුණාවූ ඇතින්නක මෙන් ආශ්‍රවයන්ගෙන් මිදී වෙසෙමි.
බුදුන්වහන්සේ වෙත මගේ පැමිණීම යහපත් පැමිණීමක් විය. ත්‍රිවිද්‍යාව ලබාගතිමි. බුදුන්ගේ අවවාදය ඉටුකළෙමි.
[missing trans]
විමතියට පැමිණියා වූ යම් බාලයෝ ධර්‍මය අවබෝධ කරගැනීමෙහිලා උදාසීනව වෙසෙද්ද, ඔවුන්ගේ දෘෂ්ටිය පහකරනු පිණිස ගෞතමිය, ඍද්ධිබලය දක්වනු මැනවි.
ඉක්බිති ඕතොමෝ බුදුන්ට වැඳ අහසට නැගී බුදුන්ගේ අනුදැනුම ඇතිව නොයෙක් සෘද්ධි ප්‍රාතිහාර්‍යයන් දැක්වූවාය.
එකම තැනැත්තිය බොහෝ දෙනෙකු මෙන් පෙනිණ, බොහෝ දෙන එකම තැනැත්තියක මෙන් පෙනුණහ. සමහරවිට පෙනී ගියාය. සමහරවිට නොපෙනී ගියාය. ක්‍ෂිතිජයෙන් පිටද අහසට ඔබ්බෙන් ද පෙනිණ.
නොගැටෙමින් ගමන් කළාය, පොළොව යට කිමිදුණාය. දියමතුපිට පොළොව මත මෙන් නොගැලී ඇවිද්දාය.
අහසෙහි පියාසර කරන කිරිල්ලක මෙන් පලක් බැඳ අහසෙහි ගමන් කළාය. බඹවිමන දක්වා මුලු විශ්වය තමා වසඟයෙහි පැවතිණ.
මහමෙර මිටක් වශයෙන් ද මහපොළොව ඡත්‍රයක් වශයෙන් ද ගෙන උඩියටිකුරු කොට අහසෙහි ඇවිද්දය.
සූර්‍යයන් සදෙනෙකු පෑවූකලක මෙන් සකල ලෝකයම දුම් සහිතවිය. ඕතොමෝ යුගාන්තයෙහි මෙන් ලෝකය රශ්මජාලාවන්ගෙන් ආකුල කළාය.
මුචලින්ද නම්වූ මහා විල, මේරු මන්ථර යන මහා පර්‍වත යන මේ සියල්ලම අබ ඇට මිටක් මෙන් එක පිටින් ගත්තාය.
හිරු හා සඳු ඇඟිලි අගින් වැසුවාය. හිරු සඳු දහස් ගණනක් මාලයක් මෙන් දැරුවාය.
සිවුසයුරුවල ජලය එක අත්ලෙන් ගත්තාය. යුගාන්තයෙහි වැහිවලාකුළින් මෙන් මහා වර්‍ෂාවක් වැස්සුවාය.
ඕ තොමෝ පිරිස් සහිත සක්විති රජෙකු අහස්කුස තුළ මැව්වාය. ගුරුළා, ඇතා, සිංහයා, විනතා ආදීන්ද පෙන්වූවාය.
එකම භික්‍ෂුණිය අප්‍රමාණ සංඛ්‍යාවක් භික්‍ෂුණින් මැවුවාය. නැවත ඔවුන් සියල්ලන්ම අතුරුදන් කරවා එක භික්‍ෂුණියක් වී බුදුන්ට මෙසේ සැල කළාය.
‘මහා වීරයන් වහන්ස, ඔබවහන්සේගේ අවවාද පිළිපදින්නා වූ සුලුවම ස්වකීය අර්‍ථය සාදාගත්තාය. වහන්ස ඔබගේ දෙපා වඳිමි.
විවිධ ප්‍රාතිහාර්‍යයන් දක්වා ඕතොමෝ අහසින් බැස්සාය. බුදුන්වහන්සේට වැඳ එකත්පස්ව හුන්නාය.
‘උපතින් වසර එකසිය විස්සක් වූ මම, මහා මුනිවරය, මෙපමණකින් සෑහීමකට පත්වෙමි, දැන් මම පිරිනිවෙන්නෙමි.
එයින් විමතියට පත්වූ ඒ පිරිස ඇඳිලි බැඳගෙන ‘ආර්‍යාවනි, මේ අසමාන ඍද්ධි පරාක්‍රමය ඔබට ලැබුණේ කෙසේද’ යනුවෙන් පිළිවිසූහ.
මෙයින් කල්ප සියක්දහසකට පෙර සියලු ධර්‍මයන් දත්තා වූ පදුමුත්තර නම් බුදුන් ලෙව්හි උපන්හ.
එකල මම හංසවතී නුවර මහා ධනවත් සමෘද්ධිමත් සියලු භවභෝගයන්ගෙන් අනූන ඇමති කුලයක උපනිමි.
සමහර දිනක පියා සමග දාසි සමූහයා පිරිවරාගෙන මහත්වූ පිරිසක් සමග ඒ බුදුන් වෙත එළඹ,
වැස්ස වස්සවන්නාවූ දෙවියන් වැනි ධර්‍මවර්‍ෂාව වර්‍ෂණය කරවන්නා වූ රැස්වළල්ලෙන් සුසැදි සරත්හිරු මෙන් බබළන බුදුන් දැක
පැහැදී උන්වහන්සේ පැවසූ වදන්වලට ඇහුම්කන් දී සුලුමවු භික්‍ෂුණියක අගතැන්හි පිහිටුවනු අසා
සත්දිනක් ඒ බුදුට හා මහාසංඝයාට දන් දී එසේම බොහෝ සිවුපසය ද පුදා
උන්වහන්සේගේ දෙපාමුල දණින් වැටී ඒ තනතුර පැතුවෙමි. ඉක්බිති ඒ මහා සෘෂීන්වහන්සේ ඒ පිරිස මැද මෙසේ වදාළහ:
‘යම් තැනැත්තියක් බුද්ධ ප්‍රමුඛ මහා සංඝයා සත්දිනක් වැළඳවීද ඒ තැනැත්තියගේ අනාගතය මම කියමි. එය අසනු මැනවි.
මෙයින් කල්ප සියදහසක් ගතවූ පසු ඉක්‍ෂ්වාකු වංශයෙහි ගෞතම නමින් බුදු කෙනෙක් පහළවන්නාහ.
ඔබ ඒ බුදුන්ගේ කාලයෙහි ගෞතමී නමින් ශ්‍රාවිකාවක් වන්නීය.
ඒ බුදුන්ගේ සුලුමව වන්නා වූ උන්වහන්සේ ඇතිදැඩි කරන්නා වූ මෝතොමෝ චිරකාලඥ භික්‍ෂුණීන් අතර අගතැන් ලබන්නීය.’
ඒ ප්‍රකාශයෙන් තුටු පහටු වූ මම ජීවිත කාලය පුරාම ඒ බුදුන්ට සිවුපසයෙන් සත්කාර කර එයින් චුතව සියලු කාමයන්ගෙන් සමෘද්ධිමත් වූ තව්තිසා දෙවිවරුන් අතර උපන්නෙම් අනෙක් සියල්ලන්ට වඩා දශාංගයකින් ශ්‍රේෂ්ඨ වීමි.

රූපයෙන්, ශබ්දයෙන්, ගන්ධයෙන්, රසයෙන් ස්පර්‍ශයෙන්, ආයුෂයෙන්, වර්‍ණයෙන්, සුවයෙන්, යශසින් හා අධිපතිබවෙන් මම අන් සියල්ලන්ම අභිබවා සිටියෙමි. ඒ දේවාධිපතියාගේ ප්‍රියතම භාර්‍ය්‍යාව වීමි.

සසර සැරිසරන්නාවූ මම කර්‍මවායුවෙන් සැලෙන්නී කාසි රජුගේ රාජධානියෙහි දාසගමක උපනිමි.
දාසයන් පන්සියයකින් සමන්විත වූ ඒ ගමෙහි මම නායක දාසයාගේ බිරිඳ වීමි.
බුදුන්වහන්සේගේ පන්සියයක් ශ්‍රාවකයන් පිඬු පිණිස වඩිනු මම දුටුවෙමි. එයින් පැහැදුණු මම සෙසු සියලු ස්ත්‍රීන් ද සමග පිරිසිදු වී සියලු දෙනාම එක්වී සිවුමසක් පුදා අපේ සැමියන් සමග අපි සසරෙහි සැරිසැරුවෙමු.

එයින් චුතවූ අපි සැමියන්ද සමග තව්තිසාවට ගියෙමු. දැන් මේ අවසාන ආත්මභාවයෙහි මම දෙව්දහ නුවර උපන්නෙමි.
මගේ පියා අඤ්ඡන සාක්‍යයාය, මගේ මව සුලක්‍ඛණාය. මම එයින් පිටත්ව කපිලවස්තුවෙහි සුද්ධෝදන රජුගේ මාලිගයට ගියෙමි.
සෙසු ස්ත්‍රීහු ද ශාක්‍ය කුලයෙහි උපන්නාහු ශාක්‍යයන් සමගම ආවාහ විවාහ වූහ. ඒ සියලු දෙනාටම වඩා උසස් වූ මම බුදුන් හදාවඩාගත් තැනැත්තිය වීමි.
මගේ පුතා ගිහිගෙයින් නික්ම ගොස් බුදුවිය. එයින් පසු මම පන්සීයයක් කාන්තාවන් සමග පැවිදිවී
ඒ ශාක්‍ය දියණියන් සමගම ශාන්ත සුඛය ලබා ගතිමි. ඒ පෙර ආත්මවල යමෙක්තුමූ අපගේ සැමියෝ වූහුද
ඔවුහු පින්කිරීමෙහි නියැළුණාහු බුදුන් විසින් අනුකම්පා කරනු ලැබුවාහු රහත්බව ලබා ගත්හ.
ඉක්බිති සෙසු භික්‍ෂුණීහු අහසට නැංගහ. මහත් සෘද්ධිබල ඇත්තා වූ ඔවුහු නබෝගත තාරකා මෙන් බැබළුණහ.
පළඳනා විශේෂයන් යම්සේද මනා පළපුරුදුකම් ඇති කඹුරෙකු රනින් සාදන බඩු යම්සේද එවැනි විසිතුරු අයුරින් ඔවුහු විවිධ ප්‍රාතිහාර්‍යයන් දැක්වූහ.
නොයෙක් පෙරහර දවා එදින පිරිස් සහිත බුදුන් සතුටු කරවා අහසින් බැස ලෝකනාථයන් වහන්සේ වැඳ බුදුන් විසින් අනුදනා ලද්දහු හුන් තැන්වල හිඳගත්හ.

ගෞතමී තෙරණියගේ ඇසුර කෙතරම් අනුකම්පාසහගතවීද, ඔබගේ පිනින් අපි සියල්ලෝම අසවු දුරුකළෙමු.
අපේ කෙලෙස් දැවිණ, සියලු භවයන් නිම කළෙමු. බැමි සිඳගත් ඇතින්නක මෙන් අසවුවලින් (ආශ්‍රවයන්ගෙන්) දුරුවී වෙසෙමු.
බුදුන් වෙත අපේ පැමිණීම සාර්‍ථක වූවකි, ත්‍රිවිද්‍යාව ලබාගතිමු, බුදුන්ගේ ඔවදන ඉටු කළෙමු.
සිවුපිළිසිඹියා, අෂ්ටවිමෝක්‍ෂ, ෂඩ් අභිඥා ද ක්‍ෂාත්ක්‍ෂාත් කළෙමු. බුදුන්ගේ අවවාදය අනුගමනය කළෙමු.
සෘද්ධිබලය ලබාගතිමු, දිවකන් ලැබීමු. පරසිත් දැනීමේ නුවණ ලබාගතිමු, මහා මුනිවරයාගේ ශික්‍ෂණයෙහි වෙසෙමු.
පෙර විසූ භවයන් දනිමු, දිවැස පිරිසිදු කළෙමු. සියලු අසවු ක්‍ෂය කළෙමු. මතු භවයක් නොමැත.
අර්‍ථ ධර්‍ම නිරුක්ති ප්‍රතිභාන ලබාගතිමු, මහා වීරයන් වහන්ස, ඔබවහන්සේ සමීපයෙහි අපට දැනීම ලැබිණ.
නායකයාණන් වහන්ස, අප විසින් මෙත්සිත පුරුදු කළෙමු, දැන් අප සියල්ලන්ගේම පිරිනිවීම අනුදන්නා සේක්වා.
පිරිනිවෙන්නෙමු, යනුවෙන් කියන තැනැත්තන්ට කුමක් කියම්ද, ඒ සඳහා ඔබලාට දැන් සුදුසු කාලයයි හැඟේ නම් යනුවෙන් බුදුහු අනුදත්.
ගෞතමී තෙරණිය ප්‍රධාන කොට ඇති භික්‍ෂුණීහු එවිට බුදුන්ට වැඳ අසුන්වලින් නැගිට නික්ම ගියහ.
ලෝකනායකයන් වහන්සේ මහා ජනකායත් සමග දොරකොටුව දක්වා සුලුමට අනුව වැඩියහ.
එතැන්හිදී ගෞතමී තෙරණිය බුදුන්ගේ දෙපා මුල වැටී වැන්දාය. සෙසු තෙරණියෝ ද අවසාන වරට උන්වහන්සේගේ දෙපා වැන්දාහ.
මේ ඔබවහන්සේගේ අන්තිම දැකීමය. අමෘතයට ආකරයක් වැනිවූ ඔබගේ මේ මුහුණ නැවත නොදකින්නෙමු.
වීරයන් වහන්ස, ඔබගේ සියමැලි දෙපා ස්පර්‍ශකර වැඳ අද නිවන් යන්නෙමි.
මෙලෙව්හිදී යම්සේද එවැනි වූ ඔබගේ මේ රූපකායෙන් ඇති ඵලය කුමක්ද? මේ සියලුම සංඛත ධර්‍මයන් අනාශ්‍රිතය, විනාශවන සුලුය.
ඕතොමෝ සෙසු භික්‍ෂුණීන්ද සමග ආරාමයට ගොස් අඩපලඟක් බැඳ උතුම් අසුනෙහි හිඳගත්තාය.
මෙපුවත අසන්ට ලැබුණු බුදු සසුනෙහි සැදැහැති උපාසිකාවෝ ඇයගේ පා වඳිනු පිණිස එහි පැමිණියහ.
දෙඅතින් පපුවට ගසාගනිමින් මුලසුන් වැල් මෙන් දුකින් හඬන්නාහු ශෝකයෙන් මැඩුණාහු බිම වැටුණහ.
අපට පිහිට ගෙන දෙන්නා වූ නායිකාවහන්ස, අප හැර දමා නිවනට නොයන්න. අපි සියල්ලෝම බිම වැටී හිස නමා මෙසේ ඇයද සිටිමු.
ඔවුන්ගෙන් ප්‍රධානියා වූ ශ්‍රද්ධා ප්‍රඥාසම්පන්න වූ උපාසිකාවගේ හිස පිරිමදිමින් ගෞතමී තෙරණිය මෙසේ කීවාය.
මාරයාගේ පාශය තුළ වෙසෙන දරුවෙනි, දුක්වීමෙන් පලක් නැත, සංඛත හැම දෙයක්ම අනිත්‍යය, වෙන්වනසුලුය, සැලෙන සුලුය.
ඉක්බිති ඕතොමෝ ඒ පිරිස පිටත්කර යවා ප්‍රථම, ද්විතීය, තෘතීය හා වතුර්‍ථ යන ධ්‍යානයන්ට ද, ආකාසායතන, විඤ්ඤාණායතන, ආකිඤ්චඤ්ඤායතන, නෙවසඤ්ඤායතන යන ආයතනයන්ට ද ක්‍රමයෙන් සමවැදුණාය.

ඉක්බිති ගෞතමී තෙරණිය ප්‍රතිලෝම වශයෙන් ධ්‍යානයන්ට පැමුනුණාය. නැවත ප්‍රථම ධ්‍යානයේ සිට චතුර්ථධ්‍යානයට සමවැද,
එයින් නැගිට ඇසුරක් නැති පහන් දැල්ලක් මෙන් පිරිනිවියාය. එකෙණෙහි මහා භූමි චලනයක් විය. අහසින් විදුලිය දහර බිම හිණ.
දිව බෙර වැයිණ, දෙවිවරු වැළපුණු, අහසින් මල්වැසි වට.
රංගන මධ්‍යයෙහි නළුවෙක් යම්සේද එසේම මහමෙරද චලිතවිය, ශෝකයෙන් දීනව ගියාක් මෙන් සාගරයද නිහඬ විය.
මොතොමෝ යම්සේ අභාවයට ගියාද ඒ අයුරින්ම දෙවිවරු, නාගයෝ හා බ්‍රහ්මයෝ ද එකෙණෙහිම සංවේගයට පැමිණියහ.
බුදුන්ගේ අවවාද පිළිපදින්නා වූ යම් ශ්‍රාවිකා සමූහයක්වූහුද ඔවුහුද තෙල් නොමැතිව නිවී යන පහන්සිළු මෙන් පිරිනිවියහ.
දුකකි, සංයෝගයෝ වියෝගය කෙළවරකොට ඇත්තෝය, සියලු සංඛතයන් අනිත්‍යය දුකකි. ජීවිතය විනාශය කෙළවරකොට ඇත්තේය. මෙසේ වැළපීම සිදුවන්නේය.
එහෙයින් දෙවිවරු ද බ්‍රහ්මයෝ ද බුදුන් වෙත පැමිණ කාලානුරූප ලෙස ලෝකධර්‍මයට අනුව පවතින්නාහුය.
ඉක්බිති බුදුහු අනඳ තෙරුන් අමතා ‘ආනන්ද යව, මවගේ පිරිනිවීම භික්‍ෂූන්ට දැනුම් දෙව’ යනුවෙන් සැලකළහ.
එවිට ආනන්දයෙන් තොරවූ ආනන්ද තෙරණුවෝ කඳුළු පිරි නෙත් ඇත්තාහු ගොතගැසෙන ස්වරයෙන් මෙසේ දැනුම් දුන්හ: ‘භික්‍ෂුහු රැස්වෙත්වා,
නැගෙනහිර, දකුණ, බටහිර හා උතුරුබද පෙදෙස්වල වෙසෙන බුද්ධපුත්‍ර භික්‍ෂූහු මගේ වචනය අසත්වා.
යම් තැනැත්තියක් මහාමුනිවරයාගේ අන්තිම ශරීරය පෝෂණය කළාද ඒ ගෞතමිය අද හිරු උදාවෙහිදී තාරා මෙන්, ශාන්තියට යන්නීය.
බුද්ධමාතා (බුදුන්ගේ මව) යන ප්‍රඥප්තිය ඉතිරි කර ඕ ගියාය. පසසැති නායකයා පවා ඒ ගතිය නොදකියි.
යමෙකුට බුදුන්වහන්සේ කෙරෙහි ශ්‍රද්ධාව ඇත්තේ ද, යමෙක් මහා මුනිවරයාගේ ශ්‍රාවකයෙක් වේද ඒ බුද්ධ පුත්‍රයා බුදුන්ගේ මවට සත්කාර කෙරේවා.
ඉතා ඈත විසූ භික්‍ෂූහු පවා එය අසා වහාම එහි පැමිණියහ. සමහරෙක් බුදුන්ගේ අනුහසින්ද සමහරෙක් සෘද්ධි බලයෙන්ද පැමිණියහ.
ගෞතමී පෙර දින යම් ඇඳක නිදාගත්තීද, මනහර රන්මුවා කුළුගෙයක තැබූ ඒ ඇඳෙහි ඇයගේ සිරුර තැන්පත් කළහ.
ලෝකපාල දෙවිවරු සිවුදෙන තම අංසවලින් එය ඉසුලූහ. සෙසු ශ‍ක්‍රාදී දෙවිවරු සෙසු කුළුගෙවල් ඉසුලූහ.
කුළුගෙවල් සියල්ලම පන්සියයක් විය. ශරද් සූර්‍යයා මෙන් මේ සියල්ල දීප්තිමත් විය.
සියලු භික්‍ෂුණීහු ඇඳන්වල සතප්වා සිටියහ. ඔවුහු දෙවිවරුන්ගේ කරපිටින් අනුපිළිවෙළට ගෙනයනු ලැබෙත්.
අහස හාත්පස වියනින් වැසූහ. තාරකා සහිත හිරු සඳු රුවන්මුවා මෙන් දක්නට ලැබිණ.
පතාකා එසවූහ. විසිතුරු නොයෙක් මල්වියන් විය. අහසෙහි සුවඳදුම් පැතිරීණ, පොළොවෙහි මල් පැනනැගිණ.
සඳහිරු තාරකාවෝ එකවර බබළයි. හිරු අහස මැද දක්නට ලැබෙන නමුදු සඳු මෙන් සිසිලස ගෙනදෙයි. දෙ
දෙවිවරු දිවගඳමල් හා නැටුම් ගැයුම් වැයුම්වලින් පිදූහ.
නාග, සුර හා බ්‍රහ්මයෝ ඔවුන්ගේ ශක්ති ප්‍රමාණයෙන් හා බලයට අනුව පිරිනිවියා වූ ගෙනයනු ලබන්නා වූ බුදුමවට පූජා සත්කාර කළහ.
සෙසු භික්‍ෂුණීන් පෙරටුව ගෙනයති. සත්කාර කරනු ලැබූ බුදුන් හදාවඩාගත් ගෞතමී තොමෝ පසුව ගෙනයනු ලබයි.
දිව්‍ය මනුෂ්‍ය නාග අසුර බ්‍රහ්මාදීහු පෙරටුව යති. මවට ගරුකිරීම් වශයෙන් සංඝයා සමග බුදුහු පසුව යති.
යම් අයුරකින් ගෞතමී තෙරණියගේ පිරිනිවීම සිදුවීද බුදුන්ගේ පිරිනිවීම එසේ නොවීය. ගෞතමී තෙරණියගේ පිරිනිවීම අතිශයින් ආශ්චර්‍යජනක විය.
බුදුන්ගේ පිරිනිවීමෙහි දී උන්වහන්සේ භික්‍ෂූන් පිළියෙල නොකළහ. ගෞතමී තෙරණියගේ මෙන්ම සැරියුත් ආදී තෙරවරුන්ගේ චිතකයන් කරවා සුවඳසුණු ඉස සුවඳමල් ඉස්වා දැවූහ.

දැවීමෙන් පසු ඉතිරි වූ ඇටකටුද වූහ. එවේලෙහි අනඳ තෙරණුවෝ සංවේගජනක වචනයක් ප්‍රකාශ කළහ.
ගෞතමී තෙරණියගේ නිවන්යාම බුදුන්වහන්සේ ද නොබෝකලෙකින් පිරිනිවන් පානා බවට සංකේතයකි.
ගෞතමී තෙරණියගේ ධාතු ඇයගේ පාත්‍රගත වූ පසු ආනන්ද තෙරහු එය බුදුන්ගේ අනුදැනුම පරිදි උන්වහන්සේට පිළිගැන්වූහ.
එය දෑතින් පිළිගත්තා වූ බුදුහු මෙසේ පැවසූහ. ‘විශාල හරයකින් යුත් පවත්නා ගසක යම්සේ ඒ විශාල කඳ අනිත්‍යතාව හේතුකොට පලුදුවේද, භික්‍ෂුණීන් අතර එවැනි වූ ගෞතමී පිරිනිවියාය.

ධාතු පමණක් ඉතිරිකරතබා මගේ මව පිරිනිවි කල්හි පවා සෝවැළපුම් කිසිවක් නොමැත. අහෝ පුදුමයකි.
සසර සයුරෙන් එතෙර වූ ඕතොමෝ සන්තාපයෙන් දුරුවී සිසිල් වූවාය, පිරිනිවියාය.
ඕතොමෝ පණ්ඩිතය, පැණවත්ය, මහා ප්‍රඥාවෙන් සමන්විතය, එසේම භික්‍ෂුණීන් අතර බහුල අත්දැකීම් ඇත්තියකි. මහණෙනි, එය එසේ පිළිගත යුතුය.
ඕ තොමෝ සෘද්ධි බලයෙන් සමන්විතය, දිවකන් ඇත්තියක, පරසිත් දන්නා නුවණ ඇත, ඉඳුරන් වසඟ කරගත් මෙහෙණියක.
පෙර විසූ අත්බැව් දැනගත්තාය, දිවැස පිරිසිදු කරගත්තාය, සියලු අසව් නැතිකළාය. ඇයට නැවත ඉපදීමක් නැත.
අර්‍ථ ධර්‍ම නිරුක්ති ප්‍රතිභාණයන්හි ඤාණය පිරිසිදුය, එහෙයින් ඇය ගැන ශෝක නොකළ යුතුය.
දිලිසෙන ගින්නකට ගැසු කලක මෙන් අනුපිළිවෙළින් මනස සමනය කරගත් තැනැත්තාගේ ගතිය දැනගන්ට නොලැබේ.
මෙසේ සම්පූර්‍ණයෙන් විමුක්තිය ලැබූවන්ගේ, කාමබන්‍ධන නමැති ප්‍රවාහයෙන් එගොඩ වූවන්ගේ, ස්ථිර සුවයට පැමිණියවුන්ගේ පෙන්විය හැකි ගතියක් නැත.
සිහිය පිහිටුවීමෙහි යෙදෙමින් තමාට තමා දිවයිනක් (පහනක්) කරගෙන වෙසෙන්න. සප්ත බොධ්‍යංග වඩා දුක් කෙළවර කරන්න.
**ගුත්තෙ යදත්‍ථං පබ්බජ්ජා** ආදී ගාථා ගුත්තා තෙරණියගේය. මෝතොමෝ ද පෙර බුදුවරුන්ගේ කාලවලදී කරන ලද, අධිකාර ඇත්තී ඒ ඒ භවයෙහිදී කුසල් රැස්කරන්නී අනුක්‍රමයෙන් උපයාගත් විමෝක්‍ෂදායී කුසල් සමූහය නිසා මුහුකළ කුසල්මුල් හේතුකොට සුගතීන්හිම සැරිසරා මේ බුදුපතෙහි සැවැත් නුවර බමුණු කුලයක ඉපිද ගුත්තා යන නමින් ප්‍රසිද්ධ වුවාය. දැන ඉගෙනගත් පසු ඇයගේ උපනිස සැපත් විසින් මෙහෙයවනු ලැබුවා ගිහිගෙය පිළිකුල් කරන්නී මවුපියන්ගේ අනුමැතිය ලබා මහා ප්‍රජාපතී ගෞතමී තෙරණිය සමීපයෙහි පැවිදි වූවාය. පැවිද්ද ලබා විදසුන්හි පිහිටා භාවනාවෙහි යෙදෙන්නී බොහෝ කලක සිට සිත පුරුදු පුහුණු කරන්නී බාහිර අරමුණු කෙරෙහි දුවන හෙයින් එකඟබවට නොපැමිණෙයි. බුදුහු එය දැක ඇයට අනුග්‍රහ කරමින් ගඳකිළියෙහිම හුන්නාහු ආලෝකයක් විහිදුවා ඇයගේ සමීපයෙහි අහසෙහි වැඩසිටියාක් මෙන් තමා දක්වා මෙසේ අවවාද කළ සේක:
ගුත්තා, යම් අරමුණක් සඳහා දරුවන් හා ධනය අත්හැර ගොස් පැවිදිවී ද එය සිහිකරන, සිතට වසඟ නොවන්න.
සිත විසින් වසඟ කරනු ලැබූ සත්ත්වයෝ මාරයාගේ විෂයෙහි ඇළුණෝ වෙති. ඒ බව නොදැන සත්ත්වයෝ නොයෙක් ආත්මභාවයන්හි දුව ඇවිදිති.
කම්සුවයෙහි ආශාව, ක්‍රෝධය, සක්කායදෘෂ්ටිය, නිරර්ථක සිල් හා ශික්‍ෂාපදවල යෙදීම, පස්වැනිව සැකය. මේ කියන යටිතලවලට පමුණුවන සංයෝජනයන් අත්හැර පුනරුත්පත්තියට නොපැමිණෙන්න.
රාගය මානය අවිද්‍යාව උඩඟු බව යන මේ සංයෝජනයන් දුරුකර දුක් කෙළවර කරන්නෙහිය.
සසර ඉපදීම නිමකොට පුනර්භවය අවබෝධ කරගෙන මේ අත්බැව්හිදීම තණ්හාව නැතිකර සන්සුන්ව වෙසෙන්න.
එහි **තමෙව අනුබ්‍රෑහෙහි** - යමෙකුගේ කෙලෙස් හා ස්කන්‍ධයන් නිවා දැමීම මෙයින් අදහස් කෙරේ. **හිත්‍වා පුත්තං වසුං පියං** - ආදරය කටයුතු නෑ සමූහයා හා භෝගරාසිය අත්හැර මගේ සසුනෙහි, **පබ්බජ්ජා** - බඔසර දිවියටම කැමතිවෙමින් එයම වඩව. සම්පූර්‍ණ කරව. **මා චිත්තස්ස වසං ගමි** දිග කෙටි ආදී අරමුණු වශයෙන් වඩනාලද රැවටිලිකාර සිතට වසඟ නොවන්න.
මායාවකට උපමාවන මේ සිත විසින් රවටනු ලබන අන්‍ධ පෘථග්ජනයා මාරයාගේ වසඟයට යන්නේ සසර හැරදමා පෙරළා නොඑති. එහෙයින් ‘**චිත්තෙන චඤ්චිතා’** යනුවෙන් කීහ.
**සඤ්ඤොජනානි එතානි** ‘කම්සුවයෙහි ඇලීම, ක්‍රෝධය’ ආදී වශයෙන් සඳහන්කළ බැඳීම් අර්‍ථයෙන් සංයෝජන නමින් හැඳින්වෙන කෙලෙස්ය, **පජහිත්‍වාන** - අනාගාමි මාර්‍ගයෙන් සහමුලින් සිඳ, **භික්‍ඛුනී** - ඇය ඇමතු අයුරුය. **ඔරංභාගමනීයානී** රූපාරූපධාතුවලින් යටකොටසෙහි කාමධාතුවට අයත් මිනිස් දිවියට හිතකර වූ, උපකාර වූ, එහි ප්‍රතිසන්ධියට හේතුවන බැවින් ‘ම’ යන සන්ධිය යෙදී තිබේ. **‘ඔරමාගමනීයානි’** යනු පෙරවදනය තේරුම ද එයමය. **නයිදං පුනරෙහීසි** - පහළ ලෝකධාතුවල උපත ඇතිකරවන්නා වූ සංයෝජනයන් දුරුකිරීමෙන් ප්‍රතිසන්ධි වශයෙන් මේ කාමභවයට නැවත නොපැමිණෙන්නෙහිය. රකාර පදසන්ධිය සඳහා වූ අකුරුය. **ඉත්‍ථං **යනු පෙළෙහි දැක්වෙන පාඨයයි. මෙලොවට අයත් කාමභවය යනු තේරුමය.
**රාගං**, රූපාරාගය හා අරූප රාගයයි **මානං**, අගමගට බාධක වූ මානයයි**. අවිජ්ජං උද්ධච්චං** - මෙහි එම ක්‍රමයමය. **විවජ්ජීය** - විදර්‍ශනාවෙන් යටපත්කොට **සඤ්ඤොජනානි ජෙත්‍වාන** - මෙකී රූපරාගාදී උපරි ලෝකධාතුවලට පමුණුවන්නා වූ සංයෝජනයන් අර්හත් මාර්‍ගයෙන් සිඳදමා **දුක්‍ඛස්සන්තං කරිස්සසි** - සියලු සසරදුක් අවසානයට පමුණුවන්නෙහි.
**ඛෙපෙත්‍වා ජාතිසංසාර **- උත්පත්ති ඇති කරවන්නාවූ මූලික සංසාර පැවැත්ම අවසන් කර **නිච්ඡාතා** - තෘෂ්ණාව රහිතව. **උපසන්තා **- හැම ආකාරයෙන්ම කෙලෙස් නැතිකිරීමෙන් සන්සුන් වූ, සෙස්ස පෙර කියන ලද පරිදිමය.
මෙසේ බුදුන්වහන්සේ මේ ගාථා දේශනා කළ කල්හි අවසානයෙහි තෙරණියෝ පිළිසිඹියා සහිත රහත්බවට පැමිණ උදාන වශයෙන් බුදුන් දෙසූ පරිදිම මේ ගාථා ප්‍රකාශ කළහ. එහෙයින් මෙය ථෙරණියගේ ගාථා යනුවෙන් හැඳින්විණ.
**චතුක්‍ඛත්තුං** ආදිය විජයා තෙරණියගේ ගාථාය. මොතොමෝ පෙර බුදුවරුන්ගේ කාලවල කරන ලද අධිකාර්‍යය ඇත්තී ඒ ඒ භවයන්හි කුසල් රැස්කර ක්‍රමයෙන් වඩාගත් කුසල්මුල් ඇතිව දෙව්මිනිස් දෙගතියෙහි හැසිරෙන්නී මෙම බුදුපතෙහි රජගහ නුවර එක්තරා කුලගෙයක ඉපිද ඛේමා තෙරණියගේ ගිහිකාලයෙහි සහායිකාවක් වූවාය. ඕතොමෝ ඇය පැවිදිවූ බව අසා ‘රජමෙහෙසියක වූ ඕතොමෝ ද පැවිදිවෙයි, ඒ එසේ නම් මාවැන්නෙකු ගැන කවර කතාද?’ ඒ අනුව පැවිදිවනු කැමැති වූ ඕතොමෝ ඛේමා තෙරණිය සමීපයට එළඹියාය. තෙරණියෝ ඇයගේ අදහස දැන යම්සේ සසර කලකිරීමෙන් සසුනෙහි පහදී ද ඒ අයුරින් ඇයට ධර්‍මයක් දේශනා කළාය. ඕන්තොමෝ ඒ බණ අසා සංවේගයට පැමිණ ලැබූ සැදැහැ ඇත්තී පැවිද්ද ඉල්වූවාය. තෙරණියෝ ඇය පැවිදිකළහ. ඕතොමෝ පැවිදිව කරන ලද පෙර කිස ඇත්තී විදසුන් වඩා හේතුසම්පත් ඇති බැවින් නොබෝ කලෙකින්ම පිළිසිඹියා සහිත රහත්බවට පැමිණ තමාගේ පිළිවෙත දෙස ආපසු බලා මෙසේ උදන් ඇනුවාය:

සිත වසඟ කරගැනීමට නොහැකිව, සිතෙහි සන්සුන් බව නොලැබ සිවුවරක් පස්වසරක් විහාරයෙන් නික්ම ගියෙමි.
භික්‍ෂුණිය වෙත එළඹ මැනවින් පිළිවිසීමි. ඕතොමෝ මට ධාතු ආයතනාදිය පිළිබඳ ධර්‍මයක් දේශනා කළාය.
නිවන් අවබෝධ කරගනු පිණිස ඕතොමෝ චතුරාර්‍ය සත්‍යය. ඉන්‍ද්‍රිය, බල, බොජ්ඣංග හා ආර්‍ය අෂ්ඨාංගික මාර්‍ගය පැහැදිලිකර දුන්නාය.
මම ඇයගේ ධර්‍මය අසා ඒ අනුශාසනාව පිළිපදිමින් පෙරයමෙහි පෙර විසූ අත්බැව් සිහිකළෙමි.
රෑ මැදයම දිවැස පිරිසිදුකළෙමි, රෑ පසුයම අදුරුකඳ බිඳහෙළමි.
එවිට මුලු සිරුර ප්‍රීතිසුඛයෙන් පුරවා විසීමි. සත්වන දින අඳුරු කඳ බිඳ දමා පා දිගහැරීමි.
එහි **භික්‍ඛුනී** - ඛේමා තෙරණිය උදෙසා කියන ලදී. **බොජ්ඣංගට්ඨංගිකං මග්ගං** - සප්ත බොධ්‍යංග, අෂ්ටාංගික ආර්‍යමාර්ගය, **උත්තමත්‍ථස්ස පත්තියා** - රහත් මග නැතහොත් නිවන් මග බලාගනු පිණිස,
**පීතිසුඛෙන** - පලසමවත් ලැබීමේ ප්‍රීතිසුඛයෙන්, **කායං** - එය සම්බන්ධ වූ ශරීරය, ඒ අනුව ගැනෙන රූපකාය **ඵරිත්‍වා** - පතුරුවා, ව්‍යාප්ත කරවා **සත්තමියා පාදෙ පසාරෙසිං** - විදසුන් වැඩීමට පටන්ගත් සිට සත්වන දින දවස බැඳ සිටි පලඟ බිඳ පා දික්කළෙමි. කෙසේද? **තමොක්‍ඛන්‍ධං පදාලිය** - එයට පෙර කිසි දිනෙක නොබිඳි ගනඳුර, මෝහය අග්‍රමාර්‍ගඥානය නමැති කඩුවෙන් බිඳහෙළා, විනාශකර යන තේරුමය. සෙස්ස පෙර කියනලද පරිදිමය.
7. සත්තක නිපාතය
සත්වන නිපාතයෙහි **මුසලානි ගහෙත්‍වාන** යන මෙය උත්තරා තෙරණියගේ ගාථාවය. මෝතොමෝ ද පෙර බුදුවරුන්ගේ කාලවල කරනලද අධිකායර්‍ය ඇත්තී ඒ ඒ භවයන්හි පින් රැස් කරමින් ක්‍රමයෙන් වඩන ලද කුසල් මුල් ඇතිව එක්තැන් කළ විමුක්ති ධර්‍මයන්ගෙන් සමන්විතව මේ බුද්ධෝත්පාදයෙහි සැවැත් නුවර එක්තරා කුලගෙයක ඉපිද උත්තරා යන නම් ලබා ක්‍රමයෙන් දැන ඉගෙනගෙන පටාචාරා තෙරණිය වෙත ගියාය. තෙරණිය ඇයට ධර්‍මය දේශනා කළාය. ඕතොමෝ ඒ බණ අසා සසරෙහි උපන් සංවේගය ඇත්තී සසුනෙහි පැහැදී මහණ වූවාය. ඕතොමෝ පූර්‍වකෘත්‍ය නිමකර පටාචාරා තෙරණිය සමීපයෙහි විදසුන් පිහිටුවා භාවනාවෙහි යෙදෙන්නී උපනිශ්‍රය සම්පත් ඇති බැවින් ද ඉඳුරන් මුහුකුරා ගොස් තිබුණු හෙයින්ද නොබෝ කලෙකින්ම පිළිසිඹියා සහිත රහත්බවට පැමිණියාය. රහත්බවට පැමිණ තමාගේ පිළිවෙත පිරික්සා බලමින් මෙසේ උදන් ඇනුවාය:

මිනිස්සු මෝල්ගස් ගෙන ධාන්‍ය කොටත්. අඹුදරුවන් පෝෂණය කරමින් ඔවුහු ධනය උපයාගනිත්.
යමක් කිරීමෙන් තැවීමකට නොපැමිණේද එවැනි වූ බුදුසසුනෙහි යෙදෙව්. වහාම පා දොවා එකත්පසෙක හිඳගන්න.
සිත මනාකොට පිහිටුවා එකඟ කරගෙන සමව පිහිටුවාගෙන තමාගේ ද මෙරමාගේ ද සංස්කාරයන් පිරික්සා බලන්න.
මම ඇයගේ වචනය අසා පටාචාරාවගේ අනුශාසනාව පිළිපදිමින් දෙපා සෝදාගෙන එකත්පසෙක හුන්නෙමි. රෑ පෙරයම පෙර අත්බැව් සිහිකළෙමි. රෑ මැදයම දිවැස පිරිසිදු කළෙමි.
රෑ අලුයම අඳුරුකඳ බිඳලීමි, ත්‍රිවිද්‍යාව ලබාගතිමි, ඔබගේ අනුශාසනාව පිළිපැදීමි.
යුදෙහි පරාජය නොවන ශක්‍රයා පෙරටුකරගෙන සිටින තිදස් වැසි දෙවිවරු යම්සේද එසේම මමද ආශ්‍රවයන් නසා ත්‍රිවිද්‍යාව ලබා (බුදුන්) පෙරටු කරගෙන වෙසෙමි.
එහි **චිත්තං උපට්ඨපෙත්‍වාන** - බවුන් සිත කමටහනෙහි පිහිටුවා, කෙසේද? එක්තැන් කරගෙන, එකඟකර, **පච්චවෙක්‍ඛථ **- පිළිවෙළින් බලව, සංස්කාරයන් අනිත්‍යය, දුඃඛය, අනාත්මය යන ලක්ෂණත්‍රය බලව යන තේරුමය. මෙයද අවවාද දෙන අවස්ථාවෙහි තමාගේ හා අනෙක් භික්‍ෂුණීන්ගේ ද අවවාදයෙහි අනුවාද වශයෙන් කියන ලදී. **පටාචාරානුසාසනිං** - පටාචාරා තෙරණියන්ගේ අවවාදය පිළිපැදීමි. ‘පටාචාරාවගේ සාසනය’ යනුවෙන් පාඨයකි.
**අථ වුට්ඨාසිං** - ත්‍රිවිද්‍යාව ලබාගැනීමෙන් පසුව ආසනයෙන් නැගී සිටියෙමි. මේ ස්ථවිරීතොමෝ ද එක්දවසක් පටාචාරා තෙරණිය වෙතින් කමටහන් ගෙන තමා වෙසෙන තැනට ගොස් පලක් බැඳ දුන්නාය. යම්තාක් මම උපාදානයෙන් තොරව ආශ්‍රවයන්ගෙන් මගේ සිත නොමිදෙන්නේ ද ඒ තාක් කල් මේ අසුනෙන් නොනැගිටිමි යනුවෙන් නිශ්චයකර භාවනාව වඩා ක්‍රමයෙන් විදසුන් දැඩිකොටගෙන මගපිළිවෙළින් අභිඥාව හා පිළිසිඹියාවෙන් සමන්විත රහත්බවට පැමිණ එකුත් විස්සක් ප්‍රත්‍යවේක්‍ෂණයන් කොට නිමවා දැන් පෙර කිස නිමකරන ලදැයි හටගත් සොම්නසින් උදාන වශයෙන් මේ ගාථා ප්‍රකාශකර හිරු උදාවන කල්හි දෙපා දිගු කළාය. එකෙණෙහිම රැය පහන්වනවාත් සමගම තෙරණිය සමීපයට ගොස් මේ ගාථා නැවත ප්‍රකාශ කළාය. එහෙයින් ‘ඔබගේ අනුශාසනාව ඉටුකළෙමි’ යනුවෙන් කියන ලදී. සෙස්ස යට කියනලද පරිදිමය.
**ඝතිං උපට්ඨපෙත්‍වාන** ආදී ගාථා චාලා තෙරණියගේය. මෝතොමෝ ද පෙර බුදුවරුන්ගේ කාලවල කරන ලද අධිකාර ඇත්තී ඒ ඒ භවයන්හිදී කුසල් රැස්කර මේ බුදුපතෙහි මගධයෙහි නාළක ගමෙහි රූපසාරී බැමිණියගේ කුසෙහි පිළිසිඳ ගත්තාය. ඇයට නම් තබන දවසෙහි මවුපියෝ චාලා යන නම තැබූහ. ඇයගේ කනිටු සොහොයුරිය උපචාලා නම් විය. ඇයගේ කනිටුතර සොහොයුරිය සිසුපචාලා නම් විය. මේ තිදෙනාම ධම්මසේනාපති තෙරණුවන්ගේ බාල සොහොයුරියෝය. මොවුන් තිදෙනාගේ පුතුන්ගේ නම්ද එවැනිම විය, එනම් ථෙරගාථාවෙහි එන චාල, උපචාල හා සිසුපචාල යනුවෙනි.
මේ සොහොයුරියෝ තිදෙන ධම්මසේනාපති යයි අසා එය ලාමක ධර්‍මවිනයක් නොවිය හැකිය, එය ඕළාරික පැවිද්දක් නොවිය හැකිය, අපේ සොහොයුරු එහි පැවිදි වුයේ එහෙයිනි යනුවෙන් උත්සාහයක් හා දැඩි කැමැත්තක් ඇතිවී කඳුළු වගුරවමින් හඬන පිරිවර ජනයා අතහැර ගොස් පැවිදි වූහ. පැවිදි වී දැඩි අවධානයකින් වෑයම්කරන්නාහු නොබෝ කලෙකින්ම රහත්වූහ. රහත්වී නිවන්සුවයෙන් හා පලසුවයෙන් දවස් යවන්නාහු,
චාලා භික්‍ෂුණිය දිනක් දිවා ආහාරයෙන් පසු පිණ්ඩපාතයෙන් වැළකී අන්ධ වනයට පිවිස දහවල් කාලය ගතකළාය. ඉක්බිති මාරයා ඇය වෙත පැමිණ කාමයෙන් පෙළඹවීමට තැත්කළේය. ඒ පිළිබඳව සූත්‍ර පාඨයෙහි මෙසේ සඳහන් වේ:
‘ඉක්බිති චාලා භික්‍ෂුණී තොමෝ පෙරවරුයෙහි සිවුරු හැඳ පෙරව පාසිවුරු ගෙන පිඬු පිණිස සැවතට පිවිසියාය. සැවතෙහි පිඬු පිණිස හැසිර දවල් දානය ලබා පිණ්ඩපාතයෙන් වැළකී දවල් කාලය ගතකරනු පිණිස අන්ධවනයට පිවිසියාය. අන්ධවනයට පිවිසියාවූ ඕතොමෝ එක්තරා ගසක් මුල දුන්නාය.
ඉක්බිති පව්කාර මාරයා චාලා භික්‍ෂුණිය වෙත එළඹ ඇය බ්‍රහ්මචර්‍යවාසයෙන් මගහරවනු කැමැත්තේ ‘කවරෙකු උදෙසා මුඩුකරගත්තෙහිද? ආදිය විචාළේය. ඉක්බිති ඕතොමෝ ඔහුට ශාස්තෲන් වහන්සේගේ ගුණද ධර්‍මයෙහි නෛර්‍යාණික භාවයද ප්‍රකාශකොට කළකිස ඇතිබව වැඩීමෙන් විෂයසුඛය ඉක්මවා සිටින බව පැවසුවාය. එය ඇසූ මාරයා දුක්දොම්නස් වී එතැනම අතුරුදහන්විය. ඉක්බිති ඕතොමෝ තමා හා මාරයා විසින් කියන ලද ගාථා උදාන වශයෙන් ප්‍රකාශ කළාය:

වැඩු ඉඳුරන් ඇති භික්‍ෂුණිය සිහි එළවාගෙන සංස්කාරයන් සිද මීමෙන් ලැබෙන සුවය සංඛ්‍යාත ශාන් තපදය අවබෝධකර ගත්තාය.
මුඩුකරගෙන සිටින්නී කවරෙකු උදෙසාද? ඔබ මෙහෙණක ලෙස පෙනෙයි. පාසණ්ඩයන් කෙරෙහි නොඇලෙහි, මුළාවී මෙසේ හැසිරෙන්නේ ඇයි?
දෘෂ්ටීන් ඇසුරු කරන්නාවූ තීර්ථකයෝ මේ සසුනෙන් බැහැරය. ඔවුහු දහම් නොදනිති. ඔවුහු ධර්‍මයෙහි දක්‍ෂයෝ නොවෙති.
ශාක්‍ය කුලයෙහි උපන් අප්‍රතිපුද්ගල වූ බුදුන්වහන්සේ වෙසෙති. උන්වහන්සේ මට දෘෂ්ටීන් පහකරවන්නාවූ ධර්‍මය දේශනා කළ සේක.
දුක, දුක හටගැන්ම, දුක ඉක්මවීම, දුක් නැතිකිරීමට වහල්වන අරිඅටඟිමග දෙසූ සේක.
උන්වහන්සේගේ වචනය ඇසූ මම සසුනෙහි නිරතව විසීමි, ත්‍රිවිද්‍යාව ලබාගතිමි. බුදුන්ගේ ඔවදන ඉටුකළෙමි.
හැම තැන්හිම පවත්නා ඇලීම ඇසීමි. අඳුර බිඳලීමි, පව්කාරය, එය මෙසේ දනුව. අන්තකය ඔබ විනාශ වූයෙහිය.
එහි **සතිං උපට්ඨපෙත්‍වාන** - සතිපට්ඨාන භාවනා වශයෙන් ශරීරාදියෙහි අසුභ දුක්‍ඛ අනිත්‍ය අනාත්ම වශයෙන් මැනැවින් සිත පිහිටුවා, **භික්‍ඛුනී** - තමා සඳහා කියයි, **භාවිතින්‍ද්‍රියා** ආර්‍යමාර්ගය වැඩීමේ හේතුවෙන් වැඩුණු ශ්‍රද්ධා ආදී පසිඳුරන් ඇති, **පටිවිජ්ඣි පදං සන්තං** - ශාන්ත පදය වූ නිර්වාණය ක්‍ෂාක්‍ෂාත් කිරීමෙන්, අවබෝධ කිරීමෙන් ප්‍රත්‍යක්‍ෂ කළාය. **සංඛාරූපසමං** - සියලු සංස්කාරයන්ගේ සමනයට හේතුවූ, **සුඛං** - අතිමහත් සුවයෙන් යුත්,
**කන්නු උද්දිස්ස** - මෙය මාරයා විසින් කියන ලද්දය. එහි අදහස සැකෙවින් මෙසේය: මේ ලෝකයෙහි බොහෝ ආගම් ඇත, ඒ ආගම්වල ශාස්තෲවරු ද බොහෝය. ඔවුහු තීර්ථකයෝය. ඔවුන්ගෙන් කවරෙකු උදෙසා **මුණ්ඩාසී** - හිසකෙස් බහාලීද? හුදෙක් මුඩු හිසින් පමණක් නොව හන් කහවතිනුදු මෙහෙණක මෙන් පෙනෙන්නෙහිය. **න ච රොචෙසි පාසණ්ඩෙ** : තවුස්පිරිවැජියන් ආදින්ට කැටපතක් වූ පාසණ්ඩයන්ට අයත් ඒ සමයයන් ඔබට නොරිසියෙහිද? **කිමිදං චරසි මොමුහා** - යම් පාසණ්ඩයෙකු විසින් පෙන්වා දී තිබෙන සෘජු නිර්‍වාණ මාර්‍ගය අත්හැර අද කාලයට අයත් වැරදි මගක යන්නී බොහෝසෙයින් මුළාවී බමන්නෙහිය.
ඒ අසා තෙරණියෝ පිළිතුරුදීම් වශයෙන් ඔහුට තර්ජනය කරන්නාහු **ඉතො බහිද්ධා** ආදිය කීහ. එහි මෙයින් බාහිර වූ පාසණ්ඩයෝ නම් බුදුන්වහන්සේගේ සසුනෙන් බැහැරවූ කුටීසක බහුකාරාදී වූ තීර්ථකයෝය. ඔවුහු සතුන් අල්වාගැනීම පිණිස තෘෂ්ණා නමැති උගුල්ද දෘෂ්ටි නමැති උගුල් ද අටවති. එහෙයින් ඔවුහු පාසණ්ඩ නම් වෙති. එහෙයින් **දිට්ඨියො උපනිස්සිතා** යනුවෙන් කීහ. ශාස්වත දෘෂ්ටි ආදිය ඇසුරු කරන යන තේරුමය. දෘෂ්ටිවලට බැසගත්හ යනුවෙන් තේරුම් ගත යුතුය. යම් දෘෂ්ටියක් අග්‍ර වශයෙන් සලකා එය ඇසුරු කරත්ද එහෙයින් පාසණ්ඩයන් ඇසුරු කරන්නාවූ, මේ පැවැත්ම එසේ පවතීයයි ප්‍රවෘත්ති ධර්‍මය පවා නොදනිති. **න තෙ ධම්මස්ස කොවිදා**, මේ නැවතීම එසේ නවතීයයි නිවෘත්ති ධර්‍මය පවා නොදන්නාවූ, ප්‍රවෘත්ති ධර්‍මයෙහි පවා මුළා වූ ඔවුහු නිවෘත්ති ධර්‍මය ගැන කියනුම කවරේද?
මෙසේ පාසණ්ඩයන්ගේ නිවණට නොපමුණුවන්නා වූ ඉගැන්වීම් පෙන්වා දුන් ‘කවරෙකු උදෙසා හිස මුඩුකර ගත්තේද’ යන ප්‍රශ්නය විසඳීමට **අත්‍ථි සක්‍යකුලෙ ජාතො** යනාදිය කීහ. එහි **දිට්ඨිනං සමතික්කම්ම** යනු සකල දෘෂ්ටීන් ඉක්මවා යන උපාය දෘෂ්ටිජාලය ලිහා දැමීමය. සෙස්ස යට කියනලද පරිදිමය.
**සතිමතී **යන ගාථාව උපචාලා තෙරණියගේය. ඇයගේ කථාවස්තුව චාලා භික්‍ෂුණියගේ කථාවෙහි කී පරිදිමය. මෝතොමෝද චාලා තෙරණිය මෙන් පැවිදිව, විදර්‍ශනාව පිහිටුවා රහත් බවට පැමිණ මෙසේ උදන් ඇනුවාය.
සිහිය දියුණුකළ පැණස වැඩු, වඩන ලද ඉඳුරන් ඇති භික්‍ෂුණිය ලාමක මිනිසුන් නොසෙව්නා ශාන්ත පදය අවබෝධ කළාය.
එහි **සතිමතී** යනු සිහියෙන් සමන්විත වූයේ, පළමුව සතිඤාණයෙන් සමන්විතව පසුව ආර්යමාර්ගය වඩනලද හෙයින් සිහිය දියුණු වූ අවස්ථාවට පැමිණි හෙයින් උතුම් වූ සිහියෙන් යුක්ත වූ යන අර්ථයයි. **චක්‍ඛුමතී** - ප්‍රඥා නමැති ඇසින් යුක්තවූයේ, ආරම්භයෙහි පහළවීම කරා ගෙනයන්නාවූ උතුම් විනිවිද දැකීමේ නුවණින් යුක්ත වූ, ප්‍රඥාව අභිවර්‍ධනය වූ හෙයින් පරම ප්‍රඥා චක්‍ෂුසයෙන් සමන්නාගත වූ බව කියන ලද්දේ වෙයි. **අකාපුරිසසෙවිතං** - අලාමක උතුම් මිනිසුන් විසින්, බුද්ධාදි ආර්‍යයන් විසින් සෙවුනාලද
**‘කින්නු ජාතිං න රොවෙසි**’ යන ගාථාව තෙරණිය කාමයන්හි උත්සුක කරවනු පිණිස මාරයා විසින් කියන ලදී. ‘භික්‍ෂුණිය, ඔබ කුමක් හෙයින් නොකැමැත්තෙහිද’ යහලුව, මම උත්පත්තිය නොකැමැත්තෙමි’ යනුවෙන් කීවාය. ඉක්බිති මාරයා උපන් තැනැත්තා කාමයන් පරිභෝග කළයුතුය, එහෙයින් උත්පත්තිය ද කැමතිවිය යුතුය, කාමයන් වැළඳිය යුතුය යන්න පෙන්වමින් මේ ගාථාව කීවේය:
උපත කැමැති නොවන්නේ කුමක් හෙයින්ද? උපන් තැනැත්තා කම්සුව සෙවිය යුතුය. කම්සුව වළඳන්න. පසුව පසුතැවිලි නොවන්න.
එහි තේරුම මෙසේය: උපචාලා, ඔබ කුමක් හෙයින් උපත නොකැමැත්තෙහිද? යම්හෙයකින් **ජාතො කාමානි භුඤ්ජති** - මෙලෙව්හි උපන් තැනැත්තා කාමගුණයන්ගෙන් පරිපූර්‍ණ රූපාදීන් සේවනය කරමින් කම්සුවය විඳියි. නූපන් තැනැත්තෙකුට එවැන්නක් නැත. එහෙයින් **භුඤ්ජාහි කාමරතියො** - කාමක්‍රීඩාවල යෙදෙව. **මාහු පච්ඡානුතාපිනී** - තරුණ වියෙහිදී සැපසම්පත් තිබෙද්දීත් මා විසින් කම්සුව නොවළඳනා ලදැයි පසුව පසුතැවිලි නොවන්න.
ඒ අසා තෙරණිතොමෝ උත්පත්තියෙහි දුක්‍ඛ ස්වභාවය හා තමා ඒ විෂය ඉක්මවා සිටින බව තර්‍ජනාත්මකව ප්‍රකාශ කරමින් මේ ගාථා වදාළාය:

උපන් තැනැත්තාට මරණය අත්පා කැඩුම් බිඳුම් වධබන්ධන සිත්තැවුල් හටගනී. උපන් තැනැත්තා දුකට පැමිණෙයි.
ශාක්‍ය කුලයෙන් පැමිණි අපරාජිත වූ බුදුන්වහන්සේ වැඩවෙසෙති. උන්වහන්සේ මට දෘෂ්ටීන් පහකරවන්නාවූ ධර්‍මය දේශනා කළ සේක.
දුක හටගැන්ම දුක ඉක්මවීම දුක නැතිකිරීමට වහල්වන අරිඅටඟිමග දෙසූ සේක.
උන්වහන්සේගේ වචනය ඇසු තම සසුනෙහි නිරතව විසීමි, ත්‍රිවිද්‍යාව ලබාගතිමි. බුදුන්ගේ ඔවදන ඉටුකළෙමි.
හැම තැන්හිම පවත්නා ඇලීම ඇසුවෙමි, අඳුර බිඳලීමි, පව්කාරය, එය මෙසේ දනුව, අන්තකය, ඔබ විනාශ වූයෙහිය.
එහි **ජාතස්ස මරණං හොති** - යම්හෙයකින් උපන් සත්ත්වයාට මරණය සිදුවේද, නූපන් සත්ත්වයාට මරණයක් නැත්තේද එහෙයිනි. හුදෙක් මරණය මතු නොව, ජරාවට පත්වීම, රෝග හටගැනීම ආදී සියල්ලම උපන් තැනැත්තටම සිදුවේ. එසේ වන්නේ උපත හේතුකොටගෙනමය. එහෙයින් බුදුහු මෙසේ වදාළහ. උපත හේතුකොට ජරාව මරණය ශෝකය, වැළපීම දුක දොම්නස හා සිත්තැවුල ඇතිවේ. එහෙයින්ම මෙසේ පැවසීය. **හත්‍ථපාදානඡෙදනං** - අපා කැඩීම බිඳීම උපන් තැනැත්තාට විනා නුපන් තැනැත්තාට සිදුනොවේ. මෙහි අත්පා කැඩුම් බිඳුම් ආදියේ මාර්ගයෙන් දෙතිස් කම්කටොලු ආදියද පෙවූ බව දතයුතුය. එහෙයින් කියන ලදි **වධබන්‍ධ පරික්ලෙසං ජාතො දුක්‍ඛං නිගච්ඡති** - ජීවිතයට හානිකරවනසුලු මිටිපහරදීම් වැනි වධහිංසා මෙන්ම අහුබැඳුම් ආදී සිරගෙවල විඳින වේදනාද අනෙක් යම්කිසි දුකක් වේද ඒ සියල්ලම උපත ලැබූ තැනැත්තාම විඳියි, නුපන් තැනැත්තා නොවේ. එහෙයින් ‘උත්පත්තිය නොකැමැත්තෙමි’ යනුවෙන් කීවාය.
දැන් උපත හා කාමයන් සියල්ල සම්පූර්‍ණයෙන් ඉක්මවා තිබෙන බව මුල සිටම මෙසේ දක්වයි. **අත්‍ථි සක්‍යකුලෙ ජාතො** - යනු විසිනි. එහි **අපරාජිතො **කෙලෙස්මරු ආදීන් විසින් පරාජය කිරීමට නොහැකිවූ ශාස්තෲන් වහන්සේ වනාහි සියල්ලන්ම මැඩපවත්වා වෙසෙන දෙවියන් සහිත ලෝකයා සුවචභාවයෙහි තබාගෙන සිටින බැවින් අපරාජිත නම් වේ. සෙස්ස කියනලද බැවින් අරුත් පැහැදිලිය.
8. අට්ඨකනිපාතය
අටවන නිපාතයෙහි **භික්‍ඛුනිසීලසම්පන්නා** ආදිය සිසුපචාලා තෙරණියගේ ගාථාය. මැයගේ කථාවස්තුව ද චාලා භික්‍ෂුණියගේ වස්තුවෙහි කියනලද පරිදිමය. මෝතොමෝ ආයුෂ්මත් ධර්මසේනාපතීන් වහන්සේගේ පැවිදිවීම අසා ඒ ගැන උනන්දු වී පැවිදිව කරනලද පෙරකිස ඇත්තී විදසුන් පිහිටුවා යෙදෙන්නී වෑයම් කරන්නී නොබෝ කලෙකින්ම රහත්බවට පැමිණියාය. රහත්බවට පැමිණ පලසමවත් සුවයෙන් දවසරින්නී එක්දවසක් තමාගේ පිළිවෙත බලා නිමකළ කාර්‍ය ඇති බැවින් සොම්නස් වූවා උදන් බසින් මෙය ගැයුවාය:
ඉඳුරන් හික්මවා ගත් සීලසම්පන්න භික්‍ෂුණිය කිසිවෙකු විසින් තෙත් නොකරනු ලැබූ හරයෙන් පිරී (රසවත්වූ) ශාන්තපදය ලබාගන්නීය.
එහි **සීලසම්පන්නා** - පිරිසිදු භික්‍ෂුණී ශීලයෙන් සමන්විත වූ පිරිපුන්, **ඉන්‍ද්‍රියෙසු සුසංවුතා** - මනස සයවැනිකොට ඇත්තාවූ ඉඳුරන් මැනවින් හසුරුවා ගත්, රූපාදී ආරම්මනයන් ප්‍රියවූකල රාගයද, අප්‍රියවූ, කල ද්වේෂයද, විෂමව දක්නා කල්හි මෝහයද යන මේ ත්‍රිමූලය හැර මනාකොට වසනලද ඉඳුරන් ඇති, **අසෙචනකමොජවං** - කිසිවකින් කිසිකෙනෙකුන් විසින් කිළිටි නොකරනු ලැබූ, සාරවත් වූ ස්වභාවයෙන් මධුරවූ සියලු කෙලෙස් ලෙඩ සුවකරන ඖෂධයක් වූ ආර්යමාර්‍ගය නිවන හෝ ගත යුතුය. නිවන්සුව බලාපොරොත්තුවන තැනැත්තා විසින් ආර්යමාර්ගය අනුගමනය කළ යුතු හෙයින් හා කෙලෙස්ගිනි නොමැති හෙයින් ශාන්තපදය යනුවෙන් හැඳින්වීම සුදුසුය.
ඔබ පෙර විසූ තාවතිංසය, යාමය, තුසිතය, නිම්මාණරතීය, වසවර්තිය යන දෙව්ලොව යම් දෙවිකෙනෙක් වෙසෙද්ද, ඔබ දෙවිවරුන් කෙරෙහි සිත යොමුකරන්න.
මේ ගාථාව කාමස්වර්‍ගයන්හි රුචිය ඇතිකරවනු පිණිස, එහිලා උනන්දුකරවනු පිණිස තෙරණිය සමවතින් ඉවත්කරනු පිණිස මාරයා විසින් කියන ලද්දකි.
එහි එකට පින්කම් කළාවූ තෙතිසක් ජනයෝ යම් තැනෙක උපන්නාහුද එය තාවතිංස නම් විය, එහි වැසියෝ සියලු දෙනම තව්තිසා දෙවිවරු නම්වූහ. ඇතැමෙක් තාවතිංස දේවපුත්‍රයෝ යනු ඔවුන්ගේ නමයයි කියති. දෙව්ලෝ දෙකක් තිබෙන විශිෂ්ට දිව්‍යසුඛයට පැමිණෙන්නෝ, එහි උපත ලබන්නෝ **යාම** නම් වෙති. දිවසැපතින් තුටු පහටුවන යන අරුතින් **තුසිත** නම්වේ. ස්වභාවයෙන් පිළියෙල වී තිබෙන අරමුණුවලට අතිරේක වශයෙන් රමණයවනු කැමැති අවස්ථාවලදී තමාගේ රුචියට අනුව සැප සම්පත් නිර්‍මාණය කරගැනීමෙන් ප්‍රීතිවන යන අර්ථයෙන් **නිර්‍මාණරතී** නම්වේ. සිතැඟි දැන අනුන් විසින් මවනලද සම්පත්ති විෂයයෙහි වසඟවන යන අරුතින් වසවත්ති නම්වේ. **තත්‍ථ චිත්තං පණිධෙහි** - ඒ තවුතිසාදි දෙව්ලෝ කෙරෙහි ඔබගේ සිත යොමු කරන්න. එහි ඉපදීම කෙරෙහි ආශාව ඇති කරගන්න. චාතුර්මහාරාජකාදී දෙව්ලෝවල තිබෙන සුඛෝපභෝගයන් අනෙක් දිව්‍යලෝකවල තිබෙන සැපසම්පත්වලට වඩා පහත්ය යන අභිප්‍රාවෙන් තාවතිංසාදිය ගෙනහැර දක්වයි. **යත්‍ථ තෙ වුසිතං පුරෙ** - ඔබ පෙර යම් යම් දෙව්ලෝවල උපත ලැබුවෙහිද, මෝතොමෝ වනාහි පෙර අත්බැව්වල දෙව්ලෝවල උපන්නී තව්තිසාවෙහි පටන් පඤ්චකාමස්වර්‍ගයන්හි සැප විඳ නැවත පහළට බසින්නී තුසිතයෙහි වැස එයින් චුතව දැන් මිනිස් ලෙව්හි උපත ලබා ඇත.
තෙරණියෝ මෙය අසා ‘මාරය, එය එසේ වේවා, ඔබ සඳහන්කළ කාමලෝකයද සෙසු සියලුම ලෝකද රාගගිනි ආදියෙන් ඇවිලෙමින් දැවෙමින් පවතී. එහිලා කිසිම නුවණැත්තෙකුගේ සිත නොඇලෙයි. කාමයන් කෙරෙන් හා ලෝකයෙන් මගේ සිත මිදී ඇත’ යනුවෙන් පවසා තර්ජනාත්මක ස්වරූපයෙන් මාරයාට මෙසේ කීවාය.

තවුතිසා යාම, තුසිත, නිම්මාණරති හා වසවත්ති යන දෙව්ලෝ වැසියෝ කලින්කල භවයෙන් භවයෙහි සක්කාය දෘෂ්ටිය පෙරටුකරගෙන එය නොඉක්මවා උපත හා විපත අනුව හැසිරෙන්නාහුය.
සියලු ලොව ගිනිගෙන දැවේ, සියලු ලොව ඇවිලේ, සියලු ලොව ගින්නෙන් පිළිස්සේ. සියලු ලොව සැලේ.
බුදුහු, කම්පා නොවන, කිසිවෙකුට සම කළ නොහැකි පෘථග්ජනයන් සේවනය නොකරන ධර්‍මය දේශනා කරති. මගේ සිත එහි ඇලිණ.
මම උන්වහන්සේගේ වචනය අසා සසුනෙහි ඇලී විසුවෙමි. ත්‍රිවිද්‍යාව ලබාගතිමි, බුදුන්ගේ අවවාදය පිළිපැදීමි.
හැම තැනකම ආශාව දුරුකළෙමි, අඳුරුකඳ බිඳලීමි. මාරය, ඔබ එසේ දැනගනුව, ඔබ විනාශ වූයෙහිය.
එහි **කාලං කාලං** - ඒ ඒ කාලය, **භවාභවං** - භවයෙන් භවයට, **සක්කායස්මිං** - පඤ්චස්කන්‍ධයෙහි, **පුරක්‍ඛතා** - පෙරටුකොට ඇත්තාවූ, මෙහි ප්‍රකාශ කරන ලද්දේ මෙයය: මාරය, ඔබ සඳහන් කළ තාවතිංසාදි දෙවිවරු භවයෙන් භවයට යන්නාහු අනිත්‍යතා ආදිය හා නොයෙක් ආදීනවයන්ගෙන් ගැවසුණු ශරීරයෙහි පිහිටියාහු වෙත්, එහෙයින් ඒ භවයෙහි උපන්කල, මැදිවියකල හා අවසාන කාලය යනුය. ඒ ඒ කාලයෙහි පඤ්චස්කන්‍ධයම පෙරටුකොට වෙසෙති. එහෙයින්ම **අවීතිවත්තා සක්කායං** - නික්මයාම පෙරටු කර නොගෙන පඤ්චස්කන්‍ධ නමැති ඉවුරටම දුවන්නාහු **ජාතිමරණසාරිනො** - රාගාදියෙන් යුක්තවූ හෙයින් නැවත නැවත උපත හා මරණය අනුව යති. එහෙයින් සසරෙන් නොමිදෙති.
**සබ්බො ආදිපිතො ලොකො** - ‘මාරය’ ඔබ කියූ කාමලෝකය පමණක් නොව ධාතුත්‍රය සංඛ්‍යාත සියලු ලෝකය රාගාදී එකොළොස් ගින්නකින් ඇවිලී ඇත. ඒවායින්ම නැවත නැවත දැවෙන හෙයින් **පදීපිතො** - නිතරම එකම ගිනිගුළියක් වී ඇති හෙයින් **පජ්ජලිතො** - තෘෂ්ණාවෙන් මෙන්ම. සියලු කෙලෙස්වලින්ද ඔබමොබ සැලෙන හෙයින්ද, වෙවුලන හෙයින්ද **පකම්පිතො** - මෙසේ ඇවිලෙන දැවෙන හා සැලෙන ලෝකයෙහි කිසිවෙකු විසිනුදු සෙලවීමට, කම්පනය කරවීමට නොහැකි හෙයින් **අකම්පියං** - ගුණ වශයෙන් මෙතෙකැයි මැනීමට නොහැකි හෙයින් තමා වැන්නෙකු නොමැති හෙයින්ද **අතුලියං** - බුද්ධාදී ආර්‍යයන් විසින් පමණක් ගෝචර භාවයට පැමිණෙන හෙයින්, සේවනය කරන හෙයින් **අපුථුජ්ජනසෙවිතං බුද්ධො** - භාග්‍යවතුන් වහන්සේ, මාර්‍ගඵල - නිර්‍වාණ වශයෙන් නවවිධ ලොකොත්තර ධර්‍මය මහා කරුණාවෙන් මෙහෙයවනු ලැබූ මනස ඇත්තාහු **අදෙසයි**, දෙවියන් සහිත ලෝකයාට දේශනා කළ සේක. **තත්‍ථ** - ඒ ආර්යධර්‍මයෙහි මගේ සිත **නිරතො** - ඇලුණේ වේ. එයින් පෙරළා නොයනු ඇත යනු තේරුමය. සෙස්ස යට කියනලද පරිදිමය.
9. නවකනිපාතය
නවවන නිපාතයෙහි **මාසු තෙ වඩ්ඪ ලොකස්මිං** ආදිය වඩ්ඪමාතා තෙරණියගේ ගාථාය. මෝතොමෝ ද පෙර බුදුවරුන්ගේ කාලවල කරනලද අධිකාර ඇත්තී ඒ ඒ භවයන්හිදී කුසල් රැස්කර මේ බුදුපතෙහි භාරුකච්ඡ නගරයෙහි කුලගෙයක ඉපිද වයස් පැමිණි කල්හි පතිකුලයට ගියා එක් පුතෙකු බිහි කළාය. ඔහු වඩ්ඪ නමින් පළටවිය. එතැන් පටන් ඇය වඩ්ඪමාතා යනුවෙන් හැඳින්විණ. ඕ භික්‍ෂුණීන් වෙතින් බණ අසා සැදැහැය ලබා පුතා නෑයන්ට බාරදී භික්‍ෂුණීන්ගේ ආරාමයකට ගොස් පැවිදි වූවාය. මෙයින් පසුව යමක් කිවයුතුද ඒ සියල්ල වඩ්ඪ තෙරණුවන්ගේ වස්තුවෙහි සඳහන් කළ පරිදිමය. වඩ්ඪ තෙරුනුවන් තමාගේ පොරෝණය නොමැතිව භික්‍ෂුණීන්ගේ ආරාමයට ගියවිට මේ භික්‍ෂුණිය ඔහු දැක ‘කුමක් හෙයින් ඔබ හුදෙකලාවම පොරෝණය නොමැති මෙහි ආවෙහිද?’ යනුවෙන් චෝදනා කර අවවාද දෙන්නී මෙසේ කීවාය:

වඩ්ඪ, ඔබ කිසි කලෙකත් ලෝකයෙහි කෙලෙස් දැලට ගොදුරු නොවන්න. පුත්‍රය, ඔබ නැවත නැවතත් දුකෙහි කොටස්කාරයෙකු නොවන්න.
තෘෂ්ණා රහිතවූ පහවූ සැකය ඇති සිහිල් වූ හික්මුණාවූ අසව් දුරුකළා වූ මුනීහු සුව සේ වෙසෙති.
ඒ සෘෂිවරුන් විසින් පුරුදු කරනලද මාර්ගය වඩ්ඪ, ඔබ ද සම්‍යක් දෘෂ්ටිය ලබාගනු පිණිස හා දුක් කෙළවරකිරීම පිණිස වර්‍ධනය කරගනුව.
එහි **මාසු තෙ වඩ්ඪ ලොකම්හි වනථො අහු කුදාචනං** - මෙහි සු යනු නිපාත මාත්‍රයකි. වඩ්ඪ පුත්‍රය, මේ සියලු සත්ත්ව ලෝකයෙහි හා සංස්කාර ලෝකයෙහි ඔබට කෙලෙස් ගැහැටක් කිසිකලෙකත් **මා අහු** නොවේවා. එයට හේතුව කියන ලදී. **මා පුත්තක පුනප්පුනං අහු දුක්‍ඛස්ස භාගිමා** - තෘෂ්ණාව රැස්කරමින් නැවත නැවත කලින්කල ඉපදීම ආදී දුක්වලට කොටස්කාරයෙකු නොවන්න.
මෙසේ තෘෂ්ණාව සිඳ නොදැමීමේ ආදීනව පෙන්වා දැන් සිඳ දැමීමේ අනුසස් පෙන්වන්නී සුඛං හි වඩ්ඪ ආදිය කීවාය. එහි තේරුම පුත්‍ර වඩ්ඪ, මුනිවරයන්ගේ ධර්‍මයෙහි හැසිරීමෙන් **මුනයො** - ඒ හා සංඛ්‍යාත තෘෂ්ණාව නැති බැවින් **අනෙජා**, දර්‍ශන මාර්ගයෙන්ම දුරුකළ බැවින් **ජින්නසංසයා** - සියලු කෙලෙස් දාහයන් නිසා ඇති හෙයින් **සීතිභූතා **- උතුම්වූ හික්මීම ලබාගෙන ඇති බැවින් **දමප්පත්තා අනාසවා** - අසව් දුරුකළෝ සුවසේ වෙසෙති. දැන් ඔවුන්ට සිතෙහි කිසිම දුකක් නැත. මතුවටද කිසිදු දුකක් නොවන්නේය.
යම් සෙයකින් එවැන්නක් නොවේද එහෙයින් **තෙහානුචිණ්ණං ඉසීහි **-පෙ**- අනුබ්‍රෑහය තෙහි**: ක්‍ෂීණාශ්‍රවයන් විසින් **අනුචිණ්ණං** - පිළිපන්නාවූ සමථ හා විදර්‍ශනා මාර්ගය ඥානදර්‍ශනය ලබාගනු පිණිස, සියලු සසරදුක් කෙළවර කිරීම පිණිස වඩ්ඪ ඔබ අනුබ්‍රෑහය වඩව,
එය අසා වඩ්ඪ තෙරණුවෝ ඒකාන්තයෙන්ම මගේ මව රහත් පෙලෙහි පිහිටා ඇතැයි සිතා ඒ බව කියන්නේ මේ ගාථාව ප්‍රකාශ කළහ:
එහි **විසාරදාව භණසි එතමත්‍ථං ජනෙත්ති මෙ** - ‘වඩ්ඪ, ඔබට කිසිකලෙකත් ලෝකයෙහි තෘෂ්ණාවක් නොවේවා’ යන මේ අර්‍ථය, මේ අවවාදයයි. මෑණියෙනි, දුරුකළ ඇලීම් ඇතිව එහි නොලැග නොඇලී මට කියන්නෙහිය. එහෙයින් **මඤ්ඤාමි නූන මාමිකෙ වනථො තෙ න විජ්ජති** ඒකාන්තයෙන්ම, මගේ මැණියෙනි, මා කෙරෙහි ගෘහාශ්‍රිත ප්‍රේම මාත්‍රයක් පවා ඔබ තුළ නැතැයි සිතමි. මමත්වයක් නැත යන තේරුමය.
එය අසා තෙරණියෝ අනුමාත්‍ර වූ හෝ ක්ලේෂයක් කිසිසේත්ම මා තුළ නැතැයි කියා තමාගේ කාර්‍යය කර නිමවා ඇති බව කියන්නී මෙසේ ප්‍රකාශ කළාය:
වඩ්ඪ හීන, උත්කෘෂ්ඨ, මධ්‍යම ආදී වශයෙන් යම් සංස්කාරයක් වේද ඒ තෘෂ්ණාවෙන් අණුවක් හෝ අණුමාත්‍රයක් හෝ මා තුළ නැත.
අප්‍රමාදීව ධ්‍යානයෙහි යෙදෙන්නා වූ මගේ සියලු අසව් දුරුවිය. ත්‍රිවිද්‍යාව ලබාගතිමි. බුදුරදුන්ගේ අවවාදය අනුව ගියෙමි.
එහි **යෙ කෙචි** - අනියම් බවක් ඇඟවීම සඳහාය. **සංඛාරා **- නිපැදුණු ධර්‍මයෝ, **හීනා** ලාමක, පිළිකුල් උපදවන, **උක්කට්ඨමජ්ඣිමා** ප්‍රණීතවූ මෙන්ම මධ්‍යම වූ ඒවා අතර නිපැයුණු ධර්‍මයෝ හීනය, සම්පූර්‍ණයෙන් නිපැයුණු ධර්‍මයෝ උසස් ධර්‍මයෝය, මේ දෙකෙන්ම මිශ්‍රවූ ධර්‍මයෝ මධ්‍යමය, හීනවූ ආශාවන් විසින් නිපැයුණු ධර්‍මයෝ හීනය, මධ්‍යම ආශාවන් විසින් නිපැයුණු ධර්‍මයෝ මධ්‍යමය, ප්‍රණීතවූවෝ උසස්ය. අකුසල ධර්‍මයෝ හීනය, ලෝකෝත්තර ධර්‍මයෝ උසස්ය, සෙස්ස මධ්‍යමය. **අණුපි අණුමත්තොපි** - හුදෙක් ඔබ කෙරෙහි මතු නොව, හීනාදි භෙද වශයෙන් වෙනස්වූ යම් සංස්කාරයෙක් වේද ඒ සියල්ලෙහිම අණුවක් හෝ අණුමාත්‍රයක් හෝ ඉතා සුලු වූ හෝ තෘෂ්ණාවක් මා තුළ නොපවතී.
එයට හේතුව කියනලදී, **සබ්බෙ මේ ආසවා ඛීණා අප්පමත්තස්ස ඣායතො** - එහි **අප්පමත්තස්ස ඣායතො** - අප්‍රමාදීව හාවනා කරන්නාවූ, ලිංගභේදය නිසා මෙය මෙසේ කියා ඇත. එහිද, යම් හෙයකින් ත්‍රිවිද්‍යාව ලබාගත්තීද එහෙයින් බුදුන්ගේ අනුශාසනාව පිළිපැදි බවද, යම් හෙයකින් අප්‍රමාදීව භාවනා කරන්නීද එහෙයින් ඇයගේ සියලු අසව් සිඳීගිය බවද කී අයුරුය. අණුවක් හෝ අණුමාත්‍රයක් හෝ තෘෂ්ණාවක් මා තුළ නැත යනුවෙන් යොදාගතයුතුය.
මෙසේ දුන් අවවාද අකුස්සක් කරගත් තෙරහු විහාරයට ගොස් දහවල් වෙසෙන තැන හුන්නාහු විදසුන් වඩා රහත්හල ලබාගෙන තමාගේ පිළිවෙත දැක හටගත් සොම්නසින් මව සමීපයට ගොස් අනෙක් කරුණක් මේ ගාථා තුන ප්‍රකාශ කළහ:

මගේ මව යම් අයුරකින් මට අනුකම්පා කරන්නීද ඒ අයුරින් පරමාර්ථය ඇතුළත් උදාරවූ අවවාදය නමැති කෙවිට මා මත හෙඑවාය.
මගේ මවගේ අවවාදාත්මක වචනය අසා සසරෙහි අවසානයට පැමිණෙනු පිණිස ධර්‍මසංවේගය උපදවා ගතිමි.
දිවා රෑ දෙක්හි අකුසීතව ප්‍රධන් වීර්‍යයෙහි යෙදුණු මම මව විසින් උත්සුක කරනු ලැබුවෙම් උත්තම ශාන්ති සුඛය ස්පර්‍ශ කළෙමි.
ඉක්බිති ස්ථවිරීතොමෝ තමාගේ වචනය අකුස්සත් කර පුතාට රහත්බව ලබාගනු පිණිස මෙහෙයවුණු සිත් ඇත්තී ඔහු විසින් කියන ලද ගාථා තමාද පෙරළා කීවාය. එහෙයින් ඒවාද තෙරණියගේ ගාථා වශයෙන් සැලකිණ.
එහි **උළාරං** - යනු විපුලවූ, මහත්වූ**, පතොදං,** අවවාද නමැති කෙවිට, **සමවස්සරී** - පැවැත්වීය. ‘වත’ යනු යොදාගත යුතුය. ඒ කෙවිට කුමක්දැයි හැඳින්වේ. ‘පරමත්‍ථසඤ්ඤිකා ගාථා’ යනුවෙන් එය පැවසිණ. ඒ බව **‘මාසු තෙ වඩ්ඪ ලොකස්මිං’** ආදී ගාථා සඳහා ප්‍රකාශකර ඇත. **යථාපි අනුකම්පකා** - අනෙක් අනුග්‍රාහිකාවන් මෙන් මගේ මවද පැවැත්ම හා නැවැත්ම ගෙනදෙන්නා වූ ගාථා සංඛ්‍යාත උදාර වූ කෙවිට, හික්මවන දඬුවම මගේ ඤාණවේගය ක්‍රියාශීලී කරවනු පිණිස යෙදෙව්වාය යනු තේරුමයි.
**ධම්ම සංවෙගමාපාදිං** - නුවණ බිය ගෙනදෙන්නා වූ, ඉතා මහත්වූ බියජනක වූ සංවේගයට පැමිණියෙමි.
**පධානපහිතත්තො** - චතුර්විධ සම්‍යක්ප්‍රධාන වීර්‍යයෙහි යෙදීමෙන් නිවන් වෙත යොමුකරවන ලද සිත් ඇත්තේ **අඵුසිං සන්තිමුත්තමං** - ශ්‍රේෂ්ඨ වූ ශාන්තිය, නිර්‍වාණය ස්පර්‍ශ කළෙමි, අවබෝධ කරගතිමි යනු අර්‍ථයි.
11. ඒකාදශනිපාතය
එකොළොස්වන නිපාතයෙහි **කල්‍යාණමිත්තතා** යනුවෙන් ඇරඹෙන ගාථා කිසාගෝතමියගේය. මෝතොමෝ පියුමතුරා බුදුන්ගේ කාලයෙහි හංසවතී නුවර කුලගෙයක ඉපිද දැන ඉගෙනගත් පසු දිනක් බුදුන්ගෙන් බණ අසන්නී බුදුන් දළසිවුරු දරන භික්‍ෂුණීන්ගෙන් එක්තරා භික්‍ෂුණියක් අගතනතුරෙහි පිහිටුවනු දැක ඒ සඳහා අධිකාර්‍යය කොට ඒ තනතුර පැතුවාය. ඕතොමෝ කල්ප සියක්දහසක් දෙව්මිනිස් දෙගතියෙහි හැසිරෙන්නී මේ බුදුපතෙහි සැවැත්නුවර දුගීකුලයක උපන්නාය. ඇයගේ නම ගෝතමීය. කෙට්ටු සිරුරක් ඇති බැවින් කිසාගෝතමී යනුවෙන් හැඳින්විණ. ඇය පතිකුලයට ගියායින් පසු ‘දුප්පත් පවුලක දියණියකැයි’ පරිහව කළහ. කලෙකදී ඕතොමෝ පුතෙකු වැදුවාය. පුතෙකු ලැබුණු නිසා ඇයට සම්මානද ලැබිණ. ඇයගේ පුතා දුව ඇවිදින කාලයෙහි කලුරිය කළාය. ඒ ශෝකයෙන් ඕ උමතුවූවාය.
පෙරදින පරිභවයට ගොදුරුවූ මම පුතා උපන් දින සිට ගෞරවයට පැමිණියෙමි. මොවුහු මගේ පුතා බැහැර කිරීමට තැත්කරති යනුවෙන් ශෝකයෙන් උමතුවී මළසිරුර ඇකයෙන් ගෙන ‘මගේ පුතාට බෙහෙතක් දෙව’ යනුවෙන් නගරයෙහි ගෙපිළිවෙළින් හැසිරෙයි. ‘මෙයට බෙහෙත් කොහිදැ’යි මිනිස්සු පරිභව කරත්මය. ඕ ඔවුන්ගේ කථා නොතැකුවාය. ඉක්බිති එක්තරා නුවණැති පුරුෂයෙක් පුත්‍ර ශෝකයෙන් ඇයගේ සිත වික්‍ෂිප්ත වී තිබෙන බවත් මෙයට පිළියම බුදුන්වහන්සේ පමණක් දනිතැයි සිතා ‘නැගණිය, ඔබේ පුතාට බෙහෙතක් බුදුන් වෙත එළඹ අසාගන්න’ යනුවෙන් දැනුම් දුන්නේය. ඕතොමෝ බුදුන් ධර්‍ම දේශනා කරන අවස්ථාවේදී විහාරයට ගොස් ‘භාග්‍යවතුන් වහන්ස, මගේ පුතාට බෙහෙතක් දෙන්න’ යනුයෙන් සැලකළාය. ශාස්තෲන් වහන්සේ ඇයගේ උපනිශ්‍රය සම්පත්තිය දැක ‘නගරයට ගොස් කිසිවෙකු නොමළවිරූ ගෙයකින් අබඇටයක් ගෙනෙව’යි වදාළහ. ‘යෙහෙකි ස්වාමීනි’යි කියා ඕතොමෝ බෙහෙවින් සතුටුවී නගරයට ගොස් පළමුවන ගෙයට පිවිස ‘මගේ පුතාට බෙහෙතක් කරනු පිණිස ශාස්තෲන් වහන්සේ අබ ඇටයක් ගෙනෙන ලෙස මට දැනුම් දුන්හ. ඉදින් මේ ගෙදර කිසිවෙකු මැරී නැත්නම් මට අබ ඇටයක් දෙන්න’ යනුවෙන් ඉල්වූවාය. ‘මෙහි මළවුන්ගේ සංඛ්‍යාව මෙතෙකැයි ගණන් වශයෙන් කීමට කවරෙකුට හැකිදැ’යි ඔවුහු කීහ. ‘එසේනම් මට එයින් පලක් නැතැ’යි කියා දෙවන තුන්වන ආදී ගෙවලටද ගොස් එම පිළිතුරම ලදින් බුදුන්ගේ අනුහසින් ඇයගේ උමතුබව පහව ගොස් පියවි සිත ලබා මෙසේ සිතුවාය. මුලු නුවරෙහිම මේ ධර්‍මතාව එකසේමය. මෙය හිතානුකම්පක බුදුන්වහන්සේ විසින් දක්නා ලද්දකැයි’ සංවේගයට පත්ව එතැනින්ම පිටත්ව ගොස් පුතා අමුසොහොනෙහි දමා මේ ගාථාව කීවාය:
මෙය ගමක ධර්‍මතාවක් නොව, නිගමක ධර්‍මතාවක් නොව, එක පවුලක ධර්‍මතාවක්ද නොව දෙවියන් සහිත සමස්ත ලෝකයාගේම එකම ධර්‍මතාව මෙයය-එනම් අනිත්‍යතාවය.
මෙසේද කියා වනාහි බුදුන් වෙත ගියාය. ඉක්බිති බුදුහු ‘ගෞතමිය, අබැටක් ලද්දෙහිදැ’යි ඇසූහ. ‘ස්වාමීනි, අබැටෙහි කාර්‍යය ඉෂ්ටවිය, මට දැන් පිහිටක් වනු මැනවි’ ඕතොමෝ ඉල්වා සිටියාය. ඉක්බිති බුදුහු ඇය අමතා:
පුතුන් හා ගවයන්ගෙන් සතුටු වන ඇලීම් සහිත පුද්ගලයා මිනිසුන් නිදාගෙන සිටින ගමක් ජලප්‍රවාහයෙන් ගසාගෙන යන්නාක් මෙන් මාරයා ඇවිත් රැගෙන යයි.
යන ගාථාව ප්‍රකාශ කළාය.
ඒ ගාථාව අවසාන වෙත්ම ඕතොමෝ හුන් අයුරින්ම සෝවාන්පෙලෙහි පිහිටා බුදුන්ගෙන් පැවිද්ද අයැදියාය. බුදුහු පැවිද්ද අනුදත්හ. ඕ තෙවරක් බුදුන් පැදකුණු කොට වැඳ භික්‍ෂුණින්ගේ ආරාමයකට ගොස් පැවිද්ද හා උපසම්පදාව ලබා නුවණින් මෙනෙහි කරමින් හැම කටයුත්තක්ම කරන්නී නොබෝ කලෙකින්ම විදසුන් වැඩුවාය. ඉක්බිති බුදුන්වහන්සේ ඇය උදෙසා-
යමෙක් නිවන්මග නොදකිමින් වසර සියයක් ජීවත්වේද ඔහුට වඩා නිවන්මග දකිමින් එක දවසක් ජීවත්වීම උතුම් වේ.
යන ප්‍රබෝධකාරී ගාථාව දෙසූ සේක.
ඕතොමෝ ගාථා කෙළවර රහත් බව ලබා පිරිකර පරිභොගයෙහි කලකිරී ගොරෝසු තුන්සිවුර පොරවා හැසුරුණීය. පසු කලෙක බුදුහු දෙව්රම් වෙහෙර වෙසෙන්නාහු භික්‍ෂුණීන් පිළිවෙළින් ඨානාන්තරවල තබන්නාහු ඇය රූක්‍ෂචීවර දරන තැනැත්තියන්ගෙන් අගතනතුරෙහි තැබූහ. ඕ තොමෝ තමාගේ පසුගිය පිළිවෙත දැක බුදුන් නිසා මා විසින් මේ විශේෂය ලබන ලදැයි කල්‍යාණ මිත්‍රත්වයට ප්‍රශංසා කරමින් මේ ගාථා ප්‍රකාශ කළාය:
බුදුන් විසින් ලෝකයා උදෙසා කලණ මිතුරන් ඇසුරු කිරීම වර්‍ණනා කරන ලදී. කලණ මිතුරන් ඇසුරුකරන බාලයා පවා පණ්ඩිතයෙක් වේ.
සත්පුරුෂයන් හජනය කළයුතුය. එසේ හජනය කරන්නාගේ ප්‍රඥාව වැඩෙයි. සත්පුරුෂයන් භජනය කිරීමෙන් සියලු දුකින් මිදෙනු හැකිය.
දුක, දුක හටගැන්ම, දුක නැති කිරීම, ආර්‍ය අෂ්ටාංගික මාර්‍ගය, චතුරාර්ය සත්‍යය අවබෝධ කටයුතුය.
ස්ත්‍රීභාවය දුකකි, යනුවෙන් බුදුන්වහන්සේ දේශනාකර ඇත. සපත්තී භාවයද දුකකි. වරක් දරුවන් වැදූ ඇතැම් ස්ත්‍රීහු,
ගෙල කපාගනිති, (එය ඉවසාගත නො හැකි) සියුමැලියෝ විෂ පවා කති. මුඪගර්‍භ උත්පත්තියෙන් දෙදෙනම විපතට පැමිණෙති.
දරුවන් බිහිකිරීමට යන්නාවු මම මගදී මළ සැමියා දිටිමි. සිය ගෙදරට නොපැමිණම මගදී ප්‍රසූතකර පුත්තු දෙදෙනම මළහ.
අවාසනාවන්ත තැනැත්තියගේ සැමියා මගදී මළේය. මව පියා හා සොහොයුරා යන තිදෙන එකම දරසෑයක දැවෙති.
හීනකුලීනය, දුප්පත් තැනැත්තිය, ඔබ අප්‍රමාණ දුක් වින්දෙහිය. දහස්ගණන් ජාතිවලදී ඔබ බොහෝ කඳුළු වගුළෙහිය.
සොහොනෙහි වෙසෙමින් පුතාගේ මස් කන ලදී. නැසුණු කුලවංශය නැසී සියල්ලන්ගෙන්ම ගැරහුම් ලබා මළ සැමියා ඇත්තී නිවණට පැමිණියාය.
මා විසින් නිර්‍වාණගාමී ආර්‍ය අෂ්ටාංගික මාර්‍ගය අනුගමනය කරන ලදී. නිවණ ක්‍ෂාත්ක්‍ෂාත් කළෙමි. දහම් කැටපත දුටිමි.
උදුරාදැමූ (රාගාදි) උල් ඇත්තී බහා තබනලද බර ඇත්තී කළයුතු දෙය කර නිමකළෙමි. නිදහස් වූ සිත ඇති කිසාගෝතමී ස්ථවිරිතොමෝ මේ ගාථා ප්‍රකාශ කළාය.
එහි **කල්‍යාණ මිත්තතා** - යහපත් සොඳුරු කල්‍යාණ මිත්‍රයන් මොහුට ඇත්තේනුයි කල්‍යාණමිත්තතා. යමෙක් යමෙකුට සීලාදි ගුණධර්‍ම සමාදන් කරවාද පාපයෙන් මුදවාගැනීමට තැත්කරයිද, හැම ආකාරයකින්ම උපකාර කරන මිත්‍රයෙක් වේද ඒ පුද්ගලයා කල්‍යාණමිත්‍ර නම්වේ. ඔහුගේ ස්වභාවය කල්‍යාණ මිත්තතාවය, කලණ මිතුරන් ඇති බවය, **මුනිනා** - ශාස්තෲන් වහන්සේ විසින්, **ලොකං ආදිස්ස වණ්ණතා** කලණ මිතුරන් අනුගමනය කළ යුතුය යනු සත්ත්ව ලෝකයා උදෙසා
‘මේ සියලුම බ්‍රහ්මචර්‍යාව යන යමක් ඇද්ද ආනන්ද, එය කලණ මිතුරන් ඇති බව, කලණ මිතුරන්ගේ සහාය ඇති බව කලණ මිතුරන් සමග ළඟ ඇසුර භික්‍ෂුව කැමති වියයුතුය. මෙඝිය, කලණ මිතුරන්ගේ සහාය ඇති, ළඟ ඇසුර ඇති තැනැත්තා සිල්වත්ව ප්‍රාතිමෝක්‍ෂ සංවර ශීලයෙන් සංවරවූයේ වෙසෙන්නේය’ යන මෙයින් කලණ මිතුරා පැසසේ.
**කල්‍යාණ මිත්තෙ භජමානෙ** - මෙයින් **කල්‍යාණමිත්‍ර** සේවනයෙහි අනුසස් පෙන්වන ලදී. එහි **අපි බාලො පණ්ඩිතො අස්ස** - කලණ මිතුරන් ඇසුරු කරන පුද්ගලයා පෙර ඇසූපිරූ තැන් නැති බාලයෙකුට සමානවූයේ නොඇසූ දෙය අසන්ට ලැබීමෙන් පණ්ඩිතයෙක් වෙයි.
**භජිතබ්බා සප්පුරිසා** - නූගතෙකුට පවා උගතෙකු වීමට හැකිවනු හෙයින් කලින්කල බුදුහු ආදී සත්පුරුෂයන් වෙත යාම් ආදියෙන් සේවනය කළයුතුය. **පඤ්ඤා තථා වඩ්ඪති භජනතානං** - කල්‍යාණ මිත්‍රයන් ආශ්‍රය කරන තැනැත්තාගේ ප්‍රඥාව යම්සේ වැඩේ, දියුණුවට පැමිණේද සම්පූර්‍ණවේද එසේම ඔවුන් අතරෙන් යම්කිසි ක්‍ෂත්‍රිය ආදී තැනැත්තෙක් සත්පුරුෂයන් ඇසුරු කරන්නේ ඉපදීම් ආදි සියලු දුකින් මිදෙන්නේය’ යනුවෙන් යොදාගත යුතුය.
කලණ මිතුරන්ගේ මාර්ගයෙන් දුකින් මිදෙන අයුරු දැක්වීම පිණිස **දුක්‍ඛං ච විජානෙය්‍ය** ආදිය කීහ. එහි **වත්තාරපි අරියසච්චානි** - දුක්‍ඛ, සමුදය, නිරෝධය හා ආර්‍ය අෂ්ටාංගික මාර්‍ගය යන ආර්‍යසත්‍ය සතර **විජානෙය්‍ය** - අවබෝධ කටයුතුය යනුවෙන් සම්බන්ධ කරගතයුතුය. **දුක්‍ඛො ඉත්‍ථිභාවො** යන ගාථා දෙක ස්ත්‍රීත්වය ගරහන්නා වූ එක්තරා යක්‍ෂණියක විසින් කියන ලදී.
එහි **දුක්‍ඛො ඉත්‍ථිභාවො අක්‍ඛාතො** - චපලත්වය, ගැබ්දැරීම සියලු කල්හි අනුන් පිළිබඳ සිත් ඇති බව ආදියෙහි ප්‍රතිඵල වශයෙන් ස්ත්‍රීත්වය දුක් සහගතය. **පුරිසදම්මසාරථිනා** - බුදුන් විසින් කියන ලදී. **සපත්තිකම්පි දුක්‍ඛං** සපත්නී වාසය, සම භාර්‍යාවන් සමග එකට විසීම ද දුකකි. මෙයද ස්ත්‍රී භාවයෙහි ආදීනවයකැයි කියන ලදී. **අප්පෙකච්චා සකිං විජාතායො** ඇතැම් ස්ත්‍රීන් එකම වරක් ප්‍රසුත කිරීමෙන් පසු පළමු අවස්ථාවෙහිම දුක ඉවසීමට නොහැකි වීමෙන් **ගලකෙ අපි කන්තන්ති** - තමාගේ බෙල්ල පවා කපාගනිති. **සුඛුමාලිනියො විසානි ඛාදන්ති** - සියුමැලි සිරුරු ඇත්තාහු තමාගේ සියුමැලි බැවින් ඇතිවන දුක ඉවසීමට නොහැකිව විස පවා කති. **ජනමාරක මජ්ඣගතා** - ජනමාරක යනුවෙන් ගැනෙන්නේ මුඪගර්‍භ භාවයයි. එය මවුවරුන්ගේ මාරයාය. **මජ්ඣගතා** - ජනමාරයා කුසතුළට ගියේ වෙයි. හරස්ගැබ ඇතිවීම යන අරුතය. **උභොපි ව්‍යාසනානි අනුහොන්ති** - ගැබය ගැබිනියය යන දෙදෙනම මරණය හෝ මරණය තරම ව්‍යසනයන්ට පැමිණෙති. සමහරක් මෙසේ කියති. ජනමාරක යනු කෙලෙස්ය. ඒ මැදට ගියා වූ කෙලෙස් සිත තුළ පතිතවීමෙන් බිරිඳ හා සැමියා යන දෙදෙනාම කෙලෙස් ගින්නෙන් දැවෙමින් අනාගතයෙහි දුගතියට යාමේ දුකින් නොයෙක් විපත්වලට වැටෙති. ඒ යක්‍ෂණිය පෙර ආත්මයක විඳිනලද දුක් සිහිකර මේ ගාථා දෙක කියු අයුරුය. මේ තෙරණිය වනාහී ස්ත්‍රීභාවයෙහි ආදීනව සැලකීමෙන් නැවත මෙසේ කීවාය:
**උපවිජඤ්ඤා ගච්ඡන්ති** - මේ ගාථා දෙක පටාචාරා තෙරණියගේ පුවත ඇරබ කියා තිබේ. එහි **උපවිඤ්ඤා ගච්ඡන්ති** - ප්‍රසූති කාලයෙහි මගට බැස යන්නී ‘සිය ගෙදරට යාමට පෙර මගදීම දරුවා ලැබ මළසැමියා දැක කියන ලදැ’යි සම්බන්ධ කරගත යුතුය.
**කපණිකාය **- අසරණ තැනැත්තියගේ මේ ගාථා දෙක පටාචාරාවගේය. එදින සෝකයෙන් උමතුබවට පැමිණියා වූ ඇය විසින් කියන ලද ආකාරය අනුකරණය කිරීම් වශයෙන් ස්ත්‍රීත්වයෙහි ආදීනව සලකා බැලීම පිණිස තෙරණිය විසින් කියන ලදී.
මේ ගාථා දෙකම උදාහරණ වශයෙන් ගෙනහැර දක්වා දැන් තමා විඳි දුක් ප්‍රකාශ කරන්නී **ඛීණකුලීනෙ** යනාදිය කීවාය. එහි **ඛීණකුලීනෙ** - භෝගසම්පත් ආදියෙන් පිරිහීමට ගිය කුලය ඇත්තී, **කපණෙ** අතිශය අවඥාවට පැමිණියා, මේ දෙකම තමාටම ආමන්ත්‍රණය කරගැනීමකි. **අනුභූතං තෙ දුක්‍ඛං අපරිමාණං** - මේ ආත්මභාවයෙහිද මෙයට පෙර ආත්මභාවයන්හිදී ද ඔබ බොහෝ දුක් වින්දෙහිය. දැන් ඒ දුක් එක කොටසකට බෙදා දැක්වීමට **අස්සූ ච තෙ පවත්නං** යනාදිය කිවාය. එහි තේරුම මෙයයි. මේ ඉමක් කොනක් නැති සසරෙහි ඉබාගාතේ ඇවිදිමින් බොහෝ ජාති දහස්ගණන් ශෝකයෙන් පෙළෙමින් කඳුළු හැලුවාය. මෙහි විශේෂයක් නොකර මහමුහුදෙහි ජලයටත් වඩා අධිකයයි කියන ලදී.
**වසිතා සුසානමජ්ඣෙ** - මිනීමස් කන්නාවූ බැල්ලියක් හෝ සිවිලියක් වී සොහොන මැද විසුවාය. **ඛාදිතානි පුත්තමංසානි** - වගදිවි බළල්ව උපන් කාලවල දරුවන්ගේ මස් කෑවාය. **හතකුලිකා** - නැසුණු කුලපරම්පරා ඇති, **සබ්බගරහිතා **- සියලු ගෙවැසියන් විසින් නිග්‍රහ කරනු ලැබූ, ගැරහීමට පත් වූ, **මතපතිකා** - වැන්දඹුවක වූ, මේ තෙවැදෑරුම් ආදීනව පෙර අත්බැව්හි දී තමා විඳි නිසා එසේ කීවාය. මෙවැනි තැනැත්තියකද වී තමාට කලින් ලැබුණු කලණ මිතුරන් ඇසුරු කිරීම නිසා **අමතං අධිගච්ඡි** - නිවණට පැමිණියාය.
දැන් තමාගේ නිවන් අවබෝධ කරගැනීම ප්‍රකට කරනු පිණිස ‘වඩන ලද්දේ වෙමි’ ආදිය කීවාය. එහි **භාවිතො** - උපදවන ලදී. වඩන ලදී. දියුණු කරන ලදී. භාවනාව දියුණු කිරීමෙන් ලබාගත්, **ධම්මාදාසං අපෙක්‍ඛිහං** - මම දහම්මුවා කැටපත දුටිමි.
**අහම්මහිකතසල්ලා** - මම ආර්‍යමාර්ගයෙන් සිඳදැමු රාගාදි කෙලෙස් ඇත්තේ වෙමි**. ඔහිතහාරා** - බහා තබන ලද ස්කන්‍ධ ක්ලේශ අභිසංස්කාර ආදී බර ඇති, **කතං හි කරණීයං** - පරිඥාතාදී සොළොස් වැදෑරුම් කෘත්‍යයන් නිමකර ඇත. **විමුත්තචිත්තා ඉමං අභණි** - සියලු කෙලෙස්වලින් සිත මුදවාගත් කිසාගෝතමී ස්ථවිරී තොමෝ මේ අදහස ‘කලණ මිතුරන් ඇසුරු කිරීම’ ආදී ගාථා ප්‍රබන්ධ වශයෙන් තමා අනෙකෙකු මෙන් ඒ තෙරණිය කියයි. මේ එහිලා ඒ තෙරණියගේ චරිත කථාවය:
මෙයින් කල්ප සියක්දහසකට පෙර සියලු ධර්‍මයන්ගේ පරතෙරට ගියාවූ ලෝකනායක වූ පියුමතුරු බුදුහු ලොව උපන්හ.
එකල හංසවතී නුවර එක්තරා කුලගෙයක උපන්නා වූ මම බුදුන්වහන්සේ වෙත එළඹ උන්වහන්සේ සරණ ගියෙමි.
චතුරාර්‍ය සත්‍යයෙන් යුක්තවූ මිහිරි වූ පරම ආස්වාදයක් ගෙන දෙන්නාවූ සිතට සැනසුම් සුවය ගෙන දෙන්නාවූ ධර්‍මය ඇසීමි.
දිනක් ඒ බුදුන්වහන්සේ කඨෝරචීවර පොරවන භික්‍ෂුණීන්ගෙන් එක තෙරණියක් අගතැන්හි තබමින් ඇය වර්‍ණනා කළහ.
ඒ භික්‍ෂුණියගේ ගුණ අසා බෙහෙවින් සතුටට පැමිණි මම ශක්ති ප්‍රමාණයෙන් උන්වහන්සේට උපස්ථාන කර
ඒ බුදුන්ට පසඟ පිහිටුවා වැඳ ඒ තනතුර පැතීමි. එදා ඒ ශාස්තෲන් වහන්සේ මගේ ඒ ප්‍රාර්ථනය අනුදත්හ.
මෙයින් කල්ප සියක්දහසක් ගතවූ කල්හි ඉක්‍ෂවාකු වංශයෙහි ගෞතම නම් බුදුකෙනෙක් ලොව පහළවන්නාහ.
උන්වහන්සේගේ ධර්‍මයට හිමිකම් කියන්නා වූ ධර්‍මයෙන් උපන්නාක් වැනිවූ ඔබ කිසාගෝතමී නමින් ශ්‍රාවිකාවක් වන්නීය.
ඒ අනාවැකියෙන් සතුටුවූ ඕතොමෝ මෙත්සිතින් ඒ මුනිවරයන් වහන්සේට ජීවිතාන්තය දක්වා සිවුපසයෙන් උපස්ථාන කළාය.
ඒ පින්කමේ අනුසසින් හා චේතනාව පිහිටුවීමේ බලයෙන් මිනිස් සිරුර අතහැර ගොස් තව්තිසාවෙහි උපනිමි.
බ්‍රහ්මබන්ධු වූ මහා යශස් ඇති දේශකයන්ගෙන් ශ්‍රේෂ්ඨ වූ කාශ්‍යප නම් බුදුකෙනෙක් මේ මහා භද්‍රකල්පයෙහි උපන්හ.
එකල්හි උතුම් බරණැස් නුවර කිකී නම් වූ කාසී රජතුමා ඒ බුදුන්ගේ අග්‍ර උපස්ථායකයා විය.
ඒ රජුගේ පස්වන දියණිය වූ ධම්මා නමින් පළටවූ මම බුදුන්වහන්සේගෙන් බණ අසා පැවිද්ද කැමැතිවිමි.
මගේ පියා එය අනුනොදත් හෙයින් මම ගිහිගෙයි අවුරුදු විසිදහසක් අනලස්ව කටයුතු කළෙමි.
සුවසේ වැඩුණු රජදියණියෝ සත්දෙනෙක් බුදුන්ට උවටැන් කිරීමෙහි ඇලී කුමරි බඹසරෙහි දිවි ගෙවූහ.
සමණී, සමණගුත්තා, භික්‍ඛුනී, භික්‍ඛුදාසිකා ධම්මා, සුධම්මා හා සඞ්ඝදාසිකා යන දියණියෝ සත්දෙන-
ඛේමා, උප්පලවණ්ණා, පටාචාරා, කුණ්ඩලා, මම, ධම්මදින්නා හා විසාඛා යන සත්දෙනය.
එහිදී කරන ලද පින්කම්වල ආනිශංසයෙන් හා චේතනාව පිහිටුවීමේ බලයෙන් මම මිනිස් අත්බව අතහැර තව්තිසාවට ගියෙමි.
මේ අවසාන ආත්මභාවයෙහි මම දුගීවූ නිර්ධන වූ කුලය පිරිහී ගිය සිටු පවුලක උපත ලදිමි.
මගේ සැමියා හැර අන් සියල්ලෝම මා දුගී තැනැත්තියෙකැයි අවමන් කළහ.
යම් දිනක මට පුතෙකු ලැබිණිද, එදින සිට හැමදෙනෙකුගේම ආදරය හිමිවිය. ඒ සුබෙධිත, කෝමල තරුණ පුත්‍රයා යමයාගේ වසඟයට ගියේද,
ශෝකයෙන් කලකිරී, බැගෑපත් මුහුණක් ඇතිව, කඳුළු වැකි දෙනෙතින් හා හැඬූ කඳුළින් මළමිණිය තුරුලු කරගෙන වැළපෙමින් ඇවිද්දෙමි.
එකල්හි කෙනෙකු විසින් දෙන ලද උපදෙස් අනුව ශ්‍රේෂ්ඨතම වෛද්‍යවරයා වෙත ගොස් පුතා ජීවත් කරවීමට සමර්‍ථ බෙහෙතක් දෙන ලෙස ඉල්වා සිටියෙමි.
විනය උපායයෙහි දක්‍ෂ වූ ඒ බුදුන්වහන්සේ කිසිවෙකු නොමළ ගෙයකින් අබ ඇටයක් ගෙනෙන ලෙස දැන්වූහ.
සැවත පුරා ඇවිද්ද මට එවැනි ගෙයක් හමු නොවීය. එහෙයින් අබඇට කොයින්ද? ඉන්පසු මට පියවි සිහිය ලැබිණ.
මම මිණීකුණ ඉවතලා ලෝකනායකයන් වෙත පැමිණියෙමි. උන්වහන්සේ දුරදීම මා දැක මිහිරි සරෙන් මෙය ප්‍රකාශ කළහ.
යමෙක් ඇතිවීම හා නැතිවීම නොදකිමින් වසර සියයක් ජීවත්වේද, උපත හා විපත දකිමින් එක් දිනක් ජීවත්වන තැනැත්තා උතුම්ය.
මෙය එක ගමකට හෝ නිගමකට හෝ එක කුලයකට හෝ සීමාවූ ධර්‍මතාවක් නොව, දෙවියන් සහිත සමස්ත ලෝකයටම අයත් ධර්‍මතාවකි. එනම් අනිත්‍යතාවය,
මම ඒ ගාථාව අසා දහම් ඇස පිරිසිදු කළෙමි. එයින් ධර්‍මය දැනගත් මම අනගාරික ශාසනයෙහි පැවිදිවීමි.
එසේ පැවිදි වූ මම ශාසන කාර්‍යයෙහි අනලස්ව යෙදෙමින් නොබෝ කලෙකින්ම රහත්වීමි.
සෘද්ධි බලය ලබාගතිමි, දිවකණ ලබාගතිමි. අනුන්ගේ සිත් දනිමි.
පෙර විසූ අත්බැව් දනිමි. දිවැස පිරිසිදු කළෙමි. සියලු අසවු දුරුකර පිරිසිදුවීමි, නිර්මලවීමි.
බුදුන් දෙසු පිළිවෙත පුහුණු කළෙමි, බුදුන්ගේ අනුශාසනාව පිළිපැදීම, බර බහාලීමි, භවකාරක ධර්‍මයන් විනාශ කළෙමි.
යම් අරමුණක් උදෙසා ගිහිගෙයින් නික්ම සසුනෙහි පැවිද්ද ලැබුවෙම්ද, සියලු සංයෝජනයක් නැතිකිරීම සංඛ්‍යාත ඒ අරමුණ ඉටුකරගතිමි.
බුදුන්වහන්සේගේ ඉගැන්වීමට අනුව අර්‍ථ, ධර්‍ම, නිරුක්ති හා ප්‍රතිභාන විෂයයෙහි මගේ නුවණ වැඩිණ, පිරිසිදුවිය.
කුණුගොඩවලින්, සොහොනෙන් හා වීදිවලින් ගෙනා රෙදිවලින් රූක්‍ෂචීවර මසාගෙන පෙරවීමි.
ඒ දළ සිවුරු දැරීම නිසා සතුටුවූ බුදුන්වහන්සේ පිරිස් මැද මා අගතනතුරක තැබූහ.
මගේ කෙලෙස් දවන ලදී -පෙ-බුදුන්ගේ අනුසන්න ඉටුකළෙමි.
12. ද්වාදශනිපාතය
දොළොස්වන නිපාතයෙහි **උභො මාතා පිතා ච** ආදී ගාථා උප්පලවණ්ණා තෙරණියගේය. මොතොමෝද පදුමුත්තර බුදුන්ගේ කාලයෙහි හංසවතී නුවර කුලගෙයක ඉපිද දැනහැඳිනගත් පසු මහජනයා සමග බුදුන් වෙත ගොස් බණ අසන්නී බුදුහු එක භික්‍ෂුණියක් ඍද්ධිබල ඇත්තියන්ගේ අගතනතුරට පත්කරනු දැක සත්දිනක් බුද්ධ ප්‍රමුඛ මහාසංඝයාට මහ දන් දී එම තනතුර පැතුවාය. ඕ දිවි ඇතිතාක් කුසල් රැස්කර දෙව්මිනිස් දෙගතියෙහි හැසිරෙන්නී කස්සප බුදුන්ගේ කාලයෙහි බරණැස් නුවර කිකී නම්වූ කාසිරජුගේ ගෙයි පිළිසිඳ සොහොයුරියන් සත්දෙනෙකු අතර එකියක වී වසර විසිදහසක් බඹසර වැස භික්‍ෂු සංඝයාට පිරිවෙනක් කරවා පූජාකර දෙව්ලොව උපන්නාය.
එයින් චුතව නැවත මිනිස් ලොවට පැමිණෙන්නී එක්තරා ගමක සියතින් වැඩකර ජීවත්වන ගෙයක උපන්නාය. ඕ දිනක් කෙතේ පැලට යන්නී අතර මග එක් විලක අලුයම පිපුණු පියුමක් දැක විලට බැස ඒ මල හා විලඳ තැබීම සඳහා නෙලුම් කොළයක් ද කඩාගෙන කුඹුරෙහි හැල්බඩ කඩාගෙන පැලේ සිටම විලඳ බැද කොටස් පන්සියයකට වෙන් කර තැබුවාය. එකෙණෙහිම ගන්‍ධමාදන පර්‍වතයෙහි නිරෝධසමාපත්තියෙන් නැගී සිටියා වූ එක් පසේබුදුවරයෙක් අවුත් ඇයට නුදුරු තැනක පෙනී සිටියහ. ඕ පසේබුදුන් දැක විලඳ සමග නෙලුම් මල ගෙන පැලෙන් බැස විලඳ පසේබුදුවරයාගේ පාත්‍රයෙහි තබා පියුමෙන් පාත්‍රය වසා දුන්නාය. ඉක්බිති පසේබුදුවරයා ටික දුරක් ගිය කල්හි ඇයට මෙබඳු අදහසක් ඇතිවිය. ‘පැවිද්දන්ට මල්වලින් පලක් නැත. මම ඒ මල පෙරළා ගෙන පළඳින්නෙමැ’යි ගොස් පසේබුදුන්ගේ අතින් එය ගෙන මෙසේ සිතුවාය. ‘ඉදින් ආර්‍යයෝ මල්වලින් පලක් නැත්තාහු වෙත් නම් පාත්‍රය මත තැබීමට නොදෙනු නොවේදැ’යි නැවත ගොස් පාත්‍රය මත්තෙහි තබා පසේබුදුවරයා ක්‍ෂමා කරවාගෙන ‘ස්වාමීනි, මගේ මේ විලඳ පින්කමෙන් මට මතු ආත්මයක විලඳ ඇට ගණනට පුත්තු ලැබෙත්වා. පියුම පිදීමේ පිනෙන් උපනුපන් තන්හි පියවරක් පාසා නෙලුම් මලක් පිපේවා’යි පැතුවාය. පසේබුදුවරයා ඇය බලාසිටියදීම අහසින් ගන්‍ධමාදන පර්‍වතයට ගොස් ඒ පියුම නන්දමූලක පර්‍වත බෑවුමෙහි පසේබුදුවරුන් නගින බසින හිණිපාමුල පාපිස්සක් කොට තැබූහ.
ඕතොමෝද ඒ පින්බලෙන් දෙව්ලොව පිළිසිඳ ගත්තීය. උපන්කල සිටම ඇයගේ පියවරක් පාසා මහාපියුම් පැනනැගිණ. ඕ එයින් චුතව පවුපාමුල එක්තරා නෙලුම් විලක පියුම්ගැබක උපන්නාය. ඒ විල ඇසුරුකොට එක් තවුසෙක් වෙසෙයි. හෙතෙම අලුයම මුහුණ සේදීමට ඒ විලට ගියේ එකී පියුම දැක මෙසේ සිතුවේය. මේ නෙලුම්මල අනෙක් මල්වලට වඩා මහත්ය, අනෙක් මල් පිපෙයි, ‘මෙය නොපිපී තිබේ. මෙහි යම්කිසි කාරණයක් තිබිය යුතුය.’ මෙසේ සිතා දියට බැස මල නෙලාගත්තේය. ඔහු නෙලාගත් කෙණෙහිම ප්‍රබෝධ විය. තවුසා පියුම්ගැබ තුළ නිදාසිටින දැරිය දුටුවේය. ඇය දුටු කෙණෙහිම තවුසා තුළ දරු සෙනෙහස හටගත් හෙයින් ඔහු පියුමත් සමග ඇය පන්සලට ගෙනවුත් ඇඳක හෙවීය. ඇයගේ පින්මහිමයෙන් තවුසාගේ ඇඟිල්ලක කිරි එරිණ. හෙතෙම ඒ මල පරවුණුකල අලුත් මලක් ගෙනවුත් ඇය එහි නිදිකරවයි. ඇය දුව ඇවිදිමින් කෙළිසෙල්ලම් කිරීමට හැකිවූ කාලයේ සිටම තබන තබන අඩියට පියුමක් පිපෙයි. ඇයගේ ශරීර වර්‍ණය කොකුම් රාශියක පැහැයට සමානය. දිව්‍ය වර්‍ණය ඉක්ම වූ මනුෂ්‍ය වර්‍ණයක් දක්නට ලැබිණ. පියා පලතුරු නෙලීම සඳහා ගිය කල්හි ඕතොමෝ පන්සලෙන් බැහැරව සිටී.
දිනක් පියා පලවැල සඳහා බැහැරට ගිය කල්හි එක් වනචරයෙක් වැඩිවියට පැමිණ සිටි ඇය දැක මෙසේ සිතීය. ‘මිනිසුන්ට නම් මෙවැනි රූපයක් නැත. එය විමසිය යුතුය’ මෙසේ සිත හෙතෙම තවුසාගේ පැමිණීම බලාපොරොත්තුවෙන් සිටියේය. ඕතොමෝ පියා එනු දැක පෙරට ගොස් පලතුරු කඳ හා කෙණ්ඩිය ගත්තාය. පන්සලට පැමිණ හිඳගත් පසු ඔහුට කළමනා වත්පිළිවෙත් සැපයුවාය. එවිට ඒ වනචරයාට පලවැලවලින් හා ජලයෙන් සත්කාරකොට ‘පින්වත, ඔබ මෙහි නවතින්නෙහිද නැතහොත් යන්නෙහිද?’ යනුවෙන් ඇසීය. ‘ස්වාමීනි, මම යන්නෙමි. මෙහි සිට කුමක් කෙරෙම්ද?’ ඔහු පිළිතුරු දුන්නේය. ‘මේ ඔබ දුටු කාරණය ඔබ යනෙන තැන්වලදී නොකියා සිටීමට ඔබට හැකිවේදැ’යි තවුසා ඇසීය. ‘ඔබ වහන්සේ නොකැමැති නම් එය කියන්නේ කුමක් නිසාද?’ ඔහු පිළිතුරු දී තවුසාට වැඳ පිටත්විය. ඔහු නැවත එහි පැමිණෙන විටක මග හැඳිනගැනීම පිණිස අතුවල හා ගස්වල සලකුණු තබමින් යන්ට ගියේය.
ඔහුද බරණැසට ගොස් රජු බැහැදුටුවේය. ඔහු කුමක් නිසා එහි පැමිණියේදැයි රජ ඇසීය. ‘දේවයන්වහන්ස, ඔබවහන්සේගේ වනචාරකයෙකු වූ මම පර්‍වත පාදයෙහි ආශ්චර්‍යජනක ස්ත්‍රී රත්නයක් දුටුවෙම් ඔබවහන්සේට ඒ බව දැනුම් දීමට පැමිණියෙමි.’ ඔහු සියලු තොරතුරු පැවසුවේය. ඔහුගේ වචනය අසා රජතෙමේ යුහුසුලුව කඳු බෑවුමට ගොස් අසපුවට නුදුරු තැනක කඳවුරු බැඳ පිරිස එහි නවත්වා වනචාරකයා හා මිනිසුන් ටිකදෙනෙකු සමග තවුසා දිවා ආහාරය ගෙන නිමවූ කල්හි එහි ගොස් තවුසාට වැඳ එකත් පසෙක හුන්හ. රජ තවුසාට පැවිදි පිරිකර පූජාකර ‘වහන්ස, කුමක් හෙයින් අපි මෙහි වෙසෙමුද, අපි යන්නෙමු’යි රජතෛමේ කීය. ‘යනු මැනවි රජතුමනි’ තවුසා කීය. ‘යන්නෙම් ස්වාමීනි, ඔබවහන්සේ සමීපයෙහි විසභාග අරමුණක් ඇත’ යනුවෙන් මට අසන්ට ලැබිණ. එසේ නම් එය පැවිද්දන් ප්‍රමාද කරවන කාරණයකි. වහන්ස ඕ අප සමග යේවා ‘මිනිසුන්ගේ සිත වනාහි නිතර දුෂ්‍යවන්නකි. එසේ නම් මෝ මිනිසුන් සමූහයක් මැද කෙසේ වසන්නීද?’ තවුසා ඇසීය. මා කැමති කලක සිට මැය සෙසු ඇකොවුරන්ගේ නායිකාව හැටියට පත්කර රැකබලා ගනිමි, වහන්ස.’
තවුසා රජුගේ වචනය අසා කුඩා කල සිටම ඇය ඇමතු අයුරින් පදුමවතී යනුවෙන් දුව ඇමතීය, ඈ එක වචනයෙන්ම පන්සලෙන් පිටත්ව අවුත් තවුසාට වැඳ සිටියේය. ඉක්බිති ඇයට තවුසා මෙසේ කීවේය. ‘දරුව ඔබ පත්වූ වැඩිවිය ඇත්තීය. රජු දුටුකල සිට මෙහි විසීම අපහසුය. දරුව, රජු සමග යන්න.’ ‘මැනැවයි පියාණෙනි’, කියූ ඒතොමෝ පියාගේ වචනය පිළිගෙන තවුසාට වැඳ හඬමින් සිටියාය. රජතුමා මෙහිදීම මැයගේ පියාගේ සිත සතුටු කරන්නෙමැයි එතැනම ඇය කහවණු රැසක් මත තබා අභිෂේක කළේය. ඉක්බිති රජු ඇය නගරයට කැඳවාගෙන පැමිණිකලසිට අනෙක් ගැහැනුන් නොතකා ඇය සමගම රමණය කරයි. ස්වභාවයෙන්ම ඊර්‍ෂ්‍යාසහගත වූ ඒ ස්ත්‍රීහු රජු ඇය කෙරෙහි බිඳවනු පිණිස මෙසේ කීහ. ‘මහරජතුමනි, මෝතොමෝ මිනිස් ගැහැනියක් නොවේ. පා තබනවිට පියුම් පුප්වන කෙනෙකු ඔබ මිනිසුන් අතර දැක ඇද්ද? ඒකාන්තයෙන්ම මැය යකින්නකි, මහරජතුමනි, ඇය වහාම පිටත් කරන්න.’ රජ ඔවුන්ගේ කථාව අසා නිහඬ විය.
එයින් පසු කලෙක පිටිසරබද රටවැසියෝ යම් හේතුවක් නිසා කුපිතවූහ. හෙතෙම ගැබ්බරින් සිටි පදුමවතී නගරයෙහි නවත්වා කැරැල්ල ඇතිවූ පෙදෙසට ගියේය. ඉක්බිති ඒ ස්ත්‍රීහු ඇයගේ සේවිකාව කැඳවා අල්ලසක් දී ඇය දරුවා බිහිකළ කෙණෙහිම ඒ දරුවා ඉවත්කර ඒ වෙනුවට දඬු කැබැල්ලක ලේ තවරා ඇය සමීපයෙහි තබන ලෙස දැන්වූහ. පදුමවතියට ද නොබෝ දිනකින් ප්‍රසව වේදනාව හටගත්තේය. ‘මහාපදුම කුමාරයා හුදෙකලාවම විසීය. අනෙක් කුමාරවරු හාරසිය අනූනවදෙන මහා පදුම කුමාරයාගේ මවගේ කුසින් බිහිවූහ. එවිට බිසොවට සිහිය ලැබීමට පෙර සේවිකාව දඬු කැබැල්ලක ලේ තවරා ඇය සමීපයෙහි තබා ඒ ස්ත්‍රීන්ට සංඥාවක් කළාය. ඔවුහුද එකිනෙකී ඇත්දත් කම්කරුවාගෙන් කරඬු සාදවා ගෙන්වාගෙන තමතමා ගත් දරුවා එකිනෙක කරඬුවෙහි හොවා පිටින් සලකුණක් කර තැබූහ.
සිහි ලැබීමෙන් පසු පදුමවතී ඇය බිහිකළේ කවරකුදැයි ඇසුවාය. ඕ ඈට තර්ජනයකර ඔබ දරුවන් ලබන්නේ කොහෙන්දැයි ඇසූ ඇය ‘මේ ඔබේ කුසයෙන් ලැබුණු දරුවා’යි කියමින් ලේ වැකි දැව කොටය ඇය ඉදිරියෙහි තැබුවාය. එය දුටු ඕතොමෝ දොම්නස් වුවාය. කිසිවෙකු දුටහොත් ලජ්ජාවීමට සිදුවෙතැයි බියෙන් ඒ කොටය බලා වහාම ඉවත්කරන ලෙස කීවාය. ඈ එය අසා ඇයගේ හිතවතියක මෙන් ඒ දැවකොටය පලා ලිපට දැමුවාය.
රජතෙමේද ප්‍රත්‍යන්ත ජනපදයෙන් අවුත් නැකැත් බලමින් නගරයෙන් පිටත කඳවුරක සුබමොහොත බලාපොරොත්තුවෙන් සිටියේය. ඉක්බිති ඒ පන්සියයක් ස්ත්‍රීහු රජු හමුවීමට ගොස් මෙසේ කීවාහුය. ‘මහරජතුමනි, ඔබ අප කී දෙය නොඇදහුවෙහිය, අප කියූ දෙය අකාරණයකැයි සිතුවෙහිය, ඔබ මෙහෙසියගේ සේවිකාව කැඳවා විමසන්න. දේවයන් වහන්ස, ඈ දැව කොටයක් වැදුවාය’ යනුවෙනි. රජතුමා ඒ ගැන කිසිවක් නොවිමසාම අමනුෂ්‍ය ස්ත්‍රියක් වියහැකි යයි ඇය ගෙයින් බැහැර කළාය. ඇය රජමැදුරෙන් පිටත්වෙත්ම නෙලුම් මල් අතුරුදහන් විය. ශරීර වර්‍ණය ද විවර්‍ණ විය. ඕ හුදෙකලාවම අතුරුවීථියෙහි ගමන් කළාය. එවිට එක්තරා මැහැලි කතක් ඇය දැක දූසෙනෙහස ඉපිද ‘දරුව, කොහි යන්නෙහිදැ’යි ඇසුවාය. ‘මම ආගන්තුකයෙක්මි, විසීමට තැනක් සොයමින් ඇවිදින්නෙමි’ යනුවෙන් පිළිතුරු දුන්නාය. ඇය සමග එන ලෙස දැනුම් දුන් ඕතොමෝ ඇය තම නිවෙසට කැඳවාගෙන ගොස් ඇයට ආහාර සපයා දුන්නාය.
ඇය එහි වසන කල්හි එකී පන්සියයක් ස්ත්‍රීහු එකමතිකව රජුට දැනුම් දුන්හ. ‘මහරජතුමනි, ඔබ පිටිසර කඳවුරට ගිය කල්හි, ඔබ සටනින් ජයගෙන පෙරළා පැමිණිවිට ගංගා දේවිතාවියට බලිකර්‍මයක් කර දියකෙළි කෙළෙන්නෙමු’ යනුවෙන් බාරයක් විමු. මේ බව අපි ඔබට මෙසේ දැනුම් දෙමු’යි දැන්වූහ. ඔවුන්ගේ ඒ අදහසට සතුටු වූ රජතුමා ඔවුන් සමග දියකෙළි සඳහා පිටත්විය. ස්ත්‍රීහුද තමතමා සමීපයෙහි තුබූ කරඬු සඟවා ගෙන ගඟට ගොස් ඒ කරඬු දියට දමූහ. ඒ කරඬු පාවී ගොස් ගඟ පහළ එලා තුබූ දැලක රැදිණ. දියකෙළි කෙළ නිමවූ පසු ගොඩට අවුත් සිටින විට, දළ ගොඩට ගත් ධීවරයෝ කරඬු දැක රජු වෙතට ගෙනවුත් දැක්වූහ.
කරඬුවල තිබෙන්නේ කුමක්දැයි රජු ඇසූ කල්හි ඔවුන් නොදන්නා බව ප්‍රකාශ කළෙන් කරඬු විවෘත කරවා බලන්නේ පළමුකොට මහාපදුම කුමාරයාගේ කරඬුව විවෘත කළහ. දරුවන් කරඬුවල හෙවූ දින සිට ඔවුන්ගේ පින්බලයෙන් ඔවුන්ගේ ඇඟිලිවල කිරි එරිණ. රජු තුළ නිසැක බව ඇතිකරවනු පිණිස සක්දෙව්රජ කරඬු තුළ අකුරු කෙටවීය. ‘පදුමවතී බිසොවගේ කුසින් බිහිවූ මේ කුමරුවෝ රජතුමාගේ පුත්තුය. පදුමවතියගේ සපත්නීහු, පන්සියයක් ස්ත්‍රීහු මේ දරුවන් කරඬුවල බහා දියෙහි පාකර යැවූහ. රජතුමා මෙය දැනගනීවා’ කරඬු විවෘත කළ කෙණෙහිම රජ එහි වූ අකුරු කියවා දරුවන් දැක මහාපදුම කුමාරයා වඩාගෙන රියට නැග ‘අද මම නගරයට ගොස් මාගමුන් කොටසක් සතුටු කරවන්නෙමි, වහාම රිය පදව’යි කීය. හෙතෙම රජමැදුරට ගොස් ඇතුගේ ගෙළයට දහසින් බැඳි පියලක් බැඳ ‘යමෙක් පදුමවතී දකීද, ඔහු මේ දහසින් බැඳි පියල්ල ගනීවා’යි නුවර පුරා බෙර හැසිරවීය.
ඒ නිවේදනය ඇසූ පදුමවතී තම මැහැලි ගෙහිණියට ඇඟවීමක් කළාය. ඇතාගේ ගෙළෙන් දහසින් බැඳි පියල්ල ගන්නා ලෙස දැක්වූවාය. ඕ එවැන්නක් ගැනීම නොඉවසන බැව් කීවාය. දෙවන, තුන්වන වරටද පදුමවතී ඉල්ලා සිටියෙන් ඇය කුමක් කියා එය ගතහැකිදැයි ඇසුවාය. ‘මගේ දියණිය පදුමවතී යයි කියා ගනු මැන’ ඕ පිළිතුරු දුන්නාය. ඕතොමෝ ඕනෑ දෙයක් වේවා’යි කියා එහි ගොස් කහවණු පොදිය ගත්තාය. එවිට එහි රැස්ව සිටි අය ‘නැගණිය, ඔබ පදුමවතී දේවිය දක්නෙහිදැ’යි ඇසූහ. ‘මම නොදක්නෙමි, මගේ දියණිය දකිති’යි ඕ පිළිතුරු දුන්නාය. ඔවුහු ඇය කොහි සිටින්නීදැයි අසා මැහැල්ල සමග ගොස් පදුමවතී දේවිය දැක හැඳින ඇයගේ දෙපාමුල වැඳවැටුණහ. එකල පදුමවතී නමින් විසූ බිසොව මෝතොමෝය, එවැනි රජෙකුගේ බිසොවක් වූ මැයට ඒ ස්ත්‍රීන් විසින් කර ඇත්තේ බරපතල අපරාධයකි යනුවෙන් ඔවුහු කීහ.
ඒ රාජපුරුෂයන් විසින් ඇයගේ නිවෙස්න සුදුතිරවලින් වටකර දොරකඩ රැකවලුන් නවත්වා පෙරළා රජු වෙත ගොස් එපවත් සියල්ලම දැන්වූහ. රජ රන්මුවා දෝලාවක් යැවීය. ‘මම මෙසේ නොයන්නෙමි’ ඈ කීවාය. ‘මෙතැන සිට රජගහනුවර දක්වා බිම විසිතුරු වූ සුදුවියන් බැඳ හැඳපැළඳගැනීම පිණිස සළුපිළි හා අබරණ එවූ කල්හි මම පයින්ම යන්නෙමි. නුවර වැසියන්ට මගේ සැපසම්පත් පෙනෙන පිණිස එසේ යනු කැමැත්තෙමි.’ පදුමවතියගේ කැමැත්ත ඉටු කරන ලෙස රජ අණ කළේය. එසේ කළ කල්හි පදුමවතී අබරණ පැළඳ සළුපිළි හැඳ රජගෙට යන්නෙමැයි මගට පිළිපන්නාය. ඕ තැබූ තැබූ අඩියට අගනා කෙඳිවලින් විසූ බුමුතුරුණු පලාගෙන පියුම් පැනනැංගේය. ඒතොමෝ ජනතාවට සිය සම්පත දක්වමින් රජමැදුරට ගොස් ඒ සියලු සළුපිළි ඒ මැහැලි ගෙහිණියට රැකබලාගත් කුලිය වශයෙන් දුන්නාය.
රජතෙමේද සෙසු ස්ත්‍රීන් පන්සියය කැඳවා පදුමවතී දේවිය අමතා ඔවුන් පන්සියයම ඇගේ දාසියන් කොට දෙන බව පැවසුවාය. එය එසේ නම් ඒ බව නගරය පුරාම දැනුම් දෙනු මැනවැයි ඕ රජුට සැල කළාය. පදුමවතීට ද්‍රෝහිකම් කළ ස්ත්‍රීන් පන්සියයම ඇයගේ සේවිකාවන් බව දැනගනිත්වායි හෙතෙම නගරයම පුරාම බෙර හැසිරවීය. නුවරුන් ඔවුන් පන්සියය දාසියන් හැටියට පිළිගත් බව දැනගත් පදුමවතී නැවත රජු අමතා ඇය විසින් ඔවුහු නිදහස් කරනු ලැබීමට රජු කැමැතිදැයි ඇසුවාය. ඇයට කැමැත්තක් කළහැකි බව දැන්වූ රජතුමා ලවා පළමුව දාසියන් බවට පත්කරනු ලැබූ ස්ත්‍රීහු පන්සියය නැවත නිදහස් කරනු ලැබූ බව බෙර හසුරුවා දැනුම් දෙවීය, නිදහස් කිරීමෙන් පසුව ඔවුන් එකිනෙකීට පුතුන් හාරසිය අනූනවදෙනා පෝෂණය කිරීම සඳහා බාරදුන්නාහුය. මහාපදුම කුමාරයන් තමාම බාරගත්තාය.
පසු කලෙක කුමරුවන් කෙළිසෙල්ලම් කරන වයසට පැමිණි කල්හි රජ උයනෙහි නොයෙක් ක්‍රීඩා සඳහා සුදුසු තැන් පිළියෙල කළේය. ඔවුන් සොළොස් වියට පැමිණිකල්හි එකතුවී පියුමින් වැසුණු පොකුණක ක්‍රීඩා කරන්නාහු අලුත් හා පරණ මල් නටුවෙන් ගිලිහී වැටෙනු දැක මෙතෙක් මැනවින් පිපී නැති මල් පවා වැටෙන්නේ නම්, අපේ සිරුරුවලට කුමක් විය නොහැකිද? එයටද එම ස්වභාවයම අයත්වනු ඇතැයි අරමුණක් ගෙන සියලුදෙනම පසේබුදු නුවණ ලබා එකිනෙක වහන්සේ මල්කෙමිවල පලක් බැඳ වැඩ සිටියහ.
ඉක්බිති ඔවුන් සමග ගිය පුරුෂයෝ බොහෝ දිනගණනක් ගතවූ බව දැන ‘ආර්‍ය පුත්‍රවරුනි, වේලාව දත මැනව’යි කීහ. ඔවුහු නිහඬවම සිටියහ. ඒ මිනිස්සු රජු වෙත ගොස් එපවත් දැන්වූහ. දේවයන් වහන්ස, කුමාරවරු පියුම්කෙමි මත වැඩවෙසෙති, අප කථාකළ නමුදු කථා නොකරති. ඔවුන්ට කැමති පරිදි විසීමට ඉඩදිය යුතුයයි රජතුමා කීවේය. ඔවුහු මල්කෙමි මත හුන් කුමරුවන්ගේ ආරක්‍ෂාව සඳහා මුලු රැයම එහි ගතකළහ. හිරු උදා වූ කල්හි ඔවුහු කුමරුවන් වෙත ගොස් දේවයන් වහන්ස, වේලාව දතමැනවයි කීහ. අපි දෙවිවරු නොවෙමු. එහෙත් පසේබුදුවරු වෙමු’. ‘ආර්‍යවරුනි, ඔබලා බැරෑරුම් දෙයක් කියහුය. පසේ බුදුවරයෝ ඔබලා වැන්නෝ නොවෙති. උන්වහන්සේලා දැඟුල් පමණ කෙස්රැවුල් ඇත්තෝය. අටපිරිකර දරන්නෝය. එහෙයින් ඔබලාගේ කථාව බැරැරුම්ය’ ඔවුහු දකුණු අතින් හිස පිරිමැද්දාහ. එකෙණෙහිම ගිහිවෙස් අතුරුදන් විය. අටපිරිකරවලින් සිරුරු වැසිණ. ඉක්බිති මහජනයා බලාසිටිද්දීම අහසෙන් නන්දමූලක කඳු බෑවුමට වැඩම කළහ.
ඒ පදුමවතී දේවී තොමෝද මා පෙරදින බහුපුත්වී දැන් අපුත්‍රක වූවාය, යනුවෙන් හදවතෙහි ශෝකය හටගත්තෙන් ඒ රෝගයෙන්ම මියගියාය. පසු කලෙක ඒතොමෝ ඒ රෝගයෙන්ම මියගොස් රජගහනුවර දොරගම සියතින් වැඩ කොට ජීවත්වන පවුලක උපන්නාය. ඉක්බිති වැඩිවියට පැමිණි පසු පතිකුලයට ගොස් දිනක් සැමියාට කැඳ ගෙනයන්නී තමාගේ පුතුන් අතරෙන් පසේ බුදුවරු අටනමක් පිඬුසිඟා යන වේලාවෙහි අහසින් යනු දැක වහාම ගොස් සැමියාට ඒ බව දැනුම් දුන්නාය. ‘ආර්‍යය, ඒ පසේබුදුවරුන් බලන්න. අපි උන්වහන්සේලාට ආරාධනා කර දනක් දෙමු’ යයි කීවාය. ‘ශ්‍රමණ පක්‍ෂීන් වන මොවුහු නිතරම අහසෙහි හැසිරෙත්. ඔවුහු පසේ බුදුවරයෝ නොවෙති.’ ඔවුන් එසේ කියත්ම පසේබුදුවරු එතැනට නොදුරින් බිමට බැස්සහ. ඒ ස්ත්‍රී තොමෝ තමා එදිනට ලබන කෑමබීම කොටස උන්වහන්සේලාට දී ‘හෙට අටනමම මගේ ගෙදර දානය පිළිගත මැනව’යි ආරාධනා කළාය. ‘එසේය උපාසිකාවෙනි’ උන්වහන්සේලා කීහ. ‘ඔබේ පූජාව මෙපමණක්ම වේවා, ආසන අටක් පමණක් පනවා තවත් බොහෝ පසේබුදුවරුන් දැක ඔබේ සිත පහදා ගනීවා. ඕ තොමෝ පසුදින ආසන අටක් පනවා අට නමකට ප්‍රමාණවත් ආහාර හා සමාන පිළියෙලකර බලාපොරොත්තුව සිටියාය.
ආරාධනය ලබා සිටි අටනම සෙසු වහන්දෑට සංඥාවක් දුන්හ ‘ඇවැත්නි, ඔබවහන්සේලා අද අන් තැනක නොගොස් මවට සංග්‍රහ කළයුතුය’ යනුවෙන් පැවසූහ. උන්වහන්සේලා ඒ වචනය අසා සියල්ලෝම එකතු වී අහසින් ගොස් මවගේ ගෙදොර වැඩ සිටියහ. ඕ තොමෝ කලින් දැනුවත්ව සිටි නිසා උන්වහන්සේලා දැක කම්පා නොවූවාය. උන්වහන්සේලා සියල්ලන්ම ගෙය තුළට කැඳවා අසුන් ගැන්වූහ. වහන්දෑ පිළිවෙළින් අසුන් ගන්නාහු අට වැන්නා නවවන අසුනද, නවවැන්නා දසවන අසුනද ආදී වශයෙන් අසුන් පනවා සියල්ලෝම අසුන් ගත්හ. ආසන වැඩිවෙත්ම ගෙයද එපමණට වැඩෙයි. වහන්දෑ වැඩහුන් කල්හි අටනමකට පිළියෙලකර තුබූ ආහාර පන්සියයකට බෙදුවාය. ඉක්බිති නිලුපුල් අටමිටක් ගෙනවුත් ආරාධිත පසේ බුදුවරුන්ගේ පාමුල තබා ‘ස්වාමීනි, මා උපනුපන් ආත්මවලදී මගේ ජවීවර්ණය මේ නිලුපුල් මල්වල ගැබෙහි වර්ණයට සමාන වේවා’යි ප්‍රාර්ථනා කළාය. පසේබුදුවරු මවට අනුමෙවෙනි බණ වදාරා ගන්‍ධමාදන පර්‍වතයටම වැඩියහ.
ඕද දිවි ඇතිතෙක් පින්දහම්කර එයින් චුතව දෙව්ලොව ඉපිද මේ බුදුපතෙහි සැවැත් නුවර සිටුකුලයක ජනිත වූවාය. නිලුපුල් ගැබට සමාන ඡවි වර්‍ණය වූ හෙයින් ඇයට උප්පලවණ්ණා යයි නම් කළහ. ඇය වැඩිවිය පැමිණි පසු සියලු දඹදිව රජවරු, සිටුවරු හා කුමාරවරු සිටුවරයා වෙත දූතයන් එවූහ. ඔහුගේ දියණිය ඔවුනට පාවා දෙන ලෙස ඉල්ලා සිටියහ. ඒ අයුරින් පණිවුඩ නොයැවූ තැනැත්තෙක් නොවීය. සිටුවරයා මෙසේ සිතුවේය. ‘සියලු දෙනාගේම සිත් සතුටුකරවීමට නොහැකිය. ඒ සඳහා උපායක් කරන්නෙමි’ ඉක්බිති දියණිය ගෙන්වා පැවිදිවීමට කැමැතිදැයි ඇසීය. එය ඇයගේ පශ්චිම ආත්මභාවයවූ හෙයින් ඒ වචනය ඇගේ හිසෙහි ගෑ ශතපාක තෛලයක් මෙන් විය. එහෙයින් පැවිදිවීමට කැමති බව පියාට දැන්වූවාය. හෙතෙම ඇයට සුදුසු සත්කාර කොට භික්‍ෂුණී ආරාමයකට කැඳවාගෙන ගොස් පැවිදි කරවීය. පැවිදි වී නොබෝ කලෙකින් ඇයට පොහෝගෙයි සැලසුම් වාරය පැමිණියේය. ඕතොමෝ පහන දල්වා ගෙය හැමද පහන්සිළුව නිමිති විසින් ගෙන හුන්නී නැවත නැවත බලමින් තෙජොකසිණ ධ්‍යානය උපදවා එයම පාදක කරගෙන රහත්බවට පැමිණියාය. රහත්බව ලැබීමත් සමගම අභිඥාපටිසම්භිදාව ලබාගත්තාය. ඕතොමෝ විශේෂ වශයෙන් සෘද්ධි ප්‍රාතිහාර්‍යය පෑමෙහි කුශලතා දැක්වූවාය. එහෙයින් කියන ලදී ආපදානයෙහි:
මෙයින් කල්ප සියක්දහසකට පෙර සියලු ධර්‍මයන්ගේ කෙළවරට පැමිණියා වූ පදුමුත්තර නම් බුදුහු ලොව පහළවූහ.
එකල මම නොයෙක් රන්රුවනින් අනූන වූ මහා සුවයෙන් සමන්විත වූ සිටු කුලයක උපත ලදිමි.
මම ඒ මහා වීරයා වෙත ගොස් බණ ඇසුවෙමි. එයින් හටගත් පැහැදීම ඇත්තී උන්වහන්සේ සරණ ගියෙමි.
ඒ බුදුහු සමාධි ධ්‍යානයෙහි දක්‍ෂවූ ලජ්ජාශීලී වූ, සෘද්ධිමත් භික්‍ෂුණීගෙන් අගතැනට පැමිණියාවූ එක් භික්‍ෂුණියක වර්‍ණනා කළහ.
එයින් සතුටු වූ මම ඒ තනතුර කැමතිවෙමින් භික්‍ෂු සංඝයා ඇතුළු ලෝකනායකයන් වහන්සේට ආරාධනා කර සත්දිනක් දන් දී තුන්සිවුරු පුදා සුවඳවත් උපුමල් හතක් ගෙන බුදුන් පාමුල තබා පාමුල හිස තබා වැඳ මෙසේ කීවෙමි:


‘නායකයන් වහන්ස, ඉදින් ඉටුවන්නේ නම් මෙයින් පෙර අටවන දින යම් භික්‍ෂුණියක් වර්‍ණනා කරනු ලැබුවාද මම එවැන්නියක් වන්නෙමි.’
එකල ශාස්තෲන් වහන්සේ මට මෙසේ වදාළහ. දැරිය, නිසැකවෙව, අනාගතයෙහි ඔබේ අදහස ඉටුවන්නේය.
මෙයින් කල්ප සියක් දහසකට පසු ඉක්‍ෂ්වාකු කුලයෙහි සම්භවය ඇති ගෞතම නම්වූ ශාස්තෲවරයෙක් ලොව පහළ වන්නාහ.
ඒ බුදුන්ගේ ධර්‍මය දායාද කොට ඇත්තාවූ රූපයෙන් හා ධර්‍මයෙන් සමන්විත වූ නමින් උප්පලවණ්ණා වූ,
අභිඥාලාභී වූ ශාස්තෲන් වහන්සේගේ අනුශාසනාව පිළිපදින්නා වූ සියලු ආශ්‍රවයන් දුරුකළාවූ ශ්‍රාවිකාවක් වන්නෙහිය.’
එයින් තුටු පහටු වූ මම ජීවිතාන්තය දක්වා සංඝයා ඇතුළු බුදුන්වහන්සේ මෙත් සිතින් පිදුවෙමි.
ඒ පින්කමේ අනුසසින් හා චේතනාව පිහිටුවීමෙන් මිනිස් සිරුර අතහැර තව්තිසාවට ගියෙමි.
එයින් චුතව මිනිස් ලෙව්හි උපන් මම බුදුන්වහන්සේට උපුල් මලින් වැසූ පිණ්ඩපාතයක් පිදුවෙමි.
මෙයින් කල්ප අනූවකට පෙර මනහර දැකුම් ඇති සියලු දහම්හි කෙළ පැමිණි විපස්සි නම් බුදුහු ලොව උපන්හ.
එකල්හි මම උතුම් බරණැස් නුවර සිටු දියණියව ඉපිද සංඝයා සහිත බුදුන්ට ආරාධනා කර උපුල් මලින් මුසුවූ මහා දානයක් දී වර්ණශෝභාව ප්‍රාර්ථනා කළෙමි.

මේ භද්‍රකල්පයෙහි මහා යශස් ඇති බ්‍රහ්මබන්ධු වූ දේශකයන්ගෙන් ශ්‍රේෂ්ඨ වූ කස්සප බුදුන්වහන්සේ ලෙව්හි උපන්හ.
එකල්හි බරණැස් නුවර කිකී නම්වූ කසි රජ ඒ බුදුන්ගේ ප්‍රධාන උපස්ථායකයා විය.
සමණ ගුත්තා නම්වූ මම ඔහුගේ දෙවන දියණිය විමි. බුදුන්ගෙන් බණ අසා පැහැදුණු මම පැවිද්ද කැමැතිවීමි.
මගේ පියා එය අනුනොදත් හෙයින් අවුරුදු විසිදහසක් ගිහිගෙයි අනලස්ව විසීමි.
සුවසේ වැඩුණා වූ බුදුන්ට උපස්ථාන කිරීමෙහි නිරතවූ කුමරි බඹසර හැසිරෙන
සමණී, සමණගුත්තා, භික්‍ඛුනී, භික්‍ඛදාසිකා, ධම්මා, සුධම්මා හා සංඝදාසිකා යන දූවරු සත්දෙනෙක් වූහ.
මම, ඛේමා, පැණවත් පටාචාරා, කුණ්ඩලා, කිසාගෝතමී ධම්මදින්නා හා විසාඛා යන සත්දෙනය.
ඒ පින්කම්වලින් හා චේතනා ශුද්ධිය හේතු කොටගෙන මිනිසත්බව හැර මම තව්තිසාවට ගියෙමි.
එයින් චුතව මිනිසුන් අතර ඉපද එකල රහතන් වහන්සේට අගනා සළු අටක් පූජා කළෙමි.
එයින් චුත වූ මම අරිට්ඨ පුරයෙහි බ්‍රාහ්මණ කුලයක කිරීටිවච්ඡගේ මනහර රූසපුවෙන් හෙබි දියණියක් වීමි.
එයින් චුතව ගිය මම ජනපදයක එතරම් ධනයකට හිමිනොවූ එක්තරා කුලයක ඉපිද හැල්කෙතක වැඩකළෙමි.
එකල පසේ බුදුවරයෙකු දැක පන්සියයක් විලඳපිඬු පියුමින් වසා පුතුන් පන්සියයක් පැතිමි.
ඔවුහුද මීපැණි දන් දී ප්‍රාර්ථනා කළහ. මම එයින් චුතව වනයෙහි පියුම් ගැබක උපත ලදිමි.
ඉක්බිති කසී රජුගේ මෙහෙසිය වී සියලු සත්කාර ලැබූ මම පන්සියයක් රජපුතුන් ලැබීමි.
යොවුන් වියට පැමිණියා වූ ඔවුහු දිනක් දියකෙළි කෙළින්නාහු නටුවෙන් ගිලිහුණු පියුමක් දැක තමතමාට නායකයෝ වූහ.
මගේ වීර පුතුන්ගෙන් වෙන්වූ මම ඒ ශෝකයෙන් මිය ගොස් ඉසිගිලි පර්‍වතය සමීපයෙහි ගමක උපනිමි.
මහලු වියෙහි පසුවූ මම එක් දවසක පුතුන්ට හා සැමියාට කැඳ ගෙන යන අතර පසේබුදුවරුන් අටනමක් පිඬු පිණිස වඩිනු දැක මට පුතුන් සිහිවිය, පුත්‍ර ප්‍රේමය හේතුකොටගෙන කිරිදහර වැගිරිණ.

එවිට මම උන්වහන්සේලාට සියතින්ම කැඳ පිළිගැන්වීමි. ඒ අත්බවින් චුතවූ මම තිදසෙහි නන්දන වනයට පැමිණියෙමි.
සුවදුක් විඳ භවයෙහි හැසිර මහා වීරය. ඔබ උදෙසා ජීවිතයද පිදුවෙමි.
මහා වීරය, මහා ප්‍රාඥය, ඔබේ දියණිය බොහෝ දුෂ්කර ක්‍රියා කළාය, ඉතා අපහසු දේ කළාය.
රාහුල හා මම සියගණන් නොයෙක් ජාතිවල සමරුචිකම් හා මනසින් යුතුව එකට උපත ලැබුවෙමු.
බොහෝ ජාතීන්හි උපත එකටම විය. අවසාන උපත පැමිණි කල්හි දෙදෙනාගේ උපත වෙනස්විය.
පෙර බුදුවරුන්ගේ අභිමුඛයෙහිද අනභිමුඛයෙහිද මහා මුනිවරය, ඔබ උදෙසා මා කළ අධිකාරයන් අති විශාලය.
මුනිවරය, යම් කුසලයක් මා විසින් පුරන ලද්දේද, ඒ සියලු පින්කම් කරන ලද්දේ ඔබ සඳහාය.
නුසුදුසු තැන් මගහරවමින් බොහෝ ජනයා මුහුකුරවමින්, මහා වීරය, මගේ ජීවිතය ඔබ සඳහා පැවතිණ.
මෙසේ බොහෝ දුක් හා බොහෝ සැපසම්පත් ද විඳ අවසාන ආත්මය පැමිණිවිට සැවැත්නුවර උපනිමි.
විශාල ධනයකින් සමන්විත සුඛිතමුදිත වූ නොයෙක් රුවනින් බබළන සියලු කම්සුවයෙන් සමෘද්ධිමත් වූ සිටුකුලයෙහි සත්කාර පූජා ලැබුවෙම් ගරුබුහුමනින් පිදුම් ලැබීමි. රූපශෝභාවෙන් අගතැන්පත් වූ, කුලයෙහි උසස් හැටියට සම්මතව, මම බොහෝසෙයින් ප්‍රාර්ථනා කරනු ලැබීමි. නොයෙක් සියගණන් සිටු පුතුන් විසින් පතනු ලැබීමි.


ගිහිගෙය හැරපියා සසුනෙහි පැවිදිවීමි. අඩමසක් ගතවීමට පෙර චතුරාර්ය සත්‍යය අවබෝධ කළෙමි.
මම සෘද්ධිවිධ ඥානය, දිව්‍යශ්‍රොතඥානය, පරචිත්තවිජානන ඤාණය, කර්‍මානුරූපව පූර්‍වේනිවෙසානුස්මෘති ඥානය හා දිව්‍යචක්‍ෂුස පිරිසිදු කළෙමි. සකලවිධ ආශ්‍රවයන් ක්‍ෂීණ විය. මෙයින් මතු ඉපදීමක් නැත.


අර්‍ථ ධර්‍ම නිරුක්ති ප්‍රතිභානයන් කෙරෙහි මගේ නුවණ බුදුන්වහන්සේගේ ප්‍රභාවයෙන් පිරිසිදුවිය.
කලින් කල ජනයා සිවුරු පිඬුදන්, සිවුපසය හා සෙනසුන් ගෙනවුන් දෙති.
මගේ ඒ ගුණධර්‍මය කෙරෙහි පැහැදුණු බුදුරජාණෝ සෘද්ධිමත් තැනැත්තියන් අතරෙන් මා අගතන්හි තැබූහ.
මම බුදුන්ගේ අනුශාසනාව ඉටුකළෙමි. දැඩිබර බහා තැබීමි, උත්පාදක කාරකයන් විනාශ කළෙමි.
[missing trans]
මගේ කෙලෙස් දවනලදී. පෙ-බුදුන්ගේ අවවාදය ඉටුකළෙමි.
යම් දිනක බුදුහු යමාමහ පෙළහර දැක්වීමට සැවැත් නුවර දොරටුව සමීපයෙහි වූ ගණ්ඩ නම්වූ අඹරුක මුලට වැඩිසේක් ද එදා මේ තෙරණියෝ උන්වහන්සේ වෙත එළඹ මෙසේ දැන්වූහ. ‘ඉදින් භාග්‍යවතුන් වහන්සේ අනුදන්නා සේක් වීනම් මම පෙළහර පාන්නෙමි’ යනුවෙන් සිංහනාද කළාය. බුදුහු ඒ කාරණය අර්ථොත්පත්ති වශයෙන් ගෙන ජේතවන මහා විහාරයෙහි ආර්‍යසංඝයා මැද වැඩහුන් සේක් පිළිවෙළින් තෙරණියන් ද අගතනතුරුවල තබන්නාහු මේ තෙරණිය සෘද්ධිමතියන් අතරෙහි අගතනතුරට පත්කළහ. ඕතොමෝ දැහැන් සුවයෙන්, පල සුවයෙන්, හා නිවන් සුවයෙන් කල් යවන්නී එක් දිනක් කාමයන්ගේ ආදීනව හා ක්ලේශයන්ගේ අධමභාවය සලකන්නී ගංගාතීරිය තෙරුන්ගේ මවගේ දුව සමග සපත්නීවාසය උදෙසා සංවේගය හටගැනීමෙන් ප්‍රකාශ කළ ගාථා නැවත පවසන්නී මේ ගාථා තුන ගැයූහ:

එහි **උභො මාතා ච ධීතා ච මයං ආහු සපත්තියො** - මව හා දියණිය සමග අපි එකිනෙක්කෙනා සම භාර්‍යාවෝ වීමු.
සැවැත්නුවර එක්තරා වෙළෙන්දකුගේ භාර්‍යාවගේ කුසෙහි අලුයම් වේලෙහි ගැබක් පිහිටියේය. ඕ ඒ බව නොදත්තාය. වෙළෙන්දා රාත්‍රිය පහන් වූ කල ගැල්වල බඩු පටවාගෙන රජගහ නුවර බලා පිටත්විය. කල් යත්ම ඇයගේ ගැබ නොවැඩීම මුහුකුරා ගියේය. එවිට ඇයගේ නැන්දම්මා ඇයට මෙසේ කීවාය. ‘මගේ පුතා බැහැර ගොස් කලක් ගතවිය. ඔබද ගැබිනියක, ඔබ පව්කමක් කර ඇත.’ ‘ඔබේ පුතා හැර අන් පුරුෂයෙකු නොදනිමි’ ඈ කීවාය. නැන්දම්මා එබස් අසාද ඇගේ වචනය නොඅදහා ඇය ගෙයින් පිටත්බකළාය. ඕතොමෝ සැමියා සොයමින් යන්නී ක්‍රමයෙන් රජගහනුවරට පැමිණෙන්ම ප්‍රසව වේදනාව හටගත. එකෙණෙහිම ඒ සමීපයෙහි තුබුණු ශාලාවකට පිවිසුණු ඇයට දරුවා ලැබිණ. ඕතොමෝ රන් පිළිමයක් වැනි දරුවකු බිහිකර උදයකෘත්‍යය කිරීම අවශ්‍යවූ හෙයින් දරුවා අනාථ ශාලාවෙහි හොවා බැහැර ගියාය. එවේලෙහි එතැනින් යන්නාවූ දරුවන් නැති රියහිමියෙක් දරුවා දැක අයිතිකරුවෙකු නැති පුතා මගේ වන්නේය’යි දරුවා ගෙන කිරිමවගේ අතෙහි තැබුවේය. ඉක්බිති දරුවාගේ මව දියකිස නිමකර පෙරළා පැමිණිකල දරුවා නොදැක ශෝකයෙන් මඩිනු ලැබ බොහෝ වේලාවක් වැළපී රජගහන නුවරට නොපිවිසීම මගට පිළිපන්නාය. එසේ යන්නාවූ ඇය දුටු සොරදෙටුවෙක් ඇය කෙරෙහි පිළිබඳ සිත් ඇතිවී ඇය තමාගේ බිරිඳ කරගත්තේය. ඕ ඔහුගේ ගෙයි වසන්නී දුවණියක බිහිකළාය. පසු දිනක දුව වඩාගෙන සිටි මව සමග කෝලාහලයක් කළ සැමියා බිළිදා පැහැරගෙන ඇඳ මතට විසිකළේය. දැරියගේ හිස මඳක් පැළිණ. එයින් සැමියා කෙරෙහි බිය වූ ඕතොමෝ පෙරළා රජගහනුවරට පැමිණ හිතුමනාපයේ ඇවිදියි. ප්‍රථම යෞවනයෙහි සිටියා වූ ඇයගේ පුතා ඇය මව බව නොදැන විවාහ කරගත්තේය. ඉන්පසු කලෙක ඒ පුතා සොරදෙටු දියණිය තම සොහොයුරිය බව නොදැන විවාහ වශයෙන් ගෙදරට කැඳවාගෙන ආවේය. මෙසේ හෙතෙම තමාගේ මවද සොහොයුරියද අඹුවන් වශයෙන් පාවාගෙන විසීය. මෙසේ ඔවුහු දෙදෙන සපත්නීන් වශයෙන් විසූහ. ඉක්බිති දිනක් මව දියණියගේ කෙස්වැටිය විදහා උකුණන් බලන්නී හිසෙහි වණකැළලක් දැක ඇය මගේ දියණිය වත්දෝ හෝයි විමසා සංවේගයට පත්වී රජගහනුවර මෙහෙණවරකට ගොස් පැවිදිව කළ පෙරකිස ඇත්තී විවේක සුවයෙන් වෙසෙන්නී තමාගේ පෙර පිළිවෙත බලා **උභො මාතා** ආදී ගාථා තුන ප්‍රකාශ කළාය. ඇය විසින් කියනලද මේ ගාථා ද කාමයන්හි ආදීනව පෙන්වීම් වශයෙන් නැවත කියන්නා වූ මේ තෙරණියෝ උභො මාතා ච ධීතා ච යනාදිය කීවාය. එසේ හෙයින් ‘ඕතොමෝ දැහැන් සුවයෙන් පලසුවයෙන් හා නිවන් සුවයෙන් කල් යවන්නී යන මේ ගාථා තුන පැවසුවාය.
එහි **අසූචි** - කෙලෙස් නමැති අපවිත්‍ර වැගිරෙන යන අරුතින් අසුචි නමි. **දුග්ගන්‍ධා** - විසගඳ හමන බැවින් කුණු ගඳ ඇති **බහුකණ්ටකා** - විෂය බද්ධව පවත්නා බැවින් යහපත් පැවැත්ම සිදුරුකරන අර්‍ථයෙන් බොහෝවූ කෙලෙස් නමැති කටු. එහෙයින්ම ‘කාමයෝ සැත් හා උල්වලට සමාන’යි කියන ලදී. **යත්‍ථ** - කාමයන් පරිභෝග කළහැකි ස්ථානයන්හි, **සභරියා** - සමාන භාර්‍යාවෝ, සපත්නීහු යන අර්‍ථය.
[missing trans]
[missing trans]
**පුබ්බෙ නිවාසං** - මේ ගාථා දෙක තමා විසින් පමුණුවා ගන්නා ලද විශේෂය දැක සතුටු සොම්නසින් යුක්ත වූ තෙරණිය විසින් කියන ලදී. එහි **චෙතො පරිච්චඤාණං** - චෙතොපරිය. අනුන් සිත් දන්නාසුලු නුවණ ප්‍රත්‍යක්‍ෂ කරන ලදී. පැමිණියෙමි යනුවෙන් හෝ සම්බන්ධ වේ.
මම අසුන් සතරදෙනෙකු යෙදූ රථයක් සෘද්ධි බලයෙන් මවාගෙන බුදුන් වෙත පැමිණ උන්වහන්සේගේ දෙපා වැන්දෙමි.
බුදුහු යමාමහ පෙළහර දැක්වීමට ගණ්ඩ අඹරුක්මුලට යම් අවස්ථාවක වැඩිසේක් ද ඒ අවස්ථාවෙහි මේ තෙරණියෝ එවැනි රියක් මවාගෙන උන්වහන්සේ වෙත එළඹ තීර්ථකයන්ගේ මානය මර්දනය කිරීමට පෙළහර පානු පිණිස අනුමතිය ඉල්ලා පසෙක සිටියාය. ඒ කාරණය ඇරබ මේ ගාථාව ප්‍රකාශ කළාය. එහි **ඉද්ධියා අභිනිම්මිත්‍වා චතුරස්සරථං අහං** යනු අසුන් සතර දෙනෙකු යෙදු රියක් මවා බුදුන් වෙත ගොස් උන්වහන්සේගේ දෙපා වැඳ පසෙක සිටියාය.
පියකරු මලින් සැදුම්ලත් ගසක් මුලට වී ඔබ හුදෙකලාවම සිටින්නෙහිය. ඔබ සමීපයෙහි දෙවැනියෙක් ද නැත. ළාබාල තැනැත්තිය, ඔබ ධූර්යන්ට බිය නැද්ද?
එහි **සුපුප්ඵිතග්ගං **- මැනැවින් පිපුණු අග ඇති, අග සිට හැමතැනම මල් පිපී ඇති යන තේරුමයි. **පාදපං,** ගස, මෙහි සල්රුක අදහස් කරන ලදී **එකාතුවං** - ඔබ හුදෙකලාව මෙහි සිටින්නෙහිය. **න චාපි තෙ දුතියො අත්‍ථි කොචි** - ආරක්‍ෂකයෙක් ඔබට සහාය පිණිස ඔබ වෙත නැත. රූ සපුවෙන් හෝ ඔබේ දෙවැනියෙක් නැත යනුවෙන් ද ගත හැකිය. අසමසම රූපයකින් හෙබි ඔබ ජනයාගෙන් හිස්වූ මේ ස්ථානයෙහි වෙසෙහි. **ත ත්‍වං බාලෙ භායසි ධුත්තකානං** - තරුණ වූ ඔබ කෙසේ නම් සල්ලාලයන්ට නොබියව වෙසෙහිද? සල්ලාලයන්ට කැමැති දෙයක් කළ හැකිය යනු මෙහි අභිප්‍රාවය. මේ මෙහෙණ දිනක් සුපිපි සල්වනයක දිවාවිහාරය කරන අතර ඇයගේ මනස වෙනස් කරනු කැමැති මාරයා ඇය විමසමින් මේ ගාථාව කීවේය:
එයට පිළිතුරු දෙන තෙරණිය තමාගේ අනුහාව වශයෙන් තර්ජන ස්වරූපයෙන් මේ ගාථාව කීවාය:

සිය දහස් ගණනක් සල්ලාලයන් පැමිණියද මම මෙවැනිම වන්නෙමි. ලෝමයක් නොසොල්වමි. නොසැලෙමි. හුදෙකලා වූ මාරය ඔබ තනිවම මට කුමක් කරන්නෙහිද?
මම අතුරුදහන් වෙමි, ඔබගේ කුසට හෝ පිවිසෙමි, බැම අතර හෝ සිටිමි, එසේ සිටින මා ඔබ නොදක්නෙහිය.
මගේ සිත වසඟකර ගත්තෙමි, සෘද්ධිපාදයන් වැඩුයෙමි, ෂඩභිඥා ක්‍ෂාක්‍ෂාත් කළෙමි, බුදුන්ගේ අනුශාසනාව ඉටුකළෙමි.
කාමයෝ වූ කලී සැත් හා හුල් වැනිය. ස්කන්‍ධයන් සිඳෙන බිඳෙනසුලුය. ඔබ යම් කාමරතියක් ගැන කියන්නෙහිද එය මට දැන් විරතියකි.
හැම තන්හි පවත්නා ඇලීම ඇසුවෙමි, අඳුරුකඳ බිඳලීමි, පාපී මාරය, ඔබ විනාශ වූයෙහිය.
එහි **සතං සහස්සානිපි ධුත්තකානං සමාගතා එදිසකා භවෙය්‍යං - **මම යම්සේද එසේය, මෙවැනි සියදහස් ගණනක් ධූර්තයන් පැමිණියත්, **ලොමං න ඉඤ්ජෙනපි සම්පවෙධෙ **- ලෝම මාත්‍රයක් පවා නොසොලවමි, නො සැලෙමි. **න මෙ ත්‍වං මාර කරිස්සසෙකො** - මාරය, තනි ඔබ මට කුමක් කරන්නෙහිද? දැන් තමාට කිසි දෙයක් කිරීමට මාරයාට නොහැකි බව ප්‍රකාශ කරමින් **ඵසා අන්තරධායාමි** - යන ගාථාව කීවාය.
එහි අදහස මෙසේය: මාරය මම තනිවම ඔබ ඉදිරියෙහි සිට අතුරුදහන් වෙමි, නොපෙනී යන්නෙමි. ඔබ නොදැනුවත්වම ඔබේ කුස තුළට පිවිසෙන්නෙමි. ඔබේ බැම අතර හෝ සිටිමි. එසේ මා සිටියද ඔබට මා දැකීමට නොහැකිවෙයි. කවරහෙයින්ද යත්?
**චිත්තම්හි වසීභූතාහං ඉද්ධිපාදා සුභාවිතා** - මාරය, මම සිත වසඟ කරගෙන ඇත්තෙමි. සතර සෘද්ධිපාදයන් මැනැවින් පුහුණු කළෙමි, අධික වශයෙන් වැඩියෙමි. එහෙයින් මා කියනලද පරිදි ඍද්ධි විෂය ඇති හෙයින් මට එවැන්නක් කළ හැකිය. සෙස්ස පෙර කියනලද පරිදි පැහැදිලි වේ.
16. ෂෝඩශනිපාතය
දහසයවන නිපාතයෙහි **උදකමාහරිං සීතෙ** - ආදිය පුණ්ණා තෙරණියගේ ගාථාය. මෝතොමෝ ද පෙර බුදුවරුන්ගේ කාලවල කරනලද අධිකාර්‍යය ඇත්තී ඒ ඒ භවයන්හි කුසල් රැස්කරමින් විපස්සි බුදුන්ගේ කාලයෙහි කුලගෙයක ඉපිද දැන ඉගෙනගත්කල්හි හේතුසම්පන්න බැවින් හටගත් සංවේගය ඇත්තී භික්‍ෂුණීන් වෙත ගොස් බණ අසා සැදැහැය ලබා පැවිදිව පිරිසිදුව සිල් ඇතිව ත්‍රිපිටකය ඉගෙන බහුශ්‍රැතව ධර්‍මධරව ධර්‍මකථිකාවක් වූවාය. විපස්සි බුදුන්ගේ කාලයෙහි මෙන්ම සිඛී වෙස්සභ කකුසඳ කෝණාගමන කස්සප යන බුදුවරුන්ගේ කාලවලද පැවිදිව පිරිසිදු සිල් ඇතිව බහුශ්‍රැත ධර්‍මධරව ධර්‍මකථිකාවක් වූවාය. මානය නොනැසූ හෙයින් ඇයට කෙලෙස් නැසීමට නොහැකිවිය. මානයට වසඟ වී ක්‍රියා කළ හෙයින් මේ බුදුපතෙහි අනේපිඬු සිටුවරයාගේ ගෙදර දාසියකගේ කුසෙහි පිළිසිඳ ගත්තාය. ඇයගේ නම පුණ්ණාය. ඕතොමෝ සීහනාද සූත්‍ර දේශනාව අසා සෝවාන් පෙලෙහි පිහිටා පසුව උදකසුද්ධිවාදී බ්‍රාහ්මණයෙකු හික්මවා සිටුවරයා විසින් දාසභාවයෙන් නිදහස්කර ඔහු විසින් අනුමත කරනු ලැබ පැවිදිව විදසුන් වඩන්නී නොබෝ කලෙකින්ම පිළිසිඹියා සහිත රහත්බවට පැමිණියාය. එසේ හෙයින් අපදානයෙහි කියනලදී:
විපස්සි සිඛී වෙස්සභූ කකුසඳ කෝණාගමන හා කස්සප යන බුදුවරුන්ගේ කාලවල සසුනෙහි පැවිදිව සීලසම්පන්නව, සන්සුන් ඉඳුරන් ඇතිව ප්‍රඥාවන්ත භික්‍ෂුණියක් වී බහුශ්‍රැතව ධර්‍මධරව ආත්මයෙහි යථාර්ථය ඉගෙන ධර්‍මය අසන ධර්‍මය ඇසුරු කරන මම බුදුසසුනෙහි ජනතාව මැද ධර්‍මය දේශනා කළෙමි. ඒ බහුශ්‍රැත භාවය නිසා මම අනෙක් සිල්වත් භික්‍ෂුණීන් පහත්කොට සැලකීමි.



දැන් මේ අවසාන ආත්මභාවයෙහි සැවැත් නුවර අනේපිඬු සිටුවරයාගේ ගෙදර දාසියකගේ කුසෙහි පිළිසිඳ ගතිමි.
වතුර ගෙන ඒමට ගිය මම ජලය මැද සීතලෙන් පෙළෙන සොත්‍ථිය බමුණා දැක මෙසේ කීවෙමි:
‘හැමදාම සීතලේ වතුර ගෙනාවෙමි. දිනපතාම ජලයට බැස්සෙමි. හාම්පුතුන්ගේ දඬුවමට බයෙන් හා ඔවුන්ගේ බැණීමට කලකිරී මම එසේ වැඩකළෙමි.
‘බ්‍රාහ්මණය, ඔබ කවරෙකුට බියෙන් හැමදාම වතුරට බසින්නෙහිද? වෙවුලන ගතින් අධික ශීතල උසුලන්නේ ඇයි?’
‘පව්කම් වළක්වමින් පින්කම් කරන මා ගැන පුණ්ණා, ඔබ දැනදැනම ප්‍රශ්න කරන්නෙහිය.
ළදරුවෙක් හෝ මහල්ලෙක් හෝ වේවා, ඔවුහු පව්කම් කරති. දිය නෑමෙන් ඔවුහු ද පව්කම්වලින් මිදෙති.’
දියෙන් ගොඩට එන්නාවූ ඔහුට සාර්ථක ධර්‍මයක් දේශනා කළෙමි. එය අසා සංවේගයට පැමිණි හෙතෙම පැවිදිව රහත්විය.
සියයට අඩුව පුරවමින් යම් හෙයකින් මම දසකුලයක උපනිම්ද ඒ මා පුණ්ණා යන නමින් ඔවුහු හැඳින්වූහ, මා දාසියකද කළහ.
ඉක්බිති සිටුවරයා පහදවාගෙන අනගාරික ශාසනයෙහි පැවිදිවීමි. නොබෝ කලෙකින්ම රහත්බවටද පැමිණියෙමි.
සෘද්ධි බලය ලබාගතිමි. දිවකණ, පරසිත් දැනීමේ නුවණ ලැබිණ.
පෙර විසූ කඳ පිළිවෙළ දනිමි, දිවැස පිරිසිදු කළෙමි, සියලු අසවු නැසුයෙමි, මෙයින් මතු මට උපතක් නොමැත.
අර්‍ථ ධර්‍ම නිරුක්ති ප්‍රතිභානයෙහි බුදුන්ගේ අනුහසින් මගේ නුවණ පිරිසිදු විය, නිකැළැල් විය.
ශ්‍රැතියෙන් සමන්විත වූ තැනැත්තී ඒ ශ්‍රැතිය කරණකොටගෙන මෙන් භාවනාවෙන් මහා ප්‍රඥාව ලබා මානය නිසා පහත් කුලයක උපත ලබයි, කර්‍මය විනාශ නොවෙයි.
මගේ කෙළෙස් දැවිණ -පෙ- බුදුන්ගේ අනුශාසනාව අනුගමනය කළෙමි.
රහත් බවට පැමිණ තමාගේ පිළිවෙත පිරික්සා බලා උදාන වශයෙන් මේ ගාථා ප්‍රකාශ කළාය.
හාම්පුතුන්ගේ දඬුවම්වලට හා බැණුම්වලට බියෙන් මම වතුර ඇද්දෙමි, වතුරට බැස්සෙමි.
බ්‍රාහ්මණය, ඔබ කවරෙකුට බියෙන් හැමදාම වතුරට බසින්නෙහිද? වෙවුලන ගතින් දැඩි සීතල උසුලන්නෙහිද?
පව්කම් වළක්වමින් පින්කම් කරන මා ගැන පුණ්ණා, ඔබ දැනදැනම ප්‍රශ්න කරන්නෙහිය, ළදරුවෙක් හෝ මහල්ලෙක් හෝ වේවා. ඔහු පව්කම්වලින් මිදෙයි.

දියනෑමෙන් පව්කම්වලින් මිදෙත හැකිය යන මෙය කුමන නොදන්නෙකු කවර නොදන්නෙකුට කියන ලද්දක්ද?
සියලු මැඩියෝ කැස්බෑවෝ කිඹුලෝ හා අනෙකුත් ජලජීවීහු ඒකාන්තයෙන්ම ස්වර්‍ගයට යන්නාහුය.
බැටළු සූකර මත්ස්‍ය මෘග ඝාතකයෝ ද, සොරුද, වද්‍ය ඝාතකයෝ ද අනෙකුත් පව්කම් කරන්නෝද, ජලස්පර්‍ශයෙන් පව්කම්වලින් මිදෙන්නෝය.
ඉදින් මේ නදීහු ඔවුන් කළ පව්කම් පාකර හරින්නාහු නම් ඒ නදීහු මේ පින් ද පාකර හරින්නාහුය.
එයින් බ්‍රාහ්මණය යමෙකුට බියෙන් ඔබ ජලයට බැස සිටින්නේද (ඔබේ ඒ අදහස ඉටුනොවේ) බ්‍රාහ්මණය. ඔබ මෙසේ නොකර, සීතල ඔබේ හම නොනසාවා වැරදි මගට පිළිපන් මා මේ ආර්‍යමාර්ගයට මැනවින් ගෙනවුත් ඇත. දිය නෑමෙන් මා මුදාගත් ඔබට මේ සළුව දෙමි.

මේ සාටකය ඔබටම හිමිවේවා, මම එය නොකැමැත්තෙමි. ඔබ දුකට බිය නම්, ඔබට දුක අප්‍රිය නම් එළිපිට හෝ රහසින් පව්කම් නොකරන්න. ඉදින් පාපකර්මයක් කරන්නෙහිද කෙරෙහිද ඔබ පියාඹා පලා ගියද එයින් ගැළවීමක් නැත. ඔබ දුකට බය නම්, ඔබට දුක අප්‍රිය නම්,


බුදුන් දහම් සඟුන් සරණ යව. සිල් සමාදන් වුව මැනව, එය ඔබේ හිතසුව පිණිස පවතී,
(පින්වතිය) මම තාදිගුණයෙන් සමන්විත බුදුන් දහම් සඟුන් සරණ යමි. සිල් සමාදන් වෙමි. එය මගේ හිතසුව පිණිස පවතීවා.
මම පෙර බ්‍රහ්මයාගේ නෑයෙක් වීමි. අද මම සත්‍ය බ්‍රාහ්මණයෙක්මි. ත්‍රිවිද්‍යාවෙන් හා වේද අධ්‍යයනයෙන් සමන්විත වූ ස්වස්ථ වූ බැහැර කළ පව් ඇත්තෙක් වෙමි.

එහි **උදකමාහරිං** - කළයෙන් වතුර ඇදීම කළෙමි. **සීතෙ සදා උදකමොතරි** - සීත කාලයෙහි පවා දිනපතා දිවා රෑ දෙකෙහිම වතුරට බැස්සෙමි. යම් අවස්ථාවක ගෙහිමියන්ට වතුර වුවමනාවී ද ඒ හැම අවස්ථාවකම ජලයට පිවිසියෙමි, වතුරට බැස වතුර ගෙනාවෙමි යන අදහසය. **අය්‍යානං දණ්ඩභයභීතා** - හාම්පුතුන්ගේ දඬුවමට බියෙන්, **වාචාදොසභයට්ටිතා** - වාක්දණ්ඩනයෙන් හා දෝසබයෙන් කලකිරුණු, පෙළුණු, ‘සීතකාලයෙහි පවා වතුරට බැස්සෙමි’ යනුවෙන් යොදාගත යුතුය.
ඉක්බිති එක් දවසක් පුණ්ණා දාසිය කළයෙන් වතුර ගෙනීම පිණිස තොටුපළට ගියාය. එහිදී උදකසුද්ධිය (නෑමෙන් පව් සෝදා හැරිය හැකියයි) අදහන බමුණෙකු අධික ශීතල ඇති හිම වැටෙන කාලයෙහි අලුයම වතුරට බැස සම්පූර්‍ණයෙන් ගිලී මන්ත්‍ර ජපකොට දියෙන් ගොඩට අවුත් තෙතරෙදි තෙතකෙස් සහිතවම වෙවුලමින් දත්වෙණ වයමින් (දැඩි වෙවුලම නිසා දත් දෙපෙළ එකට ගැටෙමින්) සිටිනු දක්නට ලැබිණ. ඔහු දැක කරුණාවෙන් මෙහෙයවනු ලැබූ සිත් ඇත්තී ඔහු ඒ දෘෂ්ටියෙන් මුදවාගනු කැමැත්තෙන් **කස්ස බ්‍රාහ්මණ ත්‍වං භීතො** - යන ගාථාව කීවාය. එහි අදහස, බමුණ, ඔබ කවරෙකුගේ හේතුවෙන් බියපත්වී **සදා උදකමොතරී** - දිනපතාම උදේ හවස දියට බසීද, දියට බැසද **වෙධමානෙහි** - වෙවුලන, **ගත්තෙහි** - ශරීරාවයන්ගෙන්, **සීතං වෙදයසෙ භුසං** - ඉවසිය නොහැකි සීත දුක විඳින්නෙහිය, උසුලන්නෙහිය.
**ජානන්තී වත මං හොති** - පින්වත් පුණ්ණිකා, ඔබ කළ පාපකර්‍මය **රුන්‍ධන්තං** - වැළැක්වීමට සමත්වූ පින්කමක් මේ ජලයෙහි ගිලීමෙන් මා කරන බව ඔබ දැන දැනත් මගෙන් අසන්නෙහිය,
මේ කාරණය ලෙව්හි පළටවී තිබෙනු නොවේද, ඒ එසේවුවද මම ඔබට එය කියා දෙන්නෙමියි ප්‍රකාශ කරන්නේ **යෝ ච වුද්ධො** - යන ගාථාව කීවේය. එහි අදහස නම්, මහල්ලෙක් හෝ ළදරුවෙක් හෝ මැදවයස් ඇත්තෙක් හෝ යම් කිසිවෙක් හිංසා කිරීම් ආදී පාපකර්‍මයක් **පකුබ්බති** - බෙහෙවින් කරයි. හෙතෙමේ බොහෝ පව්කම්වල නිරතව, **දකාභිසෙචනා** - වතුර නෑමෙන් ඒ පාපකර්‍මයෙන් **පමුච්චති**, අත්‍යර්‍ථයෙන්ම මිදෙයි.
එය අසා පුණ්ණිකා පිළිතුරක් දෙන්නී **කො නු තෙ** - යනාදිය කීවාය. එහි **කො නු තෙ ඉදමක්‍ඛාසි අජානන්තස්ස අජානකො** - කර්‍ම විපාක නොදන්නාවූ තැනැත්තෙකුට සියලු කර්‍මවිපාකයන් සර්‍වාකාරයෙන් නොදන්නාවූ, **අජානකො** - නූගත් බාලයෙක්, වතුර නෑම හේතුවෙන් පාපකර්‍මයෙන් මිදෙත හැකිය යන මේ අදහස කීවේ කවුද. එය ඇදහිය නොහැකි වචනයකි. එය නොයෙදෙන බව මෙහි අදහසය.
එය කෙසේවත් නොයෙදෙන බව දක්වන්නී **සග්ගං නූන ගමිස්සන්ති** - යනාදිය කීවාය. එහි **නක්කා -** දාරකිඹුල්ලු, **සුංසුමාරා** - කිඹුල්ලු, **යෙ චඤ්ඤො උදකෙ චරා** - ජලයෙහි හැසිරෙන මත්ස්‍යමකර සක්බෙලි ආදී අනෙක් සත්ත්වයෝ වෙද්ද ඔවුහුද, **සග්ගං නූන ගමිස්සන්ති** - දෙව්ලොව උපදින්නාහු යයි සිතමි. දියනෑමෙන් පව්කම්වලින් මිදෙති යනු තේරුමය.
**ඔරබ්හිකා** - බැටළුවන් මරන්නෝ, **සූකරීකා **- ඌරන් මරන්නෝ, **මච්ඡිකා** - කෙවුළෝ, **මිගබාධිකා** - මුවවැද්දෝ, **වජ්ඣඝාතකා** - අලුගෝසුවෝ වැරදිකරුවන් මැරීමෙහි නියුතුවූවෝ.
**පුඤ්ඤම්පි මා වහෙය්‍යුං** - මේ අචිරවතී ආදී නදීහු යම් අයුරකින් ඔබ කළ පව් ඉදින් ජලයෙහි නෑමෙන් **වහුං**, ගෙනයන්නාහුය. එසේම ඔබ කළ පින් ද මේ නදීහු ගෙනයති, පාකර හරිති. **තෙන ත්‍වං පරිබාහිරො** - මෙය මෙසේවන කල්හි ඒ පින්කමෙන් ඔබ බැහැරවේ, එයින් තොරවන්නේමය. ඔබට එය සුදුසුය යන අදහසය. අනිත් අතට, දියට බසින තැනැත්තාගේ පින් පාවී යාම යම්සේ නොසිදුවේද, එසේම පව් පාවීයාමද සිදුනොවන්නේය. කවරහෙයින්ද? නහන තැනැත්තාගේ පාපහේතුවලට විරෝධතාවක් මතු නොවන හෙයිනි. යමෙක් යමක් විනාශකරයිද එය ඔහුට ප්‍රතිපක්‍ෂය. ආලෝකය අන්ධකාරයට මෙන්ද, දැනීම නොදැනීමට මෙන්ද, එසේම නෑම පාපයට ප්‍රතිපක්‍ෂය, එහෙයින් මෙහිදී දිය නෑමෙන් පාපයන්ගෙන් මිදීමක් නොවන්නේය යන නිශ්චිතාර්ථය දතයුතුය. එහෙයින් බුදුහු කීහ:
ජලයෙන් (පාප) ශුද්ධියක් වේනම් බොහෝ ජනයෝ ස්නානය කරති. යමෙකු කෙරෙහි සත්‍යය හා ධර්‍මය පිහිටා තිබේද ඔහු පවිත්‍ර වූවෙකි. බ්‍රාහ්මණයෙකි.
දැන්, පාපය පාකර හැරීමට කැමැත්තේ නම් සර්‍වාකාරයෙන්ම පව් නොකළයුතු බව දැක්වීමට **යස්ස බ්‍රාහ්මණා** ආදි ගාථාව කීවාය. එහි **තමෙව බ්‍රහ්මෙ මකාසි** - යම් පාපයකින් ඔබ බියට පත්වේද ඒ පාපය බ්‍රාහ්මණය, ඔබ විසින් නොකළ යුතුය. මෙවැනි සීතල කාලයක ජලයට බැසීම හුදෙක් සිරුරට බාධාවක් වෙයි. එහෙයින් කීවාය. **මා තෙ සීතං ඡවිං හනෙ** - මෙවැනි සීතල කාලයක ජලයෙහි බැස සිටීමෙන් හටගන්නා වූ සීතල ඔබේ සිරුරුසිවිය **මා හනෙය්‍ය** - නොපෙළාවා යනු තේරුමය.
**කුම්මග්ගං පටිපන්නං** - දිය නෑමෙන් ශුද්ධිය ලැබේ යයි මේ වැරදි මගට, මිථ්‍යාදෘෂ්ටියට පිළිපන්ව පිළිගෙන සිටී. **මං අරිය මග්ගං සමානයි** - කිසිම පාපයක් නොකිරීම හා කුසල් රැස්කිරීම’ යනුවෙන් බුද්ධාදී ආර්‍යයන් විසින් ගන්නා ලද මාර්‍ගය, **සමානයි** - මැනවින් ගෙන දුන්නේය. ‘එහෙයින් සතුටින් පිළිගන්වන ආචාර්යභාගයවන මේ සලුව ඔබට දෙමි. එය පිළිගනු මැනව යනු අදහසය.
ඕතොමෝ එය ප්‍රතික්‍ෂෙප කර ධර්‍මය දේශනාකර සරණ සිල්හි පිහිටුවීමට, සලුව ඔබටම වේවා, මම එය නොකැමැත්තෙමි’යි කියා **සචෙ භායසි දුක්‍ඛස්ස** - ආදිය කීවාය. එහි තේරුම මෙසේය, පහත් උපත් ආදියෙන් ඇතිවන අපහසුකමෙන්ද අවාසනාව ආදී දුකින්ද බියට පත්වන්නෙහිද, ඔබ එයට අකැමැති නම්, එය අප්‍රියනම් **ආවී වා** - අනුන්ට දැනගන්ට ලැබීමෙන් නොවැසුණක්කර කයින් වචනයෙන් ප්‍රාණඝාත ආදී වශයෙන් හෝ **යදි වා රහො** - අප්‍රකට හෙයින් එය වසාදමා මනසෙහි පමණක් අභිධ්‍යාදි වශයෙන් හෝ ඉතා සුලු වූද **පාපකං** - ලාමක ක්‍රියාවක් **මාකාසි** - නොකරව. අනතුරුව, ඒ පව්කම මතුවට කරන්නෙහිද, දැන් කරහිද, නරකය ආදී සිවුඅපායවලද මිනිස් ලෙව්හි ද එහි ඵලය වශයෙන් ලැබෙන දුක මෙයින් පලායන්නා වූ මා ලුහුනොබඳියි යන අදහසින් **උපෙච්ච** - දැනදැනම, **පලායතො** - ඔවුන්ට එයින්, ඒ පාපයෙන් **මුත්ති **- මිදීමක් නැත. ස්වභාවය, යථා කාලය ආදි නොයෙක් හේතුන්හි එකතුවීමක් ඇති කල්හි එය මුහුකුරා යන්නේමය යන තේරුමය**. **උපපච්ච යනුවෙන් ද පාඨයකි. එහි තේරුම ඉහළට නැග යනුය. මෙසේ පව් නොකිරීමෙන් දුක් නොහටගන්නා බව පෙන්වා, දන් පින් කිරීමෙන්ද එය පෙන්වීමට ‘සවෙ භායසි’ ආදිය කියන ලදී. එහි **තාදිනං** - දෘෂ්ටි ආදීන්හි යථා තත්ත්වයට පැමිණියා වූ, යම් ආකාරයකින් පැරණි බුදුවරයෝ දැක්කයුත්තාහුද ඒ ආකාරයෙන්ම දැක්ක යුත්තාහ. ‘එවැනි ගුණයෙන් සමන්විත වූ බුදුන් සරණ යව’ යනුවෙන් යොදාගත යුතුය. ධර්‍මය හා සංඝයා කෙරෙහිද එම ක්‍රමයමය. ‘එවැනි බුදුවරයන්ගේ ධර්‍මය ද අෂ්ටආර්ය පුද්ගල වූ සංඝයා ද’ යනුවෙන් සම්බන්ධය සලසා ගතයුතුය. **තං** - සරණාගමන සීලය සමාදන්වීම, **හෙහීති** - වන්නේය.
ඒ බ්‍රාහ්මණයා තිසරණ පන්සිල්හි පිහිටා පසු කලෙක බුදුන්ගෙන් බණ අසා සැදැහැය ලබා පැවිදිවී වෑයම් කරන්නේ නොබෝ කලකින් ත්‍රිවිද්‍යාව ලබාගෙන තමාගේ පිළිවෙත පිරික්සා බලන්නේ උදම් අනමින් **බ්‍රහ්ම බන්‍ධු** - යනාදී ගාථා ප්‍රකාශ කළේය.
එහි තේරුම මෙසේය. මම පෙර බ්‍රාහ්මණ කුලයෙහි උපත ලැබීම් පමණකින් බ්‍රහ්මබන්ධු නම් වීමි. එමෙන්ම සෘග්වේදාදිය ඉගෙනීමෙන් ත්‍රිවිද්‍යා සංඛ්‍යාත ඥානයෙන් සමන්විත වූ සොත්‍ථිය නමින් හැඳින්වෙන ස්නානකයෙක් (වේදය ඉගෙනීමෙන් පසුව ජලස්නානයෙන් පව් සෝදාහළ තැනැත්තා) වීමි. දැන් සර්‍වප්‍රකාරයෙන්ම බැහැර කළ පව් ඇත්තෙම් **සච්ච බ්‍රාහ්මණො** - පරමාර්‍ථදර්ශී බ්‍රාහ්මණයෙක්මි, ත්‍රිවිද්‍යාව ලබාගත් හෙයින් **තෙවිජ්ජො** - මාර්ගඥාන සංඛ්‍යාත වේදයෙන් සමන්විත **වෙදසම්පන්නො** සියලු පව් නිශ්ක්‍රීය කළ හෙයින් **නහාතකොද** වෙමි. මෙහි බමුණා කියූ ගාථාද තමා කියූ ගාථාද පසුව තෙරණිය විසින් එකක් පාසා කියනලද හෙයින් සියල්ලම තෙරණියගේ ගාථා හැටියට සම්මත විය.
20. වීංශතිනිපාතය
විසිවන නිපාතයෙහි **කාලකා හමරවණ්ණ සාදිසා** යනාදී ගාථා අම්බපාලි තෙරණියගේය. මෝතොමෝ ද පෙර බුදුවරුන්ගේ කාලවල කරනලද අධිකාර ඇත්තී ඒ ඒ භවයන්හිදී කුසල් රැස්කරමින් සිටි බුදුන්ගේ කාලයෙහි සසුනෙහි පැවිදිව උපසම්පදාව ලැබ භික්‍ෂුණි ශික්‍ෂා සමාදන්ව වෙසෙන්නී දිනක් බොහෝ භික්‍ෂුණීන් සමග චෛත්‍යය වැඳ පැදකුණු කරන්නී ඇයට ඉදිරියෙන් යන රහත් තෙරණියක් දැමු කෙලපිඬක් සෑමළුවෙහි වැටිණ. ඕ එය නොදැක ගියාය. ඇයට පසුව යන මොතොමෝ කවර නම් ගණිකාවක් මෙහි කෙලපිඬක් දැමුවාදයි බැණවැදුණාය. ඕතොමෝ භික්‍ෂුණී කාලයෙහි සිල් රකින්නී මවුකුසකින් බිහිවීම පිළිකුල්කර ඕපපාතිකව ඉපදීමෙහි සිත යෙදුවාය. එහෙයින් අවසාන ආත්ම භාවයෙහි විශාලා නුවර රජුගේ උයනෙහි අඹරුකක් මුල ඕපපාතිකව උපන්නාය. ඇය දුටු උයන්පල්ලා ඇය නගරයට ගෙන ගියේය. අඹුරුක්මුල උපන් හෙයින් ඕ අම්බපාලී නමින් පළට වූවාය. රූසපුවෙන් හා පහදවන විලාශාදියෙන් හෙබි ඇය දුටු බොහෝ රජකුමරුවෝ ඇය විවාහ කරගැනීමට කැමැත්තාහු එකිනෙකා කෝලාහල කරගත්හ. ඔවුන්ගේ කලහ සමනය කරනු පිණිස කර්‍ම බලයෙන් මෙහෙයවනු ලැබූ විනිසුරුවෝ සියල්ලන්ටම ඇය අයිති වේවායි ගණිකා තනතුරෙහි පිහිටුවා ලූහ. ඕතොමෝ ශාස්තෲන් වහන්සේ කෙරෙහි සැදැහැ උපදවා තමාගේ උයනෙහි විහාරයක් කරවා බුදුන් පෙරටුකොට භික්‍ෂු සංඝයාට පුජාකර පසුව තමාගේ පුත්වූ විමලකොණ්ඩඤ්ඤ තෙරුන්ගෙන් බණ අසා පැවිදිව විදසුන් වඩා තමාගේ සිරුරෙහි ජරාජීර්ණභාවය නිසා හටගත් සංවේගයෙන් සංස්කාරයන්ගේ අනිත්‍යතාව සිහිකරන්නී මේ ගාථා ප්‍රකාශ කළාය.
කලුවන් බමර පැහැයෙන් යුත් අක්බඹරු කෙස්කළඹ දැන් දිරා ගොස් හණ ලණු කැරැල්ලක් වැනිය. බුදුන්ගේ වචනය වෙනස් නොවේ.
පෙර මගේ කෙස් කළඹ මලින් හා සුවඳින් පිරුණු කරඬුවකි. දිරාගිය එයින් දැන් හාලොම් ගඳ හමයි. බුදුන්ගේ වචනය වෙනස් නොවේ.
මනාකොට වවන ලද උයනක් වැනිවූ, පනාදැති අගින් හොබවන ලද අග ඇති මගේ කේශකලාපය දැන් දිරීමෙන් තැන්තැන්වල ගැලවී ගොස් ඇත. බුදුන්ගේ වචනය වෙනස් නොවේ,
රන්හුයෙන් සරසනු ලැබූ මනා රැළිවලින් හෙබි ඒ හිස දැන් දිරා යෑමෙන් කිළිටි වී ඇත. බුදුන්ගේ වචනය වෙනස් නොවේ.
සිත්තරෙකු විසින් මනාකොට අදිනු ලැබූ රේඛා දෙකක් වැනිවූ මගේ ඒ බැමසඟළ දැන් ජරාවෙන් රැළි ගැසී එල්බෙයි. බුදුන්ගේ වචනය වෙනස් නොවේ.
කැලුම් විහිදුවන බෙහෙවින් ළගන්නාසුලු නිල්මිණි දෙකක් වැනිවූ ඒ මගේ දිගු නෙත් දෙක දැන් ජරාවෙන් මැඩී ඇත්තේ නොහොබී. බුදුන්ගේ වචනය වෙනස් නොවේ.
යෞවනයෙහි සියුම්ව උස්ව පිහිටියා වූ මගේ නාසය ජරාවෙන් කිළිටි වී ඇත්තාක් මෙනි. බුදුන්ගේ වචනය වෙනස් නොවේ.
මනාකොට නිමවනලද රුවන්මුවා වළලු දෙකක් වැනිවූ මගේ කන්පෙති දෙක දැන් රැළි වැටී එල්බෙයි. බුදුන්ගේ වචනය වෙනස් නොවේ.
කෙසෙල් ගොබයක පැහැයට සමානවූ මගේ මනහර දත් දෙපෙළ දැන් දිරා ගොස් කැඩී බිඳී කහපැහැය ගැන්වී ඇත. බුදුන්ගේ වචනය වෙනස් නොවේ.
මිහිරිකොට කුජනය කරමින් වනරොදෙහි සැරිසරණ කෙවුලියක මෙන් මිහිරි ගී ගැයීමි. දැන් එය කැඩීබිඳී ගොස් ඇති හෙයින් හඬ පැකිළෙයි. බුදුන්ගේ වචනය වෙනස් නොවේ.
මගේ ග්‍රීවය ඔපමට්ටම් කළ රන්සකක් මෙන් ශෝභාසම්පන්න විය. දැන් එය දිරායාම නිසා බිදී නැමී ගොස් ඇත. බුදුන්ගේ වචනය වෙනස් නොවේ.
වටමටවූ පොලු දෙකක් වැනි වූ මගේ බාහු යුග්මය එකල පියකරු විය. දැන් එය දිරා ගොස් තිබෙන හෙයින් පැළුණු පළොල් දඬු දෙකක් මෙනි. බුදුන්ගේ වචනය වෙනස් නොවේ.
රන්වළලුවලින් අලංකාර වූ දෙඅත පෙරකල බැබළෙමින් තිබිණ. ජරාව හේතුකොට ගෙන එය දැන් කැඩීගිය මුල් කැබැල්ලක් වැනිය. බුදුන්ගේ වචනය වෙනස් නොවේ.
පෙරදින උඩබලා සිටියා වූ මගේ පුන් පියොවුරු දෙක බෙහෙවින් ළගන්නාසුලු විය. දැන් එය වියළි පෙරහන්කඩයක් මෙන් එල්බෙමින් පවතී, බුදුන්ගේ වචනය වෙනස් නොවේ.
පෙර මගේ සිරුර මටසිලිටි වූ රුවන්කඩක් මෙන් කාන්තිමත් විය. දැන් එය වැකරැළිවලින් සලකුණු වී ඇත. බුදුන්ගේ වචනය වෙනස් නොවේ.
පෙර මගේ දෙවටොර නයිපෙනයක් මෙන් සුසිනිඳු විය. ජරාව නිසා දැන් එය උණපතුරු මෙන් දක්නට ලැබේ. බුදුන්ගේ වචනය වෙනස් නොවේ.
පෙරදින මගේ දඟයුග පළන් රන්නුරුවළාවලින් හෙබුණේ වේ. දැන් එය තලනාරටු මෙන් දිරා ගොස් ඇත. බුදුන්ගේ වචනය වෙනස් නොවේ.
පෙරදින මගේ මනහර දෙපා පුලුන් පිර වූ කොට්ටයක් මෙන් මුදු මොළොක් විය. දිරායාම නිසා දැන් එය රැළිගැසී ඇත. බුදුන්ගේ වචනය වෙනස් නොවේ.
දිරාගියාවූ බොහෝ දුක්වලට වාසස්ථානයක් වූ මේ සිරුර එවැනි විය. ජරාවට ආවාසයක් වූ කෙලෙස්වලින් වැඩුණු මේ සිරුර එවැනිය. බුදුන්ගේ වචනය වෙනස් නොවේ.

එහි **කාලකා** - කලු පැහැය, **භමරවණ්ණසාදිසා** - කලුවුවද මීමැස්සන්ගේ පැහැයට සමාන, සිනිඳු නිල් පැහැය ඇති යනු තේරුමය. **වෙල්ලිතග්ගා** - වකුටු වූ අග ඇති, මුල පටන් අග දක්වා රැළි ගැසී ඇතිබව වෙල්ලිත යන්නෙහි තේරුමය. **මුද්ධජා** - කෙස්, **ජරාව** - හේතුකොටගෙන, දිරායාමෙන් ශෝභාව නැතිවී, **සාණවාහකසදිසා** - හණනූල් වැනි හෝ වැහැරි (වල්කල-වාක) වැනි හෝ හණවැහැරී වැනි වූ, පොතුවලින් සෑදු රෙදි යනුවෙන් ද පාඨයකි. **සච්චවාදිච්චනං අනඤ්ඤතා** - සත්‍යවාදී වූ අතථ්‍ය වූවක් කථා නොකරන සම්මා සම්බුදුන්ගේ ‘සියලු රූපය අනිත්‍යය, ජරාවෙන් යටපත් වේ’ යනාදී දේශනාව වෙනස් නොවේ, තත්වාකාරයෙන් සිදුවේ. එහි අනෙක් ආකාරයක් නැත,
**වාසිතොව සුරභිකරණ්ඩකො** - මල්සුවඳ වත්සුණු ආදියෙන් සුවඳ කවනු ලැබූ, සුවඳ ගැන්වූ පළඳනා සුමුගක් මෙන් සුවඳවත් වූ, **පුප්ඵපුර මම උත්තමංගජා** - සඳුන් දෑසමන් මාලතී ආදී මල්වලින් පිර වූ මගේ පැරණි කෙස්කළඹ පිරිසිදුවිය යනු තේරුමය**. තං** - කෙස් ඇතිවිය. නොහොත්, **සසලෝමගන්‍ධික** යනු හාවෙකුගේ ලොම්වලට සමාන ගඳකි. එළුවකුගේ ලෝමගන්‍ධය යනුවෙන් ද ඇතැමෙක් කියති.
**කානනංව සහිතං සුරොපිතං** - මනාකොට වවනලද ඉසුඹුහල් සහිත වූ දිගට කෙළින් වැඩුණු සාඛා ඇති උපවනයක් වැනි, **කොච්ඡසූචී විචිතග්ගසොභිතං** - පෙර පනාවෙන් රන්කටුවෙන් කෙස්වල අවුල් හැරීමෙන් මනහරව ඇති හෙයින් හෙබියා වූ දෝහෝ නොහොත්, ගණකමින් පනාවක් වැනිවී පලදත්හුලින් විසිතුරු කිරීමෙන් හොබනාවූ **තං** - කෙස්, **විරලං තහිං තහිං -** තන්හි තන්හි හැළුණු කෙස් ඇති.
**කණ්හඛන්‍ධක සුවණ්ණමණ්ඩිතං** - රන් විදුරු ආදියෙන් සරහනු ලැබූ කළුකෙස් වැටිය, යමෙක් ‘සණහකණ්ඩකසුවණ්ණමඩිතං’ යන පාඨය ගනිද්ද, එයින් සියුම් රන්කටුවලින් කෙස්වල අවුල් හැර සැරසු යන තේරුම ගැනේ. **සොභතෙ සුවෙණිහිලංකතං** - සොඳුරු රදරුක්මල් වැනි කෙස් කැරළිවලින් අලංකාර වී පෙරකල බැබළුණු. **තං ජරාය ඛලිතං සිරං කතං** - එදා එසේ බැබළුණු හිස දැන් ජරාවෙන් කිළිටිවී කැඩී බිදී සිඳීගිය කෙස් ඇත්තේ වේ.
**චිත්තකාර සුකතාව ලෙඛිකා** - චිත්‍ර ශිල්පියෙකු විසින් නිල්පාටින් අඳිනු ලැබූ රේඛාවක් මෙන් හොබනේ වේ**. සුභමුකා පුරෙ මම** - මගේ මනහර වූ බැම පෙර බෙහෙවින් දැකුම්කලු විය. **වලීහි පලම්බිතා** - නළල කෙළවර ඇතිවු රැළිවලින් එල්ලෙමින් තිබුණු,
**භස්සර** - ප්‍රභාස්වර**, සුරුචිරා** - බෙහෙවින් මනහර වූ, **යථා මණි** - මිණිමුවා මුද්දක් වැනි, **නෙත්තා හෙසුං** - පියකරු නෙත් විය, **අභිනීලමායතා -** අතිශයින් නිලවර්‍ණ වූවාක් මෙන්ම දීර්ඝ ද විය. **තෙ** - ඒ දෙනෙත, **ජරායභිහතා** - ජරාවෙන් පැහැරුණු,
**සණහතුංගසදිසී -** මෙලෙක්ව උස්ව වැඩී මුහුණෙහි අනෙක් අවයවවලට ගැළපෙන අයුරින් පිහිටියාවූ, **සොභතෙ** - වඩා තැබුවාවූ හිරියල් වැටියක් මෙන් මගේ නාසය හොබනේ වෙයි. **සුඅභියොබ්බනං **- සොඳුරු නවයොවුන් කල්හි, ඒ නාසය දැන් ජරාවෙන් පහවූ ශෝභාව ඇත්තේ පැසීගියාක් මෙන්ද වරපටියක් මෙන්ද පෙනෙයි.
**කංකණංව සුකතං සුනිට්ඨිත** - සුපිරියම් කළ රන්වළල්ලක් මෙන්, වටකුරුබව හැඳින්වීමට යෙදී තිබේ. **සොභතෙසු **- හොබියි. ‘සොභන්තෙ’ යනුවෙන් ද පාඨයකි. සු යනු නිපාත මාත්‍රයකි. **කණ්ණපාලියො** - කන්පෙති. **වලීහි පලම්බිතා** - ඒ ඒ තන්හි හටගත් රැළි කරණකොට වළගැසී, ධෝවිකාව විසින් තෙතගැන්වූ රෙදිකඩක් මෙන් එකට ඇලී එල්ලෙයි.
**පත්තලිමකුලවණ්ණසදිසා** - කෙසෙල් ගොබයක පැහැයෙන් යුත්, **ඛණ්ඩිතා** - බිඳීගිය, කැඩුණු, කැඩුණු බවට ගියාවූ, **පීතකා** - වර්‍ණයෙන් කහපාටට පැමිණි,
**කානනම්හි වනසණ්ඩචාරිණි කොකිලාව මධුරං නිකුජීහං** - කැලෑරොදෙහි ගොදුරු පිණිස ඇවිදින යන අරුතින් වනසණ්ඩචාරිණී. කැලෑවෙහි පුරුදු පරිදි වෙසෙන කෙවිලියක මෙන් මම මිහිරි බස් තෙපුලෙමි, කීවෙමි. ඒ නිකුජනය, ගැයීම, **ඛලිතං තහිං තහිං** - දත් සිදිබිඳී ගොස් ඇති බැවින් ඒ ඒ තන්හි පැකිලෙයි.
**සණ්හකම්බුරිව සුප්පමජ්ජිතා** - මනාකොට පිරිමැදුණු රන්සකක් වැනි වූ **භග්ගා විනාමිතා**, මස් හීනවීමෙන් හකුළුණු නහරවැල් ඇති හෙයින් වකගැසුණු, නැමුණු,
**වට්ටපලිඝසදිසොපමා** - වටකුරු මුගුරු දඬුවකට සමාන වූ, **තා** - ඒ බාහු යුග්මය, **යථා පාටලිප්පලිතා** - දැදුරු වී ඇති බැවින් මුහුකුරා ගිය පළොල් දඬු දෙකක් වැනි වූ,
**සණහමුද්දිකසුවණ්ණමණ්ඩිතා** - වටමටවූ රන්මුවා වළලුවලින් හෙබුණාවූ **යථාමූලමූලිකා** - මුල්කඩක් වැනිවූ,
**පීනවට්ටසහිතුග්ගතා** - පිරුණු වටකුරු එකිනෙකට ගැටෙමින් උඩුකුරුව පවන්නාවූ, **සොභතෙ සුථනකා පුරෙ මම** - මගේ දෙපියොවුරු ඉහත කියන ලද පරිදි පුන්කලස් දෙකක් මෙන් ශෝභමාන විය. මෙය විවිධාර්ථයෙහි ඒකවචනයය. අතීතාර්‍ථයෙහි වර්‍තමාන ක්‍රියාවය. **ථෙවිකීවලම්බන්තෙනොදකා** ජලය වියළී ගොස් හැකුළුණු උණදඬුවක තැබූ දියගොටුවක් මෙන් මගේ දෙපියොවුරු එල්ලෙමින් තිබේ.
**කඤ්චනස්ස ඵලකංව සුමට්ටං** - දැහිඟුලෙන් මැද බෙහෙවින් මටසිලුටුකළ ස්වර්‍ණ ඵලකයන් මෙන් හෙබුණේ වේ. **සො වලීහිසුඛුමාහි ඔතතො** - ඒ මගේ සිරුර දැන් තැන්තන්හි සියුම් රැළි නැගී රැළි දැළක් බවට පත්වී ඇත.
**නාගභොගසදිසොපමා** - ඇතෙකුගේ අත හා සමාන වූ, අත වූකලී මෙහි ‘මෙයින් බුදිනුයි’ යන අරුතෙන් භොග නම්වේ{1}. **තෙ,** දෙවටොරු, **යථා වෙළුනාළියො** - දැන් උණපුරුක් වැනි යයි කියනලදී.
**සණ්භනූපුරසුවණ්ණමක්‍ඛිතා** - සිනිදුවූ වටමටවූ රන් නුරුවළාවලින් හෙබි **ජංඝා** - දඟයුග, **තා** - ඒ කෙණ්ඩා දෙක, **කිල දණ්ඩකාරීව** - මස්ලේ හීනවීම නිසා කෙට්ටුවීමෙන් නෙලාගැනීමෙන් පසු ඉතිරිවන වියළි තලදඬු මෙන් විය. රකාරය පදදෙකේ සන්‍ධ්‍යාක්‍ෂරයයි.
**තුලපුණ්ණසදිසොපමා** - මුදුසිනිඳු බැවින් ඉඹුල් පුලුන්වලින් පිරුණු කොට්ටයක් වැනිවූ ඒ මාගේ පාද යුග්මය දැන් **ඵුටිතා** - පැළුණු, වලිමතා - රැළි නැගී ඇත.
**එදිසො** - මෙවැනි, **අහු** - කියන ලද පරිදි සිදුවිය. **අයං සමුස්සයො -** මගේ මේ සිරුර, **ජජ්ජරො** - සන්ධි ලිහිල්වී **බහුදුක්‍ඛානමාලයො** - ජරාව හේතුකොට ඇතිවන්නා වූ බොහෝ දුක්වලට වාසස්ථාන වූ, **සොපලෙප පතිතො** - ඒ මේ සිරුර වැඩීමෙන් හීනවූ, අභිසංස්කරණයෙන් දුර්‍වල වූ, ඇදවැටීම පෙරටුකොට ඇත්තා වූ, යන තේරුමය. එයද ‘අලෙපපතිතො’ යනුවෙන් ද පාඨයකි. අර්ථය එයමය. **ජරාඝරො** - දිරාගිය ගෙයක් වැනි වූ නොහොත් ජරාවට වාසස්ථානයක් වූ යන අර්‍ථයයි. එහෙයින් බුදුන්ගේ ධර්‍මයෙහි යථාස්වභාවය මැනවින් දැනගෙන කියන හෙයින් සත්‍යය ප්‍රකාශ කරන්නා වූ සම්‍යක්සම්බුද්ධයන් වහන්සේගේ වචනයෙහි වෙනසක් නොවේ.
මෙසේ මේ ස්ථවිරීතොමෝ තම ආත්මභාවයෙහි අනිත්‍යතාව සැලකීමෙන් සියලු ත්‍රීභූමකධර්‍මයන්හි අනිත්‍යතාව සොයා ඒ අනුසාරයෙන් එහි දුක්‍ඛ හා අනාත්ම ලක්‍ෂණයන් නගා විදර්‍ශනාව පණගන්වමින් මගපිළිවෙළින් ගොස් රහත් බවට පැමිණියාය. එහෙයින් කියන ලදී අපදානයෙහි:
රශ්මි ජාලාවෙන් සමලංකෘත වූ යම් ඵුස්ස නම් බුදුවරයෙක් වීද ක්‍ෂත්‍රිය කුලයෙහි උපන්නා වූ මම උන්වහන්සේගේ සොහොයුරියක් වීමි.
මම උන්වහන්සේගෙන් බණ අසා පැහැදුණු මනසින් මහදන් දී රූපසම්පත්තිය ප්‍රාර්ථනා කළෙමි.
මෙයින් කල්ප තිස්ඵකකට පෙර ලොවට පහනක් වැනිවූ තිලොවට එකම පිහිටක් වූ ලෝකයට අග්‍රනායක වූ සිඛී බුදුන්වහන්සේ ලොව පහළවූහ.
එකල මනහර අරුණ පුරයෙහි බ්‍රාහ්මණ කුලයක උපන් කිපුණු අවස්ථාවක රහත් මෙහෙණකට ශාප කළෙමි.
බුදුසසුන කෙලෙසන්නා වූ වෛශ්‍යාවක මෙන් අනාවාරයෙහි යෙදුණාවූ මම එදා කළ ශාපයෙහි පාපයෙන්
දරුණු නිරයට ගොස් බොහෝ දුක් වින්දෙමි. එයින් ගොස් මිනිසුන් අතර ඉපිද යසසින් විසුවෙමි.
දසදහසක් ජාතිවලදී මම ගණිකා වෘත්තියෙහි යෙදුණෙමි. නපුරු විසක් කෑ මෙන් මම ඒ පාපයෙන් නොමිදෙමි.
කාශ්‍යප බුදුන්ගේ සමයෙහි මම බඹසර හැසුරුණෙමි. එහි ඵලවිපාක වශයෙන් තිදසෙහි උපන්නෙමි.
පශ්චිම භවය පැමිණි කල්හි අඹ අතු දෙකක් අතර ඕපපාතිකව ඉපිද අම්බපාලී යන නමින් පළට වීමි.
කෙළක් ප්‍රාණීන් විසින් පිරිවරනු ලැබූ මෙම බුදුසසුනෙහි පැවිදිවීමි. බුදුන්ගේ දියණියක වූ මම නිවන්සුව ලැබුවෙමි.
සෘද්ධි බලය ලැබිණ, දිවකණ පිරිසිදුවිය, පරසිත් දැනීමේ නුවණ ලැබිණ. ඉඳුරන් වසඟ කළෙමි.
පෙර විසූ අත්බැව් දනිමි. දිවැස පිරිසිදු කළෙමි. සියලු අසවු සිඳදැමීමි. දැන් මට මතු උපතක් නැත.
අර්ථ ධර්‍ම නිරුක්ති ප්‍රතිභාණ යන දැනීම් ලබාගතිමි. මගේ නුවණ පිරිසිදුය, පැහැදිලිය.
මා විසින් කෙලෙස් දවන ලදි -පෙ- බුදුන්වහන්සේගේ අනුශාසනාව ඉටුකළෙමි.
[missing trans]
[missing trans]
ඕතොමෝ රහත්බවට පැමිණ තමාගේ පිළිවෙත දෙස ආපසු හැරී බලා උදාන වශයෙන් ඉහත දැක්වූ ගාථා ප්‍රකාශ කළාය.
**සමණාසි හොති ත්‍වං සයසි** ආදී ගාථා රෝහිණී තෙරණියගේය. මෝතොමෝ ද පෙර බුදුවරුන්ගේ කාලවල කරන ලද අධිකාර ඇත්තී ඒ භවයන්හි කුසල් රැස්කරමින් මෙයින් කල්ප අනූඑකකට පෙර පහළ වූ විපස්සි බුදුන්ගේ කාලයෙහි කුලගෙයක ඉපිද දැනහැඳින ගැනීමෙන් පසු එක් දවසක් බන්ධුමතී නගරයෙහි පිඬු පිණිස වඩින බුදුන් දැක පාත්‍රය (පුරවා) බුදුන්ට පූජා කොට සොම්නසට පැමිණ පසඟ පිහිටුවා වැන්දාය. ඒතොමෝ ඒ පින්කමේ අනුසසින් දෙව්මිනිස් දෙගතියෙහි හැසිරෙන්නී රැස්කරනලද කුසල් ඇතිව මේ බුදුපතෙහි විසාලා නුවර ධන සම්පත්තියෙන් ආඪ්‍ය වූ බ්‍රාහ්මණයෙකුගේ ගෙදර උපත ලබා රෝහිණී යන නම ලැබ කලෙකට පසු ශාස්තෲන් වහන්සේ විශාලා නුවර වැඩසිටි අවස්ථාවක විහාරයට ගොස් බණ අසා සෝවාන් ඵලයට පැමිණ දෙමවුපියන්ට බණ කියා සසුනෙහි පැහැදී මවුපියන්ගේ අනුමැතිය ලබා තමාම පැවිදිවී විදසුන් වඩන්නී නොබෝ කලකින් පිළිසිඹියා සහිත රහත්බවට පැමිණියාය. එහෙයින් කියන ලදී අපදානයෙහි:
විපස්සි බුදුන්වහන්සේ බන්ධුමතී නුවර පිඬු පිණිස හැසිරෙන විට මම උන්වහන්සේට කැවුම් පිළිගැන්වීමි.
ඒ පින්කමේ හා චේතනාවෙහි යහපත්බවෙන් එහිලා සිත පැහැදීමෙන් මම තව්තිසාවට ගියෙමි.
දෙව්රදවරුන් තිස්හයදෙනෙකුගේ මෙහෙසිය විමි. සක්විති රජවරුන් පණස්දෙනෙකුගේ අගමෙහෙසිය වීමි.
මා මනසින් පැතු හැම දෙයක්ම ඉටුවිය. දෙව්මිනිස් ලෝකවල සියලු සැප විඳ අවසාන ආත්මභාවය පැමිණි කල්හි බමුණු කුලයක උපත ලැබූ මම නෑදයන් විසින් රෝහිණී යන නමින් අමතනු ලැබීමි.

භික්‍ෂුණීන් වෙත ගොස් තත්වාකාරයෙන් ධර්‍මය අසා සසරෙහි කලකිරී සසුනෙහි පැවිදිවීම,
නුවණින් මෙනෙහි කිරීමෙන් රහත් බවට පැමිණියෙමි. මෙයින් කල්ප අනුඑකකට පෙර මම යම් දානයක් දුනිම්ද, ඒ කැවුම් දානයෙහි ප්‍රතිඵල වශයෙන් මම දුගතියක් ගැන නොදනිමි.
මා විසින් කෙලෙස් දවන ලදී -පෙ-බුදුන්ගේ අවවාදය පිළිපැදීමි.
රහත්බව ලබාගත් පසු තමාගේ පිළිවෙත පෙරළා බලන්නී පෙර ආත්මයකදී සෝවාන් ඵලයට පැමිණි කල පියා හා තමා අතර ඇති වූ වදන්පිළිවදන් ඇතුළත්වූ ගාථා පසුව උදාන වශයෙන් ප්‍රකාශ කරන්නී මේ ගාථා කීවාය.
පිනැත්තිය, ඔබ නින්දට යනවිට හා අවදිවනවිට ද ශ්‍රමණ යනුවෙන් කියයි. නිතරම ශ්‍රමණ යන්නම කියයි, ඔබ ඒකාන්තයෙන්ම මතු මෙහෙණක් වන්නෙහිය.
බොහෝ ආහාරපාන භික්‍ෂූන්ට දෙන්නෙහිය. රෝහිණී මම දැන් ඔබෙන් මෙය අසමි: ‘ඔබ භික්‍ෂූන් මෙතරම් ප්‍රියකරන්නේ ඇයි?’
කිසි වැඩක් කිරීමට නොකැමැති, අලසවූ අනුන් දෙන දෙයින් ජීවත්වන බලාපොරොත්තු සහිත වූ මිහිරි දේ කැමැති මහණන් ඔබ මෙතරම් ප්‍රියකරන්නේ ඇයි?
පියාණෙනි, ඔබ බොහෝ කලකින් භික්‍ෂූන් ගැන විමසන්නෙහිය. ප්‍රඥාවෙන් හා ශීලයෙන් සමන්විත උන්වහන්සේලා ගැන මම කියා දෙන්නෙමි.
ඔවුහු වැඩි කැමැත්තෝය, අනලස්ය, ශ්‍රේෂ්ඨ ක්‍රියාවන් කරන්නෝය, රාගය හා ද්වේශය දුරුකරති. එහෙයින් මම මහණුන් ප්‍රියකරමි.
පවිත්‍ර ක්‍රියා කරන්නාවූ ඔවුහු තෙවැදෑරුම් පව්මුල් දුරුකරති. සියලු පාපයන් ප්‍රහීණ කරති, එහෙයින් මම මහණුන් ප්‍රියකරමි.
මුන්වහන්සේලාගේ කායකර්‍ම පිරිසිදුය, වචීකර්‍ම ද එසේමය, මනෝකර්ම ද පිරිසිදුය, එහෙයින් මම මහණුන් ප්‍රියකරමි.
සක්මුතු මෙන් ඔවුහු පිරිසිදුයහ. ඇතුළත හා පිටත නිකැළැල්ය. පින්දහම්වලින් පිරිපුන්යහ. එහෙයින් මම මහණුන් ප්‍රියකරමි.
ඔවුහු බහුශ්‍රැතයහ, ධර්‍මධරයහ, ආර්යයෝය, ධර්‍මයට අනුව ජීවත්වන්නෝය, එකඟවූ සිත් ඇත්තෝය, සිහි ඇත්තෝය. එහෙයින් මම මහණුන් ප්‍රියකරමි.

දුරයන්නෝය, සතිමත්හුය, නැණවත්ව කථා කරන්නෝය, උඩඟු නොවූවෝය, දුකෙහි කෙළවර දන්නෝය. එහෙයින් මම මහණුන් ප්‍රියකරමි.
යම් ගමකින් ඔවුහු පිටව යෙත්ද, එහි කිසිවක් ගැන නොබලති. අපේක්‍ෂා රහිතවම යති. එහෙයින් මම මහණුන් ප්‍රියකරමි.
ඔවුහු කොටගුළුවල ධනය තැන්පත් නොකරති, හැලිවලන්වල ද බඩු අසුරා නොතබතී, ඔවුන්ගේ (ධනය) සෙවීම අවසානය. එහෙයින් මම මහණුන් ප්‍රියකරමි.
ඔවුහු රන්රිදී නොපිළිගනිති. එවේලට ලද දෙයින් යැපෙති. එහෙයින් මම මහණුන් ප්‍රියකරමි.
නොයෙක් කුලවලින්ද නොයෙක් ජනපදවලින්ද පැමිණ පැවිදිවන ඔවුහු එකිනෙක්කෙනා ප්‍රියකරති. එහෙයින් මම මහණුන් ප්‍රියකරමි.
රෝහිණී, ඔබ අපේ කුලයෙහි උපන්නේ වැඩක් පිණිසමය. බුදුන් දහම් සඟුන් කෙරෙහි ඔබ දැඩි ගෞරවය ඇත්තීය.
පින්කෙත් වූ, අතිඋතුම් වූ භික්‍ෂූන් ගැන ඔබ මැනවින් දන්නෙහිය, ඒ භික්‍ෂූහු මගේ දානයද පිළිගනිති.
මෙහි පිහිටුවන ලැබූ යාගය අපට බොහෝ පල ගෙනදෙන්නේය. ඉදින් දුකට බිය නම් දුකට නොකැමැති නම්,
බුදුන් දහම් සඟුන් සරණ යව, සිල් සමාදන් වෙව, එය ඔබේ වැඩ පිණිස පවතී.
බුදුන් දහම් සඟුන් සරණ යමි, සිල් සමාදන් වෙමි. එය මගේ හිතසුව පිණිස පවතී.
මම පෙර බ්‍රහ්මයාගේ නෑයෙක් වීමි. එහෙයින් දැන් බ්‍රාහ්මණයෙක්මි. ත්‍රිවිද්‍යාව දත් වේදය දන්නා වූ නෑමෙන් පිරිසුදු වූ බ්‍රාහ්මණයෙක් වෙමි.

මෙහි මුල් ගාථා තුන තම දියණියගේ ඉල්ලීම නොකැමැත්තා වූ ඔහු (පියා) විසින් කියා ඇත. එහි **සමණාති හොති ත්‍වං සයසි** - පිනැතිය, ඔබ නිදන වේලෙහිද ‘මහණ’ යයි කියමින් මහණුන් පිළිබඳව කථාකරමින් නිදයි, **සමණාති පටිබුජ්ඣසි** - යහනෙන් නැගිටින විටද මහණ යනු පමණක් කියමින් නින්දෙන් අවදිවෙයි. **සමණානමෙව කිත්තෙසි**, හැමකල්හිම මහණුන්ගේම ගුණ **කිත්තෙසි** - ප්‍රශංසා කරයි. **සමණී නූන භවිස්සසි** ගිහි වෙසින් සිටින්නී නමුදු මනසින් මෙහෙණක්ම වී ඇතැයි සිතමි. නැතහොත්, ‘ඒකාන්තයෙන්ම මෙහෙණක් වන්නෙහිය’ යනු දැන් ගිහි ස්වරූපයෙන් සිටින නමුදු නොබෝ කලෙකින් මෙහෙණක්ම වන්නෙහිය’ යනුවෙන් ද තේරුම් ගනු ලැබේ. මහණුන් කෙරෙහිම නැඹුරු වී සිටින හෙයින්,
**පයච්ඡසි **- දෙන්නෙහිය. **රොහිණි දානි පුච්ඡාමි** - දරුව රෝහිණී, මම දැන් ඔබෙන් අසමියි බමුණා තම දියණියගෙන් අසමින් එසේ කීවේය. **කෙන තෙ සමණා පියා** - දරුව රෝහිණී, ඔබ නිදාගන්නා විටද අවදිවන විටද අනෙක් අවස්ථාවන්හි ද මහණුන්ගේම ගුණ කියහි. කවර කරුණක් නිසා ඔබට මහණුන් කෙරෙහි ප්‍රියතාවයක් හටගෙන ඇද්ද යනු තේරුමයි.
දැන් බමුණා මහනුන්ගේ දොස් දක්වමින් **අකම්මකාමා** යන ගාථාව කීවේය. එහි **අකම්මකාමා** - වැඩක් කිරීමට නොකැමැති, තමාට හෝ මෙරමාට හෝ ප්‍රයෝජනවත් කිසිම කාර්‍යයක් කිරිමට නොකැමැති, **අලසා** කුසීත වූ, **පරදත්තොපජීවිනො** අනුන් දෙන දෙයින්ම ජීවත්වනසුලු, **ආසංසුකො** එහෙයින්ම ආහාර ඇඳුම් ආදිය බලාපොරොත්තු වන, **සාදුකාමාති** - මිහිරි ආහාරම කැමැතිවන, බමුණා මේ සියල්ලම කීවේ තමා භික්‍ෂූන්ගේ ගුණ නොදන්නා බැවින් තමාම කල්පනාවෙන් සාදාගත් දොස්ය.
ආර්‍යයන්ගේ ගුණ කීමට අවස්ථාවක් ලැබී ඇතැයි තුටුපහටු වූ රෝහිණී, භික්‍ෂූන්ගේ ගුණ වණනු කැමැත්තී පළමුකොට ගුණ කීර්තනය, සතුට ප්‍රකාශ කරන්නී **චිරස්සං වත** යන ගාථාව කීවාය. එහි **විරස්සං වත** - බොහෝ කාලයකින්, **තාත** - පියා අමතයි. **සමණානං** - භික්‍ෂුන් කෙරෙහි මා දක්වන ප්‍රියභාවය ගැන අසයි. **තෙසං** - මහණුන්ගේ, **පඤ්ඤාසීලපරක්කමං** - ප්‍රඥාව, ශීලය හා උත්සාහය.
**කිත්තයිස්සාමි** - කියන්නෙමි, එය දැනුම් දී ඒවා ප්‍රකාශ කරන්නී, ‘වැඩක් කිරීමට නොකැමැති, අලස වූ’ යනුවෙන් කියන ලද දොස් යටපත්කර ඒ පිළිබඳ ගුණ දැක්වීමට **කම්මකාමා** යනාදිය කීවාය. වත්පිළිවෙත් ආදි කටයුතු මහණදම් පිරීම් විසින් කැමැතිවෙත් යනුවෙන් කම්මකාමායී කියන ලදී. එහි කාර්යයෙහි යෙදීමෙන් නැගීසිට වෑයම් කරන හෙයින් අලස නොවූ යන අරුතින් **අනලසා,** ඒ කාර්‍යය වනාහි ශ්‍රේෂ්ඨය, උත්තමය, නිවන් ගෙනදෙන්නේමය යනුවෙන් **කම්මසෙට්ඨස්ස කාරකායී** කියන ලදී. ඒ කාර්‍යය කිරීමේ පිළිවෙතින් නිෂ්ඵල නොවන බැවින් **රාගං දොසං පජහන්ති** - රාග ද්වේශ ආදිහු යම් ආකාරයකින් පහව යෙද්ද ඒ ආකාරයෙන් මහණකම කරති, **තෙන මෙ සමණා පියා** - කියනලද පරිදි මනාලෙස පිළිපැදීම නිසා මට භික්‍ෂූහු **පියා,** ප්‍රියවෙති. යන තේරුමය.
**තීණි පාපස්ස මූලානි** - ලෝභ දෝස මෝහ යන අකුසල්මුල් තුන, **ධුනන්ති** - විනාශ කරති, දුරුකරති යන අරුත්ය. **සුචිකාරිනො** - නිවැරදි කටයුතු කරන, **සබ්බපාපං පහීනෙසං** - අග්‍රමාර්ගය ලබාගැනීමෙන් මේ සියලු පව් දුරුවේ.
මෙසේ මහණුන් නිවැරදි කටයුතු කරන බවට ලුහුඬින් කළ ප්‍රකාශය කොටස් වශයෙන් දක්වනු පිණිස **කායකම්මං** යනාදිය කීවාය. එය මැනැවින් දතයුත්තේමය.
**විමලා සංඛමුත්තා වා -** මැනැවින් ධෝවනය කළ සක්ගෙඩියක් හෝ මුතු ඇටයක් මෙන් පහකළ රාගාදී කෙලෙස්මළ ඇති, **සුද්ධා සන්තරබාහිරා** - ඇතුළත හා පිටත සන්තරබාහිර යනුවෙන් හැඳින්වේ. එයින් ඇතුළත හා පිටත පිරිසුදු බව කියවේ. පිරිසුදු චේතනාව ඇතිවියයුතු බව අදහස් කෙරේ**. පුණ්ණා සුක්කෙහි ධම්මෙහි **- ඒකාන්තයෙන්ම ධවල වූ නිවැරදි ධර්‍මයන්ගෙන් පරිපූර්‍ණවූ, අශෛක්‍ෂ්‍ය ශීලස්කන්‍ධාදියෙන් සමන්විත වූ යන අර්ථයි.
සූත්‍රගෙය්‍යාදී ධර්‍මයන් බොහෝකොට ඇසීමෙන් යුක්ත වූ යන තේරුමෙන් **බහුස්සුතා** වෙයි. **පරියත්ති** - (පූර්‍ණත්වය = පර්‍යාප්ති) ඤාණයෙන් හා පටිවෙධ (අවබෝධය) ඥානයෙන් සමන්විත යන අදහසය. එම දෙවැදැරුම් ධර්‍මය (පර්‍යාප්ති හා ප්‍රතිවෙධ) දරානුයි **ධම්මධරා** - සත්ත්වයන්ගේ ආචාර සමාචාර ශික්‍ෂා පදයෙන් සතුටුවෙනුයි, **අරියා** - ධර්‍ම න්‍යායයෙන්, ධර්‍මන්‍යායට අනුව ජීවත්වෙනුයි **ධම්මජීවිනො අත්‍ථං ධම්මං ච දෙසෙන්ති** - දෙසූ අරුත ද දෙසන දහමද ප්‍රකාශ කරති, කියති. නැතහොත් අර්ථ වශයෙන් හා ධර්‍ම වශයෙන් නොසිස් වූ ධර්‍මය දේශනා කරති.
**එකග්ගචිත්තා** - එකඟ වූ සිත් ඇති, **සතිමතො** - එළඹ සිටි සිහිය ඇති,
**දූරංගමා**, වනගතවූ, මිනිස් හසර අතහැර දුරට යන්නාවූ, සෘද්ධි බලයෙන් හෝ කැමති පරිදි දුරතැනකට යේනුයි දූරංගමා. නුවණ, ප්‍රඥාව වශයෙන් හැඳින්වේ. ඒ අනුව පවසනසුලු බව **මන්තභාණී** වේ. උඩඟු නොවූ යන අරුතින් **අනුද්ධතා** - උඩඟුකමෙන් තොරව, සන්සුන් සිත් ඇති. **දුක්‍ඛස්සන්තං පජානන්ති** - සසර දුකෙහි කෙළවර වූ නිවන අවබෝධ කරගනිති.
**නාවලොකෙති කිඤ්චනං** - යම් ගමකින් පිටත්වෙද්ද ඒ ගමෙහි කිසි සත්ත්වයෙකු හෝ සංස්කාරයක් හෝ අපේක්‍ෂාවෙන් කිසිවක් දෙස නොබලති. ඒ එසේ නම් අපේක්‍ෂා රහිතව පිටව යති.
**න තෙසං කොට්ඨෙ ඔපෙන්ති** - ඒ මහණහු තම සතු සැපසම්පත් කොටගුළුවල නොතබති. ආවරණය කර නොතබති. එවැනි පරිග්‍රහණයක් (අයත්කර ගැනීමක්) නොමැතිය. කුම්හිං - බඳුනෙහි, **බළොපියං**- පැසෙහි, **පරීනිට්ඨිතමෙසානා **- අනෙක් අයගේ පවුල අනෙක් අයගේ ප්‍රයෝජනය පිණිස කෑම සෙවීම නිමව ඇත.
**හිරඤ්ඤං** - කහවණු, **රූපියං** - රිදී, **පච්චුපන්නෙන යාපෙන්ති** - අතීතය ගැන කණගාටු නොවෙමින් අනාගතය ගැන බලාපොරොත්තු නොවෙමින් වර්‍තමානයෙන් යැපෙති, ජීවිතය පවත්වා ගනිති.
**අඤ්ඤමඤ්ඤං පියායන්ති** - එකිනෙක්කෙනා කෙරෙහි මෛත්‍රිය පතුරුවති, ප්‍රියකරති යනුවෙන් ද තවත් පාඨයකි. අර්‍ථය ද එයමය.
මෙසේ ඒ බමුණා දියණියගෙන් භික්‍ෂූන්ගේ ගුණ අසා පැහැදුණු මනසින් දියණියට පසසන්නී, **අත්‍ථාය වත** යනාදිය කීවේය.
**අහම්පි** - අපේද, **දක්‍ඛිණං** - දියයුතු දෙය,
**එත්‍ථ -** මේ භික්‍ෂූන් කෙරෙහි, **යඤ්ඤො **දානවස්තුව **විපුලො** - මහත්වූ ප්‍රතිඵලය, සෙස්ස යට කියනලද පරිදිය.
මෙසේ ඒ බමුණා සරණ සිල්හි පිහිටා පසු කලෙක හටගත් සංවේගය ඇත්තේ පැවිදිව විදසුන් වඩා රහත්බව ලබා තමාගේ පිළිවෙත බලා උදම් අනමින් බ්‍රහ්මබන්‍ධු යන ගාථා ප්‍රකාශ කළේය. එහි තේරුම ඉහත කියනලද පරිදිය.
**ලට්ඨිභත්‍ථො පුරෙ ආසිං** යනාදී ගාථා චාපා තෙරණියගේය. මෝතොමෝ ද පෙර බුදුවරුන්ගේ කාලවලදී කරන ලද අධිකාර ඇත්තී ඒ ඒ භවයන්හි කුසල් රැස්කරමින් ක්‍රමයෙන් රැස්කරනලද කුසල්මුල් ද ලබාගත් නිර්‍වාණගාමී පුණ්‍යසම්භාරයෙන් අනූනව මේ බුදුපතෙහි වංගහාර ජනපදයෙහි එක්තරා මුව වැදිගමක දෙටු මුවවැද්දාගේ දියණියක වී උපන්නාය. චාපා යනු ඇයගේ නම විය. එසමයෙහි ධර්‍මචක්‍රය පැවැත්වීමට බෝධිය වෙතින් නික්ම බරණැසට යන බුදුන්වහන්සේ මුණගැසුණු උපක ආජීවකයා ‘ඇවැත්නි, ඔබගේ ඉඳුරන් සුපසන්ය, සිරුරෙහි පැහැය පිරිසුදුය, නිකැළැල්ය, ඔබ කවරෙකු උදෙසා පැවිදිවීද, ඔබගේ ගුරුවරයා කවුද? ඔබ කවරෙකුගේ දහමක් කැමතිවෙහි’ද යනුවෙන් ඇසූවිට බුදුහු මෙසේ පිළිතුරු දුන්හ.
‘සියලු කෙලෙස් මැඩපැවැත්වූ මම සියල්ල දන්නෙක් වෙමි. කිසිම දෙයක් කෙරෙහි නොඇලෙමින්, සියල්ල අත්හැර, තෘෂ්ණාවෙන් මිදී, තමා විසින්ම අවබෝධකරගත් ධර්‍මය ඇති මම කවරෙකු නිර්දේශ කරම්ද?
මට ගුරුවරයෙක් නැත, මට සමාන කෙනෙක්ද නැත, දෙවියන් සහිත ලෝකයෙහි මට සමවන කිසිම පුද්ගලෙයක් නැත.
මම ලෙව්හි රහත් කෙනෙක්මි, උතුම් ගුරුවරයෙක්මි, සම්මා සම්බුදුවරයෙක් වෙමි. නිවන් සිසිලස ලැබුවෙක් වෙමි.
ධර්‍මචක්‍රය පැවැත්වීම පිණිස කාසිපුරයට යමි. අන්‍ධ වූ මේ ලෝකයෙහි දහම්බෙරය ගසමි.’
තමා සවුනේ දත් බවද දම්සක් පැවැත්වීමද බුදුහු දැන්වූ කල්හි පැහැදුණාවූ හෙතෙම ‘ඇවැත්නි, රහතෙක් වේවා, අනන්ත ජිනවේවා’යි කියා අනෙක් මාර්‍ගයකට පිවිසියේ වංගහාර ජනපදයට ගියේය. හෙතෙම එහි එක්තරා මුවවැදි ගමක් ඇසුරුකොට වාසය කළේය. එහිදී දෙටුමුවවැද්දා ද ඔහුට සත්කාර කළේය. හෙතෙම දිනක් මුවදඩයම් සඳහා ඈත පෙදෙසෙකට යන්නේ ‘මගේ රහතන් වහන්සේ කෙරෙහි ප්‍රමාද නොවව’ යනුවෙන් දියණියට අණකර පුතුන් හා සොහොයුරන් සමග පිටත්ව ගියේය. ඔහුගේ දියණිය ශෝභාසම්පන්න දර්ශනීය තැනැත්තියක් වූවාය.
ඉක්බිති උපක ආජීවකයා පිඬුසිඟා යන වේලාවෙහි මුව වැද්දාගේ ගෙදරට ගියේ ඔහු වැළඳවීමට සමීපයට පැමිණි චාපා දැක රාගයෙන් මැඩුණෙ වැළඳීමට පවා නොහැකි වූයේ බඳුනෙන් බත් ගෙන වසන තැනට ගොස් බත් පැත්තක තබා ‘ඉදින් චාපා ලබන්නෙම් නම් ජීවත් වන්නෙමි, නොඑසේ නම් මැරෙන්නෙමි’යි අදිටන්කොට අහර නොගෙනම, නිදාගත්තේය. සත්වන දින පෙරළා පැමිණි මුවවැද්දා දියණිය අමතා තම රහතන් කෙරෙහි සැලකිලිමත් වීදැයි ඇසුවේය. ඔහු එක දවසක් පමණක් පැමිණ ඉන්පසු නොපැමිණි බව කීවාය. මුවවැද්දා ද එකෙණෙහිම ඔහු වසන තැනට ගොස් ඔහුගේ පා පිරිමදිමින් ඔහුට කිසියම් අපහසුවක්දැයි විමසුවේය. උපකතෙමේ කෙඳිරිගාමින් ඒ අතට මේ අතට පෙරළෙන්නේමය. තමාට කළහැකි දෙයක් වේ නම් ඒ සියල්ලක්ම නොපිරිහෙළා කරන බව පවසා අපහසුව කුමක්දැයි දන්වන ලෙස අයැද සිටියේය. උපක තෙමේ එක් උපායයකින් තම අදහස දැන්වීය. වැද්ද, ඔහු යම්කිසි ශිල්පයක් දන්නේදැයි උපකගෙන් ඇසීය. එවැනි කිසිවක් තමා නොදන්නා බව හේ කීය. කිසි ශිල්පයක් නොදැන ගිහිගෙයි විසීමට නොහැකි බව වැද්දා කීය. එසේ නම් ඔහු වැද්දාගේ මස් ගෙනෙන්නෙකු ද මස් විකුණන්නෙකු ද වියහැකිබව උපක කීවේය. වැද්දා ද කැමැත්තේ එවැනි දෙයක්ම යයි කියා උතුරුසළුව ඔහුට දී කිහිප දිනක් තමාගේ යහලුවෙකුගේ ගෙදරක නවත්වා සුදුසු දිනයක ගෙදරට කැඳවාගෙන අවුත් දියණිය පාවාදුන්නේය.
ඉක්බිති කල්යත්ම ඔවුන්ගේ සංවාසයෙන් පුතෙක් උපන්නේය. ඔවුහු ඔහුට සුභද්ද යන නම තැබූහ. ඔහු අඬන කල්හි චාපා ‘උපකගේ පුත, ආජීවකයාගේ පුත, මස් අදින්නාගේ පුත, නොහඬන්න, නොහඬන්න?’ ආදී නැලවිලි ගීයකින් උපක හෙළාදකියි. හෙතෙම ‘චාපා, තී මා අනාථයෙකැයි නොසිතන්න, මට අනන්තජින නම් යහලුවෙක් ඇත, මම ඔහු වෙත යන්නෙමි’යි කීවේය. ඕතොමෝ ද එයින් ඔහු කලකිරෙන්නේ යයි සිතා එයම නැවත කියන්නීමය. හෙතෙම එක දවසක ඇය එසේ කී කල්හි කිපී නික්ම යන්ට සුදානම් විය. එවිට ඇය ඒ මේ දෙය කියමින් ඔහු සැනසීමට තැත්කළ නමුදු ඒ සැනසීම නොසලකමින් බටහිර දෙස බලා නික්මුණේය.
එකල බුදුහු සැවැත් නුවර දෙවුරම් වෙහෙර වෙසෙන සේක් භික්‍ෂූන් අමතා ‘මහණෙනි, අද යම්කිසිවෙකු අනන්තජීන කොහිදැයි විමසමින් මෙහි පැමිණියහොත් ඔහු මා වෙතට එවනු’ යනුවෙන් දැනුම් දුන්හ. උපක තෙමේද අනන්තජින කොහිදැයි ඒ ඒ තැන්වලින් විමසන්නේ ක්‍රමයෙන් සැවතට අවුත් විහාරයට පිවිස අනන්තජින කොහිදැයි ඇසීය. භික්‍ෂූහු ඔහු බුදුන් වෙත යැවූහ. හෙතෙම බුදුන් දැක තමා හඳුනන්නේදැයි බුදුන්ගෙන් ඇසීය. ‘ඔව්, හඳුනමි, ඔබ මෙතෙක් කල් කොහි විසුවෙහිද?’ ‘වහන්ස, අංගහාර ජනපදයෙහිය’ ‘උපක, දැන් ඔබ මහලුය, පැවිදිවීමට කැමැත්තෙහිද?’ ‘පැවිදිවන්නෙමි වහන්ස.’ ඉක්බිති බුදුහු එක්තරා භික්‍ෂුවක් කැඳවා ඔහු පැවිදිකරවන ලෙස නියම කළහ. හෙතෙම ඔහු පැවිදිකළේය. පැවිදි වූ හෙතෙම බුදුන්ගෙන් කමටහන් ගෙන භාවනාවෙහි යෙදෙන්නේ නොබෝ කලෙකින්ම අනාගාමී ඵලයෙහි පිහිටා කලුරියකොට අවිහ බඹලොව උපන්නේය. ඔහු එහි උපන් කෙණෙහිම රහත් බවට පැමිණියේය. අවිහ බ්‍රහ්මයන් අතර උපන් කෙණෙහිම සත්දෙනෙක් රහත්වූහ. ඔවුන් අතර මෙතෙම එක්තරා කෙනෙකි. එහිලා මෙසේ කියන ලදී:
[missing trans]
[missing trans]
[missing trans]
පෙර සැරයටි ගත් අත් ඇත්තෙක් විය. හෙතෙම දැන් මුවවැද්දෙකි. තෘෂ්ණාවෙන් හා දරුණු මඩෙන් වැසී සිටි නිසා පරතෙරට යාමට නොහැකිවිය.
මා මැනැවින් මිදුණෙකැයි සිතමින් චාපා පුතා නැලෙව්වාය. පසුව මම චාපාගේ බන්‍ධනය සිඳ දමා පැවිදිවීමි.
මහාවීරය, මා කෙරෙහි නොකිපෙන්න, මහාවීරය, මා කෙරෙහි නොකිපෙන්න. ක්‍රෝධ පරවශවූ තැනැත්තාට කොහොමවත් ශුද්ධියක් නැත. එසේ නම් තපස ගැන කියනු කිම?
නාලාවෙන් නික්ම ගියෙමි, කවරෙක් නාලාවෙහි වෙසෙද්ද? (ස්ත්‍රීහු) ස්ත්‍රී රූපයෙන් දැහැමි දිවියක් ගතකරන මහණුන් බැඳගනිති.
කාල, එන්න, නවතින්න, පෙර මෙන් කාමයන් අනුභව කරන්න. මමද මගේ නෑයෝද ඔබ විසින් වසඟකරනු ලැබ සිටිති.
චාපා, ඔබ කියන දෙයින් සතරෙන් කොටසක් ඔබ කෙරෙහි ඇලුණු පුද්ගලයාට බොහෝ උසස් දෙයකි.
කඳුමුදුනක පිපුණා වූ තක්කාරි (අත්තන) මල් වැනි වූ, පිපුණාවූ දාසීම (දෙලුම්) මල් අත්තක් වැනිවූ, පහන් අතර පිපුණු පළොල රුකක් වැනි වූ,
රත් සඳුන් තැවරූ සිරුර ඇති, උතුම් කසීසළු දරන, එවැනි රූපයක් ඇති මා අත්හැර ඔබ යන්නෙහිද?
ළිහිණි වැද්දෙක් යම්සේ ලිහිණියෙකු අල්වා ගැනීමට කැමැතිවේද, එසේම ඔබේ රූපයෙන් මිදුණාවූ මට බාධා නොකරන්න.
ඔබ මට ඒ පුත්‍රඵලය ලබාදුන්නෙහිය, පුතෙකු ඇත්තා වූ ඒ මා දැන් අත්හැර නොයන්න.
ඇතෙකු බන්ධනය කඩාගෙන යන්නාක් මෙන් මහා ප්‍රාඥයෝ පුතුන් නෑදැයන් හා ධනය අතහැර ගොස් පැවිදිවෙති.
දැන් මේ ඔබේ පුතාට මුගුරකින් ගසමි. දැලිපිහියකින් කපමි. පොළොවේ ගසමි, පුත්‍ර ශෝකයෙන් නොයව.
ඉදින් ඔබ පුතා සිවලුන්ට හෝ සුනඛයන්ට දුන්නත් පුතා හේතුකොට මා පෙරළා නොගෙන්වා ගන්න.
හොඳයි. දැන් ඔබට යහපතක් වේවා, ඔබ වෙසෙන්නේ කොහිද? කවර ගමකද නිගමකද නගරයකද රජදහනකද?
මම පෙර කණ්ඩායමකුත් සමග ශ්‍රමණයෙකු නොවී ශ්‍රමණයෙක්මි යන හැඟීමෙන් ගමෙන් ගමට නගරයෙන් නගරයට රජදහනෙන් රජදහනට ගියෙමි.
භාග්‍යවත් බුදුන්වහන්සේ නේරඤ්ජරා නදිය අසබඩ සියලු සතුන්ගේ දුක් නැතිකිරීම පිණිස ධර්‍මය දේශනා කරති. මම උන්වහන්සේ සමීපයට යන්නෙමි, උන්වහන්සේ මගේ ගුරුවරයා වෙති.
ශ්‍රේෂ්ඨ වූ ඒ ලෝකනාථයන් වහන්සේට මගේ ප්‍රණාමය ප්‍රකාශ කරන්නෙහිය. පැදකුණු කොට ඒ බව උන්වහන්සේට දැනුම් දෙන්න.
ඔබ කියන අයුරින් අපි ඒ පින ලබාගනිමු. ඔබේ ඒ වන්දනය ශ්‍රේෂ්ඨ වූ ලෝකනාථයන් වහන්සේට ප්‍රකාශ කරන්නෙමි. ප්‍රදක්‍ෂිණාව ද දැනුම් දෙන්නෙමි.
ඉක්බිති එතැනින් පිටත්ව ගිය ඔහු නේරඤ්ජරා ගඟ අසබඩ අමාසුව ගෙනදෙන දහම් දෙසන බුදුන් දිටී.
දුක, දුක හටගැන්ම, දුක නැතිකිරීම, දුක නැති කිරීමට වහල්වන ආර්ය අෂ්ටාංගික මාර්‍ගය දෙසන බුදුන් දිටිමි.
උන්වහන්සේගේ දෙපා වැඳ පැදකුණු කර චාපාගේ ඉල්ලීම දැනුම් දී අනගාරික ශාසනයෙහි පැවිදිවීමි. ත්‍රිවිධ විද්‍යාව ලබා ගතිමි, බුදුන්ගේ ඔවදන පිළිපැදීමි.

එහි **ලට්ඨිහත්‍ථො** දඬුවක් ගත් අතැතිව, **පුරෙ** පෙර, පිරිවැජියෙකුව සිටි කාලයෙහි, දරුණු ගොණුන් බල්ලන් වැළැක්වීම පිණිස කෙවිටක් අතින් ගෙන හැසිරෙන්නෙක් විය. **සොදානි මිගලුද්**දකො හෙතෙම දැන් මුව වැද්දන් සමග සම්භොගසංවාස ආදියෙන් මුව වැද්දෙක් වී ඇත. **ආසාය -** තෘෂ්ණාවෙන්, අදහසෙන් යන තේරුම ද ගෙනදෙයි. අදහස හේතුකොට යන තේරුමය. **පලිපා** - කාමය නමැති මඩ හා දෘෂ්ටිය නැමැති මඩවලින් ගැවසුණු, ඝොර විශාල අනර්‍ථ ගෙනදෙන, දරුණු හෙයින් ඝෝර වූ, **නාසක්‍ඛි පාරමෙතවෙ** - එම මඩවලින් ඔබ්බෙහි පවත්නා නිවණට පැමිණීමට නොහැකිවීයයි උපක තමා උදෙසාම කියයි.
**සුමුත්තං මං මඤ්ඤමානා **- තමා මැනැවින් මිදුණාවූ මා මද සහිතවූ කාමයෙහි දැඩි ලෙස ඇලුණු ප්‍රමාදයෙන් යුක්තවූවකු හැටියට මා ගැන සලකයි. **චාපා පුත්තමතොසයී** - වැද්දාගේ දියණිය චාපා, ආජීවකයාගේ පුතා ආදියෙන් මා ගටා පුතා නැලෙව්වාය. ‘මා නිදතැයි සිතමින්’ යනුවෙන් ද පාඨයකි. **චාපාය බන්‍ධනං ඡෙත්‍වා** - ඔහු කෙරෙහි චාපා තුළ උපන් කෙලෙස් බැඳුම සිඳ, **පබ්බජිස්සං පුනො චහං** - නැවත දෙවනවරට ද මම පැවිදි වන්නෙමි.
දැන් මට ඇයගෙන් වැඩක් නැත යන අර්ථයි. එය අසා චාපා සමාකරවන්නී **මා මෙ කුජ්ඣි** යන ගාථාව කීවාය. එහි මා මෙ කුජ්ඣි යනු ක්‍රීඩා කිරීම් වශයෙන් (කෙළිකවටකම් විසින්) මා කෙරෙහි නොකිපෙනු මැනවි. **මහාවීර මහාමුනිඃ** උපකට අමතයි. ඔහු පෙරද පැවිදිව දැනුද පැවිදිවීමට කැමැත්තෙන් යයි සිතා ඉවසීමද බලාපොරොත්තු වන්නී මහාමුනි යනුවෙන් කියා ඇත. එහෙයින්ම **නහි කොධපරෙතස්ස සුද්ධි අත්‍ථි කුතො තපො** - කියයි. මෙපමණක් පවා නොඉවසා නම් කෙසේ සිත දමනය කරන්නෙහිද, කෙසේ තපස් රකින්නෙහිද යන තේරුමය.
ඉක්බිති නාලගමට ගොස් ජීවත්වීමට කැමැත්තෙහිදැයි චාපා ඇසූ ප්‍රශ්නයට පිළිතුරු දෙන්නේ, **පක්කමිස්සං ච නාලාතො කොධ නාලාය වච්ඡති **- යනුවෙන් පිළිතුරු දුන්නේය. මේ නාලාවෙහි කවරෙක් වෙසෙත්ද, නාලාවෙන් මම පිටත්ව යන්නෙමි. එය වූකලි ඔහුගේ උපන් ගමය. එයින් පිටත්ව ගොස් මහණ විය. එයද මගධ රටෙහි ආසන්න පෙදෙසකවූ හෙයින් ඒ සඳහා කියන ලදී. **ඛන්‍ධන්ති ඉත්‍ථිරූපෙන සමණෙ ධම්මජීවිනො** :- චාපා, ඔබ ධර්‍මානුකුලව ජීවත්වන පැවිද්දන් ඔබේ විලාසිතාවලින් බැඳගනිමින් සිටියි. මම දැන් මෙවැනි තත්ත්වයකට පත්ව සිටින හෙයින් ඇය අත්හරිමි යනු අභිප්‍රාවය.
මෙසේ කීකල්හි චාපා ඔහු නවත්වා ගැනීමට කැමැත්තෙන් **කාල** යන ගාථාව කීවාය. එහි තේරුම කලු පැහැ හෙයින් කාල, උපක එන්න, නවතින්න, නොයව, පෙර මෙන් කම්සුව විඳින්න, මාද මාගේ නෑදැයෝ ද යන සියලු දෙනාම ඔබ යැවීමට කර තිබෙන මේ තීරණයෙන් වසඟ කරවනු ලැබ ඇත.
ඒ අසා උපක **එත්තො චාපෙ** යන ගාථාව කීවේය. එහි **චාපා** යනු දුන්නක් මෙන් සිරුරු යටියක් ඇති හෙයින් චාපා යන නම ලැබිණ. එහෙයින් චාපා යයි කියනු ලැබේ. චාපා ඔබ **යථා භාසසි** - දැන් ඔබ යම් අයුරකින් කථාකරයිද එයින් හතරෙන් කොටසක් පමණක් ප්‍රියජනක ව්‍යවහාරයකි. **තයි රත්තස්ස** - රාගයෙන් මඩනා ලද පුද්ගලයාට එය උසස් දෙයක් වෙයි, එහෙත් මම වූකලී දැන් ඔබ කෙරෙහිවූ කාමාශාවන්ගෙන් වෙන්ව වෙසෙමි. එහෙයින් චාපාගේ වචනයට අනුව මම නොනවතින්නෙමි: යනු මෙහි අදහසය.
චාපා නැවතද ඇය කෙරෙහි ආශාව උපදවනු කැමැත්තී **කාලංගී** යන ගාථාව කීවාය. එහි **කාල**, ඔහු ඇමතූ අයුරුය. **අංගිනි** - කෙවිටක් වැනි (සිහින්) සිරුරක් ඇති, **ඉව** - උපමාව ප්‍රකාශ කෙරෙන නිපාතයකි. **තක්කාරීං පුප්ඵිතං ගිරිමුද්ධනි** - පර්‍වත මුදුනක පිහිටි මනාව පිපුණු අත්තන මලින් ගැවසුණු අත්තක් වැනි, **උක්කාභාරිං** යනුවෙන් ද පාඨයකි. ගිනිදලුවක් වැනි යනුවෙන් ද පාඨයකි. ගිනිදලුවක් වැනි යනු එහි තේරුමය. **ගිරිමුද්ධනි** - යටපත් නොවූ ශෝභාවක් දක්වනු පිණිස මෙසේ කියන ලදී. සමහරෙක් **තක්කාරිං** යනුවෙන් පවසමින් කුම්භාණ්ඩ ලතා මල් (ලබු?) කිනිත්තක් වැනි යයි කියති. **පුල්ලදාළිම ලට්ඨිං**, - වා පිපුණු නෙලුම් දඬුවක් වැනි. **අන්තො දීපෙච පාටලිං** - පහන් එළිය අතර තිබෙන පිපුණු පළොල් රුකක් වැනි; මෙහි පහනක් ගැනීමෙන් ශෝභාසම්පත්තිය දැක්වීම අදහස් කෙරේ.
**හරිචන්‍දනලිත්තංගිං** - රත්සඳුවලින් අලෙව් දුන් සියොලඟ ඇති, **කාසිකුත්තමධාරිනිං** - අගනා කසීවස්ත්‍ර හඳින, **තං** - මං එවැනිවූ මා **රූපවතිං සන්ති** - රූසපුවෙන් හෙබි, **කස්ස ඔහාය ගච්ඡසි** - කවර නම් සත්ත්වයෙකුගේ කවර හේතුවක් නිසා කවර කරුණක් නිසා අත්හැර ගියෙහිද?
මෙතැන් පටන් ඔහුගේ වදන් හා පිළිවදන් ඇතුළත් ගාථා අර අවසානයෙහි එන ගාථා තුනය. එහි **සාකුන්තිකො** - කුරුලු වැද්දෙකු මෙන්. **ආහරිමෙනරූපෙන** - කෙස් සැරසීමෙන් හා සිරුර පිළිදැඟුම් කිරීමෙන් ද වස්ත්‍රාභරණාදියෙන් සකස්කළ වර්‍ණයෙන් හා කෘත්‍රිම සුන්දරත්වයෙන් යන අර්‍ථයයි. **න මං ත්‍වං බාධයිස්සසි** - පෙර මෙන් දැන් ඔබට මට බාධා කිරීමට නොහැකිය.
**පුත්තඵලං** - පුත්‍ර සංඛ්‍යාත ඵලය, පුතුන් බිහිකිරීමය.
**සප්පඤ්ඤා - **පැණවත්හු. සසරෙහි ආදීනව දතහැක්කා වූ ප්‍රඥාවෙන් යුක්තවූ යන තේරුමය. ඔවුහු ස්වල්ප වූ හෝ බොහෝවූ හෝ නෑසමූහයා ද භෝග සම්පත් ද හැර ගොස් පැවිදිවෙත්. එහෙයින් ‘වීරයෝ බන්‍ධනය සිඳ දමා යන ඇතෙකු මෙන් සියල්ල අතහැර ගොස් පැවිදිවෙත්’ ඇත්රජා යකඩහැකිල්ල මෙන් මහාවීරයෝ ගිහිබැඳුම කඩාගෙන ගොස් පැවිදිවෙත්. හීනවීර්‍යය නැත්තෝ වෙත්.
**දණ්ඩෙන** - යම්කිසි දඬුවමකින්, **ජුරිකායා** දැලිපිහියකින්, **භූමියං වා නිසුම්භෙය්‍යං** - බිම දමා පොඩිකිරීම් තුවාල කිරීම් ආදියෙන් හිරිහැර කරන්නෙමි. **පුත්තසොකා න ගච්ඡසි** - පුත්‍රශෝකය නිමිති කරගෙන නොයන්නෙහි.
**පදාහිසි** - දක්නෙහි **පුත්තකත්තෙ** - පුතා නිසා **ජම්මි** - ඇය ඇමතූ අයුරුය. ලාමක තැනැත්තිය යන අදහසය.
දැන් ඔහුගේ ගමන අනුදැන ඔහු යන තැන දැන ගැනීමට **හන්ද ඛො** යන ගාථාව කීවාය.
අනෙක් තැනැත්තා ‘පෙර මම අනෛර්‍යාණික ශාසනයක් වැළඳගෙන සිටියෙමි. දැන් මම අනන්ත ජිනයන්ගේ නෛර්යාණික ශාසනයෙහි පිහිටීමට කැමැත්තෙමි. එහෙයින් මම උන්වහන්සේ සමීපයට යන්නෙමි.’ මේ බව දක්වමින් **අහුම්භ **- ආදිය කීවේය. එහි **ගණිනො** - සමුහයක් සමග, **අස්සමණා** - යටපත් කළ පාපයන් නැති, **සමණමානිනො** - යටපත් කළ පව් ඇත්තෝ, පවුනැසුවෝ මේ නමින් හැඳින්වෙති. **විචරිම්භ** - පුරණාදීන් කෙරෙහි ආත්මය පාවාදී කියයි.
**නෙරඤ්ජරං පති** - නේරඤ්ජරා ගඟබඩ, එහි ඉවුර මත **බුද්ධො** - අභිසම්බෝධියට පැමිණි තැනැත්තා, අභිසම්බෝධියට පැමිණ ධර්‍මය දේශනා කරන්නේ හැම කල්හිම භාග්‍යවතුන් වහන්සේ එහිම වෙසෙති යන අදහසින් එසේ කියයි.
**වන්‍දනං දානි මෙ වජ්ජාසි** - මගේ වැඳීම උන්වහන්සේ කියන්නෙහිය. මගේ වචනයෙන් ශ්‍රේෂ්ඨ වූ ලෝකනාථයන් වහන්සේ වඳින්නෙහිය යන තේරුමය. **පදක්‍ඛිණංච කත්‍වාන ආදිසෙය්‍යාසි දක්‍ඛිණං** - බුදුන්වහන්සේ තෙවරක් පැදකුණු කර සිවුතැනක හිඳ වැඳ ඒ පිනින් කොටසක් මටද දෙමින් ප්‍රදක්‍ෂිණාව කරන්නෙහිය. බුදුගුණ පෙර අසා ඇති බැවින්ද හේතුසම්පත් ඇති බැවින්ද මෙසේ කියයි.
**එතං ඛො ලබ්භමව්හෙ** - මේ පැදකුණු කිරීමෙන් ලැබෙන පින අප විසින් ඔබට දෙත හැකිය. නැවතීමක් නොවේ. පෙර මෙන් කාමසේවනයෙන් ද විය නොහැකිය යනු අභිප්‍රාවය. **තෙ වජ්ජං** - ඔබේ වැඳීම දැනුම් දෙන්නෙමි.
**සො** - කාලයා, **අද්දසාසි** - දුටුවේය.
ශාස්තෲන් වහන්සේ දැකීමේ සත්‍ය කථාවෙහි ප්‍රධානත්වය නිසා එයින් නොමිදුණු හෙයින් **දුක්‍ඛං** - ආදිය කීවේය. සෙස්ස කියනලද පරිදිමය.
**පෙතානි හොති පුත්තානි** ආදී ගාථා සුන්දරී තෙරණියගේය. මෝතොමෝ ද පෙර බුදුවරුන්ගේ කාලවල කරනලද අධිකාර්‍ය්‍ය ඇත්තී ඒ ඒ භවයෙහි කුසල් රැස්කරමින් මෙයින් කල්ප තිස්ඵකකට පෙර වෙස්සභූ බුදුන්ගේ කාලයෙහි කුලගෙයක ඉපිද දැනහැඳින ගැනීමෙන් පසු, එක් දවසක් බුදුන් පිඬුපිණිස වඩිනු දැක පැහැදුණු සිතින් දන් දී පසඟ පිහිටුවා වැඳ සිටියාය. බුදුහු ඇයගේ සිත පැහැදුණු බව දැන අනුමෙවෙනි බණ වදාරා වැඩියහ. ඕතොමෝ ඒ පිනින් තව්තිසාවෙහි ඉපිද එහි ආයු ප්‍රමාණය ගෙවා, දිවසැප විඳ එයින් චුතව එකිනෙක ආත්මයන්හි දෙව්ලෝවලම හැසිරෙන්නී නුවණ මුහුකුරා ගොස් මෙම බුද්ධෝත්පාද කාලයෙහි බරණැස් නුවර සුජාතා නම් බ්‍රාහ්මණයෙකුගේ දියණිය වී උපන්නාය. ඇයගේ රූපසම්පත්තිය නිසා ඇයට සුන්දරී යන නම ව්‍යවහාර විය. වැඩිවියට පැමිණි කල්හි ඇයගේ බාල සොහොයුරා කලුරිය කළේය. ඔහුගේ පුතා පුත්‍ර ශෝකයෙන් මඩනා ලද්දේ ඒ ඒ තන්හි හැසිරෙන්නේ වාසෙට්ඨි තෙරණිය හමුව ශෝකය තුනීකරගත හැකි ක්‍රමය විමසුවේය. ‘එයට පිළිතුරු වශයෙන් තෙරණියෝ ‘පෙතානි හොති පුත්තානී’ යන ගාථා දෙක ප්‍රකාශ කළහ. ඔහු ශෝකයෙන් පෙළෙමින් සිටිනු දැක ඒ ශෝකය තුනීකරනු කැමැත්තී ‘බහුනි මෙ පුත්තසතානි’ යන ගාථා දෙක කියා තමා ශෝක නොවන බව කීහ. ඕතොමෝ ඔහුට ත්‍රිවිධ රත්නයෙහි ගුණද පැවසුවාය.
ඉක්බිති බමුණා දැන් ශාස්තෲහු කොතැනෙක වෙසෙද්දැයි අසා මිථිලා නුවර වෙසෙන බව අසා එකෙණෙහිම රියට නැගී මිථිලාවට ගොස් බුදුන් වෙත එළඹ වැඳ සුහද කථාවක් කර එකත්පසෙක හිඳගත්තේය. බුදුහු ඔහුට දහමක් දෙසූහ. හෙතෙම බණ අසා සැදහැය ලබා පැවිදි විදසුන් වඩා වෑයම් කරන්නේ තෙවන දින රහත් බවට පැමිණියේය. අනතුරුව රියැදුරා බරණැස් නුවරට රිය ගෙනගොස් බැමිණියට එපුවත සැලකළේය. සුන්දරිය තම පියා පැවිදි වූ බව අසා ඇයද මහණවීමට කැමැත්තී මවුගෙන් අවසර ඉල්වූවාය. ‘මේ පවුලට අයත් සියලු දායාද පිළිගනුව, සියලු භවභෝග සම්පත් අනුභව කරව, පැවිදි නොවෙනු’ යනුවෙන් ඕ කීවාය. පැවිදි වීමට අධිෂ්ඨාන කරගෙන සිටි ඕතොමෝ එකී භවභෝග සම්පත්වලින් වැඩක් නැතැයි කියා මවගේ අනුමැතිය ලබාගෙන ඒසා විශාල සැපසම්පත් කෙළපිඬක් මෙන් අතහැර ගොස් පැවිදි වූවාය. පැවිදි වී ශික්‍ෂා පුහුණුවන්නීම විදසුන් වඩා උත්සාහ කරන්නී හේතුසම්පත් ඇති බැවින්ද නුවණ මුහුකුරා ගොස් තිබුණු බැවින් ද පිළිසිඹියා සහිත රහත්බව ලබාගත්තාය. එහෙයින් කියන ලදී අපදානයෙහි:
පිඬුපිණිස වඩනා වෙස්සභූ බුදුන්ට හැන්දක් පමණ ආහාර එකල මම පිදුවෙමි.
ඒ දානය පිළිගත්තාවූ වෙස්සභූ බුදුහු වීථියෙහි සිටියේ මට අනුමෙවෙනි දහමක් දෙසූහ.
හැන්දක් පමණ දන්දී මම තව්තිසාවට ගියෙමි. දෙව්රදවරුන් තිස්හය දෙනෙකුට අගමෙහෙසිකම් කළෙමි.
සක්විති රජවරුන් පණස්දෙනෙකුට අගමෙහෙසිය වීමි. මා මනසින් පැතු හැම දෙයක්ම ලැබිණ.
‘සැප අනුභව කොට කිසිවක් නොමැතිව පැවිදි වන්නෙහිය, සියලු අසවු දුරුකර අසවුවලින් තොරවූ නිවණට පැමිණෙන්නෙහිය’
ලෝකනායක වූ වෙස්සභූ බුදුහු මෙසේ දෙසා හංසරාජයෙක් අහසට නගින්නාක් මෙන් අහසට නැංගාහ.
මා දුන් දානය මනාකොට දෙන ලද්දකි. මගේ යාගය මැනැවින් යැදි එකකි. හැන්දක් පමණ දන් දී මම නිවන්සුවය ලැබුවෙමි.
මෙයින් කල්ප තිස්එකකට පෙර මම යම් දානයක් දුනිම්ද එහි ඵල විසින් මම දුගතියක් නොහඳුනමි. මේ දානයෙහි ප්‍රතිඵලය,
මා විසින් කෙලෙස් දවන ලදී -පෙ-බුදුන්ගේ අවවාදය ඉටුකළෙමි.
රහත්ඵලයට පැමිණ පලසුවයෙන් හා නිවන්සුවයෙන් වෙසෙන්නී පසු කලෙක බුදුන් ඉදිරිපිට සිංහ නාදය කරන්නෙමැයි උපාධ්‍යායයාගෙන් අවසර ගෙන බරණැස් නුවරින් නික්ම බොහෝ භික්‍ෂුණීන් සමග ක්‍රමයෙන් සැවතට ගොස් බුදුන් හමුවට එළඹ වැඳ එකත්පස්ව සිටියා, බුදුන් සමඟ කරනලද පිළිසඳරින් පසු බුදුන්ගේ දියණියක බව සැලකීමෙන් අනෙකක් ප්‍රකාශ කළාය. ඉක්බිති ඇයගේ මව පෙරටුකොට ඇති සියලු ඥාති සමුහයාද පිරිවරජනයාද පැවිදිවූහ. ඕතොමෝ පසු කලෙක තමාගේ පෙර පිළිවෙත බලාපියා පැවසු ගාථාව මුල්කර ගනිමින් උදාන වශයෙන් මේ ගාථා ප්‍රකාශ කළාය.
පිනැත්තිය, ඔබ පෙර මළ පුතුන් නමින් දිවාරෑ දෙක්හි බොහෝ කලක් තැවුණෙහිය.
ඕතොමෝ අද සියගණන් පුතුන් කා. වාසෙට්ඨි, කවර කාරණයකින් දැඩි ලෙස නොතැවෙන්නෙහිද?
බොහෝ සියගණන් පුත්තුද, සියගණන් ඤාති සමූහයාද, අතීත භාවයන්හිදි කන ලදහ. බ්‍රාහ්මණය, මා හා ඔබ විසින්
ජාති හා මරණ දෙකේ පිහිටක් නැති බව දැනගෙන ශෝක නොකරමි. නොහඬමි. නොතැවෙමි.
වාසෙට්ඨි, ඔබ කියන මේ වචනය අද්භූත ජනකය. ඔබ කවරෙකුගේ දහමක් ඉගෙන මෙසේ කියන්නෙහිද?
බ්‍රාහ්මණය, බුදුහු මිථිලා නගරයෙහි සියලු දුක් දුරුකිරීම පිණිස සත්ත්වයන්ට ධර්‍මය දේශනා කරති.
බ්‍රාහ්මණය, ඒ බුදුන්ගේ නිරුපධි ධර්‍මය අසා, ඒ ධර්‍මය දැනගෙන පුත්‍ර ශෝකය දුරුකළෙමි.
ඒ මමද දැන් මිථිලා නගරයට යන්නෙමි. ඒ භාග්‍යවතුන් වහන්සේ මා දුකින් මුදවන්නේ නම් ඉතා යෙහෙකි.
බ්‍රාහ්මණයා උපධිරහිත වූ දුකින් මිදුණාවූ බුදුන් දුටුවේය. ඒ බුදුහු ඔහුට දුක් කෙළවර කරවන ධර්‍මය දෙසූහ.
දුක, දුක හටගැන්ම, දුක කෙළවර කිරීම, දුක කෙළවර කිරීමට පමුණුවන්නා වූ ආර්ය අෂ්ටාංගික මාර්ගය දෙසූ සේක.
ඒ ධර්‍මය ඉගෙනගෙන පැවිද්ද කැමැතිවීමි. සුජාත රැය තුනක් ඇතුළත ත්‍රිවිධ්‍යාව ලබාගත්තේය.
රියැදුර එන්න, ගෙදර ගොස් රිය බාරදෙන්න. බ්‍රාහ්මණයා පැවිදිවූ බවත් නිරෝගීව වෙසෙන බවත් බැමිණියට කියන්න. තුන්රැයක් තුළ සුජාත ත්‍රිවිද්‍යාව අවබෝධ කරගත්තේය.
රියැදුරා රථය හා (කහවණු) දහසද ගෙන ගෙදර ගියේය. බමුණා පැවිදි වූ බවත් සුවසේ වෙසෙන බවත් බැමිණියට ඔහු දැනුම් දුන්නේය. සුජාත තුන්රැයකින් ත්‍රිවිද්‍යාව ලබාගත්තේය.
මේ අශ්වරථය හා දහස රියැදුර, ඔබ බාරගන්න. බ්‍රාහ්මණයා ත්‍රිවිද්‍යාව ලබාගත්බව දැනගත් හෙයින් ඔබට මේ ප්‍රීතිදානය දෙමි.
බැමිණිය, අස්රිය හා දහස ඔබටම වේවා. මමද බුදුන් සමීපයෙහි පැවිදි වන්නෙමි.
ඇත්අස්ගව හා මිණිකොඩොල්ද, මේ සියලු ගෘහෝපකරණ අත්හැර ඔබේ පියා මහණවිය. සුන්දරි, ඔබට පවුලෙන් හිමිවී තිබෙන මේ සියලු දායාද බාරගෙන වළඳව.
ඇත්අස්ගව හා මිණිකොඩොල් ද සියලුම මනහර ගෘහෝපකරණ ද අත්හැර ගොස් පුත්‍ර ශෝකයෙන් කලකිරුණු මගේ පියා පැවිදි විය. සොහොයුරු සොවින් කලකිරුණු මමද මහණ වන්නෙමි.
සුන්දරී, ඔබ යමක් පතාද ඒ අභිප්‍රාව ඉටුවේවා. ගෙපිළිවෙළින් ගොස් ලද අහරද, සොයාගත් දෙයද පාංසුකූල චීවරයද, මේ සියල්ල ලබාගනිමින්, පරලොව උදෙසා ආශ්‍රවයන්ගෙන් තොරවන්නෙහිය.
හික්මෙන්නාවූ මා විසින් ආර්‍යාවෙනි, දිවැස පිරිසිදු කරන ලදි. මා පෙර විසූ ආත්මභාවයන් හැඳිනීමේ නුවණ ලබාගතිමි.
සංඝයා මැද හොබනා වූ පින්වත් තෙරණියනි, ඔබ ඇසුරු කරගෙන ත්‍රිවිද්‍යාව ලබාගතිමි. බුදුන්ගේ අනුශාසනාව පිළිපැදීමි.
ආර්‍යාවෙනි, සැවතට යනු කැමැත්තෙමි, එය අනුදනු මැනවි. බුදුන් සමීපයෙහි සිංහනාදය කරන්නෙමි.
සුන්දරී, රන්වන් සිරුරක් ඇති බුදුන් බලව, දමනය කළ නොහැකිවුන් දමනය කරන කිසිම බියක් නැති,
උපධි රහිත වූ සසරින් මිදුණු බුදුන් බලව. වීතරාගී වූ, බැඳුම්වලින් මිදුණු, කරනලද කිස ඇති, අසවුවලින් නිදහස් වූ බුදුන් වෙත,
බරණැසින් නික්ම පැමිණියෙමි. මහාවීරයන් වහන්ස, සුන්දරී ශ්‍රාවිකාව ඔබවහන්සේගේ දෙපා වඳියි.
ඔබවහන්සේ බුදුහුය. ශාස්තෲවරයාය, බ්‍රාහ්මණය, ඔබවහන්සේගේ දියණියක්මි. ඔබගෙන්ම උපන්නාවූ, නිමකළ කිස ඇති අසවුවලින් තොරවූ,
නුදුරින් පැමිණියාවූ පිනැත්තිය ඒ ඔබට යහපත් පැමිණීමක් වේවා. බුදුන්ගේ පා වඳින්නා වූ දමුණු මනසැති රාගයෙන් හා බැඳුම්වලින් මිදුණාවූ, නිමකළ කිස ඇති ආශ්‍රවයන්ගෙන් නිදහස් වූ ඕ මෙසේ පැමිණෙයි.

එහි **පෙතානි** - මළ අය, **හොති,** ඇමතුමය, **පුත්තානි** - මෙය ලිංගවිපර්‍යාසයකින් කියන ලද්දකි. මළගිය පුතුන් යන තේරුමය. ඇයගේ එකම පුතා මළේය. බොහෝ කලෙක සිට බමුණා පුතු මළ සොවින් කලකිරීමෙන් හැසිරුණේය. ඇයගේ පුත්තු බොහෝ දෙනෙක් මළහ යනුවෙන් සිතා බහුවචනයෙන් පවසා ඇත. එසේම **සාජ්ජ සබ්බානි ඛාදිත්‍වා සතපුත්තානි** යනුද **ඛාදමානා** යනුද ලෝකව්‍යවහාර වශයෙන් කියා තිබෙන නින්දාසහගත වචනයකි. ලෙව්හි යම් තැනැත්තියකට උපදනා සියලු දරුවෝ මැරෙද්ද ඇයට ගැරහුම් වශයෙන් පුතුන් කන්නියකැයි ආදිය කියති. **අතීව** - බොහෝසයින්, **පරිතප්පසි** - තැවෙහිය, පෙරකල යනුවෙන් යොදාගත යුතුය. මේ මෙහි ලුහුඬු තේරුමය. පිනැති වාසෙට්ඨි, පෙරකල ඔබ මළපුතුන් ඇත්තියක වී ශෝක කරමින් වැළපෙමින් අතිශය දුකින් පෙළෙමින් ගම්නියම්ගම් රාජධානිවල ඇවිද්දෙහිය.
**සාජ්ජ** - ඕතොමෝ අද, ඒ ඔබ දැන් යනු අදහසය. සජ්ජාති යනුවෙන් ද, පාඨයකි, **කෙන වණ්ණෙන** - කවර කරුණකින්,
**ඛාදිතානි** - තෙරණියෝ ද බමුණා කියූ පරිදිම කියති. **සාජ්ජා**, කනලද්දීය යනුවෙන් හෝ ව්‍යාඝ්‍ර දිවි වලස් ආදීන් උදෙසා මෙසේ කියා ඇත. **අතීතංසෙ** - අතීත කාලයෙහි, පසුගිය භවයන්හි යන තේරුමය. **මම තුය්හං ච** - මා විසින් හා ඇය විසින් විමුක්තියක් නැතිබව දැන **ජාතියා මරණස්ස ච** - ජාතිජරා මරණයෙන් නිදහස් වූ නිවණ මාර්ග ඥානයෙන් අවබෝධකර, **න චාපි පරිතප්පයිං** - නොතැවුණෙමි. මම තැවීමකට පත් නොවූයෙමි යන අර්‍ථයි.
**අබ්භූතං වත** ඒකාන්තයෙන්ම පුදුමයකි. පෙර නොවූවිරූ දෙය අබ්භූත යයි කියනු ලැබේ. **එදිසිං **- මෙබඳු, ‘ශෝක නොකරමි, නොහඬමි, නොතැවෙමි’ යනාදී වශයෙන් ශෝකාදීන්ගේ නොපැවැත්ම අඟවන වචන කිහිපයකි. **කස්ස ත්‍වං ධම්මමඤ්ඤය** - හුදෙක් මෙවැනි ධර්‍මයක් ලැබීමට නොහැකි වූ ඔබ කවරනම් ශාස්තෲවරයෙකුගේ ධර්‍මයක් දැන මෙවැනි ස්ථිර වචනයක් කියහිද, මෙවැනි යනුවෙන් ශාස්තෲවරයා හා ශාසනය ගැන විචාරයි.
**නිරූපධිං** - නිදුක්වූ, **විඤ්ඤතසද්ධම්මා** - අවබෝධ කරගනු ලැබූ ආර්‍ය්‍යසත්‍යධර්‍මය ඇති, **ව්‍යපානුදිං** - බැහැර කළෙමි, අත්හළෙමි.
**විප්පමුත්තං** - හැම අයුරකින්ම මිදුණා වූ, සියලු කෙලෙස්වලින් සියලු භවයන්ගෙන් වෙන්වූ, **සොසසා** - ඒ බුදුන්වහන්සේ, මේ බ්‍රාහ්මණයාගේ,
**ධම්මං** - චතුරාර්‍යසත්‍ය ධර්‍මදේශනාව.
**රථං නීයාදියාහි මං** - මේ රථය බැමිණියට බාරදෙන්න.
**සහස්සං චාපි** - මගවියදම් සඳහා ගෙනෙනු ලැබුවා වූ කහවණු දහසද ගෙනගොස් බාරදෙන්න යනුවෙන් යොදාගත යුතුය.
**අස්සරථං **- අසුන් යෙදූ රිය, **පුණ්ණ පත්ත** - ප්‍රීතිදානය,
මෙසේ බැමිණිය විසින් සතුටු දන් දෙනු ලබන කල්හි එය නොපිළිගන්නාවූ රියැදුරා ‘ඒ සියල්ලම ඔබටම වේවා’ යන ගාථාව කියා බුදුන් වෙත ගොස් මහණවිය. රියැදුරා පැවිදි වූ කල්හි බැමිණිය තම දියණිය සුන්දරිය අමතා ගිහිගෙයි යොදවන්නී **හත්‍ථිගවස්සං** යන ගාථාව කිවාය. එහි **හත්‍ථි** - ඇත්තු, **ගවස්සං** - ගවයෝ හා අශ්වයෝ, **මණිකුණ්ඩලඤ්ච** - මැණික් හා කොබොල්, **ඵීතං චිමං ගහවිභවං පහාය** - මෙකී ඇතුන් ආදිය හා කියූ නොකියූ කෙත්වත් රන්රිදී ආදී විවිධ දේවල්, **ඵීතං** - බොහෝය. **ගහවිභවං** - ගෙබඩු හා අනෙක් දැසිදස් ආදී සියල්ලම හැරදමා, ඔබේ පියා පැවිදි විය. **භුඤ්ජ භොගානි සුන්දරී** - සුන්දරී ඔබ මේ සැපසම්පත් වළඳන්න. **තවං දයාදිකා කුලෙ** - ඔබ මේ පවුලෙහි දායාදයන්ට සුදුසුය යනුය.
ඒ අසා සුන්දරී තමාගේ පැවිදිවීමේ අදහස ප්‍රකාශ කරන්නී, **හත්‍ථිගවස්ස** ආදිය කිවාය.
ඉක්බිති ඇයගේ මව ඇය නික්මයාමෙහිම යොදවන්නී, **සො තෙ ඉජ්ඣතු** ආදී ගාථා එකහමාර කීවාය. එහි **යං ත්‍වං පත්‍ථෙසි සුන්දරී** - සුන්දරී, ඔබ දැන් යමක් **ප‍ත්‍ථෙසි** - කැමැත්තෙහිද ඔබේ ඒ පැවිදිවීමට ඇති කැමැත්ත **ඉජ්ඣෙතු** - බාධාවකින් තොරව ඉටුවේවා. **උත්තිට්ඨ පිණ්ඩො** - ගෙයක් පාසා නැවතී සිටිමින් ලද භික්‍ෂාව, **උඤ්ඡො **- ඒ සඳහා ගෙපිළිවෙළින් ඇවිදීම උදෙසා සිටගෙන සිටීම (?) **අභිසම්භොන්ති** - කලකිරීමක් නැතිව දෙපා බලයෙන් ලබාගනිති යන අර්‍ථයි.
ඉක්බිති සුන්දරී මවට යහපතැයි කියා ගෙදරින් නික්ම භික්‍ෂුණීන්ගේ ආශ්‍රමයකට ගොස් ශික්‍ෂා පුහුණු කරන්නීම ත්‍රිවිද්‍යාව ලබා බුදුන් සමීපයට යන්නෙමැයි උපාධ්‍යාය තෙරණියන්ට දැනුම් දී භික්‍ෂුණීන් සමග සැවතට ගියාය. එහෙයින් **සික්‍ඛමානාය මෙ අය්‍යෙ** යි කියන ලදී. එහි **සික්‍ඛමානය මෙ** - හික්මෙනු ලබන්නා වූ මා විසින් **අය්‍යෙ** - තමාගේ උපාධ්‍යායවරියට අමතයි.
**තුවං නිස්සාය කල්‍යාණි ථෙරී සංඝස්ස සොභනෙ** - භික්‍ෂුණීන් අතරෙන් සියල්ලටම වඩා වැඩිමහලු හෙයින්ද ස්ථිර ගුණයෙන් සමන්විත වූ හෙයින්ද සංඝස්ථවිරී තොමෝ සීලාදියෙන් පිරිපුන් වූ නිසා **සොභනෙ කල්‍යාණි** - කල්‍යාණ මිත්‍ර වූ ආර්‍යාවෙනි, ඔබ නිසා මම ත්‍රිවිද්‍යාව ලබාගතිමි. ‘බුදුන්ගේ අනුශාසනය ඉටුකළෙමි’ යනුවෙන් සම්බන්ධ කරගත යුතුය.
**ඉච්ඡෙ **- කැමැත්තෙමි. **සාවත්‍ථිං ගන්තවෙ** - සැවතට යාමට, **සීහනාදං නදිස්සාමි** - අනෙකක් ප්‍රකාශ කිරීම සඳහාය.
අනතුරුව සුන්දරී ක්‍රමයෙන් පැවතට ගොස් විහාරයට ගොස් දහම් අසුනෙහි වැඩහුන් බුදුන් දැක මහත් ප්‍රීතිසොම්නස උපදවා තමාම අමතමින් ‘පස්ස සුන්දරී’ යනුවෙන් කීවාය. **හෙමවණ්ණං** - රන්වන් වූ, **හරිත්තචං** රත්තරන් වැනි ඡවි වර්‍ණයෙන් යුත්, මෙහි බුදුන් පීතවර්‍ණ සුවර්‍ණවර්‍ණ වන බව මෙයින් කියවේ. එයට පසු, මැනවින් මැද දැහිඟුලෙන් අලෙව්කොට, මනාකොට පිරිමදිනු ලැබුවාවූ රන්මුවා කැටපතක ශෝභාවෙන් යුක්ත වූ බව දැක්වීමට ‘රන්වන්’ යයි කියා ‘රන්සිවියක්’ යයි කියන ලදී.
**පස්ස සුන්දරීමායන්තිං** - ඒ සුන්දරී නම්වූ මා එන අයුරු බලන්න. කෙලෙස්වලින් මිදුණු ආදී වශයෙන් අනෙකක් ප්‍රකාශකරන්නී සොම්නස පිටකිරීම් වශයෙන් එසේ කියයි.
ඈ කොහි සිට ආවාද, කවර තැනකට ආවාද, ඒ සුන්දරී කවරාකාරද සැකකරන්නවුන්ගේ සැකය වැළැක්වීමට ‘බරණැස සිට’ යන ගාථාව කියා එහි ‘ශ්‍රාවකාව හෝ’ යනුවෙන් කියනලද අදහස ප්‍රකට කිරීමට **තුවං බුද්ධො** යන ගාථාව කියන ලදී. එහි අදහස මෙසේය. දෙවියන් සහිතවූ ලෝකයෙහි ඔබ එකම සර්‍වඥ වූ බුදුවරයාය. මෙලොව හා පරලොව යන දෙකටම අදාළ වූ පරමාර්‍ථයට අනුව සුදුසු පරිදි අනුශාසනා කරන හෙයින් ඔබ මගේ ශාස්තෲහුය, කෙලෙසුන් සුන්කළ බැමිණියක වූ මම ද භාග්‍යවතුන් වහන්ස, ඔබගේ උරයෙන් උපනෙක්මි. **ඔරසා**, මුඛයෙන් පවත්වන්නාවූ ධර්‍මඝෝෂාවෙන් හා ප්‍රධාන වූ ආර්‍මාර්ගයෙන් උපන් හෙයින් **මුඛතො ජාතා** - නිමකිරීම, දැනගැනීම ආදිය කළයුතු හෙයින් **කතකිච්චා** - සියලු ආශ්‍රවයන් ඇතිකළ හෙයින් **අනාසවො**,
ඉක්බිති බුදුහු ඇයගේ පැමිණීම පිළිගනිමින් **තස්සා තෙ ස්වාගතං** යන ගාථාව වදාළහ. එහි අදහස මෙසේය. මා විසින් අවබෝධ කරගන්නාලද ධර්‍මය ඔබ ඒ වූ පරිද්දෙන්ම අවබෝධ කරගෙන ඇත. ඒ යහපත් සුන්දරිය, ඔබ මා වෙත පැමිණියෙහිය, ඒ පැමිණීම යහපත් වූවකි. එහෙයින්ම එය නුදුරින් පැමිණි ගමනකි. කවරහෙයින්දයත්? **එවං හි දන්තා ආයත්නි** - යනුවෙන් කීහ. යම්හෙයකින් සුන්දරිය, ඔබ උතුම් ආර්‍යමාර්ග දමනයෙන් **දන්තා** - එහෙයින්ම **වීතරාගා** - සියලු සංයෝජනයන් සිඳබිඳ දැමූ හෙයින් **විසංයුත්තා** - කර නිමකළ කිස ඇති ආශ්‍රවයන්ගෙන් මිදුණු, බුදුන්ගේ දෙපා වඳින්නී එයි. එහෙයින් ‘ඒ නුදුරෙහි සිට ඔබ මෙහි පැමිණීම යහපත් වූවකි’ යනුවෙන් එයට සම්බන්ධ කරගත යුතුය.
**දහරා අහං** යනාදී ගාථා කමුරු දියණියක වූ සුභා තෙරණියගේය. මෝතොමෝ ද පෙර බුදුවරුන්ගේ කාලවල කරනලද අධිකාර්‍යය ඇත්තී ඒ ඒ භවයන්හි කුසල් රැස්කර ක්‍රමයෙන් වඩන ලද කුසල්මුල් ඇත්තී වඩන ලද නිර්‍වාණගාමී සම්පත් ඇත්තී දෙව්ලෝවලම හැසිරෙමින් පිරිපුන් නුවණ ඇතිව මේ බුදුපතෙහි රජගහ නුවර එක්තරා රන්කරුවෙකුගේ දියණියක වී උපන්නාය. ඇයගේ රූසපුව නිසා ඇයට සුභා යන නම ලැබිණ. ක්‍රමයෙන් දැන ඉගෙනගත් පසු බුදුහු රජගහ නුවරට පිවිසෙන අවස්ථාවෙහි බුදුන් කෙරෙහි හටගත් පැහැදීම ඇත්තී දිනක් බුදුන් වෙත එළඹ වැඳ එකත්පස්ව හුන්නාය. ශාස්තෲන් වහන්සේ ඇයගේ ඉඳුරන් මුහුකුරා ගොස් තිබෙන බව දැක අදහසට ගැළපෙන පරිදි සිවුසස් ගැබ්කොට ඇති ධර්‍මයක් දේශනා කළහ. ඕ තොමෝ එකෙණෙහිම දහසක් නයින් හෙබි සෝවාන් පෙලෙහි පිහිටියාය. ඕතොමෝ එයින් මෑත කලෙක ගිහිගෙයි දොස් දැක මහාප්‍රජාපතී ගෞතමී තෙරණිය සමීපයෙහි පැවිදිව භික්‍ෂුණී ශීලයෙහි පිහිටා මාර්‍ගයෙහි උසස්පල සඳහා භාවනාවෙහි යෙදෙයි. ඇයගේ නෑදැයෝ කලින්කල ඇය වෙත පැමිණ කාමයෙහි පොළඹවමින් බොහෝ ධනධාන්‍ය සම්පත් පෙන්වමින් එහිලා සිත යොදවා ගැනීමට තැත්කරති. ඕ දිනක් තමා වෙත පැමිණි අයට ගිහිගෙවල හා කාමයන්හි ආදීනව දක්වන්නී ‘දහරා අහං’ ආදී ගාථා විසිහතරකින් ධර්‍මයක් කියාදී ඔවුන් නිරපෙක්‍ෂා කර යවා තමා විදසුන්හි යෙදෙන්නී, ඉඳුරන් පිරිසිදු කරන්නී භාවනාව දියුණුකර නොබෝකලකින්ම පිළිසිඹියා සහිත රහත් බවට පැමිණියාය. රහත්බව ලබා මේ ගාථා ප්‍රකාශ කළාය:
පෙර පිරිසිදු ඇඳුමින් යුත් බාලිකාවක්ව සිටි මම බුදුන්ගෙන් යම් ධර්‍මයක් ඇසුවෙම්ද එය මා අප්‍රමාද කරවීමටත් සත්‍යය අවබෝධ කරවීමටත් හේතුවිය.
එයින් පසු මෙම සියලු කාමයන් කෙරෙහි බෙහෙවින් කලකිරුණෙමි. තම සිරුරෙහි භය දැක නික්මයාම කැමැතිවීමි.
නෑසමූහයා, දැසිදස් කම්කරුවන්, මනාව වැඩුණු ගම්කෙත්වත්,
අනල්ප සැපසම්පත් අතහැර ගොස් මම පැවිදිවීමි. මෙසේ සැදැහැයෙන් නික්ම ගොස් මැනවින් දෙසනලද සද්ධර්‍මයෙහි යෙදෙන මම
ඒ සියල්ල නුසුදුසුය. කිසිවක් නොමැති බව ප්‍රාර්ථනා කරමි. යමෙකු රන්රිදී හැර ගොස් නැවත ආපිට පැමිණීම නුසුදුසුය.
රන් හෝ රිදී හෝ සත්‍යාවබෝධය පිණිස හෝ ශාන්තිය පිණිස නොපවතී, මේවා මහණුන්ට නුසුදුසුය, මේවා ආර්‍යධනය නොවේ.
ලෝභකිරීම, ආශාකිරීම, මුළාවීම, කෙලෙස් වැඩීම සැක උපදවනසුලුය, බොහෝ වෙහෙස ගෙනදෙනසුලුය, මෙහි ස්ථිර පැවැත්මක් නැත.
මෙහි ඇලුණාවූ ප්‍රමාදශීලී වූ කිළිටිවූ ජනයා එකිනෙකාට විරුද්ධ වූවාහු බොහෝ කෝලාහල කරගනිති.
වධබන්ධන, අපිරිසිදුවීම, හානිය, ශෝකය හා වැළපීම හා බොහෝ ව්‍යාසනයෝ කාමයන් ඇලුණු පුද්ගලයන් කෙරෙහි දක්නට ලැබෙත්.
මගේ නෑයන් සතුරන් මෙන් මා කාමයන්හි කුමකට යොදවද්ද? කාමයන්හි භය දක්නාවූ මා පැවිද්දක බව දනුව.
රන්රිදීවලින් ආශ්‍රවයන් ක්‍ෂය කළ නොහැකිය. ආශ්‍රවයෝ සතුරෝය, වධකයෝය, කාමයෝය, සපත්නිහුය, හුල්ය.
මගේ මේ ඥාතීන් සතුරන් මෙන් මා කාමයෙහි පොළඹවන්නේ ඇයි? මා මුඩු හිස් ඇති, සඟළ සිවුරු පොරවන මෙහෙණක බව දැනගනුව.
ගෙපිළිවෙළින් ගොස් ලබාගන්නා පිඬු අහර හා පාංසුකූල චීවරය යන මේවා අභිනිෂ්ක්‍රමණය කළ මට සුදුසුය.
දෙව්මිනිස් කම්සුව වූ කලී මහර්ෂීන් විසින් වමාරන ලද දේය. ඔවුහු ක්‍ෂේම භූමියට පැමිණ දුකින් මිදුණෝ වෙති.
නොසැලෙන සුවයට පැමිණියෝ වෙති. ආරක්‍ෂාවක් නොලැබෙන කාමයන් සමග මගේ එකතුවීමක් නැත. ඒ කාමයෝ සතුරෝය, වධකයෝය, ගිනිකඳක් මෙන් දුක් සහිතය.
මෙය උවදුරකි, භීතියකි, විනාශකාරීය, කටුකොහොල් සහිතය, ආශාව ඇතිකරවනසුලුය, විසමය, පලිබෝධ සහිතය, මුසපත්වීමේ දොරටුවය.
අන්තරායදායකය, බිය උපදවනසුලුය, සර්‍පයන්ගේ හිසක් වැනිය, අන්ධ වූ පෘථග්ජන වූ බාලයෝ එයට කැමැති වෙති.
මේ ලෝකයෙහි අඥානවූ බොහෝ මෝඩයෝ කම්සුව නමැති මඩෙහි එරුණාහු ඉපදීම හා මරණය යන දෙකෙහි කෙළවර නොදනිති.
කාමයන් හේතුකොටගෙන මනුෂ්‍යයෝ තමා වෙත රෝගයන් කැඳවමින් දුගතියට යන මගට පිළිපන්නාහු වෙති.
මෙසේ කාමයෝ වූකලී සතුරන් උපදවනසුලුය, දුගීකරවනසුලුය, කිළිටිකරවනසුලුය, ලෝකාමිස සංඛ්‍යාත මේ කාමයෝ සත්ත්වයා භවයෙහි බඳවා තබනසුලුය.
උමතුකරවනසුලුය, දොඩවනසුලුය, සිත් මත් කරවනසුලුය, සතුන් කෙලෙසීම පිණිස මාරයා විසින් අටවන ලද උගුලකි.
කාමයන්හි ආදීනව අනන්තය. බොහෝ දුක් සහිතය, මහාවිෂයකි, අල්පාස්වාද සහිතය, රාගාදිය උපදවනසුලුය, පුණ්‍ය පක්‍ෂය වියලවාලයි.
කාමයන් හේතුකොටගෙන ඇතිවන්නා වූ ඒ ව්‍යසනය අවසන්කර නිවණෙහි ඇලී පැමිණියාවූ මම පෙරළා එහි නොයමි.
සිහිල්සුව කැමත්තාවූ මම කාමයන් සමග සටන්කර පැමිණ සංයෝජනයන් නසනු පිණිස අප්‍රමාදව වෙසෙමි.
බුදුන් තරණය කළ සෝක රහිත වූ, කෙලෙස් රහිත වූ සුරක්‍ෂිත වූ ඍජු වූ ආර්ය අෂ්ටාංගික මාර්ගය අනුව යමි.
ධර්‍මයෙහි පිහිටියා වූ කම්මල්කරුවෙකුගේ දියණිය වූ මේ සුභා දෙස බලන්න. විරාගී බවට පැමිණි ඕතොමෝ රුක්මුලෙක භාවනා කරයි.
පැවිද්දෙන් අදට අටදිනක් ගතවී ඇති ශ්‍රද්ධා සම්පන්න වූ ධර්‍මයෙන් හොබනාවූ හික්මුණාවූ ත්‍රිවිද්‍යාව ලබාගත්තා වූ මාරයා කෙරෙහි බියපත්වූ
නිදහස් වූ, ණයගැති, දමනලද ඉඳුරන් ඇති, සියලු යෝගයගෙන් මිදුණාවූ කරනිමකළ කිස ඇති අසවු වලින් තොර වූ භික්‍ෂුණියක් වෙමි.
ශක්‍රයා දිව්‍ය සමූහයා සමග සෘද්ධියෙන් පැමිණ ඒ කඹුරු දියණිය වඳියි.
එහි **දහරා අහං සුද්ධවසනා යං පුරෙ ධම්මමස්සුණිං** - යම් හෙයකින් මම පෙර තරුණියක්ව පිරිසිදු ඇඳුම් අඳිමින් මනාකොට සැරසී බුදුන්ගෙන් බණ ඇසීමි. **තස්සා මෙ අප්පමත්තාය සච්චාභිසමයො අහු** - යම්හෙයකින් ඇය මගේ ධර්‍මය යම් අයුරකින් ඇසීද ඒ අයුරින්ම ප්‍රත්‍යක්‍ෂ කර අප්‍රමාදීව එළඹ සිටි සිහියෙන් යුක්තව සිල්හි පිහිටා භාවනාවෙහි යෙදිනී චතුරාර්‍ය සත්‍යය අවබෝධ කළාය. ‘මෙය දුකය’ ආදී නයින් අවබෝධ විය.
**තතොහං සබ්බකාමෙසු භූසං අරතිමජ්ඣගං** - ඒ කාරණය නිසාද, ශාස්තෲන් වහන්සේගේ ධර්‍මය ඇසූ හෙයින්ද චතුරාර්‍ය සත්‍යය අවබෝධ කරගත් හෙයින්ද දෙව්මිනිස් දෙගතියෙහි සියලු කම්සුව කෙරෙහි බෙහෙවින් කලකිරීමට පැමිණියෙමි. **සක්කායස්මිං** - පඤ්ච උපාදානස්කන්‍ධයෙහි**, භයං** බිය සහිත බව නැණැසින් දැක, **නෙක්‍ඛමඤ්ඤෙච** - පැවිද්ද නිවණ, මෙසේ **පිහයෙ**, කැමැත්තෙමි, පතමි.
**දාසකම්මකරානිච** - දසුන් ද කම්කරුවන්ද, ලිංගවිපර්‍යාසයෙන් මෙසේ කියා ඇත. **ගාමක්‍ඛෙත්තානි** - ගම් හා පෙරවරු හා අපවරුවල වැඩෙන කෙත් හෝ ගම්තුළ ඇති කෙත්. **ඵිතානි** - සමෘද්ධිමත් වූ, **රමණියෙ** මනොඥ, **පමොදිතෙ** - සතුටුකරවන භෝග සම්පත්තිය අත්හැර යනුවෙන් සම්බන්ධ වේ. **සාපතෙය්‍යං** - සතු ධනය, මැණික් රන්රිදී ආදි අයිතිකරගන්නා වස්තු **අනප්පකං** - මහත්, අත්හැර යනුවෙන් සම්බන්ධ වේ. **එවං සද්ධාය නික්‍ඛම්ම** - මම නෑ සමූහයා අත්හැර ආදී වශයෙන් කියන ලද පරිදි මහත් ඤාති සමූහයක් හා මහත්වූ හෝ සමූහයක් අතහැර කර්‍මඵල හා තෙරුවන් වැනි ඇදහිය යුතු වස්තු සැදැහැයෙන් අදහා ගිහිගෙයින් නික්ම, **සද්ධම්මෙ සුප්පවෙදිතෙ** සම්බුදුන් විසින් මනාකොට දෙසන ලද ආර්‍ය විනයෙහි පැවිදිවිමි.
මෙසේ පැවිදි වූ හෙයින්, **න මෙ තං අස්ස පතිරූපං** - මා විසින් අත්හරින ලද කාමයන් වෙත පෙරළා පැමිණීම, **ආකිඤ්චඤ්ඤං හි පත්‍ථයෙ** - කිසිවක් නොමැති බව, කිසිවක් අයිතිකර නොගන්නා බවම පතමි. **යො ජාතරූපං රජතං ඡඩ්ඩෙත්‍වා පුනරාගමෙ** - යම් පුද්ගලයෙක් රන්රිදී හෝ අනෙක් ධනයක් හැරදමා නැවත ගන්නේ නම් හෙතෙම පණ්ඩිතයන් අතර කෙසේ නම් හිස ඔසවාද?
යම් හෙයකින් රන් හෝ රිදී **න බොධාය න සන්තියා** මාර්‍ගඥානය හෝ නිර්‍වාණය පිණිස නොපවතී**. නෙතං සමණසාරූප්පං** - මෙසේ රන්රිදි ආදී සතුකරගන්නා වස්තු, ඒවා පිළිගැනීම හෝ මහණුන්ට නොසරුප් වේ. එහෙයින් කියන ලදී ශාක්‍ය පුත්‍ර වූ ශ්‍රමණයන්ට රන්රිදී පිළිගැනීම අකැප වේ. **න එතං අරියං ධනං** - යට කියනලද පරිදි සතුකරගන්නා වස්තු ශ්‍රද්ධාදනය මෙන් හා ආර්‍යධර්‍ම සංඛ්‍යාන ධනය මෙන් ආර්‍යහාවයක් ගෙන නොදෙයි. එහෙයින් කියන ලදී. **ලොභනං** ආදිය.
එහි **ලොභනං** යනු ලෝහය ඉපදවීමය. **මදනං** - මදය උපදවන්නාවූ, **මොහනං -** මුළාවීම, **රජවඩඪනං** - රාගරජස් ආදිය වර්‍ධනය වීම, යම් කිසිවෙකු විසින් මේ ධනය අයිති කරගෙන වෙසේද ඔහුට එයින් භීතිය ගෙනදෙන හෙයින් නිතරම සැකය සමග වෙසෙන හෙයින් **සාසංකං** - යමෙකුට ධනය සතු නම් ඔහුට කොහෙන් හෝ සැකය ඇති වේය යන තේරුමය. **බහුආයාසං** - නිපයීම, රැකගැනීම ආදී වශයෙන් බොහෝ වෙහෙස ගෙන දෙනසුලුය. **නත්‍ථි චෙත්‍ථ ධුවං ඨිති**. මේ ධනයෙහි ස්ථිරභාවයක් හෝ පැවැත්මක් නැත. නිතර සැලෙනසුලුය යන තේරුමය.
**එත්‍ථ රත්තා පමත්තා ච** - මේ ධනය කෙරෙහි හටගත් ආශාව ඇති, දසකුසල ධර්‍මයන්ගෙන් වෙන්ව පමා දිවියක් ගතකරන, **සංකිලිමට්ඨනා** - ලොභාදී කෙලෙස්වලින් කිළිටි වූ මනස ඇත්තේ වේ. එහෙයින් **අඤ්ඤමඤ්ඤම්හි ව්‍යාරද්ධා පුථු කුබ්බන්ති මෙධගං** - යටත්පිරිසෙයින් මව පුතා සමගද පුතා මව සමගද, මෙසේ එකිනෙකා ප්‍රතිවිරුද්ධ වී බොහෝ සත්ත්වයෝ කලහ කරති. එහෙයින් බුදුහු මෙසේ කීහ. නැවතද මහණෙනි, කාමය හේතුකොට ගෙන කාමය මුල්කරගෙන කාමය නීතියක් කරගෙන මව පුතා සමග කලහ කරයි, පුතා මට සමග කලහ කරයි. ආදී වශයෙනි.
**වධො **- මරණය, **බන්‍ධො** - දම්වැල් ආදියෙන් බැඳීම, **පරික්ලෙසො **- අත්සිඳීම් ආදී ගැහැටවලට පැමිණීම, **ධනංජානි** - ධනය මෙන්ම පිරිවරද විනාශවීම, **අධිපන්නාන**, බැසගත්තා වූ**, දිස්සතෙ ව්‍යසනං බහුං** - යට කියනලද පරිදි වධබන්ධනාදිය ද නොකියන ලද දෝමනස්ස උපායාසාදී මෙලොව හා පරලොව විඳීමට සිදුවන නොයෙක් ව්‍යසනයන්, අනර්ථයන් කාමයන් කෙරෙහි දක්නට ලැබේ.
**තං මං ඤාති අමිත්තා ච කිං වො කාමෙසු යුඤ්ඡථ** - කාමයන්ගෙන් වෙන්වූ එවැනි මා ඔබලා නෑදැයන් වී අනර්‍ථ කැමැති සතුරන් මෙන් කවර කරුණක් නිසා කාමයන්හි **යුඤ්ඡථ** - යොදව්ද, **ජානාථ මං පබ්බජිතං කාමෙසු භයදස්සිනිං** - කාමයන් බිය වසයෙන් දකිමින් පැවිදිවුණාවූ මා නොදනිව්ද, ඔබලා මෙයවත් නොදක්නාහුද යනු මෙහි අදහසය.
**න හිරඤ්ඤෙන සුවණ්ණෙන පරික්‍ඛයන්ති ආසවා** - කාමාශ්‍රවාදීන් කිසිකලෙකත් රන්රිදීවලින් ක්‍ෂය කළ නොහැකිය. ඒවායින් අසවු තවතවත් වැඩේමය. එහෙයින් කීහ. **අමිත්තා වධකා කාමා සපත්තා සල්ලබන්‍ධනා** - කාමයන් අහිතක්ම කරවන හෙයින්, මෛත්‍රියක් නොමැති හෙයින් **අමිත්තා** - මරණයට හේතුවන බැවින් ඔසවාගත් කඩුව ඇති වධකයෙකු මෙන් **වධකා** - ලුහුබැඳ ගොස් හෝ අනර්‍ථයක්ම ගෙනදෙන හෙයින් වෛරය අනුවම යන්නා වූ සතුරෙකු වැනිවූ **සපත්තා** - රාගාදී උල්වල බැඳෙන හෙයින් උලෙහි බැඳෙන්නා වූ,
**මුණ්ඩන්ති** මුඩුකළ කෙස් ඇති, ඒ ඒ තැනින් රෙදිකැබැලි ගෙන සඟළ සිවුරු මසා පෙරවීමෙන් **සංඝාටිපාරුත.**
**උත්තිට්ඨපිණ්ඩො** - විවර වූ දොර ඇති ගෙයක් පාසා ගොස් ලබන පිඬු අහර **උඤ්ජො** - ඒ සඳහා තැනින් තැනින් පිඬු ලබාගැනීමෙහි හැසිරෙන, **අනාගාරරූපනිස්සයො** - සසුනෙහි පැවිදිවූවන් වෙත ගොස් ඇසුරු කළයුතු හෙයින් උපනිශ්‍රය හේතු වූ ජීවිත පිරිකර. එය ඇසුරුකර පැවිදිවූවෝ ජීවත්වෙති.
**වන්ත** - අත්හළ, **මහෙසීහි **- බුද්ධාදී මහර්ෂීන් විසින්, **ඛෙමට්ඨානො** - කාම භෝගාදියෙන් සිදුවන උපද්‍රවයන්ගෙන් මිදුණා වූ නිවණෙහි, **තෙ** - මහර්ෂිහු, **අචලං සුඛං** - නිවන් සුවයට පැමිණියාවූ එහෙයින් එය පතන්නවුන් විසින් කාමයන් අත්හළ යුතුය යන අදහසය.
**නාහං කාමෙහි සංගච්ඡිං** - මම කිසි කලෙකත් කාමයන් නොලබන්නෙමි, කුමක් හෙයින්දැයි මෙයින් පැවසීය. ඒ කාමයන් කෙරෙහි ආරක්‍ෂාවක් නොමැත ආදියය. සොයනු ලබන්නාවූ කාමයන් අතරෙන් එක කම්සුවයක් හෝ අනර්‍ථයන්ගෙන් ආරක්‍ෂාවක් නැත. **අග්ගික්‍ඛන්‍ධසමා** - අතිශයින් තවනසුලු හෙයින් **දුඛා,** දුකට පමුණුවන යන අර්‍ථයෙනි.
**පරිපන්ථො එස භයො** - යම් මේ කාමයන් නම් තමා නොදන්නාවූ මහා අනර්‍ථයන් ගෙනදෙන හෙයින්. **සවිඝාතො** - සිත වෙහෙස කරවන හෙයින්, **සකණ්ටකො** - විනිවිද යනසුලු හෙයින්, **ගෙධො සුවිසමො ලෙපො** - ගිජුකම නිසා ගෙධ නම්වූ, බෙහෙවින් විසම වූ, පල්මඩ ගානලද, ඉක්මයා නොහැකි හෙයින්, **මහන්තො මොහනාමුඛො** - මුසපත්වීමේ හේතුවෙන්,
**උපසග්ගො සීමරූපො** - අතිශයින් බියජනකබව, දෙවියන්ගේ කිපීමකින් සිදුවන මහා උපද්‍රවයක් මෙන් පිළියම් කළ නොහැකි හෙයින් දුක් උපදවන සුලු, **සප්පසිරූපමා කාමා** - භය සහිත යන අර්‍ථයෙනි.
**කාමපංකෙන සත්තා** - කාමසංඛ්‍යාත මඩෙහි ලැගුණු.
**දුග්ගතිගමනං මග්ගං** - නිරය ආදි අපායගාමී මාර්‍ගය **කාමහෙතුකං** - කාමසේවනය හේතුකොට **බහුං** - සත්ත්ව ඝාතනය ආදී භේද වශයෙන් බොහෝවූ **රොගමාවහං** - රිදීම් යන අර්‍ථයෙන් රෝග නම්වූ මෙලෝ පරලෝ දෙකෙහිදී දුක් ගෙනදෙනසුලු ව්‍යාධීහුය.
**එවං** - ‘සතුරෝය, වධකයෝය’ ආදී වශයෙන් කියනලද පරිදි **අමිත්තජන්තා** - සතුරන් වශයෙන් උපදින හෙයින්, **තාපනා** තවන්නහු තවනසුලු යන අරුත්ය **සංකිලෙසිකා** - කෙලෙස් උපදවනසුලු **ලොකාමිසා** - ලෙව්හි ආමිස වූ **බන්‍ධනීයා** - බැඳුම් වූ සංයෝජනාදිය විසින් බැඳෙනු ලබන, සංයෝජන යනු තේරුමය. **වරණ බන්‍ධනා** - භවාදියෙහි ඉපදීම නිමිතිකොට ඇති හෙයින්ද, පවත්නාවූ කාරණා හේතුකොටගෙනද බැඳීම ඇතිකරන්නාවූ,
**උම්මාදනා** - විපරිණාම ධර්‍ම වශයෙන් හෝ වෙන්වීම් වශයෙන් ශෝකය හා උමතුබව ඇතිකරන්නාවූ, නැතහොත් නැවත නැවත මත්බව ඇතිකරන **උල්ලපනා** ‘අපොයි සැප, අපොයි සැප’ ආදී වශයෙන් උඩ බලාගෙන කියන, **උල්ලොලනා** යනුවෙන් ද පාඨයකි. බත් පිඬුවක් උදෙසා නගුට සොලවන්නා වූ බල්ලෙකු මෙන් ආමිසය උදෙසා සත්ත්වයන් නැවත නැවත නලවන්නා වූ පිරිහීම හා ගැරහීම පමුණුවනසුලු යන අරුත් වේ. **චිත්තප්පමාථිනො** - දාහය ඉපදීම් ආදියෙන් දැන්වත් මතුවටත් සිත මත්කරවනසුලු, චිත්තප්පමා දිනො යනුවෙන් ද පාඨයකි. අර්‍ථය එයමය. යමෙක් චිත්තප්පමා දිනො යනුවෙන් ගනිද්ද එයින් සිතේ ප්‍රමාදය යන අර්‍ථය ගැනේ. සංකිලෙසාය බාධා කිරීමට, තැවීමට හෝ **ඛිපං මාරෙන ඔඩ්ඩිතං** කාමයෝ වූ කලී මාරයා විසින් අටවන ලද කෙමනක් වැනි යයි දතයුතු. සත්ත්වයන්ට හානියක්ම සිදුවන හෙයිනි.
**අනන්තාදීනවා** - පෙළඹවීම, මරණය යනාදියෙන් මෙහි සීතලට පෙර උණුසුම එයට පෙර සීතල ආදි න්‍යායයට අනුව දුක්‍ඛක්‍ඛන්‍ධ සුත්‍රාදියෙහි කියූ පරිදි සීමා රහිත ආදීනව වේ. බොහෝ දොස් ගෙන දෙයි. **බහුදුක්‍ඛා** අපායට අයත් දුක් වැනි විවිධ දුක් සමූහය. **මහාවිසා** - කටු අතුළ ඇඳන් උඩ හිඳීමෙන් මෙන් මහා විස ඇතිකරවන **අප්පස්සාදා** - අවියක මුවහතෙහි වූ පැණි බින්දුවක් මෙන් අල්ප ආස්වාදයෙන් යුත් **රණකරා -** රාගාදිය වඩවන, **සුක්කපක්‍ඛවිසොසතා** - සත්ත්වයන්ගේ නිවැරදි කොටස විනාශකරවන.
**සාහං** - ඒ මම. යට කියනලද පරිදි බුදුන්ගෙන් බණ අසා සැදැහැ උපදවා කම්සුව අතහැර පැවිදි වී සිටියාවූ යන අදහසය. **එතාදිසං** - මෙසේ කී අයුරු **කත්‍වා** - කර, කියනලද අයුරින් යනු මෙහි තේරුමය. **න තං පච්චාගමිස්සාමි** - මා විසින් පෙර වමාරා දැමූ කාමමෛථුනය නැවත නොවළඳන්නෙමි. **නිබ්බානාභිරතා සදා** - යම්හෙයකින් පැවිදි දින සිට මුලු කාලයම නිවණෙහි ඇලී සිටියෙම්ද එහෙයින් නැවත පෙරළා නොඑන්නෙමි යනුවෙන් යොදාගත යුතුය.
**රණං තරිත්‍වා කාමානං** - කාමයන්ගේ යුද බිම තරණයකර, ආර්‍යමාර්‍ගය අරමුණු කරගෙන එයද මා විසින් කටයුතුය. **සීතිභාවාභිකංඛිනී** - සියලු කෙලෙස් දාහය නිවා සිහිලස නමැති රහත්බව කැමතිවෙමින් **සබ්බසංයොජනක්‍ඛයෙ** - සියලු සංයෝජනයන්ගේ ක්‍ෂය කිරීම සංඛ්‍යාත නිර්‍වාණයෙහි ඇලුණි වෙමි.
**යෙන තිණ්ණා මහෙසිනො** - යම් ආර්‍යමාර්‍ගයකින් බුද්ධාදී මහෝත්තමයෝ සංසාර නමැති මහා ජලප්‍රවාහය තරණය කළාහුද මමද ඔවුන් ගිය මග අනුව යමි. සිල් ආදී පිළිවෙතින් එයට පැමිණෙමි යනු අර්‍ථයි.
**ධම්මට්ඨං** - ආර්‍යඵලධර්‍මයෙහි පිහිටියා වූ **අනෙජං** - ශ්‍රමනය කළ තෘෂ්ණාව ඇති හෙයින් අනෙජ යන නම ලැබූ අග්‍රඵලයයි **උපසම්පජ්ජ**, සපයා අග්‍රමාර්‍ගය අනුගමනය කිරීමෙන් එය ලබාගෙන **ඣායති** - එම ඵලධ්‍යානයම ධ්‍යායනය කරයි.
**අජ්ජට්ඨමී පබ්බජිතා** - පැවිදිවීමෙන් පසු අද අටවන දිනයයි. මෙයට දින අටකට පෙර පැවිදිවූ බව කියූ අයුරුය. **සද්ධං** - සැදැහැවත්, **සද්ධම්ම සොභනා** - සද්ධර්‍මය අවබෝධ කරගැනීමෙන් හොබනා වූ,
**භුජිස්සා** - දාසභාවයට සමාන වූ කෙලෙස් දුරුකළාවූ, එයින්ම නිදහස් වූ, කාමච්ඡන්‍දාදී ණයෙන් නිදහස්වීමෙන් **අණනා**,
මේ ගාථා තුන පැවිදිවීමෙන් අටවන දින රහත්බව ලබාගෙන එක්තරා ගසක් මුල පලසමවතට සමවැද සිටියා වූ තෙරණිය දුටු බුදුන්වහන්සේ ඇයට පසසමින් වදාළහ.
ඉක්බිති ශක්‍ර දිව්‍යරාජයා එපුවත දිවැසින් දැක මෙසේ ශාස්තෲන් වහන්සේ විසින් පසසනු ලබන මොතොමෝ දෙවියන් විසිනුදු පිදියයුතු යයි එකෙණෙහිම තව්තිසා වැසි දෙවිවරුන් සමග එහි එළඹ වැඳ ඇඳිලි බැඳගෙන සිටියේය. එහිලා සංගීතිකාරයෝ මෙසේ කීහ.
‘ශක්‍ර දිව්‍යරාජයා දෙව්පිරිවර සමග පැමිණ සෘද්ධියෙන් වඳියි’. ‘කඹුරු දියණිය වූ සුභා වහන්ස, ඔබට නමස්කාර වේවා’ යනුවෙනි.
එහි ත්‍රිවිධ කාමභවයන්හි සත්ත්වයන්ට අධිපති වූ හෙයින් භූතපති යනුවෙන් ලැබුණු නම් ඇති ශක්‍ර දිව්‍යරාජයා දිව්‍යාසමූහයා පිරිවරා තමාගේ සෘද්ධි බලයෙන් කඹුරු දියණිය වූ සුභා වෙත පැමිණ පසඟ පිහිටුවා වඳියි යන තේරුම ඇත්තේ වේ.
30. තිංසති නිපාතය
තිස්වන නිපාතයෙහි **ජීවකම්බවනං රම්මං** යනාදී ගාථා ජීවකම්බවනික (ජීවකගේ අඹවනයෙහි වෙසෙන) සුභා තෙරණියගේ ගාථාය. මෝතොමෝ ද පෙර බුදුවරුන්ගේ කාලවල කරන ලද අධිකාර්‍ය ඇත්තී ඒ ඒ භවයන්හි පින් රැස්කරමින් පිහිටුවන ලද කුසල්මුල් ඇතිව ක්‍රමයෙන් දියුණු කරගනු ලැබූ නිර්‍වාණගාමී කුශල සම්භාරයෙන් යුක්තව මුහුකුරා ගිය නුවණැතිව මේ බුදුපතෙහි රජගහනුවර බමුණු හසල් කුලයක උපන්නාය. ඇයට සුභා යන නම ලැබිණ. ඇයගේ සියලු අඟපසඟ මනහර පැහැයෙන් යුක්තවිය. එහෙයින් සුභා යන නම අන්‍වර්‍ථ විය. බුදුහු සැවතට පිවිසෙන අවස්ථාවෙහි හටගත් ශ්‍රද්ධාව ඇති ඕතොමෝ උපාසිකාවක වී පසු කලෙක සසර පැවැත්ම කෙරෙහි සංවේගය පහළ වී කාමයන්හි ආදීනව දැක නෛශ්ක්‍රම්‍යය ක්‍ෂේම භූමිය වශයෙන් හැඳිනගෙන මහාප්‍රජාපතී ගෞතමී තෙරණිය සමීපයෙහි පැවිදි වී විදසුන් වඩන්නී දින කිහිපයකින්ම අනාගාමී ඵලයෙහි පිහිටියාය.
ඉක්බිති එක් දිනක රජගහනුවර වැසි එක් තරුණ ධූර්තයෙක් දිවාකාලය ගතකරනු පිණිස ජීවකගේ අඹඋයනට යන ප්‍රථම යෞවනයෙහි සිටියා වූ සුභා දැක ඇය පිළිබඳ සිතක් ඇතිවී මග අවුරා සිට කාමයෙන් ඇරයුම් කළේය. ඕතොමෝ නොයෙක් ආකාරයෙන් ඔහුට කාමයෙහි ආදීනවද තමාගේ පැවිදිවීමේ අභිප්‍රාවද පැහැදිලි කරමින් ධර්‍මය දේශනා කළාය. හෙතෙම ධර්‍මය අසාද ඉවත්ව නොයයි, එහිම ලැගෙයි. තමාගේ වචනය නොපිළිගන්නා වූ ඔහු ඔහුගේ දෙනෙතින් පිටවන අනුරාගයද දැක ‘හොඳයි, ඔහු අගය කරන ඇස’ යයි ඇයගේ එක ඇසක් උපුටා ඔහු වෙත දිගුකළාය. ඉක්බිති ඒ පුරුෂයා බියපත්ව සංවේගය හටගත් හෙයින් එහිදීම පහවූ රාගය ඇතිව තෙරණිය සමාකරවාගෙන පිටත්ව ගියේය. තෙරණියෝ බුදුන් වෙතට ගියහ. බුදුහු දකිත්ම ඇයගේ ඇස පියෙවි ගතියට පත්විය. එයින් බුදුන් කෙරෙහි ඇති වූ සොම්නස මුලු සිරුර පුරා පැතිර සිටියේය. බුදුහු ඇයගේ සිත්හසර හැඳිනගෙන බණ කියා අග්‍රමාර්‍ගය දක්වා කමටහන් දෙසූහ. ඕතොමෝ ප්‍රීතිය යටපත්කර එකෙණෙහිම විදසුන් වඩා පිළිසිඹියා සහිත රහත්බවට පැමිණියාය. රහත්බව ලබා පලසුවයෙන් හා නිවන්සුවයෙන් වෙසෙන්නී තමාගේ පිළිවෙත දෙස පෙරළා බලා තමා හා ඒ ධූර්ත පුරුෂයා කියූ ගාථා උදාන වශයෙන් මෙසේ ප්‍රකාශ කළාය.
ජීවකගේ මනහර අඹවනයට යන සුභා භික්‍ෂුණිය දුටු ධූර්රයෙක් ඇයගේ ගමන වැළැක්වීය. සුභා ඔහුට මෙසේ කීවාය:
මගේ මග අවුරාගෙන සිටින ඔබට මා කළ වරද කුමක්ද? මිත්‍රය, පුරුෂයෙකුට භික්‍ෂුණියකගේ සිරුර ස්පර්‍ශ කිරීම නොයෙදෙයි.
මගේ ශාස්තෲන් වහන්සේගේ ශාසනයෙහි උන්වහන්සේ දෙසූ පිරිසිදු කෙලෙස් රහිත ධර්‍මයෙහි හික්මෙන්නාවූ මා අවුරාගෙන සිටින්නේ ඇයි?
[missing trans]
ඔබ තරුණය, නිකැළැල්ය, පැවිද්දෙන් ඔබට ඇති ඵලය කුමක්ද? කහ සිවුර ඉවත්කර එන්න, සුපිපි වනරොදෙහි කෙළිදෙලෙන් පසුවෙමු.
මිහිරි පවන් හමයි. කුසුම්රෙදෙන් වැසුණු රුක්ගොමුවය. වසත්කල උදාවූවා පමණි, සුවපහස් දෙන කාලගුණයයි, එන්න සුපිරි වනයෙහි අභිරමණය කරමු.
අග පිපුණු මලින් බර ගස්ය, පවනින් සැලෙන ඒ ගස් ගොරවන්නාක් මෙනි. ඔබ හුදෙකලාවම මෙවැනි වනරොදකට පිවිසෙන්නී නම් එයින් ඔබ ලබන විනෝදය කුමක්ද?
ව්‍යාඝ්‍රමෘගාදීන් වෙසෙන මතැතුන් හා ඇතින්නන්ගෙන් කැළඹුණු බිය ගෙනදෙන මේ මහා වනයට ඔබ අනෙකෙකුගේ සහායයක් නොමැතිව තනිවම යනු කැමත්තීද?
රන්මුවා පෙතැලි රුවක් වැනිවූ, චිත්‍රරථා අප්සරාව වැනිවූ අසමසම තැනැත්තිය, විසිතුරු කසී ඇඳුම්වලින් හොබනෙහිය.
ඉදින් මේ වනයෙහි ඔබ සමග සමහම් සුවය විඳින්නෙම් නම්, කිඳුරිය, දිගැසිය, මම ඔබේ වසයෙහි වෙසෙන්නෙමි, ඔබට වඩා ප්‍රියතර අනෙකක් මට නොමැත.
ඔබ මගේ වචනය කරන්නෙහි නම් මගේ ගෙදර වෙසෙන්න, මනා දොරකවුළුවලින් සමන්විත පහයෙහි වෙසෙන ඔබට ගැහැණු සේවය කරත්.
දුහුල් කසීසළු පෙරවන්න, මල්ගඳවිලවුන්වලින් සිරුර සරසන්න. රන්, මැණික් හා මුතුවලින් සාදන ලද විවිධ ආහරණ පළඳින්න. මැනැවින් දෙවූ ඇතිරි ඇති, ලොම් හා පුලුන්වලින් සාදන ලද මෙට්ට ඇති, සඳුන් සුණින් සුවඳ ගැන්වූ ඉතා අගනා ඇඳෙහි සැතපෙන්න.

අමනුෂ්‍යයන් අරක්ගත් දිය මතුපිට තිබෙන නිලුපුලක් මෙන් බඹසර හැසිරෙන ඔබේ අඟපසඟ (ප්‍රයෝජනයට නොගෙන) දිරා යයි.
කුණපවලින් පිරෙන සොහොන වඩවන්නා වූ මේ සිරුරෙහි ඔබ කවර හරයක් දක්නෙහිද? බිඳෙනසුලු මේ සිරුරෙහි යම් හරයක් දැක ඔබ කලකිරීමෙන් එය බලන්නෙහිය.
ඔබේ දෙනෙත් මුවඟනකගේ මෙනි, පර්‍වත අතර සැරිසරණ කිඳුරියකගේ මෙනි, ඔබේ ඒ මේ ඇස් දැක මගේ කම්රිසිය තවතවත් වැඩෙයි.
රන්රුවක මුඛයක මෙන් උපුල් පෙතිවල අගට සමාන වූ ඔබේ ඇස් දැක මගේ කාමගුණයෝ බෙහෙවින් වැඩෙත්.
පිරිසිදු දැකුම් ඇති දිගු ඇසිපියවලින් හෙබි ඔබේ මේ දෙඇස දුරකට ගිය කලෙක වුවද මැනැවින් සිහිකරමි, සිඳුරඟනකගේ වැනි සිහින් ඇස් ඇත්තිය, ඔබට වඩා ප්‍රිය වූ අනෙකක් මට නැත.
බුදු දියණියක පතන්නා වූ ඔබ නොමග යාමට කැමැත්තෙහිද, සඳමඩල කෙළි බඩුවක් මෙන් සලකාද, මහමෙර ඉක්මවා යාමට කැමැත්තෙහිද?
මගේ රාගය සඳහා දෙවියන් සහිත මේ ලෝකයෙහි කිසිම තැනක් නැත. රාගය කෙබඳු එකක්ද යනු පවා නොදනිමි. ආර්යමාර්‍ගයෙන් එය සහමුලින්ම විනාශ කර දැමීමි.
ගිනි අඟුරුවළකට දමා දරකැබැල්ලක් මෙන්ද අගය අඩුකළ විසබඳුනක් මෙන්ද රාගය මුලින්ම සිඳලීමි. දැන් එය කෙබඳුදැයි මම නොදනිමි.
යම් තැනැත්තියක විසින් දහම නොදක්නා ලද්දී ද, බුදුන් විසින් අනුශාසනා නොකරන ලද්දී ද ඔබ එවැනි තැනැත්තියක පොළඹවන්නට ධර්‍මය දන්නා වූ මාවැන්නියක පෙළඔවීමට තැත්කිරීමෙන් ඔබ විනාශ වන්නෙහිය.
නින්දා ප්‍රශංසා දෙකෙහිද සුවදුක් දෙකෙහිද මගේ සිහිය පිහිටා ඇත. සංස්කාර ධර්‍මයන් අශුභ බව දැනගෙන කිසිම තැනක මගේ මනස නොඇලෙයි.
අරිඅටගමගෙහි ගමන්කරන, උදුරා දමනලද (රාගාදී) හුල් ඇති, අසවු නැතිකළ බුදුන්ගේ ශ්‍රාවිකාවක් වූ මම ශුන්‍යාගාරයෙහි ඇලෙමි.
දඬු කැබැලිවලින් යුත් නූල්වලින් හා උල්වලින් බඳිනු ලැබූ මනහර ලෙස පාට කළ නොයෙක් අයුරින් නටන්නාවූ රූකඩ මා දැක ඇත.
ඒ නූල් හා උල් ගළවා දැමූ කල්හි, කැබැලි ගළවා තන්හිතන්හි විසුළ කල්හි, කෑලිකෑලිවලට වෙන්කළ කල්හි එහි කෙසේ නම් සිත පිහිටුවිය හැකිද?
සියලුම සිරුරු එවැනිය. මාද ඒ ධර්‍මතාවෙන් නොමිඳුණෙක්මි. කිසිවෙක් ඒ ස්වභාවයෙන් මිදී නැත. එසේ නම් මගේ සිත එහි යොදවන්නේ කුමකටද?
හිරියල්වලින් බිත්තියක අඳිනලද ස්ත්‍රී රූපයක් යම්සේ දක්නේද, එය විපරිත දැක්මකි, එහිලා ස්ත්‍රියක යන හැඟීම අර්ථශුන්‍ය වූවකි.
ඉදිරිපිට මවනලද මායාවක් වූ, සිහිනෙන් දුටු රන්රුවක් වූ, විජ්ජාකාරයෙකු විසින් ජනයා ඉදිරිපිට මවනලද නිසරු හිස් රුවක් බවට පැමිණෙහිද?
ගස්බෙනයක තබනලද ලාකඩ ගුළියක් වැනි වූ, මැද පිහිටියාවූ කඳුළු සහිත බුබුලක් ඇති මේ ඇසෙහි කබ (පණුවන්) හටගනී. නොයෙක් අක්‍ෂි වර්ග ද දක්නට ලැබේ.
එකෙණෙහි මනහර දැකුම් ඇති ඕතොමෝ සිය ඇස් කෙරෙහි නොඇලී ඔබේ මේ ඇස අරගන්නයී කියා ඔහුට එය උපුටා දුන්නාය.
එකෙණෙහිම ඔහුගේ රාගය දුරුවිය. එවිට ඔහු මා ක්‍ෂමා කරවීය. බඹසර හැසිරෙන තැනැත්තිය, ඔබට යහපතක්ම වේවා මෙයින් මතු මෙවැන්නක් නොවන්නේය.
ඇවිලෙන ගින්නක් වැළඳගන්නාක් මෙන්ද, සර්‍පයෙකු අතින් ගන්නාක් මෙන්ද මෙවැනි තැනැත්තියක් ලබාගැනීමෙන් කවර නම් සැපතක් වේද? මට සමාවනු මැනව.
ඔහුගෙන් මිදුණාවූ ඒ තෙරණියෝ බුදුන් සමීපයට ගියහ. උතුම් පින්ලකුණින් හෙබියා වූ ඒ බුදුන් දුටු කෙණෙහිම ඇයගේ ඇස පර මෙන් පිහිටීය.

එහි **ජීවකම්බවනෙ** - ජීවක කෞමාරභෘත්‍යගේ අඹවනය, **රම්මං** - රම්‍ය වූ, එය වූකලී සරුබිමෙන් හා ජලසම්පත්තියෙන් ද ගස් සිටුවා තිබෙන ආකාරයෙන් ද බෙහෙවින් මනහර වූවකි. **ගච්ඡන්තිං** - අඹ උයන බලා ගියාවූ, දිවාවිහාරය පිණිස යන, **සුභං** - එනම් තැනැත්තිය, **ධුත්තකො** - ස්ත්‍රී ධූර්තියෙක්; රජගහනුවර වැසි එක්තරා ධනවත් රන්කරුවෙකුගේ පුතෙකු වූ මෙතෙම මනා රූසපුවකින් හෙබියේ ස්ත්‍රී ධූතයෙකු වී පුරුෂ මදයෙන් මත්වූයේ හැසිරෙයි. හෙතෙම ඇය මගදී දැක පිළිබඳ සිත් ඇති වූයේ මග අවුරා සිටියේය. එහෙයින් **ධුත්තකො සන්නිවාරෙසි** යනුවෙන් කිවාය. **සන්තිවාරෙසි **- මගේ ගමන නැවැත්වීය යන අදහසය. **තමෙනං අබ්‍රවි සුභා** - එසේ ඇය වළකා සිටියා වූ ධූර්තයාට සුභා කීවාය යන්නෙහි අදහස තෙරණිය තමා අනෙකෙක සේ සලකා කියයි යනුය. තෙරණිය විසින් කියනලද ගාථාවල සම්බන්ධය දැක්වීම් වශයෙන් සංගීතිකාරයන් විසින් මේ ගාථාව කියන ලදී.
**අබ්‍රවී සුභා** යනුවෙන් පවසා ඇය කියූ පරිදි දක්වනු පිණිස මෙසේ කීවාය. **කිං තෙ අපරාධිතං** යනාදිය කීවාය. එහි **කිං තෙ අපරාධිතං මයා** - මිත්‍රය, ඔබට මා විසින් කළ අපරාධය කුමක්ද? **යං මං ඔවරියාත තිට්ඨසි** - යන්නාවූ මගේ ගමන වළක්වා සිටින්නේ කවර අපරාධයක් කළ නිසාද? එවැනි අපරාධයක් නැත්තේමය යනු අභිප්‍රාවය. ඉදින් ස්ත්‍රියක යන සංඥාවෙන් මෙසේ පිළිපදී නම් එයද අයුතු බව පෙන්වමින් මෙසේ කීවාය. **නහි පබ්බජිතාය ආවුසො පුරිසො සම්ඵුසනාය කප්පති** - මිත්‍ර රන්කරු පුත, ලෝකචාරිත්‍රයට අනුව වුවද පැවිදි තැනැත්තියක ස්පර්‍ශ කිරීම පිරිමියෙකුට නුසුදුසුය. තිරිසන් පිරිමි සතෙකුට පවා පැවිදි තැනැත්තියක ස්පර්‍ශ කිරීම නොවටී. ශරීරය ස්පර්‍ශ කිරීම පසෙක තිබේවා, ඇය විසින් අත්හළ දෙයක් රාග වශයෙන් පුරුෂයා විසින් අත්හළ දෙයක් පවා ස්පර්‍ශ කිරීම නොයෙදේ.
එහෙයින් කියන ලදී. **ගරුකෙ මම සත්‍ථුසාසනෙ** - එහි අදහස මෙසේය. **ගරුකෙ** පහන්සතක් මෙන් ගරුකටයුතු ශාස්තෲන් වහන්සේගේ ශාසනයෙහි බුදුන් විසින් යම් ශික්‍ෂා පද්ධතියක් පනවන ලදද ඒ ශික්‍ෂා පදවලින් **පරිසුද්ධපදං** - පිරිසිදු කුසල් කොටස රාගාදි කිළිටි සම්පූර්‍ණයෙන්ම අභාවයට ගොස් ඇති හෙයින් **අනංගණං **- මෙසේවූ මා යන ගමන කුමක් නිසා අවුරා සිටින්නෙහිද?
**ආවිලචිත්තො** - සිත කළඹවනසුලු කාම විතර්‍කාදී වශයෙන් කැලඹුණු සිත් ඇති ඔබ, එය නොමැති හෙයින් **අනාවිලං** - රාගරජස් ආදී වශයෙන් **සරජො** - කෙලෙස් සහිත, එය නොමැති හෙයින් **වීතරජං අනංගණං සබ්බත්‍ථ** - ස්කන්‍ධ පඤ්චකය සහමුලින්ම සිඳදැමීමෙන් ලැබෙන විමුක්තියෙන් **විමුත්තමානසං** - කවරහෙයින් මා අවුරා සිටින්නෙහිදැයි තෙරණිය ඇසූ කල්හි ධූර්තයා තම අදහස ප්‍රකාශකරමින් **දහරා ච**, ආදී ගාථා දහය පැවසීය. එහි **දහරා** - තරුණිය, ප්‍රථම යෞවනයෙහි සිටි තැනැත්තිය, **අපාපිකාචාසි** - රූපයෙන් අලාමකය. උතුම් රූසපුවෙන් හෙබනීය යන තේරුමය. **කිං තෙ පබ්බජ්ජා කරිස්සති** - මෙසේ ප්‍රථම යෞවනයෙහි සිටියා වූ රූපසම්පත්තියට මේ පැවිදිබව කුමක් කරයිද? මහලු වූ විට කලකිරවනසුලු රූපයක් ඇතිවූ විට පැවිදි විය යුතුය යන අභිප්‍රාවෙන් කියන ලද්දකි. **නික්‍ඛිප** - ඉවත් කරව, විසිකරන්න යනුද අදහස් කෙරේ.
**මධුරං**, සුභ වූ සුවඳවත් වූ යන අර්ථයි. **පවන්ති** - හමයි. **සබ්බසො** - හාත්පසින්, **කුසුමරජෙන සමුට්ඨිතාදුමා** - මේ ගස් මඳසුළඟින් සොලවනු ලැබීමෙන් විසිරී යන මල් රේණුවලින් තමා නැගී සිටියාක් මෙන් වී හාත්පසින් සුවඳ මඳනල හමයි. **පඨම වසන්තො සුඛො උතු** - වසන්තයෙහි මෙම පළමුවන මාසයෙහි සුඛස්පර්‍ශයෙන් යුතු සෘතු ගුණය පවතී.
**කුසුමිත සිඛරා** - මැනැවින් පිපුණු **අභිගජ්ජන්තිව - මාළුතෙරිතා** වායුවෙන් සැලෙන කල්හි ගොරවන්නාක් මෙනි. **යදි එකා වන මොතරිස්සසි** - ඉදින් ඔබ හුදෙකලාවම වනයට පිවිසෙන්නෙහි නම් ඔබට එයින් ඇතිවන රතිය කුමක්ද යනුවෙන් තමා තුළ පවත්නා කාමරතිය එයින් පැවසීය.
**වාළමිගසංඝසෙවිතං** - සිංහව්‍යාඝ්‍රමෘගාදීහු ඒ ඒ තන්හි වෙසෙන්නාහු, **කුඤ්ඡරමත්තකරෙණුලොළිතං **- මතැතුන් හා ඇතින්නන් ද මෘගාදීන් ද විසින් සිත්තැවුල් කරවන අයුරින් ගස්වැල් ආදියෙහි අතු බිඳිමින් කළඹනලද වනපෙත මෙවැනි යයි ඇය තුළ භීතිය උපදවනු කැමැත්තෙන් මෙසේ කීවේය. **රහිතං** - ජනශුන්‍ය වූ, මිනිස් හසරින් තොරවූ, **හිංසනකං** - බියජනක වූ,
**තපනීයකතාව ධිතිකා** - රනින් නිමවන ලද පෙතැලි රුවක් වැනි, දක්‍ෂ යාන්ත්‍රිකයකු විසින් යන්ත්‍රානුසාරයෙන් නිමවන ලද රන් පිළිමයක් වැනි, **විචරසි** දැන් ඔබ ඔබිමොබ හැසිරෙයි, **චිත්තරථෙ ව අච්ඡරා** - චිත්තරථ නම්වූ උයනෙහි අප්සරාවක වැනි, **කාසික සුඛුමෙහි** - කසීරට නිපදවන ලද ඉතා සියුම්වූ, **වග්ගුහි** - සිනිඳු, මට සිලුටු වූ, **සොභසිවසනෙහි නුපමෙ** - හඳින පළඳන සළුපිළිවලින් උපමා රහිත වූ ඔබ දැන් මගේ වසඟයට පැමිණීමෙන් ඔබ ශෝභාසම්පන්න වනු ඇත යනුවෙන් තමාගේ අභිප්‍රාව වශයෙන් එසේ කියයි.
**අහං තව වසානුගො සියං** - මමද ඔබගේ වසඟයට යමින් කීකරු විශ්වාසවන්තයෙක් වන්නෙමි. **යදි විහරෙමසෙ කානනන්තරෙ** - අපි දෙදෙනම වනයෙහි වෙසෙමින් අභිරමණය කරමු. **න හි චත්‍ථි තයා පියතරො **- වසඟයට යාමට හේතුව කීවේය. **පාණො** - සත්ත්වයා ඔබට වඩා ප්‍රියතර අන් කිසිවෙක් මට නැත යනු අදහසය. නැතහොත්, **පාණො** - තමාගේ ජීවිතය උදෙසා කියයි. මගේ ජීවිතය ඔබට වඩා ප්‍රියතර නොවේ. **කින්නරී මන්‍දලොචනෙ** - කිඳුරියකගේ මෙන් කුඩා ඇස් ඇති තැනැත්තිය.
**යදි මෙ වචනං කරිස්සසි සුඛිතා එහි අගාරමාවස** - ඉදින් ඔබ මගේ වචනය කරන්නෙහි නම්, සයනයෙහි හුදෙකලාව නිදාගැනීම, බඹසර හැසිරීමේ දුක අතහැර, එන්න. කම්සුව වළඳමින් සුවපත් වී ගිහිගෙයි වසමු. ගිහිගෙයි වෙසෙමින් සුවසේ සැතපෙව යනුවෙන් ඇතැමෙක් තේරුම කියති. ගිහිගෙයි වෙසෙන්නා වූ ඔවුහු සුවපත් වෙති යනු එහි අදහසය. **පාසාද නිවාතවාසිනී** - දැඩි පවන් රහිත පහායවල වෙසෙන, **පරකම්මං **- වතාවත්,
**ධාරය** - හැඳගන්න, එමෙන්ම උතුරුසළුවක් මෙන් පෙරවාගන්න. **අභිරොහෙහි** - අලංකාර කිරීම් සැරසීම් විසින් සිරුර ශෝභමාන කරගන්න. **මාලවණ්ණකං** - මල්ගඳවිලවුන් ද, **කඤ්චනමණිමුත්තකං** - රුවන් හා මිණිමුතුවලින් සමන්විත, රන්මුතුමැණික් ඔබ්බා කරනලද යන තේරුමය. **බහුං **අත්පා ආදී භේදයෙන් **විවිධං** නිපදවීම් වශයෙන් නොයෙක් ප්‍රකාර වූ
**සුධොතරජපච්ඡදං** - මැනවින් සේදූ දූලි ඉවත්කළ උතුරුසළුව, **සුභං** - හොබනාවූ, **ගොනකතුලික සන්‍ථතං** - දික්ලොමින් සෑදුණු ඇතිරි හා හංසලෝමාදිය පිරවූ මෙට්ට, **නවං** - අභිනව, **මභාරහං **- ඉතා අගනා, **චන්‍දනමණ්ඩිතසාරගන්‍ධිකං** - ගෝසීසාදි සඳුනෙන් සරසා තිබෙන හෙයින් මිහිරි සුවඳ ඇති, මෙවැනි සයනයක නිදාගන්න, හිඳගන්න යනු අදහස් කෙරේ.
**උප්පලඤ්ච උදකතො උග්ගතං** - මෙහි චකාරය නිපාත මාත්‍රයකි. දියෙන් මතුපිටට නැගී සිටියාවූ පිපුණු නිලුපුල. **යථා තං අමනුස්සසෙවිතං** - රාක්‍ෂසයන් විසින් අධිගෘහීත වූ, පොකුණක හටගත් හෙයින් අමනුෂ්‍යයන් සේවය කරන හෙයින් අන් කිසිවෙකු විසින් පරිභෝග නොකට හැකි වේ. **එවං තුවං බ්‍රහ්මචාරීණි** - ඒ මේ අයුරින් මැනවින් පිපුණු උපුල් මලක් මෙන් ඔබ බඹසර හැසිරෙන්නියක වී, **සකෙසු අංගෙසු** - තමාගේ ශරීරාවයවයන් කිසිවෙකු විසින් නොවළඳනා කල්හිම **ජරං ගමිස්සසි** - නිශ්චලව දිරා යයි.
මෙසේ ධූර්තයා තම අදහස ප්‍රකාශ කළ කල්හි ස්ථවිරීතොමෝ ශරීරයෙහි ස්වභාවය පෙන්වා ඔහුගේ අදහස සිඳදමන්නී **කිංතෙ ඉදාන** - යන ගාථා කීවාය. එහි අදහස යහලු රන්කරු පුත, කෙස් ඈ කුණපවලින් පිරුණු ඒකාන්තයෙන්ම සිඳෙන බිඳෙනසුලු සොහොන වඩවන්නා වූ **ඉධ** - සිරුර නමින් හැඳින්වෙන අශුචිකලේබරයෙහි ඔබට කවරක් සාරය වශයෙන් **සම්මතං** - සැලකේද, **යං දිස්වා විමනො** - එක්තරා අරමුණක පිහිටි මනෝසංකල්ප ඇත්තේ මෙහිම හෝ යෙදවූ සිතින් සතුටුවී බලන්නෙහිද, එය මට කියන්න.
එය අසා ධූර්තයා ඇයගේ ශෝභාසම්පන්න රූපය පළමුවෙන් දුටු අවස්ථාවේ සිටම පිළිබඳ සිත් ඇතිව එයම පුනරාවය කරන්නේ **අක්‍ඛිනීච තුරීයාරිවා** - යනාදිය කීවේය. ඒකාන්තයෙන්ම මේ ස්ථවිරීතොමෝ මනාලෙස සංයම වූවාය, ඉඳුරන් සන්සුන් කරගත්තාය, ඇයගේ බෙහෙවින් පහවූ සෞම්‍ය වූ බැලුම්හි, කර්‍මානුරූපව හටගෙන තිබෙන ප්‍රසන්න දෘෂ්ටිපාතයෙහි භාවනාව විලාසාදියෙන් රවටනු ලැබුවෙකු වූ නිසා ඒ ධූර්තයාගේ දෘෂ්ටිරාගය අධික විය. **අක්‍ඛිනි ච තුරීයාරීව** - ‘තුරී’ යනු මුවදෙනය, ‘ච’ යනු නිපාත මාත්‍රයකි. මුවපොව්වෙකුගේ මෙන් ඔබේ ඇස් මනහරය යනු අදහසය ඇටිකිකිළියකගේ වැනි යනුවෙන් ද පාඨයකි. **කින්නරියාව පබ්බතන්තරෙ** - කඳු බෑවුමක හැසිරෙන කිඳුරියකගේ මෙන් ඔබේ ඇස් දක්නට ලැබේ යන තේරුමය**. තව මෙ නය නානුදික්‍ඛාය** - එකී ගුණවලින් යුත් ඔබේ දෙනෙත් දැක, **හීයො** වඩවඩාත් මගේ කාමරාගය වැඩෙයි.
**උප්පලසිඛරොපමානි තෙ** - රතුපුල් මල්පෙතිවල අග මෙන් ඇස් පිහාටු ඇති, **විමලෙ** නිර්මල වූ, **හාටකසන්තිහෙ** - රන්මුවා රුවක මුහුණ වැනි ඔබගේ මුහුණෙහි ඇස් දෙක යනුවෙන් යොදාගත යුතුය.
**අපි දූරගතා** - දුර තැනකට ගිය නමුදු, **සරම්හසෙ** අන් කිසිවක් නොසිතා ඔබගේ දෙනෙතම සිහිකරමි. **ආයතපම්හෙ** - දිග ඇස්පිහාටු ඇති, **විසුද්ධදස්සනෙ** - පිරිසිදු ඇස් ඇති, **න හි චත්‍ථි පියතරො නයනා** - ඔබගේ දෙනෙතට වඩා අන් කිසිවක් මට පියකරු නොවේ. මෙහි **තයා** - ස්වාම්‍යර්‍ථයෙහි කරණ විභක්තියයි.
මෙසේ නෙත් සපුවෙන් උමතු වූවෙකු මෙන් ඒ මේ දේ කියමින් වැළපෙන්නා වූ ඒ පුරුෂයාගේ මනදොළ පෙරළාලන්නා වූ ඒ ස්ථවිරී තොමෝ **අපථෙනා** - ආදී ගාථා දොළොස ප්‍රකාශ කළාය. එහි **අපථෙන පයාතුමිච්ඡසි** - මිත්‍ර ස්වර්‍ණකාරපුත්‍රය, තවත් ස්ත්‍රීන් වෙසෙද්දීත් ඔබ **බුද්ධසූතං** - බුදුන්ගේ ඖරස දියණියක වූ **මං පත්‍ථයයි** - මා මා පතන්නෙහිය, ඒ ඔබ ආරක්‍ෂා සහිත සෘජු මාර්‍ගය ඇති කල්හි **අපථෙන** - කටුකොහොල් සහිත වූ අනාරක්‍ෂිත දුර්මාර්ගයෙහි **පයාතුමිච්ඡසි **- යනු කැමැත්තෙහිය, **චන්‍දං කීළනකං ගවෙසසි **- සඳමඩල කෙළිබෝලයක් කරගනු කැමැත්තෙහිය, **මෙරුං ලංඝිතුමිච්ඡසි** - සුවාසු දහසක් යොදුන් උස ඇති මහමෙර ඉක්මවා අනෙක් පසෙහි සිටීමට කැමැත්තෙහිය. ඒ ඔබ බුදුදියණියක වූ මා සොයන්නෙහිය යනුවෙන් පද සම්බන්ධය යොදාගත යුතුය.
දැන් ඔහුට ඇයගේ අවිෂයභාවය හා ප්‍රාර්ථනාව හානිකර බැව් පෙන්වීමට **නත්‍ථිහි **- යනාදිය කීවේය. එහි **රාගො යත්‍ථපිදානි මෙ සියා** - දැන් මා තුළ රාගයක් වේ නම් එවැනි අරමුණක් තුන් ලොවෙහිම නැත. **නපි තං ජානාමි කීරිසො** - ඒ රාගය කවරාකාරදැයි නොදනිමි. **අථ මග්ගෙන හතො සමූලකො අථ** - යනු නිපාත මාත්‍රයකි. නුනුවණින් මෙනෙහි කිරීම් සංඛ්‍යාත මූලයෙන් **සමූලකො රාගො** - ආර්‍ය මාර්ගයෙන් හතො මුලින් උපුටා දමන ලදී.
**ඉංගාලකූයා **- අඟුරු වළක, **උජ්ඣිතො** - සුළඟින් විසුරුවා හරින ලද යම් කිසිවක් දැවියයුතු දර මෙන් යන තේරුමය. **විසපත්තොරිවා** - විස ඇතුල්වූ බඳුනක් මෙන්, **අගඝතො හතො** - වටිනාකම නැතිකළාවූ, අගය අඩුකළ යන තේරුමය. විෂයෙන් ක්ලේශ මාත්‍රයක් පවා ඉවත් නොකොට විනාශ කළාවූ යන අර්ථයි.
**යස්සා සියා අපච්චවෙක්‍ඛිතං** - යම්කිසි ස්ත්‍රියකගේ පඤ්චස්කන්‍ධය නුවණින් නොහඳුනා ගත්තේද, නොදත්තේ ද, **සත්‍ථා වා අනුපාසිතො සියා** - ශාස්තෲන් වහන්සේ හෝ ධර්‍ම ශරීරය නොදැකීමෙන් යම් ස්ත්‍රියක විසින් ඇසුරු නොකළේ වේද. **ත්‍වං තාදිසිකං පලොභය** - මිත්‍රය, ඔබ එවැනි නොමඩනාලද සංස්කාර ඇති නොදක්නාලද ලෝකෝත්තර ධර්‍මය ඇති කාමයන්ගෙන් **පලොභය** - පොළඹවාලව **ජානන්තිං සො ඉමං විහඤ්ඤසි** - හෙතෙම මේ පැවැත්ම හා නොපැවැත්ම යථාකාරයෙන් දැන සත්‍යය අවබෝධ කරගත් මේ සුභා භික්‍ෂුණිය වෙත පැමිණ **විහඤ්ඤසි** - දැන්ද මතුවටද දුකට පැමිණෙන්නෙහිය.
දැන් ඔහු දුකට පැමිණි කාරණය දක්වන්නී **මය්හං හි** ආදිය කීවාය. එහි **හි** - යනු හෙත්‍වර්‍ථයෙහි නිපාතයකි. **අක්කුට්ඨ වන්‍දිතෙ** - බැනීම් හා වැඳීම් ද, **සුඛදුක්‍ඛෙ** - සුවය හා දුකද, ඉෂ්ට හා අනිෂ්ට යන ප්‍රතිවිරෝධී යෙදුම්වල **සති උපට්ඨිතා** - ප්‍රත්‍යවෙක්‍ෂණයෙහි යුක්තව සෑම විටකම පිහිටියාවූ සිහිය, **සංකතමසුභංති ජාතිය** - තෛභූමික සංස්කාරයන්ගෙන් සෑදුණු කෙලෙස් නමැති අසූචි වැගිරීම නිසා අසුභ යයි දැන, **සබ්බත්‍ථෙවා** - සම්පූර්‍ණ භවත්‍රයයෙහි මගේ මනස තෘෂ්ණා ආදියෙහි නොගැටේ.
**මග්ගට්ඨංගික යානයායී** - ආර්‍ය අෂ්ටාංගික මාර්‍ගය සංඛ්‍යාත ආර්‍යයානයෙන් නිවන් පුරයට යන්නා වූ, **උද්ධඨසල්ලා** - තමාගේ සන්තානයෙන් උදුරා දමන ලද රාගාදී උල් ඇති.
**සුචිත්තිකා** - අත්පාමුව ආදියෙහි හැඩයට මැනැවින් චිත්‍රණය කරන ලද, **සෙම්හා** - රූකඩ, **දාරුකපිල්ලකා** - දැවදඬු ආදියෙන් තනන ලද රූප, **තන්තීහි** - නහරනූල්වලින්, **ඛිලකෙහි** - අත්පා පිටකොන්ද කන් ආදිය පිණිස සවිකරනලද දඬු ඇති, **විනිබද්ධා** - නොයෙක් අයුරින් බැඳුණු, **විවිධං පනච්චකා** - යන්ත්‍ර සූත්‍රාදියෙන් ක්‍රියාකරවනු ලබන්නා වූ සවිකර තිබෙන නටරූප, නටරූ මෙන් පෙනේ යනුවෙන් යොදාගත යුතුය.
**තම්හුද්ධටෙ තන්ති කීලකෙ** - තැන්පත්කර තිබෙන විශිෂ්ට රචනා විශේෂයන්ගෙන් යුත් රූප නූල්වලින් හා උල්වලින් ස්ථානගතව තිබෙන්නා වූ**, උද්ධටෙ** - බැඳීමෙන්, **විසසට්ඨෙ** - වෙන්කිරීමෙන් එකිනෙක, **විකලෙ **- ඒ ඒ තන්හි තැබීමෙන්, **පරිපක්‍ඛිතෙ** - විසුළ කල්හි, **අවින්‍දෙ ඛණ්ඩසො කතෙ** - පොත් නමැති රූපයක අවයවයන් කෑලිවලට කැඩූ කල්හි පොතක රූපයක් නොලැබෙයි, මෙසේ ඇති කල්හි, **කිම්හි තත්‍ථ මනං නිවෙසයෙ** - ඒ පොතෙහි අවයව කෙරෙහි කිමෙක්ද, කණුවක නැතහොත් ලණුවක හෝ මැටිපිඬක **මනං** - මනෝ සංඥාව පිහිටුවාද, එකිනෙකින් වෙන් වූ අවයවයන් කෙරෙහි ඒ (පුරාණ) සංඥාව නොයෙදෙයි යනු මෙහි අදහසය.
**තථූපමා** - එවැනි, පුස්තක රූපය බඳු, කුමක්ද යනු පැවසුවාය, **දෙහකානි** අත්පාමුව ආදී සිරුර ඇසුරුකළ අවයවයන්, **මං** මා සමග බැඳී තිබේ යයි වැටහේ. **තෙහි ධම්මෙහි** ඒ- පඨවි ආදියෙහිද චක්‍ෂුරාදී ධර්‍මයන්හි ද **විනානප්ප වත්තන්ති** - ශරීරය ස්වකීය අවයවයන්ගෙන් තොරව නොපවතී. මෙසේ ඇති කල්හි **කිම්හි තත්‍ථ මනං නිවෙසයෙ** - කිම පෘථවියෙහි හෝ පාදාදිය නොමැති කැබැලිවල හෝ අත්පා ආදියෙහි හෝ මනෝසංඥාව පිහිටුවාද? යම් හෙයකින් පෘථුවී ආදී වූ මේ ප්‍රසාදධර්‍ම මාත්‍රයෙහි මේ ව්‍යවහාරයට අනුව මේ සිරුරය, මේ අත්පාය, මේ සත්ත්වයාය, මේ ස්ත්‍රීය, මේ පුරුෂයාය යනුවෙන් දැනීම ඇත්තාවූ කිසිවෙක් එය නොගනී.
**යථා හරිතාලෙන මක්‍ඛිතං අද්දස චිත්තිකං භිත්තියා කතං** - යම්කිසි දක්‍ෂ චිත්‍ර ශිල්පියෙකු විසින් හිරියල්වලින් බිත්තියක සිතුවම් කරන ලද ස්ත්‍රී රූපයක් යමෙක් දකීද, එහි පැවතීම හා විනාශය ක්‍රියාවන් සැලකීමෙන් මේ බිත්තිය ඇසුරෙහි පවත්නා මේ රූපය මිනිස් ද යනුවෙන් යම් සංඥාවක් හටගනීද එය අර්‍ථශුන්‍යය. මනුෂ්‍යත්වයට අදාළ අර්‍ථයක් එහි නොමැති හෙයිනි. එහිලා ඇතිවන මිනිස්ය යන හැඟීම හුදෙක් විපරිත දර්‍ශනයකි. යථාර්ථ වශයෙන් එහිලා ගැන්මක් නොමැත. කේවල ධර්‍මතාමාත්‍රයක ස්ත්‍රී පුරුෂාදී වශයෙන් ගැනීම මෙහි අදහස්කර ඇත.
**මායං විය අග්ගතො කතං** - මායාකාරයෙකු විසින් ඉදිරිපිට තබනලද මායාවක් නැති, **සුපිනන්තෙව සුවණ්ණ පාදපං** - සිහිනෙන් දක්නට ලැබුණු රුවක් බඳු, **උපගච්ඡසි අන්‍ධරිත්තකං **- අන්‍ධබාල වූ, හිස්වූ ඇතුළත හරයක් නැති මේ ආත්මභාවය මේ මගේ යයි හරවත් ලෙසින් ගන්නා**, උපගච්ඡසි** පිවිසෙන්නෙහි, **ජනමජ්ඣෙරිව රුප්පරූපකං** - මායාකාරයෙකු විසින් මහජනයා මැද දක්වන රජතරූපයක් මෙන් සාරය හැටියට සලකන යන තේරුමය.
**වට්ටනීරිව** - ලාකඩ ගුළියක් වැනි, **කොටරොහිතා** - ගස් සිදුරක තබනලද, **මජ්ඣෙ බුබ්බුළකා** - ඇස්පිහාටු මැද තිබෙන දියබුබළක් වැනි, **ස අස්සුකා** - කඳුළු සහිත, **පිළකොළිකා** - ඇස්කබ **එත්‍ථ ජායති** - මේ ඇස්මඬලෙහි දෙකෙළවර විසගඳ හමමින් එය උපදියි. පිළිකොළිකා යනුවෙන් ඇස්පිහාටුවල උපදින පණු විශේෂයකැයිද කියත්**. විවිධානි** - සුදුනිල් හා රතුකහ මණ්ඩලවලද, පටල සතකද ආදී වශයෙන් නොයෙක්, **චක්‍ඛුවිධා** - ඇස්කොටස්, ඇස්වර්‍ග යනුවෙන් ද ගැනේ. එය නොයෙක් කුණපවලින් ගැවසී ඇත. **පිණ්ඩිතා** - හටගත්.
මෙසේ සාර වශයෙන් ගන්නා වූ ඇස්වල අසුභභාවය ස්ථිරව නොපවත්නාබව නිසා අනිත්‍ය වශයෙන් ගැනේ. යම් ආකාරයකින් යමෙකු වටිනා බඩුවක් ගෙන සොරුන් වෙසෙන වන මාර්‍ගයක යනවිට සොරු ඔහු වටලා ඒ අගනා භාණ්ඩය රැගෙන යති. එසේම ඇස් කෙරෙහි ඇලුණාවූ ඒ පුරුෂයා විසින් අවුරණු ලැබූ ස්ථවිරතොමෝ තමාගේ ඇස උපුටා ඔහුට දුන්නාය. එහෙයින් **උප්පාටිය චාරුදස්සනා** - ආදිය කියන ලදී. එහි **උප්පාටිය** - උගුළා, ඇස්කුහරයෙන් ගළවා, **චාරුදස්සනා** - මනහර දැකුම් ඇති, **න ච පජ්ජිත්‍ථ** - ඒ ඇසෙහි ගැටීමක් නොවීය. **අසංගමානසා** - කිසිම අරමුණක නොගැටුණු සිත් ඇත්තී, **හන්‍ද තෙ චක්‍ඛුං** - ඔබ කැමැති වූ දෙය මා විසින් දෙන ලද හෙයින් ඔබ ඇස යයි කියන මේ අසූචිපිඬ ගන්න. ගෙන **හරස්සු **-සතුටින් කැමති තැනකට ගෙනයව.
**තස්ස ච විරමාසි තාවදෙ** - ඇස ගැළවූ කෙණෙහිම ඒ ධූර්තයාගේ රාගය වියළී ගියේය. **තත්‍ථ** - ඇසෙහි, ඒ තෙරණියගේ හෝ නැතහොත් තත්‍ථ යනු එතැනම **ඛමාපයී **- සමාකරවා ගත්තේය. **සොත්‍ථි සියා බ්‍රහ්මචාරිණී** - ශ්‍රේෂ්ඨ චර්‍යාවක යෙදී සිටින මහෙසිකාවෙනි. ඔබට නිරෝගි සුවය ලැබේවා. **න පුනො එදිසිකං භවිස්සති** - මෙයින් මතු මෙවැනි අනාචාර හැසිරීමක් නොවන්නේය, නොකරන්නෙමි යන අර්‍ථයයි.
**ආසාදිය** - ගටා, **එදිසං** - මෙසේ හැමදෙයක් කෙරෙහිම පහවූ රාගය ඇතිව, **අග්ගිං පජ්ජලිතංව ලිංගිය** දැල්වෙන ගින්න වැළඳගෙන මෙන්,
**තතො** - ඒ ධූර්තයාගෙන්, **සා භික්‍ඛුනී** - ඒ සුභා භික්‍ෂුණිය, **ආගමි බුද්ධවරස්ස සන්තිකං **- සම්‍යක් සම්බුද්ධයන් වහන්සේ සමීපයට ගියාය. **පස්සිය වර පුඤ්ඤලක්‍ඛණං** - උතුම් පින් සමූහයෙන් හටගෙන තිබෙන මහා පුරුෂ ලක්‍ෂණ දැක, **යථා පුරාණකං** - ඇස් ගැළවීමට පෙර මෙන් පියෙවි ගතිය ලැබිණ. මේ විවරණයේ දී අතරින් පතර යමක් අතහැර තිබේ නම් එය පෙර කියා තිබෙන හෙයින් ඒ අයුරින්ම දතයුතුය.
40. චත්තාලීසතිනිපාතය
සතළිස්වන නිපාතයෙහි **නගරම්හි කුසුමනාමෙ** ආදී ගාථා ඉසිදාසී තෙරණියගේය. මෝතොමෝ ද පෙර බුදුවරුන්ගේ කාලවල කරනලද අධිකාර ඇත්තී ඒ ඒ භවයන්හිදී කුසල් රැස්කරමින් අවසාන වශයෙන් සත්වන හවයෙහි අයහපත් මිතුරන් ඇසුරු කිරීම නිසා පරදැරිකම්කර මරණින් පසු නරකයෙහි ඉපිද එයින් චුතව ආත්ම තුනක තිරිසන් යෝනියෙහි ඉපිද එයින් චුතව දාසියකගේ කුසයෙහි නපුංසකව උපන්නාය. එයින් චුතව එක්තරා දිළිඳු කරත්තකාරයෙකුගේ දියණියව උපන්නාය. වැඩිවියට පැමුණුනා වූ ඕතොමෝ ගිරිදාස නම් අනෙක් කරත්තකාරයෙකුගේ පුතෙකු විසින් විවාහ කරගන්නා ලදීය. ඔහුට යහපත් පැවතුම් ඇති සිල්රක්නා අනෙක් බිරියක් ද වූවාය. ඕතොමෝ ඊර්‍ෂ්‍යා බහුල හෙයින් ඇය කෙරෙහි සැමියා බිඳුවා වෙනස්කම් කරවූවාය. ඕතොමෝ ජීවිතාන්තය දක්වා වාසයකර මියගොස් මේ බුදුපතෙහි උදේනී නුවර සීලාචාරාදි ගුණයෙන් ප්‍රකට වූ ධනවත් සිටුවරයෙකුගේ දියණියට උපන්නාය. ඕ ඉසිදාසී නමින් හඳුන්වනු ලැබුවාය.
ඇය වැඩිවිය පැමිණි කල්හි කුලය රූපය වයස සම්පත් ආදියෙන් සමාන වූ එක්තරා සිටු පුතෙකුට විවාහ කර දුන්හ. ඕ සැමියා දෙවියෙකු කොට සලකමින් මාසයක් පමණ එහි විසුවාය. ඉක්බිති ඇයගේ කර්‍ම විපාකයක් වශයෙන් සැමියා ඇය කෙරෙහි අහිතවත් වී ඇය ගෙදරින් පිටත් කළේය. ඒ සියලු පවත් පාලියෙන් දැනගන්නේය. ඒ ඒ සැමියන්ගේ නොරිස්සීමට ගොදුරු වූ ඕතොමෝ කලකිරී පියාගේ අනුමැතිය ලබා ජිනදත්තා තෙරණිය සමීපයෙහි පැවිදිවී විදසුන් වඩන්නී නොබෝ කලෙකින්ම පිළිසිඹියා සහිත රහත්බවට පැමිණියාය. ඉන්පසු පලසුවයෙන් හා නිවන් සුවයෙන් කල් යවන්නී දිනක් පැළලුප් නුවර පිඬු පිණිස ගොස් අහර කිස කර නිමවා මහා ගංගාවෙහි වැලිතලාවෙහි හිඳ තම සහායිකාව වූ බෝධි තෙරණිය පෙර පිළිවෙත විමසූ කල්හි ගාථාබන්‍ධන වශයෙන් **උජ්ජෙනියා පුරවරෙ** ආදි ගාථාවලින් කතාපුවත සැලකළාය. ඒ දෙදෙනාගේ ප්‍රශ්න හා පිළිතුරු මෙසේ දැක්විණ:
පැළලුප් නුවර කුසුම නම් පෙදෙස ශාක්‍ය කුලයෙහි උපන් ගුණසම්පන්න භික්‍ෂුණීහු දෙදෙනෙක් විසූහ.
එයින් එක තැනැත්තියක් ඉසිදාසී නමි, අනෙක් තැනැත්තී බෝධි නමින් සිල්වත් තැනැත්තියක් වූවාය. මොවුහු ධ්‍යානයෙහි ඇලුණු බහුශ්‍රැත වූ කෙලෙස්මළ සෝදලූ දෙනමක් වූහ.
ඔවුහු පිඬු පිණිස හැසිර දන් වළඳා පාත්‍ර සෝදා තබා සුවපහසුව හුන්නාහු මේ වචන ප්‍රකාශ කළහ.
මේ ගාථා තුන සංගීතිකාරයන් විසින් ඇතුළත් කරන ලද ඒවාය.
ආර්‍ය ඉසිදාසිය, ඔබ පහදවනසුලු තැනැත්තියකි. ඔබේ වයස ද පිරිහී ගොස් නැත. කවරනම් දෝෂයක් දැක නෛෂ්ක්‍රම්‍යයෙහි යෙදුණෙහිද?
මෙසේ ශ්‍රමණ ධර්‍මයෙහි යෙදී සිටින්නා වූ ධර්‍ම දේශනාවෙහි දක්‍ෂ වූ ඉසිදාසී මෙසේ කීවාය. මා පැවිදිවූයේ කවර හෙයින්ද යනු ඔබට කියා දෙමි, බෝධි තෙරණිය අසනු මැනවි.
මෙයින් පසුව දැක්වෙන්නේ පිළිතුරු වශයෙන් ඇය ප්‍රකාශ කළ කථා පුවතය:
මගේ පියා උදේනි නුවර සීලගුණයෙන් සමන්විත වූ සිටුවරයෙක් විය. මම ඔහුගේ මනවඩන ප්‍රිය වූ එකම දියණිය වීමි.
ඉක්බිති සාකේත පුරයෙහි සිට කුලවත් ධනවත් සිටුවරයෙක් පැමිණියේය. මගේ පියා මා ඔහුට යෙහෙලිය කර දුන්නේය.
උදෑසන හා සවස මම මගේ නැදිමයිලන් වෙත ඇඳිලි බැඳගෙන පැමිණ, මට දී තිබෙන අවවාද පරිදි මම ඔවුන්ගේ දෙපා නැමදීමි.
මගේ සැමියාගේ සොහොයුරියන් සොහොයුරන් හා පිරිවරජනයා ගෙදරට පැමිණෙනු දැක මම නැගිට ඔවුන්ට අසුන් පනවා දෙමි.
ආහාරපානවලින් ද ඛාද්‍යභොද්‍ය ආදී එවේලට ගෙදර තිබුණු දෙයින් මම ඔවුන්ට සුදුසු පරිදි සංග්‍රහ කරමි.
සුදුසු වේලාවෙහි නැගිට ගෙදරට ගොස් එලිපත සිට අත්පා දොවමින් බඳැදිලිව සැමියා වෙත යමි.
පණාව, සුවඳවිලවුන් හා කැටපතද ගෙන, සේවිකාවක මෙන් මමම සැමියා සරසමි.
මමම බත් වඩමින් හාජන සෝදමින් එකම පුතුට සලකන මවක මෙන් මම සැමියාට සලකමි.
මෙසේ සැමියා කෙරෙහි ඇලුණාවූ නිහතමානීව මෙහෙ කරන්නාවූ අනලස්වූ සිල්වත්වූ උපස්ථායිකාවකවූ මා සැමියා නොඉවසීය.
ඉසිදාසිය සමග එකගෙයි විසීමට නොහැක්කෙමි. ඔබලාගේ අවසරය ගෙන මම යන්නෙමි යනුවෙන් හෙතෙම මවුපියන්ට කියයි.
දරුව, එසේ නොකිය. ඉසිදාසී ව්‍යක්තය, පණ්ඩිතය, උවටැන් කරන්නීය, අනලස්ය, කවර හෙයකින් ඇය ඔබට නොරිසියෙහිද?
ඈ මට කිසි හිංසාවක් නොකරයි, එහෙත් මම ඉසිදාසිය සමග නොවසමි. ද්වේශ කිරීමෙන් කම් නැත. අවසර දෙන්න, මම යන්නෙමි.
නැදිමයිලෝ ද මෙය අසා කිමෙක්ද? ඈ ඔබට වරදක් කළාද, තත්වූ පරිදි කියනු මැනවි.
මම කිසිම වරදක් නොකරමි, හිංසාවක් නොකරමි, අමිහිරි වචනයක් නොකියමි. ආර්‍යාවෙනි, මට නපුරු වචනයක් කිව හැකිද, එහෙත් මගේ සැමියා මා අප්‍රිය කරයි.
සිය පුතා රක්නා වූ ඔවුහු සිරිකත දිනුවෙමුයි දොම්නස්වූ මා දෙමාපියන්ගේ ගෙදරට යැවූහ.
ඉක්බිති මගේ පියා මා වෙනුවෙන් සිටුවරයාට දුන් දායාදයෙන් අඩක් දෙවන සැමියාට දී මා ඔහුට පාවා දුන්නේය.
ඔහුගේ ගෙදර ද සීලසම්පන්න වූ, දූෂණය නොවූ මා දාසියක මෙන් සේවය කළ නමුදු මාසයකට පසු මගේ සැමියා මා ගෙයින් පිටුමං කළේය.
පිඬු සිඟා යන භික්‍ෂුවක් දැක මගේ පියා ඔහු බෑණා කරගනු කැමැතිව ඔබේ වැරහැලි හා පාත්‍රය ඉවත දමා මෙහි එන්න යයි ඔහුට කීවේය.
ඔහුද මාසයක් වැස මම යනු කැමැත්තෙමි, මගේ ඝටය, සිවුර හා පාත්‍රය දෙන්න, නැවතද පිඬු සිඟා යන්නෙමි යනුවෙන් කීවේය.
ඉක්බිති පියා ඔහුට කියයි: මව හෝ මගේ ඤාතීහු ඔබට කුමක් කළෝද? වහාම මට එය කියන්න. ඔබට කැමති දෙයක් කරන්නෙමි.
එසේ කියනු ලැබූ හෙතෙම මට ස්වාධීනව ජීවත්වීමට ලැබේ නම් කම් නැත. ඉසිදාසි සමග එක ගෙයි විසීමට නොහැකියයි දැනුම් දුන්නේය.
ගෙදරින් පිටත් කරනු ලැබූ හෙතෙම ගියේය. ඉක්බිති හුදෙකලාවූ මම එක්කෝ මැරෙන්නෙමි නැතහොත් පැවිදි වන්නෙමි යනුවෙන් සිතීමි.
ඉක්බිති විනයධර බහුශ්‍රැත සිල්වත් ජිනදත්තා තෙරණිය පියාගේ ගෙදරට පිඩු සිඟා එනු දිටිමි.
ඇය දැක අසුනෙන් නැගිට අසුනක් පනවා වඩා හිඳුවා දෙපා වැඳ දානය පිදීමි.
කෑමබීම ඛාද්‍ය ආදි එවෙලෙහි ලබා ගත හැකි වූ දෙයින් ඇය සතප්වා ආර්‍යාවෙනි, පැවිදිවීමට කැමැත්තෙමියි දැනුම් දුනිමි.
එය ඇසූ පියා දරුව, මෙහිම ධර්‍මයෙහි හැසිරෙමින් වාසය කරන්න. ආහාරපානාදියෙන් මහණ බමුණන් සතපන්න යනුවෙන් කීවේය.
අනතුරුව මම දොහොත් මුදුන් දී පියාට වැඳ මා කර තිබෙන පව් දිරවන්නෙමි යනුවෙන් කියමි.
පියා මට කියයි. බුදුන් අවබෝධ කළ බෝධිය අග්‍රධර්‍මය හා නිවණ ලබාගන්න.
දෙමාපියන් හා නෑසමූහයා වැඳ පැවිදි වී සත්දිනකින් ත්‍රිවිද්‍යාව ලබා ගතිමි. ජාති හතකදී කරන ලද පව්කම්වල යම් ඵලවිපාකයක් වේද එය කියන්නෙමි, සිත එකඟකරගෙන එයට ඇහුම්කන් දෙන්න.

ඒරක නම් ගමෙහි අතිශය ධනවත් රන්කරුවෙකුගේ පවුලක ඉපදි යෞවන මදයෙන් මත්වී පරදාර කර්‍මයෙහි යෙදුනෙමි.
ඒ අත්බැවින් චුතවූ මම බොහෝ කලක් නිරයෙහි පැසුණෙමි. එයින් අවුත් මම අනිත් ආත්මභාවයෙහි වැදිරියකගේ කුසයෙහි උපනිමි.
මා ඉපිද සත්වන දිනයෙහි මහා වඳුරු රජෙක් මගේ පුරුෂ බීජයන් ඉවත් කළේය. මා අතීතයෙහි කළ පරදැරි පව්හි ඵලවිපාක මේය.
එයින් චුතව ගියාවූ මම සින්ධව අරණ්‍යයෙහි අන්ධ වූ කුදුවූ එළුදෙනකගේ කුසයෙහි පිළිසිඳගතිමි,
ඉවත්කරනු ලැබූ බීජ ඇති මම දොළොස් වසරක් පුරා ළමයින් පිට උඩ හිඳුවාගෙන ගොස් අසනීප වී පණු ගුළක් වීමි. එකල කළ පරදාර සේවනයෙහි ප්‍රතිඵල මේය.
එයින් චුතව ගියාවූ මම හරක් වෙළෙන්දෙකුගේ දෙනක කුස උපන්නෙමි. උපතින් දොළොස්වන මාසයේ දී ලාකඩවන් පැහැති ඒ වස්සාගේ බීජෝද්ධරණය කළේය.
මම නඟුල් ඇද්දෙමි, කරත්ත ඇදෙමි, අන්තිමේදී රෝගීවූ මම අන්ධයෙක් වීමි. පරදාර සේවනයෙහි ඵලවිපාක මේය.
මම එයින් චුතව ගොස් විථියක දාසියකගේ ගෙදරක උපත ලැබුවෙමි. මම ස්ත්‍රියක්ද පුරුෂයෙක්ද නොවීමි (නපුංසකයෙකු වූ බවය) පරදාර කර්‍මයෙහි ප්‍රතිඵලය මෙයය.
තිස්වන වියේදී මියගිය මම කරත්තකාරයෙකුගේ ගෙදර දැරියක්ව උපනිමි. එය දුගීවූ ආහාරපානාදියෙන් හිඟවූ ණය හිමියන්ගේ බලයට යටවූ පවුලක් විය.
මගේ (පියාගේ) ණය අධික වශයෙන් වැඩිවූකල ඒ අස්වෙළෙන්දාගේ පුතා වැළපෙන්නා වූ මා බලහත්කාරයෙන් ගෙදරින් ගෙනයයි.
සොළොස්වන වියෙහි නව යෞවනයෙන් සමන්විත කන්‍යවක වූ මා දුටු ගිරිදාස නම්වූ ඇතරුවකුගේ පුතෙක් මා විවාහ කරගත්තේය.
ඔහුට, සැමියා කෙරෙහි ඇලුම්කළ සිල්වත් ගුණවත් කීර්තිමත් අනෙක් බිරිඳක් ද වූවාය. මම ඇය කෙරෙහි ද්වේශ කළෙමි.
දාසියක මෙන් මෙහෙකරන්නා වූ මා ඒ හැම සැමියෙක්ම අත්හැර ගියහ. ඒ පාපකර්‍මයෙහි ඵලවිපාක දැන් අවසන් කර ඇත්තෙමි.
එහි **නගරම්හි කුසුමනාමෙ** - කුසුමපුරය යනු කුසුම ශබ්දයෙන් සාදාගත් නමක් ඇති නගරයෙහි, දැන් ඒ නගරය ස්වරූප වශයෙන් පාටලීපුත්ත යන නමින් හැඳින්වේ. **පුථුවියා මණ්ඩෙ** - මුලු පොළොවටම අලංකාරයක් වූ, **සක්‍යකුල කුලීනායො** - ශාක්‍ය කුලයෙහි උපන් කුලදියණියෝ, ශාක්‍යපුත්‍ර බුදුන්ගේ සසුනෙහි පැවිදිවූවක විසින් කියන ලදී.
**තත්‍ථ** - ඒ ඒ භික්‍ෂුණීන් කෙරෙහි, **බෝධිතෙරී **- එනමින් යුත් ස්ථවිරිතොමෝ, **ඣානජඣායන රතායො** - ලෞකික ලෝකෝත්තර ධ්‍යානයෙහි නියැලුණු, **බහුස්සුතායො** - ප්‍රමාණවත් අන්දමින් සත්‍යය අවබෝධ කරගැනීමෙන් බහුශ්‍රැත වූ, **ධුත කිලෙසායො** - අග්‍රමාර්ගයෙන් නසනලද කෙලෙස් ඇති, **භත්තත්‍ථංකරියා **- බත්කිසකර නිමවා, **රහිතම්හි** - ජනශුන්‍ය විවික්ත ස්ථානයක, **සුඛනිසින්නා** - පැවිදි සුවයෙන් හා විවේක සුවයෙන් සුවසේ හුන්නා වූ, **ඉමා ගිරා** - දැන් කියනු ලබන සුවසහගත කියමන**, අබ්භුදීරෙසුං** - ප්‍රශ්නෝත්තර වශයෙන් කීහ.
**පාසාදිකාසි** - යන ගාථාව බෝධි තෙරණියගේ ප්‍රශ්න කිරීම් වශයෙන් කියන ලදී. **එවං අනුයුඤ්ජියමනා** - යන ගාථාව සංගීතිකාරයන් විසින් කියන ලද්දකි**. උජ්ජෙනියා** - මේ ගාථාවෙහි සිට සෙසු සියල්ල ඉසිදාසිය විසින් කියා ඇත. එහි **පාසාදිකාසි **- රූසපුව නිසා දකින්නන් තුළ සතුට ඇතිකරන්නෙහිය, **වයොපි තෙ අපරීහීනො** - ඔබේ වයසද පිරීහී නැත, ප්‍රථම වයසෙහි සිටියෙහිය යන තේරුමය. **කිං දිස්වාන ව්‍යාලීකං** - ගිහිගෙයි විසීමෙහි කවර නම් දෝෂයක් දැක, **අථාසි නෙක්‍ඛම්ම මනුයුත්තා අථ **- යනු නිපාත මාත්‍රයකි, නෛෂ්ක්‍රමයෙහි, පැවිදිබවෙහි යෙදුණේ වෙහි,
**අනුයුඤ්ඡියමානා** - විමසනු ලබන ඒ ඉසිදාසිය යනුවෙන් යොදාගත යුතුය. **රහිතෙ -** හිස්තැනක, **සුණ බොධි යථම්හි පබ්බජිතා** - බෝධිස්ථවිරිය, මම යම් අයුරකින් පැවිදිවීම්ද ඒ ඉතිහාසය, **සුණ** - අසන්න.
**උජ්ජෙනියා පුරවරෙ** - උදේනි නම්වූ අවන්ති රටෙහි උතුම් නගරයෙහි, **පියා** එකම දියණිය හෙයින් පියතමවූ, **මනාපා** - සීලාචාර පැවතුම් ඇති හෙයින් මනවඩන, **දයිතා** - අනුකම්පා කටයුතු.
**අථ** - පසුව මා වයස්ගත වූ කල, **මෙ සාකෙතතො වරකා** - සාකේත නුවරින් මා වෙත අපේක්‍ෂකයෝ පැමිණියහ. **උත්තමකුලීනා **- ඒ නගරයෙහි උසස් කුලයට අයත් යමෙකු විසින් ඔවුහු එවනු ලැබුහුද හෙතෙම, **සෙට්ඨ පහූත රතනො තස්ස මං සුණහං අදාසි තාතො** - ඒ සාකෙත සිටුවරයාගේ පුතාට මගේ පියා මා බිරිඳකර දුන්නේය.
**සායං පාතං** - පස්වරු හා පෙරවරුවෙහි, **පණාම්මුපගම්ම සිරසා කරොමි** - මාමා හා නැන්දා වෙත ගොස් හිස නමා වඳිමි. ඔවුහු යම් අයුරකින් මට අවවාද කළාහුද ඒ අයුරින්ම කටයුතු කරමි. ඔවුන්ගේ අනුශාසනාව ඉක්මවා නොයමි.
**එකවරකම්පි** - එකද අපේක්‍ෂකයෙකු පවා, **උබ්බිග්ගා** - ඉවසන්නාහු (?) **ආසනං දෙමි -** යමෙකුට යමක් සුදුසුද ඔහුට එය දෙමි,
**තත්‍ථ** - වසන තැන, **සන්නිහිතං** - සැදී පැහැදී සිටින්නාහු, **ඡාදෙමි **- වසමි, වසා **උපනයාමි** - පිළිගන්වා **දෙමි** - දෙමි, යමෙකුට යමක් සුදුසුවේද එය ඔහුට දෙමි යනු අදහසය.
**උම්මාරෙ** - දොරකඩ, **ධොවන්ති හත්‍ථපාදෙ** - අත්පා සෝදන්නියක් වීමි. සෝදා ගෙට ගියෙමි යනුවෙන් යොදාගත යුතුය.
**කොච්ඡං** - කෙස් හා ලෝම පීරන පනාව, **පසාදං **සුවඳසුණු ආදී මුහුණෙහි ගාන විලවුන්, පසාධනන්ති යනුවෙන් ද පාඨයකි, පහයින් උවරණ, **අඤ්ජනං** - අඳුන් නැළිය, **පරිකම්මකාවිය** - උසස් කුලයක ඉපිද බොහෝ සැපසම්පත්වලින් සමන්විත වුවද උපස්ථාන කරන සේවිකාවක් මෙන්,
**සාධයාමි** - පිසමි. **භාජනං** - ලොහො බඳුනද, සෝදමින් මෙහෙකරමි යනුවෙන් යොදාගත යුතුය.
**භතිකතං** - සැමියාට කරනලද මෙහෙය ඇති, **අනුරත්තං** - ඇලුණු තැනැන්තී, **කාරිකං** - කළයුතු ඒ ඒ දේ කරන, **නිහතමානං** - ඉවත්කළ මානය ඇති, **උට්ඨායිකං** - එළඹසිටි වීර්ය ඇතිව, **අනලසං** - එහෙයින් කුසිත නොවී, **සීලවතිං** - සීලාචාරසම්පන්න, **දුස්සතෙ** - කිපෙයි, කිපී කථාකරයි.
**ආපුච්ඡාහං ගමිස්සාමි** - මම ඔබලාගෙන් සමුගෙන යම්කිසි තැනකට යන්නෙමි. ඒ මගේ සැමියා තම මවට හා පියාට එසේ කියයි. කුමක් කියත්දැයි දන්වයි. **ඉසිදාසියා න වච්ඡං එකාගාරෙහං සහවත්‍ථුං** - මෙහි **වච්ඡං** යනු වසන්නෙමි යනුය.
**දෙස්සා** - අප්‍රියකර, **අලම්මෙ **- ඇයගෙන් මට ප්‍රයෝජනයක් නැත යන අදහසය. **අපුච්ඡාහං ගමිස්සාමි** - ඉදින් ඔබලා ඇය සමග මගේ සහවාසය කැමැත්තහු නම් මම ඔබලාගෙන් නොවිමසාම විදේශයකට යන්නෙමි.
**තස්ස** - මගේ සැමියාගේ, **කිස්ස** - කිමෙක්ද ඔබේ සැමියාට **තයා අපරද්ධං** - ඔබ අපරාධයක් කළාද?
**නපි අහං අපරජ්ඣං** - මම ඔහුට කිසිම හානියක් නොකළෙමි. **නපි හිංසාමි** - හිංසා නොකරමි. **දුබ්බචනං** - නපුරු කොට කියූ වචනය **කිං සක්කා කාතුය්‍යෙ** - ආර්‍යාවෙනි, මා විසින් කුමක් කළ හැකිද? **යං මං විද්දෙස්සතෙ භත්තා **- යම් හෙයකින් මගේ සැමියා නිකරුණේ මට ද්‍රෝහ කරයිද, මගේ මනස විකෘත කරයිද,
**විමනා -** දොම්නස් වූවා, **පුත්තං අනුරක්‍ඛමානො** - තමාගේ පුතා හා මගේ සැමියාගේ සිත නොකැඩෙන අන්දමින් රැකගනිමින්, **ජිතම්හසෙ රූපිනිං ලක්‍ඛිං** - රූපසම්පන්න ශ්‍රිය, මිනිස් වෙසින් හැසිරෙන ලක්‍ෂ්මියගෙන් වෙන්වූයේ වෙමු යන තේරුමය.
**අඩ්ඪස්ස ඝරම්හි දූතීයකුලකස්ස** - පළමු සැමියාට දුන් වස්තුවෙන් අඩක් දෙවැන්නාට දී මා පාවා දුන්හ. එසේ දෙනකල්හි දෑවැද්දෙන් හරි අඩක් ඔහුට දුන්නේය**. යෙන මං වින්දථ සෙට්ඨි** - යම් දායාදයක් මගේ පළමු සැමියා **වින්‍දථ** ලැබුවේද, එයින් බාගයක්ය යනුවෙන් යොදාගත යුතුය.
**සොපි** - දෙවන සැමියා, **මං පටිච්ඡසි** - මා ඉවත් කළේය. හෙතෙම මා ගෙදරින් පිටත්කර හැරියේය. **උපට්ඨහන්තිං** - දාසියක මෙන් උවටැන් කරන්නී, **අදුසිකං** - දූෂණය නොකරන.
**දමකං** - කරුණා සහගත බැවින් අනුන්ගේ සිත් දමනය කරන්නාවූ, යම් ආකාරයකින් අනෙක් අය යමක් පෙන්වද්ද එසේම තමාගේ කය හා වචනය **දන්තං** - සන්සුන්කර අනුන් දෙන පිඬු පිණිස හැසිරෙන, **ජාමාතා** - දුවගේ සැමියා, **නික්‍ඛිප පොනතිඤ්ච ඝටිකඤ්ච** - ඔබ පෙරවාගෙන සිටින වැරහැලිකඩ හා භික්‍ෂා භාජනය ඉවතලව.
**සොපි වසිත්‍වා පක්කමථ **- ඔහුද, භික්‍ෂාවෙන් ජීවත්වූ ඒ පුරුෂයා මා සමග අඩමසක් පමණ වැස යන්ට ගියේය.
**අථ නං භණ්තිතාතො** - මගේ පියා මව හා මගේ සියලුම නෑදැයෝ කණ්ඩායම් වශයෙන් එක්වී කියති, කෙසේද යත්? **කිං තෙ න කීරති** - ඔබට ඈ කුමක් නොකරයිද? කුමක් සපයා නොදෙයිද වහාම කියව. **තං තෙ කරීහි **- එය ඔබට කරන්නේය,
**යදි මෙ අත්තා සක්කොති** - ඉදින් මගේ ආත්මය ධීනව සේවකයෙක් ද වේ. **අලං මය්හං ඉසිදාසියා** - ඇයගෙන් ප්‍රයෝජනයක් නැත, එහෙයින් **න සහවච්ඡං** - එකට නොවෙසෙමි. එක ගෙදර ඇය සමග විසීමට යනුවෙන් සම්බන්ධකර ගතයුතුය.
**විස්සජ්ජිතො ගතො සො** - ඒ යාචකයා පියා විසින් නිදහස් කරනු ලැබුවේ තම කැමැත්ත පරිදි ගියේය. **එකාකිනී** - හුදෙකලාවම, **අපුච්ඡිතූන ගච්ඡං** - මගේ පියා නොවිමසා යමි. **මරිතායෙවා** - මැරෙන්ට, **වා** - යනු විකල්පාර්‍ථයෙහි නිපාතයකි,
**ගොචරාය -** සිඟා යනු පිණිස පියාගේ ගෙදරට පැමිණියේය යනුවෙන් යෙදේ.
**තං** ඒ ජින දත්තා තෙරණිය, **උට්ඨායාසනං තස්සා පඤ්ඤාපයිං** - නැගිට ඒ තෙරණියට අසුනක් පැනවීමි.
**ඉධෙව **මේ ගෙයිම සිටියා, **පුත්තකා** - සාමාන්‍ය ව්‍යවහාරයට අනුව අනුකම්පා වශයෙන් දියණියට පුතා යනුවෙන් අමතයි. **චරාගිත්‍වං ධම්මං -** ඔබ පැවිදිව හැසිරිය යුතු බඹසර ආදියෙහි හැසිරෙව **ද්විජාති** - බ්‍රාහ්මණ ජාතිය,
**නිජ් ජරෙස්සාමි** - දිරවන්නෙමි.
**බොධිං **- සත්‍යය අවබෝධ කිරීම, මාර්‍ගඥානය යන තේරුමය. **අග්ගධම්මං** - ඵලලාභය, රහත්බව. **යං සච්ඡිකරි ද්විපදසෙට්ඨො** - මාර්‍ගඵල සංඛ්‍යාත නිවන නමින් හැදින්වෙන ලෝකොත්තර ධර්‍මය දෙපා ඇත්තවුන්ගෙන් ශ්‍රේෂ්ඨයා වූ බුදුහු අවබෝධ කරගත් සේක්ද එය ලබාගනු මැනව.
**සත්තාහං පබ්බජිතා** - පැවිදිවී සත්දිනකින් **අඵස්සයිං** - ස්පර්‍ශ කළෙමි, ප්‍රත්‍යක්‍ෂ කළෙමි.
**යස්සායං ඵලවිපාකො** - යම්කිසි පාපකර්‍මයක් හේතුකොටගෙන සැමියා අමනාපවීම් සංඛ්‍යාත කර්‍මඵලය වූයේද, **තං තව ආචික්‍ඛිස්සං** - ඒ කර්‍මය ඔබට කියන්නෙමි **තං** කියනු ලබන්නා වූ ඒ කර්‍මයම නැතහොත් මගේ වචනය, **එකමනා** - එකඟවූ සිත් ඇතිව, අයමෙව යනුවෙන් ද පාඨයකි.
**නගරම්හි එරකච්ඡෙ** - එනම් නගරයෙහි, **සා පරදාරං අසෙවිහං** - ඒ මම පරදාර කර්‍මය කළෙමි.
**චිරං පක්කො** - බොහෝ වසර සියදහස් ගණන් නිරාගින්නෙන් පිළිස්සුණෙමි. **තතො ච උට්ඨහිත්‍වා** - ඒ නිරයෙන් චුතවී, **මක්කටියා කුච්ඡිමොක්කමිං** - වැඳිරියකගේ කුසයෙහි පිළිසිඳ ගතිමි.
**යූථපො** - රංචුවේ නායකයා **නිල්ලච්ඡෙසි** - පුරුෂභාවයෙහි බීජයන් ඉවත් කළේය. **තස්සෙතං කම්මඵලං** - මෙය මා පෙර කළ කර්‍මයෙහි විපාකය**. යථාපි ගනත්‍වාන පරදාරං** - යම්හෙයකින් ඒ පරදාරය ඉක්මවා,
**තතො** - ඒ වඳුරු අත්බැවින්, **සින්‍ධවාරඤ්ඤෙ** - සින්‍ධව රටේ ආරණ්‍යයක, **එළකියා** - එළුදෙනකගේ,
**දාරකෙ පරිවහිත්‍වා** - දරුවන් පිට උඩ තබාගෙන, **කිමිනාව අට්ටො** - හටගත් තන්හි පණුවන් පිරිවරා සිටි හෙයින් කලකිරී, **අකල්ලො** - ගිලන්වී, විය යනුවෙන් යොදාගත යුතුය.
**ගොවාණිජකස්ස** - දෙනුන් විකුණා ජීවත්වන්නකුගේ **ලාඛා තම්බො** - ලාකඩ දියරෙන් මෙන් තඹවන් ලොමින් සමන්විත වූයේ,
**වොඪුනා** - උසුලා, නංගලං නගුල, කරත්තද උසුලමි යන තේරුමය. **අන්‍ධො වට්ටො **- ඇස් අඳවී, කොරවී,
**විථියා** - නුවර වීදීයෙහි, **දාසියා ඝරෙ ජාතො** - ගෙදැස්සකගේ කුසෙහි උපන්නේ, වණ්ණජාතියා යනුවෙන්ද පාඨයකි. **නෙව මහිලා නෙව පුරිසො** - ස්ත්‍රියක්ද පුරුෂයෙක්ද නොවෙමි. උපන් නපුංසකයෙක්ය යූසේයි.
**තිංසති වස්සම්හි මතො** - නපුංසකයෙකු වී තිස්වන වියෙහිදී මියගිය, **සාකටිකකුලම්හි** - රියැදුරු පවුලක, **අණික පුරිසපාත බහුලම්හි** - ණය දෙන පුරුෂයන්ගේ අනුහස් බහුල වූ, බොහෝ ණයදෙන්නන් විසින් මැඩපවත්වනු ලබන,
**උස්සන්නාය** - රැස්කළ**, විපුලාය** - මහත්වූ, **වඩ්ඪියා** - ණය වැඩිවීමෙන්, **ඔකඩ්ඪති **- ඇද දමයි, **කුලඝරස්ස** - මා උපන් ගෙදරින්,
**ඔරුන්ධතස්ස පුත්තො** - අස් රියැදුරෙකුගේ පුතෙක්, නමින් ගිරිදාස නම් වූ ඔහු මා පිළිබඳව සිත් ඇතිව, තමා විවාහ කර ගැනීම් වශයෙන් ගෙට කැඳවාගෙන යයි.
**අනුරත්තා භත්තාරං** - සැමියා කෙරෙහි ඇල්ම ඇත්තී, **තස්සාහං විද්දෙසමකාසිං** - ඒ සැමියා තුළ ඇය කෙරෙහි ද්වේශයක් ඉපදවීමි. යම් අයුරකින් හෙතෙම ඇයට කිපේද ඒ අයුරින් කටයුතු සැලැස්වීමි,
**යං මං අපකිරීතුන ගච්ඡන්ති **- දැස්සකමෙන් මැනවින් මෙහකරන මා ඒ ඒ තන්හි සැමියා අපකාරකොට හැරදමා බලාපොරොත්තු රහිතව නික්මයන, **එතං** - මා විසින් කරන ලද පරදාර කර්‍මයෙහි හා ද්වේශ කිරීමෙහි ඵලවිපාක, **තස්සපි අන්තො කතො මයා** - එදා කළ ඒ පාපකර්‍මයෙහි කෙළවර වශයෙන් දැන් මා විසින් අග්‍රමාර්‍ගය ප්‍රත්‍යක්‍ෂ කරන ලදී. එහෙයින් මෙයින් මතු තවත් දුක් විඳීමක් නැත. මෙහිදී අතරතුර යමක් මා විසින් නොපෙන්වන ලදද ඒ සියල්ල කලින් කියාදී තිබෙන හෙයින් පැහැදිලි වේ.
මහා නිපාතය
මහානිපාතයෙහි **මන්තාවතියා නගරෙ** යනාදිය සුමෙධා තෙරණියගේ ගාථාය. මොතොමෝ ද පෙර බුදුවරුන්ගේ කාලවල කරන ලද අධිකාර ඇත්තී ඒ ඒ භවයන්හි කුසල් රැස්කරමින් මනාකොට විමොක්‍ෂදායී හේතුඵල දරන්නී කෝණාගමන බුදුන්ගේ කාලයෙහි කුලගෙයක ඉපිද දැනහැඳිනගත්කල්හි තමාගේ යෙහෙළි කුලදියණියන් සමග සමාන අදහස් ඇත්තී මහා ආරාමයක් කරවා බුදුන් ප්‍රමුඛ භික්‍ෂු සංඝයාට පවරා දුන්නීය. ඕ ඒ පින්කමෙන් මරණින් පසු තව්තිසාවෙහි උපන්නාය. එහි ජීවිතාන්තය දක්වා දෙව්සැප විඳ එයින් චුතව යාමයෙහි උපන්නාය. එයින් චුතව නිර්මාණරතී දෙව්ලොවෙහිද එයින් පසු පරනිර්මිතවසවර්තී දෙව්ලොවෙහි ද මේ ආදී වශයෙන් පඤ්චවිධ කාමලෝකයන්හි ඉපිද ඒ ඒ දෙව්ලෝවල දෙවිවරුන්ට අගමෙහෙසිය වී එයින් චුතව කාශ්‍යප බුදුන්ගේ කාලයෙහි මහත් සම්පත් ඇති සිටුවරයෙකුගේ දියණියක වී ක්‍රමයෙන් වැඩිවියට පැමිණ සසුනෙහි පැහැදී රත්නත්‍රය විෂයෙහි බොහෝ පින්කම් කළාය.
එහි ජීවිතාවසානය දක්වා ධර්‍මානුකූලව ජීවත්වී කුසල්දහම්හි නිරතව එයින් චුතව ගොස් තව්තිසාවෙහි ඉපිද අතරතුර සුගතීන්හි පමණක් හැසිරෙන්නී මේ බුද්ධෝත්පාදයෙහි මන්තාවතී නුවර කොඤ්ච නම් රජුගේ දියණිව උපන්නාය. ඇයගේ දෙමවුපියෝ ඇයට සුමෙධා යන නම තැබූහ. ඕතොමෝ ක්‍රමයෙන් වැඩිවියට පැමිණියා දෙමවුපියෝ ඇය වාරණවතී නගරයෙහි අණිකදත්ත නම් රජුට පාවාදීමට සාකච්ඡා කළහ. ඕ කුඩාකල සිට සමවයසැති රජකුමරියන් හා දැස්සන් සමග භික්‍ෂුණීන්ගේ ආරාමවලට ගොස් බණ අසා බොහෝ කලෙක සිට කරනලද අධිකාර ඇති බැවින් හටගත් සංවේගය ඇත්තී සසුනෙහි බෙහෙවින් පැහැදී කම්සුව කෙරෙහි නොඇලුණු සිත් ඇත්තීය. ඕතොමෝ මවුපියන්ගේ සම්මුතිය අසා ගිහිගෙයින් ඇයට පලක් නැතැයි කීවාය. ඇය ගිහිගෙයි ඇලවීමට මවුපියන් කෙතරම් තැත්කළ නමුදු අවබෝධ කරවීමට නොහැකිවිය. ඕ තමාට පැවිද්ද ලබාගත හැක්කේ එසේයයි කියා තමාම කඩුව ගෙන කෙස් කපා දමා, ඒ කෙස් වැටිය කෙරෙහිම පිළිකුල් මනස වඩා, තමා පෙර කළ අධිකාර ඇති බැවිනුත් භික්‍ෂුණීන් ඇසුරෙන් මනසිකාරය වඩන අයුරුත් අසා තිබුණු බැවිනුත් අසුබ නිමිති උපදවා එහිදීම ප්‍රථම ධ්‍යානයට පැමිණියාය. ප්‍රථම ධ්‍යානයට පැමිණීමෙන් පසුවද ඇය ගිහිගෙයි නිරත කරවීමට උත්සාහ කළ මවුපියන්ද පිරිවර ජනයාද ඇතුළු සම්පූර්‍ණ රජපවුල සසුනෙහි පහදවා ගෙදරින් නික්ම භික්‍ෂුණීන්ගේ ආරාමයකට ගොස් පැවිදි වූවාය. පැවිදිව විදසුන් වඩා නුවණ මුහුකුරා ගොස් විමුක්තිගාමී ධර්‍මයන්ගේ බලවත්කමෙන්ද නොබෝ කලෙකින් පිළිසිඹියා සහිත රහත්බවට පැමිණියාය. එහෙයින් කියන ලදී අපදානයෙහි:
කෝණාගමන බුදුන්ගේ කාලයෙහි යෙහෙළියන් තිදෙනෙකු සමග බුදුන් පෙරටුකොට ඇති මහා සංඝයාට පන්සලක් කරවා පිදුවෙමි.
දසවරක්, සියවරක්, දහස්වරක් සියක්දහස්වරක් දෙව්ලෝවල උපන්නෙමි. මිනිසත්බව ගැන නොකිවමනාය.
දෙවිවරුන් අතර මහත් සෘද්ධි බලයකින් සමන්විත වීමි. මිනිසත් බැව්හිදි අමුතුවෙන් කිවයුතු නොවේ. සප්ත රත්නයන් අතරෙන් ස්ත්‍රී රත්නයක් වීමි.
මෙලෙව්හිදී රැස්කළ කුසලසම්භාර ඇතිව කුල බලයෙන් සමෘද්ධිමත් වූ ධනඤ්ජානි, ඛෙමා හා මම ද යනුවෙන් තිදෙනෙක් වීමු.
සියලු අවයවගෙන් පිරිපුන් මනා ආරාමයක් කර බුද්ධ ප්‍රමුඛ සංඝයාට පූජාකර සතුටුවීමි.
යම් ආත්මභාවයක මම උපනිම්ද ඒ හැම අවස්ථාවන්හිදීම ඒ පින්කමෙහි ආනිශංස වශයෙන් දෙවියන් අතර අගතැන් පත්වීමි. මිනිසුන් අතරද මෙසේමය.
මේ කල්පයෙහිම බ්‍රහුමබන්ධු වූ මහා යශස් ඇති කස්සප නම්වූ දේශකයන්ගෙන් ශ්‍රේෂ්ඨ වූ බුදුහු ලොව උපන්හ.
ඒ බුදුගේ ප්‍රධාන උපස්ථායකයා බරණැස්පුර කිකි නම් කාසි රජතුමා විය.
ඒ රජුට දූවරු සත්දෙනෙක් වූහ. සුවසේ වැඩුණු මේ තරුණියෝ බුදුන්ට උපස්ථාන කිරීමෙහි නිරතවූවාහු බඹසර හැසුරුණහ.
ඔවුන්ගේ සහායිකාවක් වූ මම සකසා දන් දී ගිහිගෙයිම ව්‍රත පූරණය කළෙමි.
මනාකොට කරන ලද ඒ පින්කමේ හේතුවෙන් චෙතනා ප්‍රණධියද තුබූ හෙයින් එයින් චුතව තවුතිසාවට ගියෙමි.
එයින් චුතව යාමයටද එයින් පසු තුසිතයටද එයින් නිර්මාණරතියටද එයින් පසු වසවර්ති පුරයටද ගියෙමි.
යම් තැනෙක උපනිම්ද ඒ පින්කම විසින් මෙහෙයවනු ලැබූ ඒ ඒ රජවරුන්ගේ මෙහෙසිය වීමි.
[missing trans]
දෙව්මිනිස් දෙගතියෙහිම සැප විඳ හැමතැනකදීම සුවපත් වී නොයෙක් ජාතීන්හි සැරිසැරුවෙමි.
එය හේතුවය, එය ප්‍රභවයයි, එය මූලය, එය සසුනෙහි ඉවසීමය, එය ප්‍රථම සමොධානයයි, එය ධර්‍මයෙහි ඇලුණවුන්ගේ නිවණය.
මා විසින් කෙලෙස් දවන ලදී, සියලු භවයන් නිමකළෙමි. බැඳුමෙන් මිදුණු ඇතින්නක මෙන් ආශ්‍රව රහිතව වෙසෙමි.
බුදුන් වෙත මගේ පැමිණීම යහපත් වූවකි, ත්‍රිවිද්‍යාව ලබාගතිමි, බුදුන්ගේ අවවාද පිළිපැදීමි.
සිවු පිළිසිඹියා, අටවිමොක්සුව, ෂඩ් අභිඥා ක්‍ෂාත්ක්‍ෂාත් කළෙමි. බුදුන්ගේ අනුශාසනය ඉටුකළෙමි.
රහත්බවට පැමිණ ඇයගේ පෙර පිළිවෙත පෙරළා බලා මෙසේ උදන් ඇනුවාය.
මන්තාවතී නගරයෙහි කොඤ්ච රජුගේ මෙහෙසියගේ දියණිය වීමි. සුමෙධා නම්වූ මම සසුනෙහි ඇලුණු පහදවනසුලු තැනැත්තියක් වීමි.
සිල්වත් වූ විසිතුරු කථා ඇති, බහුශ්‍රැත වූ බුදුසසුනෙහි හික්මුණු ඕතොමෝ මවුපියන් වෙත පැමිණ මෙසේ කියයි. ඔබලා දෙදෙනම සවන් දුනමැනවි.
නිවණ කෙරෙහි ඇලුණාවූ මට භවගත දිව්‍ය සම්පත්තිය පවා ආස්වාද රහිතය. පින්වත, කම්සුව වූකලී හිස්ය, ආස්වාද වශයෙන් අල්පය, දුක්දොම්නස් බහුලය.
කාමයෝ කටුකය, සර්‍ප විෂයක් බඳුය, බාලයෝ එහිලා මුසපත් වෙති. දුකට පත්වන ඔවුහු නිරයට වැටී බොහෝ කාලයක් දුක් විදිනි.
පව්කම්වලින් වැඩෙන ඔවුහු අපායෙහි වැස ශෝකයට පත්වෙති. කයින් වචසින් හා මනසින් අසංවරවූ
දුක්වල උපතට හේතුවක් වූ අචේතනික වූ දුෂ්ප්‍රඥ වූ ඒ මෝඩයෝ කියා දෙනු ලබන ආර්‍යසත්‍යයන් අවබෝධකර නොගනිති.
බුදුන් දෙසූ ආර්‍යසත්‍යයන් නොදන්නා වූ මෝඩයෝ, මෑණියෙනි, භවගතවීම කැමැති වෙති, දෙවියන් අතර ඉපදීම කැමැති වෙති.
භවයට ඇතුළත් අනිත්‍ය වූ දෙවියන් අතර පවා ඉපදීම තාවකාලිකය. නැවත නැවත ඉපදීම කෙරෙහි මෝඩයෝ බිය නොවෙත්
අපාය සතරක (දෙවිමිනිස්) දෙගතිය කෙසේ ලබාගත හැකිද? විනිපාත සංඛ්‍යාත නරකයෙහි උපදින අයට කවර අභිනිෂ්ක්‍රමණයක්ද?
ඒ නිසා ඔබ දෙදෙන මට බුදුසස්නෙහි පැවිදිවීමට අවසර දෙන්න. ජාතිමරණ දුක් නැතිකිරීමට මම උනන්දුවෙන් උත්සාහ කරමි.
භවයෙහි ඉපදීම් කෙරෙහි සතුටුවීමෙන් ඇති ප්‍රයෝජනය කිම්ද? භවතෘෂ්ණාව නැති කරනු පිණිස මගේ ඉල්ලීම අනුමත කරන්න. පැවිදිවන්නෙමි
බුදුන්ගේ උපත ලදිමි. දුෂ්ට (අෂ්ට) ක්‍ෂණයන් දුරුකළෙමි. සීලය හා බඹසරදිවිය දිවි ඇතිතාක් දුෂණය නොකරමි.
තව දුරටත් ගිහියෙකුවී මෙම ආහාර නොගන්නෙමි. මරණයට යොමුවන්නෙමි. සුමෙධා මවුපියන්ට මෙසේ කියයි.
දුකට පත්වූ මව හඬයි. පියා කඳුලුමුසු මුහුණින් තැවෙයි. පහයෙහි බිම වැතිරී සිටියාවූ ඇයට අවබෝධ කරවීමට දෙමවුපියෝ උත්සාහ කරති.
පුත, නැගිටින්න, ශෝක කිරීමෙන් පලක් නැත, ඔබ වාරණාවතියෙහි රජුට දුන්නෙමු. අණිකදත්ත රජ රූපසම්පන්නය, ඔබ ඔහුට විවාහ වශයෙන් දුන්නෙමු.
දරුව, අණිකදත්ත මෙහෙසි බිරිඳ වන්නෙහිය, සිල් රැකීම, බඹසර හැසිරීම පැවිද්ද දුෂ්කරය.
දරුව, ඔබට රාජ්‍යයෙහි ආඥාව පැතිරවිය හැකිය, ධනයට අධිපති විය හැකිය, භව භෝගයන් හා සුවපහසුකම් ලද හැකිය.
ඔබ තවම තරුණවියෙහි පසුවන්නීය. ඉක්බිති සුමෙධා ඔවුනට කියයි. මෙවැනි භවගත සියල්ල අසාරය, මට පැවිද්ද හෝ වේවා, නැතහොත් මරණය හෝ වේවා. මෙසේ මා නොවළක්වන්න.
පණුවන් ගැවසීගත් මේ සිරුර අපිරිසිදුය, නිතරම බිය උපදවන කුණුදියර වහනයවන සුලුය, කුණපයෙන් පිරුණු මේ ඔලොගුවෙන් සැරව වැගිරෙණ සුලුය.
මස්ලේවලින් සෑදුණු පිළිකුල් උපදවන පණුකැලට නිවෙසක් වූ පක්‍ෂීන්ගේ ආහාරයක් වූ මේ සිරුර ගැන දන්නාවූ මා කුමක් හෙයින් අනෙකකුට දෙන්නහුද?
විඥානයෙන් තොරවූ වියලුණු දඬු කැබැල්ලක් වැනිවූ නෑදයන් පිළිකුල් කරන මේ සිරුර නොබෝ කලකින් සොහොනට ගෙනයනු ලැබේ.
[missing trans]
ඇට නහරවලින් සමන්විත කෙල කඳුලු හා මුත්‍රවලින් පිරුණු අසාරවූ මේ කුණු සිරුරෙහි මෝඩයෝ බැසගත්තාහු වෙති.
යම් කිසිවෙක් මේ සිරුර ඇතුළත පිටතට ගෙන බලාද, එහි දුගඳ ඉවසිය නොහැකි වේ. මව පවා ඒ දුගඳ නොඉවසයි.
ඛන්‍ධධාතු ආයතන ආදියෙන් සෑදුණු, උපත මුල්කොට ඇත්තා වූ මේ ජීවිතය දුක් සහගතය, නුවණින් මෙනෙහි නොකරමින් විවාහකරදීම කවර හෙයකින් කැමැතිවෙම්ද?
දිනපතා අලුත් අලුත් ආයුධ තුන්සියයක් සිරුරමත පතිතවේද, දුකෙහි කෙළවරක් වේනම් සියක්වසරක් හෝ එවැනි ආයුධ වැටීමෙන් සිදුවන මරණය යෙහෙකි.
බුදුන්ගේ දහම දැනදැනත් යමෙක් ජීවිත හානියෙහි යෙදේද නැවත නැවත (ජරාමරණාදියෙන්) පෙළෙනු ලබන ඔවුන්ට සසර දිගය.
දෙවියන් අතර මිනිසුන් අතර තිරිසන් යෝනියෙහි අසුර නිකායයෙහි ප්‍රේතයන් අතර නිරයවල අප්‍රමාණ වශයෙන් ඝාතනය දක්නට ලැබේ.
අපාගතව පෙළෙනවුන්ට නිරයවලදී ලැබෙන පීඩා බොහෝය. දෙව්ලෝවල පවා නිවන් සුවයට වඩා උතුම් සුවයක් නැත.
බුදුන්ගේ ධර්‍මයෙහි යෙදුණාවූ නිවන් ලබාගත්තා වූ ඔවුහු ඉපදීම හා මරණය දුරු කරගැනීම පිණිස මහත් උනන්දුවෙන් වෑයම් කරති.
පියාණනි, අදම නික්ම යමි. අසාර වූ සැපතින් මට ඇති ප්‍රයෝජනය කුමක්ද? මා කලකිරී සිටින මේ කාමයන් වමාරා දමා ඇත. තල්ගසක් කැපුවාක් මෙන් වැඩීම නවත්වා ඇත.
මා මෙසේ පියාට කියන කල්හි විවාහයට සුදුසු කාලයෙහි මා පාවා දෙනු ලැබූ වාරණවතියෙහි අණකදත්ත රජ පැමිණියේය.
එවෙලෙහි මුවහත් කඩුව ගෙන මෘදු කේශ කලාපය කපාදැමූ සුමෙධා යහන් ගැබට වැද දොර වසා ප්‍රථම ධ්‍යානයට සමවැදුණාය.
ඇය එසේ සමවැදී සිටින කල්හි අණිකදත්ත රජ නගරයට පැමිණියේය. සුමේධා එම පහයෙහිම අනිත්‍ය සංඥාව වඩන්නීය.
ඇය භාවනාවෙහි යෙදී සිටිනවිට මිණිරුවනින් සැරසුණු රජ සැණෙකින් පහයට නැග ඇදිලි බැඳගෙන සුමේධාට ආයාචනය කරයි.
රාජ්‍යයෙහි ආඥාව පැතිරවිය හැකිය, ධනයට අධිපතිවිය හැකිය, සම්පත් ලැබිය හැකිය, සුවසේ විසිය හැකිය, ඔබ තවම තරුණියක, කම්සුව විඳිනු මැනවි, කම්සුව ලෙව්හි දුලබය.
මගේ රාජ්‍යය ඔබට බාරදෙමි. සැප අනුභව කරන්න, දන් දෙන්න, දොම්නස් නොවන්න, ඔබගේ දෙමවුපියෝ දුක්වෙති.
කාමය වුවමනා නොවූ දුරුකළ මෝහය ඇති සුමෙධා ඔහුට කියයි. කාමවිෂයෙහි සතුටු නොවන්න, කාමයෙහි ආදීනව බලන්න.
සිවු දිවයින දිනුවා වූ මන්ධාතු රජතෙම කාමභෝගීන්ගේ ශ්‍රේෂ්ඨයා විය. ඔහු තෘප්තියකට නොපැමිණ කලුරිය කළේය. ඔහුගේ ආශාව ඉටුනොවීය.
හාත්පසින් දසදෙස පුරවමින් සත්රුවන් වැසි වසීද, එහෙත් කාමයන්ගෙන් සෑහීමකට පත්නොවේ, මිනිස්සු සෑහීමකට පත්නොවීම මැරෙති.
කාමය ආවුධ හා උල්වලට සමානය, කාමය සර්‍පයන්ගේ හිස්වලට සමානය, විලක්කුවලින් ඇටසැකිලි මෙන් දවාලති.
කාමය අනිත්‍යය, අස්ථීරය, බොහෝ දුක්වලට හේතුය, මහා විෂයක් වැනිය, යගුළියක් මෙන් දවනසුලුය, පවුවලට මූලය, නරක ප්‍රතිඵල සහිතය.
කාමය ගස්වල ගෙඩි වැනිය, මාංශපේශී වැනිය, දුක් සහගතය, සිහින වැනිය, වඤ්චනීය වෙයි, කාමය ඉල්ලාගත් දේවලට සමානය.
කාමය සැත් හා උල්වලට සමානය රෝගයන්ට, ගඩුවලට දුකට මරණයට හේතුය. දැවෙන අඟුරුවළක් වැනිය. දුකට මරණයට වධයට මුලය.
මෙසේ කාමය අතිශය දුක්සහිතය, අන්තරායකර බව කියති. ඔබ යන්න, භවගතයන් කෙරෙහි මගේ කිසිම විශ්වාසයක් නැත.
තමාගේ හිස ගිනිගෙන දැවෙන කල්හි මම කුමක් කරම්ද? ජරාමරණ දෙක මා ලුහුබඳනාවිට එය නැසීම පිණිස වෑයම් කළයුතුය.
දොර විවරකොට මවුපියන් හා අණිකදත්ත ද බිම වැතිර හඬනු දැක මම එසේ කීවෙමි.
සීමාවක් නැති පිය මරණ, සොහොයුරු මරණ හා සිය මරණ කෙරෙහි නැවත නැවත හඬන්නා වූ බාලයන්ට සසර දිගය.
වගුළ කඳුලු පෙවූ කිරි හෙළු ලේ ඇති සසර කෙළවරක් නැති ලෙස සිහිකරන්න. සසර සැරිසරණ සත්ත්වයන්ගේ ඇට සමූහය සිහිකරන්න.
වගුළ කඳුලු කිරි හා ලේ එක්කළවිට සිවුමහසයුරටත් අධිකය. එක කල්පයක දී එකතුකළ හැකි ඇට සමූහය විපුල පව්වටත් වඩා විශාලය.
දඹදිවට අයත් පොළොව ඔලිඳ ඇට පමණට ගුළිකළහොත් සසර සරන්නාගේ මවුවරුන්ගේ සංඛ්‍යාවට වඩා අඩුය.
සීමා රහිත වූ තණ, දර අතු කොළ අඟල් හතරට බැගින් කපා පියවරුන් එකිනෙක්කෙනාට දුනහොත් ඒ කැබැලි මඳවන බව සිහිකරන්න.
පෙරදිග මුහුදෙහි සැරිසරණ කැසුබුවෙක් අපරදිග මුහුදෙහි විය සිදුරකින් බැලීම සිහිකරන්න. කැස්බාගේ ඇස ඒ විය සිදුරට යොමුවීම මිනිසත්බව ලැබීමට සමාන බව සිහිකරන්න.
පෙන පිඬක් බඳු සිරුර කිලිටිකරවන නිසරුවූ මේ රූපය සිහිකරන්න. අනිත්‍යවූ ස්කන්දයන් සිහිකරන්න. බොහෝ දුක්වෙනසුලු නිරය ගැන සිතන්න.
ඒ ඒ ජාතීන්හි නැවත නැවත වැඩෙන සොහොන සිහිකරන්න, කිඹුල්බිය සිහිකරන්න, චතුරාර්‍ය සත්‍යයන් සිහි කරන්න.
නිවණ පවත්නා කල්හි පස්වැදෑරුම් කුළුරස බීමෙන් ඇති ඵලය කුමක්ද? සියලු කාමරතීහු පස්වැදෑරුම් කුළුරසයට වඩා කටුකය.
නිවණ පවත්නා කල්හි කාමයන්ගෙන් දැවෙන්නේ ඇයි? සියලු කාමරතීහු දවනසුලුය, කළඹවනසුලුය. සල්වනසුලුය, තවන සුලුය.
සතුරන් නැතිකල කාමයන්ගෙන් සතුරන් ඇතිකරගන්නේ ඇයි? කාමය රජ, ගිනි, සොර, ජලය, අප්‍රියයන් හා සතුරන් සමානය.
නිවණ ඇති කල්හි කාමයන්ගෙන් බැඳෙන්නේ ඇයි? කාමයෙහි ඇලුණා ලාමක වූ වධබන්‍ධනාදී දුක් අනුභව කරත්.
අතින් ගත්තා වූ තණහුල බිම නොදැමුවහොත් තමා දවයි. කාමයද තණහුලට සමානය. ඒවා ඉවත් නොකළහොත් තමා දවයි.
කම්සුවයෙහි ඉතා සුලු සුවයක් තකා විශාල සුවයක් අත්නොහරණේය. බිලිය ගිලූ මනස්‍යයා මෙන් පසුව දුක්නොවන්නේය.
සැකිල්ලෙන් බැඳුණු සුනඛයෙකු මෙන් කාමයන්හි ආශාව මැඩලන්න. කුසගින්නෙන් පෙළෙන සැඩොල්ලු සුනඛයෙකු දක යමක් කරත්ද කාමයද (එයට වසඟවූ පුද්ගලයා දැක) එසේමය.
කාමයෙහි නියැලුණු පුද්ගලයෝ ඒ අස්ථීර කාමය අත්නොහැර අප්‍රමාණ දුක්දොම්නස් අනුභව කරති.
නොදිරීම පවත්නා කල්හි කාමයන්ගෙන් ඔබ ජරාවට පවත්වන්නේ ඇයි? සියල්ලෝම හැම ජාතියකදීම මරණ හා ව්‍යාධියෙන් යටපත් කරගනු ලබති.
මෙය නොදිරන සුලුය, නොමැරෙයි, ශෝක රහිතය, සතුරන්ගෙන් තොරය, බාධා රහිතය. කිළිටි රහිතය, බිය රහිතය, තැවීමක් නැත.
මේ අමාමහ නිවන බොහෝ දෙනා විසින් ලබාගෙන ඇත. නුවණින් මෙනෙහි කරන්නවුන්ට මෙය අදද ලබාගත හැකිය. ඒ සඳහා වෑයම් නොකරන්නවුන්ට ලබාගැනීම අපහසුය.
සංස්කාරයන් කෙරෙහි ඇල්මක් නොදක්වන්නා වූ සුමේධා අණිකදත්ත සනසමින් එසේ කීවාය. ඕ තම කපාගත් කෙස්වැටිය බිම හෙළුවාය.
අණිකදත්ත නැගිට ඇඳිලි බැඳගෙන විමෝක්‍ෂ සත්‍යය දක්නා වූ සුමේධා පැවිදිවීම සඳහා නිදහස් කරන්න යනුවෙන් පියාගෙන් ඉල්ලා සිටියේය.
මවුපියන් විසින් නිදහස් කරනු ලැබූ ශෝකභය රහිත වූ මේධා පැවිදිවී සසුනෙහි හික්මෙනු ලබන්නී ෂඩභිඥා ප්‍රත්‍යක්‍ෂ කළාය.
ඒ රාජකන්‍යාවට නිර්‍වාණය අශ්චර්‍යජනක අද්භූතජනක විය. පසුකලෙක ඕතොමෝ පෙර විසූ ආත්මභාවයන් සිහිකළාය.
කෝණාගමන බුදුන්ගේ කාලයෙහි බුදුන් ඇතුළු මහා සංඝයාට යෙහෙළියන් තිදෙනාත් සමග ආරාමයක් කරවා පූජා කිරීමේ පින් මහිමය මෙවැනිය.
දසවරක් පියවරක් සියදහස්වරක් දෙව්ලෝවල ඉපදුණෙමි. මිනිස් ලෙව්හි ඉපදීම ගැන කියනු කිම?
දෙවිවරුන් අතර මහත් සෘද්ධිබල ඇත්තියක් වීමි. මිනිසුන් අතර නොකිවමනාය. සත්රුවන් අතර මම ස්ත්‍රී රත්නය වීමි.
හේතුව කුමක්ද? ප්‍රභවය කුමක්ද? එය (පෙර කළ පින්කම) සියල්ලටම මුලය. ශාසනයෙහි ක්‍ෂාන්තිය (නිජ්ඣානක්‍ඛන්ති) එයය. එයය. බුදුසස්නෙහි පළමු හමුවීමය. එය ධර්‍මයෙහි ඇලුණු ඇයගේ නිවණය.
මෙසේ කරන්නාවූ යමෙක්හු බුදුන්ගේ වචනය අදහද්ද, භවයෙහි කලකිරෙද්ද ඔවුහු කලකිරී සියල්ලෙන් වෙන්වෙති.

එහි **මන්තාවතියා නගරෙ** - මන්තාවතී නම්වූ නගරයෙහි, **රඤ්ඤො කොඤ්චස්ස** - කොඤ්ච නමැති රජුගේ මෙහෙසියගේ කුසයෙන් බිහිවූ දියණියක් වීමි. **සුමෙධා** - නමින් සුමේධා වූ, **පාසාදිතා සාසනකරෙහි** - බුදුන්ගේ අනුශාසනාව පිළිපදින්නා වූ ආර්යයන්ගේ ධර්‍ම දේශනාව කෙරෙහි හටගත්තාවූ පැහැදීම ඇති
**සිලවතී** - ආචාර සීලයෙන් සමන්විතවූ, **චිත්තකථා** - විසිතුරු බණකතා, **බහුස්සුතා** - භික්‍ෂුණීන් සමීපයෙහි ඇසූ ධර්‍මස්කන්ධය ඇති, **බුද්ධසාසනෙ විනීතා** - පැවැත්ම මෙසේය. නැවැත්ම මෙසේය, සීලය මෙයය, සමාධිය මෙයය, ප්‍රඥාව මෙයය යනුවෙන් සූත්‍රාගත පරිදි නුවණින් මෙනෙහි කිරීමෙන් තදංග වශයෙන් කෙලෙස් නැවැත්වීමෙන් කයින් වචසින් හා මනසින් හික්මුණා වූ, **උභයො නිසාමෙථ** - ඔබලා මගේ වචනයට ඇහුම්කන් දෙන්න. මවුපියන් වෙත ගොස් කියයි යනුවෙන් සම්බන්ධ කරගත යුතුය.
**යදිපි දිබ්බං** - දෙව්ලෝවලට ඇතුළත්වූද, භවගතවූ සියල්ලක්ම, **අසස්සතං** - අනිත්‍යය, දුඃඛය, විපරිණාමිකය, **කිමංගපන තුච්ඡා කාමා **- මිනිස් කම්සුවයෙන් ඇති ප්‍රයෝජනය කුමක්ද? ඒ සියල්ලම අසාර හෙයිනි. **තුච්ඡා** - හිස්වූ, අවිමුවතක තැබූ පැණි බිංදුවක් මෙන්, **අප්පස්සාදා** - දැනුදු අනාගතයෙහි මහත් දුක් ගෙනදෙන බැවින්, **බහුවිඝාතා -**
**කටුකා** - අනිටු, භයසහිත හෙයින්, **ආසිවිසූපමා** - සෙසු කාමයන් කෙරෙහි, **මුච්ඡිතා** - බැසගත්තාවූ **සමප්පිතා** - ක්‍රියා වශයෙන් හැම ආකාරයෙකින්ම පිළිගන්වනු ලැබූ, අත්හළ, ඉපදුණු යන අර්‍ථයය. **භඤ්ඤන්තෙ** - බාධාකරනු ලබත්,
**විනිපාතෙ** - අපායෙහි
**අචෙතනා** - තමාට හිතකරවූ චේතනාවක් නොමැති හෙයින් අචෙතනා** දුක්‍ඛසමුදයොරුද්ධා** - තණ්හාව නිමිතිකොට ඇති සසරෙහි බාධා පැමිණවූ, **දෙසෙන්තෙ** - වතුරාර්‍ය සත්‍ය ධර්‍මය දේශනා කරනු ලබන කල්හි, **අජානත්තා** - අර්‍ථය නොදන්නාවූ, **න බුජ්ඣරෙ අරියසච්චානි** - දුක්‍ඛාදී වූ ආර්‍ය සත්‍යයන් අවබෝධකර නොගනිත්.
**අම්මා** - මව ප්‍රධානකර ආමන්ත්‍රණය කරයි. **තෙ බහුතරා අජානන්තා යෙ අභිනන්‍දන්ති භවගතං පිහෙන්ති දෙවෙසු උප්පත්තිං බුද්ධවර දෙසිතානි සච්චානි අජානත්තා** - යමෙක් මේ ලෝකයෙහි බහුතර වෙද්ද ඔවුහු යනුවෙන් යොදා ගත යුතුය.
**භවගතෙ අනිච්චම්හි** - හැම භවයකම අනිත්‍යය පවත්නා කල්හි දෙවියන් අතර ඉපදීමද අනිත්‍යය. මෙසේ ඇති කල්හිදු **න ච සන්තසං** - බාලයෝ බිය නොවෙති. සංවේගයට නොපැමිණෙති. **පුනප්පුනං ජායිතබ්බස්ස** - නැවත නැවත උපදින්නාහට
**චත්තාරො විනිපාතා** - නිරය, තිරිසන් යෝනිය, ප්‍රේත ලෝකය, අසුර නිකාය යන හතර සුවයෙන් තොරවූ හෙයින් විනිපාතගති නමින් හැඳින්වේ. මිනිස් හා දෙව්ලෝවල ඉපදීමද ගතීහු**, කථඤ්චි** - දුකින් අමාරුවෙන් ලබාගනිති. පින්කම් කිරීම උගහට බැවිනි. **නිරයෙසු** - සුවරහිතවූ අපායවල
**අප්පොස්සුක්කා** - අනෙක් කාර්‍යයන්හි උනන්දුවක් නැති, **ඝටටිස්සං** - වෑයම් කරන්නෙමි, භාවනාවෙහි යෙදෙන්නෙමි, සිරුරු කිළිටෙන් අසාර වූ භවය කෙරෙහි කවර සතුටකින් යනුවෙන් යොදාගත යුතුය.
**භවතණ්හාය නිරොධා** - භවගත තෘෂ්ණාව නැතිකිරීමේ හේතුවෙන් නිරෝධය පිණිස. බුදුවරුන්ගේ ඉපදීම ලැබිණ, **විවජ්ජිතො** - නිරයෙහි ඉපදීම මුල්කොට ඇති අටවැදෑරුම් **අක්‍ඛණො ඛණො** - නවවන ක්‍ෂණය ලබාගන්නා ලදී යනුවෙන් යොදාගත යුතුය. **සීලානි** - සිවුපිරිසිදු සිල්, **බ්‍රහ්මචරියං** - ශාසන බ්‍රහ්මචර්‍යාව, **න දූසෙය්‍යං** - නොකුප්පවමි,
**න තාව ආහාරං ආභරියාමි ගහට්ඨා** - මම ගිහියෙකු වී තවත් ආහාර නොගන්නෙමි ඉදින් පැවිදිවීම නොලබන්නෙම් නම් මරණයට පැමිණෙන්නෙමි. මෙසේ සුමේධා මවුපියන්ට කියයි යනු සම්බන්ධයය.
**අස්සා **- සුමේධාගේ **සබ්බසො සමභිගතො** - හාත්පසින් කඳුලු වැකුණු මුහුණින් යුක්තව, **ඝටෙන්ති සඤ්ඤාපෙතුං** - පහයෙහි වැතිරී සිටි සුමේධාට අවබෝධ කරවීමට මවුපියෝ තැත්කරති. ඝටෙන්ති වායමන්ති යනුවෙන් ද පාඨයකි. අර්ථය එයමය.
**කිං සොචිතෙන** - පැවිද්ද නොලබන්නෙමැයි දුක්වීමෙන් කවර ප්‍රයෝජනයක්ද? **දින්නාසි වාරණවතිම්හි** - වාරණවතී නගරයෙහි (රජුට) දෙන ලද්දෙහිය. ඔබ දෙන ලද්දෙහි යයි කියා නැවත දෙනලදැයි කියා තිබෙන්නේ අවධාරණය පිණිසය.
**රජ්ජෙ ආණා** - අණිකදත්තගේ රාජ්‍යයෙහි ඔබේ අණ පැතිරවිය හැකිය. **ධනමිස්සරියං** - මේ පවුලෙහි හා සැමියාගේ පවුලෙහි සියලු ධනයට ඔබ අධිපතිය. **භොගා සුඛා** - බෙහෙවින් කැමැතිවන සැපසම්පත් යන මේ සියල්ලම ඔබේ අතට පත්වන්නේය. **දහරිකාසි** තරුණියක් ද වෙහි. එහෙයින් **භුඤ්ජාහි කාමභොගෙ** - ඒ කාරණය නිසා පුතුන් උදෙසා විවාහ වේවා යනුවෙන් සම්බන්ධ වේ.
**තෙ **- මවුපියෝ, **මා ඊදිසිකානි** - රාජ්‍යයෙහි මෙවැනි අණ නොවේවා, එහෙයින් භවගතමසාරං ආදිය කීවාය.
**කිමිව **- පණුවන් මෙන්, **පූතිකායං -** මේ කුණු සිරුර, **සවනගන්‍ධ **- පැතිරී යන දුගඳ, **භයානකං **- රාගය පහනොකළවුන්ට බිය ගෙනදෙනසුලු, **කුණපම්භිසංවිසෙය්‍යං භස්තං** - කුණපයෙන් පිරුණු සම්පසුම්බියක්, **අසකිං පග්ඝරණං අසුචි පුණ්ණං** - නොයෙක් ආකාරයේ අශුචිවලින් පිරී නිතරම වැගිරෙණ මෙය මගේ යයි බැසගන්නාවූ,
**කිමිව නාහං ජානන්ති විකුලිකං** - අතිශයෙන් පිළිකුල් උපදවන අශූචියෙහි මාංශපේශියකැයි ලෙයින් වැකුණු නොයෙක් පණුකැලට නිවෙසක් වූ පක්‍ෂීන්ට ආහාරයක් වූ, පණුකැලට හා පක්‍ෂීන්ට ආහාර වූ යනුවෙන් ද පාඨයකි. පණුවන්ට මෙන් සෙසු පක්‍ෂීන්ටද ආහාරය වූ යනු එහි තේරුමය. **තං අහං** සිරුර **ජානන්ති** දැන් විවාහ වශයෙන් සිටියාවූ, **කිස්ස** - කවර නම් කරුණෙකින් දෙනු ලැබේයි දක්වයි. ඔහුගේ ඒ දීමද **කිමිව** කුමක් මෙන් වේද, යනුවෙන් යෙදේ.
**නිබ්බුයහති සුසානං අචිරං කායො අපෙතවිඤ්ඤාණො** - මේ සිරුර නොබෝ කලෙකින්ම විඥානයෙන් තොරවූ පසු සොහොනට ගෙනයනු ලැබේ. **ජුද්ධො අත්හළ කලිංඝරං විය** - වැඩකට නැති දඬු කැබැල්ලක් වැනි, **ජිගුච්ඡමානෙහි ඤාතීහි** - නෑයන් විසිනුදු පිළිකුල් කරන
**ඡුද්ධුන තං සුසානෙ** - ඒ මළසිරුර සොහොනෙහි දමා, **පරභත්තං** - අනුන්ගේ, බලු සිවල් ආදින්ගේ ආහාරය වූ, **නාහායන්ති ජිගුච්ඡන්ති **- ඇයගේ පසුපසින් පැමිණියේ යයි මෙපමණකින් පිළිකුල් කරන්නී හිස සහිත සිරුර දියෙහි ගිල්වමින් නහන්නී, ස්පර්‍ශකළේ නම් කියනු කිම, **නියතා මාතා පිතරො** - තමාගේ දෙමවුපියන් පවා**, කිං පන සාධාරණා ජනතා** - සෙසු ජනතාව පිළිකුල් නොකෙරේ යයි කිවයුතු නොවේ.
**අජ්ඣොසිතා** - තෘෂ්ණා වශයෙන් බැසගත්තා වූ **අසාරෙ** - නිත්‍ය වශයෙන් සාරයක් නොමැති,
**විනිබ්භුජිත්‍වා** - විඥානයෙන් වෙනස හැඳිනගෙන, **ගන්‍ධස්ස අසහමානා** - මේ සිරුරෙහි දුගඳ ඉවසා ගනු නොහැකිව, **සකාපි මාතා** - තමාගේ මව පවා, **ජිගුච්ඡෙය්‍ය** - කොටස් වශයෙන් වෙන්කර බැලීමෙන් පිළිකුල් බවට වැඩි වශයෙන් වහල්වන,
**ඛන්‍ධධාතු ආයතනං** - රූපස්කන්‍ධාදී මේ පඤ්චස්ඛන්‍ධයෝ ද චක්‍ෂු ආදී මේ ධාතු දහඅට හා චක්‍ෂු ආදී මේ දොළොස්වැදෑරුම් ආයතනද යනාදී සියලු රූපාරූපාදී ධර්‍මසමූහය එකතුවී හේතු වශයෙන් නිපදවී තිබෙන හෙයින් **සංඛතං** - ඔබ විසින් මේ භවයෙහි පවත්වනු ලබන්නාවූ, **දුක්‍ඛං** - ඉපදීම හේතුකොට ඇති හෙයින් ජාතිමූලකං මෙසේ **යොනිසො** - උපායයෙන් **අනුවිචිනන්ති** - සිතන්නී, **වාරෙය්‍යං -** විවාහය **කිස්ස** - කවර කරුණකින් කැමැතිවන්නෙම්ද?
**සීලානි බ්‍රහ්මචරියං පබ්බජ්ජා දුක්කරා** - මවුපියන් කියූ යම් අදහසක් වේද එයට පිළිතුරු දීමට දිවසෙ දිවසෙ ආදිය කියන ලදී. එහි **දිවසෙ දිවසෙ තිසත්තිසතානි නවනවා පතෙය්‍යුං කායම්හි** - දිනපතා හැත්තෑතුන් දහසක් එකවිටම විස බොන බැවින් අලුත් අලුත් දේ සිරුරෙහි වැටෙයි**. වස්සසතම්පිච ඝාතො සෙය්‍යො** - වසර සියයක් පවා ඉහත කියනලද පරිදි විෂ වැටෙන හෙයින් අවියකින් මරණු ලැබීම වඩා යෙහෙකි. **දුක්‍ඛස්ස චෙවං ඛයො** - ඉදින් මෙසේ සසරදුක් ඉවසා නිවන් අවබෝධ කරගනු පිණිස උත්සාහ කළ යුතුය යන අදහසය.
**අජ්ඣුපගච්ඡෙ** - පිළිගන්නේය. **එවං** - කියනලද පරිදි, මෙය කියන ලද්දේ වෙයි. යම් පුද්ගලයෙක් කෙළවරක් නොපෙනෙන සසරද අප්‍රමාණ වූ සසරදුක් ද පෙන්වා දෙන බුදුවදන දැනගෙන සිටියේ කියනලද පරිදි අවියකින් පහරා මරණවිට ලැබෙන දුක ඉවසන්නේය, එයිනුදු පවත්නා දුක නිමවේද? එහෙයින් කියන ලදී. **දීඝො තෙසං සංසාරො පුනප්පුනං හඤ්ඤමානානං** - එහි **පුනප්පුනං හඤ්ඤමානං** - නොයෙක් භවයන්හි ජාතිජරා ව්‍යාධි,මරණ ආදියෙන් බාධා කරනු ලබන්නේ යන අර්‍ථයය.
**අසුරකායෙ -** කාලකච්ඡාදී ප්‍රේත අසුර නිකායයෙහි, **ඝාතා** - කායමනෝ ආදියෙහි මරණය,
**බහූ** පස්වැදෑරුම් වධබන්ධනාදී ක්‍රියා, පවත්නා වූ විවිධ බොහෝ ඝාතන, **විනිපාතගතස්ස **- සෙසු අපාය සංඛ්‍යාත විනිපාත නරකයට ගියහුගේ පවා, **පීළියමානස්ස **- තිරිසන් ආදී ආත්මභාවයන්හි වධබන්‍ධනාදියෙන් බාධා කරනු ලබන්නහුගේ, **දෙවෙසුපි අත්තාණං** - දිව්‍යාත්ම භාවයෙහි පවා ආරක්‍ෂාවක් නැත, රාග ගින්නෙන් ඇතිවන දුක් සහගත පීඩා ඇති හෙයින් **නිබ්බානසුඛා පරං නත්‍ථි** - නිවන් සැප හැරණු විට අනෙක් උතුම් සංස්කාර දුක් ස්වභාවයෙන්ම ඇතිවන හෙයින් බුදුහු එහෙයින් කීහ. ‘නිර්‍වාණය පරම සුවය වේ’ යනුවෙනි.
**පත්තා තෙ නිබ්බානං** - ඔවුහු නිවණට පැමිණියාහුම වෙත්, නැතහොත් ඔවුහුම නිවණට පැමිණියාහු වෙත්. **යෙ යුත්තා දසබලස්ස පාවචනෙ** - බුදුන්ගේ සසුනෙහි යමෙක් නියුතුවීද.
**තිබ්බින්නාති** - කලකිරුණු, මෙ මා විසින්**, වනතසමා** - වමනයට සමාන, **තාලාවත්‍ථුකතා** - තල්ගසක් තැබූ තැනක් මෙන් කරන ලද,
**අ‍ථ** - පසුව, දෙමවුපියන්ට තම අදහස දන්වා, අණික දත්ත පැමිණි බවද අසා, **අසිතනිචිත මුදුකෙ** - ඉඳුනිල් හා බඹර පැහැයට සමානවූ කළු පැහැයෙන් යුත්, ඝනව වැඩීගිය, කෙස් කළඹ ඉඹුල් පුලුන් මෙන් මොළොක් පහස ගෙනදෙන හෙයින්**, මුදුකෙ කෙසෙ ඛග්ගෙන ඡින්දිය** - තමාගේ කෙස් වැටිය මුවහත් කඩුවකින් කපා, **පාසාදං ච පිධෙත්‍වා** - තමා වෙසෙන පහයෙහි සිරියහන් ගබඩා වසා, එහි දොරට අගුල් ලා යන අදහසය. **පඨමජ්ඣානං සමාපජ්ජි** - කඩුවෙන් සිඳි කෙස් තමා ඉදිරියෙහි තබා ගෙන එහිලා පිළිකුල් හැඟීම උපදවා නිමිති උපන් කල්හි පහළ වූ ප්‍රථම ධ්‍යානය වසඟ කරගෙන එයට සමවැදුණාය.
ඒ සුමේධාතොමෝ ඒ පහයෙහිම දැහැනට සමවැදුණාය යන තේරුමය. **අනිච්චසඤ්ඤා සුභාවෙති** - දැහැනෙන් නැගිට ධ්‍යානය පාදකකොට විදසුන පිහිටුවා යම් කිසිවක් රූපය වශයෙන් ගැනේද යනාදී වශයෙන් අනිත්‍ය භාවනාව මැනැවින් වඩයි. මෙහි අනිත්‍ය සංඥාව ලැබීමත් සමග **මණිකන්කි භූසිතංගො** - මැණික් ඔබ්බා සාදනලද රත්තරන් මාල ආදියෙන් සරසනු ලැබූ
**රජ්ජේ ආණා** - මෙය ඇයගෙන් ඉල්ලා සිටි අයුරු පෙන්වීමය. එහි **ආණා** - ආධිපත්‍යය**, ඉස්සරියං** - කීර්තිය හා සැපසම්පත්, **භොගා සුඛා** - ඉෂ්ට වූ මනවඩන්නාවූ කම්සැප, **දහරිකාසි** - දැන් ඔබ තරුණියකි,
**නිස්සට්ඨ මත්තෙ රජ්ජං** - මගේ සම්පූර්‍ණ යොදුන් තැනක රාජ්‍යය, ඔබට ත්‍යාග කර ඇත, එය පිළිගෙන සැපසම්පත් අනුභව කරන්න. මෙතෙම මා කාමයන්ගෙන් පමණක් ඇරයුම් කරයි සිතමින් දොම්නස් නොවන්න. **දෙහි දානානි** - ඔබට රිසි පරිදි මහණ බමුණන්ට මහ දන් දෙන්න. **මාතාපිතරො තෙ දුක්‍ඛිතා** - ඔබගේ දෙමාපියෝ දොම්නසට පැමිණියාහුය, ඔබ පැවිදිවීමට කර තිබෙන තීරණය අසා ඔබ කාමයන්ද සේවනය කරමින් මවුපියන්ටද උපස්ථාන කරමින් ඔවුන් දුකින් මුදන්න. මෙහි පදයෙදීම මේ අයුරින් දතයුතුය.
**මා කාම අභිනන්‍දි **- ක්ලේශ කාමයන් කෙරෙහි ඇල්ම නොකරන්න. ඉක්බිති ඒ කාමසම්පත්ති කෙරෙහි **ආදිනවං** - දොස්, මගේ වචනවලට අනුව **පස්ස** - නැණැසින් බලන්න.
**චාතුද්දීපො** - ජම්බුද්වීපය ආදී සිවු දිවයින්වලට අග්‍රවූ, **මන්‍ධාතා** - එනම් රජ, කම්සුව විඳින්නවුන්ගෙන් **අග්ගො** - ප්‍රධානියා විය. එහෙයින් කීහ බුදුහු: රාගය වැඩූ කාමභෝගීන්ගෙන් මන්ධාතුය. **අතිත්තො කාලං කතො** - සුවාසුදහසක් අවුරුදු කුමාර ක්‍රීඩා වශයෙන් ද සුවාසුදහසක් අවුරුදු යුවරජු වශයෙන් ද වසර සුවාසු දහසක් සක්විති රජෙකු වශයෙන් ද දෙව්සැප හා සමාන සැප විඳ ශක්‍රයන් තිස්හය දෙනෙකුගේ ආයු ප්‍රමාණයක් තවුතිසා භවනයෙහි සගසැප වළඳා කාමයන්ගෙන් සෑහීමකට පත් නොවීම මළේය. **කාමෙසු න චස්ස පරිපූරිතා ඉච්ඡා** - ඒ මන්ධාතු රජුගේ කාමාශාවන් සම්පූර්‍ණ නොවීය.
**සත්තරතනානි වස්සෙය්‍ය** - සත්රුවන් **වුට්ඨිමා** - වැස්ස දසදෙස වසමින් **සමන්තෙන** - පුද්ගලයාගේ රුචිය පරිදි හාත්පස රිසිඅයුරු වැසි වසීද මන්ධාතු රජුන්ගේ තත්ත්වය ද එසේම පවතින්නා නමුදු **නචත්‍ථි තිත්ති කාමානං** - මිනිස්සු කාමයන්ගෙන් සෑහීමකට පත් නොවීම මරණයට පත්වෙති, එහෙයින් කීහ බුදුහු. කහවණුවැසි වැසීමෙන් පවා කාමයන්හි තෘප්තියක් නොපැනේ.
**අසීසූනු පමා කාමා** - කඩුවෙන් කපන යන අර්‍ථයෙන්, **සප්පිසිරූපමා කාමා** - බිය සහිත හෙයින්**, උක්කුපමා** - පුලුස්සන හෙයින් තණසුලක් බඳු, එහෙයින් කියන ලදී. ‘දවති’ යනුවෙනි. **අට්ඨිකංඛල -** සමානය, නොපැහැදෙන යන අර්‍ථයෙනි.
**මහා විසා** - හලාහල වැනි අධික විෂ ඇති, **අඝස්ස** - දුකෙහි, **මූලා** - හේතු වූ, එහෙයින් කියන ලදී දුක්සහගත විපාක ඇති,
**රුක්‍ඛඵලුපමා** - අඟපසඟ කැඩී බිඳී යන අර්‍ථයෙනි. **මංසපෙසූපමා** - බොහෝ සෙයින් සාධාරණවන හෙයින්, **සුපිනුපමා** - සුලු මොහොතකට සැනසුමක් ගෙනදෙන අරුතින් හෝ මායාවක් මෙන් පොළඹවන යන අරුතින්, වඤ්චනිකයා යන තේරුමය. **යාචිතකුපමා** - ඉල්ලාගත් බඩුවක් මෙන් තාවකාලිකය යන අර්‍ථයෙනි.
**සත්තිසුලුපමා** - විනිවිද යන හෝ රිදවන යන අරුතෙනි, **රොගා** - දුක සුලබ බැවින්, **ගණ්ඩො** - කෙලෙස් නමැති අශූචි වැගිරෙන හෙයින් දුක් උපදවන යන අර්‍ථයෙන්, **අඝං** - මරණය පමුණුවන හෙයින්, **නීඝං අංගාරකාසු සදිසා** - දැඩි ලෙස තවන යන තේරුමෙන්, භය හේතුවෙන් මෙන්ම හිරිහැර බහුල බැවින් **භයං වධො** - නම්වේ. කාමයො යනුවෙන් එය සම්බන්ධ කරගත යුතුය.
**අක්‍ඛාතා අන්තරායිකා** - සගමගට හා නිවන්මගට අන්තරාය කරන්නාවූ දෙනෙත බඳු බුද්ධාදීන් විසින් කියා ඇත. **ගච්ඡථ **- පිරිස් සහිත අණිකදත්ත විසුරුවා හරියි.
**කිං මම පරො කරිස්සති** - අනෙක් කෙනෙක් කවර නම් යහපතක් මට කරත්ද, **සීසම්හි** - එකොළොස් වැදෑරූම් ගින්නකින් හිස දැවෙන කල්හි, එහෙයින් කීහ. ජරාමරණ දෙක ලුහුබඳනා කල්හි **තස්ස** - ජරාමරණ දෙකෙන් හිස දැවීම, **ඝාතාය** - විනාශය පිණිස, **ඝටිතබ්බං -** වෑයම් කළයුතුය.
**ඡමං** - බිමමත, **ඉදමවොච** - බාලයන්ට සසර දිගය යන මෙය කීවාය.
**දීඝො බාලානං සංසාරො** - ක්ලේශකර්‍ම විපාකවලට හේතුභූත වූ ඛන්‍ධආයතන ආදිය පිළිවෙළින් පැවතීම සංඛ්‍යාත සංසාරය පූර්‍ණඥානයෙන් තොරවූ අන්ධ බාලයන්ට ඉතා දිගය, බුද්ධාදී මහෝත්තමයන්ගේ නුවණින් පවා පිරිසිඳ දත නොහැක්කේ යම්සේද, එසේම, සිඳ නොදැමූ හෙයින් අවිද්‍යාතෘෂ්ණා ආදින්ගේ සීමාවක් නැති හෙයින්ම භවයාගේ පෙරපසු දෙකෙළවර නොපෙනේ, අනෙක් කෙළවර ද එසේමය**. පුනප්පුනඤ්ච රොදතං** - නැවත නැවත නැවත ශෝකකිරීම් වශයෙන් හඬන්නවුන්ගේ, මෙයිනුදු අවිද්‍යාතෘෂ්ණාදීන්ගේ විනාශය සිදු නොකිරීමම ඔවුන්ට පැහැදිලි කර දෙයි
**අස්සුථඤ්ඤං රුධිරං** - නෑයන්ගේ පිඩාදිය විඳීමෙන් හඬන්නවුන්ගේ **අස්සුඤ්ච** - කුඩා කල මවගේ තනයෙන් බොන ලද **ථඤ්ඤං** - සතුරන් විසින් ඝාතනය කරනු ලැබුවන්ගේ **රුධිරං සංසාරං අනමතග්ගතො -** සසරට අනුව අමෘතය එහි කෙළවරකොට ඇති හෙයින් නුවණින් අනුව ගොස් වුවද අමෘතයම කෙළවර කොට ඇති හෙයින්ද එහෙත් ඒ කෙළවර නොදත් හෙයින් බොහෝ කාලයකින් සත්ත්වයන්ගේ **සංසරතං** - භවයෙන් භවයට සැරිසරන්නවුන්ගේ **සර** - එය කෙතරම් බහුලදැයි **අනුස්සරාහි **- ඇට රාශිය**, සරාහි** - සිහිකරව, පිරික්සා බලව යන තේරුමය.
දැන් ආදීනව බොහෝ බව උපමාවකින් දක්වනු පිණිස සර චතුරොද්ධි යන ගාථා කියන ලදී. එහි **සර චතුරොද්ධි උපනීතෙ අස්සුථඤ්ඤ රුධිරම්හි** - කෙළවරක් නොපෙනෙන මේ සසරෙහි සැරිසරණ සත්ත්වයන්ගෙන් එකෙකුගේ පවා ඇටසැකිලි, කඳුළු, කිරි ලෙය මේ ආදියෙහි ප්‍රමාණය උපමා වශයෙන් කිවහොත් සිවු මහා මුහුදුවලට සමාන බව බුද්ධාදීන් විසින් පෙන්වා දී තිබෙන බව **සර** - සිහිකරන්න. **එක කප්පමට්ඨිතං සඤ්චයං විපුලෙන සමං** - එක කල්පයක් තුළ එක පුද්ගලයකුගේ ඇටසැකිලි එකතුකළහොත් වේපුල්ල පර්‍වතයට සමාන බව සිහිකරන්න. එහි ලා මෙය ද යෙදේ.
එක කල්පයකදී එක පුද්ගලයෙකුගේ ඇට සමූහය එකතුකළවිට පර්‍වතයකට සමානවන බව බුදුන් විසින් කියා දී ඇත.
එය වේපුල්ල පර්‍වතයට සමානය යනුවෙන් යමක් කියන ලදද එයට අතිරේක වශයෙන් මගධයෙහි ගිජ්ඣකූටයට ද සමාන වේ.
**මහිං ජම්බුදීපමුපනීතං කොලට්ඨිමත්ත ගුළිකා මාතාමාතුස් වෙව නප්පහොන්ති** - ජම්බුද්වීපය නම්වූ මේ මහා පෘථිවිය කොල්ලු ඇට පමණට හෝ ඩෙබර ඇට පමණට ගුළිකර මේ මගේ මවය, මේ මගේ මවගේ මවය ආදි වශයෙන් ගුළි බෙදා හැරියහොත් ඒ ගුළි **මාතා මාතුස් වෙව නප්පහොන්ති -** මව මවගේ මව ආදීහු නිමාවකට පත් නොවෙති. එහෙත් ගුළි නිමවෙයි. අනවරාග්‍ර සංසාරයෙහි සැරිසරණ සත්ත්වයාගේ මවුවරු අසීමිතය යනුය. මෙසේ ජම්බුදීපම්හි පොළොවට වඩා සසර දිග බව උපමා වශයෙන් දැක්විණ.
**තිණකට්ඨසාඛාපලාසං** - තණ, දරකැබැලි, කොළ අතු, **උපනීතං** - උපමා වශයෙන් ගෙනහැර දක්නා ලදී. **අනමතග්ගතො -** සසරෙහි කෙළවරක් නොපෙනෙන හෙයින්, **චතුරංගගුලිකා ඝටිකා** - අඟල් හතරක පමණ කැබැලි **පිතුපිතුස්වෙව නප්පහොන්ති** - පියා හා ඔහුගේ ආදී වශයෙන් සියලු පියවරුන්ගේ සංඛ්‍යාවට ඒ කැබැලි නොපොහොනේය. එහිලා මෙයද කියා ඇත. මෙලෙව්හි ඇති තාක් තණකොළ දඬු කැබැලි නිමවෙයි, අසීමිත සසරෙහි සැරිසරණ සත්ත්වයාගේ පියවරුන්ගේ සංඛ්‍යාව නොනිමෙයි. මෙසේ තණ, උඩුකැබැලි කොළ හා අතු අඟල් හතරේ කැබැලි වලට කපා එයින් එකිනෙක ගෙන මේ මගේ පියාය, මේ මගේ පිතාමහය ආදී වශයෙන් බෙදුව හොත් ඒ කැබැලි නිමවෙයි, අසීමිත සසරෙහි සැරිසරණ සත්ත්වයාගේ පියවරුන්ගේ සංඛ්‍යාව නොනිමෙයි. මෙසේ තණ, උඩුකැබැලි කොළ හා අතු සසරෙහි දිග බව පෙන්වීමට උපමා වශයෙන් ගෙන ඇති බව සිහිකරන්න.
මෙතැන්හි මහණෙනි, මේ සංසාරය අසීමිතය, පෙරපර දෙකෙළවර නොපෙනේ, අවිද්‍යා නීවරණයන්ගෙන් හා තෘෂ්ණා සංයෝජනයගෙන් සමන්විත සත්ත්වයන්ගේ දිවීම හා සැරිසැරීම අසීමිතය. මහණෙනි, ඔබලා මෙහිලා කුමක් සිතන්නහුද? මේසා දිග සසරෙහි අමනාපයෙන් යුක්තව මනාපයෙන් වියුක්තව, හඬන වැළපෙන ඔබලාගෙන් වැගිරෙන කඳුළු සමූහය හා සිවු මහා සමුදුරුවල ජලය යන දෙකින් බහුතර වනුයේ කුමක්ද? යනුවෙන් අනමතග්ගපාලියෙහි සඳහන් පාඨය මෙහිලා යොදා බැලිය යුතුය.
**සර කාණකච්ඡපං** - දෙඇස අන්ධ වූ කැසුබුවෙකු සිහියට නගන්න. **පුබ්බසමුද්දෙ අපරතො ච යුගඡිද්දං** - පෙරදිග මුහුදෙහි අපරදිග සිටද බටහිර, උතුරු හා දකුණු මුහුදුවල ඔබමොබ පාවෙන්නාවූ වියගසක එක සිදුරක් **සර තස්සව පටිමුක්කං** - කණ කැස්බාගේ හිස එයද අවුරුදු සියයක් අවුරුදු සියදහසක් ඇවෑමෙන් ඔසවන්නාවූ හිස විය සිදුරෙහි පිවිසවීම ගැන සිහිකරන්න. **මනුස්ස ලාභම්හි ඔපම්මං **- සියලුම බුද්ධෝත්පාදයන්හි දෙසූ දහමක් මිනිසත් බවක් ලැබීමත් යන දෙක උපමාකර නුවණින් හැසිරෙන්න. මෙයින් එහි දුර්ලභභාවය දැක්විණ. මේ සඳහා මෙය කියන ලද්දේමය. මහණෙනි, යම්සේ පුරුෂයෙක් මහමුහුදෙහි එක සිදුරක් ඇති විය දඬුවක් තබන්නේ ද ආදී වශයෙනි.
**සර රූපං ඵෙණ පිණ්ඩොපමස්ස** - වෙනස්නොවී නොපවතින හෙයින් පෙණපිඬක් වැනිවූ ද නොයෙක් අනර්‍ථයන් එක්වී තිබෙන හෙයින් ශරීරය සංඛ්‍යාත **කලිනො** - ස්ථිරසාර ගුණයෙන් හීනවූ, **අසාරස්ස** - රූපය වූකලී අපවිත්‍ර වූ දුගද හමන පිළිකුල උපදවන බව සිහිකරන්න. **ඛන්‍ධෙ පස්ස අනිච්ඡෙළි පඤ්ච** - උපාදානස්ඛන්‍ධයන් අභාවයට පැමිණෙන හෙයින් අනිත්‍ය වශයෙන් දකින්න, නැණැසින් බලන්න. **සරාහි නිරයෙ බහුවිඝාතෙ** - අටමහා නිරයයන්හිද සොළොස් වැදෑරුම් උස්සද නිරයයන්හිද විඳින්නට සිදුවන දරුණු දුක් සිහිකරන්න.
**සර කටසිවඩ්ඪන්තෙ** - නැවත නැවත ඒ ඒ ජාතීන්හි ඉපදීමෙන් නැවත නැවත සොහොන් බිම වර්‍ධනය කරන්නා වූ සත්ත්වයන් සිහිකරන්න. **වඩ්ඪෙන්තො** - යනුවෙන් ද පාඨයකි. ඔබ එය වඩමින් යනු එහි තේරුමය. **කුම්භීල භයානි** - උදර පෝෂණය පිණිස නොකටයුතු කිරීම් වශයෙන් උදරය නිසා ඇතිවන බිය. කියන ලදමැයි: කුම්භීලභය වනාහී මහණෙනි, උදරය නිසා ඇතිවන බිය සඳහා යෙදෙන පර්‍යාය වචනයකි. **සරාහි චත්තාරි සච්චානි** - මෙය දු:ඛ නමැති ආර්‍යසත්‍යය-පෙ-මෙය දුක් නැතිකිරීම කරා යන මාර්‍ගය නමැති ආර්‍යසත්‍යය ආදී වශයෙන් දේශනා කර තිබෙන චතුරාර්‍ය සත්‍යයන් යථාකාරයෙන් පිරික්සා බලන්න.
මෙසේ රදදු නොයෙක් විපරීතයන් සිහිකරවීම් විසින් කාමයන්හි හා සසරෙහි ආදීනව ප්‍රකාශකර දැන් එය විශේෂාර්‍ථයකින් ප්‍රකාශ කරනු පිණිස **අමතම්හි විජ්ජමානෙ** - ආදිය කීවාය. එහි අමතම්හි විජ්ජමානෙ සම්‍යක් සම්බුද්ධයන් වහන්සේ විසින් මහා කරුණාවෙන් දේශනා කර තිබෙන අමෘත සම්පත්තිය ලබාගත හැකිව තිබියදී **කිං තව පඤ්චකටුකෙන පීතෙන** - සෙවීම, පිළිගැනීම, රැකගැනීම, පරිභෝගය හා විපාකය යන අවස්ථා පහේම දරුණු දුක් ගැබ්වී ඇති බැවින් ආයාසකරය, හානිකරය, මෙකී පස්වැදෑරුම් කටුක පස්කම්රසය බීමෙන් ඔබලාට ලැබෙන ප්‍රයෝජනය කුමක්ද? දැන් කියන ලද එම කරුණ තවදුරටත් පළට කරවමින් මෙසේ කීවාය. **සබ්බාපි කාමරතියො කටුකතරා පඤ්ච කටුකෙන** - බොහෝසෙයින් අනිෂ්ටදායී වන බව මෙහි තේරුමය.
**යෙ සපරිළාහා** - යම් කාමසම්පත්තියක් වේද එය වත්මනෙහි කෙලෙස් ගින්නෙනුත් මතුවට විපාක ගින්නෙනුත් දැවේ. එය විශාල පීඩාවකි. **ජලිතා කුථිතා කම්පිතා සන්තාපිතා** - එකොළොස් වැදෑරුම් ගින්නෙන් දැවෙමින් හැකිළී ඒ මුලු සිරුරම සල්වමින් තැවීම ඇතිකරවන්නා වූ,
**අසපත්තම්හි **- සතුරන්ගෙන් තොර වූ නික්මවීමෙහි, **සමානෙ** - පවත්නා කල්හි, බොහෝ සතුරෝ යයි කියා යම් බොහෝ සතුරෝ වෙද්ද ඔවුන් දක්වනු පිණිස රාජග්ගි ආදිය කියන ලදී. රජුන්ගෙන් ගින්නෙන් සොරුන්ගෙන් දියෙන් අප්‍රියයන්ගෙන් ද, **රාජග්ගිචොරප්පියෙහි** - යනුවෙන් සාධාරණ වශයෙන් උපමාකොට දැක්වූවාය.
**යෙසුහි වධබන්‍ධො** - කාමසුවය කෙරෙහි ඇලීමෙන් ඒ හේතුකොටම පහර ලැබීම හා මරණය ආදියද ආයාසකර වධබන්ධනාදියද දුක් පමුණුවයි. එහෙයින් කියන ලදී **අසතාකාමා** - කාම නමින් හැඳින්වෙන මේ ආශාවෝ හීනය, ලාමකය, යන අර්‍ථයෙනි. අහ කමා යනුවෙන්ද පාඨයකි. තේරුම ද එයමය, අහ යන්න ලාමක යන අර්‍ථය ගෙනදෙයි. අහලොකිත්‍ථියො නාම යනාදී තන්හි මෙනි.
**ආදිපිතා **- දල්වලද, **තිණුක්කා** - තණවලින් සාදන ලද පන්දම්, **දහන්ති යෙ තෙ න මුච්චන්ති** යම් සත්ත්ව කෙනෙක් ඒ කාමයන්ගෙන් නොමිදෙද්ද, එහෙත් ඒ කාමයන්ම ලුහුබඳිද්ද ඔවුහු දැවෙන්නාහුමය, දනුදු මතුද පිළිසෙන්නාහුමය.
**මා අප්පකස්ස හෙතු** - පුෂ්පයක් ආස්වාද කිරීම වැනි ඉතා සුලු කම්සුවයක් නිසා **විපුලං** - උදාරවූ, ප්‍රණීතවූ, ලෝකෝත්තර වූ, **සුඛං මා ජහි** - ඉවත නොදමන්න. **මා පුථුලොමොව බලිසං ගිලිත්‍වා** - ආහාර ලෝභයෙන් බිලිය ගිල වැනසෙන පුථුලෝම නම් මත්ස්‍යයා මෙන් කාමයන් ඉවත නොලා පසුව වැනසෙන්නේය. විපතට පැමිණෙන්නේය.
**සුනඛොව සංඛලාබද්ධො** - සම්පටියකින් බඳිනු ලැබූ සුනඛයෙක් ශක්තිමත් කණුවක දැඩි ලෙස බඳින ලද්දේ වෙනතක යාමට නොහැක්කේ ඒ වටාම කරකැවේද මෙසේ ඔබද කාම තෘෂ්ණාවෙන් බඳිනු ලැබුහෙයින් දැන් **කාමං **- ඉදින් කාමවිෂයෙහි යම්තාක් **දමස්සු** - ඉඳුරන් දමනය කරව. **කාහිනති ඛු තං කාමා ජාතා සුනඛංව චණ්ඩාලා ඛු** - යනු නිපාතමාත්‍රයකි. ඒ කාමයෝ වූ කලී බඩසයින් පෙළෙන සැඩොලෙකුට සුනඛයකු ලැබීමෙන් ඒ සුනඛයාට යම් විපතක් සිදුවේද එවැනිම විපතක් සිදුකරවති. යනු මෙහි අදහසය.
[missing trans]
**ජරාමරණව්‍යාධිගහිතා සබ්බත්‍ථ ජාතියො** - යම් හෙයකින් හීනාදී භෙදයන්ගෙන් හීනවූ සියලු ජාතීන්හි ජරාව මරණය හා ව්‍යාධිය විසින් ගනු ලැබුවාවූ, එයින් නොමිදුණු, එහෙයින් නොදිරන නිවන පහළව තිබෙන කල්හි ජරාදියෙන් නොමිදුණාවූ කාමයන්ගෙන් ඔබට ඇති ප්‍රයෝජනය කුමක්ද යනුවෙන් සම්බන්ධය යොදාගත යුතුය.
මෙසේ නිවන් ගුණ පෙන්වීම් වශයෙන් කාමයන්හි භවයන්හි ආදිනව ප්‍රකාශකර දන් පහළව පවත්නා නිවන් ගුණයම ප්‍රකාශ කරන්නී ඉදමජරං යන ගාථා දෙක කීවාය. එහි **ඉදමජරං **- මෙයම තමා කෙරෙහි ලා බලනවිටද ජරාව නොමැති හෙයින් ජරාව නොමැතිවීමේ හේතුවෙන් මෙය අජර නම්වේ. **අමර** - මෙහිද ක්‍රමය එබඳුමය. **ඉදමජරාමරං** - ඒ දෙකම එක්තැන්කර ප්‍රශංසා වශයෙන් කියයි**. පදං** - සසර දුකින් මිදෙනු කැමැත්තහු විසින් පැවිදිවිය යුතු හෙයින්, පිළිපැදිය යුතු හෙයින් පද නම්වේ. ශෝකයට හේතු නොමැති හෙයින්, පිළිපැදියයුතු හෙයින් පදනම් වේ. ශෝකයට හේතු නොමැති හෙයින්, ශෝකයෙහි අභාවය හෙයින්ද **අසොකං** - විරෝධකාරී ධර්‍මයන්ගේ අභාවය හෙයින් **අසපත්තං** - ක්ලෙශබාදකයන්ගෙන් තොර හෙයින් **අසම්බාධං** - කිළිටි නමින් හැඳින්වෙන දුශ්චරිතයන් නැති හෙයින් **අක්‍ඛලිතං** - ආත්මවාදී භීතීන්ගෙන්ද සසර බියෙන්ද හාත්පසින්ම මිදී ඇති හෙයින් **අභයං** - දුක්වලින් තැවීමෙන්ද කෙලෙස්වලින්ද මිදුණු හෙයින් **නිරුපතාපං** - මේ සියල්ලම අමාමහ නිවන සඳහා කියයි. එයද ඕතොමෝ අසා තිබෙන ආකාරයෙන් තමාට වැටෙහෙන අයුරු ප්‍රත්‍යක්‍ෂයෙන් පෙන්වන්නාක් මෙන් මෙය යනුවෙන් කීවාය.
**අධිගතමිදං බහූහි අමතං** - මේ නිවන අනන්ත අප්‍රමාණ වූ බුද්ධාදී ආර්‍යයන් විසින් අවබෝධ කරගෙන ඇත. තමාද ප්‍රත්‍යක්‍ෂකර ඇත. ඔවුන් විසින් පමණක් අවබෝධකර නොගත් බව සඳහා ප්‍රකාශ කරයි. ඉක්බිති **අජ්ජාපිච ලභනීයං** - දැනුදු අවබෝධ කටයුතු ය, අවබෝධ කරගැනීමට හැකිය. කුමක් කරණකොට ලැබිය හැකිදැයි කියයි. **යොනිසො පයුඤ්චති** - යම්කිසි පුද්ගලයෙක් නුවණ මගින් බුදුන් දි තිබෙන අවවාදයෙහි පිහිටා එහි යෙදෙයි. සම්‍යක්ප්‍රයෝගද කරයි, ඒ අයුරින් ලැබිය යුතුය යනුවෙන් යෙදේ. **න ච සක්කා අඝටමානෙන** - යමෙක් නුවණින් නොයෙදේද ඒ උත්සාහ නොකරන තැනැත්තාට එය ලබාගැනීමට නොහැකිය, එය ලඝුකොට සැලකීමෙන් කිසිකලෙකත් එය ලබාගත නොහැකි බව මෙහි අවධාරණය කෙරේ.
**එවං භණ්ති සුමෙධා** - මෙසේ ඉහත කියනලද අයුරින් සුමෙධා රාජකන්‍යාව සසරෙහිලා තමා තුළ ඇති වූ සංවේගය පෙන්වමින් කාමවිෂයයෙහි කලකිරවනසුලු ධර්‍මකථාවක් කියයි. **සංඛාරගතෙ රතිමලභමානා** - අනුමාත්‍ර වූ හෝ සංස්කාර ප්‍රවෘත්තියෙහි රතිය නොවිඳින්නී **අනුනෙන්තී අණිකදත්ත අණිකදත්ත** - රජුට අවබෝධ කරවමින් **කෙසෙ ච ඡමං ඛිපි -** තමාගේ කඩුවෙන් සිඳිනලද කෙස් බිම දැම්මාය.
**යා ච තස්සා පිතරං සො** - ඒ අණිකදත්ත තෙමේ සුමේධාගේ පියා වූ කොඤ්ච රජුගෙන් ඉල්ලා සිටියි. කුමක් ඉල්ලාදැයි කියයි**. විස්සජ්ජෙථ සුමෙධං පබ්බජිතූං විමොක්‍ඛසච්චදස්ස** - සුමේධා රජදියණිය පැවිදිවීම සඳහා පිටත්කර හරින්න. ඕතොමෝද පැවිදිවී **විමොක්‍ඛ සච්චදස්සා** - විකෘත නොවූ නිර්‍වාණය දක්නා තැනැන්තියක් වේවා යන අදහසය.
**සොකභයභීතා** - නෑයන්ගේ වියෝගාදිය හේතුවෙන් සියලු සසර බියෙන් බියවූවාහු, නුවණ මෙහෙයවීමෙන් තැතිගත්තාහු, **සික්‍ඛමානායා** - හික්මීම පුහුණු කරන්නාවූ ෂඩ් අභිඥාවන් ක්‍ෂාත්ක්‍ෂාත් කළාය. එහෙයින්ම අග්‍රඵලය වූ රහත් බවට පැමිණියාය.
**අච්ඡරියං අබ්භුතං නිබ්බානං ආසි රාජකඤ්ඤාය** - සුමේධා රාජකන්‍යාවගේ කෙලෙස් නිවීම ආශ්චර්‍යය, අද්භුතය, ෂඩ් අභිඥාව ලබාගැනීම ගැන කියයි. **පුබ්බෙනිවාසචරිතං යථා ව්‍යාකරි පච්ඡිමෙ කාලෙ** - පසුව ස්කන්‍ධපරිනිර්‍වාණ කාලයෙහි තමා පෙර විසූ ආත්මභාවවලට අයත් චරිතකථා හෙළිදරව් කළාය. එය එසේ දතයුතුය.
ඇය විසින් අනාවරණය කරනලද පරිදි පෙර විසූ ආත්මභාවයන් දක්වනු පිණිස භගවති කොණාගමනෙ ආදි ගාථා කීවාය. එහි **භගවති කෝණාගමනෙ** - කෝණාගමන බුදුහු ලොව උපන් කල්හි **සංඝාරාමම්හි නවනිවෙසම්හි** - සංඝයා උදෙසා කරවනලද අභිනව ආරාමයෙහි **සඛියො තිස්සො ජනියො විහාරදානං අදාසිම්හ** - ධනඤ්ජානි, ඛේමා හා මම යන යෙහෙළියෝ තිදෙන සංඝයාට විහාර දානයක් දුන්නෙමු.
**දසක්‍ඛත්තුං සතක්‍ඛත්තුං -** ඒ විහාර දානයෙහි අනුහසින් දසවරක් දෙවියන් අතර උපත ලැබුවෙමු. එයින් පසු මිනිසුන් අතර ඉපිද නැවත සියක්වරක් දෙව්ලෝවල ඉපදුනෙමු. එයිනුදු පසුව මිනිසුන් අතර ඉපිද නැවත, **දස්සතක්‍ඛත්තුං** - දහස් වරක් දෙවියන් අතර ඉපිද එයිනුදු පසුව මිනිසුන් අතර ඉපිද නැවත **සතාතිසතක්‍ඛත්තුං** - දසදහස්වරක් දෙවියන් අතර උපන් වාර ගැන කථාවක් නැත. නොයෙක් දහස්ගණන් වාරවල උපත ලැබු බව මෙයින් කියැවේ.
**දෙවෙසු මහිද්ධිකා අහුම්හ** - දෙවියන් අතර උපන්කල ඒ ඒ දේව නිකායයන්හි මහත් සෘද්ධි මහත් අනුභාව ඇත්තියෝ වීමු. **මානුස්සකම්හි කො වාදො** - මිනිසත්බව ලැබූ අවස්ථාවල ලැබූ සෘද්ධිබලය ගැන කථාකිරීම අනවශ්‍ය. දැන් ඒ මනුෂ්‍යාත්ම භාවයෙහි ශ්‍රේෂ්ඨත්වය හා මහාර්ධිකත්වය දක්වන්නී **සත්තරතනස්ස මහෙසී ඉත්‍ථි රතනං ආසි** - මෙහි චක්‍රරත්නය ආදිය සප්තරත්නයෝ වෙති. මේවායින් සප්තරත්න සමන්විත වේ. චක්‍රවර්ති රජුගේ සප්තරත්නය සවැදෑරුම් දොස්වලින් නිදොස් බව දතයුතුය. පඤ්ච කල්‍යාණයෙන් සමන්විතය, මනුෂ්‍ය වර්‍ණය ඉක්මවා සිටින්නේය. මෙවැනි ගුණ සමුහයෙන් සමන්නාගත වූ මම ස්ත්‍රීන් අතර රත්නයක් වීමි.
**සො හෙතු** - කෝණාගමන බුදුන්ගේ කාලයෙහි සංඝයාට විහාරයක් කරවා, දීමෙන් යම් ඒ පිනක් කෙළෙම්ද, එහි අනුසස් විසින් යට කියනලද පරිදි දිවසැපතට හේතුව වූ **සො පභවො තං මූලං** - එහිම පර්‍යාය වචනයකි. **සාව සාසනෙ ඛන්ති** - එයම මේ ශාස්තෲ ශාසනයෙහි සොම්නස් සහගත ශාන්තිය **තං පඨමං සමොධානං** - එයම බුදුසසුනෙහි ප්‍රථම සමොධානයය, ප්‍රථම සමාගමයය, එය ශාස්තෲ ශාසන ධර්‍මයෙහි ඇලීමෙන් අවසානයෙහි නිවන්සුව ලැබීම ඵලුපචාරයෙන් පැහැදිලි කරයි. මේ ගාථා හතර තෙරණියගේ චරිතය ප්‍රකාශ කිරීම් වශයෙන් පවතින හෙයින් අපදාන පාලියෙහිද ඇතුළත්කර ඇත.
අවසාන ගාථාවෙහි එන **එවං කරොන්ති** - මගේ අතීත ආත්මභාවයෙහි යම්සේද එසේම දැනුදු කරනලද දෙය අනෙක් අයද එසේම කරති. ඔවුහු මෙසේ කරත් යනුවෙන් කීවාය. **යෙ සද්දහන්ති වචනං අනොමපඤ්ඤස්ස **- දැනගතයුතු ක්‍ෂෙත්‍රයෙහි කෙළවර දක්වා ඇති ඥානයෙන්, පරිපූර්‍ණ ප්‍රඥාවෙන් බුදුන්ගේ වචනය යමෙක් අදහාද, එය එසේම යයි. කල්පනා කරත්, ඔවුහු මෙසේ කරත්, දැන් ඇය විසින් ශ්‍රේෂ්ඨ පිළිවෙතකින් එය දක්වනු පිණිස නිබ්බින්‍දන්ති භාවගතෙ නිබ්බින්‍දිත්‍වා විරජ්ජන්ති යනුවෙන් කීවාය. එහි තේරුම මෙසේය. යමෙක්තුමූ බුදුන්ගේ වචනය අර්‍ථවත් පරිදි අදහද්ද ඔවුහු පිරිසිදු පිළිවෙතක් අනුගමනය කරන්නාහු සියලු භවගත ත්‍රෛභූමික සංස්කාරයන් කෙරෙහි විදර්‍ශනා ඥානයෙන් බලා කලකිරෙති, කලකිරී ආර්ය මාර්ගය වඩා හැම දෙයකින්ම වෙන්වෙති. සියලු භවගතයන්ගෙන් මිදෙති. විරාගී වූ ආර්යමාර්ගගයට පැමිණීමෙන් භවගතයන්ගෙන් මිදෙති යන අර්ථයය.
සුමේධා කෙළවරකොට ඇති මේ තෙරණියෝ එකම ගාථා පොදු වශයෙන් කියා තිබෙන හෙයින් ඒ සියල්ලම එකතැනක බහාලූහ. තෙරණිවරු හැත්තෑ තුන්දෙනෙක් පමණ වෙති. බණවර විසින් දෙකකට අධිකය, හයසියයක් පමණ වන තෙරණිවරු හා ගාථා යන මේ සියල්ලම බුදුන්ගේ ශ්‍රාවිකාවන් වන හෙයින් එකසමානය. එසේම, දුරුකළ කෙලෙස්, ඉවත්කළ බාධක, නැසූ ගැටළු, උගුළා දමූ වකණු, ඉවත්කළ අගුල් බහාලු බර ඇති බැවින්ද, දශවිධ ආර්‍ය වාසයන්හි වැස නිමකර ඇති බැවින්ද එසේම ඔවුහු පඤ්චනීවරණාදිය යටපත්කිරීමෙන් හා ෂඩංගයෙන් සමන්විත වීමෙන්ද, චතුරංග වශයෙන් (චතුපාරිශුද්ධිශීලය රකින හෙයින්) එකම ආරක්‍ෂාවක් ඇති, සිවුවැදෑරුම් මුසා ඉවත්කර කෙලෙස් නැතිකිරීමෙහි යෙදී සිටින මැඩපවත්වනලද කායසංස්කාරයන් ඇති, නොකැළඹුණු සංකල්ප ඇති, මැනැවින් මිදුණු මනස හා ප්‍රඥාව ඇති මේ ආදී ක්‍රමයෙන් එකසමානය.
සම්මුඛ හා පරාංමුඛ වශයෙන් දෙවැදෑරුම් වෙති. බුදුන් ජීවමාන කාලයෙහි ආර්‍යජාතියෙහි උපන්නාවූ මහාප්‍රජාපතී ගෝතමී ආදීහු සම්මුඛ ශ්‍රාවිකාවෝ නම් වෙති. යම් තැනැත්තියක් බුදුන්ගේ ස්කන්ධ පරිනිර්‍වාණයෙන් පසුව ලබාගත් මනෝභාවනය ඇත්තී බුදුන්ගේ ධර්‍මශරීරය ඇති කල්හි එය ප්‍රත්‍යක්‍ෂ කිරීමෙන් මුත් ශාස්තෲන් වහන්සේ අප්‍රත්‍යක්‍ෂ හෙයින් පරම්මුඛ ශ්‍රාවික නම්වේ. එසේම, දෙයාකාරයෙන්ම හා ප්‍රඥා මාර්‍ගයෙන් විමුක්තිය ලැබීම් වශයෙනි. මෙහි සඳහන් පරිදි දෙයාකාරයෙන්ම ලබාගන්නා විමුක්තියමය. එසේම සාපදාන අනපාදාන වශයෙන් ද දෙවැදැරුම් වේ. යම් තැනැත්තියක් පෙර බුදුවරුන්ගේ පසේ බුදුවරුන්ගේ, ශ්‍රාවක බුදුවරුන්ගේ කාලවල පුණ්‍ය ක්‍රියා වශයෙන් කරන ලද අධිකාර ඇත්තාහු අපදානයකින් සමන්විත වූවාහුද ඔවුහු සාපදාන නම්වේ. එවැනි පැවැත්මක් නැත්තාහු අනපදාන නම්වේ. එසේම බුදුන්ගෙන් උපසම්පදාව ලබාගත්තාහුද සංඝයාගෙන් උපසම්පදාව ලබා ගත්තාහුදැයි යනුවෙන් දෙවැදැරුම් වේ. ගරුධර්‍ම පිළිගැනීමෙන් බුදුන්ගෙන් උපසම්පදාව ලබාගත් මහාප්‍රජාපතීගෝතමී **සත්‍ථුපසම්පදා** බුදුන්ගේ උපසම්පදාව ලබාගත් නම් වේ. සෙසු සියල්ලෝම සංඝයාගෙන් උපසම්පදාව ලබාගත් අයවෙති. ඔවුහුද එකට උපසපන් වූ අය දෙපසින් උපසපන් වූ අය යනුවෙන් දෙකොටසකට අයත් වෙති. එහි මහා ප්‍රජාපතී ගෝතමිය සමග එකට පිටත්වූ පන්සියයක් ශාක්‍ය කාන්තාවෝ එකට උපසපන් වූවෝ වෙති. සෙසු අය සංඝයාගෙන් දෙපසින් උපසපන්වූවෝ වෙති.
එහි භික්‍ෂුභාවයෙන් පැවිදි වූ භික්‍ෂූන් මෙන් එහි භික්‍ෂුණීභාවයෙන් පැවිදි වූ භික්‍ෂුණීහු නැත. කවර හෙයින්ද යත්? භික්‍ෂුණින්ට එවැනි උපසම්පදාවක් නැති හෙයිනි. ඉදින් එසේ වුවද ථෙරිගාථාවෙහි සුභද්දා හා කුණ්ඩලක්සා විසින් මෙවැනි යමක් කියන ලදද-
දණ බිම ඔබා ඉදිරියෙහි ඇඳිලි බැඳගෙන සිටියෙමි, භද්දා, මෙහි එන්න යනුවෙන් මා ඇමතීය, එය මගේ උපසම්පදාව විය.
එසේම අපදානයෙහි
ආයාචනා කරනු ලැබු නායකයන් වහන්සේ භද්දා, මෙහි එන්න යනුවෙන් වදාළහ. එවිට උපසම්පදාව ලැබුවා වූ මම ජල ශේෂයක් දුටිමි.
මෙය කෙබඳු දෙයක්ද? මෙය එහි භික්‍ෂුණීභාවයෙන් උපසම්පදාව ලැබූ බවක් නොකියයි. උපසම්පදාවට හේතුකාරකයන් තුබූ හෙයින් ශාස්තෲන් වහන්සේගේ යම් ප්‍රඥප්තියක් වීද, එහෙයින් එය මගේ උපසම්පදාව විය යනුවෙන් කියන ලදී.
අර්‍ථකථාවෙහි මෙසේ කියා ඇත. පිනැතිය, එන්න, භික්‍ෂුණී ආශ්‍රමයකට ගොස් පැවිදි උපසම්පදාව ලබාගන්න. යනුවෙන් මට අණකළහ. බුදුන්ගේ ඒ ආඥාව මගේ උපසම්පදාවට හේතු වූ හෙයින් එය මගේ උපසම්පදාව විය. මෙයින්ම අපදාන ගාථාවෙහි අර්‍ථය ද වර්‍ණනා කරන ලදැයි දතයුතුය.
මෙසේම භික්‍ඛුනී විභංගයෙහි ‘එහි භික්‍ඛුනිති භික්‍ඛුනි’ යන මෙය කෙසේද? එහි භික්‍ෂුණීභාවයෙන් භික්‍ෂුණීන්ගේ උපසම්පදාව ස්වභාවයෙන් නොසිදුවීම අඟවන වචනයකි. භික්‍ෂුණීන්ගේ එවැනි උපසම්පදාවක් නොලැබෙන හෙයින් එය එසේ නම් එහි භික්‍ඛුනී යනුවෙන් විභංගයෙහි කෙසේ නිර්දේශ කරන ලදද? දේශනාවෙන් කණට වැටුණු හෙයිනි. මෙය කණට වැටුණු හෙයින් යනුවෙන් යම්කිසි තැනක ලැබෙන්නේ නමුදු එය පිළිගැනීමක් නොලැබුවේ.
යම් අයුරකින් අභිධර්‍මයෙහි මනෝධාතු නිර්දේශයෙහි පෙන්වනු ලබන නමුදු ධ්‍යානාංගය පස්වදෑරුම් විඥානය ශ්‍රෝතයෙහි වැටී ඇති තත්ත්වයෙන් පිටතට ගැනීමක් ගැන. කිසිම දේශනාවක සඳහන් නොවන බැවින්, එසේම එහිම වස්තු නිර්දේශයෙහි හෘදයවස්තුව කිසි තැනෙක සඳහන් නොවතුදු සඳහන් අයුරින් ගැනිම් වශයෙන්ද එසේම ඨිතකප්පී නිර්දේශයෙහි,
ඨිතකප්පී පුද්ගලයා යනු කවරෙක්ද? යම් පුද්ගලයෙක් සෝවාන් ඵලයට පැමිණීම සඳහා පිළිපන්නේවේද කල්පය ගින්නෙන් විනාශවන කල්හි යම්තාක් ඒ පුද්ගලයා සෝවාන් ඵලයට නොපැමිණේද ඒතාක් කල් කල්පය ගින්නෙන් නොදැවී පවතී යනුවෙන් දේශනා කර ඇත.
මෙසේ මෙහිදු එය නොලබා ගැනීම් වශයෙන් දතයුතුය. මෙය වූකලී පරිකල්පිත වචනයකි. ඉදින් බුදුහු භික්‍ෂුණියක වීමට සුදුසු ස්ත්‍රියකට එහි භික්‍ඛුනී යනුවෙන් අමතද්ද එයිනිදු භික්‍ෂුණීභාවය පිහිටයි බුදුහු එසේ නොකීවේ කවරහෙයින්ද? ඒ අයුරින් කරනලද අධිකාර නැති හෙයින්ද ඇතැමෙක් ළඟින් නොව දුරින්ද වෙසෙන හෙයිනි යන කාරණය කියා භික්‍ෂූහු පමණක් නිතරම සමීපයෙහි වෙසෙති, එහෙයින් ඔවුහු එහි භික්‍ඛු යනුවෙන් ඇමතීමට සුදුසුවෙති, භික්‍ෂුණීහු සුදුසු නොවෙති යනුවෙන් කියති. එය හුදෙක් ඔවුන්ගේ මතිමාත්‍රයකි. බුදුහු සමීපයෙහි හෝ ඈත හෝ විසීම සුදුසු හෝ නුසුදුසුවීමට මිම්මක් හැටියට නොගත්හ. බුදුහු මෙසේද දෙසූහ.
මහණෙනි, යම් මහණෙක් මගේ සිවුරුකොණ අල්වාගෙන පියවරක් පාසා මගේ පාසටහනෙහි ඔහුගේ පාදය තබමින් මා පිටුපස පැමිණේද, එහෙත් හෙතෙම ලෝභසහගතවේ ද කාමයන්හි දැඩි ඇලුම් ඇත්තේවේද, නැසුණු සිත් ඇත්තේවේද, කිළිටි සිතිවිලිවලින් පිරුණේවේද, මුළාවූ සිහිය ඇත්තේවේද දැනීමෙන් තොරවේද, එකඟකළ මනස නැත්තේවේද, කැළඹුණු සිත් ඇත්තේවේද නොදමුණු ඉඳුරන් සහිතවේද, එසේවුවහොත් හෙතෙම දුරින්ම දුරුකට යුතුවෙයි. මාද ඔහුගෙන් දුරුවිය යුතුය. කවර හෙයින්ද යත් ඔහු ධර්‍මය නොදක්නා හෙයිනි.
එසේම මහණෙනි, යම් මහණෙක් යොදුන් සියයකට ඔබ්බෙන් වෙසේද හෙතෙම ලෝභයෙන් තොරවේද කාමයන් නොඇලේද නොනැසුණු සිත් ඇත්තේද නොකිළිටි සිතිවිලි ඇත්තේද එළඹ සිටි සිහිය ඇත්තේද, දැනීම ඇත්තේද එකඟ වූ සිත් ඇත්තේද දැමූ ඉඳුරන් ඇත්තේවේද, හෙතෙම මා සමීපයෙහිම වේ, මාද ඔහුගේ සමීපයෙහිමය. කවර හෙයින්ද යත්? ඔහු ධර්‍මය දක්නා හෙයිනි. ධර්‍මය දක්නා තැනැත්තා මා දකියි.
එහෙයින් බුදුන් සමීපයෙහි හෝ දුර හෝ විසීම මෙයට හේතුවක් නොවේ. කරනලද අධිකාර නැති බැවින් භික්‍ෂුණීන්ට එය අයෝග්‍යය. එහෙයින් කියන ලදී භික්‍ෂුණිය, මෙහි එන්න, මෙහි දෙවැන්නක් නොලැබේ යනුවෙනි.
මෙසේ දුවිධා (දෙවැදැරුම් වේ) අග්‍රශ්‍රාවිකා මහ ශ්‍රාවිකා හා ප්‍රකෘති ශ්‍රාවිකා යනුවෙන් තිවිධා (තෙවැදෑරුම් වේ) එහි. ඛෙමා උප්පලවණ්ණා මේ තෙරණියෝ දෙදෙන අග්‍රශ්‍රාවිකාවෝ නම් සියලුම කෙලෙස් සුන්කළ ශීල විශුද්ධිය ලබාගත්තාවූ, සතර සතිපට්ඨානයෙහි පිහිටියාවූ ඔවුහු සප්තබෝධ්‍යංග යථාකාරයෙන් වඩා මගපිළිවෙළින් සියලු කෙලෙස් ඉතිරි නොකර ගෙවා අග්‍රඵලයෙහි පිහිටත්. එසේම ශ්‍රද්ධාවෙන් විමුක්තිය ලැබුවාවූ, ප්‍රඥාවෙන් විමුක්තිය ලැබුවා වූ මේ දෙයාකාරයෙන්ම විමුක්තිය ලැබුවාවූ, පූර්‍වභාග භාවනා විශේෂය ලබාගත්තාවූ, අභිප්‍රාව ඉටුකර ගත්තාවූ, රහත්බව ලැබීමේ ප්‍රාර්ථනා මහත් බැවින්, ආරම්භයේ පටන් කටයුතු ඉටුකළ හෙයින් ස්වකීය සන්තානයෙහි අතිශය ගුණ සමූහයක් වඩා ඇති බැවින් ශීලාදී ගුණයෙන් මහත් වූ ශ්‍රාවිකාවෝ (මහාසාවිකා) එම බෝධිපාක්‍ෂික ධර්‍මයන් කෙරෙහිම ප්‍රමුඛ බැවින් ධුර උසුලන්නාවූ සම්මා දිට්ඨි සම්මා සමාධී ආදීන්ගේ ක්‍රියානුයෝගය සඵල කරගැනීමට හේතුභූත වූ පැතුම් ඇති බැවින් සකසා නිරතුරුව බොහෝ කලක් පුරුදු පුහුණු කරනලද බැවින් මනා පිළිවෙතින්, ප්‍රඥාවෙන් හා සමාධියෙන් පාරමී පූරණය පිණිස සියලු ගුණයන් කරණකොටගෙන අග්‍රස්ථානයෙහි පිහිටියාවූ ඔවුහු ද **අග්ගසාවිකා** නම් වෙති. මහා ප්‍රජාපතී ගෝතමී ආදීහු අර්හත්වය සඳහා කරන ලද ප්‍රාර්ථනා බහුල බැවින්ද, පූර්‍වකෘත්‍යයන්ගේ ආධික්‍යය නිසාද ලබාගෙන ඇති ගුණවිශේෂයන්ගේ බාහුල්‍යය නිසාද ඒ ශ්‍රාවිකාවෝ මහා ශ්‍රාවිකා යනුවෙන් හැඳින්වෙති. තිස්සා, වීරා, ධීරා වශයෙන් හැඳින්වෙන අනෙක් තෙරණියෝ ප්‍රාර්ථනා මහත්වයෙන් හීන වූ බැවින් **පකතිසාවිකා** නම් වෙති. ඔවුහු අග්‍රශ්‍රාවිකාවන් මෙන්ද මහා ශ්‍රාවිකාවන් මෙන්ද සීමිත සංඛ්‍යාවක් නොවෙති. එහෙත් නොයෙක් සියගණන් නොයෙක් දහස් ගණන් වශයෙන් දක්නට ලැබෙති. මෙසේ අග්‍රශ්‍රාවිකාදි වශයෙන් **තිවිධා** (තෙවැදැරුම් වේ) එසේ ශුන්‍යතා විමෝක්‍ෂාදී වශයෙන් තිවිධා.
ප්‍රතිපදා භේදයෙන් චතුබ්බිධා (සිවුවැදෑරුම් වේ). ඉන්‍ද්‍රියාදි භේදයෙන් පස්වැදෑරුම් වේ. ප්‍රතිපත්ති ආදි වශයෙන්ද පස්වැදෑරුම් වේ. අනිමිත්තවිමුක්ති ආදි වශයෙන් සවැදෑරුම් වේ. අධිමුක්ති භේදයෙන් නවවිධ හෝ දශවිධ හෝ වෙති. මේ තැනැත්තියෝ යට කියනලද පරිදි ධුරභේදයෙන් කොටස් විස්සකට බෙදෙති. පටිපදා වශයෙන් බෙදෙන කල්හි හතළිහක් වෙති. නැවත පටිපදා හා ධුර වශයෙන් බෙදෙනවිට අසූවක් වෙති. නැතහොත් ශුන්‍යතා විමුක්තාදී වශයෙන් කොටස් කරන කල දෙසිය හතළිහක් වෙති. නැවත ඉන්‍ද්‍රියාධික වශයෙන් වෙන්වනකල එක්දහස්හතක් වෙති. මෙසේ මේ තෙරණියෝ තමතමා සතු ගුණ විශේෂයන් වශයෙන් නොයෙක් කොටස්වලට බෙදෙන බව දතයුතුය. මෙය මෙහි ලුහුඬු අදහසය. සෙසු විස්තර ථෙරගාථා වර්‍ණනාවෙහි සඳහන්වන අයුරින් ගතයුතුය.
නිගමන ගාථා
මෙපමණකින්ද -
ධර්‍මරාජන්වූ ශාස්තෘන් වහන්සේගේ ඖරස පුත්‍රවූ ධර්‍මය දායාදකොට ඇති ධර්‍මයෙන් නිපන්
ශීලාදී ගුණධර්‍මයෙන් සමන්විත, කරනලද කිස ඇති, ආශ්‍රවයන්ගෙන් දුරුවූ සුභූති ආදීවූ යම් ඒ තෙරවරු හා තෙරණිවරුවූහුද
උන්වහන්සේලා විසින් අනෙක් නිරුක්ති ආදිය ඇසුරු කරමින් ප්‍රකාශ කරනලද ගාථා සමූහයක් වීද, ඒ සියල්ල එක්තැන්කර **ථෙරගාථා** හා **ථෙරිගාථා** යනුවෙන් සංග්‍රහයන්ට නගන ලදද,
මහා තෙරවරු ඒ ථෙරගාථාවල අර්‍ථය ප්‍රකාශකරනු පිණිස පැරණි අට්ඨකථා ක්‍රමයට නැගුහ. එය ඇසුරුකර මා විසින් අර්ථවර්‍ණනාව අරම්භ කරන ලදී. ඒ ඒ ස්ථානයන්හි සුදුසු පරිදි පරමාර්ථයට අනුව සකස් කෙරිණ.

නමින් පරමත්‍ථදීපනී නම්වූ නිරවුල් විනිශ්චයයන්ගෙන් යුක්ත වූ මේ කෘතිය බණවර අනුදෙකකින් සම්පූර්‍ණකර පාලියෙන් සකස් කරන ලදී.
මෙය සංස්කරණය කිරීමෙන් යම් ඒ පිනක් මා විසින් අත්පත් කරගන්නා ලදද එහි ආනුභාවයෙන් සිල් ඈ ගුණ රැසින් පිරිසිදු වී බුදුන්වහන්සේගේ සසුන බබුළුවා සියලු සත්ත්වයෝ නිවන් සුවයෙහි කොටස්කාරයෝ වෙත්වා.

සම්‍යක් සම්බුද්ධයන් වහන්ගේ ශාසනය බොහෝ කාලයක් පවතීවා. සියලු සත්ත්වයෝ ඒ සසුන කෙරෙහි ගෞරවය දක්වත්වා.
ලෝකාධිපති දෙවියෝ ද මැනැවින් කලට වැසි වස්වත්වා. සද්ධර්මයෙහි නිරතව ධර්මයෙන්ම ලෝකය පාලනය කෙරෙත්වා.
හැම අයුරකින්ම ඒ අට්ඨකථාව නිමාවට පත්විය. ධර්මයෙහි චිරස්ථිතිය සඳහා එය නිමවන්නා වූ මා විසින් යම් පිනක් අත්පත් කරගන්නා ලදද එහි අනුභාවයෙන් සියලු සත්ත්වයෝ බුදුන්වහන්සේගේ සුව එළවන දහම දැනගෙන, පිරිසිදු යහපත් පිළිවෙතින් සමන්විතව සොක රහිත වූ කරදර රහිත වූ උතුම් නිවන් සුවයට පැමිණෙත්වා.
සද්ධර්මය බොහෝ කලක් පවතීවා, සියලු සත්ත්වයෝ ධර්මයට ගෞරව කරත්වා. කලට වැසි වසීවා.
