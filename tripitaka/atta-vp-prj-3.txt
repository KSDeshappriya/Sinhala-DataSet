සඞ්ඝාදිශෙෂ කාණ්ඩය
සුක්කවිසට්ඨි ශික්‍ෂාපද වර්ණනාව
පාරාජික කාණ්ඩයට අනතුරුව යම් තෙරස්සඞ්ඝාදිශෙෂ කාණ්ඩයක් සඞ්ඝායනා කරන ලද්දේ ද, ඒ තෙරස ශිෂ්‍යාපද කාණඩයේ මේ පෙර නොතිබූ පදවර්‍ණනාය.
**“තෙන සමයෙන බුද්ධො භගවා සාවත්‍ථියං විහරති ජෙතවනෙ අනාථපිණ්ඩිකස්ස ආරාමෙ. තෙන පන සමයෙන ආයස්මා සෙය්‍යසකො අනභිරතො බ්‍රහ්මචරියං චරති”** යන මෙහි “**ආයස්මා”** යනු ප්‍රියවචනයි. “**සෙය්‍යසකො**” යනු මේ මහණහුගේ නාමයයි. **“අනභිරතො”** විසුරුනු සිත් ඇත්තේ කාමරාග පරිදාහයෙන් හාත්පසින් දැවෙනුයේ ගිහිබව පතමින් නොවේ. “**සො තෙන කිසො හොති**” ඒ සෙය්‍යසක තෙමේ ඒ බ්‍රහ්මචර්‍ය්‍යයෙහි ඇලුම් නැති බැවින් කෘශ වූයේ වේ.
**“අද්දසා ඛො ආයස්මා උදායි**” මෙහි උදායී යනු ඒ තෙරුන්ගේ නාමය වේ. මෙතෙමේ වනාහි සෙය්‍යසක මහණහුගේ උපාද්ධ්‍යාය වූ **ලාලුදායි **නම් වේ. භ්‍රාන්තමෘගයකු සමාන වූ එතෙමේ නිද්‍රාරාමනාදියෙහි යෙදුනවුන් අතුරෙහි එක්තරා ලොල් මහණෙකි. “**කච්චි නො ත්‍වං**” කච්චි නු ත්‍වං, යනු පද යෙදුමයි. කිම, තෝ “**යාවදත්‍ථං, භුඤ්ජ**” යනාදි තන්හි යම්පමණ ප්‍රයෝජන වූයේයි යාවදත්‍ථ නම. යම්පමණ තට හෝජනයෙන් ප්‍රයෝජනවේද, තෝ යම්පමණ කැමැත්තෙහිද, එපමණ අනුභව කරව, යම්පමණ කල් රෑ හෝ දවල් නිදන්නට කැමැත්තෙහිද, එපමණ කල් නිදව. මැටි ආදියෙන් කය උළා හුණු ආදියෙන් ගටා නෑම යම්පමණ කැමැත්තෙහිද, එපමණ නහව, උදෙසීමෙන්, හෝ පිළිවිසීමෙන් හෝ වත්පිළිවෙතින් හෝ කමටහනින් හෝ ප්‍රයෝජන නැත්තේයයි මෙය කියන ලද්දේය. “**යදා තෙ අනභිරති උප්පජ්ජති**”. යම්කලෙක තට කාමරාග වසයෙන් උකටලීබවෙන් විසිරුනු සිත් ඇති බවක් උපදීද, “**රාගො චිත්තං අනුද්ධංසෙති**” කාමරාගය සිත පෙරළාද ප්‍රකර්‍ෂයෙන් පෙරළාද, හසුරුවාද, මලානික කෙරේද **“තදා හ‍ත්‍ථෙන උපනික්කමිත්‍වා අසුචිං මොචෙහි**” එකල්හි අතින් වෑයම්කොට ශුක්‍ර මෝචනය කරව, එසේ කළ කල්හි තාගේ සිතෙහි එකඟබව වන්නේය. මෙසේ උපාද්ධ්‍යාය තෙමේ ඒ සෙය්‍යසක මහණහට අනුශාසනා කෙළේය. බාලයෙක් බාලයෙකුට, ගොළුවෙක් ගොළුවෙකුට යම්සේද එසේය.
**“තෙසං මුට්ඨස්සතීනං අසම්පජානානං නිද්දං ඔක්කමන්තානං**” සිහිය හා වැඩ අවැඩ සලකන නුවණ හැර නින්දට බස්නා වූ. එහි කෙසේ නමුත් නින්දට බසින්නවුන් පිළිබඳ අව්‍යාකෘත භවාඞ්ගවාරය පවත්නේය. ස්මෘතිසම්ප්‍රජන්‍යවාරය ගිලෙන්නේය. එසේ නමුත් නිදන කාලයෙහි මනස්කාරය කටයුතුය. දාවල නිදන්නහු විසින් යම්තාක් දිය නෑ මහණහුගේ කෙස් නොවියලේද, ඒතාක් නිදා නැගිටෙන්නෙමියි උත්සාහ සහිතව නිදාගත යුතුය. රෑ නිදන්නහු විසින් මෙතරම් රාත්‍රිභාගයක් නිදා සඳ හෝ තරුවක් හෝ මෙනම් තැනට පැමිණි කල්හි නැගිටින්නෙමියි උත්සාහ සහිතව නිදාගත යුතුය. බුද්ධානුස්මෘති ආදී දශ කර්‍මස්ථාන අතුරෙහි සිතට රුචි එක් කර්‍මස්ථානයක් හෝ අනිත් කර්‍මස්ථානයත් හෝ ගෙනම නින්දට පැමිණිය යුතුය. මෙසේ කරන්නේම සිහි ඇත්තේ, මොනවට දන්නේ ස්මෘතියද සම්ප්‍රජන්‍යයද නොහැරම නින්දට බසීයයි කියනු ලැබේ. බාලවූ ලොල් වූ භ්‍රාන්තමෘගයන් වැනි මහණෝ මෙසේ නොකළාහුය. “තෙසං මුට්ඨස්සතීතං අසම්පජානානං නිද්දං ඔක්කමත්තානංයි එහෙයින් වදාරන ලදී.
“**අපි චෙත්‍ථ චෙතනා ලබ්හති**” යන මෙහිද නින්දෙහි ආස්වාද චේතනාව ඇත්තීය. ලැබෙන්නීය. “**අත්‍ථෙසා භික්‍ඛවෙ චෙතනා සා ච ඛො අබ්බොහාරිකා”** මහණෙනි, මේ ආස්වාද චේතනාව ඇත්තීය. ඒ චේතනාව අවිසයෙහි උපන්බැවින් අව්‍යවහාරික වන්නීය. ඇවැතට අඞ්ගයක් නොවේ. මෙසේ භාග්‍යවතුන් වහන්සේ සව්පනාන්ත චේතනාවෙහි අව්‍යවහාරිකාභාවය දක්වා **“එවඤ්චෙ පන භික්‍ඛවෙ ඉමං සික්‍ඛාපදං උද්දිසෙය්‍යාථ, සඤ්චෙතනිකා සුක්කවිසට්ඨි අඤ්ඤත්‍ර සුපිනන්තා සඞ්ඝාදිසෙසො”**යි අනුප්‍රඥප්ති සහිත වූ ශික්‍ෂාපදය පණවා වදාළ සේක.
එහි මේ සුක්කවිසට්ඨියට චේතනාව විද්‍යාමානවන්නී යයි සඤ්චෙතනා නම. සඤ්චෙතනාවම සඤ්චෙතනිකා නම. විද්‍යමාන චේතනා මෝහට ඇත්තීනුයි හෝ සඤ්චෙතනිකා නම. යම්හෙයකින් යමක්හට චේතනා සහිත සුක්කවිසට්ඨියවේද හෙතෙමේ දන්නේ මොනවට දන්නේ වේ. මොහුගේ ඒ සුක්කවිසට්ඨිය මොනවට චේතනා වසයෙන් දැන සිතා උපක්‍රම වශයෙන් මැඩීමෙන් ව්‍යතික්‍රමයවේද, එහෙයින් ව්‍යඤ්ජනයෙහි ආදරය නොකොට අර්‍ත්‍ථයම දක්වනු පිණිස “**ජානන්තො සඤ්ජානන්තො වෙච්ච අභිවිතරීත්‍වා විතත්තමො**”යි මෙසේ මේ ශිෂ්‍යාපදයෙහි පදභාජනය වදාළ සේක. එහි **“ජානන්තො”** යනු උපක්‍රම කරමියි දන්නේ **“සඤ්ජානන්තො**” යනු ශුක්‍ර මුදමියි හැමතින් දන්නේ. ඒ උපක්‍රමය දන්නා ආකාරය සමග දන්නේ යන අර්‍ත්‍ථය. **“වෙච්ච”** මොචනාස්වාදචෙතනා වශයෙන් සිතා, තදින් කල්පනාකොට “**අභිවිතරීත්‍වා”** උපක්‍රම වශයෙන් මඩිමින් නිසැක සිත යවා, “වීතික්කමො” මෙසේ පැවති යම් ව්‍යතික්‍රමයක්වේද, මෙය සඤ්චෙතනිකා ශබ්දයෙහි කෙළපැමිණි යන අර්‍ත්‍ථයයි කියන ලද්දේ වේ.
දැන් “**සුක්කවිසට්ඨි**” යන මෙහි යම් ශුක්‍රයක් පහකිරීමක්වේද, එය සඞ්ඛ්‍යා විසින් වර්‍ණභේද විසින් දක්වන්නට “**සුක්කන්ති දස්සුක්කානි**” යනාදිය කීහ. එහි ශුක්‍රයන්ගේ ආශ්‍රයභෙදයෙන්ද, ධාතූන්ගේ නානත්‍වයෙන්ද නීලාදිවර්‍ණභෙදය දතයුතුය.
**“විසට්ඨි”** පහකිරීමය. අර්‍ත්‍ථ වශයෙන් මෙය තුබූ තැනින් පහකිරීමය. “**විසට්ඨිති ඨානා චාවනං වුච්චති”**යි. එහෙයින් කීය. එහි ශුක්‍රය පිහිටි ස්ථානය, හෝ ශුක්‍රය පිහිටි තැන වස්තිමස්තය, කටිය, හා සියලු කයයි. තෙපරිද්දෙකින් කල්පනා කෙරෙත්. ප්‍රකාශ කෙරෙත්. එක් ආචාර්‍ය්‍යවරයෙක් වස්තිමස්තකය ශුක්‍රයට ස්ථානයයි කීය. එක් ආචාර්‍ය්‍යවරයෙක් කටියයි කීය. එක් ආචාර්‍ය්‍යවරයෙක් සියලු කයැයි කීය. ඒ ආචාර්‍ය්‍යවරයන් අතුරෙහි තෙවැන්නහුගේ කීම මනා කීමය. කෙස්, ලොම්, නිය, දත් යන මොවුන් පිළිබඳ මස් රහිත තැන්ද, මලමූ කෙළ, සොටුද තදවියලි මස්ද හැර සෙසු සම්, මස්, ලේ හා එක්වූ සියලුම කය, කායප්‍රසාදභාව ජීවිතෙන්‍ද්‍රිය අබද්ධපිත්තයන්ට හා ශුක්‍රයට ස්ථානම වේ. ඒ එසේමය. රාගය හාත්පසින් බලවත්ව නැගීමෙන් මැඩුණු ඇතුන්ගේ දෙකන් සිළුවෙන් ශුක්‍ර නික්මෙන්නේය. මහසෙන් රජ තෙමේද රාගයෙන් මඩනා ලද්දේ ශුක්‍රවේගය ඉවසන්නට නොහැකිව සැතින් උරහිස පලා වණමුවින් නික්මුනු ශුක්‍රය දැක්වීය.
මෙහි ප්‍රථමාචාර්‍ය්‍යන්ගේ වාදයෙහි මොචනාස්වාදයෙන් නිමිත්තෙහි උපක්‍රම කරන්නහුට කුඩා මැස්සෙකු බොන පමණ ශුක්‍ර වස්තිමස්තකයෙන් මිදී මුත්‍ර නික්මෙන මගට බට ඇසිල්ලෙහි පිටතට නික්මුනු කල්හි හෝ නොනික්මුනු කල්හි හෝ සඞ්ඝාදිසෙසය වේ. ද්විතීයාචාර්‍ය්‍යන්ගේ වාදයෙහි එසේම මොචනස්වාදයෙන් නිමිත්තෙහි උපක්‍රම කරන්නහුට කටියෙන් මිදී මුත්‍රමාර්‍ගයට බට කල්හිද, තෘතීයාචාර්‍ය්‍යයන්ගේ වාදයෙහි එසේම මුළු කය සොලොවා එයින් ශුක්‍ර මිදී මුත්‍රමාර්‍ගයට බට ඇසිල්ලෙහි පිටතට නික්මුනු කල්හි හෝ නොනික්මුනු කල්හි සඞ්ඝදිසෙසය වේ. මුත්‍රමාර්‍ගයට බැසීමද මෙහිදී ඉවසා අතරදී වළකාලන්නට නොහැකි බැවින් කියනලදී. තුබූ තැනින් ගිලිහුනු පමණින්ම ආපත්ති දතයුතුය. ඒ ආපත්තියද නිමිත්තෙහි උපක්‍රම කරන්නහුටම වන්නීය. අත්පිරියම් පාපිරියම් සිරුරු පිරියම් කරණකොට ශුක්‍ර මිදේද, ඇවැත් නොවේ. මේ සියලු ආචාර්‍ය්‍යයන්ගේ සාධාරණ විනිශ්චයයි.
**“අඤ්ඤත්‍ර සුපිනන්තා**” මෙහි සුපිනයම සුපිනන්ත නම්වේ. ඒ සුපිනන්තය හැරය, පහකොටයයි කියන ලද්දේ වේ. ඒ සිහිනය දක්නේද ධාතු කැළඹීමෙන් හෝ පෙර ඇසුරු කළ අරමුණින් හෝ දෙවියන් විසින් එළවීමෙන් හෝ පෙර කළ පින් පව් විසින් හෝ යන කරුණු සතරින් සිහින දක්නේය.
පිත්, සෙම් ආදිය කළඹන හේතු යෙදීමෙන් චලනය වූ ධාතුක්‍ෂොභයෙන් සිහින දක්නේය. දක්නේද පර්‍වතයෙන් හෙන්නකු මෙන්ද, අහසින් යන්නකු මෙන්ද, ව්‍යාලමෘග, ඇත් සොර ආදීන් විසින් ලුහුබැන්දෙකු මෙන්ද යන නන්වැදෑරුම් සිහින දක්නේය. පෙර කළ ක්‍රියාවන්ට අනුව දක්නේ පෙර අනුභව කළ අරමුණු දක්නේය. දෙවියන්ගේ එළවීම් වසයෙන් දක්නහුට දෙවියෝ වැඩ කැමැති බැවින් හෝ අවැඩ කැමැති බැවින් හෝ වැඩ පිණිස හෝ අවැඩ පිණිස හෝ නන්වැදෑරුම් අරමුණු එළවත්, හෙතෙමේ ඒ දෙවියන්ගේ අනුභාවයෙන් ඒ අරමුණු දක්නේය. පූර්‍වනිමිත්ත වශයෙන් දක්නේ කුසල් අකුසල් වසයෙන් උපදිනු කැමැත්තහු පිළිබඳ වැඩට හෝ අවැඩට පෙරනිමිති වූ සිහින දක්නේය. බෝසත්මව මෙන් පුතකු ලැබීමෙහි නිමිත්ත, බෝසතුන් මෙන් පස්මහ සිහින, කොසොල් රජු මෙන් සොළොස් සිහින දැකීම එහිලා දතයුතුය.
එහි ධාතුක්‍ෂොභයෙන්ද, අනුභූතපූර්‍වයෙන් යම් සිහිනයක් දක්නේද, ඒ සිහින සත්‍ය නොවේ. දෙවතොපසංහාර වසයෙන් යම් සිහිනයක් දක්නේද, එය සත්‍ය හෝ අසත්‍ය හෝ වේ. කිපුණු දෙවියෝ උපායයෙන් නසනු කැමැතිව විපරීතකොට සිහින දක්වන්නාහුය. පූර්‍වනිමිත්ත වශයෙන් යම් සිහිනයක් දක්නේද? ඒ සිහිනය ඒකාන්තයෙන් සත්‍යම වේ. මේ චතුර්විධ මූල කාරණයන් පිළිබඳ සත්‍ය අසත්‍ය සංසර්‍ගභෙදයෙන් ස්වප්න වේමය.
ශෛක්‍ෂ පෘථග්ජනයෝම මේ සිව්වැදෑරුම් සිහින දකින්නාහ. එසේ දකින්නේ ප්‍රහීණ නොකළ විපර්‍ය්‍යාස ඇති බැවිනි. අශෛක්‍ෂයෝ සිහින නොදකිත්. ප්‍රහීණ කළ විපර්‍ය්‍යාස ඇති බැවිනි. කිම, යම් සිහින දක්නේ නිදිගත්තේ සිහින දකීද, පිබිදී සිටියේ දකීද, නොහොත් නොම නිදිගන්නේ නොම පිබිදුනේ දකීද, යන මෙහි නිදිගත්තේ සිහින දකීනම් අභිධර්‍මවිරොධය වේ. භවාඞ්ගචිත්තයෙන්ම නිදන්නේය. ඒ කාලයෙහි පැවැති ඒ භවාඞ්ගචිත්තයට රූපනිමිති ආදීවූ අරමුණක් හෝ රාගාදීන් හා යෙදුනක් හෝ නොවන්නේය. සිහින දකින්නහුටද මෙබඳු සිත් උපදී. පිබිදියේ සිහින දකියි කියා නම් විනය විරෝධය පැමිණේ. පිබිදියේ යමක් දකී ද, එය ප්‍රත්‍යක්‍ෂ චිත්තයෙන් දක්නේය. ප්‍රකෘතිචිත්තයෙන් ව්‍යතික්‍රමය කළ කල්හි අනාපත්තියක් නම් නැත්තීය. සිහින දකින්නහු විසින් ව්‍යාතික්‍රමය කළ කල්හි ඒකාන්තයෙන් අනාපත්තිම වේ. නැවත නොම නිදිගත්තේ නොම පිබිදියේ දකීනම්, කවරෙක් දකීද, මෙසේ ඇති කල්හිද, සිහිනයෙහි අභාවයට පැමිණේද, අභාවය නොපැමිණේ. කුමක්හෙයින්ද යත්, යම්හෙයකින් වඳුරු නින්දෙන් යුක්ත වූයේ දකීද එහෙයිනි. මහරජ වඳුරු නින්දෙන් යුක්තවූයේම සිහින දකීයයි මෙය කියන ලද්දේය. **“කවිමිද්ධපරෙතො**” වඳුරන්ගේ නින්දෙන් යුක්ත වූයේය. වඳුරාගේ නින්ද ලුහුව පෙරළේද එසේ යම් නින්දක් නැවත නැවත කුසලාදී වූ සිතින් ව්‍යාකීර්‍ණ බැවින් ලුහුව පෙරළේ ද, යම් නින්දක පැවැත්මෙහි නැවත නැවත භවාඞ්ගයෙන් එතෙරවීමක්වේද, එයින් යුක්තවූයේ සිහින දක්නේය. එකරුණෙන් මේ සිහිනය කුසල්ද වේ. අකුසල්ද වේ. අව්‍යාකෘතද වේ. එහි සිහිනයෙහි සෑ වැඳීම් බණ ඇසීම් බණ දෙසීම් යනාදිය කරන්නහුට කුසල් වේ. පරපණ නැසුම් ආදිය කරන්නහුට අකුසල් වේ. කුසල් අකුසල් දෙඅඟින්{1} මිදුනේ ආවර්‍ජන තදාලම්බනක්‍ෂණයෙහි අව්‍යාකෘතයි දතයුතුය. ඒ මේ අර්‍ත්‍ථය දුර්‍වල වස්තුවක් බැවින් චේතනාවෙන් ප්‍රතිසන්‍ධිය ඇදගන්නට අසමර්‍ත්‍ථ වේ. ප්‍රවෘත්තියෙහි වනාහි අනික් කුසලාකුසලයන් විසින් රුකුල්දෙන ලද්දේ විපාක දෙන්නේය. කෙසේ නමුත් විපාක දේ ද යන මෙහි අවිසයයෙහි උපන් බැවින් සුපිනන්ත චේතනාව අව්‍යවහාරිකම වන්නීය. එහෙයින් **“ඨපෙත්‍වා සුපිනං**” යනු වදාළ සේක.
“**සඞ්ඝාදිසෙසො”** යනු මේ ආපත්ති සමූහයට නමකි. එහෙයින් ස්වප්නාන්තය හැර යම් සඤ්චෙතතිකා සුක්කවියට්ඨියක්වේද, මෙය සඞ්ඝාදිසෙස නම් ආපත්ති සමූහයයි. මෙහි මෙසේ සම්බන්‍ධය දතයුතුය. සඞ්ඝ තෙමේ මේ ඇවතට ආදියෙහිද සෙස්සෙහිද කැමතිවිය යුත්තේනුයි සඞ්ඝාදිසෙස නම් වේ යනු මෙහි වචනාර්‍ත්‍ථය වේ. මේ ඇවතට පැමිණ නැගී සිටිනු කැමැත්තහුගේ යම් ආපත්ති වුට්ඨානයෙක්වේද, ඒ ආපත්ති වුට්ඨානයට ආදියෙහි මුලදී පරිවාසදානය පිණිසද, ආදියෙන් සෙසු මධ්‍යයෙහි මානත්තදානය පිණිසද මුලායපටිකස්සනය සමග මානත්තදනය පිණිසද, අවසානයෙහි අබ්හානය පිණිද සඞ්ඝතෙමේ කැමතිවිය යුත්තේය. මෙහි එකද කර්‍මයක් සඞ්ඝයා හැර කරන්නට නොහැකියි. සඞ්ඝතෙමේ මේ ඇවැතට ආදියෙහිද සෙස්සෙහිද කැමැති විය යුත්තේ යයි සඞ්ඝාදිසෙස නම්වේ. ව්‍යඤ්ජනය නොගෙන අර්‍ත්‍ථයම දක්වන්නට සඞ්ඝතෙමේම ඒ ඇවැතට පරිවාසය දෙයි. මූලායපටිකස්සනය කරයි. මානත්තය දෙයි. අබ්හානය කරයි. දෙතුන් දෙනෙක් නොවෙති. එක් පුද්ගලයෙක් නොවේ. එහෙයින් සඞ්ඝාදිසෙසයි කියනු ලැබේ. මේ මෙය පිළිබඳ පදභාජනයයි.
සඞ්ඝාදිසෙසයි යමක් කියන ලදද, ඒ මෙසේයයි එය අසව. සඞ්ඝ තෙමේම පිරිවෙස් දෙයි. මුලායපටිකස්සනය කරයි. මානත දෙයි. අබ්හානය කරයි. සඞ්ඝයා මුල, මැද, අග යන තුන් තැනට කැමැතිවිය යුතුය යන අර්‍ත්‍ථයෙන් මේ ඇවැත සඞ්ඝාදිසෙසයි කියනු ලැබේ.
පරිවාරයෙහි මෙසේ වචනකාරණයද කියන ලදී. එක පරිවාසදානාදීහු සමුච්චයක්‍ඛන්‍ධකයෙහි විස්තර වශයෙන් ආවාහුය. එහිදීම ඔවුන්ගේ සංවර්‍ණනය කරන්නෙමු.
**“තස්සෙව ආපත්තිනිකායස්සව**” ඒ ඇවැත් සමූහයටමය. මෙහි මේ එක්ම ඇවැතකි. රූඪි ශබ්දයෙන් අවයවෙහි සමූහ ව්‍යවහාරයෙන් හෝ නිකායයි කියන ලද්දේය. එක් වෙදනාස්කන්‍ධයෙක. එක් විඥානස්කන්‍ධයෙක යනාදිතන්හි මෙනි.
මෙසේ උදෙසනලද ශික්‍ෂාපදය පද පිළිවෙළින් විභාගකොට දැන් මේ සුක්කවිසට්ඨියට පැමිණෙන්නහු පිළිබඳ උපායද කාලයද අභිප්‍රායද අභිප්‍රාය වස්තුවද දක්වනු පිණිස “**අජ්ඣත්තරූපෙ මොචෙති**” යනාදිය වදාළ සේක. මෙහි ආධ්‍යාත්මික රූපාදී වූ සිවු පෙදෙන් උපාය දක්වන ලද්දේය. ආධ්‍යාත්මික රූපයෙහි හෝ බාහිර රූපයෙහි හෝ දෙතැන්හි හෝ අහස කටිය සොලොවමින් හෝ ශුක්‍ර මුදන්නේය. මෙයින් අන්‍යවූ උපායක් නැත්තේය. එහි රූපයෙහි ගටා මුදන්නේ ද රූපයෙන් ගටා මුදන්නේ ද රූපයෙහි ශුක්‍ර මුදායි මැයි දතයුතුය. හෙතෙමේ රූපය ඇති කල්හිම ශුක්‍ර මුදයි. රූපය නොලැබ නොමුදයි. රාගොපස්තම්භාදී වූ පසින් කාලය දක්වන ලද්දේය. රාගයෙන් රුකුල්දීම් ආදි කාලයන්හි අඞ්ගජාතය කර්‍මණ්‍ය වේ. යම් නිමිත්තක් කර්‍මයට යොග්‍යභාවය ඇති කල්හි ශුක්‍ර මුදාද, මෙයින් අන්‍යවූ කාලයක් නැත්තේය. රාගයෙන් රුකුල්දීම් ආදිය හැර පෙරවරු ආදී කාලභෙද ශුක්‍ර මිදීමට නිමිත්ත නොවේ.
ආරොග්‍යත්‍ථාය යනාදි දසයෙන් අභිප්‍රාය දක්වන ලද්දේය. මෙබඳු වූ අභිප්‍රාය භෙදයෙන් ශුක්‍ර මුදාලයි. අන්පරිද්දෙකින් නොමුදාලයි. නීලාදීවූ දසයෙන් නවවැනි වීමංසාභිප්‍රායෙහි වස්තුව දක්වන ලදි. විමසන්නේ නීලාදීන් අතුරෙහි එක්තරා එකක්හුගේ වසයෙන් විමසයි. ඔවුන් කෙරෙන් විනිර්මුක්ත නොවේ.
මෙයින් මතු මේ ආධ්‍යාත්මික රූපාදි පදයන් ප්‍රකාශ කිරීම පිණිස **“අජ්ඣත්තරූපෙති අජ්ඣත්තං උපාදින්නරූපෙ**” යනාදිය වදාළ සේක. එහි “**අජ්ඣත්තං උපාදින්නරූපෙ**” යනු තමන්ගේ හස්නාදීන්ගේ වසයෙන් භෙදවූ රූපයෙහි “**බහිද්ධා උපාදින්නෙ**” අන්හු පිළිබඳ එබඳු රූපයෙහිම. “**අනුපාදිත්තෙ**” තල්සිදුරු ආදි භෙද ඇති අවිඥාන රූපයෙහි, “**තදුභයෙ**” තමන්ගේ හා අන්‍යයාගේ රූපයෙහි දෙදෙනාගේ ගැටීම වසයෙන් මෙය කියන ලදි. තමන්ගේ රූපය සමගද අවිඥානක රූපය සමගද එකට ගැටීමෙහිද ලැබේ. **“ආකාසෙ වායමන්තස්ස**” කිසිරූපයක් සමග නොගටා අහසෙහිම කටිය සලන පියොවින් අඞ්ගජාතය සොලොවන්නහුට
“**රාගුපත්‍ථම්හෙ”** රාගයෙහි බලවත් බැවින්, රාගයෙන් හෝ අඞ්ගජාතයේ රුකුල්දීම තදබව හටගත් කල්හි යයි කියන ලද්දේ වේ. **“කම්මනියං හොති**”, මොචන ක්‍රියාවට යෝග්‍ය වේ. ආධ්‍යාත්මික රූපාදියෙහි උපක්‍රමයට සුදුසු වේ.
“**උච්චාලිඞ්ගපාණකදට්ඨූපත්‍ථම්හෙ**” බූපණුවන් දෂ්ට කිරීමෙන් අඞ්ගජාතය තදවූ කල්හි උච්චාලිඞ්ග පණුවෝ නම් බොහෝ ලොම් ඇති පණුවෝ වෙත්. ඔවුන්ගේ ලොම්වලින් පහසලද අඞ්ගජාතය කැසීම හටගෙන තදවේ. යම්හෙයකින් ඒ ලොම අඞ්ඝජාතය ඩහ මෙන් විදිත්ද, එහෙයින් “උච්චාලිඞ්ගපාණකදට්ඨෙන”යි කියන ලදී. අර්‍ත්‍ථ වශයෙන් නම් බූපණුවන්ගේ විදීමෙනැයි කියන ලද්දේ වේ.
“**අරොගො භවිස්සමි**” ශුක්‍ර මුදා නීරොගියෙක් වන්නෙමි. **“සුඛං වෙදනං උප්පාදෙස්සාමි”** මොචනයෙන්ද, මෝචනය හෙතුකොටද, මුදන ලද්ද හෙතුකොටද යම් සැප වේදනාවක් වේද එය උපදවන්නෙමි යන අර්‍ත්‍ථයි. “**භෙසජ්ජං භවිස්සති”** මා විසින් මේ ශුක්‍රය මුදන ලද්දේ කිසි බෙහෙතක් වන්නේය. **“දානං දස්සාමි**” මුදා පණු කැළිහිනි ආදීන්ට දන් දෙන්නෙමි. “**පුඤ්ඤං භවිස්සති**” ශුක්‍ර මුදා පණු ආදීන්ට දෙන්නහුට පින් සිදු වන්නේය. **“යඤ්ඤං, යජිස්සමි”** ශුක්‍ර මුදා පණු ආදීන්ට යාගයක් කරන්නෙමි. කිසියම් කිසියම් මන්ත්‍රපදයක් කියා දෙන්නෙමියි කියන ලද්දේ වේ. “**සග්ගං ගමිස්සාමි”** ශුක්‍ර මුදා පණු ආදීන්ට දුන් දනින් හෝ පිනෙන් හෝ යාගයෙන් හෝ ස්වර්‍ගයට යන්නෙමි**. “බීජං භවිස්සති**” කුලවංශයට බිජුවට වන්නේය. මේ බීජයෙන් පුත්‍රයෙක් උපදින්නේය, යන මේ අදහසින් ශුක්‍ර මුදාය යන අර්‍ත්‍ථය. **“වීමංසනත්‍ථාය**” දැනීම පිණිස “නීලං භවිස්සති” යනාදියෙහි කිම, මා විසින් මිදූ ශුක්‍ර නිල් වන්නේද, පීතකාදීන් අතුරෙහි එක්තරා එකක් වන්නේදැ’යි දැන ගන්නෙමි’යි මෙසේ අර්‍ත්‍ථ දතයුතුය. **“ඛිඩ්ඩාධිප්පාසො**” ක්‍රීඩාවෙහි යෙදුනේ ඒ ඒ අදහසින් ක්‍රීඩා කරමින් මුදායයි කියන ලද්දේ වේ.
දැන් “**අජ්ඣත්තරූපෙ මොචෙති**” යනාදීවූ මේ යමක් වදාළ සේක්ද, එහි යම්සේ මුදන්නේ ඇවතට පැමිණේද, ඒ පදයන්ගේ වසයෙන්ද, යම් පමණ ආපත්ති භෙදයක්වේද, ඒ සියල්ල දක්වනසේක් “**අජ්ඣත්තරූපෙ චෙතෙති, උපක්කමති, මුච්චති, ආපත්ති සඞ්ඝාදිසෙසස්ස”** යනාදිය වදාළ සේක.
එහි “**චෙතෙති”**, මොචනයට පූර්‍වභාගයෙහි පැවැති ආස්වාදසම්ප්‍රයුක්ත චේතනාවෙන් ‘මිදේවා’යි සිතයි. “**උපක්කමති**” එයට අනුරූප වූ ව්‍යායාමය කරයි. **“මුච්චති**” මෙසේ සිතන, එයට අනුරූප වූ, ව්‍යායාමයෙන් ව්‍යායාම කරන්නහුගේ ශුක්‍රය තුබූ තැනින් පහවේ. “**ආපත්ති සඞ්ඝාදිසෙස**” මේ තුන් අඟින් මේ පුද්ගලයාහට සඞ්ඝාදිසෙස නම් ආපත්තිය වේය යන අර්‍ත්‍ථයි. “**බහිද්ධාරූපෙ**” යනාදී වූ සෙසු අටවිසි පදයන්හිද මේ නයවේ.
මෙහි වනාහි දෙදහස් ආපත්තීහු ගෙනහැර දැක්විය යුත්තාහ. පළමුකොට ආධ්‍යාත්මික රූපයෙහි රාගයෙන් තදබව හටගත් කල්හි ආරෝග්‍යය පිණිස නිල් පැහැති ශුක්‍ර මුදන්නහුට එක් ඇවැතක් වේ. ආධ්‍යාත්මික රූපයෙහිම රාගයෙන් තදබව හටගත් කල්හි ආරොග්‍යය පිරිස කසාවන් ආදී ශුක්‍ර මෝචන වසයෙන් අන් නවයකැයි දසයක් වේ. ආරොග්‍යය පිණිස යම්සේ දසයක්වේද, එසේ සුඛාදි නවපදයන් පිණිස එක් එක් පදයක දසය දසයකොට අනූවක් වේ. මෙසේ මේ අනූවද පළමු දසයදැයි රාගයෙහි තද බවෙහි සියයක් වේ. රාගයේ තදබවෙහි යම්සේද වර්‍චස් ආදී සතරෙහි බලවත්බව ඇති කල්හි, එක් එක් බලවත්බවෙහි සියය සියයකොට සාරසියයක් වේ. මෙසේ මේ සාරසියයද පළමු එක් සියයදැයි ආධ්‍යාත්මික රූපයෙහි පඤ්චොපස්තම්හයන්ගේ වසයෙන් පන්සියයක් වේ. ආධ්‍යාත්මික රූපයෙහි යම්සේ පසක්වේද, එසේ බාහිර රූපයෙහි පසෙක, ආධ්‍යාත්මික බාහිර රූපයෙහි පසෙත, අහස්හි කටිය චලනය කරන්නහුට පසෙකැයි සිවු පඤ්චකයන්ගේ වසයෙන් සියලුම ආපත්තීහු දෙදහසකැයි දතයුත්තාහ.
දැන් ආරොග්‍යත්‍ථාය යනාදි දස පදයන්හි පිළිවෙළින් හෝ උපිළිවෙළින් හෝ යට හෝ ගෙන මත්තෙහි ගන්නහුට, මත්තෙහි හෝ ගෙන යටට ගන්නහුට, දෙපයින් ගෙන මැද තබන්නහුට, මැද හෝ ගෙන දෙපසින් හරනහුට, සියල්ල මුල්කොට ගන්නහුට චේතනා - උපක්‍රම - මොචන යන මෙය ඇතිකල්හි විසඞ්කෙතයක් නම් නැහැයි දක්වනු පිණිස “**ආරොග්‍යත්‍ථඤ්ච සුඛත්‍ථඤ්ච**”යි ඛණ්ඩචක්‍රබද්ධචක්‍රාදි භෙදයෙන් විසිතුරුවූ පෙළක් වදාළ සේක.
එහි ආරොග්‍යත්‍ථඤ්ච - සුඛන්‍ථඤ්ච - ආරොග්‍යත්‍ථඤ්ච - භෙසජ්ජන්‍ථඤ්ච’යි මෙසේ ආරොග්‍යපදය සියලු පද සමග යොදා කියන ලද්දේ එක් චණ්ඩචක්‍රයෙකි. සුඛපදාදි වූ සියලු පද සමග තම තමන්ගේ ඉකුත් අතුරු පදයක් වේද එය ගෙනවුත් කියන ලද බද්ධචක්‍ර නවයදැයි මෙසේ එකමූලක වූ දශචක්‍ර පෙළක් වෙයි. ඒ දශචක්‍ර ද්විමූලකාදිය සමග නොමුළා වසයෙන් විස්තරකොට දතයුතු වෙයි. මෙහි අර්‍ත්‍ථය වනාහි ප්‍රකටමය.
**ආරොග්‍යත්‍ථාය** යනාදි දසයෙහි යම්සේද එසේ නීලාදීන් අතුරෙහිද **“නීලඤ්ච පීතඤ්ච චෙතෙති, උපක්කමති”** යනාදි නයින් කියන ලද්දේ වේ. ඔවුහුද නොමුළා වසයෙන් විස්තරකොට දතයුත්තාහ. මෙහිද අර්‍ත්‍ථය ප්‍රකටමය.
නැවත ‘ආරොග්‍යත්‍ථඤ්ච නීලඤ්ච, ආරොග්‍යත්‍ථඤ්ච සුඛන්‍ථඤ්ච නීලඤ්ච පීතඤ්ච’යි එකක් හා එකක්ද දෙකක් හෝ දෙකක්ද -පෙ- දසයක් හා දසයෙකැයි මෙසේ පළමු පද සමග පැසුළුපද යොදා එක් මිශ්‍රකචක්‍රයක් කියන ලද්දේය.
දැන් යම්හෙයකින් නිල්පැහැති ශුක්‍ර මුදන්නෙමියි සිතා උපක්‍රම කරන්නහුට කසාවන් ශුක්‍ර මිදුණු කල්හි කසාවන් ශුක්‍ර ආදීන්ගේ වසයෙන් සිතා උපක්‍රම කරන්නහුට අන්‍ය වූ ශුක්‍ර මිදුණු කල්හිද විසඞ්කෙතයක් නොම ඇත්තේය. එහෙයින් මේ නය දක්වන්නට “**නීලං මොචෙස්සාමිති චෙතෙති, උපක්කමති, පීතකං, මුච්චති**” යනාදි නයින් චක්‍ර දක්වන ලදී. ඉන්පසු සියලු පසුපද නීලාදි නව පද සමග යොදා කුච්ඡිචක්‍රය කියන ලදී. ඉන්පසු පීතකාදි නව පද එක් නීලපදයක් සමග යොදා පිට්ඨිචක්‍රය කියනලදි. ඉන්පසු ලොහිතකාදි නව පදයන් එක් පීතකපදය සමග යොදා දෙවැනි පිට්ඨිචක්‍රයක් කියනලදි. මෙසේ ලොහිතකපදාදිය සමග අනිත් නව නව පදයන් යොදා අනිකුදු චක්‍රඅට කියන ලදැයි මෙසේ දසගතියක් ඇති පිට්ඨිචක්‍රය දතයුත්තේය.
මෙසේ ඔණ්ඩචක්‍රාදී වූ නොයෙක් චක්‍රවල වසයෙන් විස්තර විසින් ගරුකාපත්තියම දක්වා අඞ්ග වසයෙන්ම ගරුකාපත්තියද ලහුකාපත්තියද අනාපත්තියද දක්වන්නට “**චෙතෙති, උපක්කමනි, මුච්චති**” යනාදිය වදාළ සේක. එහි පෙරනයින් ආධ්‍යාත්මික රූපාදීන් කෙරෙහි රාගාදීන්ගේ බලවත්බව ඇති කල්හි ආරොග්‍යාදීන් පිණිස සිතන්නහුට උපක්‍රමකොට ශුක්‍ර මිදීමෙහි අඞ්ග තුනකින් යුක්ත වූ ගරුකාපත්තිය වදාරන ලදි. දෙවැනි නයින් සිතන්නහුටද උපක්‍රම කරන්නහුටද ශුක්‍ර මිදීමක් නැති කල්හි දෙඅඟකින් යුක්ත වූ ලඝුවූ ථුල්ලච්චයාපත්තිය වදාරනලදි. “**චෙතෙති, න උපක්කමති, මුච්චති**” යනාදීවූ සවැදෑරුම් නයින් ආපත්තිය වදාරන ලදි.
මේ ආපත්ති අනාපත්තිභෙදය මෘදුය, සියුම්ය. එහෙයින් මැනැවින් සැලකිය යුතුය. මැනැවින් සලකා කුකුස විචාළහු විසින් ආපත්තිය හෝ අනාපත්තිය හෝ කිවයුතුය. විනයකර්‍මය හෝ කටයුතුය. නොසලකා කරන්නේ රොගනිදානය නොදැන බෙහෙත් කරන වෙදෙකු මෙන් දුකටද පැමිණේ. ඒ පුද්ගලයාහට පිළියම් කරන්නට සමර්‍ත්‍ථ නොවේමය. එහි මේ මතු කියනු ලබන්නේ සලකන විධියයි. කුකුසින් පැමිණි මහණතෙමේ තුන්යල දක්වා කවර ප්‍රයොගයකින් කවර රාගයකින් පැමිණියෙහිදැයි විචාළ යුතුය. පළමුකොට අනිකක් කියා පසුව අනිකක් කියාද, එක් මගකින් නොකියාද, ‘තෝ එක්මගකින් නොකියහි, පරිහරණය කෙරෙහි, තට විනයකර්‍මය කරන්නට නොහැක්කේය. යව, යහපතක් සොයව’යි හෙතෙම කියයුත්තේය. ඉදින් තෙවරම එක් මගකින්ම කියානම්, තමාට වූසේ පහළ කෙරේනම් එකල්හි ඔහුගේ ආපත්ති අනාපත්ති ගරුකලහු කාපත්ති විනිශ්චය කරනු පිණිස එකොළොස් රාගයන්ගේ වසයෙන් එකොළොස් ප්‍රයෝග පරීක්‍ෂා කටයුතුය.
මේ එහි එකොළොස් රාගයි. මොචනස්සාදය, මුච්චනස්සාදය, මුත්තස්සාදය, මෙථුනස්සාදය, ඵස්සස්සාදය, කණ්ඩූවනස්සාදය, දස්සනස්සාදය, නිසජ්ජස්සාදය, වාචස්සාදය, ගෙහසිතපෙමය හා වනභඞ්ගියයි. එහි ශුක්‍ර මුදන්නට කරන ආස්වාදය මොචනස්සාදයයි. ශුක්‍ර මිදෙන කල්හිවන ආස්වාදය මුච්චනස්සාදයයි. ශුක්‍ර මිදුණු කල්හි වන ආස්වාදය මුත්තස්සාදයයි. මෙවුන්දම්හි වන ආස්වාදය මෙථුනස්සාදයයි. පැහැසීමෙහි වන ආස්වාදය ඵස්සස්සාදයයි. කැසීමෙහි වන ආස්වාදය කණ්ඩූවනස්සදයයි. දැකීමෙහි වන ආස්වාදය දස්සනස්සාදයයි. නිපද්‍යයෙහි වන ආස්වාදය නිසජ්ජස්සාදයයි. වචනයෙහි ආස්වාදය වාචස්සාදයයි. ගෘහනිශ්ශ්‍රිත ප්‍රේමය ගෙහසිතපෙමයයි. වනයෙන් කඩාගෙන එන ලද යම්කිසි මල්, ගෙඩි ආදිය වනභඞ්ගිය නමි. මෙහිද නව පදයෙන් යෙදීගත් ආස්වාද ශීර්‍ෂයෙන් රාගය කියන ලද්දේය. එක් පදයකින් ස්වරූප වශයෙන් කියනලදි. එක් පදයකින් වස්තුව සමග කියනලදි. වනභඞ්ගය රාගයට වස්තුවක් වේ. රාගයම නොවේ.
මේ රාගයන්ගේ වසයෙන්ම ප්‍රයොග මනාකොට බැලිය යුත්තාහ. **මොචනස්සාදයෙහි** මොචනස්සාද චේතනාවෙන් සිතන්නේද ආස්වාද කරන්නේද උපක්‍රම කෙරේද, ශුක්‍ර මිදේද, සඞ්ඝාදිසෙසය වේ. එසේම සිතන්නේද, ආස්වාද කරන්නේද, උපක්‍රම කෙරේද? ශුක්‍ර නොමිදේද ථුල්ලච්චය වේ. නිදන කල්හි රාගයෙන් මඩනාලදුව කලවයෙන් හෝ මිටින් හෝ අඞ්ගජාතය දැඩිකොට පෙළා මොචනය පිණිස උත්සාහ සහිතව නිදාද, නිදන මොහුගේ ශුක්‍ර මිදේද, සඞ්ඝාදිසෙසය වේ. රාගයෙහි නැගීසිටීම අසුභමනසිකාරයෙන් සන්සිඳුවා පිරිසිදු සිතැතිව නිදාද නිදන්නහුට ශුක්‍ර මිදුණු කල්හිද ඇවැත් නොවේ.
**මුච්චනස්සාදයෙහි** තමාගේ ධර්‍මතාවෙන් මිදෙන ශුක්‍ර ආස්වාද කෙරේද, උපක්‍රම නොකෙරේද, ශුක්‍ර මිදේද, ඇවැත් නොවේ. මිදෙන ශුක්‍ර ආස්වාද කරමින් උපක්‍රම කෙරේද, ඒ උපක්‍රමයෙන් ශුක්‍ර මිදේද, එකල්හි සඞ්ඝාදිසෙසය වේ. තමන්ගේ ධර්‍මතාවෙන් ශුක්‍ර මිදෙනකල්හි සිවුර හෝ සෙනසුන හෝ දූෂිත නොවේවායි අඞ්ගජාතය අතින් අල්ලාගෙන සෝදනු පිණිස දිය තිබෙන තැනටයේද, ඒ වටීයයි මහාපච්චරියෙහි කියනලදි.
**මුත්තස්සාදයෙහි** තමාගේ ධර්‍මතාවෙන් ශුක්‍ර මිදුණු කල්හි ශුක්‍ර තැබූ තැනින් ගිලිහුණු කල්හි පසුව ආස්වාද කරන්නහුට උපක්‍රමයක් නැතිව ශුක්‍ර මිදේනම් ඇවැත් නොවේ. ආස්වාදකොට නැවත ශුක්‍ර මිදීම පිණිස නිමිත්තෙහි උපක්‍රමකොට ශුක්‍ර මුදා නම් සඞ්ඝාදිසෙසය වේ.
**මෙථුනස්සාදයෙහි** මෛථුන රාගයෙන් මාගමක් අල්ලාගනීද, ඒ ප්‍රයොගයෙන් ශුක්‍ර මිදේද, ඇවැත් නොවේ. මෛථුන ධර්‍මය පිළිබඳ කළ ප්‍රයොගය බැවින් එබදු ගැනීමෙහි දුක්කටය වේ. කෙළපැමිණි කල්හි පාරාජිකය වේ. මෛථුන රාගයෙන් රත්වූයේ නැවත ආස්වාදකොට ශුක්‍ර මුදනු පිණිස නිමිත්තෙහි උපක්‍රමකොට ශුක්‍ර මුදානම් සඞ්ඝාදිසෙසය වේ.
**ඵස්සස්සාදයෙහි** ආද්ධ්‍යාත්මිකය, බාහිරයයි ස්පර්‍ශය දෙවැදෑරුම් වේ. ආධ්‍යාත්මික ස්පර්‍ශයෙහි තමාගේ නිමිත්ත තදද මොළොක්දැයි දැනගන්නෙමියි හෝ ලොල් බැවින් හෝ නටවන මහණහුට ශුක්‍ර මිදේද, ඇවැත් නොවේ. නිමිත්ත නටවන්නේ ආස්වාදකොට ශුක්‍ර මිදීම පිණිස නිමිත්තෙහි උපක්‍රමකොට ශුක්‍ර මුදාද සඞ්ඝාදිසෙසය වේ. බාහිර ස්පර්‍ශයෙහි කායසංසර්‍ග රාගයෙන් මාගමකගේ ශරීරාවයවයන් පරාමර්‍ශනය කරන්නහුටද වැළඳ ගන්නහුටද ශුක්‍ර මිදේනම් ඇවැත් නොවේ. කායසංසර්‍ග සඞ්ඝාදිසෙසයට පැමිණේ. කායසංසර්‍ග රාගයෙන් රත්වූයේ නැවත ආස්වාදයකොට ශුක්‍ර මුදනු පිණිස නිමිත්තෙහි උපක්‍රමකොට ශුක්‍ර මුදාද මොහුට සුක්කවිසට්ඨි සඞ්ඝාදිසෙසය වේ.
**කණ්ඩූවනස්සාදයෙහිද**, වණ, කැසීම්, පිළිකා, පණු ආදීන් අතරෙහි එකක්හුගේ වසයෙන් කසන නිමිත්ත කසන ආස්වාදයෙන්ම කැසීමෙන් ශුක්‍ර මිදේද, ඇවැත් නොවේ. කසන ආස්වාදයෙන් රත්වූයේ නැවත ආස්වාදයකොට ශුක්‍ර මුදනු පිණිස නිමිත්තෙහි උපක්‍රමකොට ශුක්‍ර මුදාද සුක්කවිසට්ඨි සඞ්ඝාදිසෙසය වේ.
**දස්සනඞ්ඝාදයෙහි** දර්‍ශනාස්වාදයෙන් නැවත නැවත මාගමකගේ නිමිත්ත ප්‍රදේශය ගුණ සිතන්නහුට, බලන්නහුට ඇවැත් නොවේ. මාගමකගේ නිමිත්ත ප්‍රදේශය ගුණ සිතීමෙන් බැලීමෙන් දුක්කටය වේ. දර්‍ශනාස්වාදයෙන් රැයේ නැවත ආස්වාදයකොට ශුක්‍ර මුදනු පිණිස නිමිත්තෙහි උපක්‍රමකොට ශුක්‍ර මුදාද, සුක්කවිසට්ඨි සඞ්ඝාදිසෙසය වේ.
**නිසජ්ජස්සාදයෙහි** මාගමක හා රහසිව නිෂද්‍යාස්වාද දරාගයෙන් හුන්නහුගේ ශුක්‍ර මිදේද, සුක්කවිසට්ඨි සඞ්ඝාදිසෙසය නොවේ. රහසිව හිඳීම් හේතුවෙන් පැමිණ ඇවැතින් විනයකර්‍ම කරවිය යුතුය. හිඳීමෙහි ආස්වාදයෙන් රත්වූයේ නැවත ආස්වාදයකොට ශුක්‍ර මුදනු පිණිස නිමිත්තෙහි උපක්‍රමකොට ශුක්‍ර මුදාද, සඞ්ඝාදිසෙසය වේ.
**වාචස්සාදයෙයි** වාචාස්වාද රාගයෙන් මාගමකට මෙවුන්දම් ඇසුරුකළ බසින් බණින්නහුගේ ශුක්‍ර මිදේද, ඇවැත් නොවේ. දුට්ඨුල්ලවාචා සඞ්ඝාදිසෙසයට පැමිණේ. වාචාස්වාද රාගයෙන් රත්වූයේ නැවත ආස්වාදයකොට ශුක්‍ර මුදනු පිණිස නිමිත්තෙහි උපක්‍රමකොට ශුක්‍ර මුදාද, සඞ්ඝාදිසෙසය වේ.
**ගෙහසිතපෙමයෙහි** මාතෘප්‍රේමයෙන් මව හෝ භගිනිප්‍රේමයෙන් නැගනිය හෝ නැවත නැවත පිරිමදින්නහුගේද වැළඳගන්නහුගේද, ශුක්‍ර මිදේද, ඇවැත් නොවේ. ගෘහනිශ්ශ්‍රිත ප්‍රේමයෙන් පැහැසීම් හේතුවෙන් දුක්කටය වේ. ගෘහනිශ්ශ්‍රිත ප්‍රේමයෙන් රත්වූයේ නැවත ආස්වාදයකොට ශුක්‍ර මුදනු පිණිස නිමිත්තෙහි උපක්‍රමකොට ශුක්‍ර මුදාද, සඞ්ඝාදිසෙසය වේ.
**වනභඞ්ගයෙහි** ස්ත්‍රී පුරුෂයෝ ඔවුනොවුන්ට බුලත් ගඳමල් විලවුන් ආදීවූ නොයෙක් ආකාරවූ, කිසියම් පඬුරක් මිත්‍රසන්‍ථවයාගේ දැඩිබව පිණිස යවත්. මේ වනාහි වනභඞ්ග නම. ඒ වනභඞ්ගය මාගමක් තමන් හා ඇලුණු එක්වූ විසීම් ඇති කිසියම් කුලුපග මහණක්හට යවාද, අසවල් තැනැත්තිය විසින් මේ වනභඞ්ගය එවන ලදැයි නැවත නැවත ඒ වනභඞ්ගය අතින් ගෙන නටවන ඔහුගේ ශුක්‍ර මිදේද ඇවැත් නොවේ. වනභඞ්ගයෙහි ඇලුනේ නැවත ආස්වාදයකොට ශුක්‍ර මුදනු පිණිස නිමිත්තෙහි උපක්‍රමකොට ශුක්‍ර මුදාද සඞ්ඝාදිසෙසය වේ. උපක්‍රම කරන කල්හි ශුක්‍ර නොමිදේ නම් ථුල්ලච්චය වේ.
මෙසේ මේ එකොළොස් වැදෑරුම් වූ රාගයන්ගේ වසයෙන් මේ එකාදසවිධ ප්‍රයෝගයෙන් මැනවින් බලා ආපත්තිය හෝ අනාපත්තිය හෝ සැලකිය යුතුය. සලකා බලා ගරුකාපත්තිය වන්නී නම්, ගරුකාපත්තියයි කියයුතුය. ලහුකාපත්තිය වන්නීනම්, ලහුකාපත්තියයි කියයුතුය. එයට අනුරූපවූ විනයකර්‍මයද කටයුතුය. මෙසේ කරන ලද්දේ මැනවින් කරන ලද්දේ වේ. රොගනිදානය දැන වෙදහු විසින් කළ බෙහෙත මෙන් ඒ පුද්ගලයාහට ස්වස්තිභාවය පිණිස පවතී.
**“චෙතෙති න උපක්කමති”** යනාදි තන්හි මොචනාස්වාද චේතනාවෙන් සිතාද, උපක්‍රම නොකෙරේද, ශුක්‍ර මිදේද, ඇවැත් නොවේ. මොචනාස්වාදයෙන් පෙළුණේ ‘ඒකාන්තයෙන් මේ ශුක්‍ර මිදෙන්නේ වී නම් යෙහෙකැ’යි සිතාද, උපක්‍රම නොකෙරේද, ශුක්‍ර නොමිදේද, ඇවැත් නොවේ. මොචනාස්වාදයෙන් නොසිතාද ස්පර්‍ශාස්වාදයෙන් හෝ කණ්ඩූවනාස්වාදයෙන් හෝ උපක්‍රම කෙරේද, ශුක්‍ර මිදේද ඇවැත් නොවේ. එසේ නොසිතාද, උපක්‍රම කෙරේද, ශුක්‍ර නොමිදේ ද ඇවැත් නොවේ. කාම විතර්‍කයක් විතර්‍කණය කරන්නේ ශුක්‍ර මුදනු පිණිස නොසිතාද, උපක්‍රම නොකෙරේද, ශුක්‍ර මිදේද, ඇවැත් නොවේ. විතකර්‍ණය කරන ඔහුගේ ශුක්‍ර නොමිදේ ද, “**න චෙතෙති න උපක්කමති න මුච්චති අනාපත්ති**”යි මේ ලක්‍ෂණය ආයේම වේ.
**“අනාපත්ති සුපිනත්තෙන**” නිදිගත් යමෙකුගේ, සිහිනෙහි මෙවුන්දම් සෙවනය කරන්නකුගේ මෙන්, කායසංසර්‍ගාදියට පැමිණියෙකුගේ මෙන්, ස්වප්නාන්ත වූ කාරණයෙන්ම ශුක්‍ර මිදේද, ඔහුට ඇවැත් නොවේ. සිහිනෙහි උපන් ආස්වාද චේතනාවෙන් ඉදින් මේ මහණහුට විෂය වේනම්, නිශ්චල වියයුතුය. අතින් නිමිත්ත නොනැටවිය යුතුය. සිවුරු පසතුරුණු රැකීම පිණිස අත්ගොටුවෙන් ගෙන සෝදනු පිණිස දිය ඇති තැනකට යායුතුය.
**“න මොචනාධිප්පායස්ස**” බෙහෙතින් නිමිත්ත ආලේප කරන මලමුත්‍රාදිය පහ කරන ශුක්‍ර මිදීමෙහි අදහස් නැති යමෙකුගේ ශුක්‍ර මිදේද, ඔහුට ඇවැත් නැත්තේය. දෙවැදෑරුම් වූ උන්මත්තකයාහට ඇවැත් නොවේ. මේ ශික්‍ෂාපදයෙහි ආදිකර්මික සෙය්‍යසක මහණය. ආදිකර්මික වූ ඔහුට ඇවැත් නොවේ.
සමුට්ඨානාදීන් අතුරෙහි මේ ශික්‍ෂාපදය ප්‍රථම පාරාජික සමුට්ඨානය ඇත්තේ වේ. කායචිත්ත දෙකින් උපදී. ක්‍රියාවෙන් පැමිණිය යුතු බැවින් ක්‍රියා සමුට්ඨානය ඇත්තේය. ව්‍යතික්‍රමසංඥා අභාවයෙන් මිදෙන බැවින් සංඥා විමොක්‍ෂ වේ. සිත් සහිතව කටයුතු බැවින් සචිත්තකසමුට්ඨානයි. ලෝකයා විසින් අකුසල් බැවින් හළයුතුයයි නියමය හෙයින් ලොකවද්‍යයි. කයින් කටයුතු බැවින් කායකර්‍මයි. අකුසල චිත්තයි. සුඛ මද්ධ්‍යස්ථ දෙකින් ද්විවෙදන වේ.
විනීතවස්තූන් අතුරෙහි **සුපින** වස්තුව අනුප්‍රඥප්තියෙහි කියනලද නය ඇත්තේමය. **උච්චාරපස්සාව** වස්තූහු ප්‍රකට අර්‍ත්‍ථ ඇත්තාහුමය.
**විතක්ක** වස්තුවෙහි “**කාමවිතක්කං**” යනු ගෘහනිශ්ශ්‍රිත කාමවිතර්‍කයයි. එහෙත් එහි අනාපත්තිය වදාරණ ලදි. තවද විතර්‍කගත ඇතියෙකු නොවිය යුතුය. **උණ්හොදක** වස්තූන් අතුරෙහි ප්‍රථම වස්තුව ප්‍රකටමය. ද්විතීය වස්තුවෙහි ඒ මහණතෙමේ ශුක්‍ර මුදනු කැමැත්තේ උණු පැනින් නිමිත්තට පහර දෙමින් නෑවේය. එහෙයින් ඔහුට ආපත්තිය වදාරනලදි. තෘතීය වස්තුවෙහි උපක්‍රමය ඇති බැවින් ථුල්ලච්චය වේ. **භෙසජ්ජ කණ්ඩූවන** වස්තූහු ප්‍රකට අර්‍ත්‍ථ ඇත්තාහුමය.
**මග්ග** වස්තූන් අතුරෙහි ප්‍රථම වූ මහත්වූ කලවා ඇති මග බැස යන්නහුගේ සම්බාධස්ථානයෙහි ගැටීමෙන් ශුක්‍ර මිදුනේය. ඔහුට ශුක්‍ර මිදීමෙහි අදහස් නැති බැවින් ඇවැත් නොවේ. දෙවැන්නහුගේද එසේම ශුක්‍ර මිදුනේ යයි මිදීමෙහි අදහස් ඇති බැවින් සඞ්ඝාදිසෙසය වේ. තෙවැන්නහුගේ ශුක්‍ර මිදුනේය. උපක්‍රමයෙහි හටගැනීමෙන් ථුල්ලච්චය වූයේය. එහෙයින් මග බැස යන්නහු විසින් පරිදාහය උපන් කල්හි නොයා යුතුය. ගමන නවතා අසුභාදිය මෙනෙහි කිරීමෙන් සිත සන්සිඳුවා ගෙන පිරිසිදු සිතින් කර්‍මස්ථාන ගෙනයායුතුය. නැවතී සිටියේ දුරු කරන්නට නොහැක්කේද, මගින් ඉවත්ව හිඳ දුරුකොට කර්‍මස්ථාන ගෙන පිරිසිදු සිතින්ම යායුතුය.
**වත්‍ථී** වස්තූන්හි ඒ මහණෝ නිමිත්තෙහි අග මුත්‍ර නික්මෙන තැන සම දැඩිකොට අල්වාගෙන මුත්‍ර පුරව පුරවා හරිමින් ගම්දරුවන් මෙන් මුත්‍ර කළහ. **ජනතාඝර** වස්තුවෙහි ශුක්‍ර මුදන අදහස් ඇත්තාවූද ශුක්‍ර නොමුදන අදහස් ඇත්තාවූද, බඩ තවන්නහුගේ ශුක්‍ර මුදන අදහස් ඇත්තාවූද ශුක්‍ර නොමුදන අදහස් ඇත්තාවූද බඩ තවන්නහුගේ ශුත්‍ර මිදුණු කල්හි ඇවැත් නොවේ. පිරියම් කරන්නහුගේ නිමිත්ත සැලීම් වසයෙන් ශුක්‍ර මිදුනේය. එහෙයින් ආපත්ති ස්ථානයෙහි ආපත්තිය වදාරන ලදි.
**ඌරුඝට්ටාපන** වස්තූන්හි යම්කෙනකුන්ට ආපත්තිය වදාරන ලදද, ඔවුහු අඞ්ගජාතය පහසවාලූහයි දතයුත්තාහයි කුරුන්‍දට්ඨ කථාවෙහි කියනලදි. **සාමණෙරාදි** වස්තූහු ප්‍රකට අර්‍ත්‍ථ ඇත්තාහුම වෙති.
කායත්‍ථම්හන වස්තුවෙහි “**කායංථම්හෙන්තස්ස**” බොහෝකලක් හිඳ හෝ නිදාගෙන හෝ නවකර්‍මාන්තයකොට හෝ අලසබව මුදාහරිනු පිණිස ඇඟ මැලි කඩන්නහුට
**උපනිජ්ඣායන** වස්තුවෙහි පිළිසියයක් හඳින ලද්දීවේද ඉදිරිපසෙහි හෝ පසුපසෙහි හෝ සිට ‘මෙනම් අවකාශයෙහි නිමිත්තය’යි සිතා බලන්නහුට එක්ම දුක්කටයම වේ. පිළිනොහැඳි ගම්දැරියන්ගේ නිමිත්ත ගැන සිතා බලන්නහුට කියයුතු කිම, තිරිසනුන්ගේ නිමිත්තෙහි මෙම නයවේ. ඔබ මොබ නොබලා දවසකුදු එක් ප්‍රයොගයෙන් සිතා බලන්නහුට දුක්කටයක් වේ. ඔබමොබ බලා නැවත නැවත සිතා බලන්නහුට ප්‍රයොගයක් ප්‍රයොගයක් පාසා දුක්කට වේ. ඇස ඇරීම් වැසීම් වසයෙන් නොකරවිය යුතුය. ඉක්මනින් සිතා බලා නැවත නුවණින් සලකා සංවරයෙහි සිටින්නට ඇවැත් නොවේ. ඒ සංවරය හැරපියා නැවත සිතා බලන්නහුට දුක්කටම වේ.
**තාලච්ඡිද්දාදී** වස්තූහු ප්‍රකට අර්‍ත්‍ථ ඇත්තාහු වෙති. **නහාන** වස්තූන්හි යම්කෙනෙක් දියපහරට ගැසූහුද ඔවුන්ට ඇවැත වදාරන ලදි. **උදඤ්ජල** වස්තූන්හිද මෙම නයවේ. “**උදඤ්ජලං**” යන මෙයින් කලල්මඩ කියනු ලැබේ. මෙම උපායෙන්ම මෙයින් පසු සියලුම **උදකධොවනාදි** වස්තූහු දතයුත්තාහ. මේ වනාහි විශේෂයයි. **පුප්ඵාවලිය** වස්තූන්හි ශුක්‍ර මුදන අදහස් නැත්තහුට ඇවැත් නොවේ. ක්‍රීඩා හේතුවෙන් වනාහි දුක්කටය වේයයි දතයුතුය.
කායසංසර්‍ග ශික්‍ෂාපද වර්ණනාව
**“තෙන සමයෙන බුද්ධො භගවා”** යනු කායසංසර්‍ග ශික්‍ෂාපදයයි. එහි මේ ප්‍රකාශ නොකළ පදයන්ගේ වර්‍ණනාවයි. “**අරඤ්ඤෙ විහරති**” පරම්පරාවකට අයත් වනයක නොවේ. ජෙතවන විහාරයෙහිම කෙළවර එක් පසෙහි “**මක්‍ඛෙගබ්හො”** ඒ විහාරයෙහිම මැද ගර්‍භයක් වේ. “**සමන්තාපරියාගාරො**” - මේ ගර්‍භය හාත්පස නිෂද්‍යශාලාවෙන් කළ පිරිකෙව් ඇත්තේය. ඒ උදායී ස්ථවිරතෙමේ මැද සිවුරැස් ගබඩාවක්කොට පිටත නිෂද්‍යශාලා පරික්‍ෂෙපයෙන් ඇතුළතම වට කැරකැවෙන්නහු විසින් හැසිරෙන්නට යම්සේ හැකිවේද එසේ කෙළේය.
“**සුපඤ්ඤත්තං**” මැනවින් තබන ලද්දේය. යම් යම් ලෙසකින් යම් යම් අවකාශයක තබන ලද්ද ප්‍රසාද එළවන්නේවේද, ලෝකයා රඳවන්නේද ඒ ඒ ලෙසින් ඒ ඒ අවකාශයෙහි තබන ලද්දේය. හෙතෙමේ වත්හිසින් එක් කිසකුත් නොකරන්නේය. “**එකච්චෙ වාතපානෙ විවරන්තො**” යම් කවුළු විවෘත කළකල්හි අන්‍ධකාරය වේද, ඒ කවුළු වසමින්
‘**එවං වුත්තෙ සා බ්‍රාහ්මණීතං බ්‍රාහ්මණං එතදවොච**” මෙසේ ඒ බ්‍රාහ්මණයා විසින් පසසා කියූකල්හි ඒ බැමිණිතොමෝ මේ බමුණු පහන්වූයේ පැවිදිවනු කැමැත්තේයයි හඟනේයයි සලකා වැසියයුතුවූද තමාගේ විප්‍රකාරය පවසන්නී හුදෙක් ඔහුගේ ශ්‍රද්ධාව නැසීම බලාපොරොත්තුවන්නී “**එතං කුතො තස්ස උළාරත්තතා**” යනාදී වූ වචනය කිවූය. එහි මහත්වූ ප්‍රණීතාධිමුත්ති මෝහටහුයි උළාරත්තා නම. මහත්වූ ප්‍රණීතාධිමුත්තියෙහි භාවය උළාරත්තතා නම. “**කුලිත්‍ථිභි**” යනාදිතන්හි කුලස්ත්‍රීහු නම් ගෘහසාමිනීත්‍රය කුලදුහිතත්හු නම් පුරුෂයන් අතරට ගිය කුලදුහිතෲහුය. කුලකුමාරීහු නම් සරණ නොගිය කුලදුහිතෲයයි කියනු ලැබෙත්. කුලසුණ්හා නම් අන්‍යකුලයකින් ආවාහ වශයෙන් ගෙනෙනලද කුලදරුවන්ගේ අඹුවෝය.
**“ඔතිණ්ණො**” යක්‍ෂාදීන් කරණකොට සත්ත්‍වයන් මෙන් ඇතුළත උපදින රාගයෙන් හෝ ළිං ආදියට සත්ත්‍වයන් මෙන් බටුයේය. යථාස්වභාවය පරීක්‍ෂා නොකොට ඇලිය යුතු තැන ඇලෙමින් තෙමේ හෝ රාගයට බටුයේය. යම්හෙයකින් දෙඅයුරින්ම රාගයෙන් යුක්තවූවහුට මේ නම්වේද, එහෙයින් **“ඔතිණ්ණනාම සාරත්තො අපෙක්‍ඛවා පටිබද්ධචිත්තො**’යි මෙසේ මේ පදයෙහි පදභාජනය වදාරන ලද්දේය.
එහි “**සාරත්තො**” කායසංසර්‍ග රාගයෙන් මොනවට රත්වූයේය. “**අපෙක්‍ඛවා**” කායසංසර්‍ගාපෙක්‍ෂාවෙන් අපෙක්‍ෂා ඇත්තේය. “**පටිබද්ධචිත්තො**” කායසංසර්‍ග රාගයෙන්ම ඒ වස්තුවෙහි පිළිබඳ සිත් ඇත්තේය. “**විපරිණතෙන**” පිරිසිදු වූ භවඞ්ගසන්තති සඞ්ඛ්‍යාත ප්‍රකෘතිය හැර අන් අයුරකින් පැවති විරූපයට හෝ පෙරළුණු, වෙසෙසින් පෙරළුණු යම් ලෙසකින් පෙරළෙනුයේ විරූපවේද, එසේ පෙරළීසිටි සිතින්, යනු අභිප්‍රායයි.
යම්හෙයකින් රාගාදිය හා ඒ යෙදීම, නොඉක්මවාද, එහෙයින් **“විපරිණතන්ති රත්තම්පි චිත්තං”** යනාදි නයින් මේ පදෙහි පද බෙදුම වදාරා කෙළවර මෙහි අභිප්‍රෙතාර්‍ත්‍ථය දක්වනසේක් **“අපි ච රත්තං චිත්තං ඉමස්මිං අත්‍ථෙ අධිප්පෙතං විපරීණතං”** යනු වදාළ සේක.
“**තදනුජාතා**” එදවස උපන්නාවූ, උපන් කෙණෙහි හෙයින් තෙත් මස්වැදිලි පැහැ ඇත්තාවූ මෙවැන්නියක සමගද කායසංසර්‍ගය නිමිතිකොට සඞ්ඝාදිසෙසය වේ. මෛථුනව්‍යතික්‍රමය නිමිතිකොට පාරාජිකය වේ. රහොනිෂද්‍යස්වාදය නිමිතිකොට පාචිත්තියද වේ. “**පගෙව**” පළමුකොට
**“කායසංසග්ග සමාපජ්ජෙය්‍ය**” යනු අත් ගැනීම් ආදියෙන් කය හා යෙදීමට කාය මිශ්‍රික භාවයට පැමිණෙන්නේය. යම්හෙයකින් මෙයට පැමිණෙන්නහුගේ යම් ඒ කාය සංසර්‍ගයක් වේද, එය අර්‍ත්‍ථ වශයෙන් අධ්‍යාචාරය වේ. රාගවසයෙන් ශීල පරිච්ඡෙදය මැඩ පවත්වා අත්ගැනීම් ආදිවසයෙන් පැවති ක්‍රියාය. එහෙයින් ‘අස්ස කායසංසග්ගං සමාපජ්ජෙය්‍ය’ යන මේ පදයයන්හි අර්‍ත්‍ථය සැකෙවින් දක්වනසේක් “**අජ්ඣාචාරො වුච්චති**”යි පදභාජනය වදාළ සේක.
“**හත්‍ථගාහං වා**” යනාදිභෙදය මේ පදයෙහි විස්තර විසින් අර්‍ත්‍ථ දැක්ම වේ. එහි හස්තාදීන්ගේ විභාගය දැක්වීම පිණිස **“හත්‍ථො නාම කප්පරං උපාදාය**” යනාදිය වදාළ සේක. එහි “**කප්පරං උපාදාය**” යනු දෙවන මහාසන්‍ධිය පටන්. අන් තන්හි මැණික්කටුව පටන් නියඅග තෙක් හස්තයයි. මෙහි අගබාහුව සමග වැළමිට පටන් අදහස් කරන ලදී.
**“සුද්ධ කෙසාවාහූ**” ආදීන් සමග මිශ්‍ර නොවූ පිරිසිදු කෙස් පිළිබඳමය. **“වෙණිං”** කෙස්වැටි තුනකින් වෙළා කළ කෙස් කළඹට මේ නමකි. “**සුත්තමිස්සා**” පස්පැහැති හුයින් කෙස් මිශ්‍රකොට කරන ලදය. **“මාලාමිස්සා**” සීනිද්ද මල්ආදිය මිශ්‍රකොට කෙස්වැටි තුනකින් වෙළා කරන ලදය. නොගෙතු හෝ හුදු මලින් මිශ්‍රවූ කෙස්කළඹ මෙහි වෙණියයි දතයුතුය. **“හිරඤ්ඤමිස්සා**” කහවණු මාලාවෙන් මිශ්‍රකොට කරන ලදය. **“සුවණ්ණමිස්සා**” රන් වැහරියෙන් හෝ හවඩිදම් ආදියෙන් හෝ මිශ්‍රකොට කරන ලදය. “**මුත්තාමිස්සා**” මුතුවැලින් මිශ්‍ර කොට කරන ලදය. “**මණිමිස්සා**” හූවලින් ඇවුණු මිණියෙන් මිශ්‍රකොට කරන ලදය. මොවුන් අතුරෙහි යම් කිසි කෙස්කළඹක් ගන්නහුට සඞ්ඝාදිසෙසයම වේ. ‘මම මිශ්‍රක වෙණියක් ගත්තෙමි’යි කියන්නහුට ඇවැතින් මිදීමක් නැත්තේය. මෙහි වෙළු ග්‍රහණයෙන්ම කෙශයද ගන්නා ලද්දහුම වෙති. එහෙයින් යමෙක් එක්ම කෙශයක් ගනීද ඒ මහණහුටද ඇවැත්මය.
**“හත්‍ථඤ්ච වෙණිඤ්ච ඨපෙත්‍වා”** මෙහි කියූ ලකුණු ඇති අතර සර්‍වප්‍රකාරවූ වෙණියද හැර සෙසු සිරුර අඞ්ගජයි දතයුතුය. මෙසේ පිරිසිඳි අත් ආදීන් අතුරෙහි අත ගැනීම **හත්‍ථගාහ** නමි. වෙනිය ගැනීම **වෙණිගාහ** නමි. සෙසු සිරුර පිරිමැඬුම යම්ම අවයවයක පිරිමැඬීමය. යමෙක් ඒ අතගැනීමට හෝ වෙනිය ගැනීමට හෝ යම්ම අවයවයක පිරිමැඩීමට පැමිණෙන්නේනම් ඒ මහණහුට සඞ්ඝාදිසෙස නම් ආපත්ති සමූහයවේය යනු මේ ශික්‍ෂාපදයේ අර්‍ත්‍ථය වේ.
යම්හෙයකින්, යම් අත්ගැනුමක් හෝ වලිගය ගැනුමක් හෝ යම්ම අවයවයක පිරිමැඩුමෙන් හෝ වේද, ඒ සියල්ල ප්‍රභෙද විසින් සොළොස් වැදෑරුම් වේ, එහෙයින් ඒ භෙදය දක්වන්නට “**ආමසනා පරාමසනා”** යනාදි නයින් එහි පදභාජනය වදාළ සේක. එහි “**ආමසනා නාම ආමට්ඨමත්තා**” යමක් කියන ලදද, “**පූජනං නාම ඵුට්ඨමත්තං**”යි යමක් කියන ලදද, මොවුන්ගේ මේ විශේෂය වේ. “**ආමසනා”** ආමර්‍ශයයි. අතගෑමය. පැහැසූ අවකාශය නොඉක්මවා එහිම ගැටීමය. මෝ ආමර්‍ශමාත්‍රායි කියනු ලැබේ. **“ඡුපනං”** ස්පර්‍ශ කිරීම්මාත්‍රය. නොගටා පැහැසූ පමණය.
**උම්මසනා** යන පදයටද, **උල්ලඞ්ඝනා** යන පදයටද නිර්‍දෙශයෙහි උඩට සෙලවීම යයි යම් එක්ම පදයක් කියන ලදී. එහිදු මේ විශේෂය වේ. පළමු පදය තමාගේ කය ස්ත්‍රියගේ සිරුරෙහි මතුපිට යැවීම් වසයෙන් කියන ලදී. දෙවන පදය ස්ත්‍රියගේ කය එසවීම් වසයෙන් කියන ලදී. සෙස්ස ප්‍රකටමය.
දැන් යම් මේ එකෙක් කායසංසර්‍ග රාගයට බටුයේ පෙරළුණු සිතින් යම් කායසංසර්‍ග රාගයකට පැමිණේද, ඔහු පිළිබඳ මේ පදයන්ගේ වසයෙන් විස්තර විසින් ආපත්තිභෙදය දක්වන සේක් **“ඉත්‍ථි ච හොති ඉත්‍ථිසඤ්ඤී සාරත්තො ච භික්‍ඛු ච නං ඉත්‍ථියා කායෙන කායං**” යනාදිය වදාළ සේක. එහි **“භික්‍ඛු ච නං ඉත්‍ථියා කායෙන කායං”** කායසංසර්‍ග රාගයෙන් රත්වූද ස්ත්‍රිය යන හැඟීම් ඇත්තාවූද, ඒ මහණතෙමේ තමන්ගේ කයින්. **නං** යනු නිපාතමාත්‍රයි. නොහොත් ඒ ස්ත්‍රියගේ මේ හස්තාදිභෙද ඇති කය. **“ආමසනි, පරාමසති,**” ආමර්‍ශනය කරයි. පරාමර්‍ශනය කරයි යන මොවුන් අතුරෙහි එක් ආකාරයෙනුදු ව්‍යතික්‍රමය කෙරේනම් සඞ්ඝාදිසෙසාපත්තිය වේ. එහි එක්වරක් ආමර්‍ශනය කරන්නහුට එක් ඇවැතක් වේ. නැවත නැවත ආමර්‍ශනය කරන්නහුට ප්‍රයොගයක් ප්‍රයොගයක් පාසා සඞ්ඝාදිසෙසය වේ.
පරාමර්‍ශනය කරන්නේද කයින් අත නොමුදා ඔබමොබද තමාගේ අත හෝ කය මෙහෙයවාද, පහකෙරේද, යවාද, එසේ දවස මුළුල්ලෙහිද පරාමර්‍ශනය කරන්නහුට එක්ම සඞ්ඝාදිසෙසපත්තියක් වේ. ස්ත්‍රියගේ කයින් තමාගේ අත මුදමුදා ආමර්‍ශනය කෙරේද ප්‍රයොගයක් ප්‍රයොගයක් පාසා ඇවැත් වේ.
“**ඔමසන්තො**” යටට පිරිමදින්නේද කයින් අත නොමදාම ස්ත්‍රියගේ හිසපටන් පාපිට තෙක් ආමර්‍ශනය කෙරේද, එක්ම සඞ්ඝාදිසෙසපත්තියක් වේ. උදරාදීන් අතුරෙහි ඒ ඒ තැනට පැමිණ මුදමුදා ආමර්‍ශනය කෙරේද, ප්‍රයොගයක් ප්‍රයොගයක් පාසා ඇවැත් වේ. “**උම්මසනාය**”ය. උඩට පිරිමැදීමෙහිද පය පටන් හිසතෙක් උඩට පිරිමදින්නහුට මෙම නයවේ.
“**ඔලඞ්ඝතාය**” යටට නැමීමෙහි හෙවත් කර කැවීමෙහි. මාගමක කෙස්වලින් අල්ලාගෙන නමා ඉඹීම් ආදීන් අතුරෙහි යම් අනාචාරයක් කැමැත්තේද ඒ අනාචාරයකොට මුදන්නහුට එක්ම ඇවැතක් වේ. නැගී සිටි තැනැත්තිය නැවත නැවැත නමන්නහුට ප්‍රයොගයක් ප්‍රයොගයක් පාසා ඇවැත් වේ. “**උල්ලඞ්ඝනායපි**” උඩට නැමීමෙහිද කෙස්වලින් හෝ අත්වලින් හෝ අල්ලාගෙන නැගිටවන්නහුට මෙම නයවේ.
“**ආකඩ්ඪනාය**” තමා වෙතට ඇදගැනීමෙහි. තමාට අභිමුඛකොට අදින්නේ යම්තාක් නොමුදාද, එක්ම ඇවැතක් වේ. මුදමුදා අදින්නහුට ප්‍රයොගයක් ප්‍රයොගයක් පාසා ඇවැත් වේයයි “**පතිකඩ්ඪනාය**”. තමන් වෙතට හරවා ගැනීමෙහිද පිටිපෑ තැනැත්තිය පිටින් අල්ලාගෙන තමා වෙතට නතුකරන්නහුට මේ නයවේ.
“**අභිනිග්ගණ්හනාය**” සිරුරු අවයව ගෙණ පෙළීමෙහි. වැළමිට පටන් අත හෝ වැළමිටින් උඩ බාහුව හෝ දැඩිකොට අල්ලාගෙන යොදුනකුදු යන්නහුට එක්ම ඇවැතක් වේ. මුදා නැවැත නැවැත ගන්නහුට ප්‍රයෝගයක් ප්‍රයොගයක් පාසා ඇවැත් වේ. නොමුදා නැවැත නැවැත ස්පර්‍ශ කරන්නහුටද වැළඳ ගන්නහුට ද ප්‍රයොගයක් ප්‍රයොගයක් පාසා ඇවැත් වේයයි. **මහාසුම්ම** ස්ථවිරයන් වහන්සේ කීහ. **මහාපදුම** ස්ථවිරයන් වහන්සේ වනාහි මුල් ගැනීමම ප්‍රමාණය. එහෙයින් යම්තාක් නොමුදාද, ඒ තාක් එක්ම ඇවැතකැ’යි කීහ.
“**අභිනිප්පීළනාය**” කිසිවක් මැඩීමෙහි. වස්ත්‍රය සමග හෝ ආභරණය සමග හෝ පෙළන සිරුර නොපහසන්නහුට ථුල්ලච්චය වේ. පහසන්නහුට සඞ්ඝාදිසෙසය වේ. එක් ප්‍රයොගයෙන් එක් ඇවැතක් වේ. නානා ප්‍රයොගයන්ගෙන් නොයෙක් ඇවැත් වේ.
ගැනීම් පැහැසීම්හි අන් කිසි විකාරයක් නොකරන්නේද, ගත්පමණින් හා පැහැසූ පමණින් ඇවතට පැමිණේ.
මෙසේ මේ ආමර්‍ශනාදීන් අතුරෙහි එක් අයුරකිනුදු අධ්‍යාචාරයෙන් ස්ත්‍රිය කෙරෙහි ස්ත්‍රී සංඥා ඇත්තහුට සඞ්ඝාදිසෙසය වේ. ස්ත්‍රිය නොවේදැයි විමති ඇතියහුට ථුල්ලච්චය වේ. පණ්ඩකපුරුෂතිරච්ඡානගත යන සංඥා ඇත්තහුටද ථුල්ලච්චයම වේ. පණ්ඩකයා කෙරෙහි පණ්ඩකසංඥා ඇත්තහුට ථුල්ලච්චය වේ. පණ්ඩකයා නොවේදැයි විමති ඇත්තහුට දුක්කටය වේ. පුරුෂ - තිර්‍ය්‍යග්ගත - ස්ත්‍රී සංඥා ඇත්තහුට දුක්කටය වේ. පුරුෂයා කෙරෙහි, පුරුෂසංඥා ඇත්තහුටද, විමති ඇත්තහුටද, ස්ත්‍රී - පණ්ඩක - තිර්‍ය්‍යග්ගතසංඥා ඇත්තහුටද දුක්කටය වේ. තිර්‍ය්‍යග්ගතයා කෙරෙහිද, සර්‍වාකාරයෙන් දුක්කටයම වේ. එක් ස්ත්‍රියක මුල්කොට ඇති නයෙහි, මේ ඇවැත් සලකා මේ උපායෙන්ම **“ද්වෙ ඉත්‍ථියො ද්වින්නං ඉත්‍ථිනං**” යනාදි වසයෙන් කියූ ද්විමූලකනයෙහිද, ද්විගුණවූ ඇවැත්හු දතයුත්තාහ. ස්ත්‍රීන් දෙදෙනකුන් නිමිතිකොට යම්සේ සඞ්ඝාදිසෙස දෙකක්වේද, එසේ බොහෝ ස්ත්‍රීන් නිමිතිකොට බොහෝ ඇවැත්හු දතයුත්තාහ.
යම් මහණෙක් එකතුව සිටි බොහෝ ස්ත්‍රීන් අතින් වටකොට අල්ලාගනීද, යම් පමණ ස්ත්‍රීහු පවසන ලද්දාහුද, ඔවුන්ගේ ගණනින් හෙතෙමේ සඞ්ඝාදිසෙසාපත්තීන්ට පැමිණේ. මධ්‍යගත ස්ත්‍රීන්ගේ ගණනින් ථුල්ලච්චයාපත්තීන්ට පැමිණේ. ඔහු විසින් ඒ ස්ත්‍රීහු කායප්‍රතිබද්ධයෙන් ආමර්‍ශනය කරන ලද්දාහු වෙති. යම් මහණෙක් බොහෝ ස්ත්‍රීන්ගේ ඇඟිලි හෝ කෙසේ හෝ එකට අල්ලා ගනී ද, හෙතෙමේ ඇඟිලි ද, කෙස්ද, නොගැණ ස්ත්‍රීන් ගැන සඞ්ඝාදිසෙසා පත්තීන්ගෙන් (චෝදනා) කරවිය යුත්තේය. යම් ස්ත්‍රීන්ගේ ඇඟිලි හෝ කෙස් හෝ මධ්‍යගත වූවාහු මෙන්ද, ඒ ස්ත්‍රීන්ගේ ගණනින් හෙතෙමේ ථුල්ලච්චයාපත්තීන්ට පැමිණේ. ඒ ස්ත්‍රීහු ඔහු විසින් කය පිළිබැඳියකින් ආමර්‍ශනය කරන ලද්දාහු වෙති. බොහෝ ස්ත්‍රීහු කය පිළිබැඳි රැහැන්වත් ආදියෙන් වටකොට ගන්නේ, වටකිරීම තුළට ගිය සියලු ස්ත්‍රීන්ගේ ගණනින් ථුල්ලච්චයාපත්තීන්ට පැමිණේ. **මහාපච්චරියෙහි** පහස නොලත් ස්ත්‍රීන් නිමිතිකොට දුක්කටයයි කියන ලදී. එහි යම්හෙයකින් පෙළෙහි කය පිළිබැඳියක් කය පිළිබැඳියකින් ආමර්‍ශනයෙක් නැත්තේද, එහෙයින් සියලුම කය පිළිබැඳියකින් පිළිබැඳියක් කය පිළිබැඳියෙක්ම සඞ්ග්‍රහකොට **මහාඅර්‍ත්‍ථකථාවෙහි** හා **කුරුන්‍දි අර්‍ත්‍ථකථාවෙහි** කියන ලද්දේය. මෙහි පළමු නයම යුක්තතරයයි දක්නා ලැබේ.
යම් මහණෙක් අතිනත ගෙන පිළිවෙළින් සිටි ස්ත්‍රීන් කෙරෙහි කායසංසර්‍ග රාගයෙන් සමරාගය ඇත්තේ එක් ස්ත්‍රියක අතින් අල්ලාගනීද, අල්ලාගත් ස්ත්‍රියගේ වසයෙන් හෙතෙමේ සඞ්ඝාදිසෙසයට පැමිණේ. අන් ස්ත්‍රීන්ගේ ගණනින් පෙර කියු නයින්ම ථුල්ලච්චයාපත්තීන්ට පැමිණේ. ඒ මහණතෙමේ ඒ ස්ත්‍රියගේ කය පිළිබැඳි වස්ත්‍ර හෝ මල් හෝ ගනීද, සියලු ස්ත්‍රීන්ගේ ගණනින් ථුල්ලච්චයාපත්තීන්ට පැමිණේ. යම් ලෙසකින් රැහැන් වත් ආදියෙන් වට කරන්නහු විසින් සියලුම ස්ත්‍රීහු කය පිළිබැඳියකින් ආමර්‍ශනය කරන ලද්දාහු වෙත්ද, එසේ මෙහිදී සියලු ස්ත්‍රීහුම කයපිළිබැඳියකින් ආමර්‍ශන කරන ලද්දාහු වෙත්. ඒ ස්ත්‍රීහු, උනුන් වස්ත්‍ර කෙළවර ගෙන සිටියාහු වෙත්ද, එහිදී ඒ මහණතෙමේ පළමු කියු නයින්ම පළමු ස්ත්‍රීය අතින් අල්ලාගනීද, අතින් අල්ලාගත් ස්ත්‍රියගේ වසයෙන් සඞ්ඝාදිසෙසයට පැමිණේ. අන් ස්ත්‍රීන්ගේ ගණනින් දුක්කටයන්ට පැමිණේ. ඒ කියූ පෙර නයින්ම ඒ සියලු ස්ත්‍රීන්ගේම කාපිළිබැඳියෙන් කාපිළිබැදිය ආමර්‍ශනය කරන ලද්දේවේද, ඒ මහණතෙමේද ඒ ස්ත්‍රිය කාපිළිබැදියෙහිම අල්ලාගනීද, ඇයගේ වසයෙන් ථුල්ලච්චයට පැමිණේ. අන්‍ය ස්ත්‍රීන්ගේ ගණනින් කයපිළිබැඳියෙන් කය පිළිබැඳිය ආමර්‍ශනය කරන අනන්තරනයින්ම දුක්කටයන්ට පැමිණේ.
යම් මහණෙක් තෙමේ ඝන වස්ත්‍රයක් හැඳි සතියක් කායසංසර්‍ග රාගයෙන් වස්ත්‍රයෙහි ගටාද, එකල ථුල්ලච්චයට පැමිණේ. තුනීවතක් හැඳියක ගටාද, එහි වස්ත්‍ර අතුරෙන් නිකුත්වූ ස්ත්‍රියගේ ලොම හෝ මහණහු, මහණහුගේ පිවිසි ලොම හෝ ස්ත්‍රිය පහසත් නම්, දෙදෙනාගේම ලෝම උනුනුගේ ලොමයන් පහසත් නම් සඞ්ඝාදිසෙස වේ. නොනට කායප්‍රසාදය ඇති කර්‍මජරූපයෙන් නොනට කායප්‍රසාදය ඇති කායෙන්‍ද්‍රියයෙන් යුත් අවයවයක් හෝ, නට කායප්‍රසාදය ඇති කායෙන්‍ද්‍රියයෙන් යුක්තනොවූ අවයවයක් හෝ, අනුපාදිත්තකවූද කෙස් ආදියෙන් උපාදින්නකයක් හෝ, අනුපාදින්නකයක් හෝ පහසන්නේ සඞ්ඝාදිසෙසයට පැමිණේමය.
එහි කුරුන්‍දියෙහි ලොම් ගැන සඞ්ඝාදිසෙසැයි කියනලදි. මහාඅර්‍ත්‍ථ කථාවෙහි ලොම් ගැන ඇවතින් නොකරවිය යුතුය. එක්ම සඞ්ඝාදිසෙසයට පැමිණේ. සඟසතු ඇඳක නොඅතුරා හොත්තේ ලොව් ගැන කරවිය යුතුයයි කියනලදි. එයම යුතුවේ. ස්ත්‍රීන්ගේ වසයෙන්ම මේ ඇවත වේ. කොටස් වසයෙන් නොවේ.
මෙහි යමෙක් කයපිළිබැඳියක් ගන්නෙමියි. කය අල්ලාගනීද, කය හෝ ගන්නෙමියි කය පිළිබැඳියක් අල්ලාගනීද, හෙතෙමේ කුමකට පැමිණේදැයි කීය. මහාසුම්ම ස්ථවිරයන් වහන්සේ ඒ තාක් වස්තුවම පරිදියයි කියත්, මේ වනාහි මුන්වහන්සේගේ ලබ්ධියයි.
වස්තු - සංඥා - රාග - ස්පර්‍ශ - ප්‍රතිවිජානන යන එයින් යථොක්ත කාය සංසර්‍ග නිර්‍දෙශයෙහි යම් කරුණකින් වස්තු සංඥාදීහු මෙන්ද ඒ කාරණයෙන් ගරු ඇවැත කටයුත්තේය.
මෙහි ‘වත්‍ථු’ යනු ස්ත්‍රියයි. ‘සඤ්ඥා’ යනු ස්ත්‍රීය යන හැඟීමය. රාග යන කායසංසර්‍ග රාගයයි. ‘ඵස්සපටිවිජානතා’ යන කායසංසර්‍ග රාගයෙන් වන පහස දැනීමය. එහෙයින් යමෙක්, ස්ත්‍රිය යන හැඟීම් ඇතිව කායසංසර්‍ග රාගයෙන් ස්ත්‍රියගේ කය පිළිබැඳියක් ගන්නෙමියි පැවත්නේම කය පහසාද, ගරු සඞ්ඝාදිසෙසයටම පැමිණේ. අනිකෙක් ථුල්ලච්චයට පැමිණේයයි කීය. **මහාපදුම ස්ථවිරයන්වහන්සේ ** -
හැඟීම වැරදී ගිය කල්හිද, ගැනීම වැරදී ගිය කල්හිද එහි යථොක්ත නිදෙර්‍ශයෙහි ගරු ඇවැත නොදක්නේයයි කීහ. මේ වනාහි මුන්වහන්සේගේ ලබ්ධියයි.
ස්ත්‍රිය කෙරෙහි ස්ත්‍රිය යන හැගීම් ඇත්තහුට සඞ්ඝාදිසෙසය කියනලදි. මොහු විසිනුදු ස්ත්‍රීසංඥාව දුරුකරන ලදී. කායප්‍රතිබද්ධයෙහි කායප්‍රතිබද්ධසංඥාව උපදවන ලදී. ඒ කායප්‍රතිබද්ධය ගන්නහුට ථුල්ලච්චය කියනලදි. මොහු විසින් ගැනීමද වරදවන ලදි. ඒ කායප්‍රතිබද්ධය නොගෙන ස්ත්‍රිය අල්ලා ගන්නා ලදී. එහෙයින් මෙහි ස්ත්‍රිය යන හැඟීම නොවූ බැවින් සඞ්ඝාදිසෙසය නොපැනේ. කායප්‍රතිබද්ධයක් නොගත් බැවින් ථුල්ලච්චය නොපැනේ. කායසංසර්‍ග රාගයෙන් පැහැසූ බැවින් දුක්කටය වේ. කායසංසර්‍ග රාගයෙන් මෙනම් වස්තුවක් පහසන්නහුට අනාපත්තියයි කීමෙක් නැත්තේය. එහෙයින් දුක්කටමැයි මෙයද කියයි.
කායසංසර්‍ග රාගයෙන් ඇලීම් සහිතව ස්ත්‍රියක ගන්නෙමියි කායසංසර්‍ග රාගයෙන් ඇලුනියක ගත්තේද, සඞ්ඝාදිසෙසය වේ. නොඇලුනියක ගන්නෙමියි නොඇලුනියක ගත්තේද, මාතෘප්‍රෙමාදි වශයෙන් ගැනීමෙහි දුක්කටය වේ. ඇලුනියක ගන්නෙමි’යි නොඇලුනියක ගත්තේද, නොඇලුනියක ගන්නෙමියි ඇලුනියක ගත්තේද දුක්කටයමයයි මේ චතුක්ක කීහ. මෙසේ කීවාහුද, එහෙත් මහාසුම්ම ස්ථවිරවාදයම මෙහි. **“ඉත්‍ථි ච හොති ඉත්‍ථිසඤ්ඤී ච, සාරත්නො ච භික්‍ඛු ච නං ඉත්‍ථියා කායෙන කායපටිබද්ධං ආමසති පරාමසති පෙ- ගණාති, ඡුපති, ආපත්ති ථුල්ලච්චයස්ස**” යන මේ පෙළ හාද, **යො හි එකතො ඨිතා සම්බහුලා ඉත්‍ථියො බාහාහි පරික්‍ඛිපිත්‍වා ගණ්හාති, සො යත්තකා ඉත්‍ථියො ඵුට්ඨා, තාසං ගණනාය සඞ්ඝාදිසෙසෙ ආපජ්ජති. මජ්ඣගතානං ගණනාය ථුල්ලච්චයෙ,** යනාදී වූ අර්‍ත්‍ථකථාවිනිශ්චය හාද සමවේ. **“පණ්ඩකො ච හොති ඉත්‍ථිසඤ්ඤී”,** යනාදියෙහි මෙන් සංඥාදිය වැරදවීමෙන් වරදවන ලද්දේ නම් වන්නේද, **“කායපටිබද්ධඤ්ච හොති කායසඤ්ඤී”** යනාදි නයින් පෙළෙහි විශේෂය කියන්නේය. යම්හෙයකින් ඒ වෙනස නොකියන ලද්දේද, එහෙයින් ස්ත්‍රිය කෙරෙහි ස්ත්‍රීසංඥා ඇති කල්හි ස්ත්‍රිය ආමර්‍ශනය කරන්නහුට සඞ්ඝාදිසෙසය වේ. කායප්‍රතිබද්ධය ආමර්‍ශනය කරන්නහුට ථුල්ලච්චයයි වස්තුව පරිදිම යෙදේ.
**මහාපච්චරියෙහිද** නිල් පැහැති වස්ත්‍රයක් පොරොවා සයනය කළ කලු පැහැති ස්ත්‍රියකගේ කය ගටන්නෙමියි කය ගටාද, සඞ්ඝාදිසෙසය වේ. කය ගටන්නෙමියි නීලවස්ත්‍රය ගලාද, ථුල්ලච්චය වේ. නීලවස්ත්‍රය ගටන්නෙමියි කය ගටාද, ථුල්ලච්චය වේයයි මේ ලක්‍ෂණය කියන ලද්දේය. යම් මේ **“ඉත්‍ථි ච පණ්ඩකො ච”** යනාදි නයින් වස්තුමිශ්‍රකනය කියන ලද්දේද, එහිද වස්තුව පිළිබඳ සංඥාවිමති වශයෙන් කියනලදී. ආපත්තීහු පෙළෙහි නොමුළාවන්නහු විසින් දතයුත්තාහ.
කයින් කායප්‍රතිබද්ධවාරයෙහි ස්ත්‍රිය කෙරෙහි ස්ත්‍රීසංඥා ඇතිව කායප්‍රතිබද්ධය ගන්නහුට ථුල්ලච්චය වේ. සෙසු හැම තන්හි දුක්කටය වේ. කායප්‍රතිබද්ධයෙන් කායප්‍රවාරයෙහිද මෙම නයවේ. කායප්‍රතිබද්ධයෙන් කායප්‍රතිබද්ධවාරයෙහිද නිස්සග්ගියෙන් කායවාරාදීන්හිද මොහුට හැම තන්හි දුක්කටයම වේ.
**“ඉත්‍ථි ච හොති ඉත්‍ථිසඤ්ඤී, සාරත්තො ච, ඉත්‍ථි ච නං භික්‍ඛුස්ස කායෙන කායං**” යනාදි වාරය වනාහි මහණහු කෙරෙහි මාගමගේ කායසංසර්‍ග රාගය වසයෙන් වදාරන ලද්දේය. එහි “**ඉත්‍ථි ච නං භික්‍ඛුස්ස කායෙන කායං”** මහණහු කෙරෙහි කායසංසර්‍ග රාගයෙන් ඇලුම් සහිත වූ ස්ත්‍රී තොමෝ ඒ මහණහු හුන් තැනට හෝ හොත් තැනට හෝ ගොස් තමන්ගේ කයින් මහණහුගේ ඒ කය ආමර්‍ශනය කරයි. පහසයි. එකල්හි සෙවනයෙහි අදහස් ඇත්තේ කයින් වෑයම් කෙරේද “**ඵස්සං පටිවිජානාති**” මෙසේ ඒ ස්ත්‍රිය විසින් ආමර්‍ශනය කරන ලද්දේ හෝ පහසන ලද්දේ හෝ සේවනයෙහි අදහස් ඇතිව පහස දැනගනු පිණිස මඳකුත් කය සොලොවාද, කම්පිත කෙරේද, සඞ්ඝාදිසෙසයට පැමිණේ.
**“ද්වෙ ඉත්‍ථියො”** මෙහි සඞ්ඝාදිසෙස දෙකකට පැමිණේ. ස්ත්‍රිය කෙරෙහි හා පණ්ඩකයා කෙරෙහිද සඞ්ඝාදිසෙසය සමග දුක්කටය වේ. මේ උපායෙන් යම්තාක් නිස්සග්ගියෙන් නිස්සග්ගිය ආමර්‍ශනය කෙරේද, පහස්සුව හා සේවනයෙහි අදහස් ඇතිව කයින් වෑයම් කෙරේද, පහස නොදනීද, දුක්කටාපත්තිය වේයයි වදාළ සේක්ද ඒ තාක් පෙර නයින්ම ආපත්තිභෙදය දතයුතුය.
මෙහිද **“කායෙන වායමති, න ච ඵස්සං පටිවිජානති**” තමන් හළ මලක් හෝ ඵලයක් ස්ත්‍රියක හෝ තමන් හළ මලකින් හෝ ඵලයකින් හෝ පහර දෙන්නිය දැක කයින් විකාරයක් කෙරේද, ඇඟිල්ලක් හෝ සොලොවාද, බැම හෝ ඔසොවාද ඇස හෝ කණීද මෙබඳු වූ අන්‍යවිකාරයක් හෝ කෙරේද, මෙය කයින් වෑයම් කෙරේද පහස දැන නොගනියි කියනු ලැබේ. මෙතෙමේද කයින් වෑයම් කළ බැවින් දුක්කටයට පැමිණේ. ස්ත්‍රීන් දෙදෙන කෙරෙහි දුක්කට දෙකකටද පණ්ඩක ස්ත්‍රීන් දෙදෙන කෙරෙහි දුක්කට දෙකකටද පැමිණේ.
මෙසේ වස්තු වශයෙන් විස්තර විසින්, ආපත්තිභෙදය දක්වා, දැන් ලක්‍ෂණ වශයෙන් සඞ්ක්‍ෂෙප විසින් ආපත්තිභෙදයද, අනාපත්තියද දක්වනසේක් “**සෙවණාධිප්පායො**” යනාදිය වදාළ සේක. එහි පෙර කියූ නයින් ස්ත්‍රිය විසින් පහස්නා ලදුයේ සෙවනය කිරීමෙහි අදහස් ඇත්තේ කයින් වෑයම් කෙරේද, පහස දැනගනීදැයි යන ත්‍රිවිධ අඞ්ගසම්පත්තියෙන් සඞ්ඝාදිසෙසය වේ. දෙවන නයෙහි හළ වස්තුවකින් හළ වස්තුවක් ආමර්‍ශනයෙහි මෙන් වෑයම්කොට නොපැහැසීමෙහි මෙන්ද පහස නොදන්නහුට ද්විවිධ අඞ්ගසම්පත්තියෙන් දුක්කටය වේ. තෙවන නයෙහි කයින් වෑයම් නොකරන්නහුට ඇවැත් නොවේ. යමෙක් සේවනය කිරීමෙහි අදහස් ඇත්තේද, නිසල කයින් හුදෙක් පහස දැන ගනීද, ඉවසාද, වළදාද ඔහුගේ චිත්තොත්පාද මාත්‍රයෙක්හි ඇවැත් නොවන බැවින් ඇවැත් නොවේ. සිවුවන නයෙහි පහළ වස්තුවකින් හළ වස්තුවක් ආමර්‍ශනයෙහි මෙන් පහස දැන ගැන්මෙක් නැත්තේද, හුදෙක් සිත උපන් පමණෙක්ම වේද, එහෙයින් ඇවැත් නොවේ. මිදෙන අදහස් ඇත්තහුට සියලු ආකාරයන්හි ඇවැත් නොවේ.
මෙහි යමෙක් ස්ත්‍රියක විසින් අල්ලා ගන්නා ලද්දේ ඒ ස්ත්‍රිය තම සිරුරෙන් මුදාහරිනු කැමැත්තේ හාත්පසින් නමාද, පහරදේද, මෙතෙමේ කයින් වෑයම් කෙරේ. පහස දනියි. යම් මහණෙක් තෙමේ එන්නියක දැක ඇගෙන් මිදෙනු කැමතිව බිය ගන්වා පලවාහරීද, මෙතෙමේ කයින් වෑයම් කෙරේ. පහස දැන නොගනියි. යම් මහණෙක්තෙමේ එබඳු කයට නැගි දීර්‍ඝජාති ඇත්තියක දැක වහා යේවා, ගටනු ලබන්නී අවැඩ පිණිස පවත්නේයයි නොගටාද, ස්ත්‍රියකම හෝ සිරුර පහසන්නිය දැන මෝ තොමෝ ‘මෙතෙමේ මාගෙන් ප්‍රයෝජන නැත්තෙකැ’යි තොමෝම යන්නේයයි නොදන්නකු මෙන් නිසලවේද, බලවත් ස්ත්‍රියක විසින් හෝ දැඩිව අල්ලාගත්බැවින් නිසලවේද, මෙතෙමේ එයින් වෑයම් නොකෙරේ. පහස දැනගනියි. යමෙක් තෙමේ එන්නියක දැක, ඒවා, ඇයට පහරදී හෝ පහකොට හෝ යන්නෙමියි නිසලවේද, මෙතෙමේ කයින් වෑයම් නොකෙරේ. පහස දැනගනියි. යමෙක් තෙමේ එන්නියක දැක, ඒවා ඇයට පහරදී හෝ පහකොට හෝ යන්නෙමියි නිසලවේද, මෙතෙමේ මිදීමෙහි අදහස් ඇතිව කයින් වෑයම් නොකෙරේ. පහස නොදනීයයි දතයුතුය.
**“අසඤ්චිච්ච”** මේ උපායන් මැය පහසන්නෙමියි නොසිතා. මෙසේ නොසිතා පා පිළිගැනීම් ආදියෙහිදී මාගමක සිරුර පැහැසූ කල්හිද ඇවැත් නොවේ.
“**අසතිසා**” අන් තැනක තැබූ සිහි ඇත්තේවේද, මාගමක පහසන්නෙමියි සිහියක් නැත්තේද, මෙසේ නොසිහියෙන්, අත්පා දිගු කිරීම් ආදිය කරන කාලයෙහි පහසන්නහුට ඇවැත් නොවේ.
“**අජානන්තස්ස**” දරුවෙසින් සිටි දැරියක ස්ත්‍රියයි නොදන්නේ කිසියම් කටයුත්තෙකින් පහසන්නේද, මෙසේ ස්ත්‍රියයි නොදනිමින් පහසන්නහුට ඇවැත් නොවේ.
“**අසාදියන්තස්ස**” කායසංසර්‍ගය නොඉවසන්නහුට හස්තපරම්පරාවෙන් පැමිණි මහණහුට මෙන් ඔහුට ඇවැත් නොවේ. උන්මත්තකාදීහු කියූ නය ඇත්තාහුමය. මෙහි උදායි ස්ථවිරතෙමේ ආදිකර්මික වූයේය. ඒ ආදිකර්මිකයාහට ඇවැත් නොවේ.
සමුට්ඨානාදීන් අතුරෙහි මේ ශික්‍ෂාපදය ප්‍රථම පාරාජික සමුට්ඨානය ඇත්තේ වේ. කායචිත්ත දෙකින් උපදී. ක්‍රියාවෙන් පැමිණිය යුතු බැවින් ක්‍රියාසමුට්ඨානය ඇත්තේය. ව්‍යතික්‍රම සංඥාවගේ අභාවයෙන් මිදෙන බැවින් සංඥාවිමොක්‍ෂ වේ. සිත් සහිතව කටයුතු බැවින් සචිත්තකස - මුට්ඨානයි. ලොකයා විසින් අකුසල් බැවින් හළයුතුයයි නියමය හෙයින් ලොකවද්‍යයි. කයින් කටයුතු බැවින් කායකර්‍මය. අකුසලචින්තයි. සුඛ මද්ධ්‍යස්ථ දෙකින් ද්විවෙදනයි.
විනීත වස්තූන්හි **“මාතුයා මාතුපෙමෙන**” මාතෘප්‍රෙමයෙන් මවගේ කය ආමර්‍ශනය කෙළේය. දුහිතෘ භගිනි වස්තූන්හි මේ නයවේ. එහි යම්හෙයකින් මව හෝ වේවා, දුව හෝ වේවා. ස්ත්‍රීහු සියල්ලෝම බ්‍රහ්මචර්‍ය්‍යට සැතිරියහමය. එහෙයින් ‘මෝ මාගේ මෑණිතොමෝය, මෝ මාගේ දූය, මෝ මාගේ බුහුනැයි ගෘහනිශ්ශ්‍රිත ප්‍රේමයෙන් ආමර්‍ශනය කරන්නහුටද දුක්කටය වදාරන ලද්දේමය.
භාග්‍යවතුන් වහන්සේගේ මේ අණ සිහිකරන්නහු විසින් ගඟදියපහරින් ගසාගෙන යනු ලබන මව දකීද, එහෙත් අතින් නොපැහැසිය යුත්තීය. නුවණැති මහණහු විසින් නැවක් හෝ ලෑලිකඩක් හෝ කෙහෙල් කදක් හෝ දැවකදක් හෝ එළවිය යුතුය. එබන්දක් නැති කල්හි කසටවතක් නමුත් එළවා ඉදිරියෙහි තැබිය යුතුය. ‘මෙහි එල්බ ගනූවයි නොකිය යුත්තීය. එල්බ ගත් කල්හි පිරිකර ඇද ගන්නෙමියි අදිමින් යායුතුය. බියවේ නම්, ඉදිරියෙන් ඉදිරියෙන් ගොස් බිය නොවයි අස්වැසිය යුත්තීය. බියවන්නී වහා පුතුගේ කඳෙහි හෝ නැගේද, අත හෝ අල්ලා ගනීද, ‘මැහැල්ල පහවෙවයි සලා නොදැමිය යුත්තීය. ගොඩට පැමිණවිය යුත්තීය. මඩෙහි ගැලුනිය කෙරෙහිද, ලිඳෙහි වැටුනිය කෙරෙහිද මෙම නයවේ.
එහිද යොතක් හෝ වස්ත්‍රයක් හෝ බහා අතින් අල්ලාගත්බව දැන උඩට නැංවිය යුත්තීය. ආමර්‍ශනය නොකට යුත්තීමය. හුදෙක් මාගමගේ සිරුර පමණක්ම ආමර්‍ශනය නොකටයුතු නොවේ. හිඳිවත් පොරෝණද ආභරණ භාණ්ඩද, තණසුඹුළුව හෝ තල්පතින් කළ මුද්ද හෝ පටන් අනාමාසම වේ. ඒ නිවාසනපාරුපණද පලදනා පිණිස තබන ලද්දක්මය. නිවාසනය හෝ පාරුපණයක් හෝ නිවාස පාරුපණභාවයෙන් පෙරළා පහකොට සිවුරු පිණිස පාමුල තබාද ගන්නට වටියි. ආභරණභාණ්ඩයන් අතුරෙහි හිසේ පලඳනා දත්මුවාකූරු ආදීවූ කප්පිය භාණ්ඩයක් ‘ස්වාමීනි මෙය ඔබවහන්සේටය, ගනුමැනවැයි දෙනු ලබන්න දැළිපිහි, ඉදිකටු දමන කොපුවක් පිණිස ගත යුතුය. රන්රිදී මුතු ආදියෙන් කළ භාණ්ඩය වනාහි අනාමාසම වේ. දෙනු ලබන්නේද නොගත යුතුය. හුදෙක් මොවුන්ගේ සිරුරෙහි එළවිය යුත්තම අනාමාස නොවේ. ස්ත්‍රිසටහනින් කළ ලීයෙන් කළ රූපයද දන්ත රූපයද යකඩ රූපයද ලොහ රූපයද ඊයම් රූපයද හුණුපිරියමින් කළ රූපයද සියල්ල රුවන්මුවා රූපයද යටත්පිරිසෙයින් පිටිමුවා රූපයද අතනොගෑයුතුමය. පරිභෝගය පිණිස ‘මෙය ඔබවහන්සේට වේවයි ලැබ සර්‍වරත්තමය භාණ්ඩය හැර සෙස්ස බිඳහැර උපකරණයට සුදුසුදැයි උපකරණයෙහිද පරිභොගයට සුදුසුදැයි පරිභොගයෙහිද එළවීම වටින්නේය.
ස්ත්‍රී රූපය යම්සේද එසේ සප්තවිධ ධාන්‍යද අතනොගෑයුතුය. කුඹුරක් මැදින් යන්නහු විසින් එහි හටගත් ධාන්‍යඵලද අතනොගාම යායුතුය. ගෙදොරක හෝ අතරමග හෝ ධාන්‍යය දිගහැර තබන ලද්දේවේද, එහි පසෙකින් මගක් ඇත්තේ නම් ධාන්‍ය නොමැඩම යායුතුය. යන මගක් නැති කල්හි මාර්‍ග සංඥා ඇතිව මග ඉටා යායුතුය. ඇතුළුගෙයි ධාන්‍ය මතුයෙහි අසුනක් පණවා දෙත්නම් හිඳීම වරද නොවේ. කිසිකෙනෙක් ආසන ශාලාවෙහි ධාන්‍ය වගුරුවත්ද ඒ ධාන්‍ය බැහැර කරවන්නට හැක්කේ නම් බැහැර කරවිය යුතුය. බැහැර කරවනු නොහැකිවේනම්, ධාන්‍ය නොමඩින ලෙස එකත්පසෙක්හි පුටුවක් පණවා හිඳිය යුතුය. ඉඩක් නොවේනම් මිනිස්සු ධාන්‍ය මැදම අසුනක් පනවා දෙත්ද, හිඳිය යුතුය. එහි හටගත් මුං මෑ ආදී වූ ධාන්‍ය වර්‍ගද, තල් කොස් ආදීවූ ඵලද සෙල්ලම් පිණිසද නොපැහැසිය යුතුය. මිනිසුන් විසින් රැස්කොට තැබූ දැයෙහිද මෙම නයවේ. වනයෙහි ගස්වලින් නැමුනු ඵල අනුපසම්පන්නයන්ට දෙමියි ගැනීම සුදුසු වේ.
මුත්තා - මණි - වෙළුරිය -සඞ්ඛ -සිලා-පවාළ - රජත -ජාතරූප-ලොහිතඞ්ක-මසාරගල්ල යන යන මේ දස රුවන් අතුරෙහි නොසේදූ නොවිදි, හටගත් පරිදිමවූ මුතු පැහැසීමට සුදුසුය. සෙස්සෝ නොපැහැසිය යුතුයයි කියත්, මහාපච්චරියෙහි සේදූ නොසේදූ මුතු නොපැහැසිය යුතුය. බඩුමිල පිණිසද පිළිගන්නට නොවටියි. කුෂ්ටරොග ඇත්තහුට බෙහෙත් පිණිස වටීයි කියන ලද්දේය. යටත් පිරිසෙයින් දෑපලිඟු පටන් සියලු නීල පීතවර්‍ණදි ප්‍රභෙදවත් මාණික්‍යය දෙවුම් විදුම් වටකිරීම් ඇත්තේ නොපැහැසිය යුතුය. හටගත් පරිදිම වූ ආකාර ඇති මුතු පාත්‍ර ආදී බඩුමිල පිණිස පිළිගන්නට වටීයයි කියන ලදය. ඒද **මහාපච්චරියෙ**හි වනාහි ප්‍රතික්‍ෂෙප කරන ලදී. පචනයකොට කළ එක් කදාමිණම වටීයයි කියන ලද්දේය. වේළුරියෙහිද විනිශ්චය මැණිකෙහි කියූ විනිශ්චය සමාන වේ.
සඞ්ඛය තෙමේ, ධමනසඞ්ඛයද දෝනාලද්දේ මණි ආදි භාවයෙන් කළ සිදුරු ඇත්තේද, කසුන්ලිය ආදියෙන් විසිතුරුවූයේ මුතු ආදී රුවන් ඔබ්බන ලද්දේ ද නොපැහැසිය යුතුය. පානීය සඞ්ඛය දෝනා ලද්දේ ද, නොදෝනා ලද්දේ ද පැහැසිය හැක්කේය. රුවන් ඔබ්බන ලද සඞ්ඛය හැර සෙස්සද අඳුන් ආදී බෙහෙත් පිණිසද පාසිවුරු ආදි බඩුමිල පිණිසද පිළිගන්නට වටියි. සේදූ විදි රුවන් එබ්බූගල මුං පැහැ ඇත්තේ නොපැහැසිය යුතුය. සෙසු ගල් කරගල් ආදිය පිණිස ගැනීම මෙහි වරද නැත්තේය. මෙහිද “**රතනසංයුත්තා**” යනු රන් හා යොදා ගිනියම්කොට කරන ලදැයි කියත්, පබළු දෙවා විදින ලද්දේ අනාමාස වේ. සෙසු පබළු ආමාසය. පාසිවුරු ආදි බඩු මිල පිණිසද පිළිගන්නට වටියි. **මහාපච්චරියෙහි** වනාහි දෙවියේද නොදෙවියේද සියල්ල අනාමාසය. පිළිගන්නටද නොවටීයයි කියන ලදි.
රිදීද, රන්ද, කළබඩුද, නොකළබඩුද යන සියල්ල, මුළුමනින් ධාතුපාසාණය පටන් අනාමාසද වේ. නොපිළිගතයුතුද වේ. **උත්තරරාජපුත්‍ර** තෙමේ රන්සෑයක් කරවා **මහාපදුම **ස්ථවිරයන් වහන්සේට යැවීය. උන්වහන්සේ එය නොකැපැයි ප්‍රතික්‍ෂෙප කළහ. චෛත්‍යගර්‍භයෙහි රන්පියුම්, රන්බුබුලු ආදීහු මෙන්ද, මොවුහුද අනාමාසය. චෛත්‍ය ඝරරක්‍ෂකයෝ වනාහි රූපියඡඩ්ඩකස්ථානයෙහි සිටියෝය. එහෙයින් ඔවුන්ට, පහසා ඔබමොබ හසුරුවන්නට වටීයයි කියනලදී. **කුරුන්‍දියෙහි** වනාහි එය ප්‍රතික්‍ෂෙප කරන ලදය. රන්සෑයෙහි කුණුකසළම පහකරන්නට වටීයයි මෙපමණක්ම අනුදන්නා ලදි. පිත්තලද ස්වර්‍ණගනිතවම වේ. අනාමාසැයි සියලු අර්‍ත්‍ථකථාවන්හි කියනලදි. සෙනාසනපරිභොගයෙහි සියල්ල කැපවේ. එහෙයින් රන්රිදීමුවා සියලු සෙනසුන් පිරිකරම ආමාස වේ. ධර්‍මවිනය වර්‍ණනා ස්ථානයෙහි පලිඟු ටැම් ඇති, රුවන්දමින් සැරසූ, රත්නමණ්ඩප කෙරෙත් එහි සියලු උපකරණ භික්‍ෂූන්ට පිළිදගින්නට වටියි.
ලොහිතඞ්ක මසාරගල්ලයෝ දෙව විදින ලද්දහු අනාමාස වෙති. සෙසු නොදෙවි නොවිදින ලද්දේ ආමාසයෝය. බඩු මිල පිණිස වටිත්යි කියන ලදය. මහාපච්චරියෙහි වනාහි දෙවියාහුද නොදෙවියාහුද මුළුමනින් අනාමාසයය. පිළිගන්නට නොවටීයයි කියන ලද්දේය.
සියලු ආයුධ භාණ්ඩ අනාමාස වේ. බඩුමිල පිණිස දෙනු ලබන්නද නොපිළිගත යුතුය. සැත් වෙළෙඳාම නොදවටියි. ශුද්ධධනුදණ්ඩද දුනුදියද කැවිටද, අකුස්සද යටත් පිරිසෙයින් වෑ පොරෝ ආදියද ආවුධසඞ්ක්‍ෂෙපයෙන් කරන ලද්දහු අනාමාසම වේ. කිසිවකු විසින් විහාරයෙහි අඩයටියක් හෝ තෝමරයක් හෝ තබන ලද්දේවේද, වෙහෙර දකින්නහු විසින් ගෙන යෙත්වායි හිමියන්ට හසුනක් යැවිය යුතුය. ගෙන නොයෙක් නම්, ඒ ආවුධය නොසොල්වන්නහු විසින් විහාරය පිළිදැගිය යුතුය. යුදබිම වැටුණු කඩුවක් හෝ අඩයටියක් හෝ තෝමරයක් හෝ දැක පහණකින් හෝ අන්කිසිවකින් හෝ කඩුව බිඳ සැතක් පිණිස ගැනීම වටියි. අන් අඩයටි ආදියද වෙන්කොට කිසිවක් සැත් පිණිස කිසිවක් කතුරු දඩුආදිය පිණිස ගතයුතුය. මෙය ගනුවුයි දෙනු ලබන්නද කඩා විනාශකොට කැපබඩුවක් කරන්නෙමියි සියල්ලම පිළිගන්නට හැකිය.
මස්දැල් පක්‍ෂිදැල් පෝරුදැල් ආදීද ඊතල රක්නා බඩුද යන සියල්ල අනාමාසය. පරිභොගය පිණිස ලැබෙන කල්හි දැල්, අසුනෙහි හෝ සැයෙහි හෝ මත්තෙහි බඳින්නෙමි. චෛත්‍යඡත්‍රය හෝ වෙළන්නෙමියි හෝ පිළිගත යුතුය. ඊ රක්නා සියලු බඩුම බඩුමිල පිණිස පිළිගැනීම සුදුසුවේ. මෙය පරපීඩා නිවාරණය කරන්නෙක්මය. පීඩා කරන්නක් නොවේ. පලිහය දැහැටි බඳුනක් කරන්නෙමියි ගැනීම වටියි.
සමින් වෙළු විණා බෙර ආදිය අනාමාසය. **කුරුන්‍දියෙහි** වනාහි ගැටූ සම් ඇති බෙරයද ගැටූ සම් ඇති වීණාවද සමින් නොවැසූ බෙරවීණා කරවියද බෙරවීණාදීන්ගේ වෙළීම පිණිස මුවවිට නැගු සමද, පසුව එයින් බැහැරකොට වෙන්ව තැබූ මුඛ චර්‍වමාත්‍රයද වීණදණ්ඩද යන සියල්ල අනමාසැයි කියන ලදී. බෙරකරවි ආදීන්ට සම නගා සම්මැටි ආදියෙන් වෙළන්නටද වෙළවන්නටද වයන්නටද, වයවන්නටද, නොලබාමය. සෑමිදුලෙහි පූජාකොට මිනිසුන් විසින් හැරදමන ලද්දක් දැක්ද නොසොල්වාම අතරතුර හැමදිය යුතුය. කුණු කසළ හැරදමන කාලයෙහි කුණු කසළ නියමයෙන්ම ගෙනගොස් එකත් පසෙක තැබීම වටීයයි **මහාපච්චරියෙහි** කියනලදී. බඩුමිල පිණිස පිළිගැනීම වටියි. පරිභොගය පිණිස ලැබෙන කල්හි විණා දෙණද බෙරකරාවියද, දැහැටි බඳුනක් කරන්නෙමු. හම ශ‍ස්ත්‍රකොෂයක් කරන්නෙමුයි ඒ ඒ පිරිකර උපකරණ පිණිස ගෙන එසේ එසේ කරන්නට වටියි.
**පුරාණදුතියිකා** වස්තුව ප්‍රකට අර්‍ත්‍ථ ඇත්තේමය. **යක්‍ඛී** වස්තුවෙහි පරනිර්මිත වශවර්තී දෙවියක හා කායසංසර්‍ගයට පැමිණේද, ථුල්ලච්චයම වේ. **පණ්ඩක වස්තුවත් සුත්තිත්‍ථි වස්තුවත්** ප්‍රකටමය. **මතින්‍ථි වස්තුවෙහි** පාරාජිකයට පෙහෝනා කාලයෙහි ථුල්ලච්චය වේ. ඉන් මොබ දුක්කටය වේ. **තිරච්ඡානගත **වස්තුවෙහි නා මෙනවියක හාද ගුරුළු මෙනෙවියක හාද, කිඳුරියක හාද, ගවදෙනක හාද, කායසංසර්‍ගයට පැමිණෙන්නහුට දුක්කටයම වේ. **දාරුධීතලිකා** වස්තුවෙහි හුදෙක් දැවයෙන් කළ ස්ත්‍රී රූපය පමණක්ම නොවේ. යම් සිතියම් කළ ස්ත්‍රී රූපයෙහිද දුක්කටය වේ.
**සම්පීළන වස්තුව** ප්‍රකට අර්‍ත්‍ථ ඇත්තේමය. **සඞ්කම වස්තුවෙහි** මාගමක නැගීසිටි කුඩා හේදණ්ඩක් හෝ වේවා, ගැල්මගක් වූ මහහේදණ්ඩක් හෝ වේවා, සොලවන්නෙමියි ප්‍රයෝගකළ ඇසිල්ලෙහිම සොලවාවා හෝ නොසොලොවාවා හෝ දුක්කටය වේ. **මග්ග වස්තුව** ප්‍රකටමය. **රුක්‍ඛ වස්තුවෙහි** මාගමක් නැගී සිටිරුක මහත් වූ මහාදඹ රුකක් පමණ හෝ වේවා, කුඩා රුකක් හෝ වේවා, ඒ රුක සොලවන්නට හැකිවේවා හෝ නොහැකිවේවා හෝ ප්‍රයෝග කළ පමණින් දුකක්කටය වේ. **නාවා වස්තුවෙහිද** මේ නයම වේ. **රජ්ජු වස්තුවෙහි** ස්ත්‍රියක ගත් රැහණ අදින්නේ ගත් තැනින් සොලවන්නට හැකිවේ, එහි ථුල්ලච්චය වේ. යම් මහා රැහණක් වේනම්, එය තුබූ තැනින් මදකුත් නොසැලේද, එහි දුක්කටය වේ. ස්ත්‍රිය ගත් දඬුවෙහිද මෙම නයවේ. බිම වැටුණු මහාරුකක් නමුදු දණ්ඩ ග්‍රහණයෙන්ම මෙහි ගන්නා ලද්දේය. **පත්ත වස්තුව** ප්‍රකටමය. **වන්‍දන වස්තුවෙහි** ස්ත්‍රිය පාදසම්බාහනයකොට වඳිනු කැමැත්තීද, වැළකිය යුත්තීය. පාදයන් හෝ සිවුරෙන් හෝ අන්කිසිවකින් වැසිය යුත්තාහ. නිශ්චල හෝ වියයුතුය. නිශ්චලව සිතින් ඉවසන්නහුටද සඞ්ඝාදිසෙසාපත්තිය නොවේ. අවසානයෙහි ස්ත්‍රියක ගන්නෙමියි වෑයම් කළ වස්තුව ප්‍රකටමය. මනුෂ්‍ය ස්ත්‍රියක, මනුෂ්‍ය ස්ත්‍රියක යන සංඥාය. කාය සංසර්‍ග රාගය, ව්‍යායාමය, හස්ත ග්‍රහණාදියට පැමිණීමයයි මෙහි අඞ්ග පසක් වේ.
දුට්ඨුල්ලවාචා ශික්‍ෂාපද වර්ණනාව
**“තෙන සමයෙන බුද්ධො භගවා**” යනාදිය දුට්ඨුල්ලවාචා ශික්‍ෂාපදයයි. එහි “**ආදිස්ස**” දක්වා “**වණ්ණම්පි හණති**” යනාදීහු ඉදිරියෙහි ප්‍රකාශ වන්නාහුය. “**ඡින්නිකා**” සිඳුනු ඔතප් ඇතියෝය. “**ධුත්තිකා**” කපට පැවැතුම් ඇතියෝය. “**අහිරිකායො**” ලජ්ජා නැතියෝය. “**ඌහසන්ති**” සිනහකොට, මද සිනාවෙන් සිනාසෙත්. “**උල්ලපන්ති**” ආර්‍ය්‍යතෙමේ යෙහෙකැයි ආදිනයින් උසස් කරන නන්වැදෑරුම් වූ පොළොඹවන කථා කියත්. “**උජ්ජග්ඝන්ති**” මහසිනාවෙන් සිනාසෙත්. “**උප්පණ්ඩෙන්ති**” මේ තෙමේ පණ්ඩකයෙකි. මෙතෙමේ පුරුෂයෙක් නොවේයි යනාදි නයින් නින්දා කරෙත්.
“**සාරත්තො**” දුට්ටුල්ලවාචාස්වාද රාගයෙන් තදින් ඇලුනේය. “**අපෙක්‍ඛවා පටිබද්ධචිත්තො**” කියනලද නයමය. හුදෙක් මෙහි වාචාස්වාදරාගය යෙදිය යුතුය. “**මාතුගාමං දුට්ඨුල්ලාහි වාචාහි**” මෙහි අභිමත වූ මාගම දක්වනසේක් “**මාතුගාමො**” යනාදිය වදාළ සේක. එහි **“විඤ්ඤූ පටිබලා සුභාසිතදුබ්හාසිතං දුට්ඨුල්ලාදුට්ඨුල්ලං ආජානිතුං**” යම් ස්ත්‍රියක් තොමෝ නුවණැත්තී සාර්‍ත්‍ථකනිරර්‍ත්‍ථකකථා අසධර්‍ම සද්ධර්‍ම ප්‍රතිසංයුක්ත කථා දැනගන්නට ප්‍රබල වූවාද මෝතොමෝ මෙහි අදහස් කරන ලදී. යම් ස්ත්‍රියක් තොමෝ මහලුද බාලද කෙළතොලුද මෝ මෙහි අදහස් නොකරන ලදැයි දක්වයි.
“**ඔභාසෙය්‍ය**” අවමන්කොට කියන්නේය. නන්වැදෑරුම් වූ අසද්ධර්‍මවචන කියන්නේය. යම්හෙයකින් මෙසේ අවමන් වචන කියන්නහුගේ යම් ඔභාසයෙක් නම් වේද, එය අර්‍ත්‍ථ වශයෙන් අද්ධ්‍යාචාරය වේ. රාගවසයෙන් අභිභවනයකොට සංයමයෙහි සීමාව ඉක්මවීම අද්ධ්‍යාචාර නම. එහෙයින් ඒ අර්‍ත්‍ථය දක්වනසේක් **“ඔභාසෙය්‍යාති අජ්ඣාචාරො වුච්චති**” යනු වදාළ සේක. “**යථා තං**” මෙහි “**තං**” යනු නිපාත මාත්‍රයි. තරුණයෙක් තරුණියකට යම්සේ කියාද, එසේය යන අර්‍ත්‍ථයි.
**“ද්වෙ මග්ගෙ ආදිස්ස**” යන මේ ආදී යම් අයුරකින් බණන්නහුට සඞ්ඝාදිසෙසයෙක් වේද, එය දක්වන්නට කියනලදී. එහි **“ද්වෙ මග්ගෙ**” වසුරුමග හා පසමගද යන දෙමගය. සෙස්ස උදෙසීමෙන්ම ප්‍රකටමය. නිර්‍දෙශයෙහි වනාහි “**ථොමෙති**” ස්ත්‍රී ලක්‍ෂණයෙන්, ශුභ ලක්‍ෂණයෙන් යුක්තවූවා මෙහියි කියාද, ඒතාක් කෙළවරට නොපැමිණේ. ‘තීගේ වසුරුමගද පසමගද මෙබඳුය. එනම් වූ මෙබදු වූ ස්ත්‍රීලක්‍ෂණයෙන් ශුභලක්‍ෂණයෙන් යුක්තවූවා වෙහියි කියාද, කෙළවරට පැමිණේ. සඞ්ඝාදිසෙසය වේ. “**වණ්ණෙති පසංසති”** මේ පද ප්‍රශංසාපදවල වෙවචන වෙයි.
“**ඛුංසෙති**” වචන නැමැති කැවිටින් ගටයි. “**වම්හෙති**” අවමන් කෙරෙයි. “**ගරහති**” දොස් දක්වයි. ඉදිරියෙහි පෙළෙහි ආ “**අනිමිත්තාසි**” යනාදීවූ එකොළොස් පද සමග නොගැළපූ කල්හි කෙළවරට නොපැමිණේ. ගැළපූ කල්හිද ඒ එකොළොස් පද අතුරෙහි ‘සිඛරිණීසි, සම්භින්නාසි, උභතොබ්‍යඤ්ජනාසීයි, යන මේ තෙපදය සමග ගැළපූ කල්හිම සඞ්ඝාදිසෙසය වේ. (සෙසු අටපදයෙන් නුගුණ කියූකල්හි ථුල්ලච්චය වේයයි දතයුතුය).
“**දෙහි මෙ**” මට දෙව, යන ඉල්ලීමෙහිද මෙපමණකින්ම කෙළවරට නොයයි. මෛථුන ධර්‍මය දෙවයි මෙසේ මෛථුනධර්‍මවචනය සමග ගැළපූ කල්හිම සඞ්ඝාදිසෙසය වේ.
**“කදා තෙ මාතා පසීදිස්සති**” යනාදී වූ ආයාචනවචනයන්හිද මෙපමණකින්ම කෙළවරට නොයයි. ‘කවර කලෙක තාගේ මව පහදින්නීද, කවර කලෙක තීගේ මෛථුන ධර්‍මය ලබන්නෙම්දැයි හෝ තීගේ මව පහන්කල්හි මෛථුන ධර්‍මය ලබන්නෙමියි හෝ යනාදිනයින් මෛථුන ධර්‍ම පදය සමග ගැළපූ කල්හිම සඞ්ඝාදිසෙසය වේ.
**“කතං ත්‍වං සාමිකස්ස දෙසි**” තී කෙසේ හිමියාහට දෙහිදැයි යනාදී වූ පෘච්ඡාවචනයන්හිද මෛථුන ධර්‍මය කියූ කල්හිම සඞ්ඝාදිසෙසය වේ. අන් අයුරකින් නොවේ. “**එවං කිර ත්‍වං සාමිකස්ස දෙසි**” මෙසේ තී හිමියාහට දෙහිදැයි ප්‍රතිපෘච්ඡාවචනයන්හිද මෙම නයවේ.
“**ආවික්‍ඛති නාම පුට්ඨො භණති**”. කෙසේ දෙන්නී හිමියාහට ප්‍රිය වන්නීදැයි විචාරණ ලද්දේ කියයි. මෙහිද ‘මෙසේ දෙව, මෙසේ දෙන්නීය’යි කියූකල්හිද කෙළවරට නොයයි. මෛථුන ධර්‍මය මෙසේ දෙව, මෙසේ එළවව, මෙසේ මෛථුන ධර්‍මය දෙන්නී එළවන්නී ප්‍රිය වන්නීයයි යනාදිනයින් මෛථුන ධර්‍මපදය සමග ගැළපූ කල්හිම සඞ්ඝාදිසෙසය වේ. අනුශාසනී වචනයන්හිද මෙම නයවේ.
ආක්‍රොශ නිර්‍දෙශයෙහි, “**අනිමිත්තාසි**” නිමිත්ත නැත්තෙහිය. තීගේ මුත්‍රමාර්‍ගය කෙසිසිදුරක් පමණමැයි කියන ලද්දේ වේ.
“**නිමිත්තමත්තාසි**” තීයේ ස්ත්‍රීනිමිත්ත නොපිරිපුන්ය. හැඟීම් පමණක් මැයි කියන ලද්දේ වේ. “**අලොභිතා**” වියලුණු ඔසප් ලේ ඇත්තී වෙහි. “**ධුවලොහිතා**” නිතිවැහෙන ඔසප් ලේ ඇත්තී වෙහි. තෙත්වූ මුත්‍රමාර්‍ග ඇත්තී වෙහි. “**ධුවචොලා**” නිති බැහූ පිළියෙන් කළ ඇණ ඇත්තී වෙහි. හැමකල්හි ස්ත්‍රී නිමිත්තෙහි රෙදිකඩක් ඇණයක්කොට සේවනය කරන්නීයයි කියන ලද්දේ වේ. “**පග්ඝරන්තී**” මුත්‍ර වගුරුවන්නී වෙහි. හැමකල්හි තීගේ මුත්‍ර වැගිරේ යයි කියන ලද්දේ වේ. “**සිඛරිණි**” පිටත නික්මුණු ආණිමාංස ඇත්තී වෙහි. “**ඉත්‍ථිපණ්ඩකා**” නිමිත්ත නැත්තීමැයි කියනු ලැබේ. “**වෙපුරිසිකා**” දැළි රැවුලු සහිත පිරිමි අයුරු ඇති ස්ත්‍රියයි. “**සම්භින්නා**” එක්වූ වසමග පසමග ඇත්තී වෙහි. “**උභතො බ්‍යඤ්ජනා**” ස්ත්‍රී නිමිත්තෙන්ද පුරුෂ නිමිත්තෙන්ද යන දෙකෙන්ම යුක්තවූවාවෙහි.
මේ එකොළොස් පදයන් අතුරෙහි “සිඛරිණිය, සම්භින්නාය, උභතොඛ්‍යඤ්ජණය” යන මේ තෙපද පිරිසිදුව කෙළවරට පැමිණෙත්. මෙසේ මේ තෙපදද, හා පළමු වච්චමග්ග-පස්සාවමග්ග-මෛථුනධම්මපද තෙපදයදැයි යන සපද පිරිසිදුව ඇවැත් කරන්නාහ. සෙසු ‘අනිමිත්තා’ යනාදි පද ‘නිමිත්ත නැත්තිය’ මට මෛථුන ධර්‍මය දෙව’යි හෝ නිමිත්ත නැත්තීවෙහි. මම මෛථුන ධර්‍මය දෙව’යි හෝ යනාදි නයින් මෛථුන ධර්‍මය හා ගළපන ලද්දාහුම ඇවැත් කරන්නාහු වෙතියි දතයුතුය.
දැන් යම් මේ මහණෙක් තෙමේ දුට්ඨුල්ලවාචාස්වාදරාගයට බටුයේ පෙරළුණු සිතින් උදෙසා කියාද, ඇයගේ වසමග පසමග අරබයා මේ ගුණකීම් ආදීන්ගේ වසයෙන් විස්තර විසින් ආපත්තිභෙදය දක්වනසේක් “**ඉත්‍ථි ච ඉත්‍ථිසඤ්ඤී**” යනාදිය වදාළ සේක. ඔවුන්ගේ අර්‍ත්‍ථය කායසංසර්‍ග ශික්‍ෂාපද වර්‍ණනායෙහි කියූ නයින්ම දතයුත්තේය.
මේ වෙනසයි. “**අධක්‍ඛකං**” අකුව පටන් යට. “**උබ්හජාණුමණ්ඩලං**” දණමඩලපටන් උඩ. “**උබ්හක්‍ඛකං**” අකුව පටන් උඩ. “**අධොජානුමණ්ඩලං**” දණමඩල පටන් අකුවෙන් යට දණමඩලද මෙහිම දුක්කටක්‍ෂෙත්‍රයෙහි සඞ්ග්‍රහවට යන්නේය. මෙහෙණගේ කායසංසර්‍ගයෙහි මෙනි. බුදුවරයෝ මෙහෙණගේ ගරුකාපත්තිසඞ්ඛ්‍යාත කායසංසර්‍ගපාරාජිකාපත්තිය භාවශෙෂකොට නොපණවත්. “**කායපටිබද්ධං**” වස්ත්‍රයක් හෝ පුෂ්පයක් හෝ ආභරණයක් හෝයි.
“**අත්‍ථපුරෙක්‍ඛාරස්ස**” අනිමිත්ත යනාදි පදයන්ගේ අර්‍ත්‍ථය කියන්නහුට. අර්‍ත්‍ථකථාව හෝ හදාරන්නහුට.
“**ධම්මපුරෙක්‍ඛාරස්ස**” පෙළ කියවන්නහුට හෝ හදාරන්නහුට හෝ මෙසේ අර්‍ත්‍ථයදී ධර්‍මයද පෙරටුකොට කියන්නහුට, අර්‍ත්‍ථය පෙරටුකොට ඇත්තහුටද ධර්‍මය පෙරටුකොට කියන්නහුටද ඇවැත් නොවේ.
“**අනුසාසනීපුරෙක්‍ඛාරස්ස**” දැනුදු නිමිත්ත නැත්තී වෙහි. උභතොඛ්‍යඤ්ජන වූවාවෙහි. දැන් අප්‍රමාදය කරවා මතුයෙහි මෙවැන්නියක් නොවෙව’යි මෙසේ අනුශාසනය පෙරටුකොට කියන්නහුට, අනුශාසනය පෙරටුකොට ඇත්තහුට ඇවැත් නොවේ. යම් මහණෙක් තෙමේ මෙහෙණන්ට පෙළ කියවන්නේ ප්‍රකෘතිවාචනාමාර්‍ගය හැර සිනාසෙමින් පිටත නික්මුණු ආණිමාංස ඇත්තී වෙහි. එක්වූ වසමග පසමග ඇත්තී වෙහි. ඉතිරි පිරිමි දෙහදන් ඇත්තී වෙහියි නැවත නැවත කියාද, ඔහුට ඇවැත්මය. උන්මන්තකයාහට ඇවැත් නොවේ. මෙහි ආදිකර්මික තෙමේ උදායි ස්ථවිරය. ආදි කර්මිකයාහට ඇවැත් නොවේ.
සමුට්ඨානාදීන් අතුරෙහි ත්‍රිසමුත්‍ථානයි. කායිචිත්තයෙන් වාචාචිත්තයෙන් කායවාචාචිත්තයෙන් නගියි. ක්‍රියාවෙන් පැමිණිය යුතු බැවින් ක්‍රියාසමුත්‍ථානයි. ව්‍යතික්‍රමසංඥාවෙහි අභාවයෙන් මිදෙන බැවින් සංඥාවිමොක්‍ෂයි. සිත් සහිතව කටයුතු බැවින් සවිත්තක සමුත්‍ථානයි. ලොකයා විසින් අකුසල් බැවින් හළයුතුයයි නියම හෙයින් ලොකවද්‍යයි. කය පිළිබඳව කටයුතු බැවින් කායකර්‍මයි. වචනයෙන් සිදුවියයුතු බැවින් වාක්කර්‍මයි. අකුසලචිත්තයි. ද්විවෙදනයි.
විනීතවස්තූන් අතුරෙහි **ලොහිත** වස්තුවෙහි ඒ මහණතෙමේ ස්ත්‍රියගේ ලේ ඇති නිමිත්ත සඳහා කීයේය. අනික් ස්ත්‍රිතොමෝ නොදන්නීය. එහෙයින් දුක්කටය වූයේය.
**“කක්කසලොමං”** නොදිග් ලොම්වලින් බොහෝ ලොම් ඇත්තේය. “**ආකිණ්ණ ලොමං**” අවුල් වූ ලොම් ඇත්තේය. “**ඛරලොමං**” තදලොම් ඇත්තේය. “**දීඝලොමං**” දිග්ලොම් ඇත්තේය. සියල්ලම ස්ත්‍රීනිමිත්ත සදහාම කියනලදී.
“**වාපිතං ඛො තෙ**” යනු අසද්ධර්‍මය සඳහා කියනලදී. ඕතොමෝ එය නොසලකා “**නො ච පටිවුත්තං”** යි කිවූය. පටිවුත්ත නම්. දියෙහි වැපිරීමෙහි බිජුවට නොපිහිටි තැන හෝ පණුවන් කා විනාස කළ බිජුවට ඇති තැන හෝ නැවත බිජුවට පිහිටුවා දිය ඉසින ලද්දේ ද ගොඩ වැපිරීමෙහි අතන මෙතැන විසමව වැටුණු බිජුට සම කිරීම පිණිස නැවත අෂ්ටදන්තකයෙන් සමකරන ලද්දේ ද ඔවුනතුරෙහි එකක් කරා එකක් සඳහා මොතොමෝ මෙසේ කිවූය.
**මග්ග** වස්තුවෙහි “**මග්ගො සංසිදති**” අඞ්ගජාතමාර්‍ගය සඳහා කිවූය.
අත්තකාමපාරිචරිය ශික්‍ෂාපද වර්ණනාව
**“තෙන සමයෙන බුද්ධො භගවා**” යනු ආත්මකාමශික්‍ෂාපදයයි. එහි “**කුලුපගො**” කුල සෙවනය කරන්නේය. සිවුපසය පිණිස කුලයන් කරා එළඹීමෙහි නිතර යෙදීගත්තේය.
**“චීවරපිණ්ඩපාතසෙනාසන ගිලානප්පච්චයභෙසජ්ජපරික්‍ඛාරං”** සිවුරු පිඬුපා සෙනසුන් ගිලන්පස බෙහෙත් පිරිකර. ‘ගිලානප්පච්චය භෙසජ්ජපරික්‍ඛාරං’ යන මෙහි රෝදුක්වලට ප්‍රතිපක්‍ෂභාවයෙන් පවත්නා අර්‍ත්‍ථයෙන් පච්චය නම්. යම්කිසි සතිප්‍රායකට මේ නමකි. වෙදහුගේ ක්‍රියාවෙන් අනුදත්බැවින් **භෙසජ්ජ** නමි. ගිලානපච්චයම භෙසජ්ජ වූයේ ගිලානපච්චය භෙසජ්ජ නමි. ගිලනහුට හිතවූ වෙදහුගේ යම්කිසි කර්‍මයක්වේද, එය තෙල් මීපැණි ආදිය හේතුකොට කියන ලද්දේ ද වේ. “**පරික්‍ඛාරො**” සත්තහි නගරපරික්‍ඛාරෙහි සුපරික්‍ඛිතං හොති’ යනාදිතන්හි පිරිවර කියනු ලැබේ **“රථො සෙතපරික්‍ඛාරො ඣානක්‍ඛො චක්කවිරීයො**” යනාදි තන්හි අලඞ්කාරය කියනු ලැබේ. “**යෙ චිමෙ පබ්බජිතෙන ජීවිතපරික්‍ඛාරා සමුදානෙතබ්බා**” යනාදි තන්හි සම්හාරය කියනු ලැබේ. මෙහි වනාහි සම්හාරයද පරිවාරයද වටියි. ඒ ගිලන්පස බෙහෙත් ජීවිතයට පිරිවරද වේ. දිවි නසන ආබාධයන්ගේ ඉපදීමට ඉඩ නොදී රකින බැවින් සම්හාරද වේ. ජීවිතය බොහෝ කලක් මුළුල්ලෙහි යම්සේ පවත්නේද එසේ මේ ජීවිතයෙහි කල් පැවැත්මට කාරණ බැවිනි. එහෙයින් පරික්‍ඛාරයයි කියනු ලැබේ. මෙසේ ගිලන්පස බෙහෙත්වූයේද ඒමය. පිරිකරවූයේද ඒමයයි ගිලානපච්චයභෙසජ්ජපරික්‍ඛාර නම්වේ. ඒ ගිලන්පස බෙහෙත් පිරිකරයි. මෙසේ අර්‍ත්‍ථ දතයුතුය.
“**වසලං**” හීනවූ ලාමකවූ නොහොත් කෙලෙස් වැසි වසීය’යි වසල නම්වේ. වැගිරෙයි යන අර්‍ත්‍ථයි. ඒ වසලවූ අශුචි වැගිරෙන්නෙකැයි කියන ලද්දේ වේ. “**නිට්ඨුභිත්‍වා**” කෙළ ගසා
**“කස්සාහං කෙන හායාමි**” මම අන් කවර ස්ත්‍රියකගේ කවර භොගයකින් හෝ කවර අලඞ්කාරයකින් හෝ කවර රූපයකින් හෝ පිරිහෙම්ද, මට වඩා කවරියක් උත්තරීතරදැයි දක්වන්නීය.
**“සන්තිකෙ**” යමක් අවබෝධ කරන්නට හැකි උපචාරයෙහි සිට. හාත්පස නොදුරෙහි. පදභාජනයෙහිද මේ අර්‍ත්‍ථයම දක්වන ලද්දේය. “**අත්තකාමපාරිචරියාය**” මෛථුනධර්‍මසඞ්ඛ්‍යාත කාමයෙන් පරිචරණය කාමපරිචරියා නම. තමන් පිණිස වූ කාමපරිචරියාව “**අත්තකාමපාරීචරියා”** නම. තමන් විසින් හෝ කැමතිවන ලද්දී අත්තකාමාය. තමන් විසින් මෛථුනරාග වශයෙන් පතන ලද්දීය යන අර්‍ත්‍ථයි. අත්තකාමාවූවාද ඕමය. පාරිචරියා වූවාද ඕමනුයි. අත්තකාම පාරිචරියා නම. ඒ අත්තකාමපාරිචරියාවගේ. **“වණ්ණං භාසෙය්‍ය**” ගුණය ආනිසංසය කියන්නේය.
එහි යම්හෙයකින්, තමන් පිණිස වූ කාමපාරිචරියාය යන මේ අර්‍ත්‍ථවිකල්පයෙහි කාමයද හෙතුවද පාරිචරියායි අර්‍ත්‍ථයි. සෙස්ස ව්‍යඤ්ජනයවේද, අත්තකාමාවූවාද ඕමය. පාරිචරියාවූවාද ඕමනුයි අත්තකාමපාරිචරියා යන මේ අර්‍ත්‍ථවිකල්පයෙහි අභිප්‍රායද පාරිචර්‍ය්‍යාවද යන අර්‍ත්‍ථයි. සෙස්ස ව්‍යඤ්ජනය වේද, එහෙයින් ව්‍යඤ්ජනයෙහි ආදරය නොකොට අර්‍ත්‍ථමාත්‍රයම දක්වනු පිණිස ‘තමන්ගේ කාමය, තමන්ගේ හේතුවය, තමන්ගේ අභිප්‍රායය, තමන්ගේ පාරිචර්‍ය්‍යාව යයි පදභාජනය වදාරන ලදී. තමන්ගේ කැමැත්තය, තමන්ගේ හේතුවය, තමන්ගේ පාරිචර්‍ය්‍යාව යයි කියූකල්හි නුවණැත්තෝ ‘මෙපමණකින් තමන් පිණිස කාමපාරිචර්‍ය්‍යාව කියන ලදැයි දැනගන්නාහුය. තමන්ගේ අභිප්‍රායය, තමන්ගේ පරිචර්‍ය්‍යාව යයි කියූකල්හිද මෙපමණකින් තමන් විසින් කැමැතිවනලද අර්‍ත්‍ථයෙන් අත්තකාමපාරිචරියා කියන ලදැයි දැනගන්නාහුය.
දැන් ඒ අත්තකාමපාරිචරියාවගේ ගුණ කියන ආකාරය දක්වන සේක් “**එතදග්ගං**” යනාදිය වදාළ සේක. එය උද්දෙශ වශයෙන්ද නිර්‍දෙශ වශයෙන්ද ප්‍රකට අර්‍ත්‍ථ ඇත්තේමය. මේ මෙහි පද සම්බන්‍ධයද ආපත්ති විනිශ්චයද වේ. “එතදග්ගං -පෙ- පරිචරෙය්‍ය” යම් ස්ත්‍රියක්තොමෝ සිල්වත් කලණ දහමින් යුත් බඹසර හැසිරෙනසුලු මා වැනියක්හු මේ මෛථුන ධර්‍මයෙන් පරිචරණය කෙරේ නම්, මා වැනියකු පරිචරණය කරන ඇයගේම යම් මේ පාරිචර්‍ය්‍යාවක් නම් වන්නීද, පාරිචර්‍ය්‍යාවන්ගෙන් ඕ පාරිචර්‍ය්‍යතොමෝ අග්‍රවන්නීය.
**“මෙථූනුපසංහිතෙන සඞ්ඝාදිසෙසො”** මෙසේ අත්තකාම පාරිචරියාවෙහි ගුණ කියන්නාවූද යමෙක්, මෛථුන නිශ්ශ්‍රිතවූම මෛථුන ධර්‍ම ප්‍රතිසංයුක්තවූම වචනයෙන් කියන්නේ නම් ඒ මහණහුට සඞ්ඝාදිසෙසය වේ.
දැන් යම්හෙයකින් මෛථුන නිශ්ශ්‍රිතවූම වචනයෙන් කියන්නහුට සඞ්ඝාදිසෙසය කියන ලද්දේ ද, එහෙයින් ‘මමද ක්‍ෂත්‍රිය වෙමි, තෝද ක්ෂත්‍රිය වෙහි, සමජාති ඇති බැවින් ක්ෂත්‍රියතොමෝ ක්‍ෂත්‍රියාහට දෙන්නට සුදුසු වන්නීයයි මේ ආදී වචනයන්ගෙන් පාරිචරියාවෙහි ගුණ කියන්නහුටද සඞ්ඝාදිසෙසයෙක් නැත්තේය. මමද ක්‍ෂත්‍රියා වෙමි, යනාදී වූ බොහෝ සමාන වචන කියා තී මට මෛථුන ධර්‍මය දෙන්නට සුදුස්සෙහියි මෙසේ මෛථුන ප්‍රතිසංයුක්ත වචනයෙන්ම කියන්නහුට සඞ්ඝාදිසෙසය වේ.
“**ඉත්‍ථි ච හොති**” යනාදිය පෙර කියූ නයමය. මෙහි ආදිකර්මික උදායි ස්ථවිරතෙමේය. ඒ ආදිකර්මිකයාහට සඞ්ඝාදිසෙසාපත්තිය නොවේ.
සමුට්ඨානාදී වූ සියල්ල දුට්ඨුල්ලවාචාශික්‍ෂාපදය හා සමය. විනීත වස්තුහුද ප්‍රකට අර්‍ත්‍ථ ඇත්තාහුමය.
සඤ්චරිත්ත ශික්‍ෂාපද වර්ණනාව
**“තෙන සමයෙන බුද්ධො භගවා**” යනු සඤ්චරිත්ත ශික්‍ෂාපදයයි. එහි “**පණ්ඩිතා**” පාණ්ඩිත්‍යයෙන් යුක්තය. ඤාණගතියෙන් යුක්තයි. “**ව්‍යත්තා**” විශාරදභාවයෙන් යුක්තය. උපායයෙන් යුක්තය. උපාය දන්නීය. විශාරදය. **“මෙධාවිනී**” නුවණැත්තීය. දුටු දුටුවක් කරන්නීය. **“දක්‍ඛා**” දක්‍ෂය. “**අනලසා”** උත්‍ථාන වීර්‍ය්‍යයෙන් යුක්තය. “**ඡන්නා**” සුදුසුය.
“**කිස්මිං විය**” දුකක් මෙන් ක්ලෙශයක් මෙන් ලජ්ජාවක් මෙන් අපට වේය යන අභිප්‍රායයි. “**කුමාරිකාය වත්තූං**” තෙපි මැය ගනිවුයි කුමරිය කාරණකොට කියන්නට.
ආවාහාදියෙහි **“ආවාහො”** තරුණයාහට අන් කුලයකින් තරුණියක ගෙනඊමය. “**විවාහො**” තමන්ගේ දැරිය අන්කුලයකට පාවාදීමය. “**වාරෙය්‍යං**” අපගේ තරුණයාට තරුණියක දෙනු මැනවැයි ඉල්ලීමය. දින නැකැත් මොහොත පිරිසිඳීම හෝය.
“**පුරාණගණකියා**” එක් ගණයක්හුගේ භාර්‍ය්‍යාවක. ඕතොමෝ ගණකයා ජීවත්වන කල්හි ගණකීයි ප්‍රසිද්ධවූය. ගණකයා මළකල්හි පුරාණගණකීයි ගිනීමට ගියාය. “**තිරොගාමො**” පිටත ගමය. අන් ගමක යන අදහසයි. **“මනුස්සා**” උදායි තෙරුන්ගේ මේ සඤ්චරිත්ත කර්‍මයෙහි යුත්තප්‍රයුක්තභාවය දන්නා මනුෂ්‍යයෝය.
“**සුණිසා භොගෙන**” යම්භොගයකින් යෙහෙලිතොමෝ පාලනය කටයුත්තීවේද, බත් පිසදීම අවුළු සැපයීම වැළඳවීම ආදීවූ ඒ ආකාරයෙන් පාලනය කළාහුය. “**තතො අපරෙන දාසිභොගෙන**” මසක් ඉකුත්ව ගිය කල්හි කෙත්කම් කසල හැරදැමීම් දිය ගෙනීම් ආදීවූ යම් පරිභොගයකින් දාසීතොමෝ පාලනය කටයුතුවේද, ඒ ආකාරයෙන් පාලනය කළාහුය. **“දුග්ගතා**” දිළිදුවූය. කොතැනක හෝ ගිය ස්ත්‍රිය දිළිඳුවේද, එබඳු කුලයකට ගියාය. “**මාය්‍යො ඉමං කුමාරිකං**”, ආර්‍ය්‍යතෙමේ මේ කුමරිය දාසීපරිභොගයෙන් පරිභොග නොකරව. “**ආහාරුපහාරො**” ආහාරයද උපහාරයද, ගැනීමද දීමද අප විසින් කිසිවක් නොගෙනෙන ලදය. නොදෙන ලදය. තී සමග අපගේ ගැනීමක් දීමක් ව්‍යවහාරයක් නැහැයි දක්වත්. “**සමඤෙන භවිතබ්බං අබ්‍යාවටෙන සමණෙ අස්ස සුසමණො”** මහණහු විසින් නම් මෙබදු කර්‍මයන්හි අව්‍යාවෘත්තයකු අව්‍යපාරයකු වියයුතුය. මෙසේ වන්නා වූ මහණතෙමේම යහපත් මහණෙක් වන්නේයයි මෙසේ ඒ උදායී තෙරුන් පහකොට ‘තෝ යව, අපි යුෂ්මතුන් නොදනිමුයි කීය.
“**සජ්ජිතො**” සියලු උපකරණයෙන් යුක්ත වූයේය. බාහිරොපකරණ අලඞ්කාරයෙන්ද කෙසාදීන්ගේ මනා තැබීම නම්වූ සැරසීමෙන් යුක්තවූයේ හෝයි.
**“ධුත්තා**” ස්ත්‍රීධූර්‍තයෝය. **“පරිචාරෙන්තා**” මනවඩන රූපාදීන්හි ඔබමොබද හාත්පසද ඉඳුරන් හසුරුවන්නාහු, ක්‍රීඩා කරන්නාහු, ඇලෙන්නාහුයි කියන ලද්දේ වේ. “**අබ්භුතමකංසු**” ඉදින් කරන්නේ නම්, තෝ මෙපමණ දිනුයෙහිය. ඉදින් නොකරන්නේ නම් මම මෙපමණැයි ඔට්ටුවක් කළහ. මහණුන්ට ඔට්ටු අල්ලන්ට නොවටියි. යමෙක් කෙරේනම් පැරදුනහු විසින් දියයුතුයයි **මහාපච්චරියෙහි** කියනලදි.
“**කථං හි නාම අය්‍යො උදායි තඞ්ඛණකං**” මෙහි “**තං ඛණෙ**” යන මෙයින් නොබෝ කාලය කියනු ලැබේ. “**තඞ්ඛණිකං**” නොබෝකල් අධිකාරය ඇති
**“සඤ්චරිත්තං සමාපජ්ජෙය්‍ය”** ස්ත්‍රී පුරුෂයන් අතර සඤ්චරණභාවයට පැමිණෙන්නේය. යම්හෙයකින් ඒ සඤ්චරණභාවයට පැමිණෙන කිසිවකු යවන ලද්දහු විසින් කිසි තැනක යායුතුවේද, පසුභාගයෙහිද “**ඉත්‍ථියා වා පුරිසමතිං”** යනාදිය බැවින් මෙහි ස්ත්‍රී පුරුෂයෝ අදහස් කරන ලද්දාහුද එහෙයින් ඒ අර්‍ත්‍ථය දක්වන්නට **“ඉත්‍ථියා වා පහිතො පුරිසස්ස සන්තිකෙ ගච්ඡති, පුරිසෙන වා පහිතො ඉත්‍ථියා සන්තිකෙ ගච්ඡති**”යි මෙසේ මේ පිළිබඳ පදභාජනය වදාරන ලදී. **“ඉත්‍ථියා වා පුරිසමතිං පුරිසස්ස වා ඉත්‍ථිමතිං**” යන මෙහි ආරොචෙය්‍යායි යන පාඨශේෂය දතයුතුය. එහෙයින්ම මේ පිළිබඳ පදභාජනයෙහි **“පුරිසස්ස මතිං ඉත්‍ථියා ආරොචෙති, ඉත්‍ථියා මතිං පුරිසස්ස ආරොචෙති**”යි වදාරණ ලද්දේය.
දැන් යම් කරුණක් පිණිස ඔවුන්ගේ මනස අභිප්‍රාය අද්ධ්‍යාශය ඡන්‍දය රුචිය ආරොචනය කෙරේද, එය දක්වනසේක් “**ජායත්තනෙ වා ජාරත්තනෙ වා”** යනාදිය වදාළ සේක. එහි **“ජායත්තනෙ**” යනු භාර්‍ය්‍යාභාවය නිමිති කොටය. “**ජාරත්තෙන**” යනු චෞරස්වාමිභාවය නිමිතිකොටය. පුරුෂයාගේ මතය ස්ත්‍රියට ආරොචනය කරන්නේ භාර්‍ය්‍යාභාවය නිමිතිකොට ආරොචනය කෙරේ. ස්ත්‍රියගේ මතය පුරුෂයාට ආරොචනය කරන්නේ හොරසැමිබව නිමිතිකොට ආරොචනය කෙරේ. තවද පුරුෂයාගේම මතය ස්ත්‍රියට ආරොචනය කරන්නේ භාර්‍ය්‍යාභාවය නිමිතිකොට හෝ නිබඳ භාර්‍ය්‍යාභාවය නිමිතිකොට හෝ ආරොචනය කෙරේ. සොර අඹුබව නිමිතිකොට හෝ මිත්‍ථාචාරභාවය නිමිතිකොට හෝ ආරොචනය කෙරේ. යම්හෙයකින් මේ කාරණය ආරොචනය කරන්නහු විසින් තී මොහුට භාර්‍ය්‍යා වන්නෙහියි යන ආදිය කියයුතුවේද, එහෙයින් ඒ කියයුතු ආකාරය දක්වනු පිණිස **“ජායත්තනෙ වාති, ජායා භවිස්සති, ජාරත්තනෙ වාති ජාරී භවිස්සසි”**, මේ පද පිළිබඳ පදභාජනය වදාරන ලදී. මේ උපායෙන්ද ස්ත්‍රියගේ මතය පුරුෂයාහට ආරොචනය කිරීමෙහිද, ‘පති භවිස්සසි, සාමිකො භවිස්සසි, ජාරො භවිස්සසි, කියයුතු ආකාරය දතයුත්තේය.
**‘අන්තමසො තඞ්ඛණිකායපි**” සියලු අන්තිම පරිච්ඡෙදයෙන් යම් මේ ස්ත්‍රියක් තොමෝ එකෙණෙහි මුහුර්‍තමාත්‍රයෙක්හි විසියයුතු බැවින් තඞ්ඛණිකායි කියනු ලැබේ. මුහුත්තිකා යන අර්‍ත්‍ථයි. ඇයටද “**මුහුත්තිතා”** වන්නෙහියි මෙසේ පුරුෂමතය දන්වන්නහුට සඞ්ඝාදිසෙසය වේ. මේ උපායෙන්ම මුහුත්තිකයෙක් වන්නෙහියි මෙසේ පුරුෂයාහට ස්ත්‍රියගේ මතය දන්වන්නේද සඞ්ඝාදිසෙසයට පැමිණේයයි දතයුතුය.
දැන් “**ඉත්‍ථියා වා පුරිසමතිං**” යන මෙහි අභිමත ස්ත්‍රීන් ප්‍රභෙද වශයෙන් දක්වා ඔවුනතුරෙහි සඤ්චරිත්ත වසයෙන් ආපත්තිභෙදය දක්වන්නට “**දස ඉත්‍ථියො**” යනාදිය වදාළ සේක. එහි “**මාතුරක්‍ඛිතා”** මව විසින් රක්නා ලද්දීය. යම්සේ පුරුෂයෙකු හා සංවාසය නොකෙරේද, එසේ මව විසින් රක්නා ලද්දීය. එහෙයින් මේ පදයෙහිද පදභාජනයෙහිද “**මාතා රක්‍ඛති, ගොපෙති, ඉස්සරියං කාරෙති, වසං වත්තෙති**” යනු වදාරන ලද්දේය. එහි “**රක්‍ඛති”** යනු කිසි තැනක යන්නට නොදෙයි. “**ගොපෙති**” යනු යම්සේ අන්‍යයෝ නොදකිත්ද, එසේ ගුහාස්ථානයෙහි තබයි. “**ඉස්සරියං** **කාරෙති**” මැයගේ තමන් කැමති සේ හැසිරීම වළකාලන්නී යටතට ගෙන පවතියි. “**වසං වත්තෙති**” මෙය කරව, මෙය නොකරවයි මෙසේ තමාගේ අණ ඇයගේ මතුවෙහි පෙන්වයි. මේ උපායෙන්ම පිතුරක්‍ඛිතාදීහුද දතයුත්තාහ. ගෞතමගොත්‍රාදී වූ ගොත් ඇතියෙක් හෝ පණ්ඩරඞ්ගාදී වූ දම්සැරියෙක් හෝ නොරකියි. සමාන ගොත් ඇත්තවුන් විසින් හා සමග හැසිරියයුතු ධර්‍ම හෝ කුලධර්‍ම ඇතියවුන් විසින්ද එක් ශාස්තෲවරයෙකු උදෙසා පැවිදි වූවන් විසින් හෝ මාලාකාරාදීවූ එක් ගණයකට ඇතුළත් වූවන් විසින්ද රක්නා ලද්දී “**ගොත්තරක්‍ඛිතා, ධම්මරක්‍ඛිතා**”යි කියනු ලැබේ. එහෙයින් ඒ පදයන්ගේ “**සගොත්තා රක්‍ඛන්ති”** යනාදි නයින් පදභාජනය වදාරන ලදී.
රැකුම් සහිතව පවත්නී “**සාරක්‍ඛො**” නම. දඬුවම් සහිතව පවත්නී “**සපරිදණ්ඩා**” නම. ඔවුන්ගේ නිර්‍දෙශ ප්‍රකටම වේ. මේ දශස්ත්‍රීන් අතුරෙහි පුරුෂයන් අතරට යන පශ්චිම වූ දෙදෙනාහටම මිත්‍ථ්‍යාචාරය වේ. මාතුරක්‍ඛිතාදීවූ අනික් අට දෙනාට මිත්‍ථ්‍යාචාරය නොවේ.
ධනක්කීතාදීන් අතුරෙහි ස්වල්ප වූ හෝ බොහෝ වූ හෝ ධනයෙන් භාර්‍ය්‍යභාවය පිණිස මිලදී ගන්නා ලද්දී **ධනක්කීතා** නම. යම්හෙයකින් ඕතොමෝ ධනයෙන් මිලදී ගත්පමණ ඇත්තීම භාර්‍ය්‍යා නොවන්නීද, සංවාසය පිණිස මිලදී ගත්බැවින් භාර්‍ය්‍යා වන්නීද, එහෙයින් මේ පදයෙහි නිර්‍දෙශයෙහි “**ධනෙන කීතා වාසෙති**” කියනලදී.
ඡන්‍දයෙන් තමන්ගේ රුචියෙන් වසානුයි **ඡන්‍දවාසිනී** නම. යම්හෙයකින් ඕතොමෝ ඡන්‍දය පමණින්ම භාර්‍ය්‍යා නොවන්නීද, පුරුෂයා විසින් පිළිගත් බැවින් භාර්‍ය්‍යා වන්නීද, එහෙයින් මේ පද නිර්‍දෙශයෙහි **“පියො පියං වාසෙති**”යි කියනලදී.
භොගය හෙතුකොට වසානුයි **භොගවාසිනී** නම. වං මොහොල් ආදීවූ ගෘහොපකරණ ලැබ භාර්‍ය්‍යාභාවයට යන ජනපද ස්ත්‍රියට මේ නමකි.
වස්ත්‍රය හේතුකොට වසානුයි **පටවාසිනී** නම. හඳින පිළි පමණක් හෝ පොරෝනා පිළි පමණක් හෝ ලැබ භාර්‍ය්‍යාභාවයට එළඹෙන දිළිඳු ස්ත්‍රියට මේ නමකි.
“**ඔදපත්තකිනී**” දෙදෙනාගේ අත් එක් දියතලියක බහා මේ දිය මෙන් ගැටුණු නොබිඳුණු වහුයි කියා පිළිගැණුම් ලද්දියට මේ ව්‍යවහාරනාමය වේ. නිර්‍දෙශයෙහිදී මේ ඇය සමග දියතලිය පහසා ඇය වස්වායි මෙසේ අර්‍ත්‍ථය දතයුතුය.
ඉවත්කොට තැබූ සුඹුළුව මැයගේනුයි **ඔභතචුම්බටා** නම. කාෂ්ටශාරිකාදීන් අතුරෙහි එක්තරා ස්ත්‍රියක. යම් ස්ත්‍රියකගේ හිසින් සුඹුළුව බහා ගෙයි වස්වාද, ඇයට මේ නමකි.
**“දාසී ච”** තමන්ගේම දාසියද වේ. භාර්‍ය්‍යාවද වේ.
“**කම්මකාරිණී**”, නම් ගෙයි බැලය පිණිස වැඩ කෙරේද, ඕ තොමෝය. යමෙක් තමන්ගේ භාර්‍ය්‍යාවගෙන් ප්‍රයොජන නැත්තෙක්ව ඇය සමග ගෘහවාසය කෙරේද, මෝතොමෝ කම්මකාරීයිද භාර්‍ය්‍යායිද කියනු ලැබේ.
ධජය මාර්‍ගයෙන් ගෙනෙන ලද්දී **ධජාභටා** නම. නැගු ධජ ඇති සේනාව සමග ගොස් අනුන් අයත් රට විලොපනයකොට ගෙනෙන ලද්දී යයි කියන ලද්දීය. කිසිවෙක් ඇය භාර්‍ය්‍යාව කෙරේද, මෝතොමෝ ධජාභටා නම්වේ. **මුහුත්තිකා** තොමෝ කියූ නය ඇත්තීමය. මේ දශ ස්ත්‍රීන්ටද අන්‍යපුරුෂයන් කරා යෑමෙහි මිත්‍ථ්‍යාචාරය වේ. පුරුෂයන්ට වනාහි විසි වැදෑරුම්වූම මොවුන් අතුරෙහි මිත්‍ථ්‍යාචාරය වේ. මහණහුහටද සඤ්චරිත්ත වේයයි දතයුතුය.
දැන් “**පුරිසො භික්‍ඛු පහිණාති**” යනාදි තන්හි “**පතිගණාති”** ඒ මහණතෙමේ ‘යව වහන්ස’ මව්පියන් රක්නාලද මෙනම් ඇත්තියට, මෙනම් ඇත්තහුට ධනයෙන් මිලදී ගත් භාර්‍ය්‍යාවක් වෙවයි කියව’යි මෙසේ කියූ වචනය ‘උපාසක මැනවැයි හෝ වේවායි හෝ සැලකරන්නෙමියි හෝ යන යම්කිසි ආකාරයකින් වාග්භෙදකොට හෝ හිස සැලීම් ආදියෙන් හෝ පිළිගණියිද, “**වීමංසති**” මෙසේ පිළිගෙන ඒ ස්ත්‍රිය වෙත ගොස් ඒ හසුන දන්වාද, “**පච්චාහරති**” ඔහු විසින් දැන්වූ කල්හි ඒ ස්ත්‍රීතොමෝ ‘මැනවැ’යි පිළිගනීවා හෝ පිළිකෙව් කෙරේවා හෝ ලජ්ජාවෙන් නොබැණ සිටීවා හෝ නැවත අවුත් ඒ පුරුෂයාහට ඒ ප්‍රවෘත්තිය සැලකෙරේද,
මෙපමණකින් පිළිගැනීම සැලකිරීම නැවත ගෙනඊම නම්වූ මේ අංගතුන පිරීමෙන් සඞ්ඝාදිසෙසය වේ. ඒ ස්ත්‍රී තෙමෝ ඔහුට භාර්‍ය්‍යා වේවා හෝ නොවේවා හෝ යන මෙය කරුණක් නොවේ. ඉදින් ඒ මහණතෙමේ මව විසින් රක්නාලද තැනැත්තිය වෙතට යැවූයේ ඇය නොදැක ඇයගේ මවට ඒ හසුන සැලකෙරේද, පිටතින් විමසුයේවේද, එහෙයින් විසඞ්කෙතයයි **මහාපදුම** ස්ථවිරයන් වහන්සේ කීහ. **මහාසුම්ම** ස්ථවිරයන් වහන්සේ මව හෝ වේවා, පියා හෝ වේවා, යටත් පිරිසෙයින් ගෙයි දැස්සන් හෝ වේවා, අන් යම්කිසිවෙක් හෝ වේවා, ඒ ක්‍රියාව සම්පාදනය කරන්නේද, ඔහුට කියූ කල්හිද විමසුයේ වේ. තෙඅඟ පිරී සිටි කාලයෙහි ඇවැත් වේමය.
යම්සේ “බුද්ධං පච්චක්‍ඛාමි, කියනු කැමැත්තේ වැරදී ධම්මං පච්චක්‍ඛාමියි කියන්නේ නම් මොහු විසින් ශික්‍ෂාව ප්‍රත්‍යඛ්‍යානය කරන ලද්දීම නොවේද, යම්සේ හෝ ‘පඨමජ්ඣානං සමාපජ්ජාමි’යි කියනු කැමැත්තේ වැරදී දුතියජ්ඣානං, සමාපජ්ජාමියි කියන්නේ නම් පාරාජිකාවට පැමිණියේ වන්නේ නොවේද, මේ කාරණයද එසේයයි කීහ. “ඒ මෙය පිළිගනියි. අතවැස්සෙකු ලවා විමසවා තමා නැවත පිළිතුරු ගෙන ඒද සඞ්ඝාදිසෙසාපත්තියවේය,” යන මෙය හා සමවේ. එහෙයින් සුභාෂිත වේ.
යම්සේ ‘මාතුරක්‍ඛිතාවට කියව’යි කියන ලද්ද, ගොස්, ඇයට දන්වන්නට සමර්‍ත්‍ථ වූ මාතෘආදීන්ට කියන්නට විසඞ්කෙතයක් නැත්තේද, එපරිද්දෙන්ම ‘මෙනම් ඇත්තහුට ධනක්කීතා භාර්‍ය්‍යා වෙව’යි කියයුත්තෙහි ‘මෙනම් ඇත්තහුට ඡන්‍දවාසිනී භාර්‍ය්‍යා වෙවයි මෙසේ පෙළෙහි කියූ ඡන්‍දවාසිනී ආදි වචනයන් අතුරෙහි එක්තරා එකක් වසයෙන් හෝ පෙළෙහි නොකියන ලද මෙනම් ඇත්තහුට භාර්‍ය්‍යා ජායා ප්‍රජාපති පුත්‍රමාතෘ ගෘහිණී ගෘහස්වාමිනී බත් පිසන්නී මොනවට කීකරුවූවා කාමපරිචාරිකා වෙව’යි මේ ආදී වූ සංවාසපරිදීපකවූ වචන අතුරෙහි එක්තරා එකක වසයෙන් කියන්නහුටද විසඞ්කෙතයක් නැත්තේයයි තෙඅඟ පිරීමෙන් ඇවැත්ම වේ. මාතුරක්‍ඛිතාවට කියවයි යවනු ලැබූ, ගොස් අන්‍යවූ පිතුරක්‍ඛිතාදීන් අතුරෙහි එක්තරා එකියකට කියන්නහුට විසඞ්කෙතය වේ. පිතුරක්‍ඛිතාවට කියව, යනාදියෙහිද මේ නයවේ.
හුදෙක් මෙහි එකමූලික ද්විමූලකාදීන්ගේ වසයෙන් ‘පුරුෂයාගේ මවුතොමෝ මහණෙකු යවයි, මාතුරක්‍ඛිතාවගේ මවුතොමෝ මහණෙකු යවයි, මාතුරක්‍ඛිතාතොමෝ මහණෙකු යවයි යන මේ මූලස්ථානාදීන්ගේ වසයෙන්ද පෙය්‍යාලභෙදයම වෙනස් වේ. ඒද පෙර සඞ්ඝාදිසෙසයෙහි කියූනය ඇති බැවින් පෙළ අනුසරින්ම දැනගන්නට හැක්කේයයි මේ පිළිබඳ විභාගය දක්වන පිණිස ආදරයක් නොකෙළෙමු.
“**පටිගණ්හාති**” යනාදියෙහි වනාහි චතුෂ්ක දෙක අතුරෙහි ප්‍රථම චතුෂ්කයෙහි ආදිපදයෙන් තෙඅඟ පිරීමෙන් සඞ්ඝාදිසෙසය වේ. මද්ධ්‍යයෙහි දෙපදයෙන් දෙඅඟ පිරීමෙන් ථුල්ලච්චය වේ. කෙළවර එක් පදයෙන් එක් අඟක් පිරීමෙන් දුක්කටය වේ. ද්විතීය චතුෂ්කයෙහි ආදිපදයෙන් දෙඅඟ පිරීමෙන් ථුල්ලච්චය වේ. මද්ධ්‍යයෙහි දෙපදයෙන් එක් අඟක් පිරීමෙන් දුක්කටය වේ. කෙළවර එක පදයෙන් අඞ්ගයක් නැති බැවින් සඞ්ඝාදිසෙසාපත්තිය නොවේ. එහි “**පටිගණ්හාති**” අණකරන්නහුගේ හසුන පිළිගනියි. “**වීමංසති**” යැවූ තැනට ගොස් එය සැලකරයි. “**පච්චාහරති**” නැවත අවුත් ඇණවූවහුට දන්වයි.
“**න පච්චාහරති**” දන්වා මෙදෙසින්ම යන්නේය. “**න විමංසති** **පච්චාහරති**” පුරුෂයා විසින් ‘මෙනම් ඇත්තියට කියවයි කියනු ලබන්නේ මැනවැයි ඔහුගේ හසුන පිළිගෙන එය මැනව හෝ නොමුළාව හෝ අන් කටයුත්තකින් ඇය වෙතට ගොස් කිසියම් කථාවක් කියමින් හිඳීද මෙමණකින් පිළිගනියි. නොවිමසා නම්වේයයි කියනු ලැබේ. එකල ඒ මහණහුට ඒ ස්ත්‍රී තොමෝම ‘ඔබවහන්සේගේ උපස්ථායකතෙමේ මාගෙයි කරනු කැමැත්තේදැයි කියාද, මෙසේ කියාම ‘මම ඔහුට භාර්‍ය්‍යා වන්නෙමියි හෝ නොවන්නෙමියි හෝ කියාද, ඒ මහණතෙමේ ඇයගේ වචනය නොසතුටුව නොගරහා පිළිකෙව් නොකොට නිහඬවම හුනස්නෙන් නැගිට ඒ පුරුෂයා වෙතට අවුත් ඒ පුවත දන්වාද, මෙපමණකින් නොවිමසයි. නැවත ගෙන ඒයයි කියනු ලැබේ. “**න වීමංසති න පච්චාහරති**” හුදෙක් හසුන දන්වන කාලයෙහි පිළිගැණීමද විමසීම් නැවත ගෙනඊම් දෙක නොකෙරෙයි.
**“න පතිගණ්හාති වීමංසති** **පච්චාභරති**” කිසි පුරුෂයෙක් මහණහු සිටි තැන හෝ හුන් තැන හෝ එබඳු කථාවක් කෙරේද, මහණතෙමේ ඔහු විසින් නොයැවූයේද යැවූවෙකු මෙන්ම ස්ත්‍රිය වෙතට ගොස් ‘මෙනම් ඇත්තහුට භාර්‍ය්‍යාවේවයි යනාදිනයින් විමසා ඇයගේ කැමැත්ත හෝ නොකැමැන්ත නැවත අවුත් මොහුට දන්වාද, ඒ නයින්ම විමසා නැවත නොගෙනෙන්නේ ‘නොපිළිගනියි විමසයි. නැවත නොගෙනේයි කියනු ලැබේ. එනයින්ම ගියේ නොවිමසා ඇය විසින් ඉපදවූ කථාවක් අසා ප්‍රථම චතුෂ්කයෙහි තෙවන පදයෙහි කියූ නයින්ම අවුත් මොහුට දන්වන්නේ ‘නොපිළිගණයි, නොවිමසයි, නැවත ගෙන ඒයයි කියනු ලැබේ. සිවුවන පදය ප්‍රකටමය.
“**සම්බහුලෙ භික්‍ඛු ආණාපෙති**” මේ ආදි නය ප්‍රකටමය. බොහෝ භික්‍ෂූහුද යම්සේ එක් වස්තුවක් ඇවතට පැමිණෙත්ද, එසේ එක් මහණෙක්හටද බොහෝ වස්තූන්හි බොහෝ ඇවැත් දතයුතුය. කෙසේදයත් පුරුෂයෙක් තෙමේ ‘ස්වාමීනි, යනු මැනව, අසුවල් පහයෙහි සැටක් පමණ වූ හෝ සැත්තෑවක් පමණවූ හෝ ස්ත්‍රීහු සිටියාහුය. මෙනම් ඇත්තහුට භාර්‍ය්‍යා වෙවයි ඔවුනට කියවයි මහණක්හට අණ කෙරේ. හෙතෙමේ පිළිගෙණ එහි ගොස් දන්වා නැවත ඒ හසුන ගෙන ඒද, යම් පමණ ස්ත්‍රීහු වෙත්නම් එපමණ ආපත්තීන්ට පැමිණේ, පරිවාරයෙහි වෙයි:-
පදවීතිහාර මාත්‍රයෙන්ද වචනයෙන් බිණීමෙන්ද ගරුකවූ ප්‍රතිකර්‍මසහිතවූ සියලු සූසැටක් ආපත්තීන්ට එක්වර පැමිණෙන්නේය. මේ ප්‍රශ්නය දක්‍ෂයන් විසින් සිතන ලදී.
මේ කාරණය නිසා මේ ප්‍රශ්නය කියන ලදී. වදන් සිලුටුබව පිණිස මෙහි සූසැටක් ඇවැත්යි කියනලදී. මෙසේ කරන්නේ ඇවැත් සියයකටද දහසකටද පැමිණේ. එකෙකු විසින් යැවූ එක් මහණෙක්හට බොහෝ ස්ත්‍රීන් නිමිතිකොට බොහෝ ඇවැත් යම්සේවේද, එසේ එක් පුරුෂයෙක් තෙමේ බොහෝ මහණුන් එක් ස්ත්‍රියක වෙත යවාද, සියල්ලන්ට සඞ්ඝාදිසෙසය වේ. එක් පුරුෂයෙක් බොහෝ මහණුන් බොහෝ ස්ත්‍රීන් වෙත යවාද, ස්ත්‍රීන්ගේ ගණනින් සඞ්ඝාදිසෙස වේ. බොහෝ පුරුෂයෝ එක් මහණෙකු එක් ස්ත්‍රියක වෙත යවත්ද, පුරුෂයන්ගේ ගණනින් සඞ්ඝාදිසෙස වේ. බොහෝ පුරුෂයෝ එක් මහණෙකු බොහෝ ස්ත්‍රීන් වෙත යවත්ද, ස්ත්‍රී පුරුෂයන්ගේ සමවැයි කියූ වස්තු ගණනින් සඞ්ඝාදිසෙස වේ. බොහෝ පුරුෂයෝ බොහෝ මහණුන් එක් ස්ත්‍රියක වෙත යවත්ද, පුරුෂයන්ගේ ගණනින් සඞ්ඝාදිසෙස වේ. බොහෝ පුරුෂයෝ බොහෝ මහණුන් බොහෝ ස්ත්‍රීන් වෙත යවත්ද වස්තු ගණනින් සඞ්ඝාදිසෙස වේ. “**එකා ඉත්‍ථි එකං භික්‍ඛුං**” යනාදි තන්හි මේ නයවේ. මෙහිදු සභාග විසභාගතාව නම් ප්‍රමාණ නොවේ. මවුපියන්ගේද පස්සහදැමියන්ගේද සඤ්චරිත්ත කර්‍මය කරන්නහුට ඇවැත්මය.
**“පුරිසො භික්‍ඛුං ආණපෙති ගච්ඡ භන්තෙ**” යන චතුෂ්ක අඞ්ග වසයෙන් ආපත්තිභෙදය දැක්වීම පිණිස වදාරන ලදී. ඒ චතුෂ්කයෙහි පසු පදයෙහි “**අන්තෙවාසිං වීමංසිත්‍වා බහිද්ධා පච්චාහරති**” යන්නෙහි අවුත් ඇදුරුහට නොදන්වා මෙයින්ම ගොස් ඒ පුරුෂයාහට දන්වයි. **“ආපත්ති උභින්නං ථුල්ලච්චයස්ස**” ඇදුරුහට පිළිගත් බැවින්ද, විමසූ බැවින්ද යන දෙඅඟින් ථුල්ලච්චය වේ. අතවැසියාහට විමසූ බැවින්ද පසුව ගෙන ආබැවින්ද යන දෙඅඟින් ථුල්ලච්චය වේ. සෙස්ස ප්‍රකටමය.
“**ගච්ඡන්තො සම්පාදෙහි”** පිළිගැනීම ද කරයි. විමසීමද කරයි. “**ආගච්ඡන්තො විසංවාදෙති**” යනු පෙරළා නොගෙනේයි. “**ගච්ඡන්තා විසංවාදෙති”** යනු නොපිළිගනියි. “**ආගච්ඡන්තො සම්පාදෙති**” විමසීමද කරයි. පෙරළා ගෙනඊමද කරයි. මෙසේ දෙතන්හිලා දෙඅඟින් ථුල්ලච්චය වේ. තෙවන පදයෙහිලා ඇවැත් වේ. සිවුවන පදයෙහිලා ඇවැත් නොවේ.
**“අනාපත්ති සඞ්ඝස්ස වා චෙතියස්ස වා ගිලානස්ස වා කරණීයෙන ගච්ඡතො උම්මත්තකස්ස ආදිකම්මිකස්ස**” යන මෙහි භික්‍ෂු සඞ්ඝයාගේ පොහෝගෙයක් හෝ අන්කිසිවක් හෝ අඩාලවූවේද, එහි කම්කරුවන්ට බත්වැටුප් පිණිස උපාසකයෙක් හෝ උපාසිකාවක වෙත මහණෙකු යවන්නේ නම් උපාසිකාවක් හෝ උපාසකයෙකු වෙත මහණෙකු යවන්නී නම් මෙබඳු වූ සඞ්ඝයා පිළිබඳ කටයුත්තකින් යන්නහුට ඇවැත් නොවේ. සෑකම් කරනු ලබන කල්හිද මෙම නයවේ. ගිලනුන්හට බෙහෙත් පිණිසද උපාසකයකු විසින් උපාසිකාවක වෙතට හෝ උපාසිකාවක විසින් උපාසකයෙකු වෙතට හෝ යවනු ලැබ යන්නහුට ඇවැත් නොවේ. උන්මත්තක ආදිකර්මිකයෝ කියූ නය ඇත්තාහුමය.
සමුට්ඨානාදීන් අතුරෙහි මේ ශික්‍ෂාපදය ඡසමුට්ඨාන වේ. හිස එසවීම් ආදීවූ කායවිකාරයෙන් හසුන ගෙනගොස් හස්තමුද්‍රාවෙන් විමසා නැවත අවුත් හස්තමුද්‍රාවෙන්ම සැලකරන්නහුට කයින් සමුට්ඨානය වේ. අසුන් හලෙහි සිටිකෙනෙකුහට ‘මෙනම් ඇත්තිය එන්නීය, ඇයගේ සිත දැන ගනු මැනවැයි කිසිවෙකු විසින් කියන ලද්දේ මැනවැ’යි පිළිගෙණ පැමිණ ඇයට කියා ඇය ගිය කල්හි නැවත ඒ පුරුෂයා පැමිණි කල්හි සැලකරන්නහුට වචනයෙන් සමුට්ඨානය වේ. වචනයෙන් ‘මැනව’යි හසුන ගෙන අන් කටයුත්තකින් ඇයගේ ගෙට ගොස් අන් තැනක හෝ යනකල්හි ඇය දැක වාග්භෙදයෙන්ම විමසා නැවත අන් කටයුත්තකින්ම එයින් බැහැරව කවදා හෝ ඒ පුරුෂයා දැක සැලකරන්නහුටද වචනයෙන්ම සමුට්ඨානය වේ. ප්‍රඥප්තිය නොදන්නා රහත් මහණහටද කය-වචන දෙකින් ඇවැත හටගනියි. කෙසේදයත් ඉදින් ඔහුගේ මවුපියෝ කිපී සම්බන්‍ධ කරන්නෙකුගේ වචනයක් නැතිව එකතු නොවන්නාහු වෙත්ද, ගෙට පැමිණ ඒ මහණහුට තෙරුන්ගේ පියතෙමේ, ‘පින්වත’ ඔබගේ මවුතොමෝ මහලු වූ මා හැරදමා නෑකුලයට ගියාය යන්න, මට උපස්ථාන කරන්නට ඇය පිටත්කර එවනු මැනවැයි කියාද, ඒ ස්ථවිරතෙමේ එහි ගොස් එය කියා නැවත ඇයගේ ඊම හෝ නොඊම පියාට කියාද, සඞ්ඝාදිසෙසය වේ. මේ තුන අචිත්තකසමුට්ඨානයි.
ප්‍රඥප්තිය දැන මේ තුන් නයින්ම සඤ්චරිත්තයට පැමිණෙන මහණහුට කායචිත්තයෙන්ද වාචාචිත්තයෙන්ද කායවාචාචිත්තයෙන්ද ඇවැත හටගනියි. මේ තුන, ප්‍රඥප්තිය දන්නා සිතින් සවිත්තකසමුට්ඨාන වේ. කිරීමෙන් පැමිණිය යුතු බැවින් කිරියාසමුට්ඨානයි. ව්‍යතික්‍රම සංඥාවෙහි අභාවයෙන් නොමිදෙන බැවින් නොසංඥා විමොක්‍ෂයි. ප්‍රඥප්තියෙහි හැසිරිය යුතුයයි නියම හෙයින් ප්‍රඥප්තිවද්‍යය කයින් කටයුතු බැවින් කායකර්‍මයි. වාග්භෙදකොට බිණිය යුතු බැවින් වාක්කර්‍මයි. මේ ශික්‍ෂාපදයෙහිලා කුශලාදි වශයෙන්ද තෙසිතක් ඇත්තේය. සුඛාදි වසයෙන් වෙදනා තුනකි.
විනීතවස්තූන් අතුරෙහි සුත්තා යනාදීන් දක්වනලද ආදියෙහිවූ වස්තුපඤ්චකයෙහි පිළිගත් පමණ ඇති බැවින් දුක්කටය වේ.
**කලහ **වස්තු වෙහි “**සම්මොදනීයං අකාසි**” ඇයට හඟවා නැවත ගෙට යායුත්තක් කළේය. “**නාලං වචනීයා**” අත් නොහරන ලදය යන අර්‍ත්‍ථයි. යම් ස්ත්‍රියක් තොමෝ යම් යම් ලෙසකින් යම් යම් ජනපදයන්හි හරන ලද්දීමවේද, භාර්‍ය්‍යාභාවය ඉක්මවාද, මෝතොමෝ අලංවචනීයා හෙවත් සම්බන්‍ධ කරන්නෙකුගේ වචනයක් නොලැබ එකතු නොවන්නීයයි කියනු ලැබේ. මෝතොමේ වනාහි අලංවචනීයා නොවේ. ඕතොමෝ කිසි කරුණකින් කලහකොට ගියාය. එහෙයින්ම මෙහිලා අනාපත්තියි භාග්‍යවතුන් වහන්සේ වදාළසේක. යම්හෙයකින් වනාහි කායසංසර්‍ගයෙහි යකිනිය නිමිතිකොට ථුල්ලච්චය වදාරන ලද්දේ ද, එහෙයින් දුට්ඨුල්ලාදීන් විෂයයෙහිද යක්‍ෂිනී ප්‍රේතියෝ ථුල්ලච්චය වස්තුමැයි දතයුත්තාහ. අර්‍ත්‍ථකථාවන්හි මෙය නොවිචාරණ ලදය. සෙස්ස සියලු ප්‍රකට අර්‍ත්‍ථ ඇත්තේමය.
කුටිකාර ශික්‍ෂාපද වර්ණනාව
**“තෙන සමයෙන**” යනාදිය කුටිකාර ශික්‍ෂාපදයයි. **“ආළවකා”** ආළවිරටෙහි උපන් දරුවෝ ආළවක නම් වෙති. ඔවුහු පැවිදිවූ කල්හිද ආළවකයෝම යයි ප්‍රසිද්ධ වූහ. ඔවුන් සඳහා ආළවකා භික්‍ඛූයි වදාරන ලදී. **“සඤ්ඤාචිකායො**” තමන් ඉල්ලාගත් උපකරණයෝය. ‘කාරාපෙන්ති’ කෙරෙත්මය. කරවත්මය. ඔවුහු සසුනෙහි විදර්‍ශනාධුරය හා ග්‍රන්‍ථධුරයද යන ධුර දෙකම හැරදමා නවකර්‍මම ධුරකොට ගත්හ. “**අස්සාමිකායො**” හිමියෝ නැත්තාවූ. කරවා දෙන්නෙකුගෙන් තොරවූ යන අර්‍ත්‍ථයි. “**අත්තුද්දෙසිකායො**” තමන් උදෙසා තමන්ගේ ප්‍රයෝජනය පිණිස පටන්ගත් යන අර්‍ත්‍ථයි. “**අප්පමාණිකාසො**” මෙපමණ දැව ආදියෙන් නිමාවට යන්නාහයි. මෙසේ නොපිරිසිඳි පමණ ඇති, පමණින් වැඩිවූ, පමණින් මහත්වූ යන අර්‍ත්‍ථයි.
මොවුන්ගේ ඉල්ලීමම බහුලය. මොවුන්ගේ අන් වැඩ මඳයයි **යාචනබහුලා** නම. “**විඤ්ඤත්ති බහුලා”** යනුද මෙසේ දතයුතුය. මෙහි අර්‍ත්‍ථ වශයෙන් වෙනස් බවක් නැත්තේය. නොයෙක් වර පුරුෂයකු දෙවු, පුරිස අත්තමක් දෙවුයි ඉල්ලන්නවුන්ට මේ නමකි. ඒ ඉල්ලීමෙහි මූලච්ඡෙද්‍ය වශයෙන් පුරුෂයකු ඉල්ලීම නොවටියි. සහාය පිණිස වැඩ කිරීම පිණිස **“පුරිසං දෙථ**” පුරුෂයකු දෙවුයි ඉල්ලීම නොවටිනේ නොවේ. **“පුරිසත්‍ථකරං**” පුරුෂයෙකු විසින් කටයුතු වූ අත්කම් කියනු ලැබේ. එය ඉල්ලීම වටියි. අත්කම නම් කිසි වස්තුවක් නොවේ. එහෙයින් මුවවැදි කෙවුල් ආදීන්ගේ ඒ සියකම් හැර සෙසු සියලු කම් සැපය. ‘ස්වාමිනි’ කුමට ආවාහුද, කුමකින් කටයුතුදැයි විචාළ කල්හි හෝ නොවිචාළ කල්හි හෝ ඉල්ලීම වටියි. විණවීම් හේතුවෙන් දොෂයක් නැත්තේය. එහෙයින් මුවවැදි ආදීන්ගෙන් ඒ සියකම් නොඉල්ලිය යුතුය. ‘අත්කම් දෙවුයි නියමක් නොකොටද නොඉල්ලිය යුතුය. මෙසේ ඉල්ලන ලද්දාහු නම් ඔවුහු ‘ස්වාමීනි’ මැනවැ’යි මහණහු පිටත්කොට යවා මුවන්ද මරා ගෙන්නාහුය. නියමකොට ‘විහාරයෙහි කිසි කටයුත්තක් ඇත්තේය, එයට අත්කමක් දෙවුයි ඉල්ලිය යුතුය. කැවිටි, නඟුල් ආදී උපකරණ ගෙන සාන්නට හෝ වපුරන්නට හෝ ගොයම් කපන්නට හෝ යන සිය වැඩෙහි යෙදුණු ගොවියෙකුගෙන් හෝ අනිකෙකුගෙන් හෝ අත්කමක් ඉල්ලීම වටීමය. යම් ඉඳුල් බත් කන්නෙක් හෝ අන් කිසි වැඩ නැත්තෙක් හෝ වැඩ නැති බස් බෙණෙන්නෙක් හෝ නිදන්නෙක් හෝ වාසය කෙරේද, මෙබන්දෙක් ලවා නොඉල්වාද, ‘බොල එව, මේ මේ කරව’යි කැමති දෙයක් කරවීම වටියි.
අත්කම් පිළිබඳ සියල්ල කැපබව දක්වනු පිණිස මේ නය කියත්: ඉදින් මහණෙක්තෙමේ පහයක් කරවනු කැමැත්තේ නම් එහි ටැම් පිණිස ගල් කපන්නන්ගේ ගෙට ගොස් ‘උපාසකයෙනි’ අත්කම් ලැබියයුතුයයි කියයුතුය. ‘ස්වාමීනි’ කුමක් කටයුතුදැ’යි විචාළ කල්හි පහන්ටැම් උදුරා දියයුතුයයි කියයුතුය. ඉදින් ඔවුහු උදුරා දෙත්නම්, උදුරාදමා තුබූ තමන්ගේ ටැම් හෝ දෙත්ද, වටියි. නැවැතද ‘ස්වාමිනී අත්කම් කරන්නට අපට ඉඩ නැත, අනිකෙකු ලවා උදුරුවාලනු මැනව, ඔහුට මිල දෙන්නෙමුයි කියත්ද, එකල්හි පහන්ටැම් උදුරවා උදුරු මිනිසුන්ට මිල දෙවුයි කියයුතුය. මේ උපායෙන්ම පහයෙහි දැව පිණිස වඩුවන් වෙතද, ගඩොල් පිණිස ගඩොල් වඩුවන් වෙතද, සෙවෙණි පිණිස ගෙවල් සෙවෙලි කරන්නන් වෙතද සිත්කම් පිණිස සිත්තරුන් වෙතදැයි යමකින් යමකින් වැඩ ඇත්තේ වේද, ඒ ඒ පිණිස ඒ ඒ සිප්කරුවන් වෙත ගොස් අත්කම් ඉල්ලීම වටියි. අත්කම් ඉල්ලීම් වසයෙන්ද මූලච්ඡෙද්‍ය වශයෙන් හෝ බත්, වැටුප් දීමෙන් හෝ ලැබූ සියල්ල ගැනීම වටියි. වනයෙන් ගෙන්වන්නහු විසින්ද අනුන් විසින් අයත්කොට නොගන්නා ලද්දම ගෙන්විය යුතුය.
පහයක් කරවනු කැමැත්තහු විසින් පමණක්ම නොව ඇඳ පුටු පාත්‍ර පෙරහන්ඩබරා සිවුරු ආදියද කරවනු කැමැත්තහු විසින්ද දැව ලොහොහූ ආදිය ලැබ ඒ ඒ සිප්කරුවන් වෙත එළඹ කියූ නයින්ම අත්කම් ඉල්ලිය යුතුයි. අත්කම් ඉල්ලීම වසයෙන් හෝ මූලච්ඡෙද්‍ය වශයෙන් හෝ බත්වැටුප් දීමෙන් හෝ ලැබූ සියල්ලද ගතයුතුය. ඉදින් කරන්නට නොකැමති වෙත්නම්, බත්වැටුප් බලාපොරොත්තු වෙත්නම්, අකැප කහවණු නොදිය යුතුය. පිඬු සිඟීමෙහි වතින් සහල් ආදිය සොයාදීම වටියි.
අත්කම් වසයෙන් පාත්‍රයක් කරවා එසේම පිසවා අලුත පිසූ පාත්‍රයෙහි තෙල් පිණිස ගම තුළට පිවිසියහු විසින් පිඬු පිණිස ආයේ යයි සලකා කැඳ හෝ බත් හෝ එළවූ කල්හි අතින් පාත්‍රය වැසිය යුතුය. උපාසිකාතොමෝ දැක, ‘ස්වාමිනි’ කිමැයි විචාරානම් මේ අලුත පිසූ පාත්‍රයෙකි. ආලේප තෙලින් ප්‍රයෝජනයයි කියයුතුය. මේ උපාසිකාතොමෝ ‘ස්වාමීනි, දුන මැනවැ,යි කියා පාත්‍රය ගෙන තෙල් ගා පිසදමා කැඳෙන් හෝ බතින් හෝ පුරවා දේනම් පිණවීමක් නැත්තේයයි ගැනීම වටියි.
භික්‍ෂූහු පළමුකොටම පිඬු පිණිස හැසිර අසුන්හලකට ගොස් අසුනක් දක්නාහු නැගී සිටිත්ද, එහිදී උපාසකයෝ නැගීසිටි මහණුන් දැක තුමූම අසුන් ගෙන්වත්ද, එහි හිඳ යන්නවුන් විසින් විචාරා යායුතුය. නොවිචාරා ගියවුන්ටද නය නොවේ. විචාරා යෑම වතයි. මහණුන් විසින් අසුන් ගෙනඑවුයි කියන ලද්දාවුන් විසින් ගෙනෙන ලද්දාහු වෙත්නම්, විචාරාම යායුතුය. නොවිචාරා ගියවුන්ට චාරිත්‍රභෙදයද වේ. නටුයේනම් නයද වේ. අතුරුණු කොඳු පලස් ආදියෙහිද මෙම නයවේ.
මැස්සෝ බොහෝ වෙත්නම්, මැසිවිජිනිය ගෙනෙවුයි කියයුතුය. කොසඹ අතු ආදිය ගෙන එත්නම්, කැප කරවා පිළිගත යුත්තාහ. අසුන් හලෙහි පැන් බඳුන හිස්වූයේවේද, ‘ඩබරාව ගනුවයි නොකිය යුතුය. ඩබරාව හිස්බඳුනෙහි බහන්නේ බිඳෙන්නේය. ‘ගඟකට හෝ විලකට හෝ ගොස් පැන් ගෙන එව’යි කීම වටියි. ගෙයින් ගෙනෙවැයි කීම නොවටීමය. එසේ ගෙනෙන ලද්ද විඤ්ඤත්තිදුක්කට බැවින් පරිභොග නොකට යුතුය. අසුන්හලෙහි හෝ වනයෙහි හෝ බත්කිස කරන්නේ එහි හටගත් අනුන් අයත් නැති යම්කිසි රසකැවිල්ලට සුදුසු වූ පත්‍රයක් හෝ ඵලයක් හෝ කිසියම් වැඩක් කරන්නෙකු ලවා ගෙන්වානම්, අත්කම් වසයෙන් ගෙන්වා පරිභොග කිරීම වටියි. අලජ්ජි මහණුන් ලවා හෝ හෙරණනු ලවා හෝ අත්කම් නොකරවිය යුතුය. මේ වනාහි අත්කම්හි නයයි.
**“ගොණං**” ගොනකු නොනෑ නොපැවරූ තැනින් ගෙන්වීම නොවටියි. ගෙන්වන්නහුට දුක්කටය වේ. නෑ පැවරූ තැනින්ද මූලච්ඡෙද්‍ය වශයෙන් ඉල්ලීම නොවටියි. තාවකාලික නයින් සියලු තන්හි වටියි. මෙසේ ගෙන්වනලද ගොනුද රැක පෝෂණයකොට හිමියන්ට පාවාදිය යුතුය. ඒ ගොනුගේ පයක් හෝ අඟක් හෝ බිදුණේ හෝ නැසුණේ හෝ වේද, හිමියෝ පිළිගණිත්නම් මෙය මැනවි. නොපිළිගණිත්නම් නයවේ. ‘තොපටම දෙමු’යි කියත්නම් නොපිළිගත යුතුය. ‘වෙහෙරට දෙමු’යි කීකල්හි, පොෂණ කරනු පිණිස ආරාමිකයන්ට කියමුයි කියයුතුය.
**“සකටං දෙථ**” ගැලක් දෙවු’යි නොනෑ නොපැවරුවන්ට කියනු නොයෙදෙයි. විණවීමම වේ. දුක්කටයට පැමිණේ. නෑපැවරූ තන්හි වටියි. තාවකාලික වශයෙන් ඉල්ලීම සුදුසුය. වැඩකොට නැවත දියයුතුය. නිම්වළලු ආදීහු බිදීයෙත්නම් ප්‍රකෘතිමත්කොට දියයුතුය. නැසීගිය කල්හි නයවේ. ‘ඔබට දෙමු’යි කීකල්හි දැව බඩුවක් නම් පිළිගත යුතුය. වෑපොරෝ කෙටේරි, උදලු, නියන්හිද මේ නයවේ. **“වල්ලී**” වැල් ආදී වූ මෙරමා අයත් ද්‍රව්‍යයන්හිද, ගරුබඩුවට පොහොනාම වූ වැල්ආදියෙහිද විණවීම වේ. ඉන් මොබ වස්තූන්හි විඥප්තිය නොවේ.
අනුන් අයත් නොවූ යම් කිසිවක් ගෙන්වීම වටියි. රක්‍ෂිතගොපිතස්ථානයෙහිම විඥප්තිය කියනු ලැබේ. ඒ විඥප්තිය චීවර පිණ්ඩපාත යන දෙපසෙහි මුළුමනින් නොවටියි. සෙනසුන් පයෙහි වනාහි, ‘මේ දෙය ගෙනෙව, දෙවයි විඥප්තිමාත්‍රයම නොවටියි. පරිකථා ඔභාසකථා නිමිත්තකර්‍ම යන මොවුහු වටිත්. එහි පොහෝගෙයක් හෝ බොජුන්හලක් හෝ අන්කිසි සෙනසුනක් හෝ කරනු කැමැත්තහු විසින් ඒකාන්තයෙන් මේ අවකාශයෙහි මෙබඳු සෙනසුනක් කරනු වටීයයි හෝ යුතුයයි හෝ සුදුසුයයි හෝ මේ ආදි නයින් කීම පරිකථා නම. ‘උපාසකයෙනි, තෙපි කොතැනක වසනුදැ’යි විචාරා ‘ස්වාමීනි’ පහයෙකැයි කීකල්හි ‘උපාසකයෙනි, මහණුන්ට පහර නොවටීදැයි මේ ආදිය කීම ඔභාස නම. මිනිසුන් දැක රැහැණක් හෝ දිගු කෙරේද, උල් හෝ සිටුවාද, ‘ස්වාමිනි, මේ කිමැ’යි ඇසූකල්හි මෙතැන ආවාසයක් කරන්නෙමුයි මේ ආදිය කිරීම නිමිත්තකර්‍ම නම. ගිලන්පසෙහි විඥප්තියද වටියි. පරිකථාදිය කියනු කිම,
“**මනුස්සා උපද්දුතා යාචනාය උපද්දුතා විඤ්ඤත්තියා**” ඒ භික්‍ෂූන්ගේ ඒ යාඥාවෙන්ද විඥප්තියෙන්ද පෙළුනාහු. “**උප්පජ්ජන්ති**” කුමක් ගෙන්වන්නාහුදැයි උද්වෙගය කම්පනය චලනය පිළිලබත්, **උත්තසන්ති **යනු සර්‍පයෙකුදැයි මෙන් වහා තැතිගෙන පහවෙත්. “**පලායන්ති**” දුරින්ම යම් ඒ තැනකට පලායෙත් “**අඤ්ඤෙනපි ගච්ඡන්ති**”, යම් මගකට පිළිපන්නාහු ඒ මග හැර වම හෝ දකුණ හෝ ගෙන යෙත්. දොරද වසත්.
“**භූතපුබ්බං භික්‍ඛවෙ”** මේ ප්‍රකාරයෙන් භාග්‍යවතුන් වහන්සේ ඒ මහණුන්ට ගරහා එයට අනුරූප වූ දැහැමි කතාකොට නැවැතද විණවීමෙහි දොස් ප්‍රකට කරනසේක් **“භූතපුබ්බං භික්‍ඛවෙ”** යනාදි ක්‍රමයෙන් වස්තු තුනක් දැක්වූ සේක. එහි **“මණිකණ්ඨො**” ඒ නාරජතෛමේ සියලු කැමති දෙය දෙන මහඟු මැණිකක් බොටුවෙහි පැලඳගෙන හැසිරෙන්නේය. එහෙයින් ‘මණිකණ්ඨයි ප්‍රකට වූයේය. “**උපරි මුද්ධනි මහන්තං එණං කරිත්‍වා අට්ඨාසි”** ඒ සෘෂීන් දෙදෙනාගෙන් ඒ කණිටු සෘෂිතෙමේ මෛත්‍රීවිහරණ ඇත්තේ වීය. එහෙයින් ඒ නාරජතෙමේ ගඞ්ගා නදියෙන් ගොඩනැගී දිව්‍යවේශයක් මවා ඔහු වෙත හිඳ සතුටුවියයුතු කතාවක්කොට ඒ දිව්‍යවෙශය හැර සියවෙසයටම පැමිණ ඒ සෘෂිහු වටකොට පැහැදුණු අයුරක් කරමින් මතු මුදුනෙහි මහත් පෙණයක් කොට ඡත්‍රයක් දරන්නකු මෙන් මොහොතක් සිට යන්නේය. ‘උපරිමුද්ධනි මහන්තං එණං කරිත්‍වා අට්ඨසි’ යනු එහෙයින් වදාළ සේක. “**මණිස්ස කණ්ඨෙ පිලන්‍ධනං**” මැණික මොහුගේ ගෙළ පලදනා ලද්දේය. බඳින ලද්දේය යන අර්‍ත්‍ථයි. “**එකමන්තං අට්ඨාසි**” ඒ දිව්‍ය වෙශයෙන් අවුත් තාපසයා සමග සතුටුවෙමින් එක් පෙදෙසක සිටියේය.
**“මමන්නපාතං**” මාගේ අහරද පැන්ද, **“විපුලං**” බොහෝය. “**උළාරං**” ප්‍රණීතය. **“අතියාචකොසි”** වැඩියක් ඉල්ලන්නෙක් වෙහි, නැවත නැවත ඉල්ලන්නෙහියි කියන ලද්දේ වේ. “**සුසු**” තරුණයෙකි. ශක්තිසම්පන්නවූ යොවුන්බවට පැමිණි පුරුෂයෙකි. කළුගල සක්‍ඛාරායි කියනු ලැබේ. එහි මුවහත් තැබූ කඩුව සක්‍ඛරධොත නමැයි කියනු ලැබේ. මුවහත් තැබූ කඩුව මොහුගේ අතෙහියි **සක්‍ඛරධොතපාණි** නම්වේ. කළුගලක මුවහත් තැබූ තියුණුවූ කඩුගත් අත් ඇත්තේය යන අර්‍ත්‍ථයි. යම්සේ ඒ කඩුගත් අත් ඇති පුරුෂතෙමේ ත්‍රස්ත කරන්නේද, එපරිද්දෙන් ගල ඉල්ලමින් මා ත්‍රස්ත කෙළේය. මැණික ඉල්ලන්නේය යන අර්‍ත්‍ථයි.
**“න තං යාචෙ**” එය නොඉල්ලන්නේය. කවරක්ද, “**යස්ස පියං ජිගිංසෙ**” යම් සත්ත්‍වයෙකුහට යමක් ප්‍රියයි දන්නේ නම්ය.
“**කිමඞ්ග පන මනුස්සභුතානං**” මිනිස් වූවන්ට අමනාපයයි මෙහි කියයුතු කිම?
“**සකුණසඞ්ඝස්ස සද්දෙන උබ්බාළ්හො**” ඒ පක්‍ෂි සමූහය ප්‍රථම යාමයෙහිද පශ්චිමයාමෙහිද නිරතුරු හඬම නගයි. ඒ මහණතෙමේ ඒ හඬින් පෙළුණෙක්ව භාග්‍යවතුන් වහන්සේ වෙතට ගියේය. එහෙයින් “**යෙනාහං තෙනුපසඞ්කමි**” යනු වදාළ සේක.
**“කුතො ච ත්‍වං භික්‍ඛු ආගච්ඡසි**” මෙහි හුන් ඒ මහණතෙමේ නොඑයි. වර්‍තමාන කාලය “**ආගතොසි**”යි කියයුත්තෙහි “**ආගච්ඡසි**”යි මෙසේ කියන්නට ලැබේ. “**කුතො ච ත්‍වං භික්‍ඛු ආගච්ඡසි”** එහෙයින් වදාළ සේක. කොහි සිට ආයේ වෙහිද, යන අර්‍ත්‍ථයි. “**තතොහං භගවා ආගච්ඡාමි”** යන මෙහිද මෙම නයවේ. “**උබ්බාළ්හො”** පෙළුනේ වීමි. කලකිරීමට පත්කරන ලද්දෙක් වූ යන අර්‍ත්‍ථයි
**“සො සකුණසඞ්ඝො භික්‍ඛු පත්තං යාචති**” මෙහි ඒ පක්‍ෂීහු මහණහුගේ වචනය නොදනිත්. භාග්‍යවතුන් වහන්සේ වනාහි තමන් වහන්සේගේ බුද්ධානුභාවයෙන් යම්සේ දනිත්ද එසේ කළසේක.
“**අපාහං තෙ න ජානාමි”** තවද මම ඒ මේ ජනයෝ කවරහුද, මොවුහු කවරක්හුගේදැයි නොදනිමි. “**සඞ්ගම්ම යාචන්ති”** එක්ව වර්‍ග වර්‍ගව ඉල්ලත්. “**යාචකො අප්පියො හොති”** යමෙක් ඉල්ලාද හෙතෙමේ අප්‍රිය වේ. “**යාචං අද්දමප්පියො යාචං” **ඉල්ලන ලද්ද කියනු ලැබේ. ඉල්ලන ලද දෙය නොදෙන්නේද අප්‍රිය වේ. නොහොත් **යාචං** ඉල්ලන්නහුට **අද්දමප්පියො** නොදෙන්නේ අප්‍රිය වේ. “**මා මෙ විද්දෙසනා අහු**” මා පිළිබඳ අප්‍රියභාවයක් නොවේවා. මම හෝ ඔබටද, ඔබ හෝ මටද වෛරයක් අප්‍රියබව නොවේවා යන අර්‍ත්‍ථයි.
“**දුස්සංහරානි”** ගොවිකම් ගෙරිරැකුම් ආදි උපායෙන් දුකින් රැස්කටයුතුය.
**“සඤ්ඤාචිකාය පන භික්‍ඛුනා**” මෙහි සඤ්ඤාචිකා නම් තමන් විසින් පවත්වන ලද ඉල්ලීම කියනු ලැබේ. එහෙයින් සඤ්ඤාචිකාය යනු තමන්ගේ ඉල්ලීමෙනැයි කියන ලද්දේ වේ. තමන් ඉල්ලාගත් උපකරණයන්ගෙනියි යන අර්‍ත්‍ථයි. යම්හෙයකින් තමන් ඉල්ලාගත් උපකරණයන්ගෙන් කරනු ලබන්නී තමන් ඉල්ලාගෙන කරනු ලබන්නීවේද, එහෙයින් ඒ අර්‍ත්‍ථපර්‍ය්‍යාය දක්වන්නට “**සයං යාවිත්‍වා පුරිසම්පි**”යි මේ පදයෙහි පදභාජනය වදාරන ලදි.
**“උල්ලිත්තා”** ඇතුළත ආලෙප කරන ලද්දීය. **“අවලිත්තා**” පිටත ආලේප කරන ලද්දීය. **“උල්ලිත්තාවලිත්තා”** ඇතුළත පිටත ආලේප කරන ලද්දීයයි කියන ලද්දේ වේ.
“**කාරයමානෙන**” මේ පදයෙහි පදභාජනයෙහි “**කාරාපෙන්තෙන**” කරවන්නහු විසිනැයි මෙපමණක්ම කියයුත්තේ වන්නේය. මෙසේ ඇති කල්හි බ්‍යඤ්ජනය සමවේ. යම්හෙයකින් තමන් ඉල්ලාගත් උපකරණයන්ගෙන් කිළියක් කරන්නහු විසින් ද මෙහි කියූනයින්ම පිළිපැදිය යුතුද, එහෙයින් කරන්නෙක් හෝ වේවා, කරවන්නෙක් හෝ වේවා මේ දෙදෙනාම **“කාරය මානෙන**” යන මේ පදය සමගම සඞ්ග්‍රහ කරන ලදහයි මේ අර්‍ත්‍ථය දක්වන්නට “**කරොන්තො වා කාරාපෙන්තොවා”**යි වදාරන ලද්දේ වෙයි. ඉදින් කරන්නහු විසින් හෝ කරවන්නහු විසින් හෝයි කියන්නේ නම් බ්‍යඤ්ජනය විරුද්ධ වන්නේ කරවන්නේ කරන්නේ නම් නොවේ. එහෙයින් අර්‍ත්‍ථමාත්‍රයක්ම මෙහි දක්වන ලද්දේ යයි දතයුතුය.
**“අත්තුද්දෙසං**” මෝ කුටිය මාගේ යයි මෙසේ තමන් උද්දෙසය මොහුටනුයි අත්තුද්දෙස නම. ඒ අත්තුද්දෙස කුටියයි. යම්හෙයකින් යම් කුටියකට තෙමේ උද්දෙසවේද, ඒ කුටිය තමා පිණිසද, එහෙයින් අර්‍ත්‍ථපර්‍ය්‍යාය දක්වනසේක් “**අත්තුද්දෙසන්ති අත්තනො අත්‍ථාය**”යි වදාළ සේක. “**පමාණිකා කාරෙතබ්බා**” ප්‍රමාණ යුක්තව කරවිය යුතුය. “**තත්‍රිදං පමාණං**” ඒ කුටියෙහි මේ ප්‍රමාණය වේ. “**සුගතවිදත්‍ථියා”** සුගත්වියත නම්, දැන් මෙකල මද්ධ්‍යමපුරුෂයාගේ තුන්වියතෙකි. වඩුරියනෙන් එක්රියන් හමාරක් වේ. “**බාහිරිමෙන මානෙන**” කුටියෙහි පිටබිත්තිය මැනීමෙන් දොළොස් වියතක් වේ. මනින්නහු විසින් සියල්ලට පළමුව දුන් මහ මැටි කෙළවර නොගත යුතුය. වීපොතු හා මුසුකොට තැබූ මැටි පිඬු කෙළවරින් මිනිය යුතුය. දෙමැටිය මතුවෙහි සුණු පිරියම පමණ නොවේ. දෙමැටියෙන් ප්‍රයෝජන නැත්තේවේද, මහමැටියෙන්ම නිමවාද, මහමැටියම පිරිසිදීම වේ.
**“තිරියං**” පුළුලින් “**සත්ත**” සත් සුගත් වියතෙකි. “**අන්තරා**” මේ ප්‍රමාණයෙහි මේ නිර්‍දෙශය වේ. “**අබ්හන්තරිමෙන මානෙන**” බිත්තියෙහි පිට කෙළවර නොගෙන ඇතුළත කෙළවරින් මනින කල්හි සරස සත් සුගත් වියතෙක් පමණැයි කියන ලද්දේ වේ.
යම් මහණෙක් ලෙසක් නගන්නේ කියූ පමණ ඇත්තක්ම කරන්නෙමියි දිගින් එකොළොස් වියතක්, සරසින් සිවියතක් නොහොත් දිගින් තෙළෙස් වියතක් සරසින් සවියතක් ඇතිකොට කරන්නේනම් නොවටියි. එක් භාගයකින් පමණ ඉක්මුණේ පමණ ඉක්මුණේම වේ. වියතක් තිබේවා, කෙසගක් පමණකුත් දිගින් හෝ පිරිහෙළා සරස සරසින් හෝ පිරිහෙළා දිග වැඩීම නොවටියි. දෙකින් වැඩීම නොවටිනු කියනු කිම, **“ආයාමතො වා විත්‍ථාරතො වා අන්තමසො කෙසග්ගමත්තප්පි අතික්කමිත්‍වා කරොති වා කාරාපෙති වා පයොගෙ දුක්කටං**”යි වදාරන ලදී. ‘දිගින් හෝ පුළුලින් හෝ යටත් පිරිසෙයින් කෙසගත් පමණකුදු ඉක්මවා කෙරේ නම් හෝ කරවා නම් හෝ ප්‍රයොගයක් පාසා දුකුළාවේය යන මෙය වදාරන ලදී. කියූ පමණ ඇත්තීම වටියි. යම් කුටියක් තොමෝ දිගින් සැටරියනක් වේද, සරසින් තුන්රියනක් හෝ අඩු සිවුරියනක් වේද, යම්තැනෙක පමණින් යුත් ඇඳක් ඔබ මොබ නොපෙරළේද මෝ කුටියි ගිණීමට නොයයි. එහෙයින් මේ කුටියත් වටියි. **මහාපච්චරියෙහි** පැසුළු කෙළවරින් සිවුරියන් පුළුල ඇත්තී වටීයයි කියන ලදී. එයින් අඩුවූවා කුටියක් නොවේයයි සේයි. කියූ පමණ ඇත්තී නමුත් නොදෙසූ කුටිවාස්තු ඇත්තී හෝවේද, කැලසිනි ආදීන්ගේ ආශ්‍රයස්ථාන ඇත්තී හෝවේද ගොන් යෙදූ ගැලක් වට හැසිරෙන්නට නොහැකි වන්නීවේද? ඒ නොවටියි. පමණින් යුක්තවූවා දෙසූ කුටිවාස්තු ඇත්තී කැලසිනි ආදීන්ගේ ආශ්‍රයස්ථාන නැත්තී උපචාර සහිත වන්නීම වටියි. පෙළෙහි කියූ පමණින් අඩුතරම් වූද සිවුරියන් පස්රියන් පමණවූද කුටියක් කරන්නහු විසින් දෙසූ කුටිවාස්තු ඇත්තීම කරවිය යුතුය. පමණින් ඉකුත්වූ පමණ ඉක්මවූ කුටියක් කරන්නේද ආලෙපයාගේ අවසානයෙහි ගරු ඇවැතට පැමිණේ.
එහි ලේපයද අලෙවියද ලොපොකාසයද ආලෙපයදැයි ආලෙප දෙකකි. මේ ආලෙප දෙක හැර සෙසු අළුගොම ආදීවූ ආලෙපය, ලෙපයක් නොවේ. කිසි ලහටුවකින් හෝ තඹමැටියෙන් හෝ කළ ආලෙපයක් වේද, එය ආලෙපම වේ. ලොපොකාස යනු බිත්තියද සෙවෙණියද වේ. බිත්ති හා සෙවෙණිය හැර සෙසු ටැම් තලාම් දොරබා ජනෙල් කවුළු දුම්සිදුරු ආදීවූ ආලේප කිරීමට නොසුදුසු වූ සියලුම අවකාශය, අලෙපොකාසයයි දතයුතුය.
“**භික්‍ඛූ අභිනෙතබ්බා වත්‍ථුදෙසනාය**” යම් තැනක කිළියක් කරනු කැමැතිවේද, එහි කුටිවාස්තු දෙසීම පිණිස භික්‍ෂූහු කැඳවිය යුත්තාහුය. “**තෙන කුටිකාරකෙන”** යනාදිය යම් විධියකින් ඒ භික්‍ෂූහු කැඳවිය යුත්තාහුද ඒ විධිය දක්වනු පිණිස වදාරන ලදි. එහි **“කුටිවත්‍ථුං සොධෙත්‍වා**” යනු මෙයින් විසම වූ වනයට භික්‍ෂූන් ගෙන නොයා යුතුය. කුටිවාස්තුව පළමුකොටම පිරිසිදුකොට සමතලකොට සීමාමණ්ඩලයක් සමානකොට පසුව සඞ්ඝයා වෙත එළඹ යාඥාකොට පැමිණවිය යුත්තාහයි දක්වන සේක. **“එවමස්සවචනීයො**” සඞ්ඝතෙමේ මෙසේ කියයුතු වන්නේය. මෙයට ඉදිරියෙහි **“දුතියම්පි යාචිතබ්බා**”යි භික්‍ෂූන් සඳහා බහුවචනය වදාරන ලදී. **“නො චෙ සබ්බො සඞ්ඝො”** ඉදින් සියලු සඞ්ඝතෙමේ නොකැමැති වේනම්, ඒ භික්‍ෂූහු හැදෑරීම් මෙනෙහි කිරීම් ආදියෙහි යුක්ත වූවාහු වෙත්. “**සාරම්හං අනාරම්හං**” උපද්‍රව සහිතය. උපද්‍රව රහිතය. “**සපරික්කමනං අපරික්කමනං**” උපචාර සහිතය. උපචාර රහිතය.
“**පත්තකල්ලං**” පැමිණි කාලය මේ බැලීම පිළිබඳයයි පත්තකාල නම. පත්තකාලයම පත්තකල්ල නම. කුටිවාස්තුව බැලීම පිණිස මේ සම්මුති කර්‍මය අනුශ්‍රාවණනයින් බලාද කිරීම වටියි. ඉදිරියෙහි එන කුටිවාස්තුදෙශනා කර්‍මය යට කියන ලද්දවූම ඤත්තියෙන්ද අනුශ්‍රාවණයෙන්ද කටයුතුය. අපලොකතනයකොට කිරීම නොවටියි.
“**කිපිල්ලිකානං**” රතු කලු පිඟුවන් ආදීවූ ප්‍රභෙද ඇති යම්කිසි කුහුඹුවන්ගේ. ‘කිපීලිකානං’යිද පාඨයක් වේ. **“ආසයො**” නිබඳ වසන තැනය. යම්සේ කුහුඹුවන්ගේ නිබඳ වසන තැනවේද, එසේවේ ආදීන්ගේද නිබඳවසන තැනම ආශ්‍රයයි දතයුතුය. යම් තැනක ගොදුරු පිණිස අවුත් යෙත්ද, සියල්ලන්ගේම එබඳු වූ සඤ්චරණ ප්‍රදේශය නොවළකන ලදය. එහෙයින් එහි කුහුඹු ආදීන් පහකොට පිරිසිදුකොට කිරීම වටියි. මේ සතැන සත්‍වානුකම්පාව පිණිස ප්‍රතික්‍ෂෙප කරන ලදී.
“**හත්‍ථිනං වා”** ඇතුන්ගේ නිබද වසන තැනද නිබඳ ගොදුරු තැනද නොවටියි. සිංහාදීන්ගේ ආශ්‍රයස්ථානයද ගොදුරු පිණිස යන්නවුන්ගේ නිබද ගමන් මගද නොසුදුසුය. මොවුන්ගේ ගොදුරුබිම නොගන්නා ලදි. “**යෙසං කෙසඤ්චි**” අනිකදු වල් තිරිසනුන්ගේය. මේ සත් තැන ප්‍රතිභය සහිත වූයේ භික්‍ෂූන්ගේ ආරෝග්‍ය සලකා වළකන ලදය. එහි සුබ්බන්නසයිකාදිවූ සෙසු තැන් නොයෙක් උවදුරින් උවදුරු සහිතය. එහි “**පුබ්බන්නනිස්සිත”** පෙරවරුවෙහි වැපිරිය යුතු ධාන්‍ය ඇසුරුකළ, සප්තවිධ ධාන්‍යයන් වැඩෙන කෙත් සමීපයෙහි පිහිටි තැනය. **අපරත්තනිස්සිතාදී** වූ තැන්හිද මේ නයම වේ. මෙහි වනාහි “**අබ්හාඝාතං”** යනු කම් කටොලු ගෙයයි. වෛරීගෘහයයි. සොරුන් ඝාතනය කිරීම පිණිස කරන ලද්දක්යයි කියනලදි. **කුරුන්‍දි** ආදියෙහි
**ආඝාතනං** යන මෙයින් දම්ගෙඩිය කියනු ලැබේ. **“සුසානං**” මහසොහොන. **සඤ්චරණං **නොවිනිවිද යායුතු වූ. යායුතු ආයුතු මග කියනු ලැබේ. සෙස්ස නොගැඹුරුවේමය.
“**න සක්කා හොති යථා යුත්තෙන සකටෙන”** ගොන් දෙදෙනකු යෙදූ ගැලින්. එක් සකක් ජලය කෙළවර දිය වැටෙන තැනද එක් එක් පිටතද කොට වට හැසිරෙන්නට නොහැකි වේ. **කුරුන්‍දියෙහි** ගොන් සිවු දෙනෙකු යෙදූ ගැලිනැයි කියන ලදී. “**සමන්තා නිස්සෙනියා අනුපරිගන්තුං**” හිණිමගෙ සිට ගෙය සෙවිලි කරන්නවුන් විසින් හාත්පස හිණිමගෙන වට හැසිරෙන්නට නොහැකිවේද, මෙසේ මෙබඳුවූ උපද්‍රව සහිතවූද උපචාර රහිතවූද තැන නොකරවිය යුත්තීය. උපද්‍රව රහිත වූ උපචාර සහිතවූ තැන කරවිය යුත්තීය. එය කියන ලද්දට ප්‍රත්‍යක්‍ෂ නයින් පෙළෙහි ආයේමය.
නැවත “**සඤ්ඤචිකා නාම”** යන මේ ආදිය **“සාරම්හෙ වෙ භික්‍ඛු වත්‍ථුස්මිං අපරික්කමනෙ සඤ්ඤාචිකාය කුටිං කරෙය්‍ය**”යි මෙසේ වදාළ සඤ්ඤාචිකාදීන්ගේ අර්‍ත්‍ථය පවසනු පිණිස වදාරන ලදී.
“**පසොගෙ දුක්කටං**” මෙසේ නොදෙසූ කුටිවාස්තු ඇත්තා වූ හෝ පමණ ඉක්ම වූ හෝ කිළියක් කරවන්නෙමියි වනයෙන් රුක් ගෙනඊම පිණිස වෑයක් හෝ පොරොවක් හෝ මුවහත් තබාද, දුක්කටය වේ. වනයට පිවිසේද, දුක්කටය වේ. එහිදී තෙත් තණ සිඳීද, දුක්කටය සමග පාචිත්තිය වේ. වියලි තණ ආදිය සිඳීද දුක්කටය වේ. රුක්හිද මේ නයමය, බිම පිරිසිදු කෙරේද, බිම සාරාද, පස් ගොඩගනීද, පස් රැස් කෙරේදැයි මෙසේ යම්තාක් අඩිතාලම බඳීද, ඒතාක් පූර්‍වප්‍රයොග නම් වේ. මේ පූර්‍වයොගයෙහි හැම තැන පාචිත්තිය ස්ථානයෙහි දුක්කටය සමග පාචිත්තිය වේ. දුක්කට ස්ථානයෙහි දුක්කටය වේ. එතැන් පටන් සහප්‍රයොග නම් වේ. එහි ටැම්වලින් කළයුතු කිළියෙහි ටැඹ නංවා තබාද දුක්කටය වේ. ගඩොලින් බැඳියයුතු කිළියෙහි ගඩොල් රැස් කෙරේද, දුක්කටය වේ. මෙසේ යම් යම් උපකරණයක් යොදාද සියලු තන්හි ප්‍රයොගයක් ප්‍රයෝගයක් පාසා දුක්කටය වේ. සසින්නහුට අත්වරක් අත්වරක් පාසාද, ඒ පිණිස යන්නහුට පියවරක් පියවරක් පාසාද දුක්කටය වේ. මෙසේ කරනලද දැවබිත් කිළියක් හෝ ගල්බත් කිළියක් හෝ ගඩොල් බිත්ති කිළියක් හෝ යටත් පිරිසෙයින් පන්සලක් නමුදු බිත්ති සහිත සෙවෙණිය ආලේප කරන්නෙමියි සුණින් හෝ මැටියෙන් හෝ ආලෙප කරන මහණහුට ප්‍රයොගයක් ප්‍රයොගයක් පාසා යම්තාක් ථුල්ලච්චය නොවේද, ඒතාක් දුක්කටය වේ. මේ දුක්කටය වනාහි මහාලේපයෙන්ම සිදුවේ. සුදු රතු පැහැකිරීම නිමිතිකොට හෝ සිතුයම් කිරීම නිමිතිකොට හෝ ඇවැත් නොවේ.
**“එකං පිණ්ඩං අනාගතෙ”** සියලු වැඩට පසුව කරන යම් ලෙපපිණ්ඩයක්වේද, ඒ එක් පිඩ නොතැබූ කුටිකර්‍මයෙහිය. දැන් දෙපිඬෙකින් නිමාවට යන්නේයයි මෙය කියන ලද්දේය. ඔවුන් අතුරෙහි පළමු පිඬ දීම නිමිතිකොට ථුල්ලච්චය වේ.
“**තස්මිං පිණ්ඩෙ ආගතෙ**” යම් එක් පිඬක් නොතැබූ කුටිකර්‍මයෙහිය. දැන් දෙපිඬෙකින් නිමාවට යන්නේයයි මෙය කියන ලද්දේය. ඔවුන් අතුරෙහි පළමු පිඬදීම නිමිතිකොට ථුල්ලච්චය වේ. **“තස්සං පිණ්ඩෙ ආගතෙ**” යම් එක් පිඬක් නොතැබූ කුටිකර්‍මයෙහි ථුල්ලච්චයවේද, ඒ අවසන් පිඬ ආකල්හි දුන්කල්හි තැබූකල්හි ලෙපය ගැටූ බැවින් සඞ්ඝාදිසෙසාපත්තිය වේ. මෙසේ ආලේප කරන්නහුට ඇතුල් ලෙපය හෝ ඇතුල් ලෙපය සමග බිත්තිය හා පියස්සද එකාබද්ධකොට ගැළපූ කල්හි පිටත දෙපයෙහි හෝ පිටත ලෙපය සමග ගැළපූ කල්හි සඞ්ඝාදිසෙසය වේ. දොරබාව හෝ ජනෙල් කවුළුව හෝ නොතබාම මැටියෙන් ආලේප කෙරේනම් ඒ දොරබාජනෙල් කවුළුවෙහි ඔහුගේ අවකාශය නැවත වඩා හෝ නොවඩා තැබූ කල්හි ලෙපය නොගැටේද, ඒතාක් ඇවතින් රැකේ. නැවත ආලේප කරන්නහුට ගැටූ ඇසිල්ලෙහි සඞ්ඝාදිසෙසය වේ. තබනු ලබන එය, පළමු දුන් ලපය සමග අතර රහිතවම සිටීද, පළමුකොටම සඞ්ඝාදිසෙසය වේ. වේයන් මුදාහරිනු පිණිස අටඟුලක් පමණින් වහල නොතබා බිත්තිය ආලෙප කෙරේද, ඇවැත් නොවේ. වේයන් මුදාහරිනු පිණිසම යට ගල්බිත්තියක්කොට ඒ බිත්තිය ආලේපකොට මත්තෙහි ආලේප කෙරේද? ආලේපය නොගැටේ නම් සඞ්ඝාදිසෙසාපත්තිය නොවේමය.
ගඩොලින් කළ කිළියෙහි ගඩොලින්ම වාකවුළුද, දුම්සිදුරුද කෙරේනම් ආලෙපය ගැටීමෙන්ම ඇවැත් වේ. කොළ සෙවෙණි කළ ශාලාවක් නමුත් කෙරේනම් ආලෙපය ගැටීම සමගම ඇවැත් වේ. එහි එලිය පිණිස අටඟුලක් පමණ හැර ආලෙපය කෙරේනම් ආලේපය නොගැටේනම් ඇවැත් නොවේ. වාකවුළුවක් ලැබ එය මෙහි තබන්නෙමියි වාකවුළුව තැබූ කල්හි ආලේපය ගැටීමෙන් ඇවැත් වේ. මැටියෙන් බිත්තියක් කෙරේද, වහලෙහි ලෙපය සමග ගැටීම නිමිතිකොට ඇවැත් වේ. එක් මහණෙක් එක් පිඬක් ඉතිරිකොට තබාද, අනිකෙක් එය දැක මෙය නොමනාව කරන ලදැයි වත්හිසෙන් ආලෙප කෙරේද දෙදෙනාහටම ඇවැත් නොවේ.
**“භික්‍ඛු කුටිං කරොති”** මේ ආදීවූ පෙළෙහි, වදාළ සතිස් චතුෂ්ක ආපත්තිභෙදය දක්වනු පිණිස වදාරන ලදහ. එහි උපද්‍රව සහිත කිළියෙහි දුක්කටය වේ. උපචාරරහිත කිළියෙහි දුක්කටය වේ. පමණ ඉකුත් කිළියෙහි සඞ්ඝාදිසෙසය වේ. කුටිවාස්තු නොදෙසූ කිළියෙහි සඞ්ඝාදිසෙසය වේ. මොවුන්ගේ වසයෙන් මිශ්‍රකාපත්තී දතයුත්තාහ.
“**ආපත්ති ද්වින්නං සඞ්ඝාදිසෙසෙන ද්වින්නං දුක්කටානං**” යනාදි තන්හිද සඞ්ඝාදිසෙස දෙකක් සමග දුක්කට දෙකක යනාදි නයින් අර්‍ත්‍ථය දතයුතුය.
**“සො චෙ විප්පකතෙ ආගච්ඡති**” යනාදි තන්හිද මේ අර්‍ත්‍ථවිනිශ්චය වේ. **සො** යනු සමාදන් කරවා දික්හි ගිය මහණතෙමේය. “**විප්පකතෙ”** කුටිකර්‍මය නොනිමි කල්හි “**අඤ්ඤස්ස වා දාතබ්බා**” අන් පුද්ගලයෙක්හට හෝ සමූහයකට හෝ අත්හැර දියයුත්තේය. “**භිදිත්‍වා වා පුන කාතබ්බා**” පමණකින් බිඳුනීවේද, ටැම් බිම සිටුවන ලද්දේ ද ඉදිරිය යුත්තාහ. ගල්මතුවෙහි තබන ලද්දේ ද, ටැම් බිම සිටුවන ලද්දේ ද ඉදිරිය යුත්තාහ. ගල්මතුවෙහි තබන ලද්දේ ද, පහකටයුත්තාහ. ගඩොලින් බැඳි කිළියෙහි මගුල් ගඩොල යම්තාක් තුබුනේද ඒ තාක් බිත්ති ඉවත් කටයුත්තාහ. සැකෙවින් බිම සමකොට වනසන ලද්දීනම් බිඳුනී වේ. බිමින් මතුවෙහි සතරඟුලක් පමණකුදු සිටිකල්හි නොබිදුනීම වේ. සෙස්ස සියලු චතුෂ්කයන්හි ප්‍රකටමය. මෙහි අන්කිසි යමක් ඇත්තේද එය පාළි අනුසාරයෙන්ම නොදතහැකි නොවන්නේය.
“**අත්තනා විප්පකතං**” යනාදි තන්හි තමන් පටන්ගත් කිළිය. “**අත්තනා පරියොසාපෙති”** මහ මැටියෙන් හෝ දෙමැටියෙන් හෝ යන යමකින් කළ නිමවූබවට පමුණුවනු කැමැත්තේවේද, එයින් අවසන් පිඬුව දෙන්නේ නිම කෙරේද?
“**පරෙහි පරියොසාපෙති**” තමන් පිණිසම අනුන් ලවා නිමකරවයි තමන් විසින් හෝ අනුන් ලවා හෝ දෙදෙන විසින් හෝ එක්ව අඩාල කරන ලද්දී වේවා, [missing trans] සඞ්ඝාදිසෙසයම වේ. මේ මෙහි විනිශ්චයයි.
**කුරුන්‍දියෙහි** දෙතුන් නමක් මහණහු එක්ව වසන්නෙමුයි කිළිය කරත්ද, ඒතාක් රැකේ. නොබෙදූ බැවින් ඇවැත් නොවේ. ‘මෙතැන තටය, මෙතැන මටයයි බෙදා කරත්ද, ඇවැත් වේ. සාමණේර නමක්ද භික්‍ෂු නමක්ද එක්ව කිළියක් කරත්ද, එය යම්තාක් නොබෙදන ලදද ඒතාක් රැකේ. පෙරනයින් බෙදා කිළියක් කරත්ද, භික්‍ෂූන්ට ඇවැත් වේයයි කියනලදි.
“**අනාපත්ති ලෙනෙ”** යනාදි තන්හි මහත් ලෙනක් කරන්නහුටද ඇවැත් නොවේ. මෙහි ආලෙපය නොගැටේ. ගුහාවද ගඩොලින් කළ ගුහාවක් හෝ ගලින් කළ ගුහාවක් හෝ දැවයෙන් කළ ගුහාවක් හෝ බිම් ගුහාවක් හෝ මහත් මහත්ව කරන්නහුට ඇවැත් නොවේ.
“**තිණකුටිකාය**” සත්මහලක් ඇති පහයද තණපතින් කළ වහල ඇත්තේ තිණකිළියයි කියනු ලැබේ. අර්‍ත්‍ථකථාවන්හි වනාහි “**කුක්කුටච්ඡිකගෙහ”** යන මෙයින් දිගින්ද සරසින්ද තැබූ දඬු සමග වහල දැලක් මෙන් බැඳුනක්කොට තණවලින් හෝ කොළවලන් වැසූ කිළියම කියනු ලැබේ. එහි ඇවැත් නොවේ. තණින් සෙවෙණික ගෙය මහත්කොටද කිරීම වටියි. උල්ලිත්තාදිභාවයම කිළියෙහි ලක්‍ෂණ වේ. එද වහලම සඳහා කියන ලදැයි දතයුතුය. සක්මන් හලෙහි තණසුණු ඇදවැටේ. ‘අනුජානාමි භික්‍‍ඛවෙ ඔගුමෙපත්‍වා උල්ලිත්තාවලිත්තං කාතුං’ යනාදියද මේ තණකිළියෙහි සාධක වේ. එහෙයින් දෙපියස්ස ඇති කිළියක් හෝ තර්ණිකා බැදි කිළියක් හෝ වට කිළියක් හෝ සිවුරැස් කිළියක් හෝ වේද, මේ ගේ පිළිබඳ යම් මේ වහලක්වේද, එය ඡදන සඞ්ක්‍ෂෙපයෙන් කරන ලද්දේවේද ඒ වහලෙහි බිත්ති දෙපය සමග ලපය ගැටුණු කල්හි ඇවැත් වේ. ඇතුලත - පිටත, උඩ-යට ආලෙප කළ වහලෙහි ආලෙපය රැකීම පිණිස මතුවෙහි තණින් වසාද මෙපමණකින් තණකිළි නම්නොවේ. කිම, මෙහි නොදෙසූ කුටිවාස්තු ඇතිබව හා පමණ ඉක්මවා සිටීම් හේතුවෙන්ම ඇවැත් නොවේද, නොහොත් සොපද්‍රව අනුපවාර හේතුවෙන් ඇවැත් නොවේද, සියලු අයුරෙන් ඇවැත් නොවේ. ඒ එසේමය එබඳු කිළිය සඳහා පරිවාරයෙහි,
මහණතෙමේ තමන් ඉල්ලාගත් වෑ පොරෝ ආදි උපකරණයෙන් නොදෙසූ කුටිවත් ඇති පමණ ඉක්මවූ උපද්‍රව සහිත වූ උපචාර රහිතවූ කිළියක් කෙරේද, ඇවැත් නොවේ මේ ප්‍රශ්නය දක්‍ෂයන් විසින් සිතන ලදැයි කියන ලදී.
‘ආපත්තිකාරකානං තිණ්ණං දුක්කටානං’ යනාදි පෙළෙහි යමක් වදාරන ලද්දේ ද එය මනාව නොඉටා නොකිරීම හේතුවෙන් වදාරන ලදි. “**අඤ්ඤස්සත්‍ථාය**” කුටි ලක්‍ෂණයට පැමිණි කිළියක් අන්‍ය උපාද්ධ්‍යායයා සඳහා හෝ ආචාර්‍ය්‍යයා සඳහා හෝ සඞ්ඝයා පිණිස හෝ කරන්නහුට ඇවැත් නොවේ.
“**වාසාගාරං ඨපෙත්‍වා සබ්බත්‍ථ**” තමන්ගේ විසීම පිණිස ගෙය හැර අන් පොහෝගෙයක් හෝ ගිනිහල් ගෙයක් හෝ බොජුන් හලක් හෝ වහ්නි ශාලාවක් හෝ වන්නේයයි කරවාද, සියලු තන්හි ඇවැත් නොවේ. ඉදින් මේ මහණහුට පොහෝ ගෙයක්ද වන්නේය. මමද වසන්නෙමි, ගිනිහල් ගෙයක්ද බොජුන් හලක්ද වහ්නි ශාලාවක්ද වන්නේය, මමද වසන්නෙමියි සිතක්වේද, කරවූ කල්හිද ඇවැත් වේමය. **මහාපච්චරියෙහි **වනාහි අනාපත්තියි කියා තමන්ගේ විසීමට ගෙයක් පිණිස කරන්නහුටම ඇවැත් යයි කියනලදි. උන්මත්තකයාහටද ආදිකර්මිකවූ ආළවක භික්‍ෂූන්ටද ඇවැත් නොවේ.
සමුට්ඨානාදීන් අතුරෙහි මේ ශික්‍ෂාපදය ඡසමුට්ඨානයි. කිරීමෙන්ද, කිරීමෙන් හා නොකිරීමෙන්ද සමුට්ඨානය වේ. මෙය කුටිවත් දෙසවා පමණ ඉකුත් කිළියක් කරණ මහණහුට ක්‍රියාවෙන් සමුට්ඨානය වේ. කුටිවත් නොදෙසවා කරන්නහුට කිළිය කිරීමද කුටිවත් නොදෙසීමද යන ක්‍රියා ක්‍රියාහෙයින් සමුට්ඨානය වේ. ව්‍යාතික්‍රමසංඥාවෙහි අභාවයෙන් නොමිදෙන බැවින් නොසංඥාවිමොක්‍ෂයයි. ප්‍රඥප්තියයි නොදන්නා සිත හෙතුකොට අචිත්තකය. ශික්‍ෂා ප්‍රඥප්තියෙහි වරදයයි හැරිය යුතු බැවින් ප්‍රඥප්තිවද්‍යයි. කයින් කටයුතු බැවින් කායකර්‍මයි. වචනයෙන් සිදුවියයුතු බැවින් වාක්කර්‍මයි, සුඛදුඃඛාදී වූ තුන්සිත් ඇති බැවින් ත්‍රිචිත්තයි. එසේම සුඛදුඃඛාදි වෙදනා ඇති බැවින් ත්‍රිවෙදනයි.
විහාරකාර ශික්‍ෂාපද වර්ණනාව
**“තෙන සමයෙන**” යනු විහාරකාර ශික්‍ෂාපදයයි. එහි “**කොසම්බියං**” මෙනම් ඇති නගරයෙහි, “**ඝොසිතාරාමෙ**” ඝෝෂිත සිටුහුගේ ආරාමයෙහි. ඝොෂිත නම් ඇති සිටුහු විසින් ඒ ආරාමය කරවන ලද්දේය. එහෙයින් ඝෝෂිතාරාමයයි කියනු ලැබේ. **“ඡන්‍වාස්ස**” බොධිසත්‍ව කාලයෙහි උපස්ථායක වූ ඡන්න ස්ථවිරයන්හට “**විහාරවත්‍ථුං භන්තෙ ජානාහි**” ස්වාමිනි විහාරය පිහිටන තැනක් දනු මැනව. මෙහිදී විහාරැයි කීයේ සියලු වෙහෙර නොවේ. එක් ආවාසයෙකි. “**අය්‍යස්ස විහාරං කාරාපෙස්සාමි**”යි එහෙයින්ම කීයේය.
“**චෙතියරුක්‍ඛං”** ගරුබුහුමන් කටයුතු අර්‍ත්‍ථයෙන් චෙතිය නම. පිදීමට සුදුසු වූ දේවස්ථානයන්ට මේ නමකි. චෛත්‍යයයි සම්මත වෘක්‍ෂය චෛත්‍යවෘක්‍ෂ නම, ගම්වැසියන් විසින් පුදන ලද්දේ ගාමපූජිත නම. සෙසු පදයන්හිද මෙම නයවේ. තවද මෙහි **ජනපදො** එක් රජක්හුගේ රාජ්‍යයෙහි එක් කොටසෙකි. **රට්ඨං** යනු සතු රාජ්‍යයයි දතයුතුය. සකලරාජ්‍යයම ඒ රුකට කිසියම් කිසියම් කල්හි පූජා කරන්නේය. “**රට්ඨ පූජිතං”** යනු එහෙයින් වදාරනලදී. “**එකින්‍ද්‍රියං**” යනු කායෙන්‍ද්‍රිය සදහා වදාරත්. **“ජීවසඤ්ඤිනො**” සත්‍වසංඥා ඇත්තාහු.
**“මහල්ලකං**” සස්වාමිකභාවයෙන් සඤ්ඤාචිකකුටියට වඩා මහත්බව මොහුට ඇත්තේනුයි මහල්ලක නම. යම්හෙයකින් කුටිවත් දෙසවා පමණ ඉකුත් කිරීමෙන්ද කිරීම වටීද, එහෙයින් පමණ මහත් බැවිනුදු මහල්ලකය. ඒ මහල්ලක කුටියයි. යම්හෙයකින් මේ මහත් කිළියෙහි ඒ පමණ මහත්බව සස්වාමිකභාවයෙන්ම ලැබේද, එහෙයින් ඒ අර්‍ත්‍ථය දැක්වීම පිණිස “**මහල්ලකො නාම විහාරො සස්සාමිකො වුච්චති**”යි පදභාජනයෙහි වදාරන ලදී. සමුට්ඨානාදිය සමග සෙසු සියල්ල කුටිකාර ශික්‍ෂාපදයෙහි කියූ නයින්ම දතයුතුය. සස්වාමිකභාවමාත්‍රයම මේ ශික්‍ෂාපදයෙහි ක්‍රියාවෙන් සමුට්ඨානුභාවයද ප්‍රමාණනියමාභාවයද වෙනසි. ප්‍රමාණනියමය නොමැති හෙයින් අභාවචතුෂ්කය පිරිහුනේය.
පඨමදුට්ඨදෝස ශික්‍ෂාපද වර්ණනාව
**“තෙන සමයෙන බුද්ධො භගවා**” යනු දුට්ඨදොස ශික්‍ෂාපදයයි. එහි **“වෙළුවනෙ කලන්‍දකනිවාපෙ**” වෙළුවන යනු ඒ උයනට නමකි. එය උණගස්වලින්ද අටළොස් රියන් පවුරෙන්ද වටකරන ලද්දේ වීය. දොරකොටුවෙන් හා පවුරමතුයෙහි පිහිටවූ අටල්ලෙන් යුක්තය. හුණයෙන් වටකළ බැවින්, මල්පල දැරූ රුකින් වටකළ බැවින් නිල් පැහැ ඇත්තේ විය. සිත්කලුය. එහෙයින් වෙළුවනැයි කියනු ලැබේ. මෙහි ලෙහෙනුන්ට බත් වැටුප් දුන්හ. එයින් **කලන්‍දකනිවාපයි** කියනු ලැබේ.
පෙර එක්තරා රජෙක් එහි උයනෙහි ක්‍රීඩා කරනු පිණිස ආයේ සුරාමදයෙන් මත්වූයේ දවල් නින්දෙන් නිදිගත්තේය. මොහුගේ පිරිවරජන තෙමේද ‘රජතෙමේ නිදිගත්තේ යයි මල්පල ආදියෙන් පෙළඹෙනුයේ ඔබමොබ ගියේය. එකල්හි සුරා ගඳින් එක්තරා සිදුරු රුකකින් කෘෂ්ණසර්‍පයෙක් නික්ම අභිමුඛව එන්නේය. එහි අරක් ගත් රුක්දෙවිතෙමේ ඌ දැක ‘රජුට දිවි දෙමි’යි ලෙහෙනෙකුගේ වේශයෙන් අවුත් කණමුල ශබ්ද කෙළේය. රජතෙමේ පිබිදුනේය. කෘෂ්ණසර්‍ප නැවතුනේය. රජතෙමේ ලේනා දැක ‘මේ ලේන්නු විසින් මට දිවිදෙන ලදැ’යි ලෙහෙනුන්ට එහි බත්වැටුප් තැබුයේය. අභයඝොෂයද ඝෝෂා කරවීය. එහෙයින් එය එතැන් පටන් කලන්‍දකනිවාපැයි ගිණීමට ගියේය. කලන්‍දක යනු ලෙහෙනුන්ට නමකි.
“**දබ්බො**” ඒ තෙරුන්ගේ නමයි. “**මල්ලරාජපුත්තො**” මල්ලරජුගේ පුත්කුමරුය. “**ජාතියා සත්තවස්සෙන අරහත්තං සච්ඡිකතං**” ස්ථවිරතෙමේ වනාහි සත්හැවිරිදිවූයේම සංවේගය ලබා පැවිදිවූයේ කරකම් අගම රහත්බවට පැමිණියේයයි දතයුතුය. **“යං කිඤ්චි සාවකෙන පත්තබ්බං සබ්බං තෙන අනුප්පත්තං”** ශ්‍රාවයෙකු විසින් පැමිණිය යුත්තේ නම් ත්‍රිවිද්‍යා චතුර්විධ ප්‍රතිසම්භිදා ෂට් අභිඥා නවලොකොත්තර ධර්‍ම යන මේ ගුණ සමූහයයි. ඒ සියල්ල ඔහු විසින් ලබන ලද්දේ වේ. “**නත්‍ථි චස්ස උත්තරිං කරණීයං**” සිවුසස් දහම්හි සිවුමගින් සොළොස් වැදෑරුම් කිස කළබැවින් දැන් මත්තෙහි මොහුට කිසි කටයුත්තෙක් නැත්තේය. **“කතස්ස වා පතිචයො**” සේදූ පත්‍රයක නැවත සේදීමක්, ඇඹරු සුවඳක නැවත ඇඹරීමක්, පිපුණු මලක නැවත පිපීමක්, නැතිසේ ඒ කළ කිසෙහි නැවත වැඩිමෙක් නැත්තේය. “**රහොගතස්ස”** රහසිගත වූ **“පතිස්සල්ලීනස්ස”** ඒ ඒ කිසෙන් හෝ අරමුණෙන් වැළකී සංලීනවූ එකීභාවයට පැමිණියාවූයි කියන ලද්දේ වේ.
**“අථ ඛො ආයස්මතො දබ්බස්ස මල්ලපුත්තස්ස එතදහොසි යන්නූනාහං සෙනාසනඤ්ච පඤ්ඤාපෙය්‍යං භත්තානි ච උද්දිසෙය්‍යං**” ස්ථවිරතෙමේ වනාහි තමන් කළ කිස ඇතිබව දැක ‘මම මේ අවසන් සිරුර දරමි, එද වාතය හමුවෙහි තැබූ පහනක් මෙන් අනිත්‍යතා මුඛයෙහි සිටියේය, නොබෝකලකින්ම නිවී යන ස්වභාව ඇත්තේය යම්තාක් නොවේද, ඒතාක් කිම, මම සඞ්ඝයාහට වතාවතක් කරන්නෙම්දැයි සිතන්නේ, පිටරටවල බොහෝ කුලපුත්‍රයෝ භාග්‍යවතුන් වහන්සේ නොදැකම පැවිදිවෙත්, ඔවුහු ‘භාග්‍යවතුන් වහන්සේ දකින්නෙමුයිද වඳින්නෙමුයිද දුරසිට එන්නෝය, එහිදී යම් කෙනෙකුන්ට සෙනසුන් නොපොහොනේද ඔවුහු ගල්තලාවෙහිද සයනය කරත්, මම මාගේ අනුභාවයෙන් ඒ කුලපුත්‍රයන්ගේ කැමැත්ත ලෙසින් ප්‍රාසාද විභාර අර්‍ධයොගාදීවූ ඇතිරිලි සහිත ඇඳපුටු සෙනසුන් මවා දෙන්නට පොහොසත් වෙමියි මෙසේ සැලකුයේය. මෙහි දෙවනදා ඇතැම්හු වැඩියක් ක්ලාන්ත ස්වරූප ඇත්තාහු වෙත්. ඔවුහු ගෞරවයෙන් භික්‍ෂූන් ඉදිරියෙහි සිටද බත් නොඋදෙසවති. මම ඔවුන්ට බත්ද උදෙසන්නට පොහොසත් වෙමියි. සිතන්නාවූ ආයුෂ්මත් දබ්බමල්ලපුත්‍රහට ‘මම සඞ්ඝයාහට සෙනසුන්ද පණවන්නෙම් නම් බත්ද උදෙසන්නෙම් නම් ඉතා මැනවැ’යි මෙබඳු සිතක් විය.
භස්සාරාමතාදියෙහි යෙදී වසන මහණහුට මේ දෙකරුණ යුතු නොවේද, මෙතෙමේද ක්‍ෂීණාශ්‍රවයෙක් වේ, අප්‍රමාදයෙහි ඇලී ගත්තේය. කුමක් හෙයින් මොහුට මේ දෙකරුණ වැටහුනේද, යත්: පෙර කරන ලද පැතීමෙන් මෙහෙයුණු බැවිනි. සියලු බුදුවරයන්ට මේ තනතුරට පැමිණි ශ්‍රාවකයෝ වෙත්මය. මෙතෙමේද පියුමතුරා බුදුරජුන් දවස එක්තරා කුලගෙයක උපන්නේ මේ තනතුරට පැමිණ මහණක්හුගේ අනුභාවය දැක අටසැට ලක්‍ෂයක් භික්‍ෂූන් සමග බුදුරජුන් පවරා සත්දිනක් මහදන් දී බුදුරජුන්ගේ පාමුල හෙව, මත්තෙහි ඔබවහන්සේ වැනි බුදු කෙනෙකුන් උපන්කල්හි මමද ඔබවහන්සේගේ මෙනම් ඇති ශ්‍රාවකයා මෙන් සෙනසුන් පණවන්නෙක්ද බත් උදෙසන්නෙක්ද වන්නෙමියි ප්‍රාර්‍ත්‍ථනා කෙළේය. භාග්‍යවතුන් වහන්සේ අනාගත සංඤාණය යවා බැලූසේක් දුටුසේක. දැකද මෙයින් කල්පලක්‍ෂයක් ඇවෑමෙන් ගෞතම නම් බුදුරජතෙමේ ලොව පහළවන්නේය. එකල තෝ දබ්බ නම් මල්ල පුත්‍රයෙක්ව ඉපද, උත්පත්තියෙන් සත්හැවිරිදිවූයේ ගිහිගෙයින් නික්ම පැවිදිව රහත්බව ප්‍රත්‍යක්‍ෂ කරන්නෙහිය. මේ තනතුරද ලබන්නෙහිය’යි ප්‍රකාශ කළසේක. හෙතෙමේ එතැන් පටන් දන්සිල් ආදිය පුරමින් දෙව් මිනිස් සැප විඳ අප බුදුරජුන් දවස ඒ පියුමතුරා බුදුරජුන් විසින් වදාළ පරිදිම රහත්බව ප්‍රත්‍යක්‍ෂ කෙළේය. එකල්හි රහසිගතව ‘කිම, මම සඞ්ඝයාහට වතාවතක් කරන්නෙම්දැ’යි සිතන්නහුම ඒ පූර්‍වප්‍රාර්‍ත්‍ථනාවෙන් මෙහෙයුණු බැවින් මේ දෙකරුණ වැටහුනේය.
ඉක්බිති මේ තෙරුන්හට ‘මම තමන් කෙරෙහි ඉසුරෙක් නොවෙමි, ශාස්තෲන් වහන්සේ සමග එක් තැන වසමි, ඉදින් භාග්‍යවතුන් වහන්සේ මට මේ දෙකරුණ අනුදන්නාසේක් නම් සමාදන් වන්නෙමියි සිතක් උපන්නේය. මෙසේ සිතා භාග්‍යවතුන් වහන්සේ වෙතට ගියේය. එහෙයින් **“අථ ඛො ආයස්මා දබ්බො මල්ලපුත්තො -පෙ- භත්තානි ච උද්දිසතුං**”යි කියන ලදය. ඉක්බිති භාග්‍යවතුන් වහන්සේ ඔහුට ‘යහපත, යහපත, දබ්බ’යි පසසා අගතිගමනින් තොරවූ මෙබඳු මහණතෙමේ මේ දෙකරුණ විචාරන්නට යම්හෙයකින් සුදුසුවේද, එහෙයින් **“තෙනහි ත්‍වං දබ්බ සඞ්ඝස්ස සෙනාසනඤ්ච පඤ්ඤාපෙහි, භත්තානි ච උද්දිස**”යි වදාළ සේක. “**භගවතො පච්චස්සොසි**” භාග්‍යවතුන් වහන්සේගේ වචනය අභිමුඛව අස්වාලීය. පිළිගත්තේයයි කීයේවේ.
“**පඨමං දබ්බො යාචිතබ්බො**” කුමක්හෙයින් භාග්‍යවතුන් වහන්සේ යාඥාකරවන සේක්ද, ගැරහීමෙන් මිදෙනු පිණිසය. භාග්‍යවතුන් වහන්සේ ‘අනාගතයෙහි දබ්බහට මෙ කරුණ නිසා මෙත්තියභුම්මජකයන්ගේ වසයෙන් මහ උවදුරක් වන්නේය, එහිදී කිසිකෙනෙක් මෙතෙමේ නිහඬව තමන්ගේ කටයුතු නොකොට කුමක් හෙයින් මෙබදු තනතුරක් විචාරාදැයි ගරහන්නාහු අන් කෙනෙක් මොවුන්ගේ කවර දොෂයක්ද මොවුන් විසින්ම යාඥාකොට තබන ලද්දේ යයි කියන්නාහ. මෙසේ ගැරහීමෙන් මිදෙන්නේ යයි දක්නා සේක්මය. මෙසේ ගැරහීමෙන් මිදීම පිණිස යාඥා කරවාද, නැවත යම්හෙයකින් සම්මත නොකළ මහණෙක් සඟමැද උස්හඬ කෙරේද, ඉසුරුබව දක්වාදැයි නුගුණ පහළ කිරීමක් වන්නේය. සම්මත කරන ලද්දහු කියන කල්හි ‘ආයුෂ්මත්හු කිසිවක් නොකියවු, සම්මත කරන ලද මෙතෙමේ සුවසේ කියාපායි කියන්නෝ වෙති. සම්මත නොකරන ලද්දහු බොරුවෙන් ගටා කියන්නහුට දුක්කටමාත්‍ර වූ ලහුකාපත්තියක් වන්නීය. සම්මත කරන ලද්දහුට ගටා කියන්නහුට ඉතා ගරු වූ පාචිත්තියාපත්තිය වන්නීය. තවද සම්මත කරන ලද මහණතෙමේ ආපත්තිය ගරුබැවින් වෛරීන් විසිනුදු කිසිලෙසකිනුදු නොමැඩිය හැක්කේ වේ. එහෙයින් ඒ ආයුෂ්මත්හු සම්මත කරවන්නට **“ව්‍යත්තෙන භික්‍ඛුනා**” යනාදිය වදාළ සේක. ‘කිම, සම්මුති දෙකක් එක් මහණක්හට දෙන්නට වටීද, දෙකක් පමණක් නොවේ. හැක්කේ නම් භත්තුද්දෙසක-සෙනාසනගාහාපක-භණ්ඩාගාරික -චීවරපටිග්ගාහක-චීවරභාරක-යාගුභාජක-ඵලභාජක-ඛජ්ජකභාජක-අප්පමත්තකවිස්සජ්ජක-වස්සිකසාටියගාහාපක-පත්තගාහාපක-ආරාමිකපෙසක-සාමණෙරපෙසක සම්මුතීන්ගේ වසයෙන් තෙළෙසම නමුදු දෙන්නට වටියි.
“**සභාගානං**” ගුණසභාගයන්ගේ වසයෙන් වේ. මිත්‍රසන්‍ථවයෙන් සහාය වූවන්ගේ වසයෙන් නොවේ. “**යෙතෙ භික්‍ඛූ සුත්තන්තිකා තෙසං එකජ්ජං**” යනාදිය එහෙයින් වදාළ සේක. යම් පමණ භික්‍ෂූහු සූත්‍රාන්තික වෙත්ද, ඔවුන් තෝරාගෙන ඔවුන්ට සුදුසුවූම සෙනසුන් එකට පණවයි. සෙනසුන මෙසේය. **“කායදළ්හී බහුලා**” කයෙහි දැඩිබව කිරීම බහුලකොට ඇත්තාහු, කායපොෂණය බහුලකොට ඇත්තාහු යනු අර්‍ත්‍ථයි. “**ඉමායපි චෙ ආයස්මන්තො රතියා”** ආයුෂ්මත්හු සගමග අවුරන්නාවූ මේ තිරිසන් කතාකිරීමෙහි ඇලීමෙන් “**අච්ඡිස්සන්ති**” වාසය කරන්නාහුය.
“**තෙජො ධාතුං සමාපජ්ජිත්‍වා තෙනෙවාලොකෙන**” තෙජොකසිණ චතුර්‍ත්‍ථ ධ්‍යාන සමාපත්තියට සමවැද, එයින් නැගිට අභිඥා ඥානයෙන් ඇඟිලි දැල්වීම ඉටා, තෙජොධාතු සමාපත්තියෙන් උපන් ඒ ඇඟිලි දැල්වූ ආලොකයෙන්ම, යන අර්‍ත්‍ථයි. තෙරුන්ගේ මේ ආනුභාවය නොබෝකලකින්ම මුළු දඹදිව ප්‍රකටව ගියේය. තවද එය අසා සෘද්ධි ප්‍රාතිහාර්‍ය්‍යය දකිනු කැමැති වූ භික්‍ෂූහු දැන, නොකල්හි පැමිණෙත්. **“තෙ සඤ්චිච්ච දූරෙ අපදිසන්ති**” ඔවුහු දුරබව දන්නාහුම දුරතැන් දක්වත්. කෙසේද යත් **“අම්හාකං ආවුසො දබ්බ ගිජ්ඣකුටෙ**” යන මේ ලෙසිනි.
**“අඞ්ගුලියා ජලමානාය පුරතො පුරතො ගච්ඡති**” ඉදින් එක් මහණෙක් වේනම් තෙමේමයයි. ඉදින් බොහෝ වෙත්නම් බොහෝ ආත්මභාවයන් මවයි. සියල්ලෝ තමන් සමානයෝයි සෙනසුන් පණවයි.
“**අයං මඤ්චො**” යනාදිතන්හි තෙරුන් මේ ඇඳයයි කියන කල්හි නිර්මිතයෝද, තම තමන් ගියතැන මේ ඇඳ යයි කියත්. සියලු පදයන්හි මෙසේය. මේ වනාහි මවන ලද්දවුන්ගේ ධර්‍මතාය.
එක් මහණෙකු කතාකරන කල්හි මවනලද සියල්ලෝ කතා කරති. එක් මහණෙකු නොබැණ හුන්කල්හි සියල්ලෝ නිහඬ වෙති.
යම් විහාරයෙක්හි ඇඳ පුටු ආදිය පමණ නොවෙත්ද, එහි තමන්ගේ අනුභාවයෙන් පුරාලන්නේය. ඔහු විසින් මවන ලද්දවුන්ගේ නිරර්‍ත්‍ථක වචනයක් නොවේ.
**“සෙනාසනං පඤ්ඤපෙත්‍වා පුනදෙව වෙළුවනං පච්චාගච්ඡති”** ඔවුන් සමග ජනපදකථා කියමින් නොහිදියි. තමන් වසන තැනටම පෙරළා එයි.
**“මෙත්තියභූම්මජකා**” මෙත්තියද භුම්මජකද යන මේ දෙදෙන සවග මහණුන්ගේ අග්‍රපුරුෂයෝය. “**ලාමකානි ච භත්තානි”** නවකයන්ට ලාමක වූ සෙනසුන්ම පැමිණේය යන ආශ්චර්‍ය්‍ය නොවේ. බත්ද ලහ පැසක හෝ චීවරභොගයක හෝ බහා අළලා එක එක උදුරා දෙත්. ඒ ලහද ඔවුන් මඳපිනැති බැවින් සියල්ලට පැසුළුවූ ලාමකවූම ලහ පැමිණේ. ඉතාමනාප බැවින් සියල්ලන්ගේ ලැබීම පිණිස වෙන්ව ඨිතිකා වසයෙන් පැමිණිය යුතු යම් බතක්වේද, එද ඔවුන්ට පැමිණි දිනයෙහි ලාමක හෝවේ. මොවුන් දැකම ප්‍රණීත වූවක් නොදී ලාමකවූවක්ම දෙත්.
“**අභිසඞ්ඛාරිකං**” නොයෙක් ද්‍රව්‍යයෙන් සකස්කොට කරනලද මොනවට සදනලද මොනවට සම්පාදනය කරන ලදැයි යන අර්‍ත්‍ථයි. “**කණජකං**” කුඩු සහිත බත. **“බිළඞ්ගදුතියං”** කාඩි දෙවැනිකොට ඇති.
“**කල්‍යාණභත්තිකො”** යහපත්වූ සොදුරුවූ ඉතා ප්‍රණීතවූ බත මොහුටනුයි කල්‍යාණභත්තික නම. ප්‍රණීතයක්ම දෙන බැවින් බතින්ම තෙරසක වණ්ණනා ප්‍රසිද්ධ වූයේය. **“චතුක්කභත්තං දෙති**” බත් සතරක් දෙන්නේය. තද්ධිතව්‍යවහාරයෙන් **“චතුක්කභත්තං**” කියන ලද්දේය. “**උපතිට්ඨිත්‍වා පරිවිසති**” සියලු කර්‍මාන්තයන් හැරදමා මහත්වූ පූජා සත්කාරකොට අසල සිට වළඳවයි. “**ඔදනෙන පුච්ඡන්ති**” බත් ගත් අත් ඇතිව එළඹ ‘කිම, ස්වාමීනි බත් දෙමුදැයි විචාරත්. මෙසේ මෙය කරණාර්‍ත්‍ථයෙහිම කරණාවචනය වේ. සූපාදීන් විෂයයෙහිද මෙම නයවේ.
“**ස්වාතනාය**” හෙට වන භත්තපරිභොගය ස්වාතන නම. ඒ පිණිසය. හෙට වන භත්තපරිභොගය පිණිසය. හෙට කටයුතු භත්තපරිභොගය පිණිසැයි කියන ලද්දේ වේ. “**උද්දිට්ඨං හොති**” පමණුවා දෙන ලද්දේ වේ. “**මෙත්තිය භුම්මජකානං ඛො ගහපති**” ස්ථවිරතෙමේ මේ වචන කල්පනා නොකොට කීයේය. ඔවුන්ගේ මඳපිනැතිබව මෙසේ බලවත්මය. සිහිය මහත්බවට පැමිණියවුන්ටද මෙසේ අනාභොගය වේ. **“යෙ ජෙ**” ‘ජෙ’ යන මෙයින් ‘දාසියට ආමන්ත්‍රණය කරයි.
“**හීය්‍යො ඛො ආවුසො අම්හාකං”** රාත්‍රියෙහි මන්ත්‍රණය කරන්නාහු ඉකුත් දිවසභාගය සඳහා “හීය්‍යො”යි කියත්. “**න චිත්තරූපං”** සිත් සේ නොවේ. පෙර යම්සේ යම් පමණ කැමතිවෙත්ද, එපමණ සයනය කරත්, එසේ සයනය නොකළහ. මදක්ම සයනය කළහයි කියන ලද්දේ වේ.
**“බහාරාමකොට්ඨකෙ**” වේළුවන විහාරයෙහි දොරකොටුවෙන් පිටත. “**පත්තක්‍ඛන්‍ධා**” නැමූ කඳ ඇත්තාහු. කඳට නමා හුන්නාහු. “**පජ්ඣායන්ති**” ක්‍රෝධ වශයෙන් දුම් නගන්නාහු.
“**යතො නිවාතං තතො පවාතං**” යම්තැනක (හමායන) වාතය නැත්තේද, මදවූද වාතයක් නැත්තේද, එහි මහාවාතයක් නැගී ගියේය යන අදහසය. **“උදකං මඤ්ඤෙ ආදිත්තං**” දිය ඇවිලගත්තක් මෙන්
“**සරසි ත්‍වං දබ්බ එවරූපං කත්තා**” දබ්බ තෝ මෙබන්දක් කළේ සිහි කිරීමෙන්ද? නොහොත් මේ මෙහෙණ යම්සේ කීවාද, එබන්දක් හෝ සිහි කෙරෙහිද, යම්සේ මේ මෙහෙණ කීවාද එබන්දක් හෝ කෙළෙහිම වෙහිදැයි මෙසේ යොදාද මෙහි අර්‍ත්‍ථ දතයුතුය. යම් කෙනෙක් ‘කත්‍වා’යි හදාරත්ද, ඔවුන්ගේ ප්‍රථම අර්‍ත්‍ථග්‍රහණය ඍජුම වේ.
**“යථා මං භන්තෙ භගවා ජානාති”** ස්ථවිර තෙමේ මෙයින් කුමක් දක්වාද, ‘ස්වාමීනි’ භාග්‍යවතුන් වහන්සේ සියල්ල දත් සේක. මමද ක්‍ෂය කළ ආශ්‍රව ඇත්තෙමි. මාගේ මෛථුන ධර්‍ම සෙවනයක් නැත්තේය. භාග්‍යවතුන් වහන්සේ ඒ මා දන්නා සේක. භාග්‍යවතුන් වහන්සේ යම්සේ මා දන්නා සේක්නම් එහිලා මම කුමක් කියම්ද, එසේම මම දතයුතුවෙමියි සැලකෙළේය.
‘**න ඛො දබ්බ දබ්බා එවං නිබ්බෙට්ඨෙන්ති”** යන මෙහි ‘දබ්බ’ තෝ අන්‍ය ප්‍රත්‍යයක් හේතුකොට යම්සේ නිරවුල් කෙරෙහිද පණ්ඩිතයෝ එසේ නිරවුල් නොකෙරෙති, තවද යමක් තමන් විසින් දන්නා ලද්දේ ද එයින් නිරවුල් කෙරෙත්යි මෙසේ අර්‍ත්‍ථ දතයුතුය. “**සචෙ තයා කතං කතං**” මෙයින් කුමක් දක්වනසේක්ද යත්:- පිරිස බලයෙන් හෝ පක්‍ෂයක රුකුල්දීමෙන් අකාරකයෙකු කාරකයෙකු කරන්නට හෝ කාරකයෙකු අකාරකයෙකු කරන්නට හෝ නොහැක්කේය. එහෙයින් යමක් තමන් විසින් කරන ලද්දේ හෝ නොකරන ලද්දේ හෝවේද, එයම කියයුතුයයි දක්වන සේක. කුමක් හෙයින් භාග්‍යවතුන් වහන්සේ දන්නා සේක්ද, ‘මම දනිමි, තෝ ක්‍ෂීණාශ්‍රව වෙහි. තට දොෂයක් නැත්තේය, මේ මෙහෙණ බොරු කියන්නී යයි නොවදාළ සේක්ද යත්: පරහට අනුකම්පා ඇති බැවිනි. භාග්‍යවතුන් වහන්සේ යමක් යමක් දන්නාසේද, ඒ ඒ වදාරන සේක් නම්, පරිජියයට පැමිණි අන්‍යයකු විසින් විචාරණ ලද්දහු මම දනිමි, තෝ පරිජීවූයෙහියි කියයුතු වන්නේය. එහෙයින් ඒ පුද්ගල තෙමේ ‘මේ භාග්‍යවත්තෙමේ පෙර දබ්බමල්ලපුත්‍රයා පිරිසිදුකොට දැන් අපිරිසිදු කරන්නේය. දැන් කවරක්හට කුමක් කියම්ද, යම් තැනක ශාස්තෲතෙමේද ශ්‍රාවකයන් කෙරෙහි ඡන්‍දයෙන් අගතියට යන්නේය, මොහුට සර්‍වඥභාවයක් කොයින්දැයි වෛර බැඳ අපායට පැමිණෙන්නෙක් වන්නේද එහෙයින් භාග්‍යවතුන් වහන්සේ පරහට අනුකම්පා ඇති බැවින් දන්නා සේක්ද, නොවදාළ සේක.
තවද බොහෝසේ උපවාද දුරුකිරීම් වසයෙන්ද නොවදාළ සේක. ඉදින් භාග්‍යවතුන් වහන්සේ මෙසේ වදාරන සේක් නම්, දබ්බමල්ලපුත්‍රයාගේ නැගී සිටීම නම් බැරෑරුම්ය. සම්‍යක්සම්බුද්ධයන් සාක්‍ෂ්‍යයට ලැබ නැගී සිටියේයයි මෙසේ උපවාදයක් වන්නේය. මේ උත්‍ථාන ලක්‍ෂණයයි හඟිමින් ‘බුද්ධ කාලයෙහිද සාක්‍ෂියෙන් ශුද්ධිය හෝ අශුද්ධිය වේ. ‘මේ පුද්ගල තෙමේ අපිරිසිදුයයි අපි දනුම්හයි මෙසේ පාපභික්‍ෂූහු ලජ්ජීන්ද නසන්නාහ. තවද අනාගතයෙහිද භික්‍ෂූහු වස්තුව අවතීර්‍ණවූ කල්හි චෝදනාකොට සිහිකරවා ‘ඉදින් තා විසින් කරන ලද්දේ නම් කරන ලද්දේ යයි කියවයි ලජ්ජින්ගේ ප්‍රතිඥාව ගෙන කර්‍ම කරන්නාහයි විනය ලක්‍ෂණයෙහි පෙල තබමින් ‘මම දනිමියි නොකියා ඉදින් තා විසින් කරන ලද්දේ නම් කරන ලද්දේ යයි කියවයි වදාළ සේක.
**“නාභිජානාමි සුපිනන්තෙනපි මෙථුනං ධම්මං පතිසෙවිතා” **සිහිනෙනුදු මෙවුන්දමක් නොදනිමි. මම මෙවුන්දම් සේවනය නොකෙළෙමියි කියන ලද්දේ වේ. නොහොත් පිළිසෙවුනෙක්ව සිහිනෙන්වත් මෛථුන ධර්‍මයක් නොදනිමියි කියන ලද්දේ වේ. යම්කෙනෙක් ‘පතිසෙවිත්‍වායි හදාරත්ද, ඔවුන්ගේ අර්‍ත්‍ථග්‍රහණය ඍජුම වේ. **“පගෙව ජාගරො”** නොනිදන්නේ වනාහි පළමුකොට නොදනිමියි.
**“තෙන හි භික්‍ඛවෙ මෙත්තියං භික්‍ඛුනිං නාසෙථ”** යම්හෙයකින් දබ්බගේද මේ මෙත්නියාවගේද වදන් නොගැළපේද, එහෙයින් මෙත්තියා මෙහෙණ සුදුවත් දී ලිඞ්ගනාසනයෙන් නසවු’යි වදාරන ලද්දේය.
එහි ලිඞ්ගනාසනා-සංවාස නාසනා- දණ්ඩකම්මනාසනායි නාසනා තුනක් වේ. ඔවුනතුරෙහි දූෂකතෙමේ නැසිය යුත්තේය යන මෙය ලිඞ්ගනාසනාය. ඇවැත් නොදැක්මෙහි හෝ පිළියම් නොකිරීමෙහි හෝ ලාමක දෘෂ්ටිය අත්නොහැරීමෙහි හෝ උත්ක්‍ෂෙපණීය කෙරෙත්ද මෙය සංවාසනාසනාය. යව, මමත්‍වයක් නැත්තාවූ තෝ අදර්‍ශනයට යවයි දඩුවම් කෙරෙත්ද මෙය දණ්ඩකම්මනාසනාය. මෙහි වනාහි ලිඞ්ගනාසනය සඳහා ‘මෙත්තියං භික්‍ඛුනං නාසෙථ’ යයි වදාළ සේක.
“**ඉමෙ ච භික්‍ඛු අනුයුඤ්ජථ**” මෙයින් මේ මෙහෙණ තමාගේ ධර්‍මතාවෙන් නොකළාය. ඒකාන්තයෙන් අන්‍යයන් විසින් යොදන ලද්දීය. එහෙයින් යම්කෙනෙකුන් විසින් යොදන ලද්දී ද, ඒ මහණුන් විමසවු, සොයවු, දනිවුයි මෙය දක්වා වදාළ සේක.
‘කිම, භාග්‍යවතුන් වහන්සේ විසින් මෙත්තියා මෙහෙණ ප්‍රතිඥාවෙන් නසන ලදද, අප්‍රතිඥාවෙන් නසන ලදද, කිම, මෙහි පළමුකොට ප්‍රතිඥාවෙන් නසනලද නම් ස්ථවිරතෙමේ කාරක වේ. දොස් සහිත වේ. අප්‍රතිඥාවෙන් නසනලද නම් ස්ථවිරතෙමේ අකාරක වේ. නිදොස් වේ.
භාතිය රජුගේ කාලයෙහිද මහාවිහාරවාසීවූද, අභයගිරි විහාරවාසීවූද තෙරුන්ගේ මෙම පදයෙහිම විවාදයක් වූයේය. අභයගිරිවාසීහුද තමන්ගේ සූත්‍රය කියා ‘යුෂ්මතුන්ගේ වාදයෙහි ස්ථවිරතෙමේ කාරක වේයයි කියත්. මහාවිහාරවාසීහුද තමන්ගේ සූත්‍රය කියා ‘යුෂ්මතුන්ගේ වාදයෙහි ස්ථවිරතෙමේ කාරකවේයයි කියත්. ප්‍රශ්නය නොසිඳේ. රජතෙමේ අසා තෙරුන් රැස් කරවා දීඝකාරායණ නම් බ්‍රාහ්මණ ජාතික අමාත්‍යායාහට තෙරුන්ගේ කතාව අසවයි අණකෙළේය. අමාත්‍යතෙමේ පණ්ඩිතය. භාෂාන්තරයෙහි දක්‍ෂය. හෙතෙමේ ‘තෙරහු සූත්‍රය කියත්වායි කීයේය. ඉක්බිති අභයගිරිවාසීවූ තෙරහු ‘මහණෙනි, එසේ වීනම් මෙත්තියා මෙහෙණී ස්වකීය ප්‍රතිඥාවෙන් නසවු’යි තමන්ගේ සූත්‍රය කීහ. අමාත්‍යතෙමේ ‘ස්වාමිනි ඔබවහන්සේලාගේ වාදයෙහි ස්ථවිරතෙමේ කාරකයෙක් වේයයි. දොස් සහිතය’යි කීයේය. මහාවිහාරවාසීහුද ‘මහණෙනි’ එසේවීනම් මෙත්තියා මෙහෙණ නසවු’යි තමන්ගේ සූත්‍රය කීහ. අමාත්‍යතෙමේ ‘ස්වාමිනි ඔබවහන්සේලාගේ වාදයෙහි ස්ථවිරතෙමේ කාරකයෙක් වේයයි කීයේය. මෙහි වනාහි කුමක් සුදුසුවේද, යමක් පසුව කියන ලදද, මෙය අර්‍ත්‍ථකථාචාර්‍ය්‍යන් විසින් විමසන ලද්දේය. මහණෙක් මහණකු අමූලික වූ අන්තිමවස්තුවකින් චොදනා කෙරේනම් සඞ්ඝාදිසෙසය වේ. මෙහෙණකට චොදනාකෙරේ නම් දුක්කටය වේ. කුරුන්‍දියෙහි වනාහි මෙහෙණකට චෝදනා කරන මහණහුට මුසාවාදයෙහි පාචිත්තියයි කියනලදි.
ඒ දුක්කට පාචිත්ති දෙක්හි මේ විමසීමය. ‘මෙහෙණකට චෝදනා කෙරේනම් දුක්කටය වේයයි ප්‍රථම මහාර්‍ත්‍ථකථානයෙහි චෝදනා කිරීමෙහි අදහස ඇති බැවින් දුක්කටයම යෙදේ. මුසාවාදය ඇති කල්හිද මහණක්හට අමූලික අන්තිම වස්තුවෙන් චෝදනා කරන මහණහට සඞ්ඝාදිසෙසය වේ. මුසාවාදය ඇතිකල්හිද අපිරිසිදුවූවෙකුට ශුද්ධදෘෂ්ටි ඇතිව ආක්‍රෝෂ කරන අදහසින් කියන්නහුට ඔමසවාදහෙතුවෙන්ම පාචිත්තිය වේ. දැන බොරුකීමෙන් නොවේ. මෙහිද එසේ ආකොෂ කරන අදහස ඇති බැවින් දැන බොරු කීමෙහි පාචිත්තිය නොයෙදේ දුක්කටයම යුතුවේ. මෙහෙණකට චෝදනා කරන මහණහට මුසාවාදය නිමිතිකොට පාචිත්තිය වේයයි කුරුන්‍දියෙහි කියූ පශ්චිමනයෙහි, මුසාවාදය බැවින් පාචිත්තියම යෙදේ. බුදුරජුන් වදාළ පාළිවචනය ප්‍රමාණ විසින් ගෙන චෝදනාකරන අදහසින් මහණක්ට චෝදනා කරන මහණහුට සඞ්ඝාදිසෙසය වේ. ආක්‍රෝෂ කිරීමෙහි අදහස ඇත්තහුටද ඔමසවාදපාචිත්තිය වේ. මහණහුට මෙහෙණකට චෝදනා කිරීම නිමිතිකොට දුක්කටය වේයයි වචනයක් නැත්තේය. දැන බොරු කීමෙහි පාචිත්තියවේය යන වචනය ඇත්තේය. එහෙයින් පාචිත්තියම යෙදේ.
එහෙයින් පාචිත්තියම යෙදේ යන ඒ වාදයෙහි මේ කාරණය පරීක්‍ෂා කටයුතුය. චෝදනා කිරීමෙහි අදහස නැති කල්හි පාචිත්තිය වේ. එය ඇතිකල්හි කුමක් වියයුතුද? යම්හෙයකින් එහි බොරු කියන්නහුට පාචිත්තිය සිද්ධකල්හිද අමූලික සඞ්ඝාදිසෙසයෙන් චෝදනා කිරීමෙහි සම්පජාන මුසාවාදයෙන් වෙන්ව පාචිත්තිය කියන ලද්දේ ද, එහෙයින් චෝදනා කරන අදහස ඇති කල්හි දැන බොරු කීම නිමිතිකොට ඇති පාචිත්තියට අවකාශයක් නොපෙනේ. චෝදනා කරන්නහුට නිරාපත්තිය වන්නට නොහැකියයි පළමුනයම මෙහි ඉතා පිරිසිදුයයි වැටහේ. එසේ මෙහෙණක් මෙහෙණකට අමුලිකවූ අන්තිම වස්තුවකින් චොදනාකෙරේද සඞ්ඝාදිසෙසය වේ. මහණක්හට චොදනා කෙරේද දුක්කටය වේ. එහි සඞ්ඝාදිසෙසය උත්‍ථානගාමී වේ. දුක්කටය දෙශනාගාමී වේ. මෙයින් නැසීමක් නැත්තේය. යම්හෙයකින් ඕතොමෝ ප්‍රකෘතියෙන්ම දුශ්ශීලවූ ලාමක මෙහෙණක දැන් තොමෝම දුශ්ශීල වෙමියි කිවුය. එහෙයින් භාග්‍යවතුන් වහන්සේ ඇය අපිරිසිදු බැවින්ම නැසූ සේක.
**“අථ ඛො මෙත්තිය භුම්මජකා**” මෙසේ මෙත්තියා මෙහෙණ නසවු. මේ මහණුන්ද විමසවු’යි වදාරා භාග්‍යවතුන් වහන්සේ හුනස්නෙන් නැගිට විහාරයට පිවිසිකල්හි ඒ භික්‍ෂූන් විසින් ‘මැයට දැන් සුදුවත් දෙවු’යි නසනු ලබන ඒ මෙහෙණ දැක ඒ මහණෝ ඇය මුදාගනු කැමැති බැවින් තමන්ගේ අපරාධය ප්‍රකාශ කළහ. මේ කරුණ දක්වනු පිණිස **‘අථ ඛො මෙත්තියභූම්මජකා’** යනාදිය වදාළ සේක.
**“දුට්ඨො දොසො”** දූෂිතවන ලද්දේ ද දූෂණය කරන්නේ ද වේ. දොසයක් උපන් කල්හි ඒ දොසයෙන් පුද්ගල තෙමේ දූෂිත වේ. ප්‍රකෘතිභාවය හරවන ලද්දේය, එහෙයින් දුට්ඨයි කියනු ලැබේ. අන්හුද දූෂණය කරයි. නසයි. එහෙයින් දොස’යි කියනු ලැබේ. මෙසේ දුට්ඨො, දොසො, යන මෙය එක්ම පුද්ගලයෙකුහුගේ ආකාරනානාත්‍වයෙන් දැක්වීමය. එහෙයින් “**දුට්ඨො දොසොති දූසිතො චෙව දූසකො ච**” යනු කියන ලද්දේය. එහි ශබ්ද ලක්‍ෂණ සෙවිය යුතුය. යම්හෙයකින් හෙතෙමේ දුට්ඨ, දොසයි ගිනීමට ගියේද, එහෙයින් ප්‍රතිඝයෙන් යුක්ත පුද්ගලතෙමේ කුපිතාදිභාවයෙහි සිටියේම වේ. එහෙයින් මේ පදයේ පදභාජනයෙහි “**කුපිතො”** යනාදිය වදාරන ලද්දේය. එහි ‘කුපිතො’ කිපුණුබවට ප්‍රකෘතියෙන් ගිලිහුණු බවට පැමිණියේ. **“අනත්තමතො”** නොසතුටු සිතැත්තේ තමන්ගේ වශයෙහි නොපිහිටි සිතැත්තේ. නොහොත් ප්‍රීති සුඛයෙන් නොසතුටුවූයේ. තම සිතැත්තේ නොවූයේ අනත්තමනනම. “**අනභිරද්ධො**” සුඛිත නොවූයේ නොපැහැදුනේ අනභිරද්ධ නම. ප්‍රතිඝයෙන් වැඩුණු සිත මොහුට ඇත්තේනුයි. **ආභතචිත්ත **නම. සිත්හි තදබව නමැති සිත්හි කසළැයි කියූ ප්‍රතිඝහුල් හටගත්තේ මොහුටනුයි **ඛීලජාත** නම. **“අප්පතීතො**” නොසතුටුවූයේ ප්‍රීති සුඛයෙන් තොරවූයේ. ප්‍රීති සුඛයෙන් යුක්ත නොවූයේය යන අර්‍ත්‍ථයි. පදභාජනයෙහි වනාහි යම් ධර්‍ම කෙනෙකුන්ගේ වසයෙන් නොසතුටුවේද, ඒ ධර්‍ම දක්වන්නට “**තෙනච කොපෙන**”, යනාදිය කියන ලදය.
එහි “**තෙන ච කොපෙන**” යමකින් දුට්ඨය කුපිතයයි කියන ලද්දේ ද මේ දෙකම ප්‍රකෘතිය දුරුකරවන බැවින් ඒකාකාර වේ. **“තෙන ච දොසෙන**” යම් දොසයකින් දොසයි කියන ලද්දේද, මේ දෙපදයෙම සංස්කාරස්කන්‍ධයම දක්වන සේක.
“**තාය ච අනත්තමන්තාය**” යමකින් අනත්තමනයයි කියන ලද්දේ ද, “**තාය ච අනභිරද්ධියා**” යමකින් අනභිරද්ධ යයි කියන ලද්දේ ද මේ දෙපදයෙන් වෙදනාස්කන්‍ධය දක්වන සේක.
“**අමූලකෙන පාරාජිකෙන**” මෙහි මොහුට මුල් නැත්තේනුයි අමූලක නම. මොහුගේ ඒ අමූලකභාවය යම්හෙයකින් චොදකයාගේ වසයෙන් අදහස් කරන ලද්දේ ද, චුදිතකයා වසයෙන් අදහස් නොකරන ලද්දේද, එහෙයින් එකරුණ දක්වන්නට පදභාජනයෙහි අමූලකය නම් නොදක්නා ලද්දේය. නොඅසන ලද්දේය. සැක නොකරන ලද්දේ යයි වදාළ සේක. එයින් යම් පාරාජිකයක් චොදකයා විසින් චුදිත පුද්ගලයා කෙරෙහි නොදක්නා ලද්දේ ද නොඅසන ලද්දේ ද නොසැකකරන ලද්දේද මේ දැකීම් ඇසීම් සැකකිරීම්යි කියන ලද මුල් නැති බැවින් අමූලක නම. ‘මෙතෙමේ එයට පැමිණියේ හෝ වේවා, නොපැමිණියේ හෝ වේවා, මෙය මෙහි අප්‍රමාණයයි මෙය දක්වන සේක.
එහි “**අදිට්ඨං**” තමන්ගේ ප්‍රසාද චක්‍ෂුසින් හෝ දිව්‍යචක්‍ෂුසින් හෝ නොදක්නා ලද්දේය. “**අසුතං**” එසේම කිසිවෙකු විසින් කියනු ලබන්න නොඅසන ලද්දේය. “**අපරිසඞ්කිතං**” සිතින් නොසැක කරන ලද්දේය.
**“දිට්ඨං**” තමන් විසින් හෝ අන්හු විසින් හෝ ප්‍රසාදචක්‍ෂුසින් හෝ දිවැසින් හෝ දක්නා ලද්දේය. “**සුතං”** එසේම අසන ලද්දේය. “**පරිසඞ්කිතම්පි**” තමන් විසින් හෝ අන්හු විසින් හෝ සැක කරන ලද්දේය. එහි තමන් විසින් දක්නා ලද්ද දක්නා ලද්දේමය. අන්හු විසින් දක්නා ලද්ද, තමන් විසින් අසන ලද්ද, අන්හු විසින් අසන ලද්ද, අන්හු විසින් සැකකරන ලද්දැයි මේ සියල්ලම තමන් විසින් අසන ලද තැන්හිම සිටුනේය.
සැකකරන ලද්ද වනාහි දිට්ඨපරිසඞ්කිත - සුත්තපරිසඞ්කිත - මුතපරිසඞ්කිතයි ත්‍රිවිධ වේ. එහි දිට්ඨපරිසඞ්කිතය නම්, එක් මහණෙක් මල මූ කිස කරණකොට ගම සමීපයෙහි එක් ලැහැබකට පිවිසියේ එක්තරා ස්ත්‍රියක්ද කියිකටයුත්තක් සඳහා ඒ ලැහැබට පිවිස පෙරළා හැරුනීය. මහණ, ඒ ස්ත්‍රිය නොදුටුයේමය. ස්ත්‍රී තොමෝද ඒ මහණ නොදුටුවාය. දෙදෙනාම උනුන් නොදැකම කැමතිසේ ලැහැමින් පිටත්ව ගියහ. එක්තරා මහණෙක් ඒ දෙදෙනාගේ එතැනින් නික්මීම සලකා එකාන්තයෙන් මොවුන් විසින් කරන ලද්දේ හෝය. කරන්නාහුයි හෝ සැකකරයි. මේ වනාහි දිට්ඨපරිසඞ්කිත නම්වේ.
සුතපරිසඞ්කිත නම් මෙහි ඇතැම් මහණෙක් අඳුරෙහි හෝ පිළිසන් තැනක හෝ මාගමක සමග මහණක්හුගේ එබඳු පිළිසඳර බසක් අසයි. සමීපයෙහි අන් විද්‍යාමනයක් ඇත්තේද නැත්තේදැයි නොදනියි. හෙතෙමේ ‘ඒකාන්තයෙන් මොවුන් විසින් කරන ලද්දේ හෝයි. නරන්නාහුයි හෝ සැකකරයි. මේ වනාහි සුතපරිසඞ්කිත නම්වේ.
මුතපරිසඞ්කිත නම් බොහෝ ධූර්‍තයෝ රාත්‍රියෙහි මල් සුවඳ මස් සුරා ආදිය ස්ත්‍රීන් සමග එක් පිටිසර වෙහෙරකට ගොස් මණ්ඩපයක හෝ බොජුන්හල් ආදියෙහි හෝ සැපසේ කෙළ මල් ආදිය විසුරුවා ගියහ. පසුදා මහණෝ ඒ විප්‍රකාරය දැක මේ කවරක්හුගේ වැඩක්දැයි සොයත්, එහිදී පළමුකොට වත්හිසින් මණ්ඩපය හෝ බොජුන්හල හෝ පිළිදැගුම් කරන කිසි මහණකු විසින් මල් ආදීහු පහසන ලද්දාහු වෙත්. කිසිවකු විසින් උපස්ථායක කුලයෙන් ගෙනෙන ලද මල් ආදියෙන් පූජා කරන ලද්දී වේ. කිසිවෙකු විසින් බෙහෙත් පිණිස අරිෂ්ට බොන ලද්දේ වේ. එකල්හි මේ කවරෙකුගේ වැඩක්දැ’යි සොයන මහණෝ අත්හි ගඳද මුවගඳද, සිඹ ඒ මහණුන් සැකකරත්, මේ වනාහි මුතපරිසඞ්කිත නම් වේ.
එහි මුල් සහිත වූ දක්නා ලද්දක් ඇත්තේය. මුල් රහිතවූ දක්නා ලද්දක් ඇත්තේය. සංඥාසමූලක වූ දක්නා ලද්දක්ම ඇත්තේය. සංඥා අමුලක වූ දක්නා ලද්දක් ඇත්තේය. අසන ලද්දෙහිද මේ නයවේ. සැක කරන ලද්දෙහි වනාහි මුල් සහිතවූ දක්නාලද සැකකරන ලද්දක් ඇත්තේය. මුල්රහිතවූ දක්නාලද සැක කරන ලද්දක් ඇත්තේය. සංඥා සමූලකවූ දක්නාලද සැක කරන ලද්දක්ම ඇත්තේය. සුතමුතපරිසඞ්කිතයන්හි මේ නයවේ. එහි මුල් සහිතවූ දක්නාලද නම් පාරාජිකයට පැමිණෙන්නහු දැකම මා විසින් දක්නා ලදැයි කියාද, අමූලිකය නම් පිළිසන් තැනකින් නික්මෙන්නහු දැක ව්‍යතික්‍රමයක් නොදැක මා විසින් දක්නා ලදැයි කියාද, හේය. දක්නා ලද්දාවූම සංඥාසමූලකය නම් දැකම දක්නාලද හැඟීම් ඇත්තේම චෝදනා කෙරේද හේය. සංඥා අමුලකය නම් පෙර පාරාජිකව්‍යතික්‍රමයක් දැක පසුව නොදක්නාලද හැඟීම් ඇත්තෙක් වූයේය. හෙතෙමේ හැඟීමෙන් මුල්රහිත කොට මා විසින් දක්නා ලදැයි චෝදනා කෙරේද හේය. මෙනයින් සුතමුතපරිසඞ්කිතයෝද විස්තර වශයෙන් දතයුත්තාහ. මෙහිදී සියලු අයුරෙන්ම සමූලකයෙන් හෝ සංඥාසමූලකයෙන් හෝ චෝදනා කරන්නහුට ඇවැත් නොවේ. අමූලකයෙන් හෝ සංඥා අමූලකයෙන් හෝ චෝදනා කරන්නහුටම ඇවැත් වේ.
“**අනුද්ධංසෙය්‍ය**” නසන්නේය. ප්‍රකෂීයෙන් නසන්නේය. මැඩලන්නේය. යටපත් කරන්නේය. ඒ චෝදනා කිරීම යම්හෙයකින් තමා චෝදනා කරවන්නේද අන්හු ලවා චෝදනා කරවන්නේද චෝදනා කෙරේමය. එහෙයින් පදභාජනයෙහි **“චොදෙති වා චොදාපෙති වා**”යි වදාළ සේක.
එහි “**චොදෙති**” පාරාජික ධර්‍මයට පැමිණියේ වෙහි’යි යනාදි වචනයන්ගෙන් තෙමේ චෝදනා කරයි. ඔහුගේ වචනයක් වචනයක් පාසා සඞ්ඝාදිසෙසය වේ. **“චොදාපෙති**” තෙමේ සොළොස්රියන් පමණ සමීපයෙහි සිටි අන් මහණක්හට අණකරන්නේය. හෙතෙමේ ඔහුගේ වචනයෙන් ඔහුට චෝදනා කරයි. චොදනා කරවුවහුට වචනයක් වචනයක් පාසා සඞ්ඝාදිසෙසය වේ. එකල්හි හෙතෙමේද මා විසින් දක්නා ලද්දක් අසන ලද්දක් ඇතැයි චෝදනා කෙරේද, දෙදෙනාහටම වචනයක් වචනයක් පාසා සඞ්ඝාදිසෙසය වේ.
චොදනාවෙහි ප්‍රභෙදකෞශල්‍ය පිණිසද මෙහි එකවස්තුක එකචොදකාදි චතුෂ්කය පළමුකොට දතයුත්තේය. එහි එක් මහණෙක්තෙමේ එක් මහණක්හට එක් වස්තුවකින් චෝදනා කරයි. මේ චෝදනාවට එක් වස්තුවක් වේ. එක් චොදකයෙක් වේ. බොහෝ මහණෝ එක් මහණක්හට එක් වස්තුවකින් චෝදනා කෙරෙත්. පන්සියයක් මෙත්තියභූම්මජක ප්‍රමුඛ වූ සවග මහණෝ ආයුෂ්මත් දබ්බමල්ලපුත්‍රහට මෙනි. මේ චෝදනාවට එක් වස්තුවක් වේ. නොයෙක් චොදකයෝය. එක් මහණෙක්තෙමේ එක් මහණක්හට බොහෝ වස්තූන්ගෙන් චෝදනා කරයි. මේ චෝදනාවට නොයෙක් වස්තු ඇත. එක් චොදකයෙක් වේ. බොහෝ මහණෝ බොහෝ මහණුන්ට බොහෝ වස්තූන්ගෙන් චෝදනා කෙරෙත්. මේ චෝදනාවට නොයෙක් වස්තු වෙයි. නොයෙක් චොදකයෝ වෙත්.
චොදනා කරන්නට කවරෙක් ලබාද, කවරෙක් නොලබාද, යත්:- දුර්‍වලචොදකයාගේ බස් ගැණීමෙන් කිසිවෙක් නොලබයි. දුර්‍වල චොදකයා නම්, බොහෝ දෙනා එක්ව කථා සල්ලාපයෙන් හුන්කල්හි එකෙක් එකෙකු අරබයා නොඋදෙසීමකොට පාරාජික වස්තුවක් කියයි. අනිකෙක් එය අසා ගොස් අනිකාහට එකරුණ සැලකරයි. හෙතෙමේ ඔහු කරා එළඹ තෝ මට මේ මේ කරුණු කියහයි කියයි. හෙතෙමේ ‘මම මෙබන්දක් නොදනිම්. කථා ප්‍රවෘත්තියෙහිදී උදෙසීමක් නොකොට කියන ලද්දක් ඇත්තේය, ඉදින් මම තාගේ මේ දුඃඛොත්පත්තිය දන්නෙම් නම් මෙපමණකුදු නොකියන්නෙමි’යි කියාද, මෙතෙමේ දුර්‍වලචොදක වේ. ඔහුගේ මේ කථාසල්ලාපය ගෙන ඒ මහණහුට කිසිවෙක් චෝදනා කරන්නට නොලබයි. මේ කථාසල්ලාපය නොගෙන සිල්වත් මහණතෙමේ මහණක්හට හෝ මෙහෙණකට හෝ, සිල්වත් මෙහෙණක්තොමෝ මෙහෙණකටම චෝදනා කරන්නට ලබායයි මහාපදුම ස්ථවිරයන්වහන්සේ කීහ. මහාසුම්ම ස්ථවිරයන් වහන්සේ පස්සහදැහැමියෝම චෝදනා කරන්නට ලබත්හයි කීහ. ගොදත්ත ස්ථවිරයන් වහන්සේ කිසිවෙක් ලබායයි කියා **“භික්‍ඛුස්ස සුත්‍වා. චොදෙති භික්‍ඛුනියා සුත්‍වා චොදෙති -පෙ- තිත්‍ථියසාවකානං සුත්‍වා චොදෙති**’යි මේ සූත්‍රය ගෙනහැර දැක්වූහ. තෙරුන් තුන් නමගේම වාදයෙහි චුදිතකයාගේම ප්‍රතිඥාවෙන් කටයුත්තේය.
මේ චොදනාව නම් දූතයෙකු හෝ පතක් හෝ මුවහස්නක් හෝ යවා චෝදනා කරන්නහුට කෙළවරට නොපැමිණේ. චෝදනාව ලබන පුද්ගලයාගේ සමීපයෙහි සිට හස්තවිකාරයෙන් හෝ වාග්භෙදයෙන් හෝ චෝදනා කරන්නහුට කෙළ පැමිණේ. ශික්‍ෂාප්‍රත්‍යඛ්‍යාඞ්ගනයම හස්තමුද්‍රාවෙන් කෙළවරට නොපැමිණේ. මේ චෝදනා කිරීම අභූතාරොචනයටද පැමිණේමය. යමෙක් දෙදෙනෙකු සිටි තැන එකෙකු නියමකොට චෝදනා කරයි. ඉදින් හෙතෙමේ දනීනම් කෙළ පැමිණේ. අනිකා දැන ගනීනම් කෙළ නොපැමිණේ. දෙදෙනම නියමකොට චෝදනා කෙරේද, එකෙක් හෝ දැනගනීවා, දෙදෙනාම දැන ගනිත්වා. කෙළ පැමිණේමය. සඞ්ඝාදිසෙසයවේය යන අදහසය. බොහෝදෙන කෙරෙහි මේ නයවේ. එකෙණෙහිම දැනගැන්ම දුෂ්කර වේ. අන් කලෙක ආවර්‍ජනයකොට දත්කල්හිද දන්නා ලද්දේම වේ. පසුව දැනගණීනම් කෙළ නොපැමිණේ. සික්‍ඛාපච්චක්‍ඛාන අභූතාරොචන- දුට්ඨුල්ලවාචා-අත්තකාම- දුට්ඨදොස-භූතාරොචන ශික්‍ෂාපද යන මේ සියලු ශික්‍ෂාපද එක්ම පිරිසිදීම් ඇත්තේය.
මෙසේ කායවාචා වසයෙන් මේ චොදනා ද්විවිධ වන්නීද නැවත දිට්ඨචොදනා සුතචොදනා පරිසඞ්කිතචොදනායි ත්‍රිවිධ වන්නීය. අන්‍යවූද චොදනා සීලවිපත්තිචොදනා ආචාරවිපත්තිචොදනා දිට්ඨිවිපත්තිචොදනා ආජීවවිපත්තිචොදනායි චතුර්විධය. එහි ගරුකවූ උභයාපත්ති ස්කන්‍ධයන්ගේ වසයෙන් සීලවිපත්තිචොදනා දතයුතුය. සෙසු ලහුකාපත්තීන්ගේ වසයෙන් ආචාරවිපත්තිචොදනා දතයුතුය. මිච්ඡාදිට්ඨි අත්තග්ගාහිකදිට්ඨි වසයෙන් දිට්ඨිවිපත්තිචොදනා දතයුතුය. ආජීව හේතුවෙන් පැණවූ ෂට්ශික්‍ෂාපදයන්ගේ වසයෙන් ආජීවවිපත්ති චෝදනා දතයුතුය.
අනිකුදු චෝදනාවක් තොමෝ වත්‍ථුසන්‍දස්සනා - ආපත්තිසන්‍දස්සනා - සංවාසපටික්‍ඛෙප - සාමීචිපටික්‍ඛෙපයි චතුර්විධ වෙයි. එහි වත්‍ථුසන්‍දස්සනා නම් ‘තෝ මෙවුන්දම් සෙවියෙහි, නොදුන් දෙය ගත්තෙහි, මිනිසෙකු මැරූයෙහි, උතුරුමිනිස්දම් පැවසූයෙහියි මෙසේ පැවති ආපත්තිසන්‍දස්සනා නම් ‘තෝ මෙවුන්දම් පරිජි ඇවතට පැමිණියෙහියි මේ ආදිනයින් පැවතිණි. සංවාපටික්‍ඛෙප නම්, ‘තා සමග උපොසථයක් හෝ පවාරණයක් හෝ සඞ්ඝකර්‍මයක් හෝ නැතැයි මෙසේ මෙපණකින් කෙළ නොපැමිණේ. ‘අශ්‍රමණයෙක් වෙහි, අශාක්‍යපුත්‍රයෙක් වෙහියි යනාදි වචනයන් සමග ගැටුණු කල්හිම කෙළපැමිණේ. සාමීචිපටික්‍ඛෙප නම්, වැඳීම, දැක හුනස්නෙන් නැගී සිටීම, ඇඳිලි බැඳීම පවන් සැලීම් ආදි ක්‍රියා නොකිරීමය. පිළිවෙළින් වැඳීම් ආදිය කරන්නහුට, එකෙක්හට නොකොට සෙසු මහණුන්ට කරන කල්හි එය දතයුතුය. මෙපමණකින්ද චෝදනා නම් වෙයි. ඇවැත කෙළ නොපැමිණේ. කුමක් හෙයින් මම වැඳීම් ආදිය නොකෙරෙහිදැ’යි විචාළ කල්හි ‘අශ්‍රමණයෙහි, අශාක්‍යපුත්‍රයෙහි, යනාදි වචන සමග ගැටූකල්හිම කෙළපැමිණේ. කැඳබත් ආදියෙන් යමක් කැමැත්තේද, එය විචාරාද එපමණකින් චොදනාව නොවේ.
පාතිමොක්‍ඛඨපනක්‍ඛන්‍ධකයෙහි ‘මහණෙනි’ එක් පාමොක් තැබීමෙන් ධාර්මිකය. එක් පාමොක් තැබීමෙක් අධාර්මිකයයි ආදිකොට අධාර්මික වූ පාමොක්, තැබීම් දසයෙක, ධාර්මිකවූ දසයෙකැයි මෙසේ අධාර්මිකයෝ පස් පණසෙක, ධාර්මිකයෝ පස් පණසෙකැයි දසයකින් වැඩි සියයක් අන්‍යවූද චෝදනා වදාරන ලදහ. ඒ චෝදනාවෙන් දැකීමෙන් චෝදනා කරන්නහුට දසයෙන් වැඩි සියයෙක, ඇසීමෙන් චෝදනා කරන්නහුට දසයෙන් වැසිසියයෙක, සැකයෙන් චෝදනා කරන්නහුට දසයෙන් වැඩි සියයෙකැයි තුන්සියතිසක් වෙත්. ඒ තුන්සිය තිස කයින් චෝදනා කරන්නහුට, වචනයෙන් චෝදනා කරන්නහුට, කය වදන් දෙකින් චෝදනා කරන්නහුටයි තුනෙන් ගුණකරන ලද්දාහු නවසිය අනුවක් ඒ චෝදනා නවසිය අනූව, තමන් විසින් චෝදනා කරන්නහුටද අන්හු ලවා චෝදනා කරවන්නහුටද එපමණමැයි. විස්සක් අඩු දෙදහසක් වේ. නැවත දිට්ඨාදිභෙදයෙහි සමූලක අමූලක වසයෙන් දහස් ගණන් චෝදනා වෙයි දතයුත්තාහ.
මෙතැන සිට අර්‍ත්‍ථකථාවෙහි ‘උපාලි චෝදනා කරනු කැමති මහණහු විසින් අඞ්ගපසකින් යුත් චෝදනාව කටයුතු යයිද, උපාලි අන්හට චෝදනා කරනු කැමති චොදක භික්‍ෂූහු විසින් ධර්‍මපසක් තමසතන්හි ප්‍රත්‍යවෙක්‍ෂාකොට අනිකෙක් චෝදනා කටයුත්තේ යයිද, මෙසේ උපාලිපඤ්චකාදීන් අතුරෙහි වදාළ බොහෝ සූත්‍ර ගෙනහැර දක්වා අත්තාදානලක්‍ෂණයද චොදකවතද චුදිතකවතද සඞ්ඝයා විසින් කළයුතු ක්‍යත්‍යයද අනුවිජ්ජකවතද යන සියල්ල විස්තර විසින් කියන ලද්දේය. අපි එය ආතන්හිම වර්‍ණනා කරන්නෙමු.
කියූ ප්‍රභෙද ඇත්තා වූ මේ චොදනාවන් අතුරෙහි යම්කිසි චෝදනාවක් වසයෙන් සඟමැදට වස්තුව බටකල්හි ‘තෙපි අපගේ විනිශ්චයෙන් තුටුවන්නහුදැයි චුදිත චොදකයෝ විචාළ යුත්තාහුය. ඉදින් තුටුවන්නෙමුයි කියත්නම් සඞ්ඝයා විසින් ඒ අධිකරණය පිළිගත යුතුය. තවද ‘ස්වාමිනි, විනිශ්චය කළ මැනව, අපට රුචිවන්නේ නම් ගන්නෙමුයි කියත්ද, ‘සෑ වඳිවු’ යනාදිය කියා කල් හැර කළයුතු කටයුත්තකොට හැරිය යුතුය. ඔවුහු බොහෝකලක් වෙහෙසට පත්වූවාහු, ගිය පිරිස් ඇත්තාහු, සුන් පක්‍ෂ ඇත්තෝව නැවත යාඥා කරත්නම් තුන්යල දක්වා ප්‍රතික්‍ෂෙපකොට යම්කලෙක මදරහිත වෙත්ද, එකල්හි ඔවුන්ගේ අධිකරණය විනිශ්චය කටයුතුය. විනිශ්චය කරන්නවුන් විසින්ද අලජ්ජීන් අධික වූ පිරිසක් වන්නීද සම්මත කරගත් පිරිස විසින් ඒ අධිකරණය විනිශ්චය කටයුතුය. ලොල් මහණුන් අධික පිරිසක් වන්නීද ‘තොපට සභාග විනයධරයන් සොයවු’යි විනයධරයන් සොයවා යම් ධර්‍මයකින් යම් විනයකින් යම් ශාස්තෲ ශාසනයකින් ඒ අධිකරණය සන්සිදේද, එසේ ඒ අධිකරණය සන්සිඳවිය යුතුය.
එහි ‘ධර්‍ම’ යනු විද්‍යාමාන වස්තුවයි. ‘විනය’ යනු චොදනාව හා සිහිකරවීමයි. ‘ශාස්තෘශාසන’ නම් ඤත්තිසම්පත්තිය අනුසාවණසම්පත්තියයි. එහෙයින් චෝදනා කරන්නන් විසින් වස්තුව සැලකළකල්හි ‘මේ කරුණ විද්‍යාමානද අවිද්‍යාමානදැයි චෝදනා ලද පුද්ගලතෙමේ විචාළ යුතුය. මෙසේ වස්තුව පරීක්‍ෂාකොට ද්විමාන වස්තුවෙන් චෝදනාකොට සිහිකරවා ඤත්තිසම්පත්තියෙන්ද අනුසාවණසම්පත්තියෙන්ද ඒ අධිකරණය සන්සිඳවිය යුතුය. එහි අලජ්ජියෙක් ලජ්ජියෙකුට චෝදනා කෙරේනම් ඒ අලජ්ජි තෙමේත් බාලවේද, අව්‍යක්තවේද, මොහුට නය නොදිය යුතුය. ‘මෙසේ කවර වස්තුවෙහි ඔහුට චෝදනා කෙරෙහිදැයි විචාළ යුතුය. ඒකාන්තයෙන් ඒ අලජ්ජි චොදකතෙමේ ‘ස්වාමිනි’ කිම්හි යන මේ වචනය නම් කිමැයි කියා දන්නේය. තෝ “**කිම්හි නං**” යන මේ වචනය නම් කිමැයි කියා දන්නේය. තෝ ‘කිම්හි නං’ යන මේ වචනය නොදන්නේය. මෙබඳු බාලයා විසින් අන්හට චෝදනා කරන්නට නොසුදුසුය’යි යැවිය යුත්තේය. මොහුට පුච්ඡා පටිපුච්ඡා නොදිය යුතුය. ඒ අලජ්ජි චොදකතෙමේ පණ්ඩිතවේද, ව්‍යක්තවේද දක්නා ලද්දෙන් හෝ අසන ලද්දෙන් හෝ යටපත්කොට සම්පාදනය කරන්නට හැක්කේවේද, මොහුට පෘච්ඡා ප්‍රතිපෘච්ඡාව දී ලජ්ජිහුගේම ප්‍රතිඥාවෙන් කර්‍මය කටයුතුය.
ලජ්ජියෙක් තෙමේ අලජ්ජියෙකුට චෝදනා කෙරේනම් ඒ ලජ්ජි තෙමේත් බාලවේද, අව්‍යක්තවේද, අනුයොගය දෙන්නට නොහැක්කේවේද, ඔහුට නය දිය යුතුය. ‘කවර වස්තුවක ඔහුට චෝදනා කෙරෙහිද, සීල විපත්තියෙන් හෝ ආචාරවිපත්ති ආදීන් අතුරෙහි එකක් පිළිබඳදැයි විචාළ යුතුය. කුමක් හෙයින් මොහුටම මෙසේ නය දියයුතුද, අනිකක්හට නොදිය යුතුද, විනයධරයන්ගේ අගතිගමන අයුතු නොවේද, අයුතුම වේ. මේ වනාහි අගති ගමනක් නොවේ. මෙය ධර්‍මානුග්‍රහයෙක් වේ. අලජ්ජීන්ට නිග්‍රහ පිණිසද ලජ්ජින්ට ප්‍රග්‍රහය පිණිසද ශික්‍ෂාපද පණවන ලද්දේය. එහි අලජ්ජීතෙමේ නය ලැබ එන්නේය. ලජ්ජි වනාහි නය ලැබ දක්නා ලද්දෙහි දක්නා ලද නියමයෙන්ද අසන ලද්දෙහි අසනලද නියමයෙන්ද පිහිටා කියන්නේය. එහෙයින් ඒ ලජ්ජිහට ධර්‍මානුග්‍රහය වටියි. ඉදින් ඒ ලජ්ජිතෙමේ පණ්ඩිතවේද, ව්‍යක්තවේද, පිහිටා කියාද, අලජ්ජිතෙමේත් මෙයද නැත්තේය, මෙයද නැත්තේයයි ප්‍රතිඥා නොදේද, අලජ්ජීහුගේම ප්‍රතිඥාවෙන් නොකටයුතුය.
ඒ අර්‍ත්‍ථය දක්වනු පිණිසද මේ වස්තුව දතයුතුය. ත්‍රිපිටකචූලාභය ස්ථවිරයන් වහන්සේ ලෝවාමහපහය යට මහණුන්ට විනය කියා සවස නැගී සිටියි. උන්වහන්සේ නැගීසිටුනා කාලයෙහි විවාදවස්තු සඞ්ඛ්‍යාත අර්‍ත්‍ථයෙහි පටහැනිවූ දෙදෙනෙක් කතාවක් පැවැත්වූහ. එකෙක් මෙයද නැත, මෙයද නැතැයි ප්‍රතිඥාවක් නොදෙයි. එකල්හි පළමු යම මදක් ඉතිරිව තිබියදි තෙරුන්හට මෙතෙමේ ඒ පුද්ගලයා කෙරෙහි පිහිටා කියයි. මෙතෙමේ ප්‍රතිඥා නොදෙයි, බොහෝ වස්තූහුද ඉදිරිපත් වූහ. ඒකාන්තයෙන් මේ කර්‍මය කරන ලද්දේ වන්නේයයි ඒ පුද්ගලයා කෙරෙහි අශුද්ධ ලබ්ධියක් උපන. ඉක්බිති විජිනිදඬුයෙන් නොසේදූ පාතබන පුවරු තුඩින් සංඥා දී ඇවැත්නි’ මම විනිශ්චය කරන්නට නොසුදුසු වෙමි. අනිකෙකුලවා විනිශ්චය කරවයි කීයේය. ‘ස්වාමීනි, කුමක් හෙයිනැයි විචාළ කල්හි ස්ථවිරතෙමේ එකරුණ වදාළේය. චෝදනා ලද පුද්ගලයාගේ කයෙහි ඩහ නැංගේය. ඉන්පසු හෙතෙමේ තෙරුන් වැද, ‘ස්වාමිනි, විනිශ්චය කරන්නට සුදුසු විනයධරයෙකුනම් ඔබවහන්සේ වැනියකුම වන්නට වටියි චොදකද මෙවැනිම වන්නට වටීයයි කියා සුදුවත් ඇඳ ‘බොහෝ කලක් මා විසින් වෙහෙසට පත්කරන ලදැයි කමා කරවා ගියේය.
මෙසේ ලජ්ජීහු විසින් චෝදනා කරනු ලබන අලජ්ජිතෙමේ බොහෝ වස්තුන් උපන්කල්හි ප්‍රතිඥා නොදෙන්නේය. හෙතෙමේ නොම පිරිසිදුයයි කියයුත්තේය. අපිරිසිදුයයිද නොකිය යුත්තේය. මේ තෙමේ දිවි ඇති මැරුණෙක් නම. අමුවුනු කුණුවූවෙක් නම.
ඉදින් මොහුට අන්‍යවූද එබඳු වස්තුවක් උපදීද, විනිශ්චය නොකටයුතුය. එසේ ඇති කල්හි නසන ලද්දෙක් වන්නේය. අලජ්ජීයෙක්ම අලජ්ජියෙකුට චොදනා කෙරේද, ඇවත “තාගේ වචනයෙන් මෙතෙමේ කිසිවක් කියන්නට හැකිදැ’යි කියයුතුය. අනිකාහටද එසේම කියා දෙදෙන එක් සම්භොගපරිභොග ඇත්තෝව ජීවත්වහුයි හැරිය යුත්තාහ. සීලය පිණිස ඔවුන්ගේ විනිශ්චය නොකටයුතුය. පාසිවුරු පිරිවෙන් ආදිය පිණිස සුදුසු සාක්‍ෂ්‍යයක් ලැබ විනිශ්චය කටයුතුය.
නැවත ලජ්ජියෙක් තෙමේ ලජ්ජියෙකුට චෝදනා කෙරේද, ඔවුන්ගේ විවාදය කිසිත් වස්තුවෙක්හි ස්වල්පමාත්‍රවේද, “හඟවා ‘මෙසේ නොකරවු’යි වරද දෙසවා පිටත්කළ යුතුය. නැවත මෙහි චුදිතකයා විසින් වහා තම දොස් වසනු පිණිස බොරුවක් කියා වරදන ලද්දේවේද, මුලපටන් අලජ්ජියෙක් නම් නැත්තේය. හෙතෙමේද පක්‍ෂානුරක්‍ෂණය පිණිස ප්‍රතිඥා නොදේද, ‘අපි අදහමු, අපි අදහමු’යි බොහෝ දෙන නැගී සිටිත්ද, හෙතෙමේ ඔහුගේ ප්‍රතිඥාවෙන් එක්වරක් දෙවරක් පිරිසිදුවේවා. එහෙත් වැරදුණු කාලයෙහි පටන් යථා ස්ථානයෙහි හෙවත් ලජ්ජි ස්ථානයෙහි නොසිටියි. අලජ්ජීභාවයට පැමිණි බැවින් විනිශ්චය නොදිය යුත්තේය.
මෙසේ යම්කිසි චොදනාවක් වසයෙන් වස්තුව සඟමැදට බැසසිටිකල්හි චුදිත චොදකයන් කෙරෙහි වූ පිළිවෙත දැන එම චොදනාවෙහි සම්පත් විපත් භෙදය දැනගනු පිණිස ආදි මධ්‍ය පර්‍ය්‍යවසානාදීන්ගේ වසයෙන් විනිශ්චය දත යුතුය. ඒ කෙසේද යත්: චොදනාවෙහි ආදිය කවරේද? මැද කිම, අවසන කවරේද, චොදනාවෙහි මම ඔහුට කියනු කැමත්තෙමි. ‘ආයුෂ්මත්තෙමේ මට අවකාස කෙරේවා’යි මෙසේ අවකාස කිරීම ආදිය වේ. අවතීර්‍ණ වස්තුවෙන් චෝදනාකොට සිහිකරවා විනිශ්චය කිරීම මද්ධ්‍ය වේ. ආපත්තියෙහි හෝ අනාපත්තියෙහි හෝ පිහිටුවීමෙන් සන්සිඳවීම පර්‍ය්‍යවසානය වේ.
චොදනාවට මූලයෝ කෙතෙක්ද, වස්තූහු කෙතෙක්ද, භූමිහු කෙතෙක්ද යත් චොදනාවට සමූලිකවූ හෝ අමූලිකව මුල් දෙකකි. දිට්ඨ සුත පරිසඞ්කිතයි වස්තු තුනකි. අවකාශ කරවා කාලයෙහි කියන්නෙමි, සලාකග්ගයාගු අග්ගභික්‍ඛාචාරස්ථානාදියෙහි චොදනා කරන්නේ අකාලයෙහි නොකියන්නෙමි. විද්‍යමානයෙන් කියන්නෙමි, අවිද්‍යමානයෙන් නොකියන්නෙමි, සිලිටු වචනයෙන් කියන්නෙමි, පරුෂ වචනයෙන් නොකියන්නෙමි. අර්‍ත්‍ථසංහිතයෙන් කියන්නෙමි. අනර්‍ත්‍ථසංහිතයෙන් නොකියන්නෙමි. මෙත්සිත් ඇත්තේ කියන්නෙමි, දූෂිතසිත් ඇත්තේ නොකියන්නෙමියි භූමිපසෙකි. මේ චොදනාවෙහි චොදක පුද්ගලයා විසින් පිරිසිදු කායසමාචාර ඇත්තෙම්ද, නැත්තෙම්දැයි යනාදි නයින් උපාලි පඤ්චකයෙහි කියූ පරිසුද්ධකායසමාචාරතා, වචීසමාචාරතා, සබ්‍රහ්මචාරීසුමෙත්තචිත්තතා, බහුස්සුතතා, උභින්නං පාතිමොක්‍ඛානං ස්වාගත්තා, ‘කාලෙන වක්‍ඛාමි’යි ආදි විසින් කියූ ධර්‍මපස, කාරුඤ්ඤතා, හිතෙසිකා, අනුකම්පකා, ආපත්තිවුට්ඨානතා, විනයපුරෙක්‍ඛාරතා පසළොස් ධර්‍මයන්හි පිහිටාගත යුතුය. චුදිතකයා විසින් වාක්සත්‍යයෙහි හා නොකිපීමෙහිද යන ධර්‍ම දෙක්හි පිහිටිය යුතුය.
“**අපෙපවනාම නං ඉමම්හා බ්‍රහ්මචරියා චාවෙය්‍යං**” ඒ පුද්ගලයා ශ්‍රේෂ්ඨ චර්‍ය්‍යයෙන් ච්‍යුත කරන්නෙම් නම් මැනව. ඉදින් මම මේ පුද්ගලයා මේ ශ්‍රේෂ්ඨ චර්‍ය්‍යයෙන් ච්‍යුත කරන්නෙම් නම් ඒකාන්තයෙන් යහපත් වන්නේය. යන මේ අදහසින් චෝදනා කරන්නේ යයි වදාරන ලද්දේ වේ. පදභාජනයෙහි වනාහි ‘බ්‍රහ්මචරියා වාචෙය්‍යං’යි මේ බ්‍රහ්මචර්‍ය්‍යයගේම පර්‍ය්‍යාමාත්‍රයක් දක්වනු පිණිස “**භික්‍ඛුභාවා වාචෙය්‍යං**” යනාදිය වදාළ සේක.
ඛණාදීහු කාලවෙවචනයෝය. “**තං ඛණං තං ලයං තං මුහුත්තං විතිවත්තෙති**” ඒ ක්‍ෂණය ඒ කාලය ඒ මොහොත ඉක්මුණු කල්හි මෙය ආධාරාර්‍ත්‍ථයෙහි උපයොගවචනයි.
සමනුග්ගාහියමාන නිර්‍දෙශයෙහි - “**යෙන වත්‍ථුනා අනුද්ධංසිතො හොති**” චතුර්විධපාරාජික වස්තූන් අතුරෙහි යම් වස්තුවකින් චොදකයා විසින් චුදිතකතෙමේ චෝදනා කරන ලද්දේවේද, මඩින ලද්දේවේද, යටපත් කරන ලද්දේවේද, “**තස්මිං වත්‍ථුස්මිං සමනුග්ගාහියමානො”** චොදකයා විසින් ඒ කියූ වස්තුවෙහි ඒ චොදකතෙමේ අනුවිජ්ජකයා විසින් තා විසින් කුමක් දක්නා ලදද, තා විසින් කුමකැයි දක්නා ලදදැයි ආදී නයින් විචාරනු ලබන්නේය. විමසනු ලබන්නේය. පරීක්‍ෂා කරනු ලබන්නේය.
අසමනුග්ගාහියමාන නිර්‍දෙශයෙහි **- “න කෙනචි වුච්චමානො**” අනුවිජ්ජකයා විසින් හෝ අන් කිසිවෙකු විසින් හෝ, නොහොත් දිට්ඨාදිවස්තුන් අතුරෙහි කිසිවෙකින් නොකියනු ලබන්නේය. මේ මාතෘකා පද දෙක්හි පසුභාගයෙහි “**භික්‍ඛු ච දොසං පතිට්ඨාති”,** යන මෙය හා සම්බන්‍ධය දතයුතුය. **“එවං සමනුග්ගාහියමානො වා අසමනුග්ගාහියමානො වා භික්‍ඛු ච දොසං පතිට්ඨාති පටිච්ච තිට්ඨති පටිජානාති සඞ්ඝාදිසෙසො’**යි මෙයම වදාරන ලදි. මෙද අමූලක භාවයාගේ ප්‍රකට කාලය දක්වනු පිණිසම වදාරන ලදය. චොදනාකළ කෙණෙහිම ඇවැතට පැමිණේ.
දැන් “**අමුලකඤ්චෙව තං අධිකරණං හොති**” යන මෙහි යම්හෙයකින් අමූලක ලක්‍ෂණය පෙර කියන ලද්දේ ද, එහෙයින් එය නොකියා පෙර නොකියන ලද්දක්ම දක්වනු පිණිස ‘අධිකරණං නාම’ යනාදිය කීහ. එහි යම්හෙයකින් අධිකරණය අධිකරණාංර්‍ත්‍ථයෙන් එකක්වූයේද, වස්තු වශයෙන් නොයෙක් අර්‍ත්‍ථ ඇත්තේද, එහෙයින් මොහුගේ ඒ නානාත්‍වය දක්වනු පිණිස “**චත්තාරී අධිකරණානි විවාදාධිකරණං**” යනාදිය කීහ. ඒ අධිකරණාර්‍ත්‍ථය වනාහි කවරේදයත්:- යම්හෙයකින් මේ අධිකරණර්‍ත්‍ථය සමථයන්ගෙන් සන්සිඳවියයුතු අර්‍ත්‍ථයෙන් එකක්වේද එහෙයින් යමක් ප්‍රධානකොට සමථයෝ පවතිත්ද, ඒ අධිකරණයයි දතයුතුය.
අර්‍ත්‍ථකථාවන්හි වනාහි අධිකරණයයි ඇතැම් කෙනෙක් ‘අසුවලාට චෝදනා කරන්නෙමි’ යන සිතින් චෝදනා කරන ආකාරය ගැනීම යයි කියත්. ඇතැම් කෙනෙක් චෝදනා කරන්නෙමියි උපන් චිත්තව්‍යාපාර සඞ්ඛ්‍යාත වූ චෙතනාවයයි කියත්. ඇතැම් කෙනෙක් චුදිතකයා පිළිබඳ විපත දැක උපන් අසහනය හෝ එසේ පැවති යම්කිසි චිත්ත චෛතසික රාශියක් හෝ කියත්. ඇතැම් කෙනෙක් චොදනාවශප්‍රවෘත්ත වචනයයි කියත්. ඇතැම් කෙනෙක් චොදනාවශප්‍රවෘත්ත චින්තයෙන් පරිකල්පිත නාම ප්‍රඥප්තියයි කියත්. නැවත මෙසේ විචාරණය කරන ලදි. ඉදින් ආකාරය ගැනීම අධිකරණය වේනම්, එකෙක් චොදනාව සිතින් ගෙන සභාග මහණෙකු සමග මන්ත්‍රණය කරන්නේ එහි ආදීනවය දැක නැවත අත්හරීද, ඔහුගේ ඒ ග්‍රාහලක්‍ෂණ අධිකරණය සමථයට පැමිණියෙක් වන්නේද, ඉදින් චෝදනා කරන්නෙමියි උපන් චිත්තව්‍යාපාරසඞ්ඛ්‍යාත වූ චෙතනාව අධිකරණය වේනම්, මේ සිතින් ගත් චොදනාව ගනිමියි උපන් චෙතනාව නිරුද්ධවේද, ඉදින් චුදිතකයා පිළිබඳ විපත දැක උපන් අසහනය අධිකරණය වේනම්, නොඉවසීමෙන් චිත්තචොදනාව ගෙනද මෑතභාගයෙහි විනිශ්චයක් නොලබමින් හෝ කමා කරවන ලද්දේ හෝ අත්හරීද, ඉදින් චොදනාවශප්‍රවෘත්ත වචනය අධිකරණය වේනම්, කියමින් ඇවිද මෑත භාගයෙහි නිශ්ශබ්දවේද, නිහඬවේද, මෙසේ මොහුගේ ඒ නිහඬවීම නම්වූ අධිකරණය සමථයට පැමිණියෙක් වන්නේ, එහෙයින් චොදනාවශප්‍රාප්ත නාමප්‍රඥප්තිය අධිකරණයයි කියත්.
ඒ මේ ප්‍රඥප්ති අධිකරණය වනාහි ‘මෛථුනධර්‍ම පාරාජිකාපත්තිතොමෝ මෛථුනධර්‍මපාරාජිකාපත්තියට තදභාගිය වේ. -පෙ- මෙසේ ආපත්තාධිකරණයට ආපත්තාධිකරණය තදභාගීයයිද, විවාදාධිකරණය කිසිකලෙක කුසලය වේ. කිසිකලෙක අකුසලය වේ, කිසිකලෙක අව්‍යාකෘතවේයයිද යන මේ ආදිය සමග විරුද්ධ වේ. ඒ අර්‍ත්‍ථකථාචාර්‍ය්‍යයෝ ප්‍රඥප්තිය පිළිබඳ කුසලාදිභාවය නොකැමැති වෙත් ‘අමූලකෙන පාරාජිකෙන ධම්මෙනයි’ මෙහි ආ පාරාජිකාපත්තිය ප්‍රඥප්ති නම් නොවන්නීය. කුමක් හෙයින්ද යත්: ලොකවද්‍ය හෙයින් පාරාජිකාපත්තිය ඒකාන්ත අකුසල් බැවිනි. ආපත්තාධිකරණය කිසි කලෙක අකුසලය වේ, කිසි කලෙක අව්‍යාකෘතවේයයි මෙය කියන ලද්දේමය.
“**අමූලකෙන පාරාජිකෙන”** යන මෙහි යම් මේ අමූලක පාරාජිකයක් දක්වන ලද්දේ ද, ඔහුගේම මේ ‘අමූලකං චෙව තං අධිකරණං හොති’ යනු ප්‍රතිනිර්‍දෙශය වේ. ප්‍රඥප්තියේ ප්‍රතිනිර්‍දෙශය නොවේ. ප්‍රඥප්තියෙන් අනිකක් දක්වා නැවත අනිකක් ප්‍රතිනිර්‍දෙශය නොකරන්නේය. යම්හෙයකින් යම් ප්‍රඥප්තියකින් යම් අභිලාපයකින් චොදකයා විසින් ඒ පුද්ගල තෙමේ පාරාජිකාපත්ති සංඛ්‍යාත අධිකරණයට මුල් නැති බැවින් ඒ ප්‍රඥප්තියද අමූලික වේ. අධිකරණයෙහි පැවති බැවින්ද අධිකරණ වේ. එහෙයින් මේ පර්‍ය්‍යායෙන් ප්‍රඥප්තිය අධිකරණයයි යෙදෙන්නේද යම්හෙයකින් හෝ යමක් අමූලක නම් අධිකරණයවේද, එය ස්වභාවයෙන් නැත්තේද, ප්‍රඥප්ති මාත්‍රයක්ම ඇත්තේද, එහෙයිනුදු ප්‍රඥප්තිය අධිකරණයයි යෙදෙන්නේය. ඒ ද මේ ශික්‍ෂාපදයෙහිම වේ. හැමතන්හි නොවේ. විවාදාදීන් පිළිබඳ ප්‍රඥප්තියෙහි අධිකරණර්‍ත්‍ථය නොවේ. අධිකරණර්‍ත්‍ථය වනාහි ඔවුන්ගේ පෙර කියූ සමථයන්ගෙන් සමථය කටයුතුබවය. මෙසේ මේ අධිකරණර්‍ත්‍ථයෙන් මෙහි සමහර විවාදයෙන් විවාදයද වේ. අධිකරණයදවේයයි විවාදාධිකරණ නමි. සෙසු තන්හිද මේ නයවේ.
ඒ විවාදාධිකරණයෙහිලා මේ ශාසනයෙහි භික්‍ෂූහු අධර්‍මය ධර්‍මයයි හෝ ධර්‍මය අධර්‍මයයි හෝ විවාද කෙරෙත්ද, යන මෙසේ අටළොස් භෙදකර වස්තූන් නිසා උපන්නාවූ විවාදය විවාදාධිකරණ නමි. ‘මේ ශාසනයෙහි මහණ කෙනෙක් මහණක්හට සීලවිපත්තියෙන් චෝදනා කෙරෙත්ද, ආක්‍රෝශ කෙරෙත්ද, මෙසේ සිවුවිපත් නිසා උපන්නාවූ ගැරහීම ආක්‍රෝශ කිරීම අනුවාදාධිකරණ නමි. පඤ්චාපත්තිස්කන්‍ධයෝ ආපත්තාධිකරණ නමි. සප්තාපත්තිස්කන්‍ධයක්ද ආපත්තාධිකරණයයි මෙසේ ආපත්තියම ආපත්තාධි කරණ නමි. සඞ්ඝයා විසින් කටයුතු ඉටුකළයුතු අපලොකනකර්‍මඤත්තිකර්‍ම ඤත්තිදුතියකර්‍ම, ඤත්තතිචතුර්‍ත්‍ථ කර්‍මයි මෙසේ සිවුවැදෑරුම් වූ සඞ්ඝකෘත්‍යය කිච්චාධිකරණැයි දතයුතුය.
මේ අර්‍ත්‍ථයෙහි වනාහි පාරාජිකාපත්තිසඞ්ඛ්‍යාත ආපත්තාධිකරණයම අදහස් කරන ලද්දේය. සෙස්සෝ අර්‍ත්‍ථොද්ධාර වශයෙන් කියන ලදහ. අධිකරණ ශබ්දයාගේ අර්‍ත්‍ථ මෙපමණක්ම වෙයි. ඔවුනතුරෙහි පාරාජිකයම මෙහි අදහස් කරන ලදි. එය දිට්ඨාදි මූලයන්ගෙන් අමූලකවූම අධිකරණය වේ. මේ මහණතෙමේ දොෂයෙහි පිහිටාද නිසා සිටීද මා විසින් හිස්වූවක් කියන ලද්දේ යයි යනාදිය කියමින් පිළිදනීද ඒ මහණහුට චොදනා කළ කෙණෙහිම සඞ්ඝාදිසෙසය වේ. මේ වනාහි පදභාජනසහිතවූ ශික්‍ෂාපදයන්හි අර්‍ත්‍ථය වේ.
දැන් සැකෙවින් ඒ නොදක්නා ලද්දවු චොදනාවස්තූහු කියන ලදහ. ඔවුන්ගේ වසයෙන් විස්තර විසින් ඇවැත නගා දක්වනසේක් “**අදිට්ඨස්ස හොති**” යනාදිය වදාළ සේක. එහි ‘අදිට්ඨස්ස හොති’ මේ චොදකයා විසින් නොදක්නා ලද්දේ වේ. ඒ පුද්ගල තෙමේ පාරාජිකාපත්තියට පැමිණෙන්නේය යන අර්‍ත්‍ථයි **“අස්සුතස්ස හොති**” යනාදියෙහිද මේ නයවේ.
“**දිට්ඨො මයා”** මා විසින් දක්නා ලද්දේවෙහියි කියන ලද්දේ වේ. “**සුතො මයා”** යනාදියෙහිද මේ නයවේ. සෙස්ස අදිට්ඨමූලකයෙහි ප්‍රකට අර්‍ත්‍ථ ඇත්තේමය. දිට්ඨමූලකයෙහි වනාහි “**තං චෙ චොදෙති සුතො මයා”** ඉදින් ඔහුට චෝදනා කෙරේද මා විසින් අසන ලද්දේ යයි මෙසේ කියූ, සුතාදීන්ගේ අභාවයෙන් අමූලික බව දතයුත්තේය.
මේ සියලු චොදකවාරයෙහිම යම්සේ මෙහි ආ ‘පාරාජිකාපත්තියට පැමිණියෙහිය, අශ්‍රමණයෙහිය, අශාක්‍ය පුත්‍රයෙහිය’යි මේ වචනයන් අතුරෙහි එකක් එකක්හුගේ වසයෙන් වචනයක් වචනයක් පාසා සඞ්ඝාදිසෙසය වේ. මෙසේ අන්‍යවූ ඔමසමාදාදි ශික්‍ෂා පදයන්හි ආ ‘දුශ්ශීලයෙහිය, ලාමක ස්වභාව ඇත්තෙහිය, අපවිත්‍රයෙහිය, සැකකටයුතු සමාචාර ඇත්තෙහිය, සැඟවුණු කර්‍මාන්ත ඇත්තෙහිය, අශ්‍රමණයෙහිය, ශ්‍රමණප්‍රතිඥා ඇත්තෙහිය, අශ්‍රෙෂ්ඨචර්‍ය්‍යා ඇත්තෙහිය, බ්‍රහ්මචාරී ප්‍රතිඥා ඇත්තෙහිය, ඇතුළත කුණුවූයෙහිය, තිදොරින් පාරාජික වස්තු වූ දුශ්චරිතයන්ගේ වැගිරීමෙන් තෙත්වූයෙහිය. හටගත් කෙලෙස් කසළ ඇත්තෙහිය යන මේ වචන අතුරෙහි එක එකක්හුගේ වසයෙන් වචනයක් වචනයක් පාසා සඞ්ඝාදිසෙසයවේමය.
‘තා සමග උපොසථයක් හෝ පවාරණයක් හෝ සඞ්ඝකර්‍මයක් හෝ නැත්තේය යන මේ ශුද්ධ පද කෙළ නොපැමිණෙත්. ‘දුශ්ශීලයෙහි, තා හා උපොසථයක් හෝ නැතැයි මෙසේ දුශ්ශීලාදිපද අතුරෙහි හෝ පාරාජිකාපත්තියට පැමිණියේ වෙහියි යනාදි පද අතුරෙහි හෝ යම්කිසි පදයක් සමග ගළපන ලද්දහුම කෙළපැමිණෙත් සඞ්ඝාදිසෙස කරන්නාහු වෙත්.
මහාපදුම ස්ථවිරතෙමේ වනාහි එකලාව මේ ශික්‍ෂාපද පෙළෙහි නොආ **“දුස්සීලො පාපධම්මො**” යනාදි පද කෙළ නොපැමිණෙත්, සොරවෙහි, මහා හෙරණවෙහි, මහා උවැසිවෙහි, කාලිදෙවියන්ගේ ව්‍රත දරන්නෙහි, නිගණ්ඨවෙහි, ආජීවකවෙහි, තාපසවෙහි, පරිව්‍රාජකවෙහි, පණ්ඩකවෙහි, ථෙය්‍යසංවාසකවෙහි, තිත්‍ථියපක්කන්තක වෙහි, තිර්‍ය්‍යග්ගතවෙහි, මාතෘඝාතකවෙහි, පිතෘඝාතකවෙහි, අර්‍හද්ඝාතකවෙහි සඞ්ඝභෙදකවෙහි, ලොහිතුප්පාදකවෙහි, භික්‍ෂුණී දූෂකවෙහි, උභතොබ්‍යඤ්ජනකවෙහි, යන මේ පදද කෙළපැමිණෙත්මැයි කීයේය. මහාපදුම ස්ථවිරතෙමේම “**දිට්ඨෙ වෙමතිතො**” යනාදි තන්හි යම් කරුණකින් යම් පමණකින් විමති ඇතිවූයේද එකරුණෙන් නොඅදහන්නේය. යම් කරුණකින් නො අදහන්නේද එකරුණෙන් සිහි නොකෙරේ. යම් කරුණකින් සිහි නොකෙරේද කරුණන් මුළාවූයේ යයි කියයි.
මහාසුම්ම ස්ථවිරතෙමේ වනාහි එකක් එකක් දෙකට බිඳ සතර පිළිබඳවම වෙන් වෙන්වූ නය දක්වාලන්නේය. ‘දිට්ඨෙ වෙමතිකො’ යන මෙය වනාහි දැකීමෙහි හෝ පුද්ගලයා කෙරෙහි විමති ඇත්තේවේයි වදාරන සේක. එහි ‘මා විසින් දක්නා ලද්දේ ද, නොදක්නා ලද්දේදැයි මෙසේ දැකීමෙහි විමති ඇත්තේ වේ. මා විසින් දක්නා ලද්දේ මෙතෙමේද, අනිකෙක්දැයි මෙසේ පුද්ගලයා කෙරෙහි විමති ඇත්තේ වේ. මෙසේ දැකීම හෝ පුද්ගලයා හෝ නොඅදහන්නේය. දැකීම හෝ පුද්ගලයා හෝ සිහිනොකෙරේ. දැකීම කෙරෙහි හෝ පුද්ගලයා කෙරෙහි හෝ මුළාවූයේ වේ. මෙහිද “**වෙමතිකො**” හටගත් විමති ඇත්තේය. “**නො කප්පෙති**” නොඅදහයි. “**න සරති**” සිහිකරවනු ලබන්නේ සිහි නොකරයි. යම්කලෙක වනාහි ස්වාමිනි අසුවල් තැන, අසුවල් කාලයෙහියි එය සිහිකරවත්ද, එකල්හි සිහිකරයි. “**පමුට්ඨො**” යමෙක් ඒ ඒ උපායන්ගෙන් සිහි කරවනු ලබන්නේද, සිහිනොකෙරේමයයි, මේ උපායෙන්ම චොදාපකවාරයද දතයුතුය. හුදෙක්ම එහි ‘මයා’ යනු පිරිහුනේය. සෙස්ස චොදකවාරය සමාන වේ.
ඉනික්බිති ආපත්තිභෙදයද අනාපත්තිභෙදයද දක්වනු පිණිස “**අසුද්ධෙ සුද්ධදිට්ඨි**” යනාදීවූ චතුෂ්කය හැර එක් එක් පදය සතර සතර ප්‍රභෙදයකින් දක්වන ලද්දේය. ඒ සියල්ල පෙළ නයින්ම දැනගන්නට හැක්කේය. හුදෙක් මෙහි අභිප්‍රායභෙදය දතයුතුය. මේ අභිප්‍රාය නම්, ච්‍යුතකරන අභිප්‍රාය, ආක්‍රොශකරන අභිප්‍රාය, තර්ජනීයාදිකර්‍ම කරවන අභිප්‍රාය, ඇවැතින් නැගී සිටුවන අභිප්‍රාය, උපොසථපවාරණඨපනාභිප්‍රාය, විනිශ්චයාභිප්‍රාය, ධර්‍මකථාභිප්‍රායයි අනෙකප්‍රාකාර වේ. එහි පළමු සිවු අභිප්‍රායන්හි අවකාස නොකරවන්නහුට දුක්කටය වේ. අවකාස කරවාද හමුවෙහි අමූලික පාරාජිකයෙන් ච්‍යුත කරන අදහසින් චෝදනා කරන්නට සඞ්ඝාදිසෙසය වේ. අමූලකසඞ්ඝාදිසෙසයෙන් චෝදනා කරන්නහුට පාචිත්තිය වේ. ආචාරවිපත්තියෙන් චෝදනා කරන්නහුට දුක්කටය වේ. ආක්‍රොශ කිරීමෙහි අදහසින් චෝදනා කරන්නහුට පාචිත්තිය වේ. නොහමුවෙහි සප්තාපත්ති ස්කන්‍ධයෙන්ම චෝදනා කරන්නහුට දුක්කටය වේ. නොහමුවෙහිම සත්වැදෑරුම්වූ කර්‍මයම කරන්නහුට දුක්කටයම වේ.
කුරුන්‍දියෙහි වනාහි නගා සිටුවීමෙහි අදහසින් හෝ මෙනම් ඇවතට පැමිණියෙහිය, එයට පිළියම් කරවයි කියන්නහුට අවකාශ කිරීමක් නැතැයි කියන ලදී. සියලු අර්‍ත්‍ථකථාවන්හිම උපොසථපවාරණ තබන්නහුට අවකාශ කර්‍මයක් නැත්තේය. ඨපනක්‍ෂෙත්‍රය වනාහි දතයුතුය. **“සුණාතු මෙ භන්තෙ සඞ්ඝො අජ්ජුපොසථො පණ්ණරසො, යදි සඞ්ඝස්ස පත්තකල්ලං සඞ්ඝො උපොසථං කරෙය්‍ය**” යන මෙහි රෙ කාරය නොඉක්මුණු කල්හි උපොසථය තැබීම ලබන්නේය. ඉන්පසු ය්‍ය කාරය පැමිණිකල්හි උපොසථය තැබීම නොලබන්නේය. පවාරණයෙහිද මේ නයවේ. අනුවිජ්ජකයාහටද වස්තුව බැස සිටි කල්හි තට මේ කරුණ ඇතැ’යි විනිශ්චය කරන අදහසින් කියන්නහුටද අවකාශ කර්‍මයක් නැත්තේය.
ධර්‍මකථිකයාහටද ධර්‍මාසනයෙහිද ‘යමෙක් මේ මේ ක්‍රියා කෙරේද, මේ මහණ අශ්‍රමණය, යනාදි නයින් නොඋදෙසා දම් දෙසන්නහුට අවකාශ කර්‍මයක් නැත්තේය. ඉදින් වනාහි උදෙසා නියම කොට අසුවලාත් අසුවලාත් අශ්‍රමණය, අනුපාසකයි කියාද, ධර්‍මාසනයෙන් බැස ඇවැත දෙසා යායුතුය. ඒ ඒ තන්හි ‘අනොකාසං කාරෙත්‍වා’යි යමක් කියන ලදද, එයට අවකාශ නොකරවයි මෙසේ අර්‍ත්‍ථ දතයුතුය. කිසි අනවකාශයක් නම් නැත්තේය. මෙතෙමේ යම් අවකාශයක් කරවා ඇවතට පැමිණේද, අවකාශ නොකරවා පැමිණේයයි දතයුතුය. සෙස්ස ප්‍රකටමය.
සමුට්ඨානාදීන් අතුරෙහි ත්‍රිසමුත්‍ථානයක් ඇත්තේය. කායචිත්තයෙන් වාචාචිත්තයෙන් කායවාචාචිත්තයෙන්ද ඇවැත නැගී සිටියි. කිරීමෙන් පැමිණිය යුතු බැවින් ක්‍රියා සමුත්‍ථානය වේ. ව්‍යතික්‍රම සංඥාවෙහි අභාවයෙන් මිදෙන බැවින් සංඥාවිමොක්‍ෂ වේ. සචිත්තක සමුත්‍ථාන වේ. ලෝකයා විසින් අකුසල් බැවින් හැරිය යුතුයයි නියම හෙයින් ලොකවද්‍යය කයින් කටයුතු බැවින් කායකර්‍මයි. වචනයෙන් කටයුතු බැවින් වාක් කර්‍මයි. අකුසල් සිත් ඇත්තේය. දොම්නස් වෙදනා විසින් දුඃඛවෙදනා ඇත්තේය.
දුතියදුට්ඨදෝස ශික්‍ෂාපද වර්ණනාව
“**තෙන සමයෙන බුද්ධො භගවා**” ද්විතීය දුෂ්ටද්වෙෂ ශික්‍ෂාපදයයි. එහි **“හන්‍ද මයං ආවුසො ඉමං ඡකලකං දබ්බං මල්ලපුත්තං නාම කරොම”** ඒ මෙත්තිය භූම්මජක භික්‍ෂූහු තමන්ගේ මනදොළ සම්පාදනය කරන්නට නොහැකිවනුවෝ ලැබූ නිගාවෙන් දුකට පැමිණියාහු ‘දැන් දන්නෙමු’යි එබඳු වස්තුවක් සොයමින් හැසිරෙත්. එකල්හි එක් දවසක් එළුදෙනක හා විපිළිපන් එළුවෙකු දැක තුටුවූවෝ උනුන් දෙස බලා ‘ඇවැත්නි’ එබැවින් අපි මේ එළු, දබ්බමල්ලපුත්‍ර නම් කරමු’යි මෙසේ කීහ. ‘මෙතෙමේ දබ්බමල්ලපුත්‍ර නමැයි මෙසේ මේ එළුහට නම් කරමු’යි කියන ලද්දේ වේ. “**මෙත්තියං නාම භික්‍ඛුනිං”** යන මෙහිද මේ නයවේ.
**“තෙ භික්‍ඛු මෙත්තියභුම්මජකෙ භික්‍ඛු අනුයුඤ්ජිංසුං” **ඇවැත්නි’ කොතැන්හිදී තොප විසින් දබ්බමල්ලපුත්‍රතෙමේ මෙත්තියා මෙහෙණ සමග දක්නා ලද්දේද, ගිජුකුළුපවු පාමුලදීය, කවර වේලාවකද, ‘පිඩු සිඟාගිය වේලාවෙහිය’, ‘ඇවැත් ‘දබ්බ’, මොවුහු මෙසේ කියත්. ‘තෝ එකල්හි කොහිද’, ‘වෙළුවනයෙහි බත් උදෙසමි’, ඒ ‘වේලෙහි තා වෙළුවනයෙහි ඇතිබව කවරෙක් දනීද, ස්වාමීනි’ භික්‍ෂුසඞ්ඝ තෙමේය. ඒ ‘භික්‍ෂූහු’ තෙපි ඒ වෙලෙහි මොහු වෙළුවනයෙහි ඇති බව දනිවුදැ’යි සඞ්ඝයා විචාළාහුය. ‘ඇවැත්නි’, එසේය. දනුම්හ’. ‘ස්ථවිරතෙමේ සම්මුතිය ලත් දින පටන් වෙළුවනයෙහි යයි මෙසේ දැන්වූහ. ඉනික්බිති මෙත්තිය භුම්මජකයන්ට ‘තොපගේ කථාව සම නොවේ. කිම, අපට ලෙශයක් නගා කියවු’දැයි කීහ. මෙසේ ඒ භික්‍ෂූන් විසින් පරීක්‍ෂා කරනු ලබන්නාවූ ඔවුහු ‘ඇවැත්නි’, එසේයයි’ කියා මේ කරුණ සැලකළහ.
**“කිං පන තුම්හෙ ආවුසො ආයස්මන්තං දබ්බං මල්ලපුත්තං අඤ්ඤභාගියස්ස අධිකරණස්ස**’යි අන් කොටස පිළිබඳවූ මෙය හෝ, මොහුට එළු ජාතිය හෝ අන් කොටසක් හෝ ඇත්තේයයි අඤ්ඤභාගිය නම. අධිකරණ යනු ආධාරයයි දතයුතුය. වස්තුව අධිෂ්ඨානැයි කියන ලද්දේ වේ. එළුතෙමේ යම් ඒ දබ්බමල්ලපුත්‍ර නමැයි කියන ලද්දේද, ඒ එළුතෙමේ, ආයුෂ්මත් දබ්බමල්ලපුත්‍රගේ යම් මේ භාගයක් කොටසක් පක්‍ෂයක් මනුෂ්‍ය ජාතියක් භික්‍ෂුභාවයක් වේද, ඒ මනුෂ්‍යජාතියෙන් හා භික්‍ෂුභාවයෙන්ද අන්‍යවූ තිරච්ඡානජාතිය පිළිබඳවූද ජකලකභාවය පිළිබඳ වූද භාගය කොටස පක්‍ෂය පිළිබඳ වේ. තිරච්ඡාන ජාතිය පිළිබඳවූද ඡකලකභාවය පිළිබඳවුද ඒ අන්‍යාභාගය හෝ මේ එළුට ඇත්තේනුයි. එහෙයින් එළු අඤ්ඤභාගිය සංඥාව ලබයි. යම්හෙයකින් අපි මේ එළු දබ්බමල්ලපුත්‍ර නම් කරමුයි කියන්නාවූ ඒ මෙත්තිය භූම්මජක භික්‍ෂූන්ගේ ඒ නාමකරණ සංඥාවට ඒ එළු අධාර වූයේද වස්තුව වූයේද අධිෂ්ඨානය වූයේද, එහෙයින් අධිකරණයයි දතයුතුය. ඒ එළු සඳහා අනුයුඤ්ජක භික්‍ෂූහු අන් කොටස් ඇති අධිකරණය පිළිබඳයයි කීහ. විවාදාධිකරණාදීන් අතුරෙහි එක්තරා එකක් නොවේ. කුමක් හෙයින්දයත්: අසම්භව හෙයිනි. ඒ මෙත්තිය භූම්මජක භික්‍ෂූහු චතුර්විධ අධිකරණයන්ගෙන් කිසි අන් කොටසක් ඇති අධිකරණයක කිසිලෙශමාත්‍රයක් නොගත්තාහුය. චතුර්විධ අධිකරණයන්ගේ ලෙශයක් නම් නැත්තේය. ජාතිලෙශාදීහු පුද්ගලයන්ගේම ලෙශයෝයයි කියන ලදහ. විවාදාධිකරණාදීන්ගෙන් එකක් නොවේ. මේ දබ්බමල්ලපුත්‍ර යන නාමයයි. අන්‍යභාගීයාධිකරණභාවයෙහි සිටියාවූ ඒ කිසිචථගේ ලෙශයක් වේ. තෙරුන් අමූලකපාරාජිකයෙන් චෝදනා කරන්නට ලෙශමාත්‍රයක් මෙහිද පෙනේ.
මොහුට, මෙතෙමේයයි හැගේ, මෙතෙමේයයි ව්‍යවහාර කරනු ලැබේනුයි දෙශ නම. ජාති ආදීන් අතුරෙහි එක්තරා කොටසකට මේ නමකි. අනිකුදු වස්තුවක ව්‍යවහාරමාත්‍රයෙන් මඳක් ඇලේනුයි ලෙශ නම. ජාති ආදීන් අතුරෙන්ම එක්තරා කොටසකට මේ නමකි. ඉනික්බිති ප්‍රකට අර්‍ත්‍ථ ඇත්තේමය. ශික්‍ෂාප්‍රඥප්තියෙහිද මෙම අර්‍ත්‍ථය වේ. පදභාජනයෙහි වනාහි යම් අන්‍යභාගියායි කරණයක්හුගේ කිසි ලෙශමාත්‍රයක් ගෙන පාරාජිකාපත්තියකින් චෝදනා කරන්නේද, එය යම්හෙයකින් අර්‍ත්‍ථොත්‍යත්ති වශයෙන්ම ප්‍රකාශ වූයේද, එහෙයින් විභාග නොකරන ලදැයි දතයුතුය.
අධිකරණ යන වචන සමානත්‍වයෙන් අර්‍ත්‍ථෙද්ධාර වශයෙන් පැවති යම් චතුර්විධ අධිකරණ කෙනෙක් වෙත්ද, ඔවුන්ගේ අන්‍යභාගීය භාවයද තද්භාගීය භාවයද යම්හෙයකින් අප්‍රකටද, විනයධරයන් විසින් දැනගත යුතුද, එහෙයින් වචන සමානත්‍වයෙන් ලද අධිකරණය නිසා එය ප්‍රකාශ කරන සේක් **“අඤ්ඤභාගියස්ස අධිකරණස්ස**” යනු ආපත්ති අන්‍යභාගීය හෝ අධිකරණ අන්‍යභාගීය හෝවේ, යනාදිය වදාළ සේක. අවසානයෙහි ආපත්ති අන්‍යභාගීය වූ අධිකරණයෙහි වසයෙන් යම් ඒ චෝදනාවක් කියන ලදද, එද දක්වනු පිණිස සියලු අධිකරණයන්ගේ මේ තද්භාගිය අන්‍යභාගියභාවය එක් කරන ලදැයි දතයුතුය.
එහිද “**ආපත්තඤ්ඤභාගියං වා**”යි පළමුකොට උදෙසනලද බැවින් ආපත්තිතොමෝ ආපත්තියට කෙසේ අන්‍යභාගිය වේදැයි නිර්‍දෙශය ඇරඹිය යුතු කල්හි යම්හෙයකින් ආපත්තාධිකරණයෙහි තද්භාගිය විචාරණයෙහිම මේ අර්‍ත්‍ථය පැමිණෙන්නේද, එහෙයින් මෙසේ ආරම්භ නොකොට අධිකරණය අධිකරණයට කෙසේ අන්‍යභාගිය වේදැයි පසු පදයම ගෙන නිර්‍දෙශය පටන්ගන්නා ලදැයි දතයුතුය.
එහි අනාභාගියවාරය ප්‍රකට අර්‍ත්‍ථ ඇත්තේමය. එක් එක්ම අධිකරණයක් අනික් තුන් තුන් අධිකරණයන්ට අන්‍යභාගිය වේ. අන්‍ය පක්‍ෂයක් ඇත්තේ වේ. අනෙක් කොටසක් ඇත්තේ වේ. වස්තු විසභාග බැවිනි. තද්භාගිය වාරයෙහි වනාහි විවාදාධිකරණය විවාදාධිකරණයට තද්භාගිය වේ. තත් පක්‍ෂ ඇත්තේ වේ. තත් කොට්ඨාස ඇත්තේ වේ. වස්තුසභාග බැවිනි. අනුවාදාධිකරණය අනුවාදාධිකරණයට එසේය. බුද්ධ කාලයෙහි පටන් අටළොස් භෙදකරවස්තූන් නිසා උපන් විවාදයද වස්තුසභාග බැවින් එක්ම විවාදාධිකරණයක් වේ. එසේ බුද්ධ කාලයෙහි පටන් සිවු විපත් නිසා අනුවාදයද දැන් උපදින අනුවාදයද වස්තුසභාග බැවින් එක්ම අනුවාදාධිකරණයක් වේ. යම්හෙයකින් ආපත්තාධිකරණය ආපත්තාධිකරණයට සභාගවිසභාග වස්තු වශයෙන්ද ස්වභාවයෙන් සමාන අසමාන බැවින්ද ඒකාන්තයෙන් තද්භාගිය නොවේද, එහෙයින් ‘ආපත්තාධිකරණය ආපත්තාධිකරණයට කිසිකලෙක තද්භාගියද කිසිකලෙක අන්‍යාභාගියදවේයයි කියන ලද්දේය. එහි පටන් අන්‍යභාගියය. පළමුකොට දැක්වූ බැවින් මෙහිදු අන්‍යභාගියම පළමුකොට දක්වන ලදි. එහි අන්‍යභාගියභාවයද ඉන්පසු තද්භාගියභාවයද ‘සභාග විසභාගතො’ යනාදි කියූ නයින්ම දතයුතුය.
‘කෘත්‍යාධිකරණය කෘත්‍යාධිකරණයට තද්භාගිය යන මෙහි බුද්ධකාලයෙහි පටන් චතුර්විධ සඞ්ඝකර්‍ම නිසා උපන් අධිකරණයද දැන් චතුර්විධ සඞ්ඝකර්‍ම නිසා උපදින අධිකරණයද සභාග බැවින්ද සමාන බැවින්ද එක්ම කෘත්‍යාධිකරණය වේ. ‘කිම, සඞ්ඝකර්‍ම නිසා උපන් අධිකරණය කෘත්‍යාධිකරණයවේද, නැත, සඞ්ඝකර්‍මයන්ටම මේ නමක්වේද, සඞ්ඝකර්‍මයන්ටම නමක් වේ. මෙසේ ඇති කල්හිද සඞ්ඝකර්‍මය නම් මේ මේය, මෙසේ කටයුතු යයි මෙසේ යමක් කර්‍ම ලක්‍ෂණැයි මෙනෙහි කෙරේද, ඒ නිසා උපදින බැවින්ද පළමු පළමු සඞ්ඝ කර්‍ම නිසා උපදින බැවින්ද සඞ්ඝකර්‍ම නිසා උපන් අධිකරණය කෘත්‍යාධිකරණයයි කියනලදී.
“**කිඤ්චිදෙසං ලෙසමත්තං උපාදාය**” යන මෙහි යම්හෙයකින් දෙසයි හෝ ලෙසමත්තයි හෝ යනු පෙර කියූ නයින්ම ව්‍යඤ්ජන හෙයින් වෙනස්වේද, අර්‍ත්‍ථ හෙයින් එකක් වේද, එහෙයින් **“ලෙසොති දස ලෙසො ජාතිලෙසො නාමලෙසො**” යනාදිය වදාළ සේක. එහි ජාතියම ජාති ලෙස සෙස්සෙහිද මේ නයවේ.
දැන් ඒ ලෙසම විස්තර විසින් දක්වනු පිණිස යම්සේ එය ගෙන චොදනා කිරීමවේද, එසේ පුද්ගලාධිෂ්ඨානයකොට දක්වන සේක් “**ජාතිලෙසො නාම ඛත්තියො දිට්ඨො හොති**” යනාදිය වදාළ සේක. එහි “**ඛත්තියො දිට්ඨො**” මේ චොදකයා විසින් අන්කිසි ක්‍ෂත්‍රිය ජාතිකයෙක් දක්නා ලද්දේ වේ. **“පාරාජිකං ධම්මං අජ්ඣාපජ්ජන්තො**” මෙවුන්දම් ආදීන් අතුරෙහි එක්තරා එකකට පැමිණෙන්නේ **“අඤ්ඤං ඛත්තියං පස්සිත්‍වා චොදෙති**” එකල්හි හෙතෙමේ තමාට වෛරී වූ ක්‍ෂත්‍රියජාති ඇති අන් මහණකු දැක ඒ ක්‍ෂත්‍රියජාතිලෙශය ගෙන, ‘පාරාජිකාපත්තියට පැමිණෙන ක්‍ෂත්‍රියෙක්තෙමේ මා විසින් දක්නා ලද්දේය. ‘තෝ ක්‍ෂත්‍රිය වෙහි, පාරාජිකාපත්තියට පැමිණියෙහි’, නොහොත් එකල තෝ ඒ ක්‍ෂත්‍රිය තෙමේය, අනිකෙක් නොවූයේය. පාරාජිකාපත්තියට පැමිණියෙහි, අශ්‍රමණයෙහි, අශාක්‍යපුත්‍රීයෙහි, තා හා උපොසථය හෝ පවාරණය හෝ සඞ්ඝකර්‍මය හෝ නැතැයි මෙසේ චෝදනා කෙරේද, වචනයක් වචනයක් පාසා සඞ්ඝාදිසෙසාපත්තිය වේ. මෙහිද ඒ ක්‍ෂත්‍රියයන්ගේ උනනුනුට අසමානවූ ඒ ඒ දීර්‍ඝාදීන්ගේ වසයෙන් හෝ දෘෂ්ටාදීන්ගේ වසයෙන් හෝ අන්‍යභාගියභාවයද, ක්‍ෂත්‍රියජාතිප්‍රඥප්තියට ආධාර වශයෙන් අධිකරණභවයද දතයුතුය. මේ උපායෙන්ම සියලු පදයන්හි යොජනාව දතයුත්තීය.
පත්තලෙසනිද්දෙසයෙහිද ‘සාටකපත්තො’ ලොහපාත්‍රයක් සමානවූ මනාසිවි ඇති සිනිදු වූ බමරපැහැ ඇති මැටියෙන් කළ පාත්‍රය කියනු ලැබේ. “**සුම්හකපත්තො**” පියවි මැටියෙන් කළ පාත්‍රයයි.
යම්හෙයකින් ආපත්තිලෙසය පිළිබඳ නිර්‍දෙශය එක්ම පදයෙන් සැකෙවින් කියන ලද්දේ ද, එහෙයින් විස්තර විසින්ද එය දක්වන්නට “**භික්‍ඛු සඞ්ඝාදිසෙසං අජ්ඣාපජ්ජන්තො දිට්ඨො හොති**” යනාදිය වදාරන ලද්දේය. කුමක්හෙයින් මේ ආපත්තිලෙසයාගේ නිර්‍දෙශය එහිම නොකියා මෙහි වෙන්ව කියන ලද්දේද යත්: සෙසු නිර්‍දෙශයන් හා සභාග නොවන බැවිනි. සෙසු නිර්‍දෙශ අනිකෙකු දැක අනිකෙක්හට චොදනා වසයෙන් කියන ලදය. මේ නිර්‍දෙශය වනාහි අන් එක්ම ඇවැතකට පැමිණෙන්නෙකු දැක අන් ඇවැතකින් චෝදනා වසයෙන් කියන ලදය. ඉදින් එසේ නම් කෙසේ අන්‍යභාගිය අධිකරණයක්වේද, යත් ඇවැත හේතු කොටගෙනය. **“එවම්පි ආපත්තඤ්ඤභාගියඤ්ච හොති ලෙසො ච උපාදින්නො”** යනු එහෙයින්ම වදාළ සේක. හෙතෙමේ යම් සඞ්ඝාදිසෙසයකට පැමිණියේද එය පාරාජිකයට අන්‍යභාගිය අධිකරණය වේ. ඒ අන්‍යභාගිය අධිකරණයෙහි ලෙසය නම් සියලු ක්‍ෂත්‍රියයන්ට සාධාරණවූ යම් ඒ ක්‍ෂත්‍රියභාවය මෙන් සියලු ආපත්තීන්ට සාධාරණ වූ ආපත්තිභාවය වේ. මේ උපායෙන්ම සෙසු ඇවැත් මුල්කොට ඇති නයද වොද්‍යපකවාරයද දතයුතුය.
**“අනාපත්ති තථාසඤ්ඤී චොදෙති වා චොදාපෙති වා**” ‘මෙතෙමේ පාරාජිකයටම පැමිණියේයයි යමෙක් මෙසේ එසේ හැඟීම් ඇතිව චෝදනා කරවයි හෝ චෝදනා කරවයි හෝ ඒ මහණහුට ඇවැත් නොවේ. සෙස්ස හැමතන්හි ප්‍රකටමය. සමුත්‍ථානාදීහුද ප්‍රථම දුෂ්ට ද්වෙෂශික්‍ෂාපදය හා සමාන වෙති.
ප්‍රථමසඞ්ඝභේද ශික්‍ෂාපද වර්ණනාව
**“තෙන සමයෙන බුද්ධො භගවා**” සඞ්ඝභෙදශික්‍ෂාපදයයි. එහි “**අථ ඛො දෙවදත්තො**” යනාදි තන්හි යම් දෙවදත්තයෙක් තෙමේ යම්සේ පැවිදි වූයේද, යම් කරුණකින් කොකාලිකාදීන් කරා එළඹ ‘ඇවැත්නි, එවු, අපි ශ්‍රමණ ගෞතම ස්වාමින්ගේ සඞ්ඝ භෙදය ආණභෙදය කරම්හයි කීයේද, ඒ සියල්ල සඞ්ඝභෙදක්‍ඛන්‍ධකයෙහි ආයේමය, පඤ්චවස්තු යාචනයද එහිම එන්නේය. එහෙත් මෙහිද ආබැවින් මෙහි යමක් කියයුතුද, එය කියාම යන්නෙමු.
“**සාධු භන්තෙ**” ආයාචනාය. “**සාධු භික්‍ඛු යාවජීවං ආරඤ්ඤිකා අස්සු”** සියලු භික්‍ෂූහු යම්තාක් ජීවත්වෙත්ද, ඒතාක් ආරණ්‍යක ධුතාඞ්ගය සමාදන්ව ආරණ්‍යකයෝ වෙත්වා, ආරණ්‍යයෙහිම වසත්වා. “**යො ගාමන්තං ඔසරෙය්‍ය වජ්ජං නං ඵුසෙය්‍ය**” යම් එක් මහණෙක්ද ආරණ්‍යය හැර විසීම පිණිස ගමට වදනේද වරද ඒ මහණහු පහසන්නේය. දොෂය තෙමේ ඒ මහණහු පහසාවා භාග්‍යවතුන් වහන්සේ ඒ මහණහු ඇවැතින් කෙරෙත්වා, යන අදහසින් කියයි. සෙසු තන්හිද මේ නයයි.
**“ජනං සඤ්ඤපෙස්සාම**” ජනයා ලවා අපගේ අල්පෙච්ඡතාදිභාවය දන්වන්නෙමු. නොහොත් සතුටු කරවන්නෙමු. පහදවන්නෙමුයි කියන ලද්දේ වේ.
මේ පඤ්චවස්තූන් යාඥාකරන දෙව්දත්හුගේ වචනය අසාම භාග්‍යවතුන් වහන්සේ ‘මෙතෙමේ සඞ්ඝභෙදය කැමතිව යාඥා කෙරේයයි දැන වදාළ සේක. යම්හෙයකින් ඒ පඤ්චවස්තූහු අනුදනුලබන්නාහු බොහෝ කුලපුත්‍රයන්ට මාර්‍ගාන්තරාය පිණිස පවතිත්ද, එහෙයින් භාග්‍යවතුන් වහන්සේ ‘කම් නැත දෙවදත්ත’යි ප්‍රතික්‍ෂෙපකොට, යමෙක් කැමතිවේද, හෙතෙමේ ආරණ්‍යකවේවා, යනාදිය වදාළ සේක.
මෙහිදී භාග්‍යවතුන් වහන්සේගේ අදහස දැන කුලපුත්‍රයා විසින් තමහට සුදුස්සක් දතයුතුය. මේ මෙහිලා භාග්‍යවතුන් වහන්සේගේ අදහසය: එක් මහණෙක් මහත් අදහස් ඇත්තේ මහත් උත්සාහ ඇත්තේ වේ. හෙතෙමේ ග්‍රාමාන්තසෙනාසනය අත්හැර ආරණ්‍යයෙහි වසන්නේ දුක් කෙළවර කරන්නට හැකිවේ. එක් මහණෙක් දුර්‍වලවූයේ මද ශක්ති ඇත්තේ ආරණ්‍යයෙහි වසනුයේ දුක් කෙළවර කරන්නට නොහැකි වේ. ග්‍රාමාන්තයෙහිම වසනුයේ දුක් කෙළවර කරන්නට හැකිවේ. එක් මහණෙක් මහත්බල ඇත්තේ සමව පවත්නා ධාතු ඇත්තේ අධිවාසන ක්‍ෂාන්තියෙන් යුක්තවූයේ ඉෂ්ටානිෂ්ටවස්තූන්හි සමසිත් ඇත්තේ අරණ්‍යයෙහිද ග්‍රාමාන්තයෙහිද වසනුයේ දුක් කෙළවර කරන්නට හැක්කේමය. එක් මහණෙක් ව්‍යඤ්ජනපදයම පරමකොට ඇත්තේ ග්‍රාමාන්තයෙහි ද වසනුයේ දුක් කෙළවර කරන්නට නොහැකිවේ. අරණ්‍යයෙහි වසනුයේ දුක් කෙළවර කරන්නට නොහැකිවේ.
ඔවුනතුරෙහි යම් මේ මහණෙක්තෙමේ මහත් අදහස් ඇත්තේ මහත් උත්සාහ ඇත්තේ වේද, ග්‍රාමාන්ත සෙනාසනය හැරපියා අරණ්‍යයෙහි වසනුයේ දුක් කෙළවර කරන්නට හැකිවේද, හෙතෙමේ අරණ්‍යයෙහිම වෙසේවා. මේ මහණහුට මේ සෙනසුන සුදුසු වේ. මේ මහණහුගේ සද්ධිවිහාරිකාදීහුද අනුව හික්මෙන්නෝ අරණ්‍යයෙහි විසියයුතුමැයි සිතන්නාහුය.
යම් මහණෙක් තෙමේ දුර්‍වලවූයේ මදශක්ති ඇත්තේ ග්‍රාමාන්තයෙහිම වසනුයේ දුක් කෙළවර කරන්නට හැකිවේද, අරණ්‍යයෙහි වසනුයේ දුක් කෙළවර කරන්නට නොහැකිවේද, හෙතෙමේ ග්‍රාමාන්තයෙහිම වෙසේවා. යම් මේ මහණෙක් තෙමේ මහත්බල ඇත්තේ සමව පවත්නා ධාතු ඇත්තේ අධිවාසන ක්‍ෂාන්තියෙන් යුක්ත වූයේ ඉෂ්ටානිෂ්ටවස්තූන්හි සමසිත් ඇත්තේ අරණ්‍යයෙහිද ග්‍රාමාන්තයෙහි වසනුයේද දුක් කෙළවර කරන්නට හැක්කේමවේද, මෙතෙමේද, ග්‍රාමාන්තසේනාසනය හැරපියා අරණ්‍යයෙහි වෙසේවා. මේ මහණහුට මේ සෙනසුන සුදුසු වේ. මේ මහණහුගේ සද්ධිවිහාරිකයෝද, අනුව හික්මෙන්නෝ අරණ්‍යයෙහි විසිය යුතුයයි සිතන්නාහුය.
යම් මේ මහණෙක් ව්‍යඤ්ජනපදයම පරමකොට ඇත්තේ ග්‍රාමාන්තයෙහි වසනුයේද දුක් කෙළවර කරන්නට නොහැකිවේද අරණ්‍යයෙහි වසනුයේද දුක් කෙළවර කරන්නට නොහැකිවේද, මෙතෙමේද, අරණ්‍යයෙහිම වෙසේවා. මේ වනාහි මේ පදපරමයාහට ධුතාඞ්ග වශයෙන්ද කර්‍මස්ථාන භාවනා වශයෙන්ද මත්තෙහි මාර්‍ගඵලයන්ට උපනිශ්ශ්‍රය වන්නේය. මොහුගේ සද්ධිවිහාරිකයෝද අනුව හික්මෙන්නෝ අරණ්‍යයෙහි විසිය යුතුයයි සිතන්නාහුය.
මෙසේ යම් මේ මහණෙක් තෙමේ දුර්‍වලවූයේ මද ශක්ති ඇත්තේ ග්‍රාමාන්තයෙහිම වසනුයේ දුක් කෙළවර කරන්නට හැකිවේද, අරණ්‍යයෙහි වසනුයේ දුක් කෙළවර කරන්නට නොහැකිවේද, මේ පුද්ගලයා සඳහා භාග්‍යවතුන් වහන්සේ ‘යමෙක් කැමතිවේද, හෙතෙමේ ග්‍රාමාන්තයෙහි වෙසේවායි වදාළ සේක. මේ පුද්ගලයා විසින්ද අන්හටද ද්වාරය දෙන ලද්දේය.
ඉදින් වනාහි භාග්‍යවතුන් වහන්සේ දේවදත්තයාගේ වාදය පිළිගන්නා සේක් නම්, යම් මේ පුද්ගලයෙක් තෙමේ ප්‍රකෘතියෙන් දුර්‍වල වේද, මද ශක්ති ඇත්තේවේද, යමෙක් තරුණ කාලයෙහි අරණ්‍යයෙහි විසීම නිෂ්පාදනයකොට, මහලු කාලයෙහි හෝ වාපිත් ආදියෙන් හටගත් ධාතුක්‍ෂොභ කාලයෙහි හෝ ආරණ්‍යයෙහි විසීම නිපදවාද ග්‍රාමාන්තයෙහිම වසමින් දුක් කෙළවර කරන්නට වේද, ඔවුන්ට ආර්‍ය්‍ය මාර්‍ගයේ සිදීම වන්නේද, අර්‍හත්ඵලාධිගමය නොවන්නේද, ශාස්තෘශාසනය ධර්‍මයෙන් පහවූවෙක් විනයෙන් පහවූවෙක් විරුද්ධවූවෙක් නෛර්‍ය්‍යාණික නොවූවෙක් වන්නේද, ඔවුන්ගේ ශාස්තෘතෙමේද සියල්ල දන්නෙක් නොවන්නේද ‘ස්වකීයවාදය හැරපියා දෙවදත්තවාදයෙහි පිහිටියහයි ගැරහිය යුත්තාහු වන්නාහ. එහෙයින් භාග්‍යවතුන් වහන්සේ මෙබඳු පුද්ගලයන්ට සඞ්ග්‍රහ කරනසේක් දෙවදත්තයාගේ වාදය ප්‍රතික්‍ෂෙපකළ සේක. මේ උපායෙන්ම පිණ්ඩපාතිකවස්තුවෙහිද පංසුකූලිකවස්තුවෙහිද අටමසෙක්හි වෘක්‍ෂමූලික වස්තුවෙහිද විනිශ්චය දතයුතුය. සිවුමසක් වෘක්‍ෂ මූලසේනාසනය ප්‍රතික්‍ෂෙප කරන ලද්දේමය.
මච්ඡමංස වස්තුවෙහි **“තිකොටිපරිසුද්ධං**” මරනු නොදක්නාලද, නොඅසනලද, සැක නොකරනලද යන කරුණු තුනින් පිරිසිදුවූ දක්නාලද ආදීවූ අපරිසුද්ධීන්ගෙන් තොරවූ යන අර්‍ත්‍ථයි. එහෙයින්ම **“අදිට්ඨං අසුතං අපරිසඞ්කිතං”** යනු වදාළ සේක. එහි **අදිට්ඨ** නම් භික්‍ෂූන් සඳහා මෘගමත්ස්‍ය මරාගනු ලබන්නේ නොදක්නා ලද්දේය. අසුත නම් භික්‍ෂූන් සඳහා මෘගමත්ස්‍යයන් මරා ගන්නා ලදැයි නොඅසන ලද්දේය. අපරිසඞ්කිත නම් දිට්ඨපරිසඞ්කිතය සුතපරිසඞ්කිතය, එදෙකින් විමුත්තපරිසඞ්කිතයද දැන එයට විපක්‍ෂ වශයෙන් දතයුතුයි. කෙසේදයත්, මෙහි මහණෝ මත්ස්‍යබන්‍ධන මෘගබන්‍ධනාදිය ගත් අත් ඇතිව ගමින් නික්මෙන මිනිසුන් හෝ වෙනෙහි හැසිරෙන මිනිසුන් හෝ දකිත්ද, දෙවනදාද, ඒ ගමට පිඬු පිණිස පිවිසි ඒ මහණුන්ට මත්ස්‍ය සහිතවූ පිණ්ඩපාතය එළවත්ද, ඒ මහණෝ ඒ දැකීමෙන් ‘මහණුන් සඳහා කරන ලදැ’යි සැක කෙරෙත්ද, මෙය දිට්ඨපරිසඞ්කිත නම් වේ. මෙය ගන්නට නොවටියි. මෙසේ යම් මත්ස්‍ය මාංසයක් ගැන මෙසේ සැක නොකරන ලද්දේ ද එය වටියි. ඉදින් වනාහි ඒ මිනිස්සු ‘ස්වාමීනි’ කුමක් හෙයින් නොපිළිගනිහුදැයි විචාරා, එබව අසා, ‘ස්වාමීනි’ මෙය භික්‍ෂූන් සඳහා නොකරන ලදය, අප විසින් මෙය අප සඳහා හෝ රාජානුවතිකාදීන් සඳහා හෝ කරන ලදැ’යි කියත්නම් කැපවේ.
මහණෝ නොම දකිත්, නොම අසත්. එහෙත් ගමට පිඬු පිණිස පිවිසි ඒ මහණුගේ පාත්‍රය ගෙන [missing trans] මෙසේ සැක නොකරන ලද්දේ ද, එය වටියි. ඉදින්වනාහි ඒ මිනිස්සු ස්වාමීනි කුමක් හෙයින් නොපිළිගනිහුදැයි විචාරා එබව අසා, ‘ස්වාමීනි’ මෙය භික්‍ෂූන් සඳහා නොකරලදයි, අප විසින් මෙය අප සඳහා හෝ රාජානුවතිකාදීන් සඳහා හෝ කරන ලදැයි කියත්නම් කැපවේ.
මහණෝ නොම දකිත්. නොම අසත්. එහෙත් ගමට පිඬු පිණිස පිවිසි ඒ මහණුන්ගේ පාත්‍රය ගෙන මත්ස්‍ය මාංස සහිතවූ පිණ්ඩපාතය පිළියෙලකොට එළවත්. ඒ මහණෝ ‘මහණුන් සඳහා පිළියෙල කරන ලදදැයි සැක කරත්ද, ඒ මෙය දිට්ඨසුත දෙකින් මිදුණු පරිසඞ්කිත නම්වේ. මෙද ගන්නට නොවටියි. යම් මත්ස්‍ය මාංසයක් මෙසේ සැක නොකරන ලද්දේ නම් එය වටියි. ඉදින්වනාහි ඒ මිනිස්සු ‘ස්වාමීනි’ කුමක් හෙයින් නොපිළිගනීහුදැයි විචාරා එබව අසා ‘ස්වාමීනි’ මෙය භික්‍ෂූන් සඳහා නොකරන ලදය, අප විසින් තමන් සඳහා හෝ රාජානුවතිකාදීන් සඳහා හෝ කරන ලදය, මිලදීගත් මාංසය හෝ කැපයක්ම ලැබ භික්‍ෂූන් සඳහා සපයන ලදැයි කියත්ද, කැපවේ. මළවුන් පිළිබඳ ප්‍රෙතකෘත්‍යය පිණිස හෝ මගුල් ආදිය පිණිස හෝ කරන ලද්දෙහිද මෙම නයවේ. යමක් යමක් භික්‍ෂූන් සඳහාම නොකරන ලදද, යමක විමති නැත්තේවේද, ඒ සියල්ල කැපවේ.
ඉදින් එක් වෙහෙරක භික්‍ෂූන් උදෙසා කරන ලද්දක්වේද, ඔවුහුද තමන් පිණිස කළබව නොදනිත්ද, අන්හු දනිත්ද, යම් කෙනෙක් දනිත්ද, ඔවුන්ටම නොවටියි. අන්හට වටියි. ඒ භික්‍ෂූන්හුද අප සඳහා කරන ලදැයි දනිත්ද, අන්‍යයෝත් මොවුන් සඳහා කරන ලදැයි දනිත්ද සියල්ලන්ටම නොවටියි සියල්ලෙන් නොදකිත්ද සියල්ලන්ට වටියි. පස්මහදැහැමියන් අතුරෙහි යම් ඒ එකෙකු පිණිස උදෙසා කරන ලදද, සියල්ලන්ට කැප නොවේ.
ඉදින් කිසිවෙක් එක් මහණෙකු උදෙසා ප්‍රාණයක් නිසා ඒ මහණහුට පාත්‍රය පුරවා දේද, හෙතෙමේ තමන් පිණිස කළබව දන්නේම ගෙන අන් මහණක්හට දේද, ඒ මහණතෙමේ ඔහු ඇදහීමෙන් වළඳාද, එකල්හි කවරක්හට ඇවැත්වේද යත්: දෙදෙනාහටම ඇවැත් නොවේ. යමෙකු උදෙසා කරන ලදද, නොවැළඳු බැවින් ඔහුට ඇවැත් නොවේ. අනිකාහට නොදත්බැවින් කැපමය පිළිගැනීමෙහි ඇවැතක් නැත්තේය. යමෙකු උදෙසා කරන ලදද නොදැන වැළඳුවහුට පසුව දැන ඇවැත් දෙසීම් කියත් නම් නැත්තේය. අකැප මසක් වනාහි නොදැන වැළදූවහු විසින් පසුව දැනද ඇවැත දෙසිය යුතුය. උදෙසා කරන ලද්ද දැන වළඳන්නහුටම ඇවැත් වේ. අකැපමය. නොදැන වළඳන්නහුටද ඇවැත්වේමය. එහෙයින් ආපත්තිභිරුකවූ රූපය සලකන්නහු විසිනුදු විචාරාම මස පිළිගත යුතුය. ‘පරිභොග කාලයෙහි විචාරා වළඳන්නෙමියි ගෙන විචාරා වැළඳිය යුතුය. කුමක් හෙයින්දයත්: දැනගත නොහැකි බැවිනි. වලස්මසද ඌරුමස වැනිය. දිවිමස් ආදියද මුවමස් ආදිය වැනිය. එහෙයින් විචාරා ගැණීමම වටනේයයි කියත්.
‘භට්ඨො උදග්ගො’ තුටුවූයේද, ඔදවැඩි කාය චිත්ත ඇතියෙක්ද වී ඒ දෙව්දත්තෙමේ ‘භාග්‍යවත්තෙමේ මේ පඤ්ච වස්තූන් නොඅනුදනියි. දැන් සඞ්ඝභෙදය කරන්නට හැකිවන්නෙමියි කොකාලිකහට : අදහස් කළ ආකාරය දක්වා විස කෑමෙන් හෝ රැහණෙන් ගෙල බැද එල්බීමෙන් හෝ ආවුධයක් ගැනීමෙන් හෝ මැරෙනු කැමති පුරුෂයෙක්තෙමේ ඒ විස ආදීන් අතුරෙහි එක්තරා එකක් ලැබ ඒ හේතුවෙන් ලංව සිටි මරණ දුක්ද නොදන්නේ යම්සේ සතුටුවේද, ඔදවැඩි සිත් ඇත්තේ වේද, එසේම සඞ්ඝභෙද හෙතුවෙන් අවීචියෙහි ඉපිද විඳියයුතුවූ ලංව සිටි දුක නොදන්නේ ‘දැන් මා විසින් සඞ්ඝභෙදයට උපාය ලදැ’යි සතුටු වූයේ ඔදවැඩි සිතැත්තේ පිරිස් සහිතව හුනස්නෙන් නැගිට ඒ සන්තොෂයෙන්ම භාග්‍යවතුන් වහන්සේ වැඳ පැදකුණු කොට ගියේය.
**“තෙ මයං ඉමෙහි පඤ්චෙහි වත්‍ථූහි සමාදාය වත්තාම”** යන මෙහි වනාහි “**ඉමානි පඤ්චවත්‍ථූනි**” කිය යුත්තෙහිම තෙ මයං ඉමෙහි පඤ්චහි වත්‍ථූහි ජනං සඤ්ඤාපෙස්සාම’යි නිත්‍යපරිවිතර්‍ක වශයෙන් විභක්ති විපර්‍ය්‍යාසය නොසලකා නිත්‍යපරිවිතර්‍කයට අනුරූපවම “**තෙ මයං ඉමෙහි පඤ්චහි වත්‍ථූහු**” යනු කීයේය. විසිරීගිය සිතැත්තෙක් යම්සේද එසේය.
“**ධුතා සල්ලෙඛවුත්තිනො”** යම් ප්‍රතිපදාවක් කෙලෙසුන් සලාද, ඒ ප්‍රතිපදාවෙන් යුක්තබැවින් ධුත නම් වෙයි. යම් ප්‍රතිපදාවක් කෙලෙසුන් කපා හරීද, ඒ ප්‍රතිපදාව මොවුන්ගේ පැවැත්මැයි සල්ලෙඛවුත්තී නම් වෙයි.
**“බාහුලිකො**” චීවරාදි ප්‍රත්‍යයන්ගේ බහුලභාවය බාහුල්ල නම. ඒ බහුලබව මොහුට ඇත්තේය. ඒ බහුලභාවයෙහි නියුක්ත වූයේ හෝ සිටියේයයි බාහුලික නම. **“බාහුල්ලාය චෙතෙති**” බහුලබව පිණිස සිතයි. කල්පනා කරයි. තදින් කල්පනා කරයි. ‘කෙසේ නම් මමද ශ්‍රාවකයන්ටද චීවරාදීන්ගේ බහුලබව වේදැ’යි මෙසේ උත්සාහයට පැමිණියේය යන අදහසය. “**චක්කභෙදාය**” ආණාභෙදය පිණිස
“**ධම්මිං කථං කත්‍වා**” ඛන්‍ධකයෙහි කියූ නයින් ‘දෙවදත්ත’ කම් නැත. සඞ්ඝභෙදය රුචි නොවේවා, දෙවදත්ත, සඞ්ඝභෙදය බරය, දෙවදත්ත, යමෙක් සමගි සඞ්ඝයා බිදහරීද, හෙතෙමේ කල්පයක් සිටුනා පව් රැස් කරයි. කපක් නිරයෙහි පැසෙයි. දෙවදත්ත, බිදීගිය සඞ්ඝයා සමගිකරයිද, හෙතෙමේ ශ්‍රේෂ්ඨ පුණ්‍යයක් රැස්කරයි. කපක් ස්වර්‍ගයෙහි සතුටුවේයයි දෙව්දත්හටද භික්‍ෂූන්ටද මේ ආදීවූ නන්වැදෑරුම් වූ එයට සුදුසුවූ එයට අනුලොම් වූ දැහැමිකතාකොට.
“**සමග්ගස්ස**” එක්වූ සිතින්ද සිරුරෙන්ද නොවෙන්වූ යන අර්‍ත්‍ථයි. පදභාජනයෙහිද මේ අර්‍ත්‍ථයම දක්වන ලද්දේය ‘සමානසංවාසකයි කියන්නහු විසින් සිතින් නොවෙන්වීම දක්වන ලද්දේ වේ. සමාන සීමාවෙහි සිටියේයයි කියන්නහු විසින් සිරුරෙන් නොවෙන්වීම දක්වන ලද්දේ වේ. සමානසංවාසකතෙමේ වනාහි උත්ක්‍ෂිප්තානුවර්‍තක භාවයෙන් යුක්ත ලබ්ධි නානාසංවාසකයා කෙරෙන්ද, උත්ක්‍ෂෙපණීය කර්‍මය කරන ලද කර්‍ම නානාසංවාසකයා කෙරෙන්ද වෙන්වූයේ සමසිත් ඇති බැවින් සිතින් නොවෙන්වූයේ වේ. සමාන සීමාවෙහි සිටියේ කායසාමග්‍රිදානයෙන් සිරුරෙන් නොවෙන්වූයේ වේ. සමාන සීමාවෙහි සිටියේ කායසාමග්‍රිදානයෙන් සිරුරෙන් නොවෙන්වූයේය.
“**භෙදනසංවත්තනිකං අධිකරණං**” බිඳීම පිණිස සඞ්ඝභෙදය පිණිස පවත්නා කරුණක්. මේ අවකාශයෙහි ‘කාමහෙතු කාමනිදානං කාමාධිකරණං’ යනාදි තන්හි මෙන් කාරණය අධිකරණැයි අදහස් කරන ලද්දේය. එද යම්හෙයකින් අටළොස් වැදෑරුම්වේද, එහෙයින් පදභාජනයෙහි “**අට්ඨාරසභෙදකර වත්‍ථූනි**” යනු කියනලදී. **“ඉධූපාලි භික්‍ඛු අධම්මං ධම්මොති දීපෙති**” යනාදි නයින් ඔවුහු ඛන්‍ධකයෙහි ආවාහුද එහෙයින් එහිදීම ඔවුන්ගේ අර්‍ත්‍ථය වර්‍ණනා කරන්නෙමු. මේ අටළොස් වැදෑරුම් වූ භෙදකර වස්තූන් නිසා අන්‍යවූද අපලොකතාදි චතුර්විධ කර්‍ම අතුරෙන් එක්තරා එකකින්, පඤ්චවිධ ප්‍රාතිමොක්‍ෂාද්දෙශ අතුරෙන් එක්තරා එකකින්, අටළොස්භෙදකර වස්තූන් දැක්වීම නම්වූ ව්‍යවහාරයෙන්, තමන්ගේ ලබ්ධිය ගන්වනු පිණිස නැවත නැවත කණමුල ඇස්වීමෙන්, තමන්ගේ පක්‍ෂය ගත්බව දක්වනු පිණිස සලාක ගැන්වීමෙන් යන කරුණු පසින් යම් මේ සඞ්ඝභෙදයක්වේද, එද ආතන්හිම ප්‍රකාශ කරන්නෙමු. සැකෙවින් වනාහි “**භෙදනසංවත්තනිකං වා අධිකරණං සමාදාය**” මෙහි සඞ්ඝභෙදය පිණිස පවත්නා සඞ්ඝභෙදයෙහි සිද්ධියට සමත්වූ කරුණක් ගැනැයි මෙසේ අර්‍ත්‍ථය දතයුතුය. **“පග්ගය්හ”** දැඩිව ගන්නා ලද්දක් තදින් එසුවුණක් ප්‍රකටවූවක්කොට. **“තිට්ඨෙය්‍ය**” සමාදන් වූ ලෙසට දැඩිව ගන්නාලද පරිදිමකොට සිටින්නේය. යම්හෙයකින් මෙසේ ගන්නහු විසින්ද සිටින්නහු විසින්ද ඒ දක්වන ලද්දම නොහරන ලද්දේත්වේද, එහෙයින් පදභාජනයෙහි “**දීපෙය්‍ය”** යනුත් **“නප්පටිනිස්සජ්ජෙය්‍ය**” යනුත් වදාරන ලදී.
**“භික්‍ඛූහි එවමස්ස වචනීයො”** අන්‍යවූ ලජ්ජී භික්‍ෂූන් විසින් මෙසේ කියයුතු වන්නේය. මේ පිළිබඳ පදභාජනයෙහිද **“යෙ පස්සන්ති**” යම්කෙනෙක් හමුවෙහි ගෙන සිටින්නහු දකිත්ද, “**යෙ සුණන්ති**” යම්කෙනෙක් අසුවල් විහාරයෙහි භික්‍ෂූහු බිඳීම පිණිස පවත්නා වූ කරුණක් සමාදන්ව දැඩිවගෙන සිටිත්යයි අසත්ද, එකල්හි
**“සම්තොයස්මා සඞ්ඝෙන**” ආයුෂ්මත් තෙමේ සඞ්ඝයා සමග එක්වේවා, සමබවට යේවා, එක් ලබ්ධි ඇත්තේවේවා, යන අර්‍ත්‍ථයි. කුමක් හෙයින්දයත් **“සමග්ගොහි සඞ්ඝො සම්මොදමානො අවිවදමානො එකුද්දෙසො ඵාසු විහරති**”යි වදාළ බැවිනි.
එහි “**සම්මොදමානො**” ඔවුනොවුන් ශීලාදිසම්පත්තියෙන් මොනවට සතුටු වෙමින්, **“අවිවදමානො**” මේ ධර්‍මය, ධර්‍මය නොවේයයි මෙසේ විවාද නොකරමින් එක් උද්දෙසයක් මොහුටනුයි **එකුද්දෙස **නම. එක්ව පැවති ප්‍රාතිමොක්‍ෂාද්දෙශය ඇත්තේය. නොවෙන්ව යන අර්‍ත්‍ථයි. “**ඵාසු විහරති**” සුවසේ වෙසෙයි.
“**ඉච්චෙතං කුසලං**” මේ ලබ්ධිය අත්හැරීම මැනවි නිරුපද්‍රය. ඒ මහණහුගේ සවස්තිභාවය වේ. **“නො චෙ පටිනිස්සජ්ජති ආපත්ති දුක්කටස්ස” **තුන්වරක් කියන ලදුව නොහරින්නට දුක්කටය වේ. **“සුත්‍වා න වදන්ති ආපත්ති දුක්කටස්ස”** යම්කෙනෙක් අසා නොකියත්ද, ඔවුන්ටද, දුක්කටය වේ. කොපමණ දුරසිට අසා නොකියන්නවුන්ට දුක්කටය වේදයත් එක් වෙහෙරෙහි සිට අසන්නවුන් පිළිබඳව කිය යුත්තක් නැත්තේය. අර්‍ත්‍ථකථාවෙහි වනාහි හාත්පස අඩයොදුනක් තැන සිටි භික්‍ෂූන්ට භාරය වේ. දුතයෙකු හෝ හසුනක් හෝ යවා කියන්නහුටද ඇවැතින් මිදීමක් නැත්තේය. තෙමේම ගොස් ‘ඇවැත, සඞ්ඝභෙදය බරය, සඞ්ඝභෙදය පිණිස උත්සාහ නොකරවයි වැළක්විය යුතුයයි කියන ලදී. යන්නට සමත් නොගිලන්හු විසින් දුරටද යායුතුය. නොගිලනුන්ට දුරපවා භාරමය.
දැන් “**එවඤ්ච සො භික්‍ඛු භික්‍ඛුහි වුච්චමානො**” යනාදි තන්හි අර්‍ත්‍ථය පමණක්ම දක්වනු පිණිස “**සො භික්‍ඛු සඞ්ඝමජ්න්‍ධම්පි ආකඩ්ඪිත්‍වා**” ඉදින් පෙර කියූ නයින් කියනු ලබන්නේ නොහරීද, අත් හා පාද ගෙනද සඟමැදට ඇද නැවැතත් **“මා ආයස්මා**” යනාදි නයින් තෙවරක් කියයුතුය.
“**යාව තතියං සමනුභාසිතබ්බො**” තෙවන සමනුභාෂණය යම්තාක්ද ඒතාක් සමනුභාෂණය කටයුතුය. ත්‍රිවිධ සමනුභාසනකර්‍මවාක්‍යයෙන් කර්‍මය කටයුතුයයි කියන ලද්දේ වේ. පදභාජනයෙහි දෙවරක් මේ ශික්‍ෂාපදයෙහි අර්‍ත්‍ථයම ගෙන සමනුභාසන විධිය දක්වනු පිණිස “**සො භික්‍ඛු භික්‍ඛුහි සමනුභාසිතබ්බො, එවඤ්ච පන භික්‍ඛවෙ සමනුභාසිතබ්බො”** යනාදිය වදාරන ලද්දේය.
එහි ඤත්තියෙන් දුක්කටය වේ. කර්‍මවාක්‍ය දෙකින් ථුල්ලච්චය දෙකක් වේ. **“පටිප්පස්සම්හන්ති**” ඤත්තියෙහි කෙළවර යම් දුක්කටයකට පැමිණියේද, කර්‍මවාක්‍ය දෙකින් යම් ථුල්ලච්චය දෙකකට පැමිණියේද, ඒ තුන් ඇවැත්හු “**යස්ස නක්‍ඛමති සො භාසෙය්‍ය”** යන මෙහි මෙසේ තෙවන කර්‍මවාක්‍යය ය්‍යකාරයට පැමිණි මාත්‍රයෙහි සංසිඳෙත් සඞ්ඝාදිසෙසයෙහිම සිටිය කිම, පැමිණ ඇවැත්හු සාසිදෙත්ද, නොපැමිණි ඇවැත්හු සංසිදෙත්, යත් මහාසුම්ම ස්ථවිරතෙමේ වනාහි ‘යමෙක් කර්‍මවාක්‍යයෙහි කෙළවර අත්හරීද, හෙතෙමේ ඒ ඇවැතුන්ට නොපැමිණේ. එහෙයින් නොපැමිණි ඇවැත්හු සංසිදෙත්යි කියයි. **මහපදුමස්ථවිර** තෙමේ ලිඞ්ගපරිවර්‍තනයෙන් අසාධාරණ ඇවැතුන් මෙන් පැමිණ ඇවැත්හු සංසිඳෙන්නාහ. නොපැමිණියවුන්ගේ සංසිඳීමෙන් කිමැ’යි කීයේය.
**“ධම්මකම්මෙ ධම්මකම්මසඤ්ඤී**” ඒ සමනුභාෂනකර්‍මය ධර්‍මකර්‍මවේනම් එහි ධර්‍මකර්‍මය යන හැඟීම් ඇත්තේය යන අර්‍ත්‍ථයි. හැමතන්හි මේනයයි. මෙහි සංඥා නොරකියි. කර්‍මය තමා ධාර්මික බැවින්ම නොහරින්නේ පැමිණේ.
“**අසමනුභාසන්තස්ස**” සමනුභාෂකර්‍මය නොකරනු ලබන ඒ ලබ්ධිය නොහරින්නහුට ද සඞ්ඝාදිසෙසයෙන් ඇවැත් නොවේ.
“**පටිනිස්සජ්ජන්තස්ස**” ඤත්තියෙන් පෙර හෝ ඤත්ති කෙරෙහි හෝ ඤත්ති කෙළවර හෝ පළමුවන හෝ දෙවන හෝ තෙවන හෝ අනුශ්‍රාවණයෙන් යම්තාක් ය්‍ය කාරයට නොපැමිණේද, ඒතාක් අත්හරින්නහුට සඞ්ඝාදිසෙසයෙන් ඇවැත් නොවේ.
“**ආදිකම්මිකස්ස**” යන මෙහි ‘දෙවදත්ත තෙමේ සමගිසඞ්ඝයාගේ බිඳීම පිණිස උත්සාහ කළේය. ඒ වස්තුවෙහියි. **පරිවාරයෙහි** ආ බැවින් දෙවදත්තතෙමේ ආදිකර්මික වේ. හෙතෙමේද සඞ්ඝභෙදය පිණිස උත්සාහ කරන්නහුගේ වසයෙන් ආදිකර්මික වේ. අත්නොහරින්නහු පිළිබඳව නොවේ. ඔහුට ඒ කර්‍මය නොකරන ලද්දේය. මෙය කෙසේ දතයුතුද යත්: සූත්‍රයෙන් දතයුතුය. ‘පෙර ගිජුලිහිණියන් නැසූ තැනැත්තෙක්ව සිටි අරිට්ඨභික්‍ෂුතෙමේ තෙවනවර දක්වා කළ සමනුභාෂණයෙන් ඒ උත්සාහය අත්නොහළේය. ඒ වස්තුවෙහියි පරිවාරයෙහි ආබැවින් අරිට්ඨ භික්‍ෂුහට කර්‍මය කරන ලදැයි යම්සේ ප්‍රකට වේද, දෙවදත්තහට එසේ නොවේ. එහෙත් මේ දෙවදත්තහට කළ කර්‍මයකින් වියයුතුයයි කිසිවෙක් තමාට රිසි පමණින් කියන්නේද, එහෙත් උත්සාහය අත්නොහැරීමෙහි ආදිකර්මිකයාහට අනාපත්තියක් නම් නැත. **“අනුජානාමි භික්‍ඛවෙ රොමත්‍ථකස්ස රොමන්‍ථං**”යි ආදි විසින් උදෙසා අනුඥාතශික්‍ෂාපදය හැර ප්‍රඥප්තිශික්‍ෂාපදයක් ඉක්මවන්නට අනාපත්තියක් නම් නොපෙනේ. අරිට්ඨශික්‍ෂාපදය පිළිබඳව ආදිකර්මිකයාහට අනාපත්තියි පොත්වල යමක් ලියූද එය ප්‍රමාද ලිඛිතයක් වේ. මේ පිළිබඳ ප්‍රමාදලිඛිතභාවයද පළමුකොට අරිට්ඨ භික්‍ෂුතෙමේ චෝදනා කටයුත්තේය. චෝදනාකොට සිහිකරවිය යුත්තේය. සිහිකරවා ආපත්තිය ආරොපණය කටයුත්තීයයි මෙසේ කර්‍මස්කන්‍ධකයෙහි ආ ආපත්ති ආරොපණවචනයෙන් දතයුත්තේය.
මෙසේ භෙදය පිණිස උත්සාහ කිරීමෙහි ආදිකර්මික දෙවදත්තහට යම්හෙයකින් ඒ කර්‍මය නොකරන ලද්දේ ද, එහෙයින් මේ දෙවදත්තයාහට ඇවැත නොවූයේමය. ශික්‍ෂාපදය වනාහි ඔහු අරබයා පණවන ලදැයිකොට ආදිකර්මිකයෙකැයි කියන ලද්දේය. මෙසේ ඇවැත නොවනබැවින්ම මේ දේවදත්තයාහට අනාපත්තිය කියන ලදි. ඒ මේ අනාපත්තිය “**අසමනුභාසන්තස්ස”** යන මෙයින්ම සිද්ධය. යම්හෙයකින් සමනුභාෂණය නොකරනුයේ නම් යමක්හට හුදෙක් සමනුභාෂණය නොකෙරෙත්ද, හෙතෙමේ ආදිකර්මික නොවේයයි කියනු ලැබේ. මෙතෙමේද ආදිකර්මිකම වේ. එහෙයින් **ආදිකම්මිකස්ස**යි වදාරන ලදි. මේ උපායෙන් අරිට්ඨශික්‍ෂාපදය හැර සියලු සමනුභාෂණයන්හි විනිශ්චය දතයුතුය. සෙස්ස සියලු තන්හි ප්‍රකටමය.
සමුත්‍ථානාදීන් අතුරෙහි කායවාචාචිත්ත වසයෙන් අඞ්ගත්‍රයක් ඇත්තේය. කායවාචා චිත්තසඞ්ඛ්‍යාත එක් සමුත්‍ථානයක් ඇත්තේය. මේ සමනුභාෂණ සමුට්ඨානය නම් කායවාචාචිත්තයෙන් නගින්නේය. ඒ උත්සාහය හරිමියි කායවිකාරයක් හෝ වාග්භෙදයක් හෝ නොකරන්නහුටම පැමිණියයුතු බැවින් අකි‍්‍රයාසමුත්‍ථානයි. නොහරිමියි යන සංඥාවගේ අභාවයෙන් සංඥාවිමොක්‍ෂයයි. නොහරිමියි දන්නා සිත ඇති බැවින් සචිත්තකය. ලොකයා විසින් නියමිත බැවින් ලොකවද්‍යය. හස්තසංඥාවෙන් කයින් කළයුතු බැහැර කිරීම නොකළ බැවින් කායකර්‍මයි. වචනයෙන් කළයුත්ත නොකළබැවින් වාක්කර්‍මයි. අකුශලචිත්තයි. දොම්නස් වසයෙන් දු:ඛවෙදනායි.
ද්විතීයසඞ්ඝභේද ශික්‍ෂාපද වර්ණනාව
**“තෙන සමයෙන බුද්ධො භගවා**” ද්විතීය සඞ්ඝභෙදශික්‍ෂාපදයයි. එහි “**අනුවත්තකා”** ඔහුගේ දෘෂ්ටිය ඉවසීම රුචිය යන මොවුන්ගේ ගැනීමෙන් එයට අනුව පිළිපදින්නාහු. ව්‍යග්‍ර වූ අසාමග්‍රියපාක්‍ෂික වචන කියන්නුයි **වග්ගවාදක** නම. පදභාජනයෙහි වනාහි ඒ පිළිබඳ වර්‍ණනාවෙහි පක්‍ෂයෙහි සිටියාහු වෙත්යි වදාරනලදි. සඞ්ඝභෙදය පිණිස උත්සාහ කරන්නාවූ ඔහුගේ ගුණකීම පිණිසද, පක්‍ෂවෘද්ධිය පිණිසද සිටියාහු යන අර්‍ත්‍ථයි. යම් කෙනෙක් ව්‍යාග්‍රවාදක වූවාහුද ඔවුහු නියමයෙන් මෙබන්දෝ වෙති. එහෙයින් මෙසේ වදාරන ලදි. යම්හෙයකින් යම්හෙයකින් තිදෙනකුට වැඩියක් කර්‍මයට සුදුස්සෝ නොවෙත්ද, සඞ්ඝතෙමේ සඞ්ඝයාට කර්‍ම නොකෙරේද, “**එකො වා ද්වෙ වා තයො වා**” එහෙයින් ‘එකෙක් හෝ දෙදෙනෙක් හෝ තිදෙනෙක් හෝයි වදාරනලදි.
**“ජානානි නො**” අපගේ ඡන්‍දාදිය දනියි. “**භාසති**” මෙසේ කරමුයි අප සමග කියයි. “**අම්හාකම්පෙතං ඔමති**” හෙතෙමේ යමක් කෙරේද, මේ කිරීම අපටද රුස්නේය.
**“සම්තොයස්මන්තානං සඞ්ඝෙන**” ආයුෂ්මතුන්ගේ සිත සඞ්ඝයා සමග එක්වේවා. එකීභාවයට යේවායි කියන ලද්දේ වේ. මෙහි සෙස්ස ප්‍රථම ශික්‍ෂාපදයෙහි කියූ නය ඇති බැවින්ද උත්තානාර්‍ත්‍ථ ඇති බැවින්ද ප්‍රකටමය.
සමුත්‍ථානාදීහුද ප්‍රථම ශික්‍ෂාපදය සමාන වෙත්මය.
දුර්‍වච ශික්‍ෂාපද වර්ණනාව
**“තෙන සමයෙන බුද්ධො භගවා**” දුබ්බච ශික්‍ෂාපදයයි. එහි “**ආනාචාරං ආචරති**” අනෙකප්‍රකාරවූ කායවාක්ද්වාර ව්‍යතික්‍රමය කරයි. **“කින්නු ඛො නාම”** මෙය ගර්‍හාවචනයි. **“අහං ඛො නාම”** මෙය උත්කර්‍ෂ වචනයි. “**තුම්හෙ වදෙය්‍යං**” මෙය කරවු, මෙය නොකරවු’යි තොපට කියන්නට මම සුදුසු වෙමියි දක්වයි. කුමක් හෙයින්ද යත්, ‘අපගේ බුදුරජාණන් වහන්සේ යම්හෙයකින් කන්‍ථක අසු පිට නැග මා සමග නික්ම පැවිදිවූහයි මේ ආදි අර්‍ත්‍ථය සඳහා කීය. අපගේ ධර්‍මයයි කියා තමන් සතු බැව්හි යුක්තිය දක්වමින් “**අම්හාකං අය්‍යපුත්තෙන ධම්මො අභිසමිතො”** යනු කීහ. යම්හෙයකින් අපගේ ආර්‍ය්‍යපුත්‍රයා විසින් චතුස්සත්‍ය ධර්‍මය අවබෝධ කරන ලද්දේද, එහෙයින් ධර්‍මයද අපගේයයි කියන ලද්දේ වේ. සඞ්ඝයා තම වෛරීපක්‍ෂයෙහි සිටියහුයි සිතමින් අපගේ සඞ්ඝතෙමේයි නොකියැයි උපමාවක් කියා සඞ්ඝයා පහකරනු කැමතිව **“සෙය්‍යථාපි**” නාම යනාදිය කීයේය. “**තිණකට්ඨපණ්ණසටං”** ඒ ඒ තැන වැටුණු තණ වියලි දඬු පරලා නොහොත් තෘණද, හර නැති සැහැල්ලු වියලිදඬුද තිණකට්ඨ නම. ‘පණ්ණසටං’ පුරාණපත්‍ර “**උස්සාදෙය්‍ය”** රැස් කරන්නේය.
“**පබ්බතෙය්‍යා**” පර්‍වතයෙන් උපන් ඕ වනාහි වේගවත් දියපහර ඇත්තීය. එහෙයින් ඒ වේගවත් දියපහරම ගනියි. **“සඞ්ඛසෙවාලපණකං**” යන මෙහි ‘සඞ්ඛො’ යනු දිග්මුල් ඇති කොළසෙවෙල් කියනු ලැබේ. ‘සෙවාලො’ නිල්සෙවෙල් සෙසු රොන්මඩ වියලි පැළුණු කබල් තලබිජු ආදීවූ සියල්ලම පණකයි. ගිනීමට යෙයි. **“එකතො උස්සාදිතා**” කිසිවෙකු විසින් එක් තැනක පිඬු කරන ලදය. රැස්කරන ලදයයි දක්වයි.
“**දුබ්බචජාතිකො**” දුර්‍වචසක ස්වභාව ඇත්තේය, කියන්නට නොහැක්කේය යන අර්‍ත්‍ථයි. මේ ශික්‍ෂාපදයෙහි පදභාජනයෙහිද **“දුබ්බචො”** යන මෙයින් දුකින් අවවාද කටයුත්තේය. සැපසේ කියන්නට නොහැකිය යන අර්‍ත්‍ථය වදාරන ලද්දේය. “**දොවචස්සකරණෙහි”** දුර්‍වචභාවය කරන්නා වූ යම් ධර්‍මයක් පුද්ගලයා දුර්‍වච කෙරෙත්ද, ඒ ධර්‍මයන්ගෙන් යුක්ත වූයේය යන අර්‍ත්‍ථයි. ඔවුහු වනාහි ඇවැත්නි, දුර්‍වචභාවය කරන ධර්‍මයෝ කවරහුදැ’යි ඇවැත්නි මේ ශාසනයෙහි මහණතෙමේ ලාමක ආසා ඇත්තේවේය, යනාදි නයින් පිළිවෙළින් අනුමාන සූත්‍රයෙහි ආවා වූ ලාමක ආසා ඇතිබව, තමා උසස් තැන තබා අන්හු පහත් තැන තැබීම, ක්‍රොධකරනසුලු බව, ක්‍රෝධය හේතුකොට බද්ධවෛර ඇතිබව, ක්‍රෝධය හේතුකොට ගැටෙනබව, ක්‍රෝධය හේතුකොට ක්‍රෝධයට අසලවූ විහිදෙනබව, චොදකයාහට පටහැනිබව, චොදකයාට ගැරහීම, චොදකයාහට වටාලා චෝදනා කිරීම, අනෙකෙකින් අනික වසනබව, චරිතය සපයා කියන්නට නොහැකිවීම, ගුණමකුව යුගග්‍රාහ ඇතිබව, පරසම්පත්ති නොඉවසීම හා මසුරුබව, නැතිගුණ පහළ කිරීම හා මායා ඇතිබව, තදබව හා අධික මානය ඇතිබව, තමදෘෂ්ටිය පහසු සැහැසිබව ඉක්මවා පසුභාගයෙන් පැහැසීම ඇතිබව, දැඩිව ගැනීම ඇතිබව, යුතුකරුණ දැකද හරින්නට නොහැකි ලබ්ධිය ඇතිබව යන එකුන් විසින් ධර්‍මයෝයයි දතයුතුයි.
අවවාදය නොඉවසයි, නොඋසුලානුයි අක්‍ඛම නම. අනුශාසනා ලෙසින්, නොපිළිපැදීමෙන්, ගෞරවයෙන් අනුශාසනාව නොගනිනුයි **අප්පදක්‍ඛිණග්ගාහී අනුසාසනිං** නම
**“උද්දෙසපරියාපන්නෙසු**” ප්‍රාතිමොක්‍ෂාද්දෙශයෙහි යෙදුණු ඇතුළත් වූ “**යස්ස සියා ආපත්ති සො ආවීකරෙය්‍ය**”යි මෙසේ සඞ්ග්‍රහ කළ බැවින් ප්‍රාතිමොක්‍ෂය තුළ පවතින්නාවූ යන අර්‍ත්‍ථයි. “**සහධම්මිකං වුච්චමානො**” ප්‍රඥප්ත ශික්‍ෂා පදයෙන් කියනු ලබන්නේ. කරණාර්‍ත්‍ථයෙහි ද්විතීයාවචනයි. පස්මහ දැහැමියන් විසින් හික්මිය යුතු බැවින්, නොහොත් ඔවුන් සතු බැවින් සහධම්මිකයි ලැබූ නම් ඇති බුදුරජුන් විසින් පැණවූ ශික්‍ෂාපදයෙන් කියනු ලබන්නේය යන අර්‍ත්‍ථයි.
“**විරමථායස්මන්තො මම වචනාය**” යම් වචනයකින් මට කියවුද, ඒ මට කියූ වචනයෙන් වෙන්වවු, මට ඒ වචනය නොකියයි කියන ලද්දේ වේ.
“**වදෙතු සහධම්මෙන**” සහධාර්මික ශික්‍ෂාපදයෙන් හෝ සහධාර්මිකවූ අනිකුදු ප්‍රාසාදිකභාවය පිණිස පවත්නා වචනයෙන් හෝ කියාවා, “**යදිදං**” වෘද්ධිකාරණය නිදර්‍ශනාර්‍ත්‍ථයෙහි නිපාතයෙකි. එයින් ඔවුනොවුන්ට යම් මේ හිතවචනයක්වේද, ඇවැතින් නගාසිටුවීමක් හෝ වේද ඒ ඔවුනොවුන්ට කියූ වචනයෙන්ද ඔවුනොවුන් නගාසිටුවීමෙන්ද පිරිස් වැඩෙන්නීයයි මෙසේ පිරිසෙහි වෘද්ධිකාරණය දක්වන ලද්දේ වේ. සෙසු සියලු තන්හි ප්‍රකටමය.
සමුත්‍ථානාදීහු ප්‍රථම සඞ්ඝභෙදශික්‍ෂාපදය සමානවූවාහුම වෙති.
කුලදූසක ශික්‍ෂාපද වර්ණනාව
**“තෙන සමයෙන බුද්ධො භගවා”** කුලදූෂක ශික්‍ෂාපදයයි. එහි ‘අස්සජිපුනබ්බසුකා නාම’ අස්සජිද පුනබ්බසුකද යන දෙදෙනය. “**කීටාගිරිස්මිං**” මෙනම් ඇති ජනපදයෙහි. “**ආවාසිකාහොන්ති**” මෙහි ආවාසය මොවුන්ට ඇත්තේනුයි ආවාසික නම. විහාරය ආවාසැයි කියනු ලැබේ. ඒ ආවාසය නවකම් කිරීම. පැරණිතැන් පිළිදැගුම් කිරීම ආදීවු බර උසුලන බැවින් යම් කෙනකුට අයත්වූයේද ඔවුහු ආවාසිකයෝ වෙත්. යම්කෙනෙක් හුදෙක් විහාරයෙහි වසත්ද, ඔවුහු නෙවාසිකයි කියනු ලැබෙත්. මොවුහු ආවාසිකයෝ වූහ. “**අලජ්ජිනො පාපභික්‍ඛූ**”. ලජ්ජාවිරහිත ලාමක භික්‍ෂූහුය. ඒ අස්සජිපුනබ්බසුකයෝ සවග මහණුන් අතුරෙහි වැඩිමහලු සවගමහණෝය.
සැවැත්නුවර වනාහි යහළුවූ පණ්ඩුක-ලොහිතකා-මෙත්තිය-භූම්මජක-අස්සජි-පුනබ්බසුකයි සදෙනෙක් කෘෂිකර්‍මාදීහු දුෂ්කරයහ, යහළුවෙනි, එබැවින් අපි පැවිදි වම්හ. පැවිදිවන්නන් විසිනුදු කටයුත්තක් උපන්කල්හි එය උසුලන්නට පොහොසත් තැනක පැවිදිවන්නට වටීයයි මන්ත්‍රණය කොට දෑගසව්වන්ගේ සමීපයෙහි පැවිදිවූහ. ඔවුහු පස්වස් ඇත්තෝව මාතෘකාව පුහුණුකොට ජනපදය සමහර කලෙක සුභික්‍ෂ වේ. සමහර කලෙක දුර්භික්‍ෂ වේ. එහෙයින් අපි එක් තැනක නොවසමු, තුන් තැනක වසමුයි මන්ත්‍රණය කළහ. ඉක්බිති ඇවැත්නි, සැවැත් නුවර සත්පණස් ලක්‍ෂයක් කුල වාසය කළේය. ගම් අසූදහසකින් ප්‍රතිමණ්ඩිත වූ තුන්සියයක් යොදුන් ඇති කාසි-කොසල දෙරට අය උපදින දොරකඩ විය. තෙපි එහි ජෙතවන දොරටුව සමීපයෙහි පිරිවෙන් කරවා අඹ කොස් පොල් ආදිය රෝපණය කරවා මල්වලින් හා ගෙඩිවලින් කුලසඞ්ග්‍රහ කරමින් කුලදරුවන් පැවිදි කරවා පිරිස වඩාලමුයි පණ්ඩුක-ලොහිතකයන්ට කීහ.
මෙත්තිය භූම්මජකයන්ට ‘ඇවැත්නි රජගහනුවර අටළොස් කෙළක් මිනිසුන් වසන ලදය, ගම් අසූදහසකින් ප්‍රතිමණ්ඩිතවූ යොදුන් තුන්සියයක් ඇති අඟුමගධ දෙරටම අය උපදින දොර වූයේය, තෙපි එහි ඉදිරි තැනකම - පෙ- පිරිස වඩාලවුයි කීහ.
අස්සජී-පුනබ්බසුකයන්ට ‘ඇවැත්හි කීටාගිරිය, වස්සාන හේමන්ත යන ඍතු දෙක්හි වස්නා දෙවැස්සෙන් අනුගෘහිතය. ත්‍රිවිධ ධාන්‍ය පැසෙයි. තෙපි එහි ඉදිරියෙහිම පිරිවෙන් කරවා -පෙ පිරිස වඩාලවයි කීහ. ඔවුහු එසේ කළහ. ඔවුන් අතුරෙහි එක් එක් පක්‍ෂයට පන්සිය පන්සිය භික්‍ෂූහු පිරිවරවූහ. මෙසේවූ භික්‍ෂූහු එක්දහස් පන්සියයකට අධික වූහ. එහි පිරිවර සහිතවූ පණ්ඩුක-ලොහිතකයෝ සිල්වත්වම භාග්‍යවතුන් වහන්සේ සමග ජනපද චාරිකාවෙහිද හැසිරෙති. ඔවුහු පෙර නොකළ වැරදි කරත්. හෙවත් කණිකාරාදීවූ අලුත් මල්වතු වවත්. අන් සියල්ලෝ අලජ්ජීහුය. පෙර නොකළ වැරැදි ද කරත්. පැණවූ සිකපදද මඩිත් “**අලජ්ජිනො පාපභික්‍ඛු**” යනු එහෙයින් වදාළ සේක.
**“එවරූපං”** මෙබඳු සැහැවි ඇති. “**අනාචාරං ආචරන්ති”,** නොහැසිරිය යුත්තෙහි හැසිරෙත්. නොකටයුත්ත කරත්. “**මාලාවච්ඡං**” තරුණමල් රුක්ය. තුරුණ මල්රුක්ද මල්ගස්ද මාලාවච්ඡයි කියනු ලැබෙත්. ඔවුහුද නන්වැදෑරුම් වූ මල්ගස් මල්රුක් තුමූද රෝපණය කරත්. අන්හු ලවාද රෝපණය කරවත්, “**මාලාවච්ඡං රොපෙන්තීපි රොපාපෙන්තීපි**”යි වදාරන ලදී. **“සිඤ්චන්නි**” තුමූම දිය ඉසිත්. **“සිඤ්චා පෙත්තිපි**” අන්හු ලවාද දිය ඉස්වත්,
මෙහිලා අකැප ව්‍යවහාරය, කැපව්‍යවහාරය, පරියාය, ඔභාසය, නිමිත්තකම්මය යන මේ පස දතයුත්තේය. එහි අකප්පිය වොහාරය නමි, තෙත් නිල් තණ සිඳීම, සිඳවීම, වළ කැණීම, කැණවීම, මල්ගස් මල්රුක් සිටුවීම, සිටුවාලීම, නියර බැඳීම, බැඳවීම, දිය ඉසීම, ඉස්වාලීම, දිය ඇළ තමා දෙසට නමා ගැනීම, කැපදිය ඉසීම, අත්මුව පා දෝනට. නෑමට දිය ඉසීමය යන මේ වේ. කප්පිය වොහාරය නම්, මෙරුක දනුව, මේ වළ දනුව, මේ මල්රුක් මල්ගස් දනුව, මෙහි පැන් දනුව යන වචනය. වියළි ඇළ සෘජු කිරීමද වේ. පරියාය නම්, පණ්ඩිතයා විසින් මල්ගස් ආදිය සිටුවාලිය යුතුය. නොබෝ කලකින්ම උපකාරය පිණිස පවතින්නේය යනාදිය කීමය. ඔභාසය නම්, උදලු, බිම කණිනහුල් ආදියද, මල්ගස්ද ගෙන සිටීමය. සාමණෙරාදීහු මෙසේ සිටියහු දැක ‘ස්ථවිරතෙමේ කරවනු කැමැත්තේයයි ගොස් කරත්, නිමිත්තකම්ම නම්, උදලු, බිම කණිනහුල්, වෑපොරෝ, දිය බඳුන් ගෙනවුත් සමීපයෙහි තැබීමය.
මේ පසම කුලසඞ්ග්‍රහය පිණිස සිටුවීමෙහි නොවටියි. ඵලපරිභොගය පිණිස කැප අකැප ව්‍යාවහාර දෙකම නොවටියි. පරියාය ඔභාස නිමිත්තකම්ම තුන ඵලපරිභොගය පිණිස වටියි. මහාපච්චරියෙහි කැප ව්‍යවහාරයද වටියි, තමන්ගේ පරිභෝගය පිණිස යමක් වටීද, එය අන්‍ය පුද්ගලයෙකු පිණිස හෝ සඞ්ඝයා පිණිස හෝ චෛත්‍යයක ප්‍රයොජනය පිණිස හෝ වටීයයි කියනලදී.
ආරාමය පිණිසද වනය පිණිසද සෙවන පිණිසද අකැප ව්‍යවහාර මාත්‍රයක්ම නොවටියි. සෙස්ස වටියි. හුදෙක් සෙසු සියල්ල පමණක් නොවේ. වියලි නොවියලි යම්කිසි ඇළක සෘජු කරනු පිණිස කැපදිය ඉසින්නටද නානකොටුවක්කොට නාන්නටද, අත්පා මුවදෝනා දියද එහි දමන්නට වටියි. මහාපච්චරියෙහිද කුරුන්‍දියෙහිද කැප පොළොවෙහි තමා විසින් සිටුවන්නටද වටීයයි කියන ලදී. ආරමාදිය පිණිස වනාහි රොපණය කරන ලද්දක හෝ රොපණය කරවන ලද්දක හෝ ඵලය පරිභොග කරන්නටද, වටියි.
නෙලීම නෙලවීම්හි සැහැවියෙන්ම පාචිත්තිය වේ. කුලදූෂණය පිණිස පාචිත්තියද දුක්කටයද වේ. ගෙතීම් ආදිකොට ඇති ලෙහි පලදින මල්දම කෙළවරකොට ඇති මොවුන් අතුරෙහි කුලදූෂණය පිණිස හෝ වස්තුපූජාදීවූ අනිකක් පිණිස හෝ කරන්නහුට දුක්කටයම වේ. කුමක් හෙයින, යත්: අනාචාර බැවින්ද “**පාපසමාචාරො**”යි මෙහි කියූ පාපසමාචාර බැවින්ද වේ. ආරාමාදිය පිණිස ගස් සිටුවීමෙහි මෙන් තෙරුවන් පිදීම පිණිස ගස් සිටුවීමෙහිදී කුමක් හෙයින් අනාපත්ති නොවන්නීද යත්:- අනාපත්තිමය. යම්සේ ඒ ආරාමාදිය පිණිස ගස් සිටුවීමෙහි පරියායාදියෙන්ද අනාපත්තිවන්නීද, එසේ තෙරුවන් පිදීම පිණිසද අනාපත්තිම වේ.
එහි කැප පොළොවෙහි තමන් විසින් ගස් සිටුවන්නටද වටීයයි කියන ලද්දේ නොවේද, කියන ලද්දේය. මහා අර්‍ත්‍ථකථාවෙහි නොකියන ලද්දේය. එහෙත් අන්අටුවාවන්හි කියනලද ප්‍රමාණය පිළිගත යුතුය. මහා අටුවාවෙහිද කැපදිය ඉසීම කියනලදී. ඒ කීයේය යත්: එද විරුද්ධ නොවේ. එහි විශේෂයක් නොතබා **“රුක්‍ඛං රොපෙන්තිපි රොපාපෙන්තිපි සිඤ්චන්තිපි සිඤ්චාපෙන්තිපි**” කිය යුත්තෙහි “**මාලාවච්ඡං**”යි කියමින් කුලසඞ්ග්‍රහය පිණිස මල්පලරුක්වැල් ආදියම සඳහා මෙය කියන ලද්දේය. අන්තන්හි වනාහි ආරාමාදිය පිණිස පරියායෙක් ඇත්තේයයි හඟවයි. එහෙයින් එහි පරියායද මෙහි පරියාභාවයද දැන යමක් අටුවාවන්හි කියන ලදද, එය මොනවට කියන ලද්දේමය.
බුදුරජුන් විසින් යම් ධර්‍මයක් විනයක් වදාරන ලද්දේද, ඒ ධර්‍ම විනය උන්වහන්සේගේ පුත්‍රයන් විසින් එසේම දන්නා ලද්දේය. යම් කෙනෙක් උන්වහන්සේලාගේ අදහස නොහරිමින් යම්හෙයකින් පෙර අර්‍ත්‍ථකථා කළාහුද, එහෙයින් අර්‍ත්‍ථකථාවන්හි යමක් කියන ලදද, එහි ප්‍රමාදලිඛිතවූ එය හැරපියා අන් සියල්ල මෙහි ශික්‍ෂාවන්හි ගෞරව සහිතවූ පණ්ඩිතයන්ට ප්‍රමාණයයි මේ කියන ලද්දේය.

සියල්ලයට කියූ නයින්ම දතයුතුය. එහි තෙරුවන් පිදීම පිණිසද මල්දම් ගෙතීම් ආදියෙහි ඉදින් ඇවැත්වේද, තෙරුවන් පිදීම පිණිස ගෙනයෑම් ආදියෙහි කුමක් හෙයින් අනාපත්ති වන්නීද, කුලස්ත්‍රී ආදීන් පිණිස ගෙන යෑමෙන් හරණධිකාරය වෙනස්කොට “**තෙ කුලිත්‍ථිනං**” යනාදිය කියන ලදී. එහෙයින් බුද්ධාදීන් සඳහා ගෙන යන්නහුට ඇවැත් නොවේ.
එහි “**එකතොවණ්ටිකං**” මල්නටු එක්කොට කළ මල්දමය. “**උභතො වණ්ටිකං”** දෙපසෙහි මල්නටුකොට කළ මල්දමය. **“මඤ්ජරිකං**” යනාදි තන්හි පොකුරක් මෙන් කළ පුෂ්පවිකෘතිය මඤ්ජරිකායි කියනු ලැබේ. “**විධූතිකා”** හිදියෙන් හෝ ඉරෙන් හෝ නිකමල් ආදියවීද කළ මල්දමය. **“වතංසකො**” මුදුන් මල්කඩය. **“ආවෙළො”** බොහෝ මල් හෝ මල්දම් හෝ එක්කොට බැඳ කරණලද පොකුරය. “**උරච්ඡදො**” මුතුහර වැනි ලෙහි පලදින මල්දමය. මේ මෙහි පදවර්‍ණනාය.
මේ වනාහි මුල පටන් විස්තර විසින් ආපත්ති විනිශ්චයයි. කුලදූෂණය පිණිස අකැප පොළොවෙහි මල්ගස් මල්රුක් සිටුවන්නහුට පාචිත්තියද දුක්කටයද වේ. එසේ නොකැප වහරින් රෝපණය කරවන්නාහට කැප පොළොවෙහි සිටවීමෙහි, සිටුවාලීමෙහිද දුක්කටයම වේ. කැප නොකැප දෙතන්හිම වරක් ඇණවීමෙන් බොහෝවූද මල්ගස් සිටවීමෙහි එක්ම පාචිත්තිය සහිතවූ දුක්කටයක් හෝ සුද්ධදුක්කටය හෝවේ වේ. පරිභොගය පිණිස කැප බිම හෝ නොකැප බිම හෝ කැපවහරින් රොපණය කරවීමෙහි ඇවැත් නොවේ. ආරාමාදිය පිණිසද නොකැප පොළොවෙහි රොපණය කරන්නහුට හෝ නොකැප වචනයෙන් රෝපණය කරවන්නහුට හෝ පාචිත්තිය වේ. මේ නය වනාහි මහාඅර්‍ත්‍ථකථාවෙහි මනාකොට විභාග නොකරන ලද්දේය. මහාපච්චරියෙහි විභාග කරන ලද්දේය.
නොකැප දිය ඉසීම් ඉස්වීම්හි හැම තැන පාචිත්තිය වේ. කුලදූෂණ පරිභොගය පිණිස දුක්කටයද වේ. කැපදියෙන් කුලදූෂණ පරිභොග යන එදෙකම පිණිස කිරීමෙහිදී දුක්කටය වේ. පරිභොගය පිණිසද මෙහි කැපවහරින් ඉස්වීමෙහි ඇවැත් නොවේ. ආපත්තිස්ථානයෙහි දියදහර සිදීම් වසයෙන් ප්‍රයෝග බහුලභාවයෙන් ආපත්ති බහුලභාවය දතයුතුය.
කුලදූෂණය පිණිස මල් නෙලීමෙහිදී මල් ගණනින් දුක්කට පාචිත්තිය වේ. තෙරුවන් පිදීම් ආදී අන් අයුරකින් නෙලීමෙහිදී පාචිත්තිය වෙයි. බොහෝ මල් එක් ප්‍රයොගයෙන් නෙලන්නේ ප්‍රයොග වශයෙන් කරවිය යුතුය. කුලදූෂණය පිණිස මල් වරක් අණකරන ලද්දේ බොහෝමල් නෙලාද එක්ම පාචිත්තියක් හා දුක්කටයක් වේ. අන්තන්හි පාචිත්තියම වේ.
ගෙතීම් ආදියෙහි සියලු සවැදෑරුම් වූ පුෂ්පවිකෘතීහු දතයුත්තාහුය. ගන්‍ථිම-ගොපඵිම-වෙධිම-වෙඨිම -පූරිම-වායිම යන මොහුය. එහි ගන්‍ථිම නම්, දඬු සහිත උපුල් පියුම් ආදියෙහි හෝ අන්‍ය වූ දිග්නටු ඇති පුෂ්පයන්හි දතයුතුය. දඬුවෙන් දඬුව හෝ නටුවෙන් නටුව හෝ ගොතා කරන ලද්දම ගන්‍ථිම නම. එය මහණහට හෝ මෙහෙණහට හෝ කරන්නට නොකැප වචනයෙන් කරවන්නටද නොවටියි. ‘මෙසේ දනුව, මෙසේ කළකල්හි හොබනේය. මේ මල් යම්සේ නොවිසිරේද, එසේ කරව, යනාදි කැපවචනයෙන් කරවීම වටියි.
ගොප්ඵිම නම්, හයින් හෝ නියද කෙඳි ආදියෙන් හෝ සීනිද්ධ මල් ආදිය එක් පසකට නටු තබා හෝ දෙපසට නටු තබා හෝ මල්දම් වසයෙන් ගෙතීම, නියද කෙඳි හෝ හූ ද්විගුණකොට ඒ ඒ තැන නටු නැති බක්මීමල් ආදිය ඇතුල්කොට පිළිවෙළින් බඳිත් මෙද ගොප්ඵිමම වේ. සියල්ල පෙර කියූ නයින්ම නොවටියි.
වෙධිම නම්, නටු සහිත සීනිද්දමල් ආදිය නැටිවලද නටු රහිත මූනමල් ආදිය සිදුර තුළද හිදි තල්ඉරටු ආදියෙන් විනිවිද අවුණත් මේ වෙඨිම නම්වේ. එද පෙර කියූ නයින්ම නොවටියි. ඇතැම් කෙනෙක් කෙසෙල් කඳෙහි කටු හෝ තල් ඉරටු ආදිය හෝ ඇතුල්කොට එහි විද මල් තබත්, ඇතැම් කෙනෙක් කටු අතුවලද ඇතැම් කෙනෙක් මල්සත් මල්කුළුගේ කරනු පිණිස ජත්‍රයෙහිද භිත්තියෙහිද ඇතුල්කොට තැබූ කටුවලද, ඇතැම් කෙනෙක් ධර්‍මාසනයෙහි කළ වියනෙහි බැඳි කටුවලද, ඇතැම් කෙනෙක් කිණිහිරි මල් ආදිය ඉරටුවලින් විදිත්. සතක් මතුයෙහි සතක් සේද කරත්. එය අතිඖදාරිකම වේ. මල් විදින්නට ධර්‍මාසනයෙහි බැඳි වියනෙහි කටුද බඳින්නට කටු ආදියෙන් එක් මලකුදු විදින්නට හෝ මල්කම් මලක් ඇතුලත් කරන්නට හෝ නොවටියි. දැල් වියන් පිල්කඩ නාදැති මල්බදුන් තල්පත් ගුළකයනාදීන්ගේ සිදුරුවල හෝ, හෝපලුමල් සමූහයෙහි හෝ අතරෙහි මල් ඇතුල්කිරීම දොසයක් නොවේ. මෙය වෙධිමැයි නොගැණේ. වට ඇද බැදි රැහනෙහිද මේ නයමවේ.
වෙඨිම නම්, මල්දම්, මල්මිටි ආදියෙහිලා දතයුතුය. ඇතැම් කෙනෙක් ධර්‍මාසනාදිය මතුයෙහි එල්බෙන මල්දම් කරන්නෝ යට ඝටාකාරය දක්වනු පිණිස මල්දම්වලින් වෙළත්, ඇතැම් කෙනෙක් අට අට හෝ දසය දසය හෝ උපුල්මල් ආදිය හුයකින් හෝ නියඳ කෙඳිවලින් හෝ දඬුවල බැඳ උපුල්මිටි පියුම්මල්මිටි කරත්, ඒ සියල්ල පෙර කියූ නයින්ම නොවටනේය. හෙරණුන් විසින් උපුටා ගොඩ තැබූ උපුල් ආදිය කසාවතින් පොදිකොට බැදීමද නොවටියි. ඒ උපුල් ආදීන්ගේම කෙන්දකින් හෝ දඬුවකින් හෝ බැඳීම, අංසයෙහිලූ පොදියක් හෝ කිරීම සුදුසුය. අංසභණ්ඩිකායි නම්, කඳෙහි තැබූ සිවුරෙහි දෙකොණ ගෙන ගැට ගසා එහි පසුම්බියෙහි මෙන්ම එහි පසුම්බියෙහි මෙන් මල් බහාලති. මෙය අංසභණ්ඩිකායි කියනු ලැබේ. මේ අංසභණ්ඩිකය කිරීම වටියි. දඬුවෙන් පියුම්පත් විද උපුල් ආදිය පත්‍රයෙන් වෙළා ගනිත්. එහිද මල් මතුවෙහි පියුම්පතම බැඳීම වටියි. යට දඬු බැඳීම නොවටියි.
පූරිම නම්, මල්දමෙහිද මල්පිළියෙහිද දතයුතුය. යමෙක් මල්දමින් සෑයක් හෝ බොධියක් හෝ පිල්කඩක් හෝ වට කරමින් නැවත ගෙනවුත් පළමු මල්දම තුබූ තැන ඉක්මවා තබාද, මෙපමණකිනුදු පූරිම නම්වේ. නාදත් අතරින් හෝ ඇතුල්කොටගෙන යමින් එල්බෙන්නක්කොට නැවැත නාගදන්තය වට කෙරේද එසේ නොයෙක් වර වට කරන්නහු පිළිබඳව කියනුම කවරේද, මෙද පූරිම නමි. නාගදන්තයෙහි මල් වළල්ලක් ඇතුල් කිරීම වටියි. මල්වැලින් මල් පිළී කරත්ද එහිද එක්ම මල්වැලක් ගෙනයෑම වටියි. නැවත ගෙන එන්නහුට පූරිමයම වේ. ඒ සියල්ල පෙර කියූ නයින්ම නොවටියි. බොහෝවූද මල්වැලින් කළ මල්දමක් ලැබ අසුන් මත ආදියෙහි බැඳීම වරද නැත. ඉතා දිග්වූ මල්වැල එක්වරක් ගෙනගොස් වටකොට නැවැත අන් මහණක්හට දීම වටියි. ඔහු විසිනුදු එසේ කළයුතුය.
වායිම නම්, මල්දැල් මල්පට මල්රූපයන් විෂයෙහි දතයුතුය. සෑයෙහි මල්දැලක් කරන්නහුට එක් එක් දැල් සිදුරක් පාසා දුක්කටය වේ. බිත්ති, සත්. බෝටැම් ආදියෙහිද මේ නයමවේ. මල්පට වනාහි අනුන් විසින් පිරවූයේද වියීම නොලබයි. හූවැහැරියෙන් ගෙතූ මල්වලින්ම ඇත් අස් ආදී රූප කෙරෙත්ද ඔවුහුද වායමස්ථානයෙහි සිටිත්. පෙර කිය නයින්ම සියල්ල නොවටියි. අනුන් කළ පිරිසිඳීමෙහි මල් තබන්නහු විසින් ඇත් අස් ආදි රූප කිරීමද වටියි. මහාපච්චරියෙහි වනාහි එල්බෙන මල්දම හා අඩසදවන් මල්දම සමග පුෂ්පවිකෘති අටක් කියන ලද්දේය. එහි ‘කලම්බක’ යන මෙයින් අඩසඳවන් මල්දම අතරවූ ඝටීකාකාරවූ එල්බෙන මල්දම කියන ලද්දේය. ‘අද්ධචන්‍දක’ යන මෙයින් අඩසඳ අයුරින් මල්වැලින් වටකිරීම කියන ලද්දේය. එදෙකම පුරිමයෙහිම පිවිසියේය. කුරුන්‍දියෙහි වනාහි මල්වැල් දෙකක් තුනක් එක්කොට මල්දම් කිරීමද වායිමයමැයි කියන ලදී. එද මෙහි පළමු කියූ තැනම පිවිසියේය. මල්දම පමණක්ම නොවේ. පිටියෙන් කළ දමද නූල් ආදියෙන් වටකුරුකොට කළ මල්දමද කුරුන්‍දියෙහි කියන ලද්දේය. බරපත්‍රදාමයද ශික්‍ෂාපදයට සාධාරණ බැවින් මහණුන්ටද මෙහෙණන්ටද කිරීම හා කරවීම නොවටියි. පූජාවට නිමිත්ත වූ කැප වචන සියලු තන්හි කියයුතුය. පරියාය ඔභාස නිමිත්ත කර්‍මයෝ වටිත්මය.
**“තුවට්ටෙන්ති**” තුරුළුකරගෙන හොවින් **“ලාසෙන්ති**” ප්‍රීතියෙන් ඉල්පෙන්නහු මෙන් නැගිට තම තමන්ගේ අදහස පවසා මෙසේ නැටිය යුතුයයි පළමුව නැගිට නටත්. මෙසේ නටවත්, අත්පා ආදියෙන් රඟ දවත්. “**නච්චන්තියාපි නච්චන්ති**” යම් කලෙක නළඟනක් නටාද, එකල ඔවුහුද ඇය ඉදිරියෙහි හෝ පසුපස හෝ යමින් නටත්. ‘නච්චන්තියාපි ගායන්ති’ යම් කලෙක ඕ නටාද, එකල නැටීමට සුදුසු පරිදි ගයත්. හැම තැන මේ නයයි. “**අට්ඨපදෙපි කීළන්ති**” අටපදදූපෝරුවෙහි කෙළින්. **දසපදෙ කීළන්ති** දසපද දුපෝරුවෙහි කෙළිත්. “**ආකාසෙපි**” අටපදදසපද දූපෝරුවල මෙන් අහසෙහිද කෙළිත්. **“පරිහාරපථෙ”** බිම නොයෙක් මං ඇති මඩුල්ලකොට එහි පරිහරණය කටහැකි මග පරිහරණය කරමින් කෙළිත්. **“සන්තිකායපි කීළන්ති**” කැට ඈත් මෑත් කොටද කෙළිත්. එක්කොට තැබූ හිරටු හෝ කැටකැබලිති හෝ නොසොයමින් නියෙන්ම බැහැරද කෙරෙත්. සමීපයෙහිද කෙරෙත්. ඉදින් එහි කිසිවක් සැලේද පරාජය වේ. “**ඛලිකාය**” දූපෝරුවෙහි පසැටකෙළියෙන් කෙළින්. “**ඝටිකාය**” දඬුවෙන් කරන ක්‍රීඩාව ඝටිකායි කියනු ලැබේ. එයින් කෙළිත්. දිග්දඬුවෙන්කොට දඬුකඩට පහරමින් හැසිරෙත්.
**“සලාකහත්‍ථෙන**” ලාකඩින් හෝ මදටකසටින් හෝ පිටිදියෙන් හෝ ඉරටු මිටියක් තෙමා කුමක් හෝ වේවායි බිම හෝ බිත්තියෙහි හෝ එය ගසා ඇත් අස් ආදී රූප දක්වමින් කෙළිත්. **“අක්‍ඛෙන**” පන්දු කෙළියෙන්. “**පඞ්ගචීරෙන**” පත් ආදියෙන් වියූ නළාව පඞ්ගචීරයි කියනු ලැබේ. එය පිඹමින් කෙළින්. “**වඩ්කකෙන**” ගම්දරුවන් කෙළින කුඩා නගුලෙන්. **“මොක්‍ඛචිකාය**” ඔබමොබ පෙරැළීකරන ක්‍රීඩාව මොක්‍ඛචිකායි කියනු ලැබේ. දඬුකඩක් ගෙන අහසෙහි හෝ බිම හෝ හිස තබා යටිපස උඩුපස පිහිටියේ පෙරළෙමින් කෙළිත්ය යන අර්‍ත්‍ථයි. **“චිඞ්ගුලකෙන”** තල්පත් ආදියෙන් කළ වාපහරින් කැරෙකෙන චක්‍රය චිඞ්ගුලැයි කියනු ලැබේ. ඒ හුලංපෙති කැරකැවීමෙන් කෙළින්. “**පත්තාළ්හකෙන**” පතින් කළ නැළිය. පත්තාළ්හකැයි කියනු ලැබේ. එයින් වැලි ආදිය මනිමින් කෙළිත්. “**රථකෙන”** කුඩා රියෙන්. ‘ධනුකෙන’ කුඩාදුන්නෙන්
“**අක්‍ඛරිකාය”** අහසෙහි හෝ පිටෙහි හෝ අකුරුලියා දන්වන ක්‍රීඩාව අක්‍ඛරිකායි කියනු ලැබේ. **“මනෙසිකාය**” සිතින් සිතුවක් දැනගන්නාවූ ක්‍රීඩාව මනෙසිකායි කියනු ලැබේ. එයින් කෙළිත්. “**යථාවජ්ජෙන**” කණ අත්පා කොරු ආදීන්ගේ යම් යම් අත්පා ආදියෙහි ඇදකුදවීම වසයෙන් නොයෙක් දොසයක්වේද යොදා දක්වන ක්‍රීඩාව යථා වජ්ජයි කියනු ලැබේ. එයින් ඉක්මන් ගමන් නැත්තවුන් මෙන් කෙළිත්. **“හත්‍ථිස්මිම්පි සික්‍ඛන්ති**” ඇතුන් නිමිතිකොට යම් ශිල්පයක් හික්මිය යුතුද, එහි හික්මෙත්. අශ්වාදීන් කෙරෙහිද මේ නයයි. **“ධාවන්නිපි**” පරාඞ්මුඛව යමින් දුවත්. “**ආධාවන්තිපි**” යම් පමණ දුවත්ද, එපමණක්ම අභිමුඛව නැවත එමින් පෙරටද දුවත්, **“නිබ්බුජඣන්තීති”** මල්ලව පොරද කරත්. “**නලාටිකම්පි දෙන්ති**” ‘මැනවි, මැනවි, නැගනි’යි තම නළලෙහි ඇඟිලි තබා ඇයගේ නළලෙහි තබත්. “**විවිධම්පිඅනාචාරං ආචරන්ති**” පෙළෙහි නොදැක්වූ අන්‍යවූද මුව බෙර ගැසීම් ආදීවූ නොයෙක් අනාචාරයෙහි හැසිරෙත්.
“**පාසාදිකෙන**” පැහැදුම් එළවන, සරුප් වූ, මහණුන්ට සුදුසු වූ “**අභික්කන්තෙන”** පෙරටුව ගමනින්. “**පටික්කන්තෙන**” පෙරළා නැවැත්මෙන් “**ආලොකිතෙන**” ඉදිරි බැල්මෙන්. **“විලොකිතෙන**” ඔබමොබ බැල්මෙන් “**සම්මිඤ්ජිතෙන**” අත්පා පුරුක් හකුළුවමින් “**පසාරිතෙන**” ඒ අත්පා පුරුක් දිගහැරීමෙන් හැමතැන ඉත්‍ථම්භූතාර්‍ත්‍ථයෙහි කරනවචනයි. ස්මෘති ප්‍රඥා දෙකින් මොනවට පිළියෙල වූ බැවින් පැහැදුම් එළවීම් ඇති යෑම, නැවැත්ම. ඉදිරිය බැලීම. ඔබමොබ බැලීම. අත්පා හුදෙක් හැකිළීම, අත්පා පුරුක් දිගුකිරීම ඇතිවයයි කියන ලද්දේ වේ. **“ඔක්‍ඛිත්තචක්‍ඛු**” යට හෙලූ ඇස් ඇතිව. “**ඉරියාපථසම්පන්නො”** පැහැදීම එළවන යෑම් ආදියෙන් යුත් ඉරියවූ ඇතිව.
“**ක්‍වායං**” මේ කවරෙක්. අබලබලොවිය බල නැති ලොල් පුද්ගල තෙමේ කියනු ලැබේ. මෙය අතිශයාර්‍ත්‍ථයෙහි ආමෙණ්ඩිතය දෙතුන්වර කීමය. එහෙයින් ඉතා ලොල්වූ මන්‍දධාතුකයෙකු මෙනැයි කියන ලද්දේ වේ. “**මන්‍දමන්‍දො**” යාම් නැවැතීම් ආදිය නොසැලෙන බැවින් ඉතා මදවූයේය. ඉතා සියුම් වූයේයයි මෙසේ ගුණයම දොස් වසයෙන් දක්වත්. **“භාකුටික භාකුටිකො විය”** යටහෙලූ ඇස් ඇති බැවින් බැම බිඳීමකොට හැකුළු මුහුණු ඇති කිපියෙකු මෙන් හැසිරේයයි සිතමින් කියත්. **“සණ්හා**” නිපුණයහ. “මෑණියනි, පියාණෙනි, නැගණියෙනි මෙසේ උපාසකජනයා සුදුසු තැනට පමුණුවන්නට දක්‍ෂයහ. මෙතෙමේ යම්සේද එසේ අබලබල ඇතියෙකු මෙන් නොවේය යන අදහසයි. **“සඛිලා**” මෘදුවචනයෙන් යුක්තයහ. **“සුඛසම්හාසා**” යන මෙය පළමු වචනයෙහි කාරණවචනයි. යම් කෙනකුන්ගේ වනාහි සැප එළවන වචන ඇති සතුටු වියයුතු කථා විලාසය නිදොස්වූවා කණට සුව එළවන්නීද, ඔවුහු සඛිලහයි කියනු ලැබේ. එහෙයින් **“සඛිලා සුඛසම්හාසා**”යි කියනලදි. මේ මෙහි අධිප්‍රාය වේ. ‘අපගේ ආර්‍ය්‍යයෝ උපාසකයන් දැක මිහිරි වූ සතුටුවිය යුතු වූ කතා කියත්. එහෙයින් උන්වහන්සේ මොළොක් වචන ඇත්තාහ. සැප එළවන කතා ඇත්තාහ. මෙතෙමේ එසේ නොවේ. මන්‍දමන්‍දයන් වැනිවේ යනුයි. **“මිහිතපුබ්බඞ්ගමා**” මද සිනහ පෙරදැරිවූයේ මොවුන්ගේ වචනයටැයි මිහිතපුබ්බඞ්ගම නම. පළමුකොට සිනාසී පසුව කියත්ය යන අර්‍ත්‍ථයි. **“එහි ස්වාගතවාදිනො**” උපාසකයෙකු දැක ‘තාගේ ඊම යහපති, එවයි මෙසේ කියන්නෝය. මෙතෙමේ යම්සේද එසේ හැකුළුනු මුහුණු ඇති බැවින් බැම බිදින්නවුන් මෙන් නොවෙත්. මෙසේ මදසිනහ ආදිය පෙරදැරිකොට ඇති බැවින් අභාකුටිකභාවය අර්‍ත්‍ථ වශයෙන් දක්වා නැවත සරූප විසින් දක්වන්නාහු “**අභාකුටිකා උත්තානමුඛා පුබ්බභාසිනො**”යි කීහ. උපිළිවෙළින් හෝ තුන් ආකාරයන්ගේ මේ අභාව දර්‍ශනයයි දතයුතුය. කිසේය යත්: මෙහි **අභාකුටිකා** යන මෙයින් බැම බිඳීම හා බැමි බිදින ආකාරයෙහි අභාවය දක්වන ලද්දේය. **උත්තානමුඛා** යන මෙයින් මන්‍දමන්‍දකාරයාගේ අභාවය දක්වන ලදී. යම් කෙනෙක් ඇස් දල්වා බැලීමෙන් උඩුකුරු මූණු ඇත්තාහු වෙත්ද, ඔවුහු මන්‍දමන්‍ද වූවාහු නොවෙත්**. පුබ්බභාසිනො** යන මෙයින් ලොලාකාරයාගේ අභාවය දක්වන ලදී. යම් කෙනෙක් නොබිණීමෙහි දක්‍ෂ බැවින් මෑණියෙනි, පියාණෙනි’යි ඉතා පළමුකොට නොබෙණෙත්ද ඔවුහු ලොල්වූවාහු මන්‍දධාතුකවූවාහු නොවෙත්.
“**එහි භන්තෙ ඝරං ගමිස්සාමි**” ඒ උපාසක තෙමේ ඇවැත, පිණ්ඩය නොලැබිනැයි කීකල්හි ඔබවහන්සේලාගේ භික්‍ෂූන් විසින්ම මෙය කරන ලද්දේය, මුළු ගමද හැසිරෙන්නාහු නොලබහු’යි කියා පිණ්ඩපාතය දෙනු කැමැතිව ‘එව ස්වාමීනි, ගෙට යන්නෙමු’යි කීයේය. ‘කිම, මෙය ප්‍රයුක්තවචනයක්වේද, නොවේද යත්: නොවේ. විචාළ ප්‍රශ්නය නම්වූ මෙය කියන්නට වටියි. එහෙයින් දැනුදු පෙරවරුයෙහි හෝ පස්වරුවෙහි හෝ ඇතුළුගමට වත් මහණහු අතින් කිසිවෙක් ‘ස්වාමිනි, කුමක් හෙයින් හැසිරෙවුදැයි විචාරන්නේ නම් යම් කරුණකින් හැසිරේද, එය කියා, ලදද, නොලදදැයි විචාළ කල්හි ඉදින් නොලද්දේනම් නොලද්දේයයි කියා හෙතෙමේ යමක් දේද එය ගැනීම වටියි.
“**දුට්ඨො**” පැහැදීම් ආදිය නැසීයාමෙන් දූෂිතවූයේ නොවේ. පුද්ගල වශයෙන් දූෂිත වූයේය. “**දානපථානි**” යන මෙයින් දානයම කියනු ලැබෙත්. නොහොත් **“දානපථානි**” නිබඳ දෙන දානයෙහි දන්වටැයි කියන ලද්දේ වේ**. උපච්ඡින්නානි** දායකයන් විසින් සිඳින ලදහ. ඒ දායකයෝ දැන් ඒ දන්වැට නොදෙත්. “**රිඤ්චන්ති**” වෙන් වෙත්. බැහැර යෙත්යයි කියන ලද්දේ වේ. “**සණ්ඨහෙය්‍ය”** මනාව පිහිටන්නේය. ප්‍රියශීලි භික්‍ෂූන්ට පිහිට වන්නේය.
ඒ මහණතෙමේ ‘එසේය ඇවැත’යි කියා සැදැහැති තෙරුවන් කෙරෙහි පහන් වූ උපාසකයාගේ හසුන පිළිගත්තේය. මෙවැනි කැප හසුන ගෙන යෑම වටියි. එහෙයින් ‘මාගේ වචනයෙන් භාග්‍යවතුන් වහන්සේගේ පා වදිවුයි හෝ සෑපිළිම බෝ සඟතෙරහු වඳිවුයි හෝ ‘සෑයෙහි සුවඳ පූජා කරවු, මල් පූජා කරවුයි හෝ භික්‍ෂූන් රැස් කරවු, දන් දෙන්නෙමු, බණ අසන්නමු’යි හෝ මෙබඳු හසුන්හි කුකුස් නොකළ යුතුය. මොවුහු කැප හසුන් වෙත්. ගිහින්ගේ ගිහිකම් පිළිබඳ වූවාහු නොවෙති. “**කුතො ච ත්‍වං භික්‍ඛු ආගච්ඡසි**” හුන් ඒ මහණතෙමේ නොඑයි. අර්‍ත්‍ථ වශයෙන් ආයේවේ. මෙසේ ඇතිකල්හිද වර්‍තමාන සමීපකාලයෙහි වර්‍තමාන වචනය ලබයි. එහෙයින් දොසක් නැත්තේය. කෙළවර ‘තතො අහං භගවා ආගච්ඡාමි’ යන මේ වචනයෙහිද මේ නයමවේ.
“**පඨමං අස්සජිපුනබ්බසුකා භික්‍ඛු චොදෙතබ්බා**” ‘අපි තොපට කියනු කැමැත්තම්හ’යි අවකාශ කරවාගෙන වස්තුවෙන්ද ආපත්තියෙන්ද චෝදනා කටයුත්තාහ. චෝදනාකොට යමක් සිහි නොකෙරෙත්ද, එය සිහිකරවිය යුතුය. ඉදින් වස්තුවත් ආපත්තියත් පිළිදනිත් නම්, ආපත්තියම හෝ පිළිදනිත් නම්, වස්තුව නොපිළිනොදනිත් නම්, කුල දූෂණ ක්‍රියාවෙන් පැමිණි ඇවැත නැගිය යුතුය. නැවත වස්තුව පමණක්ම පිළිදනිත් නම්, ඇවැත නොපිළිදනිත් නම්, එසේ කල්හිද ‘මෙනම් වස්තුවෙහි මෙනම් ඇවැතයයි නැගිය යුතුය. ඉදින් මෙසේ වස්තුව නොමපිළිදනිත්ද ඇවැත නොපිළිදනිත්ද එකල්හි ඇවැත නොනැගිය යුතුයයි, මේ මෙහි විනිශ්චයයි. පිළිණ ලෙසින් පැවැත නගා මෙසේ පබ්බාජනීයකර්‍මය කටයුතුයයි දක්වන සේක් **“ව්‍යක්තෙන භික්‍ඛුනා**” යනාදිය වදාළ සේක. එය ප්‍රකට වූ අර්‍ත්‍ථ ඇත්තේමය.
මෙසේ පබ්බාජනීයකර්‍මය කළ යම් වෙහෙරක වසන මහණහු විසින් යම් ගමක කුලදූෂක කර්‍මය කරන ලද්දේවේද ඒ විහාරයෙහි හෝ ඒ ගමෙහි හෝ නොවිසිය යුතුය. ඒ විහාරයෙහි වසන්නහු විසින් සමීපගමෙහිද පිඬුපිණිය නොහැසිරිය යුතුය. සමීප විහාරයෙහි වසන්නහු විසින්ද එගම පිඬු පිණිස නොහැසිරිය යුතුය. උපතිෂ්‍ය ස්ථවිරතෙමේ ‘ස්වාමිනි, නුවර නම් මහත්ය, දොළොස් යොදුන් ඇත්තේ වේයයි අතවැසියන් විසින් කියන ලදුයේ යම් විථියක කුලදූෂකර්‍මය කරන ලදද, එහිම වළකන ලදැයි කීය. ඉක්බිති ‘වීථියද මහත්ය, නුවරතරම්මයයි කියන ලදුයේ යම් වීථියක ගෙපිළිවෙළිනැයි කීය. “ගෙපිළිවෙළද වීථිය තරම්ම වේය’යි කියන ලදුයේ ඔබමොබද ගෙවල් සතක් වළකන ලදැ’යි කීය. ඒ සියල්ල තෙරුන්ගේ අදහස් මාත්‍රයක්මය. ඉදින් විහාරය තුන් යොදුන් පරම කොට ඇත්තේද, නුවර දොළොස් යොදුන් පරමකොට ඇත්තේවේද විහාරයෙහි විසීම නොලැබේ. නුවර හැසිරීම නොලැබේ.
**“තෙ සඞ්ඝෙන පබ්බාජනීයකම්මකතා**” සඞ්ඝතෙමේ කෙසේ ඒ භික්‍ෂූන්ට පබ්බාජනීය කර්‍මය කෙළේද, නොගොස්ම වැඩ කෙළේදයත්, එකල කුල විසින් පවරා සඟබත් කරනු ලබන කල්හි ඒ ඒ තැන තෙරහු ශ්‍රමණ ප්‍රතිපදාව කියා ‘මේ ශ්‍රමණය, මෙතෙමේ ශ්‍රමණ නොවේයයි මිනිසුන්ට හඟවා එක් නමක් දෙනමක් භික්‍ෂූන් සීමාවට යවා මේ උපායෙන්ම සියල්ලන්ට පබ්බාජනීය කර්‍මය කළහයි දතයුතුය. මෙසේ පබ්බාජනීයකර්‍මය කරන ලදුව (කම්මක්‍ඛන්‍ධකයෙහි) අටළොස්වත් පුරා යාඥා කරන්නහුගේ කර්‍මය සන්සිඳවිය යුතුය. සන්සිඳවූ කර්‍මය ඇති ඒ මහණහු විසින් පෙර යම් කුලයන්හි කුලදූෂකකර්‍මය කරන ලද්දේ ද, එයින් ප්‍රත්‍යයෝ නොගතයුත්තාහුය. කෙලෙස් නැසීමට පැමිණියහු විසින්ද නොගත යුතුය. අකැපම වෙති. ‘කුමක් හෙයින් නොගනිවුදැ’යි විචාරණ ලද්දහු විසින් ‘පෙර මෙසේ කළ බැවිනැයි කීකල්හි ‘අපි ඒ කරුණෙන් නො දෙමු, දැන් සිල්වත්බැවින් දෙමුයි කියත් නම් ගතයුතුය. ප්‍රකෘතියෙන් දෙන තැනකම කුලදූෂකකර්‍ම කරන ලද්දේවේද, එතැනින් ප්‍රකෘතිදානයම ගැනීම වටියි. යමක් වඩා දෙත්ද එය නොවටියි.
“**න සම්මා වත්තන්ති**” ඒ අස්සජි පුනබ්බසුකයෝ අටළොස්වත්හි මනාව නොපවතිත්. **“න ලොමං පාතෙන්ති**” අනුලොම් පිළිවෙතෙහි නොපිළිපදින බැවින් අනුකූල පැවැතුම් ඇත්තෝ නොවෙත්. **“න නෙත්‍ථාරං වත්තන්ති”** තමන් එතර වන උපාය නො පිළිපදිත්, “**භික්‍ඛු න ඛමාපෙන්ති**” ස්වාමිනි අප විසින් කරන ලද්දේ නින්‍දිත එකකි. නැවත මෙසේ නොකරන්නෙමු, අපට කමාවනු මැනව’යි මෙසේ භික්‍ෂූන් කමාකරවීම නො කරත්. “**අක්කොසන්ති”** දශ ආක්‍රොශ වස්තුවෙන් කාරකසඞ්ඝයාහට ආක්‍රෝශ කරත්. **“පරිභාසන්ති**” ඔවුන්ට බිය දක්වත් **“ඡන්‍දගාමිනා -පෙ- භයගාමිනා පාපෙන්ති**” මේ භික්‍ෂූහු ඡන්‍දයෙන්ද අගතියට යන්නාහුය -පෙ- බියෙන්ද අගතියට යන්නාහුයයි මෙසේ ඡන්‍දයෙන් අගතියට යන බවටද බියෙන් අගතියට යනබවටද පමුණුවත් යොදත්ය යන අර්‍ත්‍ථයි. “**පක්කමන්ති”** ඒ අස්සජිපුනබ්බසුකයන්ගේ පිරිවර වූ පන්සියයක් ශ්‍රමණයන් අතුරෙහි ඇතැම් කෙනෙක් දිහා බලා යෙත් **“විබ්හමන්ති**” ඇතැම් කෙනෙක් ගිහි වෙත්. “**කථං හි නාම අස්සජීපුනබ්බසුකා**” මෙහි ප්‍රධාන දෙදෙනාගේ වසයෙන් සියල්ලෝම අස්සජිපුනබ්බසුකයෝයි කියන ලදහ.
“**ගාමං වා**” මෙහි නුවරද ග්‍රාමග්‍රහණයෙන්ම ගන්නා ලද්දේය. එහෙයින් මේ පදයෙහි පදභාජනයෙහි ‘ගාමොපි නිගමොපි නගරම්පි ගාමො චෙව නිගමො ච’යි වදාරන ලද්දේය. එහි පවුරෙන් වට නොකළ කඩපිල් සහිතවූයේ නිගමැයි දතයුතුය.
කුලයන් දූෂිත කෙරේනුයි කුලදූසක නම. දූෂිත කරන්නේ ද අශුවිමඩ ආදියෙන් දූෂිත නොකෙරේ. වැලි තමන්ගේ දුෂ්ප්‍රතිපත්තියෙන් ඔවුන්ගේ ප්‍රසාදය විනාශ කෙරේ. එහෙයින්ම මේ ශික්‍ෂාපදයෙහි පදභාජනයෙහි **“පුප්ඵෙන**” යනාදිය වදාළසේක. එහි යමෙක් ගෙනගොස් හෝ යවා හෝ කැඳවා හෝ කැඳවවා හෝ තෙමේ හෝ පැමිණියවුන්ට තමන් සතු යම්කිසි මලක් කුලසඞ්ග්‍රහය පිණිස දේද, දුක්කටය වේ. අන්හු අයත් වූවක් දේද, දුක්කටයම වේ. සොරසිතින් දේ නම් බඩු ඇගීමෙන් කරවිය යුතුය. සඞ්ඝිකයෙහිද මේ නයවේ. මේ වෙනසයි: සෙනසුන් පිණිස නියම කරන ලද්දක් ඉසුරුමත් බැවින් දෙන්නහුට ථුල්ලචය වේ.
මල් කවරක්හට දියයුතුද, කවරක්හට නොදිය යුතුද යත්: මවුපියන්ට ගෙනගොස්ද යවාද කැඳවාද කැඳවවාද දියයුතුය. සෙසු නෑයන්ට කැඳවාවම දිය යුතුය. හෙද තෙරුවන් පිදීම පිණිසය. සැරසීම පිණිස හෝ ශිවලිඞ්ගපූජාදිය පිණිස හෝ මවුපිය ආදී කිසිවකුහටත් නොදිය යුතුය. මවුපියන්ට යවන්නහු විසින් හෙරණුන් ලවාම යැවිය යුතුය. අන්‍යයෝ වනාහි තුමූම කැමති වෙත්නම් වටියි. සම්මතකළ මල් බෙදන්නහු විසින් බෙදනකල්හි එහි පැමිණි තෙරණුන්ට කොටස් බාගයක් දීම වටියි. කුරුන්‍දියෙහි වනාහි පැමිණි ගිහියන්ට කොටසින් අඩක් දීමද, මහාපච්චරියෙහි සතරෙන් කොටසක් දීම වටීයයි කියන ලදී. සම්මතය නොලද්දහු විසින් අපලොකනයකොට දියයුතුය.
ආචාර්‍ය්‍ය උපාද්ධ්‍යායයන් කෙරෙහි ගෞරව සහිතවූ හෙරණහු බොහෝ මල් ගෙනවුත් රැස්කොට තබත්. තෙරහු උදයම පැමිණි සද්ධිවිහාරිකාදීන්ට හෝ උපාසකයන්ට හෝ ‘තෝ මෙය ගනුව, තෝ මෙය ගනුවයි දෙත්ද, එය මල්දීමක් නම් නොවේ. ‘සෑය පුදන්නෙමියි ගෙනයන්නාහුද, පූජා කරන්නාහුද, ඒ ඒ තැන පැමිණෙන අයට සෑය පුදනු පිණිස දෙත්ද මෙද මල්දීමක් නම් නොවේ. වරාමල් ආදියෙන් පුදින උපාසකයන් දැක ‘උපාසකයෙනි’ විහාරයෙහි කිණිහිරිමල් ආදිය ඇත, ඒ මල් ගෙන පුදවුයි කීමද වටියි. භික්‍ෂූහු මල් පුදා ඉතාදවල් ගමට පිවිසිකල්හි ‘කිම, ස්වාමිනි ඉතා දවල් පිවිසියහුදැයි විචාරත්, එකල්හි විහාරයෙහි බොහෝ මල් පිදුවෙමුයි කියත්ද, මිනිස්සු විහාරයෙහි බොහෝ මල් ඇතැ’යි දෙවන දිනයෙහි බොහෝ කෑ යුතු බිදියයුතුදැය ගෙණ විහාරයට ගොස් මලු පුදත්ද දන් දෙත්ද වටියි. මිනිස්සු ‘ස්වාමීනි’ අපි අසුවල් දින නම් පුදන්නෙමුයි මල්වාරය ඉල්ලා අනුදත් දිනයෙහි එත්ද, හෙරණුන් විසින්ද පළමුකොට මල්නෙලා තබන ලද්දාහු වෙත්ද, ඔවුහු රුක්වල මල් නො දක්නාහු ‘ස්වාමිනි’ මල් කොහිදැයි අසත් ද, හෙරණුන් විසින් මල් නෙලා තබන ලදය. තෙපි පුදා යවු, සඞ්ඝතෙමේ අන් දිනෙක දන්නේයයි කීකල්හි ඔවුහු පුදා දන් දී යෙත්ද ඒ වටියි. මහාපච්චරියෙහි හා කුරුන්‍දියෙහි ‘තෙරහු හෙරණුන් ලවා දෙන්නට නොලබත්. ඉදින් තුමූම ඒ මල් ඔවුන්ට දෙත්ද වටියි, තෙරුන් විසින් හෙරණුන් වෙලා තබන ලදැයි මෙපමණක්ම කියයුතුයයි කියන ලද්දේය. ඉදින් මල්වාරය ඉල්ලා මල් නොනෙලූකල්හි කැඳබත් ආදිය ගෙනවුත් හෙරණුන් ලවා නෙලාදෙවු’යි කියත්ද, නෑහෙරණුන්ටම නෙලාදීම වටියි. නොනෑහෙරණුන් ඔසොවා රුක් අත්තක තබත්ද, බැස නො යායුතුය. මල් නෙලාදීම වටියි. කිසි ධර්‍මකථිකයෙක් ‘උපාසකයෙනි’ විහාරයෙහි බොහෝ මල් ඇත. කැඳබත් ආදිය ගෙන ගොස් මල් පූජා කරවුයි කියාද ඔහුටම කැප නොවේයයි මහාපච්චරියෙහිද කුරුන්‍දියෙහිද කියන ලදී. මහාඅර්‍ත්‍ථකථාවෙහි වනාහි මේ කැදබත් ආදිය නොකැපය, නොවටීයයි වෙනසක් නොතබා කියන ලදි.
තමා සතු ඵල ද මල් ගුණ කියූ නයින්ම මවුපියන්ට ද සෙසු නෑයන්ටද දීම වටියි. කුලසංග්‍රහය පිණිස දෙන්නහුට කියූ නයින්ම තමන් සතු දැයෙහිද අන්හු සතු දැයෙහිද සඞ්ඝිකයෙහිද සෙනසුන් පිණිස නියම කරන ලද්දෙහිද දුක්කටාදීහු දතයුත්තාහ. තමන් සතු දැයම ගිලන් මිනිසුන්ට හෝ පැමිණි ඉසුරන්ට හෝ හීනවූ මගවියදම් ඇත්තන්ට හෝ දීම වටියි. එය ඵලදානයක් නොවේ. සම්මතය ලද ඵල බෙදන්නහු විසින්ද සඞ්ඝයාගේ ඵල බෙදන කාලයෙහි පැමිණි මිනිසුන්ට අඩකොටසක් දෙන්නට වටියි. සම්මතය නොලද්දහු විසින් අපලොකනයකොට දියයුතුය. සඞ්ඝාරාමයෙහිද යම් පමණ දියයුතුයයි ඵල පිරිසිදීමෙන් හෝ රුක් පිරිසිදීමෙන් හෝ කතිකා කටයුත්තීය. එහෙයින් ගිලන් මිනිසුන්ට හෝ ඵල ඉල්ලන අන්‍යයන්ට හෝ පිරිසිඳි පරිද්දෙන් ඵල සතරක් පහක් දියයුතුය. මෙයින් ගන්නට ලැබේයයි ගස් හෝ දැක්විය යුතුය. ‘මේ ගසෙහි ඵල සොඳුරුය. මෙයින් ගනිවුයි මෙසේ නොකිය යුතුය.
“**චුණ්ණෙන**” මෙහි වනාහි තමන් සතු මහරිසුණු හෝ අන් කසාසුණක් හෝ කුලසඞ්ග්‍රහය පිණිස දේද, දුක්කටය වේ. අන්සතු ආදියෙහිද කියූ නයින්ම විනිශ්චය දතයුතුය. මේ වනාහි වෙනසයි. මෙහි සඞ්ඝයා පිළිබඳ රක්‍ෂිත ගොපිතවූද රුක්පතුරු ගරුභාණ්ඩමය. මැටි දැහැටි හුණදඬුවලද ගරුබඩු ගණනට පැමිණියක් දැක සුණෙහි කියු නයින්ම විනාශය දතයුතුය. පත් දීම මෙහි නොආයේය. එද කියු නයින්ම දතයුතුය. ඉදිරියෙහි ගරු භාණ්ඩ විනිශ්වයෙහි සියල්ල විස්තර වශයෙන් වර්‍ණනා කරන්නෙමු.
**“වෙජ්ජීකාය වා”** වෛද්‍ය කර්‍මවිධිය තෘතීයපාරාජිකවර්‍ණනාවෙහි කියූ නයින්ම දතයුතුය.
“**ජඞ්ඝපෙසනිකෙන**” මෙහි ජඞ්ඝපෙසනිය යනු ගිහින් පිළිබඳ පණිවුඩ ගෙන යෑමය. හසුන් ගෙන ඊම් ක්‍රියාය. එය නොකටයුතුය. ගිහින්ගේ හසුන් ගෙන යන්නහුට පියවරක් පියවරක් පාසා දුක්කටය වේ. ඒ කර්‍මය නිසා ලත් බොජුන් අනුභව කරන්නහුටද පිඩක් පිඩක් පාසා දුක්කට වේ. පළමුකොට හසුන නොගෙණද පසුව ‘දැන් මේ ඒ ගමය, එබැවින් ඒ හසුන සැලකරමියි මගින් ඉවත්ව යන්නහුටද පියවරක් පියවරක් පාසා දුක්කට වේ. හසුන සැලකිරීමෙන් ලත් බොජුන් අනුභව කරන්නට පෙර කියූ නයින්ම දුක්කට වේ. හසුන නොගෙන ආවා වු ‘ස්වාමිනී’ එගම මෙනම්හුගේ පුවත් කවරේදැයි විචාරණු ලබන්නහු විසින් කීම වටියි. ඇසූ ප්‍රශ්නයෙහි දොසයක් නැත්තේය. පස්මහ දැහැමියන්ගේ මවුපියන්ගේද ප්‍රව්‍රජ්‍යාපෙක්‍ෂකයාගේද තම වතාවත් කරන්නහුගේද හසුන් ගෙන යෑම වටියි. ගිහින්ගේද ‘භගවතො පාදෙවන්‍දථ” යනාදී වසයෙන් පෙර කියූ අයුරු ඇති මේ කැප හසුන ජඞ්ඝපෙසනිකකර්‍ම නම් නොවේ. මේ අටවැදෑරුම් කුල නොවේ. නැතිගුණ පැවසීමෙන් හා මසු කහවණු ගණුදෙනුවෙන් උපන් ප්‍රත්‍යය සමාන වෙත්.
ලාමකවූ සමාචාරයෝ මොහුටනුයි **පාපසමාචාර** නම. යම්හෙයකින් ඒ මල්ගස් සිටුවීම් ආදීහු මෙහි අදහස් කරන ලද්දාහුද එහෙයින් “**මාලවච්ඡං රොපෙන්තිපි**” යනාදි නයින් මේ පදයෙහි පදභාජනය වදාරන ලදි. “**තිරොක්‍ඛා**” පිටිපෑවාහු. **“කුලානි ච තෙන දුට්ඨානි**” යන මෙහි යම්හෙයකින් කුලානි යනු මෙය ව්‍යවහාර මාත්‍රයක්වේද, අර්‍ත්‍ථවශයෙන් මනුෂ්‍යයෝ එයින් දූෂිත වෙත්ද, එහෙයින් මේ පිළිබඳ පදභාජනයෙහි “**පුබ්බෙ සද්ධා හුත්‍වා**” යනාදිය. වදාළ සේක. “**ඡන්‍දගාමිනො**” ඡන්‍දය කරණකොට යෙත්නුයි ඡන්‍දගාමී නම. සෙසු තන්හිද මේ නයවේ. “**සමනුභාසිතබ්බො තස්ස පටිනිස්සග්ගාය**”, මෙහි කුලදූෂක කර්‍මයෙන් දුක්කටයම වේ. ඒ මහණතෙමේ සඞ්ඝයාට පරිභවකොට “**ඡන්‍දගාමිනො**” යනාදි යමක් කීයේද, එය දුරලීම පිණිස සමණුභාෂණකර්‍මය කටයුත්තේයයි මෙසේ අර්‍ත්‍ථය දතයුත්තේය. සෙස්ස හැම තන්හි ප්‍රකටමය.
සමුත්‍ථානාදීහුද ප්‍රථමසඞ්ඝභෙදශික්‍ෂාපදය සමාන වෙති.
නිගමන වර්ණනාව
“**උද්දිට්ඨා ඛො -පෙ- එවමෙතං ධාරයාමි**” මෙහි පළමුකොට පැමිණයයුතු ඇවැත මොවුන්ටනුයි පඨමාපත්තිකා නම. පළමුකොට ව්‍යාතික්‍රමය කළ කෙණහිම පැමිණිය යුත්තීය යන අර්‍ත්‍ථයි. අන්‍යාපත්තීහු, යම්සේ තෙවන සිවුවන දවසෙහි වේයයි ජනතෙමේ තෘතීයකය, චතුර්‍ත්‍ථකයි කියනු ලැබේද, එසේ යාවතෘතීය සමනුභාෂණ කර්‍මයෙහිදී වෙත්යි යාවත්තියකහයි දතයුතුය.
**“යාවතිහං ජානං පටිච්ඡාදෙති**” යම් පමණ දිනයන් දන්නේයි වසයිද, මම මෙනම් ඇවැතට පැමිණියෙමියි සබ්‍රහ්මචාරීන්ට නොකියාද. “**තාවතිහං”** එපමණ දවස්, “**අකාමා පරිවත්‍ථබ්බං**” කැමැත්තෙන් නොවේ. පිරිවෙසින් නොවේ. තවද නොකැමැත්තහු විසින්, පිරිවෙස් නැතියහු විසින් පිරිවෙස් ගෙන විසිය යුතුය. **“උත්තරිං ඡාරත්තං**” පිරිවෙසින් මතුවෙහි සරැයක් **“භික්‍ඛු මානත්තාය”** භික්‍ෂූන්ට බුහුමන් පිණිස, සතුටු කිරීම පිණිසැයි කියන ලද්දේ වේ. විංශතිසඞ්ඛ්‍යාගණය මොහුටැයි **විසතිගණ** නම **‘තත්‍ර’** යම් සීමාවෙක්හි සියලු අන්තිම පිරිසිඳීමෙන් විංශද්වර්ගික භික්‍ෂුසඞ්ඝතෙමේ ඇත්තේද ඒ සීමාවෙහි ‘අබ්හොතබ්බො’ කැඳවිය යුතුය. පිළිගත යුතුය. අබ්හානකර්‍ම වශයෙන් ඇතුළත් කටයුතුයයි කියන ලද්දේ වේ. කැදවිය යුත්තේයි හෝ අර්‍ත්‍ථය වේ. “**අනබ්හිතො**” නොකැඳවන ලදය. නොපිළිගන්නා ලදය. නොකළ අබ්හානකර්‍ම ඇත්තේයයි කියන ලද්දේ වේ. නොකැදවන ලද්දේයි හෝ අර්‍ත්‍ථය වේ. “**සාමීචි**” අනුධර්‍මතා තොමෝය. ලොකොත්තර ධර්‍මය අනුව ගිය අවවාදානුශාසනා තොමෝ සාමීචිධර්‍මතායි කියනු ලද්දේය. මෙහි සෙස්ස කියූ නය ඇත්තේමය.
අනියත කාණ්ඩය
ආයුෂ්මත්නි’ මේ අනියතධර්‍මයෝ දෙදෙන උදෙසීමට එති.
**“තෙන සමයෙන බුද්ධො භගවා”** ප්‍රථම අනියත ශික්‍ෂාපදයයි. එහි “**කාලයුත්තං සමුල්ලපන්තො**” යනු කල් සලකා යම්කලෙක්හි අන් කිසිවෙක් සමීපයෙන් නොයන්නේ හෝ නොඑන්නේ හෝ, එකල්හි එයට අනුරූපව ‘කිම, නොකළකිරෙහිද, නොවෙහෙසෙහිද, බඩගිනි අතියෙහිද, යනාදීවු ගෘහනිශ්ශ්‍රිත කථා කියමින් “**කාලයුත්තං ධම්මං භණන්කො”** යනු කල් සලකා යම් කලෙක්හි අන් කිසිවෙක් සමීපයෙන් යන්නේ හෝ එන්නේ හෝ එකල්හි එයට අනුරූප පොහොය කරන්නෙහි, ලහබත් දෙන්නෙහි, යනාදීවූ ධර්‍මකථා කරමින්.
බොහෝ දූවරුද පුත්‍රයෝද මෑහටනුයි **බහුපුත්තා **නම. ඇයට වනාහි පුත්‍රයෝ දසදෙනෙක්ද දුහිතෘහු දසදෙනෙක්ද වූහ. මෙසේ ඕ තොමෝ විස්සක් අධික කොට ඇති සාරසියයක් දූපුත් මුනුබුරු මිනිබිරියන් පිරිවරකොට ඇත්තීවූය. “**අභිමඞ්ගලසම්මතා”**යි උත්තම මඞ්ගල සම්මතය. **“යඤ්ඤෙසු”** කුඩා මහත් දානයන්හි. “**ඡනෙසු**” යනු ආවාහ විවාහ මඞ්ගලාදි උත්සවයක් අතරතුර පැවැති උත්සවයන්හි **“උස්සවෙසු”** ඇසළ මස පවුරුණු නැකත් ආදී මහත් උත්සවයන්හි. **“පඨමං භොජෙන්ති**” යනු මේ දරුවෝ තා හා සමාන ආයු ඇතිව නීරොග වෙත්වායි යාඥා කරමින් පළමුකොටම වළඳවත්. යම්කෙනෙක් සැදැහැ ඇත්තෝ පහන් වූවාහු වෙත්ද, ඔවුහු භික්‍ෂූන් වළඳවා එයට අනතුරුවම සියල්ලට පළමුව ඒ විසාඛාවම වළඳවත්. **“න ආදියි**” යනු ඇයගේ වචනය නොගත්තේය. එයට ආදරය නොකෙළේයයිද අර්‍ත්‍ථයි.
**“අලං කම්මනියෙ**” කර්‍මක්‍ෂමය කර්‍මයට යෝග්‍යයි කම්මනිය නම. කර්‍මණ්‍යභාවයට යෝග්‍යය. සෑහේයයි අලං කම්මනිය නම, ඒ කර්‍මයට යොග්‍යතන්හි, යම් තැනක අද්ධ්‍යාචාරය කරන්නාවු ඒ අද්ධ්‍යාචාරකර්‍ම කරන්නට හැකි වෙත්ද, එබඳු තන්හිය යන අර්‍ත්‍ථයි. එහෙයින්ම මෙයට පදභාජනයෙහි “**සක්කා හොති මෙථුනං ධම්මං පතිසෙවිතුං**”යි වදාළ සේක. යම් තැනක මෙවුන්දම් සෙවුමට හැකිවේයයි කියන ලද්දේ වේ. **“නිසජ්ජං කප්පෙය්‍ය**” හිඳීම කරන්නේය. හිඳින්නේය යන අර්‍ත්‍ථයි. යම්හෙයකින් වනාහි හිඳම නොවීද, එහෙයින් මෙයට පදහාජනයෙහි දෙකම වදාරන ලදි. එහි “**උපනිසින්නො**” එළැඹැ හුන්නේය. මෙසේ “**උපනිපන්නොපි”** හොත්තේදැයි දතයුත්තේය. **“භික්‍ඛු නිසින්නෙ**” යනු මහණහු හුන්කල්හි යන අර්‍ත්‍ථයි. “**උභො වා නිසින්නා”** මහණහු හා මාගම යන දෙදෙනම පෙර පසු නොව හුන්නාහු. මෙහිද පෙළෙහි “**සොතස්ස රහො**” කණට රහස්වයි ආයේය. ඇසට රහස් වසයෙන්ම රහොනිසජ්ජාපත්තියගේ පිරිසිදීම දතයුතුය. වැසූ කවුළු ඇති ගැබක දොර ලඟ හුන් නුවණැති පුරුෂයෙක්වේද, එයින්ම අනාපත්තිය නොකරයි. නොවැසූ කවුළු ඇති ගැබක දොරලඟ හුන්නේ අනාපත්තිය කරයි. හුදෙක් දොරලඟ හුන්නේ අනාපත්තිය නොකරන්නේය. දොළොස්රියනක් තුළ අවකාශයෙහි හුන්නේද අනාපත්තිය කරන්නේය. ඉදින් ඇස් ඇත්තෙක් විසුරුනු සිත් ඇත්තේ වේද, නිදන්නේද, අනාපත්තිය කරන්නේය. සමීපයෙහි සිටි අන්‍ධතෙමේද, නොකරන්නේය. ඇස් ඇත්තේද හෙව නිදන්නේ නොකරන්නේය. ස්ත්‍රීන් සියයකුදු අනාපත්ති නොකෙරේමය.
“**සද්ධෙය්‍ය වචසා**” ඇදහිය යුතු වචන ඇත්තීය. ඕ වනාහි යම් හෙයකින් ආර්‍ය්‍ය ශ්‍රාවිකාවක්මවේද, එහෙයින් මේ ශික්‍ෂාපදයාගේ පදභාජනයෙහි “**ආගතඵලා**” යනාදිය වදාරන ලදි. එහි පැමිණි ඵලය මැයටනුයි ආගතඵලා නම. පිළිලද සෝවවන්පල ඇත්තීය යන අර්‍ත්‍ථයි. “**අභිසමෙතාවිනී**” යනු පිළිවිදි සිවුසස් ඇත්තීය. මැය විසින් ශික්‍ෂාත්‍රය සංගෘහිතශාසනය ඇත්තී **විඤ්ඤනසාසනා** නම, “**නිසජ්ජං භික්‍ඛු පටිජානමානො**” යනු මෙවැනි උපාසිකාවන්තොමෝ දැක කියයි. එහෙත් මහණ තෙමේ හිඳීම පිළිණ කරන්නේම පාරාජිකයෙන් වේවයි, සඞ්ඝාදිසෙසයෙන් වේවයි, පාචිත්තියෙන් වේවයි යන තුන අතුරින් එක්තරා එකෙකින් කරවිය යුතුය. පිළිණ නොකරන්නේ නොකටයුතුය.
**“යෙන වා සා සද්ධෙය්‍ය වචසා උපාසිකා වදෙය්‍ය තෙන සො භික්‍ඛු කාරෙතබ්බො**”යි නිෂද්‍යාදි ආකාරයන් අතුරෙහි යම් ආකාරයක් සමග මෙවුන්දම් ආදිය ආරොපණය කොට ඒ උපාසිකා තොමෝ කියන්නී නම් එයින් පිළිණ කරන්නාවූම ඒ මහණ තෙමේ කරවිය යුතුය. මෙවැනි උපාසිකාවකගේද වදන් පමණින් නොකරවිය යුතුය යන අර්‍ත්‍ථයි. කුමක් හෙයින, යත් යම්හෙයකින් දක්නා ලද්ද එසේද වේ. අන්ලෙසකින්ද වේ. එහෙයිනි. ඒ කරුණ දක්වනු පිණිස මේ වස්තුව ගෙණහැර දක්වත්.
මල්ලාරාම විහාරයෙහි එක් රහත්තෙරනමක් එක් දිනෙක උපස්ථායක කුලයකට ගොස් ගෙය තුළ හුන්නේය. උපාසිකා තොමෝද නිදන අසුන ඇසුරු කොට සිටියාය. එකල එක් පිඩුසිඟා යන මහණෙක් දුරලඟ සිටියේ දැක, ස්ථවිර තෙමේ උවැසිය හා එක් අසුනෙහි හුන්නේයයි සංඥා ලැබ සිතා නැවැත නැවැත බැලූයේය. ස්ථවිර තෙමේද, මෙතෙමේ මා කෙරෙහි අශුද්ධිලබ්ධි ඇත්තේ වීය’යි සලකා කළ බත්කිස ඇත්තේ විහාරයට ගොස් තමන් වසන තැනට වැද ඇතුළතම හුන්නේය. ඒ මහණතෙමේද තෙරුන්ට චෝදනා කරන්නෙමියි අවුත් කාරා දොර හැරියේය. ස්ථවිරතෙමේ ඔහුගේ සිත දැන අහසට පැන නැගී කුළුගෙයි කැණිමඩල ඇසුරුකොට අරමිණිය ගොතා හුන්නේය. ඒ මහණතෙමේද ඇතුළට වැද ඇඳද ඇඳයටද බලා තෙරුන් නොදක්නේ උඩබැලීය. එකල අහස හුන්තෙරුන් දැක ‘ස්වාමීනි මෙසේ මහත් සෘද්ධි ඇති ඔබවහන්සේලා මාගම හා එක් අසුනෙහි හුන්බව කියවවුමදැ’යි කීයේය. ස්ථවිර තෙමේ ‘ඇවැත’ ඇතුළුගෙය පිළිබඳවම මේ දොසය වේ. මම, වනාහි එය අදහවන්නට නොහැකිවන්නේ මෙසේ කෙළෙමි, මා රකුවයි කියා බැසසිටියේය.
මෙයින් මතු “**සා චෙ එවං වදෙය්‍ය**” යනාදි සියල්ල පිළිණ ගැණීමෙහි ආකාරය දක්වනු පිණිස වදාරන ලදී. එහි **“මාතුගාමස්ස මෙථුනං ධම්මං පතිසෙවන්තො**” යනු මාගමකගේ මගෙහි මෙවුන්දම් සේවනය කරන්නේය යන අර්‍ත්‍ථයි. “**නිසජ්ජාය කාරෙතබ්බො**”යි හිඳීම පිළිනකොට මෙවුන්දම් පිළිසෙවුම නොපිළිදන්නේ මෛථුන ධර්‍මපාරාජිකාපත්තියෙන් නොකරවා හිඳීම පමණින් යම් ඇවැතකට පැමිණේද ඒ ඇවැතින් කරවිය යුත්තේය. පාචිත්තියාපත්තියෙන් කරවිය යුත්තේය යන අර්‍ත්‍ථයි. මේ නයින් සියලු චතුෂ්කයන්හි විනිශ්චය දතයුත්තේය.
ශික්‍ෂාපදයන්ගේ අවසානයෙහි ආපත්ති අනාපත්තීන්ගේ පිරිසිදීම දක්වනු පිණිස කියන ලද **“ගමනං පටිජානාති”** යනාදිතන්හි “**ගමනං පටිජානාති**” රහස්හි හිඳීමෙහි ආස්වාදය පිණිස ගියේ වෙමි’යි මෙසේ ගමන පිළින කරයි. “**නිසජ්ජං”** හිඳීමෙහි ආස්වාදයෙන්ම හිඳීම පිළින කරයි. **“ආපත්තිං**” තුන් ඇවැතුන් අතුරෙහි එක්තරා ඇවැතකි. **“ආපත්තියා කාරෙතබ්බො**” තුන් ඇවැතුන් අතුරෙහි යමක් පිළින කෙරේද, එයින් කරවිය යුතුය. මෙහි සෙස්ස චතුෂ්කයෙහි ප්‍රකට වූ අභිප්‍රායම වේ. දෙවන චතුෂ්කයෙහි වනාහි “**ගමනං න පටිජානාති**” රහස්හි හිඳීමෙහි ආස්වාද වශයෙන් නොපිළිදනියි. ලහබත් ආදීවූ තමන්ගේ කටයුත්තක් නිසා ගියේ වෙමි’යි කියයි. ඕ තොමෝ මා හුන්තැනට ආවායයි කියයි. මෙහිද සෙස්ස කියන ලද්දවුන්ගේ අභිප්‍රායම වේ.
මේ වනාහි හැම තන්හි විනිශ්චයයි:- රහොනිෂද්‍යාස්වාදයි. මෛථුන ධර්‍ම නිශ්ශ්‍රිතක්ලෙශය කියනු ලැබේ. යම් මහණෙක් ඒ ආස්වාදයෙන් මාගමක වෙත යනු කැමැතිව ඇස අඳුන් ගාද, දුක්කටයට පැමිණේ. අඳනය ඇඳීද, පටිය බඳීද, සිවුර පොරොවාද හැම තැන ප්‍රයොගයක් ප්‍රයොගයක් පාසා දුක්කටයට පැමිණේ. මාගම අවුත් හුන් ඇසිල්ලෙහි පාචිත්තියට පැමිණේ. ඒ ස්ත්‍රිය කිසි කටයුත්තක් නිසා නැගිට නැගිට නැවත නැවත හිඳීද, නිෂද්‍ය ගණනින් පාචිත්තියට පැමිණේ. යම් මාගමක සඳහා ගියේ, ඕතොමෝ නොදක්නා ලදද, අන් ස්ත්‍රියක් අවුත් හිඳීද, ආස්වාදය ඉපදීම නිමිතිකොට පාචිත්තිය වේ. මහාපච්චරියෙහි වනාහි යන කල පටන් අපරිසිදු සිත් ඇති බැවින් ඇවැත්මැයි කියනලදි. බොහෝ ස්ත්‍රීහු එත්ද, මාගමුන්ගේ ගණනින් පාචිත්තියාපත්තීහු වෙත්. ඉදින් නැගිට නැගිට නැවැත නැවැත හිඳිත්ද නිෂද්‍ය ගණනින් පාචිත්තියාපත්තීහු වෙත්, නියම නොකොට දුටුදුටුවක හා රහස්හි ආස්වාදය කරන්නෙමියි ගොස් හුන්නහුටද ආ ආ ස්ත්‍රීන්ගේ වසයෙන් නැවැත නැවැත නිෂද්‍යවශයෙන්ද කියූ නයින් ආපත්තීහු දතයුත්තාහ. ඉදින් පිරිසිදු සිතින් ගොස් හුන් මහණහු වෙතට අවුත් ස්ත්‍රිය කෙරෙහි රහස් ආස්වාදය උපදීද, චිත්තොත්පාදමාත්‍රයකින් ඇවැත් නොවේ.
සමුත්‍ථානාදීහු ප්‍රථම පාරාජික ශික්‍ෂාපදය සමාන වෙත්මය.
**“තෙන සමයෙන බුද්ධො භගවා**” ද්විතීයානියත ශික්‍ෂාපදයයි. එහි “**භගවතා පටික්‍ඛිත්තං**” යනාදියෙහි එකලා මහණෙක් තෙමේ එකලා මාගමක හා රහස්හි කර්‍මයට යොග්‍යවූ පිළිසන් අසුනෙක යම් හිඳීමක් කරන්නේ නම් ඒ හිඳීම කිරීම ප්‍රතික්‍ෂෙප කරන ලදැ’යි මෙසේ සම්බන්‍ධය දතයුතුය. අන්යුරකින් වනාහි එකලා මහණක්හුගේ එකලා එකියක සමග කියයුතු වන්නේය. කුමක් හෙයිනයත්: ප්‍රතික්‍ෂෙප කරන ලදැයි වදාළ බැවිනි. සම්බන්‍ධාර්‍ත්‍ථයෙහි ‘එකො’ යන මේ ප්‍රථමාවචනය දතයුතුය.
**“නහෙව ඛො පන පටිච්ඡන්නං”** යන මෙහි වනාහි පිටත පවුරු ආදියෙන් වටකළ ඇතුළත අරිනලද යම් පිරිවෙන් මළු ආදියක් වේද, එද ඇතුළතයි දතයුතුය. මෙබඳු තැන් නොපිළිසන් තැනෙහිම ගන්නා ලදැයි මහාපච්චරියෙහි කියනලදි. සෙස්ස ප්‍රථම ශික්‍ෂාපදනයින්ම දතයුත්තේය. හුදෙක් මෙහි නුවණැති අන්‍ධ නොවූ බිහිරි වූ යම් කිසි ස්ත්‍රියක් හෝ පුරුෂයෙක් හෝ දොළොස්රියන් තුළ අවකාශයෙහි සිටියේ හෝ හුන්නේ හෝ විසුරුනු සිතැත්තේද, නොවිසුරුනු සිතැත්තේද, නිදන්නේද, අනාපත්ති කරයි. බිහිරිවූයේ වනාහි ඇස් ඇත්තේද අන්‍ධ වූයේ බිහිරි නොවූයේද, අනාපත්ති නොකරයි. පාරාජිකාපත්තියද පිරිහෙලා දුට්ඨුල්ලාපත්තිය කියන ලදැයි මේ වෙනස වේ. සෙස්ස ප්‍රථමය සමානම වේ. මේ අනියත දෙක්හිම උම්මත්ත, ආදිකර්මිකයන්ට ඇවැත් නොවේ.
සමුත්‍ථානාදීන් අතුරෙහි මේ ශික්‍ෂාපදය ත්‍රිසමුත්‍ථාන වේ. කායචිත්තයෙන් හෝ වාචාචිත්තයෙන් හෝ කායවාචා චිත්තයෙන් හෝ උපදී. ක්‍රියාවෙන් පැමිණිය යුතු බැවින් ක්‍රියා සමුත්‍ථානයි. ව්‍යතික්‍රම සංඥාවගේ අභාවයෙන් මිදෙන බැවින් සංඥාවිමොක්‍ෂයි. සචිත්තකයි. ලොකවද්‍යයි. කායකර්‍මයි. වාක්කර්‍මයි. අකුශලචිත්තයි. සුඛමද්ධ්‍යස්ථ වෙදනා වශයෙන් ද්විවෙදනයි. සෙස්ස ප්‍රකට අර්‍ත්‍ථ ඇත්තේමය.
නිසැඟි කාණ්ඩය
චීවර වර්‍ගය
සමනය කළ පව් ඇති භාග්‍යවත් බුදුරජුන් විසින් යම් නිස්සග්ගිය පාචිත්තිය කෙනෙක් වදාරන ලද්දාහුද, දැන් ඔවුන්ගේ පෙර නොකියූ පදවර්‍ණනාව කරන්නෙමු.
**“තෙන සමයෙන බුද්ධො භගවා වෙසාලියං විහරති ගොතමකෙ වෙතියෙ තෙන ඛො පන සමයෙන භගවතා භික්‍ඛූනං තිචීවරං අනුඤ්ඤාතං හොති**” එසමයෙහි භාග්‍යවත් බුදුරජාණන් වහන්සේ විසාලා මහනුවර ගොතමක නම් යක්‍ෂයාගේ චෛත්‍යස්ථානයෙහි කරන ලද විහාරයෙහි වැඩ වාසය කරන සේක. එසමයෙහි වනාහි භාග්‍යවත්හු විසින් භික්‍ෂූන්ට තුන් සිවුර අනුදන්නා ලද්දේ වේ. මෙහි **“තිචීවරං**” අන්තරවාසකය උත්තරාසඞ්ගය සඞ්ඝාටියයි. මේ තුන් සිවුර පරිභොග කරන්නට අනුදන්නා ලද්දේ වේ. යම් තැනෙක්හි වනාහි මේ තුන් සිවුරු පරිභොගය අනුදන්නා ලද්දේද, යම් කලෙක්හි අනුදන්නා ලද්දේද, යම් කරුණක් හේතුකොට අනුදන්නා ලද්දේද, ඒ සියල්ල චීවරක්‍ඛන්‍ධකයෙහි ජීවතවස්තුවෙහි ආයේම වේ. **“අඤ්ඤෙනෙව තිචීවරෙන ගාමං පවිසන්ති**” යම් සිවුරකින් යුක්තව විහාරයෙහි හිඳිත්ද, නානතොටට බසිත්ද, එයින් අනිකෙකින්මය. මෙසේ දවස්පතා අලුත් සිවුරු දරත්,
**“උප්පන්නං හොති**” අනුප්‍රඥප්තියට දොර දෙමින් ප්‍රතිලාභ වශයෙන් උපන්නේ වේ. නිෂ්පත්ති වශයෙන් උපන්නේ නොවේ.
**“ආයස්මතො සාරිපුත්තස්ස දාතුකාමො හොති” **ආයුෂ්මත් ආනන්‍ද ස්ථවිරයන්වහන්සේ ‘භාග්‍යවතුන් වහන්සේ හැර ගුණයෙන් විශිෂ්ටවූ මෙබඳු අන්‍ය පුද්ගලයෙක් නැතැ’යි ගුණයට බුහුමන් කිරීමෙන් ආයුෂ්මත් ශාරිපුත්‍ර ස්ථවිරයන් වහන්සේට මමායනය කරත්. ඒ ආනන්‍ද ස්ථවිරයන් වහන්සේ හැම කල්හිම මනවඩන සිවුරක් ලැබ රදන් ගන්වා කප්බිදු පිහිටුවා තෙරුන් වහන්සේටම දෙත්. උපස්ථායක කුලයන්ගෙන් දරුවන් ගෙන්වාගෙන පැවිදිකොට තෙරුන් වෙතම උපාද්ධ්‍යාය ග්‍රහණය කරවා තුමූ අනුශ්‍රාවණකර්‍මය කරත්, ආයුෂ්මත් කාරීපුත්‍රස්ථවිරයන් වහන්සේද, ‘පියා විසින් කටයුතු කිස නම් වැඩිමහල් පුතුට අයත්ය. මා විසින් භාග්‍යවතුන් වහන්සේට කටයුතු කිස ආනන්‍ද ස්ථවිර තෙමේ කරන්නේය. මම ආනන්‍ද තෙරුන් නිසා උත්සාහ රහිතව වසන්නට ඉඩලබමි’යි ආයුෂ්මත් ආනන්‍ද තෙරුන්ට මමායන කරත්. උන්වහන්සේද, ‘තමන්ට ලැබෙන මනවඩන සිවුරු ආනන්‍ද තෙරුන්ටම දෙතියි යන සියල්ල පළමු කියන ලද්ද සමානම වේ. මෙසේ ගුණයට බුහුමන් කිරීමෙන් මමායනය කරන්නේ එකල්හි උපන් ඒ සිවුර ආයුෂ්මත් ශාරීපුත්‍ර ස්ථවිරයන් වහන්සේට දෙනු කැමැත්තේ වේයයි දතයුතුය.
“**නවමං වා භගවා දිවසං දසමං වා”** යන මෙහි වනාහි ස්ථවිරයන්වහන්සේ කෙසේ දනිත්දැයි ඉතින් කිසිවක්හට මෙබඳු සැකයෙක් වන්නේ නම් බොහෝ කරුණෙන් දනිතියි දතයුතුය. ශාරිපුත්‍ර ස්ථවිරයන්වහන්සේ ජනපද චාරිකාවෙහි හැසිරෙන සේක් මම මෙපමණකලකින් එන්නෙමි, මේ අතරෙහි භාග්‍යවතුන් කෙරෙහි ප්‍රමාද නොවවු’යි ආනන්‍ද ස්ථවිරයන් වහන්සේට දන්වාම වඩින සේක. ඉදින් ඉදිරියෙහිදී නොකියත්නම්, භික්‍ෂූන් යවාද දන්වාම යන්නාහ. අන් තැනක වස් වසන්නාහු නම් යම් මහණ කෙනෙක් පළමුකොට එත්ද, මාගේ වචනයෙන් භාග්‍යවතුන් වහන්සේගේද පාදයන් හිස තබා වඳිවු, ආනන්‍දගේ ද නීරොගභාවය විචාරා මා අසුවල් දිනයෙහි එන්නේය’යි කියා වඳිවු’යි ඒ භික්‍ෂූන් මෙසේ පිටත් කොට යවත්, හැම කල්හිම පිරිසිඳි දිනයෙහිම පැමිණෙති. තවද ආයුෂ්මත් ආනන්‍ද ස්ථවිරයන් වහන්සේ, අනුමානයෙනුදු ‘මෙතෙක් දවස් භාග්‍යවතුන් වහන්සේගෙන් වෙන්ව විසීම ඉවසමින් ආයුෂ්මත් ශාරිපුත්‍ර ස්ථවිරයන් වහන්සේ විසූ සේක, දැන් මෙතැන් පටන් අසුවල් දිනය නම් නොඉක්ම වන්නාහ, එකාන්තයෙන් එන්නාහයි. දනිත්. යම් යම් කෙනකුන්ගේ ප්‍රඥාව මහත් වන්නීද, උන් උන්ගේ භාග්‍යවතුන්වහන්සේ කෙරෙහි ප්‍රේමයද ගෞරවයද මහත්වේයයි මේ නයිනුදු දනිත්. මෙසේ බොහෝ කරුණෙන් දනිති. එහෙයින් ‘නවමං වා භගවා දිවසං දසමං වා’යි කීහ. මෙසේ කියූ කල්හි යම්හෙයකින් මේ ශික්‍ෂාපදය ප්‍රඥප්ති වද්‍යවේද, ලොකවද්‍ය නොවේද, එහෙයින් එය ආයුෂ්මත් ආනන්‍ද ස්ථවිරයන් වහන්සේ විසින් කියූ දිනයමැයි පිරිසිඳීම කරමින් **“අථ ඛො භගවා -පෙ- ධාරෙතුං**” යනු කීහ. ඉදින් තෙරුන් විසින් අඩ මසක් හෝ මසක් හෝ උදෙසන ලද්දේ වන්නේද, එද භාග්‍යවතුන් වහන්සේ විසින් අනුදන්නා ලද්දේ වන්නේය.
**“නිට්ඨිතචීවරස්මිං**” යම්කිසි නිමවීමකින් නිමවූ සිවුර ඇති කල්හි, යම්හෙයකින් ඒ සිවුර කිරීමෙන්ද නැසීම් ආදියෙන්ද හිටියේද එහෙයින් මේ ශික්‍ෂාපදයාගේ පදභාජනයෙහි අර්‍ත්‍ථමාත්‍රයම දක්වනු පිණිස **“භික්‍ඛුනො චීවරං කතං වා හොති**” යනාදිය වදාරන ලදී. එහි “**කතං**” හිදිකම් කෙළවර කිරීමෙන් කරන ලදය. හිදිකම් කෙළවර කිරීම් නම්, හිදියෙන් පාසවැටි ගණ්ඨිකවැටි කෙළවර කොට යම්කිසිවක් කටයුතුද ඒ කොට හිද්ද හිදිකුළාවෙහිලා රැකීමය. **“නට්ඨං**” සොරු ආදීන් විසින් පැහැරගන්නා ලදය. මෙය කරණපළිබොධය නිමකළ බැවින් නිට්ඨිතයි කියනු ලැබේ. **“විනයට්ඨං**” වේ ආදීන් විසින් කනලදය. “**දඩ්ඪං**” ගින්නෙන් දනලදය. **“චීවරාසා වා උපච්ඡින්නා**” අසුවල් නම් කුලයෙහි සිවුරක් ලබන්නෙමියි යම් චීවරාශාවක් උපන්නීවේද, ඒ ආශා තොමෝ හෝ සිඳුනීය. විනෂ්ටාදීවූ මොවුන්ගේද කරණපළිබොධයම නිමවූ බැවින් නිට්ඨිතභාවයයි දතයුතුය.
“**උබ්භතස්මිං කඨිනෙ**” කඨිනය ඉදුරු කල්හි මෙයින් දෙවන ආවාස පළිබොධයාගේ අභාවය දක්වති. ඒ කඨිනය වනාහි යම්හෙයකින් අෂ්ටමාතෘකාවන් අතුරෙහි එකකින් හෝ දෙවැදෑරුම් කඨිනොද්ධරණයෙන් හෝ උදුරනු ලැබේද එහෙයින් මෙයට නිර්‍දෙශයෙහි “**අට්ඨන්තං මාතිකානං**” යනාදිය වදාරන ලදි. එහි ‘අට්ඨිමා භික්‍ඛවෙ මාතිකා කඨිනස්ස උබ්හාරාය. පක්කමණන්තිකා නිට්ඨානන්තිකා සන්නිට්ඨානන්තිකා නාසන්නතිකා සවණන්තිකා ආසාවච්ජෙදිකා සීමාතික්කන්තිකා සහුබ්හාරා’යි මෙසේ අෂ්ටමාතෘකාවෝ කඨිනක්‍ඛන්‍ධකයෙහි ආවාහුය. අන්නරුබ්හාරයද ‘සුණාතු මෙ භන්තෙ සඞ්ඝො යදි සඞ්ඝස්ස පත්තකල්ලං සඞ්ඝො කඨිනං උද්ධරෙය්‍ය එසා ඤත්ති, සුණාතු මෙ භන්තෙ සඞ්ඝො කඨිනං උද්ධරති, යස්මායස්මතො ඛමති කඨිනස්ස උබ්හාරො, සො තුණ්භස්ස, යස්ස නක්‍ඛමති, සො භාසෙය්‍ය, උබ්භතං සඞ්ඝෙන කඨිනං, ඛමති ඝඞ්ඝස්ස, තස්මා තුණ්හී එවමෙතං ධාරයාමි’යි මෙසේ භික්‍ඛුනීවිභඞ්ගයෙහි ආයේය. එහි යමක් කියයුතුනම් එය ආ තන්හිම වර්‍ණනා කරන්නෙමු. මෙහි කියූ කල්හි පෙළද ගෙණහැර දැක්විය යුතුවේ. අර්‍ත්‍ථයද කියයුතුය. අස්ථානයෙහි කියූ බැවින් කියන ලද්ද මැනැවින් නොදත හැකිවේ.
**“දසාහපරමං**” දසදවසක් පිරිසිඳීම මේ සිවුර ඇත්තේනුයි දසාහපරම නම. ඒ දසදවසක්හුගේ පිරිසිඳීම් කාලයක් දැරිය යුතුය යන අර්‍ත්‍ථයි. පදභාජනයෙහි වනාහි අර්‍ත්‍ථය පමණක් දක්වනු පිණිස “**දසාහපරමතා ධාරෙතබ්බා”**යි වදාරන ලදි. මේ කියන ලද්දේ වේ. ‘දසාහපරමං’ යන මෙහි යම් දස දවසක්හුගේ පරමතාවයක් ඇත්තීද, දසදවසක්හුගේ පිරිසිදීමවේද, මෙපමණ කාලයක් තෙමේ යම්තාක් නොඉක්මේද, ඒතාක් දැරිය යුතුය යන මේ අර්‍ත්‍ථය දත යුතුය.
ඉටු විකැපූ සිවුරු කෙරෙහි ඇතුළත් නොවන බැවින් අයිරිත් සිවුරුයි **අතිරෙක චීවර** නම. එහෙයින්ම මෙහි පදභාජනයෙහි “**අනධිට්ඨිතං අවිකප්පිතං**”යි වදාරන ලදි.
“**ඡන්නං චීවරානං අඤ්ඤතරං**” කොමුවැහරියෙන් කළ චීවරය, කපුහුයෙන් කළ චීවරය, පටහුයෙන් කළ චීවරය, එළුලොම් ආදියෙන් කළ චීවරය, හණ වැහරියෙන් කළ චීවරය, කොම්හූ ආදිය මුසුකොට කළ චීවරය යන මේ සවැදෑරුම් සිවුරු අතුරෙහි එක්තරා එකක් වේ. මෙයින් සිවුරු පිළිබඳ ජාතිය දක්වා දැන් ප්‍රමාණය දක්වනු පිණිස **“විකප්පනූපග පච්ඡිමං”** යනු වදාළ සේක. විකප්පනූපග පච්ඡිමයි කියූ ඒ විකපනයට පොහොනා පශ්චිම චීවරයෙහි ප්‍රමාණය දිගින් දෙවියතක් හෙවත් වඩුරියනක් වේ. පුළුලින් වියතක් වේ. ‘අනුජානාමි භික්‍ඛවෙ ආයාමෙන අට්ඨඞ්ගුලං සුගතඞ්ගුලෙන චතුරඞ්ගුලවිත්‍ථතං පච්ඡිමං චීවරං විකප්පෙතුං’ යනු එහි පාලියයි. ‘මහණෙනි’ දිගින් සුගත් අඟලෙන් අටඟලක් ඇති පුළිලින් සතරඅඟලක් ඇති පැසුළු සිවුර විකපනය කරන්නට අනුදනිමි, යනු අරුත්ය.
**“තං අතික්කාමයතො නිස්සග්ගියං පාචිත්තියං”** කියූ ජාතිය හා පමණ ඇති ඒ සිවුර දසදහසක් පමණ කොට ඇති කාලය ඉක්මවන මේ අතර යම්සේ අතිරෙක චීවරයක් නොවේද, එසේ නොකරන මහණහුට නිස්සග්ගිය පාචිත්තිය වේ. ඒ සිවුරද නිස්සග්ගිය වේ. පාචිත්තියාපත්තියක්ද මොහුට වන්නීය යන අර්‍ත්‍ථය නොහොත්, බැහැර කිරීම නිස්සග්ගිය නම. පූර්‍වභාගයෙහි කටයුතුවූ විනයකර්‍මයට මේ නමෙකි. බැහැර කිරීම මොහුට ඇත්තේනුයි නිස්සග්ගියමය. ඒ කිමෙක්ද, යත්:- පාචිත්තියය. ඒ කාලය ඉක්මවන්නහුට නිස්සග්ගිය විනයකර්‍ම සහිත වූ පාචිත්තියක් වේය යනු මෙහි මේ අර්‍ත්‍ථයයි, පදභාජනයෙහි වනාහි පළමු කොට අර්‍ත්‍ථ විකල්පය දක්වනු පිණිස **“තං අතික්කාමයතො නිස්සග්ගියං හොති**”යි මාතෘකාව තබා “**එකාදසමෙ අරුණුග්ගමනෙ නිස්සග්ගියං හොති නිස්සජිතබ්බං”**යි වදාරන ලදි. නැවැත යමක්හට නිස දියයුතුද, යම්සේ නිස දියයුතුද, එය දක්වනු පිණිස **“සඞ්ඝස්ස වා**” යනාදිය වදාළ සේක. එහි “**එකාදසෙ අරුණුග්ගමනෙ**” යන මෙහි යම් දවසෙක සිවුර උපන්නේද, ඒ දවස පිළිබද යම් අරුණක් ඉක්ම ගියේද, ඒ ඉකුත් අරුණ උපන් දවස ඇසුරු කොට සිටියේද, එහෙයින් සිවුරු උපන් දවස සමග එකොළොස්වන අරුණ නැගීම නිමිතිකොට නිස්සග්ගිය වේයයි දතයුතුය. ඉදින් බොහෝ සිවුරු එක්කොට රැහැන් ආදියෙන් බැඳ හෝ, වස්ත්‍රාදියෙන් වෙළා හෝ, තබන තබන ලදද එක්ම ඇවැතක් වේ. නොබඳිනලද නොවෙළන ලද වස්ත්‍රයන්හි වස්ත්‍රසඞ්ඛ්‍යාත වස්ත්‍ර ගණනින් ඇවැත්හු වෙත්.
“**නිස්සජිත්‍වා ආපත්ති දෙසෙතබ්බා**” නිසදා ඇවැත් දෙසිය යුතුය. කෙසේ දෙසියයුතුද, යත්: ඛන්‍ධකයෙහි යම්සේ කියන ලදද, එසේ දෙසිය යුතුය. එහි මෙසේ කියන ලදද, යත්: ‘මහණෙනි’ නිසගි සිවුරු ඇති ඒ මහණහු විසින් සඞ්ඝයා වෙත එළැඹැ උතුරුසඟසිවුර සකස්කොට පොරොවා වැඩිමහලු මහණුන්ගේ පා වැඳ, උක්කුටිකයෙන් හිඳ, ඇඳිලි බැඳ ‘ස්වාමීනි’ මම මේ ඇවැතට පැමිණියෙමි, එය දෙසමි’යි මෙසේ පාලියෙන් හෝ අන් කිසි බසකින් හෝ කියයුතු වන්නේය. මෙහි වනාහි ඉදින් එක් සිවුරක් වේද, එහිදී ‘එතං නිස්සග්ගියං පාචිත්තියං ආපන්නො’යි කියයුතුය. ඉදින් සිවුරු දෙකක් වේනම් ‘ද්වෙ නිස්සග්ගියානි පාචිත්තියානි ආපන්නො’යි කියයුතුය. ඉදින් බොහෝ සිවුරු වෙත්නම් ‘සම්බහුලා නිස්සග්ගියා පාචිත්තියාපත්තියො ආපන්නො’යි කියයුතුය. නිසදීමෙහිද ඉදින් එක් සිවුරක් වේනම්, පෙළවූ පරිදිම ‘ඉදං මෙ භන්නෙ චීවරං’යි කියයුතුය. ඉදින් දෙකක් හෝ බොහෝ සිවුරු වේ නම් ‘ඉමානි මෙ භන්තෙ චීවරානි දසාහාතික්කන්තානි නිස්සග්ගියානි, ඉමානාහං සඞ්ඝස්ස නිස්සජාමි’යි කියයුතුය. පාලිය කියන්නට නොහැකිවන්නහු විසින් අන් ආකාරයකිනුදු කියයුතුය.
“**ව්‍යත්තෙන භික්‍ඛුනා පටිබලෙන ආපත්ති පටිග්ගහෙතබ්බා**”යි ඛන්‍ධකයෙහි කියූ නයින්ම පිළිගත යුතුය. එහි මෙසේ කියනලදී:- ප්‍රතිබල සම්පන්නවූ ව්‍යක්ත භික්‍ෂූහු විසින් සඞ්ඝ තෙමේ දැන්විය යුත්තේය. කියේය, යත්:-
‘සුණාතු මෙ භන්තෙ සඞ්ඝො, අයං ඉත්‍ථන්නාමො භික්‍ඛු ආපත්තිං සරති විවරති උත්තානී කරොති දෙසෙති, යදි සඞ්ඝස්ස පත්තතල්ලං අහං ඉත්‍ථන්නාමස්ස භික්‍ඛුනො ආපත්තිං පතිගණ්හෙය්‍යං’යි
ඒ ඇවැත පිළිගත් මහණහු විසින් ‘පස්සසි’යි කියයුතුය. ‘ආම පස්සාමි’යි ඇවැත දෙසූවහු විසින් කියයුතුය. ‘ආයතිං සංවරෙය්‍යාසි’යි ඇවැත පිළිගත්තහු විසින් කියයුතුය. ‘සාධු සුවඨු සංවරිස්සාමි’යි ඇවැත දෙසූවහු විසින් කියයුතුය. ඇවැත් දෙකක් ඇතිකල්හිද බොහෝ ඇවැත් ඇති කල්හිද පෙර කියූ නයින්ම වචනභෙදය දත යුතුය.
චීවරදානයෙහිද ‘සඞ්ඝො ඉමං චීවරං, ඉමානි චීවරානි’යි වස්තු සඞ්ඛ්‍යාත සිවුරු ගණනින් වචනභෙදය දතයුතුය. ගණයා හටද පුද්ගලයා හටද නිසදීමෙහිද මේ නයම වේ.
මෙහි ඇවැත් දෙසීම් පිළිගැණුම්හි වනාහි මේ පෙලයි:- ‘තෙන භික්‍ඛවෙ භික්‍ඛුනා සම්බහුලෙ භික්‍ඛූ උපසඞ්කමිත්‍වා එකංසං උත්තරාසඞ්ගං කරිත්‍වා බුඩ්ඪානං භික්‍ඛූනං පාදෙ වන්‍දිත්‍වා උක්කුටිකං නිසීදිත්‍වා අඤ්ජලිං පග්ගහෙත්‍වා එවමස්සු වචනීයා:- අහං භන්තෙ ඉත්‍ථන්නාමං ආපත්තිං ආපන්නො තං පටිදෙසෙමි’යි. එකල්හි ප්‍රතිබල සම්පන්නවූ ව්‍යක්ත භික්‍ෂූන් විසින් ඒ භික්‍ෂූහු මෙසේ දැන්විය යුත්තාහ:-
‘සුණන්තු මෙ ආයස්මන්තො අයං ඉත්‍ථන්නාමො භික්‍ඛු ආපත්ති, සරති විවරති උත්තානී කරොති, දෙසෙති, සදායස්මන්නානං පත්තකල්ලං අහං ඉත්‍ථන්නාමස්ස භික්‍ඛුනො ආපත්තිං පතිගණෙය්‍යං’යි
ඒ ඇවැත පිළිගන්නහු විසින් ‘පස්සසි’යි කියයුතුය. ඇවැත දෙසූවහු විසින් ‘ආම පස්සාමි’යි කියයුතුය. ඇවැත පිළිගත්තහු විසින් ‘ආයතිං සංවරෙය්‍යාසි’ කියයුතුය.
ඇවැතට පැමිණි මහණහු විසින් එක් මහණහු වෙත එළැඹ උතුරු සඟ සිවුර සකස් කොට උක්කුටික හිඳ ඇඳිලි බැඳ ‘අහං ආවුසො ඉත්‍ථන්නාමං ආපත්තිං ආපන්නො තං පටිදෙසෙමි, මෙසේ කිය යුතු වන්නේය. ඇවැත පිළිගත්තහු විසින් ‘පස්සසි’යි කියයුතුය. ඇවැත දෙසූවහු විසින් ‘ආම පස්සාමි’යි කියයුතුය. ඇවැත දෙසූවහු විසින් ‘ආම පස්සාමි’යි කියයුතුය. ඇවැත පිළිගන්නහු විසින් ‘ආයතිං සංවරෙය්‍යාසි’ කියයුතුය. එහි පෙර කියූ නයින්ම ආපත්තියෙහි නාමග්‍රහණයද වචනභෙදයද දතයුතුය.
ගණයාහට නිසදීමෙහි යම්සේද, දෙදෙනකුහට නිසදීමෙහිද පෙළ දතයුතුය. ඉදින් විශේෂයෙන් වන්නේ නම්, ‘අනුජානාමි භික්‍ඛවෙ තිණ්ණන්නං පාරිසුද්ධිඋපොසථං කාතුං, එවඤ්ච පන භික්‍ඛවෙ කාතබ්බො:- ව්‍යාත්තෙන භික්‍ඛුනා පටිබලෙන තෙ භික්‍ඛු ඤාපෙතබ්බා’ යනාදි නයින් තුන් දෙනකුහට පාරිශුද්ධි උපොසථය වදාරා, නැවැත ‘අනුජානාමි භික්‍ඛවෙ ද්වින්නං පාරිසුද්ධි උපොසථං කාතුං, එවඤ්ච පන භික්‍ඛවෙ කාතබ්බො:- ථෙරෙන භික්‍ඛුනා උත්තරාසඞ්ගං, යනාදි නයින් වෙන්වම දෙදෙනකුට පාරිසුද්ධිඋපොසථය වදාරන ලද්දේ ද මෙසේ මෙහිද වෙන්ව පාළිය කියන්නේ යම්හෙයකින් නැත්තේද එහෙයින් නොකියා ගියේයයි ගණයාහට වදාළ පාළියම මෙහි පාළිය වේ.
ඇවැත් පිළිගැණීමෙහි වනාහි මේ වෙනසයි. යම්සේ ගණයාහට නිස දී ඇවැත දෙසනු ලබන කල්හි ඇවැත පිළිගන්නා මහණතෙමේ ඤත්තිය තබාද, එසේ නොතබා දෙදෙනා අතුරෙහි එක්තරා එකකු විසින් එක් පුද්ගලයෙක් යම්සේ පිළිගනු ලැබේද, එසේ ඇවැත පිළිගත යුත්තීය. දෙදෙනකුන් පිළිබඳව ඤත්තිය තැබීමක් නැත්තේය. ඉදින් වන්නී නම් දෙදෙනකු පිළිබඳව පාරිසුද්ධි උපොසථය වෙන්ව නොවදාරන්නේය.
නිසදන ලද සිවුරු දීමෙහිද යම්සේ ‘ඉමං චීවරං ආයස්මතො දම්මි’යි එකෙක් කියාද, එසේ ‘ඉමං මයං චීවරං ආයස්මතො දෙම’යි කීම වටියි මෙයට වඩා අතිශය ගරුවූ ඤත්තිදුතියකර්‍මද අපලොකනය කොට කටයුතු යයි වදාළ සේක. ඔවුන්ට අනුලොම්වූ නිසදනලද සිවුර දියයුත්තේමය. නොදෙනු නොලැබේ. මේ විනය කර්‍මාත්‍රයෙක්මය. සිවුරු නිසදන්නහු විසින් ඒ සිවුර සඞ්ඝයාහට හෝ ගණයාහට හෝ පුද්ගලයෙක්හට හෝ මුල් සිදීම් වසයෙන් නොදුන්නේම වේයයි දතයුතුය.
“**දසාහාතික්කන්තෙ අතික්කන්තසඤ්ඤී**” දස දවස ඉකුත් වූ සිවුරෙහි මෙය අතික්‍රාන්තයයි මෙසේ හැඟීම් ඇත්තේද, නොහොත් දස දවස ඉක්ම ගිය කල්හි දස දවස ඉක්ම ගියේයයි මෙසේ හැඟීම් ඇත්තේද, **“නිස්සග්ගියං පාචිත්තියං**” යනු මෙහි විමති ඇත්තාවූද දස දවස නොඉක්මුනේය යන මෙසේදවූ සංඥාතොමෝ තොර කියා. මෙසේ සංඥා ඇත්තාවූ යමෙක්වේද, ඔහුගේද සිවුර නිසගි වේ. පාචිත්තියාපත්තියද වන්නීය. නොහොත් නිසදිය යුතු විනය කර්‍මය සහිත වූ පාචිත්තියයි. ද්විධවූ අර්‍ත්‍ථවිකල්පයෝ යෙදෙත්, සියලු තන්හි මේ නය වේ.
“**අවිස්සජ්ජිතෙ විස්සජ්ජිතසඤ්ඤී**”යි කිසිවක්හට නොදුන්කල්හි පරිත්‍යාග නොකළ කල්හි මා විසින් පරිත්‍යාග කරන ලද්දේයයි මෙසේ සංඥා ඇත්තේ,
**“අනට්ඨෙ නට්ඨසඤ්ඤී**” තමන්ගේ සිවුර සමග අනුන්ගේ බොහෝ සිවුරු එකට තබන ලද්දවුන් සොරුගෙන යෙත්. එහි මෙතෙමේ තමන්ගේ සිවුර නොනට කල්හිද, නෂ්ටසංඥා ඇත්තේ වේ. අවිනෂ්ටාදීන් අතුරෙහිද මේ නයවේ.
**“අවිලුත්තෙ”** මෙහි වනාහි ගබඩාව බිඳ පසය්වහාර වසයෙන් පැහැර නොගත් කල්හියයි දතයුතුය.
**“අනිස්සජිත්‍වා පරිභුඤ්ජති දුක්කටස්ස**” වරක් හඳින ලද සිවුර හෝ වරක් පෙර වූ සිවුර හෝ සිරුරෙන් නොමුදා දවසක් මුළුල්ලෙහි නමුත් හැසිරේද, එක්ම ඇවැතක් වේ. සිරුරෙන් මුදා අඳියි හෝ පොරොවා හෝ ප්‍රයොගයක් ප්‍රයොගයක් පාසා දුක්කටය වේ. හැඳීමට නොහැකි සිවුරක් හෝ පොරෝනට නොහැකි සිවුරක් හෝ මනාකොට තබාගන්නහුට ඇවැත් නොවේ. අනිකක්හුගේ ඒ නිසගි සිවුර පරිභොග කරන්නහුටද ඇවැත් නොවේ. ‘අනාපත්ති අඤ්ඤෙන කතං පටිලභිත්‍වා පරිභුඤ්ජති’ යනාදී වචනයද මෙහි සාධක වේ. දස දවස නොඉක්මුනු කල්හිද, ඉකුත්ය යන සංඥා ඇත්තහුටද විමති ඇත්තහුටද දුක්කටය වේය යන මෙය පරිභොගය සඳහා
**අනාපත්ති අන්තොදසානං අධිට්ඨෙති විකප්පෙති**, යනු වදාරන ලදී. මෙහි වනාහි ඉටීමට යොග්‍යයද විකපනයට යොග්‍යයද දත යුතුය. එහි මේ පෙළයි, එකල්හි භික්‍ෂූන්ට ‘භාග්‍යවතුන් වහන්සේ විසින් තුන් සිවුරයි හෝ වැසිසළුවයි හෝ නිසීදනයි හෝ පසතුරුණයි හෝ කුෂ්ට පිළිසනයි හෝ මුවපිස්නා සේළයි හෝ පිරිකරසේළයි හෝ යම් ඒ සිවුරු අනුදන්නා ලද්දාහුද, ඒ සියල්ල ඉටිය යුතුද, නොහොත් විකපිය යුතුදැයි මෙබදු සිතෙක් වූයේය. එකල්හි ඔවුහු භාග්‍යවතුන් වහන්සේට මෙකරුණ සැලකළහ.
‘මහණෙනි’ තුන් සිවුර ඉටන්නට, නොවිකපන්නට, වැසිසළුව වැසිසාරමය ඉටන්නට එයින් පසු විකපන්නට, නිසීදනය ඉටන්නට නොවිකපන්නට, පසතුරුණ ඉටන්නට නොවිකපන්නට කුෂ්ට පිළිසන ආබාධය තෙක් ඉටන්නට එයින් පසු විකපන්නට, මුව පිස්නාසේළය ඉටන්නට නොවිකපන්නට පිරිකරසේළය ඉටන්නට නොවිකපන්නට අනුදනිමි’යි උන්වහන්සේ වදාළ සේක.
එහි තුන් සිවුර ඉටන්නහු විසින් රඳන් ගන්වා කප්බින්දු දී පමණින් යුක්තවූම සිවුර ඉටිය යුතුය. ඒ සිවුරෙහි ප්‍රමාණය උසස් පිරිසිදීමෙන් සුගත් සිවුරෙන් අඩුවූවක් වියයුතුය. පහන් පිරිසිඳීමෙන් සඞ්ඝාටියෙහි හා උතුරු සඟ සිවුරෙහි පමණ, සිවුරියනක් හා එක් මිටිරියනක්ද පුළුලින් දෙරියනක් හා එක් මිටිරියනක්ද වියයුතුය. අන්තර වාසකය තෙමේ දිගින සිවුරියනක් හා එක් මිටිරියනක්ද පුළුලින් දෙරියනක්ද ඇත්තේ වටනේය. පොරෝනයෙන්ද නාභිය වසන්නට හැක්කේය. කියූ පමණින් වැඩි වූයේද අඩුවූයේද පරික්‍ඛාරචොළයි ඉටිය යුතුය.
එහි යම්හෙයකින් කයින් හෝ ඉටයි වචන හෝ ඉටායි සිවුර පිළිබඳ අධිෂ්ඨාන දෙකක් වදාරන ලද්දේද, එහෙයින් පැරණි සඟළ සිවුර ‘ඉමං සඞ්ඝාටිං පච්චුද්ධරාමි’ මේ සඟළ සිවුරෙහි ඉටීම ඔසවමි’යි පච්චුද්ධරණයකොට අලුත් සඟළ සිවුර අතින් ගෙන ‘ඉමං සඞ්ඝාටිං අධිට්ඨාමි’යි මේ සඟළ සිවුර ඉටමි’යි සිතින් ආභොග කොට අතින් සිවුර පිරිමදින්නහු විසින් කයින් ඉටිය යුතුය. මේ කයින් ඉටීමය. ඒ කයින් ඉටීම යම් කිසි සිරුරු අවයවයකින් නොපහසන්නහුට නොවටියි. වචනයෙන් ඉටීමෙහිදී වාග්භෙදකොට වචනයෙන් ඉටියයුතුය. එහි අධිෂ්ඨානය සම්මුඛ අසම්මුඛභෙදයෙන් දෙවැදෑරුම් වේ. ඉදින් අත්පසෙහි වේ නම් අතින්ද පහසා ‘ඉමං සඞ්ඝාටිං අධිට්ඨාමි’යි වාග්භෙදය කටයුතුය. නැවැත ගැබතුළ හෝ පහය මතුයෙහි හෝ එදවස ගොස් එන්නට හැකි ලඟ වෙහෙරක හෝ වේද, තැබූ තැන සලකා ‘එතං සඞ්ඝාමි අධිට්ඨාමි’යි වාග්භෙදය කටයුතුය. උත්තරාසඞ්ගයෙහිද අන්තරවාසකයෙහිද මේ නයවේ. මෙහි නාමමාත්‍රයම වෙනස් වේ. එහෙයින් සඞ්ඝාටිං, උත්තරාසඞ්ගං, අන්තරවාසකංයි තම තමන්ගේ නමින්ම සියල්ල ඉටිය යුතුය. ඉදින් පරිෂ්කාරචොල නාමයෙන් ඉටා තැබූ වස්ත්‍රයන්ගෙන් සඞ්ඝාටි ආදිය කෙරේද, රඳන් ගැන්වීම හා කප් බින්දු තැබීමද නිමකල්හි මෙය ‘පච්චුද්ධාරාමි’යි කියා පච්චුද්ධරණයකොට නැවත ඉටිය යුතුය. ඉටූ සිවුර සමග ඉතා මහත්වූම දෙවන පටක් හෝ රෙදිකඩක් හෝ මහන්නහු විසින් (සඞ්ඝාටි ආදි තුන් සිවුරු නාමයෙන් ඉටා පරිභොග කරනු කැමැත්තහු විසින්) නැවැත ඉටිය යුතුය. සමවූවෙක හෝ කුඩා වූවෙක හෝ අධිෂ්ඨාන කෘත්‍යයක් නැත්තේය.
මුෂ්ටිපඤ්චකාදි ප්‍රමාණයෙන් යුත් තුන් සිවුර පරිෂ්කාර චොලයක් කොට ඉටීම වටීද, නොවටීද යන මෙහිලා මහාපදුමස්ථවිරයන් වහන්සේ වනාහි තුන් සිවුර, තුන් සිවුරම කොට ඉටිය යුතුය, පරිෂ්කාරචොලාධිෂ්ඨානය ලබන්නේ උද්දෙසිතශික්‍ෂාපදයෙහි චීවර පරිහාරය නිරර්‍ත්‍ථක වන්නේයයි කීහ. මෙසේ කියූ කල්හි සෙසු භික්‍ෂූහු ‘පරිෂ්කාරචොලයද භාග්‍යවත්හු විසින්ම ඉටිය යුතුයයි වදාරන ලද්දේද, එහෙයින් වටීයයිද මහාපච්චරියෙහිද මෙය පරිෂ්කාරචොල නම් වෙන්වූ නිදානමුඛයෙක, තුන් සිවුර පරිෂ්කාරචොලයි ඉටා පරිභොග කිරීම වටියි කියනලදී. උද්දෙසික ශික්‍ෂාපදයෙහි තුන් සිවුර ඉටා පරිහරණය කරන මහණහට පරිහාරය කියන ලදැයි කීහ. උභතොවිභඞ්ගභාණක පූර්‍ණවාලිකවාසී මහාතිෂ්‍යස්ථවිරයන් වහන්සේ ‘අරණ්‍යවාසී වූ භික්‍ෂූහු රුක්සිදුරු ආදියෙහි සිවුර තබා වීර්‍ය්‍ය කරනු පිණිස යන්නාහ, අසල වෙහෙරෙහි ධර්‍මශ්‍රවණය පිණිස ගියාවූද ඔවුන්ගේ පාසිවුරු හිරු නැගි කල්හි හෙරණහු හෝ ලදරු මහණහු හෝ ගෙණ යෙත්, එහෙයින් සුඛපරිභොගය පිණිස තුන් සිවුරු පරිෂ්කාරචොලයයි කියා හෝ ඉටීම වටීයයි පෙර අපි මහතෙරුන්ගෙන් ඇසූම්හ. මහාපච්චරියෙහිද ‘පෙර ආරණ්‍යක භික්‍ෂූහු අබද්ධසීමාවෙහි තුන් සිවුරු පරිහරණය කළ නොහැක්කේයයි පරිෂ්කාරචොලයම ඉටා පරිභොග කළහ’යි කියන ලදැයිද කීහ.
වැසිසළුව වනාහි නොඉක්මවිය යුතු පමණ ඇත්තී නාමය ගෙණ කියූ නයින්ම වැසි සාරමය ඉටිය යුත්තීය. ඒ වැසිසාරමසින් පසු, පසුදුරා විකප්පනය කටයුත්තීය. වර්‍ණභෙද මාත්‍රයෙන් රඳන් කළ මොතොමෝ නෑම පිණිස අනුදත් බැවින් ගතයුතුය. දෙකක් නොවටියි. නිසීදනය කියූ නයින් ඉටිය යුතුමය. එද පමණින් යුක්ත වූ එකම වටියි. දෙකක් නොගතයුතුය. පසතුරුණද ඉටිය යුතුමය. එය මහත්වූයේද වරද නැත. එකක් ගැණීමද වටියි. බොහෝ ගණනක් ගැණීමද වටියි. එය නිල්වූයේද රන්වන් වූයේද දාවලු සහිත වූයේද, මල්දාවලු සහිතවූයේද මෙකියූ සියලු ආකාර ඇතියේ ද සුදුසුය. වරක් ඉටුයේ ඉටුයේම වේ. කුෂ්ට පිළිසන ආබාධ ඇත්තේ යම්තාක් ද, ඒ තාක් පමණින් යුක්ත වූවක්ම ඉටාගත යුතුය. ආබාධ සන්සිඳුනු කල්හි පසුදුරා විකපනය කටයුතුය. එකක්ම ගැනීම වටියි. මුවපිස්නාසේලය ඉටිය යුතුමය. එකක් සෝදා ගන්නාතුරු අනිකක් පරිභොගය පිණිස කැමැති වියයුතුයයි දෙකක් නමුදු ගත හැකිය. අන් තෙරහු වනාහි මේ නිදාන මුඛ මාත්‍රයකැ’යි කියා බොහෝ ගණනක් ගැණීම වටීයයි කියත්. පරිෂ්කාරචොලයෙහි ගණනක් නැත්තේය. යම් පමණක් කැමැති වේනම් එපමණක් ඉටිය යුතුමය. පසුම්බිය ද පෙරහනද විකපනයට සුදුසු වූ පැසුළු සිවුර පමණ වූයේ පරිෂ්කාරචොලැයි ඉටිය යුතුමය. බොහෝ ගණනක් එක්කොට ‘ඉමානි චීවරානි පරික්‍ඛාරචොළානි අධිට්ඨාමි’යි ඉටීම වටීමය. බෙහෙත් නවකම් මවුපිය ආදීන් පිණිස තබන්නහු විසින්ද ඉටිය යුතුමය. තමන් සතු රෙදිපිළි සඳහා මහා පච්චරියෙහි අනාපත්ති’යි කියනලදි. ඇඳබිසි, පුටුබිසි, කොට්ට, උතුරුසළු, කොඳුපලස යන මොවුන් අතුරෙහි සෙනසුන් පිරිකර පිණිස දුන් පසතුරුණෙහිද අධිෂ්ඨාන කෘත්‍යයෙක් නැත්තේමය.
ඉටු සිවුර පරිභොග කරන්නහුගේ අධිෂ්ඨානය කෙසේ හරීද, යත්: අන්හට දීමෙන්, අසිඳ ගැනීමෙන්, විශ්වාස ග්‍රහණයෙන්, ගිහි බවට පැමිණීමෙන්, ශිෂ්‍යා ප්‍රත්‍යාක්‍ඛයෙන්, කාල ක්‍රියාවෙන්, ලිඞ්ගපරිවර්‍තනයෙන්, පච්චුද්ධරණයෙන්, සිදුරුවීමෙන් යන මේ කරුණු නවයෙන් අධිෂ්ඨානය හරියි. එහි පළමු අටින් සියලු සිවුරු අධිෂ්ඨානය හැරලත්. සියලු අර්‍ත්‍ථකථාවන්හි තුන් සිවුරෙහිම අධිෂ්ඨානවිජහනය සිදුරු වීමෙන් වේයයි කියන ලදී. ඒ අධිෂ්ඨානවිජහනය ද නියපිටු පමණ සිදුරෙන් වන්නේය. එහි සිදුර නියපිටු පමණ සිදුරු, කණිටු ඇඟිලි නිය වසයෙන් දතයුතුය. සිදුරද විනිවිදගිය සිදුරම වේ. සිදුර තුළ එක් හුයක් නමුත් නොසිඳුනේ වේද, රකියි. එහි සඟළසිවුරෙහි හා උතුරුසඟසිවුරෙහි දිග් අතින් පියවිවියතින් වියතක් පමණවූද සරස් අතින් පියවිඅඟලෙන් අටඟල් පමණ වූද පෙදෙසෙහි මෑතින් වූ සිදුරු අධිෂ්ඨානය බිද හරියි. අඳනයෙහි වනාහි දිග් අතින් පියවි වියතක් පමණවූම සරස් අතින් පියවි සිවු අඟල් පමණ වූ පෙදෙසෙහි මෑතින් වූ සිදුර අධිෂ්ඨානය බිඳියි. ඈතින් වූ සිදුර අධිෂ්ඨානය නොබිඳියි. එහෙයින් සිදුරක් වූ කල්හි ඒ සිවුර අතිරෙක චීවරස්ථානයෙහි සිටියි. එහි හිදිකම් කොට නැවැත ඉටිය යුතුය. මහාසුම්ම ස්ථවිරයන් වහන්සේ වනාහි ‘පැසුළුපමණින් යුත් සිවුරෙහි යම් කිසි තැනක වූ සිදුර අධිෂ්ඨානය බිඳියි. මහත් සිවුරෙහි පමණින් පිටත්හිවූ සිදුර අධිෂ්ඨානය නොබිඳියි, ඇතුළත වූ සිදුර අධිෂ්ඨානය බිදීය’යි කීහ. කරවීකතිෂ්‍ය ස්ථවිරයන් වහන්සේ ‘කුඩා මහත්බව පමණ නොවේ, ඇතුළුගම් වදින පිණිස සුප්‍රතිච්ඡන්න ශික්‍ෂාපදයෙහි කියූ නයින් සඟළසිවුර හා උතුරුසඟසිවුර එක්කොට සිවුරු දෙක පොරවන්නහුගේ වම් අත අකුලා තැබූ තැනවූ සිදුර අධිෂ්ඨානය නොබිඳියි, මෑත කොට සෙහිවූ සිදුර අධිෂ්ඨානය බිදියි, අඳනයෙහිද හිණැගන්වා සිසාර වන්නහු විසින් දෙකෙළවර ගැටූ තන්හි සිදුර අධිෂ්ඨානය නොබිඳියි. ඉන් මෙපිටවූ සිදුර අධිෂ්ඨානය බිදීයයි කීහ. අන්‍ධකාර්‍ත්‍ථකථාවෙහි වනාහි තුන් සිවුරෙහි මහාසුම්මස්ථවිරවාදය ප්‍රමාණය කොට මත්තෙහිද පශ්චිම ප්‍රමාණය අධිෂ්ඨනය රකීය’යි මෙය කියනලදී. පරිෂ්කාර චොලයෙහි දිගින් සුගත් අඟලෙන් අටඟලෙක්හි සරස සිවුඅඟුලෙක්හි යන යම් කිසි තැනක වූ සිදුර අධිෂ්ඨාන හරින්නේය. මහත්සේලයෙහි ඉන් පසුව වූ සිදුර අධිෂ්ඨානය නොහරින්නේය. ඉටිය යුතු සියලු චීවරයන්හි මේ නයවේ.
එහි යම් හෙයකින් සියලුම ඉටියයුතු සිවුරු අතුරෙන් විකපනයට පොහොනා පශ්චිම ප්‍රමාණයට වඩා සූත්‍රයෙහි ආ අන්‍යපශ්චිම ප්‍රමාණයෙක් නම් නැත්තේය. නිසීදන කණ්ඩුපටිච්ඡාදි වස්සිකසාටිකයන්ගේ යම් ප්‍රමාණයෙන් කියන ලද්දේද, එයින් මත්තෙහි වළකාලූ බැවින් එම උත්කර්‍ෂප්‍රමාණය නම්. එයින් යට නොවැළකූ බැවින් පශ්චිම ප්‍රමාණය නොවේ. තුන් සිවුරෙහිද සුගත් සිවුරෙහි පමණට වඩා අඩු බව උත්කෘෂ්ට ප්‍රමාණයම වේ. සූත්‍රයෙහි වෙන්ව කියනලද පශ්චිම ප්‍රමාණයක් නැත්තේය. මුඛපුඤ්ජනය, පච්චත්‍ථරණය, පරික්‍ඛාරචොළය යන මොවුන්ගේ උත්කෘෂ්ටපරිච්ඡෙදයක් නැත්තේම වේ. විකපනයට පොහොනා පශ්චිම චීවරය කරණකොට පශ්චිම පරිච්ඡෙදය කියන ලද්දේය. එහෙයින් අන්‍ධකාර්‍ත්‍ථකථාවෙහි ‘පශ්චිම ප්‍රමාණය අධිෂ්ඨානය රකීය’යි කියා එහි පරිෂ්කාරචොලයාගේම සුගත් අඟලෙන් අටඟුල් සිවුඟුල් වූ පශ්චිම ප්‍රමාණය සඳහා ඉටිය යුතු සියලු චීවරයන්හි මේ නය වේයයි යමක් කියන ලද්දේද, එය සම නොවේ.
කරවීකතිෂ්‍යස්ථවිරවාදයෙහිද දිග් අතින්ම සිදුර දක්වන ලද්දේද පුළුල් අතින් නොදක්වන ලද්දේය. එහෙයින් නොපිරිසිඳුනේය. මහාසුම්මස්ථවිරවාදයෙහි ප්‍රමාණ කළ සිවුරෙහි යම් කිසි තැනකවූ සිදුර අධිෂ්ඨානය නොබිඳීය’යි කියන ලද්දේය. මේ වනාහි ප්‍රමාණ කළ සිවුරෙහි ප්‍රමාණයෙන් පිටත්හිවූ සිදුර අධිෂ්ඨානය නොබිඳිය’යි කියන ලද්දේය. මේ වනාහි පමණකළ සිවුරය. මෙයින් මතුවෙහි මහත් සිවුරැ’යි මෙය නොකියන ලද්දේය. එහෙත් මෙහි තුන් සිවුරු ආදීන් පිළිබඳ මුෂ්ටි පංචකාදි ප්‍රභෙදය තෙමේ පශ්චිම ප්‍රමාණයයි අදහස් කරන ලදි. එහි ඉදින් පශ්චිම ප්‍රමාණයෙන් පිටත වූ සිදුර අධිෂ්ඨානය නොබිදින්නේ නම් උත්කර්‍ෂපාත්‍රය පිළිබඳවූද මද්ධ්‍යම පාත්‍රය පිළිබඳවූ ද පශ්චිම ප්‍රමාණයෙන් පිටත්හි වූ සිදුර අධිෂ්ඨානය නොබිදින්නේද, යත්: නොබිඳින්නේ නොවේ. එහෙයින් මේ වාදයද නොපරිසිදුනේය.
යම් මේ සියල්ලට ප්‍රථම වූ අර්‍ත්‍ථකථාවාදයෙක් වේද, මේම මෙහි ප්‍රමාණ වේ. කුමක් හෙයින්දයත්:- පිරිසිඳීම ඇති බැවිනි. තුන් සිවුරෙහි පශ්චිම ප්‍රමාණයද ජිද්‍රප්‍රමාණයද ජිද්‍රොත්පත්ති ප්‍රදෙශප්‍රමාණයද යන සියල්ල අර්‍ත්‍ථකථාවන්හිම පිරිසිද කියන ලද්දේද, එහෙයින් එම වාදය තෙමේ ප්‍රමාණ වේ. එකාන්තයෙන් ඒ වාදය තෙමේ භාග්‍යවතුන් වහන්සේගේ අදහස අනුවගොස් කියන ලද්දේය. අන් වාදයන්හි වනාහි පිරිසිඳීමෙක් නො ඇත්තේය. පූර්‍වය හා අපරයද, අපරය හා පූර්‍වයද සම නොවේ.
යමෙක් වනාහි දුබල තැන පළමුකොට රෙදිකඩක් තබා මසා, පසුව දුබල තැන සිද පහ කෙරේද, අධිෂ්ඨානය නොබිදේ. මැඩිලි පෙරළීමෙහිද මේ නයම වේ. දෙපට සිවුරෙහි එක් පටලයෙක්හි සිදුරක් වූ කල්හි හෝ එක් පටක් ගිලිහුනු කල්හි හෝ අධිෂ්ඨානය නොබිදේ. කුඩා සිවුරක් මහත් කෙරේද, මහත්වූ සිවුරක් කුඩා කෙරේද, අධිෂ්ඨානය නොබිදේ. දෙකෙළවර ගෙණ මැද කරන්නේ පළමුකොට සිඳ පසුව ගටාද අධිෂ්ඨානය බිදෙන්නේය. දෙකෙළවර එක්කොට මසා නැවත සිඳීද, අධිෂ්ඨානය නොබිඳේ. රදවුන් ලවා සෝදවා සුදුපැහැ කරවන්නහුගේද අධිෂ්ඨානය අධිෂ්ඨානයම යයි දත යුතුය. මේ වනාහි “**අන්තොදසාහං අධිට්ඨෙති විකප්පෙති**” යන මෙහි අධිෂ්ඨානයෙහි විනිශ්චයයි.
විකප්පනයෙහි වනාහි සම්මුඛාවිකප්පනා පරම්මූඛාවිකප්පනායි විකප්පනා දෙකකි. සම්මුඛාවිකප්පනා තොමෝ කෙසේ වේද, යත්: සිවුරු එකක්බව හෝ බොහෝ බවද ආසන්නදූරභාවයද දැන හමුවූ එක් සිවුරක් වුවහොත් ‘ඉමං චීවරං’යි කියාද හමුවූ බොහෝ සිවුරු වුවහොත් **“ඉමානි චීවරානි**” කියාද, අත්පසින් ඈත්හි නොහමුවූ එක් සිවුරක් වුවහොත් “**එතං චීවරං**” කියාද, අත්පසින් ඈත්හි නොහමුවූ බොහෝ සිවුරු වුවහොත් **“එතානි චීවරානි”** කියාද, **“තුය්හං විකප්පෙමි**”යි කිය යුතුය. මෙසේ එක බහුභාවය හා දූරාසන්නභාවය සලකා වාක්‍යය යෙදිය යුතුය. මේ එක් සම්මුඛාවිකප්පනාවකි. මෙපමණකින් තබන්නට වටියි. පරිභොග කරන්නටද බැහැරලන්නටද ඉටන්නටද නොවටියි. ‘මා සතු සිවුර, මා සතු සිවුරු පරිභොග කරවයි හෝ බැහැරලවයි හෝ ප්‍රත්‍යය පරිදි කරව’යි හෝ මෙසේ කියූ කල්හි පච්චුද්ධාර නම්වේ. හෙවත් බැහැරලීම කෙළේ නම්වේ. විකපීම කළ සිවුර ලත් මහණහු විසින් එක් සිවුරක් වුවහොත් **“මය්හං සන්තකං පරිභුඤ්ජ”** කියා හෝ **“මය්හං සන්තකං විස්සජ්ජෙහි**” කියා හෝ **“මය්හං සන්තකං යථාප්පච්චයං කරොහි”** කියා හෝ මේ වාක්‍යයෙන් සිවුර හිමි මහණහුට දියයුතුය. බොහෝ සිවුරු වුවහොත් “**මය්හං සන්තකානි”** කියා යෙදිය යුතුය. එතැන් පටන් පරිභොගාදීහුද වටිත්.
මෙහි අන් ක්‍රමයෙක්ද වේ. එසේම සිවුරු එකක්බව හා බොහෝ බවද ආසන්නදූරභාවයද දැන එම මහණහුගේ සමීපයෙහි අත්පසෙහි එක් සිවුරක් වුවහොත් **“ඉමං චීවරං**” කියාද, අත්පසෙහි බොහෝ සිවුරු වුවහොත් “**ඉමානි චීවරානි**” කියාද අත්පසින් ඈත්හි එක් සිවුරක් වුවහොත් “**එතං චීවරං**” කියාද, අත්පසින් ඈත්හි බොහෝ සිවුරු වුවහොත් “**එතානි**” චීවරානි’ කියාද පස් මහදැහැමියන් අතුරෙහි තමාට රුචිවූ යම්කිසි එක්තරා එකක්හුගේ නාමය ගෙණ, ‘තිස්ස නම් මහණහුට විකපීම කරමි’යි හෝ ‘තිස්සා නම් මෙහෙණට, ශික්‍ෂමාණාවට, තිස්ස නම් තෙරණහුට, තිස්සා නම් හෙරණියට විකපීම කරමි’යි හෝ කියයුතුය. මේ අන්‍යවූද හමුවෙහි වූ විකපීමය. මෙපමණකින් තබන්නට වටියි. පරිභොගාදීන් අතුරෙහි වනාහි එතෙකුදු නොවටියි. ඒ සිවුර ලත් මහණහු විසින් ‘තිස්සස්ස භික්‍ඛුනො සන්තකං -පෙ- තිස්සාය සාමණෙරියා සන්තකං පරිභුඤ්ජ, කියා හෝ ‘විස්සජ්ජෙහි’ කියා හෝ ‘යථාප්පච්චයං කරොහි’ කියා හෝ කියූ කල්හි බැහැර කෙළේ නම්වේ. එතැන් පටන් පරිභොගාදීහුද වටිත්.
පරම්බුඛා විකප්පනා තොමෝ කෙසේ වේද, යත්: එසේම සිවුරු පිළිබඳ එක බහුභාවය හා දූරාසන්නභාවයද දැන “**ඉමං චිවරං**”යි හෝ “**ඉමානි චීවරානි**”යි හෝ “**එතං චීවරං**”යි හෝ “**එතානි චීවරානි**”යි හෝ කියා, **“තුය්හං විකප්පනත්‍ථාය දම්මි**”යි කියයුතුය. ඒ මහණහු විසින් ‘තම දැඩි මිතුරුවූයේ හෝ දුටු මිතුරු වූයේ හෝ කවරෙක්දැ’යි විචාළයුතුය. ඉන්පසු අනිකා විසින් පෙර නයින්ම ‘තිස්සො භික්‍ඛු’යි හෝ -පෙ- ‘තිස්සා සාමණෙරී’යි හෝ කියයුතුය. නැවැත ඒ මහණහු විසින් ‘මම තිස්ස මහණහුට දෙමි’යි හෝ -පෙ- තිස්සා හෙරණයටට දෙමි’යි හෝ කියයුතුය. මේ පරම්මුඛා විකප්පනාය. මෙපමණකින් තබන්නට වටියි. පරිභොගාදීන් අතුරෙහි වනාහි එතෙකුදු නොවටියි. ඒ මහණහු විසින් දෙවන සම්මුඛාවිකප්පනාවෙහි කියූ නයින්ම ‘මේ නම්හුගේ සන්තකය පරිභොග කරව’යි හෝ ප්‍රත්‍යය පරිදි කරව’යි හෝ කියූ කල්හි පච්චුද්ධාරය නම්වේ. එතැන් පටන් පරිභොගාදීහුද වටිත්.
මෙහි ද්විධ විකප්පනාවන්ගේ කිනම් වෙනස්බවෙක් වේද, යත්:- සම්මුඛාවිකප්පනාවෙහි තමන් විකපා අන්හුලවා පච්චුද්ධරණය කරවයි. පරම්මුඛා විකප්පනාවෙහි අන්හුලවාම විකපීම කරවා අන්හුලවාම පච්චුද්ධරණය කරවයි. මේ මෙහි වෙනස්බවය. ඉදින් යමක්හට විකපාද, හෙතෙමේ, මෙසේ විකපූ කල්හි අනතුරුවම මෙසේ පච්චුද්ධරණය කටයුතුය’යි විනයප්‍රඥප්තියෙහි දක්‍ෂනොවේද, පච්චුද්ධරණය කරන්නට නොදනීද, ඒ සිවුර ගෙණ අන්‍යව්‍යක්තකයකු වෙතට ගොස් නැවත විකපා පච්චුද්ධරණය කරවිය යුතුය. මේ විකැපු විකිපීම නම් වටියි. **“විකප්පෙති**” යන මේ පදයෙහි මේ විනිශ්චයයි.
‘අනුජානාමි භික්‍ඛවෙ තිචීවරං අධිට්ඨාතුං න විකප්පෙතුං’ යනාදි වචනයෙන්ද ‘ඉදං විකප්පෙති’ තිචීවරාදීන්ටද සාධාරණව අවිශේෂයෙන් වදාළ වචනය විරුද්ධ වූවක් මෙන් පෙනේ. විරුද්ධ වූවක් තථාගතවරයෝ නොමවදාරත්. එහෙයින් මේ පදයෙහි අර්‍ත්‍ථය මෙසේ දතයුතුය. තුන් සිවුර සඞ්ඝාටි ආදීවූ අධිෂ්ඨාන වශයෙන් පරිහරණය කරන්නහුට ඉටන්නටම අනුදනිමි, විකපීමට නොඅනුදනිමි. වැසි සළුව වනාහි වැසිසාරමසින් මත්තෙහි විකපීමටම අනුදනිමි. ඉටන්නට නොඅනුදනිමි. මෙසේ ඇති කල්හි යම් මහණෙක් තෙමේ තුන් සිවුරෙහි එක් සිවුරකින් වෙන්ව වසනු කැමැත්තේ වේද, ඔහුගේ චීවරාධිෂ්ඨානය පච්චුද්ධරණය කොට වෙන්ව විසීමෙහි සැපය පිණිස විකපීමට අවකාශය දුන්නේ වේ, දස දවසක් ඉක්මීමෙහිදීද අනාපත්තියයි දතයුතුය. මේ උපායයෙන් හැම තන්හි විකපීම පිළිබඳ අප්‍රනිෂෙධභාවය දතයුත්තේය.
**“විස්සජ්ජෙති**” අනිකක්හට දෙයි. කෙසේ වනාහි දෙනලද්දේ වේද, කෙසේ ගන්නා ලද්දේ වේද, යත්: ‘ඉදං තුය්හං දෙමි’යි හෝ ‘දදාමි’යි හෝ ‘දජ්ජාමි’යි හෝ ඔණොජෙමි’යි හෝ ‘ඉන්‍ථන්නාමස්ස දෙමි. -පෙ- නිස්සජාමි’යි හෝ කියාද, හමුවෙහිද නොහමුවෙහිද දෙන ලද්දේම වේ. ‘තට ගණුව’යි කියූ කල්හි ‘මම ගණිමි’යි කියාද, මනාකොට දෙන ලද්දේත් මනාකොට ගන්නා ලද්දේත් වේ. ‘තාසතු කරව, තා සතුවේවා, මාසතු කරන්නෙමි’යි කියාද, වරදවා දෙන ලද්දේත් වැරදි ලෙසින් ගන්නා ලද්දේ වේ. දෙන තැනැත්තේ දෙන්නට නොම දනියි. අන්‍යයා ගන්නට නොදනියි. ඉදින් ‘තාසතු කරව’යි කියූ කල්හි ‘ස්වාමීනි යහපති, මම ගනිමි’යි ගනීද මනාකොට ගන්නා ලද්දේය. ඉදින් එකෙක් ‘ගණුවැයි කියාද අන්‍යයා ‘නොගණිමි’යි කියාද, නැවැත හෙතෙමේ ‘මා විසින් දෙන ලද්දේය, තට ගණුව’යි කියාද, අන්‍යයාත් ‘මට මෙයින් වැඩෙක් නැතැ’යි කියාද ඉන්පසු පළමු තෙමේද ‘මා විසින් දෙන ලදැ’යි දස දවස ඉක්මවාද, පශ්චිම තෙමේත් ‘මා විසින් ප්‍රතික්‍ෂෙප කරන ලද්දේයයි දසදවස ඉක්මවාද එකල්හි කවරක්හට ඇවැත් වේද, යත්: කවරක්හටත් ඇවැත් නොවේ. යමක්හට රුස්නේද, ඔහු විසින් ඉටා පරිභොග කටයුතුය.
යමෙක් අධිෂ්ඨානයෙහි විමති ඇතියේවේද, ඔහු විසින් කුමක් කටයුතුද, යත්: විමති ඇතිබව සැලකොට ඉදින් නොඉටන ලද්දේ වන්නේනම් ‘මෙසේ මට කැප වේය’යි කියා කියූ නයින්ම නිසදිය යුතුය. මෙසේ දන්වා විනයකර්‍ම කරන්නහුට මුසාවාදය නොවේ. කිසිකෙනෙක් වනාහි එක් මහණක්හු විසින් විශ්වාසයෙන් ගෙණ නැවැත දෙන ලද්දේ වටීයයි කියත්. එය නොයෙදේ. ඔහුගේ මෙය විනයකර්‍මයෙක් නොවේ. මෙපමණකින් එය අනික් වස්තුවක්ද නොවේ.
“**නස්සති”** යනාදිය ප්‍රකට අර්‍ත්‍ථ ඇත්තේමය. **“යො න දදෙය්‍ය ආපත්ති දුක්කටස්ස”** මෙහි මොහු විසින් මට දෙන ලද්දේය, යන මේ සංඥාව කරණකොට නොදෙන්නහුට දුක්කටය වේ. ඔහු සතුබව දැන ලෙසයෙන් අසිඳ ගන්නේ භාණ්ඩය අගය කරවා කරවිය යුත්තේය.
සමුත්‍ථානාදීන් අතුරෙහි මේ ශික්‍ෂාපදය කඨිනසමුත්‍ථාන නමි. කායවාචායෙන් හෝ කාය වාචාචිත්තයෙන් හෝ සමුත්‍ථානය වේ. නොඉටීමෙන්ද නොවිකපීමෙන්ද ඇවැතට පැමිණීම වන බැවින් අක්‍රියාය. ව්‍යතික්‍රම සංඥාවගේ අභාවයෙන්ද නොමිදේ. නොදන්නේද පැමිණේයයි සංඥාවිමොක්‍ෂය නැත්තේය. අචිත්තකසමුත්‍ථානයි. ප්‍රඥාප්තිවද්‍යයයි. කායකර්‍මයි. වාක්කර්‍මයි. ත්‍රිචිත්තයි. ත්‍රිවෙදනයි.
**“තෙන සමයෙන බුද්ධො භගවා**” උද්දෙසිත ශික්‍ෂාපදයයි. එහි “**සන්තරුත්තරෙන**” යන්නෙහි “**අන්තර”** යනු අන්තරවාසකය කියනු ලැබේ. **“උත්තරං**” යනු උත්තරාසඞ්ගය කියනු ලැබේ. අන්තරවාසකය සමග උත්තරාසඞ්ගය සන්තරුත්තර නමි. ඒ සන්තරුත්තරයෙන්, අඳනයෙන් හා උතුරුසඟසිවුරෙන් යන අර්‍ත්‍ථයි. “**කණ්ණකිතා”** නීති යනු ඩහදියෙන් පැහැසූ අවකාශයන්හි හටගත් කලුසුදු මඬුලු “**අද්දසා ඛො ආයස්මා ආනන්‍දො** **යෙනාසනචාරිකං ආභිණ්ඩන්තොති**” ආනන්‍ද ස්ථවිරයන් වහන්සේ භාග්‍යවතුන් වහන්සේ දහවල් විවෙකය පිණිස ගඳකිළියට වැඩම කළ කල්හි ඒ අවකාශය ලැබ නොමනාව තැබූ දැවබඩු මැටිබඩු තැන්පත් කරමින්, නොහැමදිතැන් හමදිමින්, ගිලන් මහණුන් හා පිළිසඳර කරමින් ඒ භික්‍ෂූන්ගේ සෙනාසනස්ථානයට පැමිණියාහු දුටහ. ‘අද්දසා ඛො ආයස්මා ආනන්‍දො සෙනාසනචාරිකං ආභිණ්ඩන්තො’යි එහෙයින් කියනලදී.
“**අවිප්පවාසසම්මුතිං දාතුං**” අවිප්‍රවාසය නිමිතිකොට සිටි සම්මුති තොමෝ අවිප්පවාසසම්මුති නම. අවිප්‍රවාසය පිණිස හෝ කටයුතු සම්මුති තොමෝ අවිප්පවාසසම්මුති නම. මෙහි ආනිසංසය කවරේද, යත්:- යම් සිවුරකින් වෙන්ව වසාද, ඒ සිවුර නිසගි නොවේ. ඇවැතටද නොපැමිණේ. මේ ආනිසංසයයි. කොපමණ කල් වෙන්ව විසිය යුතු ද, යත්: මහාසුම්මස්ථවිරයන් වහන්සේ ‘යම්තාක් කල් රෝගය නොසන්සිදී පවතීද ඒ තාක්කල්ය. රෝගය සන්සිදී ගිය කල්හි නොලැසිව සිවුර තැබු තැනට ආයුතුය’යි කීහ. මහාපදුම ස්ථවිරයන් වහන්සේ ‘වහා යන්නහුගේ රෝගය නැවැත කිපෙන්නේය, එහෙයින් හිමින් ආයුතුය. යම් කලෙක පටන් ජන සමූහයක් හෝ සොයාද, ‘යමියි ආභොගය හෝ කෙරේද, එතැන් පටන් වටියි. ‘දැන් නොයන්නෙමි’යි මෙසේ ධුරනික්‍ෂෙපය කරන්නහු විසින් පච්චුද්ධරණය කටයුතුය. පච්චුද්ධරණය නොකෙරේම් අතිරේක චීවරස්ථනයෙහි සිටින්නේය’යි කීය. මොහුගේ රෝගය නැවැතත් කිපේ නම් කුමක් කටයුතුද, යත්:- එහිලා ඵුස්සදෙව ස්ථවිරයන්වහන්සේ ඒ රොගයම නැවත කිපේ නම්, ඒ සම්මුතියම වන්නීය. නැවත සම්මුතිදානයක් නැත්තේය, නැවත අනික් රොගයෙක් කිපේද, නැවත සම්මුතිය දියයුතුයයි කීහ. උපතිස්ස ස්ථවිරයන් වහන්සේ ‘ඒ රෝගය හෝ වේවා, අනික් රොගයෙක් හෝ වේවා, නැවැත සම්මුතිදානයෙක් නැත්තේය’යි කීහ.
**“නිට්ඨිතචීවරස්මිං භික්‍ඛුනා”** මෙහි ප්‍රථම ශික්‍ෂාපදයෙහි මෙන් අර්‍ත්‍ථය නොගෙන ‘නිට්ඨිතෙ චීවරස්මිං භික්‍ඛුනො’යි මෙසේ සම්බන්‍ධයාගේ වසයෙන් කරණවචනයාගේ අර්‍ත්‍ථය දතයුතුය. කරණවසයෙන් මහණහු කරණ කොටගෙණ මෙය නම් කටයුතුය’යි අර්‍ත්‍ථයෙක් නැත්තේය. සම්බන්‍ධ වසයෙන් වනාහි මහණහුගේ සිවුර කොට නිමි කල්හිද කඨිනය උදුල කල්හිද මෙසේ සුන් පිළිබොධය ඇති මහණ තෙමේ එක් රැයකුදු තුන්සිවුරෙන් වෙන්ව වසන්නේ නම්යි මෙසේ අර්‍ත්‍ථය යෙදෙන්නේය. එහි **“තිචීවරෙන**” ඉටූ තුන් සිවුරු අතුරෙහි යම්කිසි එකෙකින් වෙන්ව විසූයේද, තුන් සිවුරෙන් වෙන්ව විසූයේම වේ. වෙන්ව විසීම වැළකු තුන් සිවුරට ඇතුළත්වූ එකෙකින් වෙන්ව විසූ බැවිනි. එහෙයින්ම මේ ශික්‍ෂාපදයෙහි පදභාජනයෙහි “**සඞ්ඝාටියා වා**” යනාදිය වදාළසේක. **“විප්පවසෙය්‍ය**” වෙන්න වසන්නේය.
“**ගාමො එකූපචාරො**” යනාදිය අවිප්‍රවාසලක්‍ෂණ ව්‍යවස්ථාව පිණිස වදාරන ලද්දේය. එයින් මත්තෙහි යථා ක්‍රමයෙන් එම පසළොස් මාතෘකාපදයන් විස්තර කරන්නේ “**ගාමො එකූපචාරො නාම**” යනාදිය වදාළාහුය. එහි “**එකකුලස්ස ගාමො**” එක රජකුගේ හෝ එක් ග්‍රාමභොජකයකුගේ හෝ ගමය. “**පරික්‍ඛිත්තො”** යම් කිසි පවුරකින් හෝ වැටකින් හෝ දිය අගලකින් හෝ වටකරන ලද්දේය. **“පරික්‍ඛිත්තො**” මෙපමණකින් එක් කුලයක් ඇති ගමෙහි එක් උපචාරයක් ඇතිබව දක්වන ලදී. **“අන්තො ගාමෙ වත්‍ථබ්බං**” මෙබඳු ගමෙහි සිවුර තබා ගම ඇතුළෙහි කැමැති තැනක අරුණ නංවන්නට වටියි. “**අපරික්‍ඛිත්තො**” මෙයින් ඒ ගමෙහිම නොයෙක් උපචාර ඇතිබව දක්වන ලදී. මෙබඳු ගමෙහි යම් ගෙයක සිවුර තබන ලද්දේද, එහිම විසිය යුතුය. “**හත්‍ථපාසා වා න විජහිතබ්බා**” නොහොත් අත්පසින් නොහැරිය යුතුය. දෙරියන් හමාරක් පමණ පෙදෙසින් මතුවෙහි නොහැරිය යුතුයයි කියන ලද්දේ වේ. දෙරියන් හමාරක් අභ්‍යන්තරයෙහි විසීම වටියි. ඒ ප්‍රමාණය ඉක්මවා සෘද්ධිමත් භික්‍ෂුතෙමේ අහසෙහි අරුණ නංවාද නිසගියම වේ. මෙහිද **“යස්මිං ඝරෙ”** ගෙයි පිරිසිඳීම ‘එක්කුලයක නිවෙසනය වේ’ය යන ආදිලක්‍ෂණයෙන් දතයුතුය.
“**නානාකුලස්ස ගාමො**” නොයෙක් රජුන්ගේ හෝ නොයෙක් ග්‍රාම භොජකයන්ගේ හෝ වේසාලි කුසිනාරාදිය සමාන වූ ගම. “**පරික්‍ඛිත්තො**” යන මෙයින් නොයෙක් කුල ඇති ගමෙහි එක් උපචාරයක් ඇති බව දක්වන ලදී. “**සභායෙ වා ද්වාරමූලෙ වා**” මෙහි “**සභායං**”යි කියයුත්තෙහි ලිඞ්ගවිපර්‍ය්‍යාසයෙන් සභාශබ්දය කියනලදය. **“ද්වාරමූලෙ**” නුවරදොර සමීපයෙහි, මේ කියන ලද්දේ වේ. මෙබඳු ගමක යම් ගෙයක සිවුර තබන ලද්දේ ද ඒ ගෙයි හෝ විසිය යුතුය. එහි ශබ්ද ගැටීමෙන් හෝ ජනසම්බාධයෙන් හෝ වසන්නට නොහැකියහු විසින් ශාලාවක හෝ නුවරදාර සමීපයෙහි හෝ විසිය යුතුය. එහිදු වසන්නට නොහැකියහු විසින් යම්කිසි පහසු තැනෙක්හි වාසය කොට අරුණතුළ අවුත් ඒ සභාද්වාරමූල යන මොවුන්ගේම අත්පසින් හෝ නොහැරිය යුතුය. සිවුර තැබූ ගෙයි හෝ සිවුරෙහි අත්පසෙහි විසීම ගැන කියයුත්තක්ම නැත්තේය.
“**සභායං ගච්ඡන්තෙන හත්‍ථපාසෙ චීවරං නික්‍ඛිපිත්‍වා**” ගෙයි නොතබා ශාලාවෙහිම තබන්නෙමියි ශාලාවට යේද, ශාලාවට යන්නාවූ ඔහු විසින් “**හත්‍ථපාසෙ”** අත දිගුකොට මේ සිවුර තබව’යි මෙසේ තැබීමට පහසුවූ අත්පසට පැමිණි කිසි කඩයක සිවුර තබා පෙරනයින්ම ශාලාවක හෝ නුවරදොර සමීපයෙහි හෝ විසිය යුතුය. නොහොත් අත්පසින් නොහැරිය යුතුය.
එහි මේ විනිශ්චයයි:- ඵුස්සදෙව ස්ථවිරයන් වහන්සේ වනාහි සිවුරෙහි අත්පසෙහි විසිය යුත්තෙක් නැත්තේය. යම්කිසි වීථිහත්‍ථ පාසයෙක්හි හෝ ද්වාරහත්‍ථපාසයෙක්හි හෝ විසීම වටීයයි කීහ. උපතිස්ස ස්ථවිරයන් වහන්සේ වනාහි ‘නුවරෙහි බොහෝ ද්වාරයෝද ශාලාවෝද වෙත්, එහෙයින් ඒ සැම තැන විසීම නොවටියි. යම් වීථියක සිවුර තබන ලද්දේද, ඒ වීථියට හමු වූ තන්හි යම් ශාලාවක් ද්වාරයක් වේද, ඒ ශාලාවෙහිද ද්වාරයෙහිද අත්පසින් නොහැරිය යුතුය. මෙසේ ඇතිකල්හි සිවුරෙහි තොරතුරු දැන ගන්නට හැක්කේය’යි කීහ. ශාලාවට යන්නහු විසින් වෙළඳාම් මඩුවෙක යෙදී සිටියකුගේ අතෙහි තබන ලද්දේද හෙතෙමේ ඒ සිවුර වීථිය ඉක්මවා සිටි අන් ගෙයක තබාද, වීථිහත්‍ථපාසය තෙමේ ඇවැතින් නොරක්නේය. මේ පිළිබඳ අත්පසෙහිම අරුණ නැංවිය යුතුය. ශාලාවෙක තබා ශාලාවෙහි හෝ ඒ ගෙට ඉදිරියෙහි නුවරදොර සමීපයෙහි හෝ ඔවුන්ගේම අත්පසෙහි හෝ අරුණ නැංවිය යුතුය.
“**අපරික්‍ඛිත්තො**” මෙයින් එගමෙහිම නොයෙක් උපචාර ඇතිබව දක්වන ලදය. මේ උපායයෙන්ම හැමතන්හි එකූපචාරභාවය හා නානූපචාරභාවයද දතයුතුය. පෙළෙහි වනාහි ‘**ගාමො එකුපචාරො නාම**” යන මේ ආදියෙහි “**අජ්ඣොකාසො එකූපචාරො නාම**”යි මෙසේ අන්තයෙහිද එක්ම මාතෘකාපදයක් උදුරා පදභාජනය විස්තර කරන ලද්දේය. එහෙයින් එම පදයාගේ අනුසාරයෙන් සියලුතන්හි පරික්‍ෂෙපාදි වශයෙන් එකූපචාරභාවයද නානූපචාරභාවයද දතයුතුය.
නිවෙසනාදීන් අතුරෙහි **“ඔවරක”** ගර්‍භයන්ගේ පර්‍ය්‍යාවචනයි. **“හත්‍ථපාසා වා”** ගර්‍භයෙහි අත්පසින් හෝ “**ද්වාරමූලෙ වා”** සියල්ලන්ට සාධාරණවූ ගෙදොර සමීපයෙහි. **“හත්‍ථපාසා වා”** ගැබෙහි හෝ ගෙදොර සමීපයෙහි හෝ අත්පසින්.
**“උද්දොසිතො**” ශාලා සමුද්‍රතීරාදියෙහි නගනලද යානාදි භාණ්ඩ තබන ශාලාය. මෙතැන් පටන් නිවෙසනයෙහි කියූ නයින්ම විනිශ්චය දතයුතුය. “**අට්ටො**” සතුරු රජුන් වළකාලනු පිණිස ගඩොලින් කළ ඝනභිත්ති ඇති සතර පස් මහලින් යුත් ගෘහවිශේෂයෙකි. “**මාලො**” එක් කැණිමඬලින් සඞ්ග්‍රහ කළ සිවුරැස් පහයය. **“පාසාදො**” දිග්පහයය. “**හම්මියං**” ඉතා උස් නොවූ සඳලුතලයෙන් යුත් මුදුන් කැණිමඩුලු සාලාදියෙන් තොර වූ පහයය.
“**සත්තබ්හන්තරා”** මෙහි අභ්‍යන්තරය අටවිසිරියනෙක් වේ. ඉදින් ජනසමූහ තෙමේ යන්නේ ගමක් හෝ ගඟක් හෝ යටපත් කොට සිටීද, ගමතුළට හෝ ගඟ තුළට පැමිණියහු සමග එකට බැදී එතෙර මෙතෙර පැතිර සිටියේවේද, සමූහ යන පරිහාරයම ලැබේ. නොහොත් ගමෙහි හෝ නදියෙහි හෝ ඇතුළත් වූයේ වේද, ඇතුළත්හි පිවිසියේද, ග්‍රාමපරිහාරයද නදීපරිහාරයද ලැබේ. ඉදින් විහාරසීමාව ඉක්මවා සිටීද, සීමාව තුළ සිවුර වේද, විහාරයට ගොස් විසිය යුතුය. ඉදින් සීමාව පිටත සිවුර වේනම්, ජනසමූහය වෙතම විසිය යුතුය. ඉදින් යන්නේ ගැළ බිඳුනු කල්හි හෝ ගොන්නට කල්හි හෝ අතර සිදීයේ නම් යම් කොටසක සිවුර වේද ඒ කොටසෙහි විසිය යුතුය.
එක් කුලයක් පිළිබද කෙතෙහි අත් පසනම් කෙත්දොර පිළිබඳ අත්පසයි. යමකින් වටකිරීමක් නොලද කල්හි සිවුරෙහිම අත්පස වේ.
**“ධඤ්ඤකරණං**” මෙයින් කලවිට කියනු ලැබේ. **“ආරාමො**” පුෂ්පාරාමය හෝ ඵලාරාමය හෝය. පුෂ්පාරාම ඵලාරාම යන දෙතැන්හිම කෙතෙහි කියන ලද්ද සමානවූම විනිශ්චය දතයුතුය. විහාරයෙහි විනිශ්චය නිවෙසනයෙහි විනිශ්චය සමාන වේ. රුක්මුලෙහි “**අන්තො ඡායායං**” සෙවනින් පැහැසූ අවකාශය තුළම තුනීවූ අතු ඇති රුකක්හුගේ අව්වෙන් පැහැසූ අවකාශයෙහි තැබූයේ නිසගිම වේ. එහෙයින් එබඳුවූ ගස් අතු සෙවනෙහි හෝ කඳ සෙවනෙහි හෝ තැබිය යුතුය. ඉදින් අත්තක හෝ වෙළෙපෙක්හි හෝ තබා දම්, මත්තෙහි අන් අතු සෙවණකින් පහසලද අවකාශයෙහිම තැබිය යුතුය. කුදු රුකක ඡායාව දුර යන්නී නම්, ඡායාව ගිය තැන තැබීම වටීමය. මෙහිදු අත්පස සිවුරෙහි අත්පසමය.
**“අගාමකෙ අරඤ්ඤෙ**” යනු යමක් නැති අරණ්‍ය නම් වින්‍ධ්‍යපවනාදි මහාවනයන්හි හෝ මුහුද මැද හෝ කෙවුළන්ට එදවස ගොස් එදවසම එන්නට නොහැකි මං ඇති දිවයින්හි ලැබේ. **“සමන්තා සත්තබ්හන්තරා**” මැද සිටියහුට සියලු දිසාවන්හි සත් අබතුර විනිවිද යෑමෙන් තුදුසක් වේ. මැද හුන්නේ පෙරදිග හෝ පැසුළුදිග හෝ කෙළවර තුබූ සිවුර ඇවැතින් රකින්නේය. ඉදින් අරුණ නගින කාලයෙහි කෙසගක් පමණ නමුදු පෙරදිගටයේද, පැසුළුදිග තුබූ සිවුර නිසගි වේ. පෙරදිග තුබූ සිවුරෙහිද මේ නයවේ. උපොසථ කාලයෙහි පිරිස් කෙළවර හුන් මහණහු පටන් සන්තබ්හන්තර සීමා තොමෝ ශුද්ධකට යුත්තීය. භික්‍ෂු සඞ්ඝ තෙමේ යම් පමණ වැඩේද සීමා තොමෝද එපමණ වැඩෙන්නීය.
**“අනිස්සජිත්‍වා පරිභුඤ්ජති ආපත්ති දුක්කටස්ස**” මෙහි ඉදින් ප්‍රදහනවීර්‍ය්‍යයෙහි යෙදුනු මහණ තෙමේ මුළුරැය ප්‍රදහනවීර්‍ය්‍යයෙහි යෙදී සිට අළුයම් කාලයෙහි නාන්නෙමියි තුන් සිවුරු ඉවුරෙහි තබා අත්පස මුදා ගඟට බසීද, මොහු නානකල්හිම අරුණ නැගේ නම් කුමක් කටයුතුද, යත්:- ඒ මහණතෙමේ ගොඩ නැගී සිවුර හඳීද, නිසගි සිවුර නොනිසදා පරිභොග කිරීම නිමිතිකොට දුක්කටයට පැමිණේ. නැවත නග්න වූයේද මෙසේ ඇති කල්හි දුක්කටයට පැමිණේද, යත්:- නොපැමිණේ. හෙතෙමේ අන් මහණකු දැක යම්තාක් විනයකර්‍ම නොකෙරේද, ඒතාක් ඒ චීවරපරිභොගය. නොසුදුසු බැවින් නට සිවුරුතන්හි සිටියේ වේ. නට සිවුරු ඇතියහුටද අකැපයෙක් නම් නැත්තේය. එහෙයින් එකක් හැඳ දෙකක් අතින් ගෙන විහාරයට ගොස් පළමු කොට සඟළ සිවුර හා උතුරුසඟසිවුරද නිස දෙසා නැවැත උතුරුසඟසිවුර පොරොවා පසුව අඳනය දැයි මෙසේ නිසදෙසීම් වසයෙන් විනයකර්‍ම කටයුතුය. විහාරය දූරයෙහි වේනම්, අතරමග මිනිස්සු හැසිරෙත්ද, එකක් හැඳ එකක් පොරොවා එකක් උරහිස තබා යායුතුය. විහාරයෙහි සභාග මහණකු නොදකීද, භික්‍ෂාචාරයට ගියෝ වෙත්ද, සඟළසිවුර පිටතගමෙහි තබා අඳනය හා උතුරුසඟසිවුරෙන් යුක්තව ආසනසාලාවකට ගොස් විනයකර්‍ම කටයුතුය. පිටත ගමෙහි සොරබිය වේනම්, පොරොවා ගෙන යායුතුය. ආසනසාලාවෙහි සම්බාධ වේනම්, ජනයාගෙන් ගැවසී ගත්තීනම්, එකත් පසෙක සිවුර බැහැර කොට විනයකර්‍ම කරන්නට නොහැක්කේද, එක් මහණකු ගෙන පිටතගමකට ගොස් විනයකර්‍ම කොට සිවුරු පරිභොග කටයුතුය.
ඉදින් භික්‍ෂූහු, ලදරු භික්‍ෂූන්ගේ අතට පාසිවුරු දී මග බැස යන්නාහු පැසුළුයම සැතපෙනු කැමැත්තාහුද තමතමන්ගේ සිවුරු අත්පසෙහි කොටම විසිය යුතුය. ඉදින් යන කල්හිම ලදරු භික්‍ෂූන් නොපැමිණිවිට අරුණ නැගේද, සිවුරු නිසගි වේ. ලදරු භික්‍ෂූන්ගේ ගමනෙහි උත්සාහ සහිත බැවින් නිසා නොසන්සිදෙන්නේය. පෙරටුව යන ලදරු භික්‍ෂූන්ටද තෙරුන් නොපැමිණි කල්හි මෙම නයවේ. මග වැරද වනයෙහිදී ඔවුනොවුන් නොදක්නා කල්හිද මෙම නයවේ. ඉදින් ලදරු භික්‍ෂූහු ‘ස්වාමීනි’ අපි මොහොතක් නිදා හිඳ අසුවල් අවකාශයෙහිදී ඔබවහන්සේලා කරා පැමිණෙන්නෙමුයි කියා අරුණ නැගීම දක්වා සයනය කෙරෙත්ද, එකල්හි සිවුරද නිසගි වේ. උත්සාහය ඇතිකල්හි ගමන නොසිදුවූ බැවින් නිසද සන්සිඳුනේ නොවේ. ලදරු භික්‍ෂූන් යවා තෙරුන් නිදන කල්හිදු මෙම නයවේ. දෙමංහන්දියක් දැක තෙරහු ‘මේ මගය, ලදරු භික්‍ෂූහු මේ මගය’යි කියා ඔවුනොවුන්ගේ වචන නොපිළිගෙණ ගියාහුද, අරුණ නැගීම සමග සිවුරුද නිසගි වේ. නිසද සන්සිදෙන්නේය. ලදරු භික්‍ෂූහු මගින් ඉවත්ව අරුණය තුළම නවතින්නෙමුයි බෙහෙත් පිණිස ගමට වැද එත්ද, ඔවුන් නොපැමිණි කල්හිම අරුණ නගීද, සිවුරු වනාහි නිසගි වේ. නිස වනාහි නොසන්සිදෙන්නේය. ඉදින් ධෙනුභය කරණකොට ගෙණ හෝ සුනඛභය කරණකොට ගෙණ හෝ මොහොතක් සිට යන්නෙමුයි සිට හෝ හිඳ හෝ යෙත්ද, අතරමගදී අරුණ නැගි කල්හි සිවුරුද නිසගි වේ. නිසද සන්සිදෙන්නේය. අරුණ තුළදීම එන්නෙමුයි ගමත් ගාමූපචාරයත් හැර සම්මත කළ අවිප්පවාසසීමාව තුළ ගමකට පිවිසියවුන්ට අතරමගදී අරුණ නගීද, සිවුරු නොමනිසගි වේ. නිසද නොසන්සිඳෙන්නේය. අරුණ නගීවා හෝ නොනගීවා හෝ ඒතාක් හිඳිත්ද, අරුණ නැගි කල්හිද සිවුරු නිසගි නොවේ. නිස වනාහි සන්සිඳෙන්නේය. යම්කෙනෙක් අරුණ තුළම එන්නෙමු’යි සමීපවිහාරයකට ධර්‍ම ශ්‍රවණය පිණිස උත්සාහ සහිතව යෙත්ද, අතරමගදීම ඔවුන්ට අරුණ නගීද සිවුරු නිසගි වේ. නිස වනාහි උත්සාහවත් බැවින් නොසන්සිඳෙන්නේය. ධර්‍මගෞරවය කරණකොට කෙළවර දක්වා අසාම යන්නෙමු’යි හිඳිත්ද, අරුණ නැගීම සමග සිවුරුද නිසගි වේ. උත්සාහ රහිත බැවින් නිසද සන්සිඳෙන්නේය. සිවුරු දෝනා පිණිස ලදරු මහණකු ගමකට යවන්නා වූ තෙරහු විසින් තමාගේ සිවුර පසුදුරා හෝ දිය යුතුය. ලදරු මහණහුගේ සිවුර පසුදුරවා හෝ තැබිය යුතුය. ඉදින් නොසිහියෙන් යේද, තමාගේ සිවුර පසුදුරා ලදරු මහණහුගේ සිවුර විශ්වාසයෙන් ගෙන තැබිය යුතුය. ස්ථවිර තෙමේ සිහි නොකෙරේනම්, ලදරු මහණතෙමේම සිහි කෙරේනම් ළදරු මහණහු විසින් තමාගේ සිවුර පසුදුරා තෙරුන්ගේ සිවුර විශ්වාසයෙන් ගෙන ගොස් ‘ස්වාමීනි’ ඔබවහන්සේගේ සිවුර ඉටා පරිභොග කළ මැනැවැ’යි කියයුතුය. තමාගේ සිවුරද ඉටිය යුතුය. මෙසේ එකක්හුගේ සිහියෙන්ද ආපත්ති මොක්‍ෂය වේ. සෙස්ස ප්‍රකටමය.
සමුත්‍ථානාදීන් අතුරෙහි ප්‍රථම කඨින ශික්‍ෂාපදයෙහි නොඉටීමද නොවිකපීමද අක්‍රියාය. මේ ශික්‍ෂාපදයෙහි පච්චුද්ධරණය අක්‍රියාය. මෙපමණක්ම වෙනස වේ. සෙස්ස හැම තන්හි කියනලද නයමය.
**“තෙන සමයෙන**” තෘතීය කඨින ශික්‍ෂාපදයයි. එහි “**උස්සාපෙත්‍වා පුනප්පුනං විමජ්ජති**” යනු රැලි නැසුනු කල්හි මේ වස්ත්‍රය මහත් වන්නේය’යි සිතන්නේ දිය ඉස පයින් පාගා අතින් ඇද ඔසොවා පිටෙහි ගටාද, එය අව්වෙහි වියලුනේ පළමු පමණම වේද, හෙතෙමේ නැවතත් එසේ කෙරේද, එහෙයින් “උස්සාපෙත්‍වා පුනප්පුනං විමජ්ජති’යි වදාළසේක. මෙසේ වෙහෙසන ඔහු දැක භාග්‍යවතුන් වහන්සේ ගඳකිළියෙහි හුන්සේක් නික්ම සෙනාසනචාරිකාවෙහි ඇවිදින්නකු මෙන් එහි වැඩිය සේක. ‘අද්දසා බා භගවා’ යනාදිය එහෙයින් කියන ලදී.
“**එකාදසමාසෙ”** එක් ඉල්මස හැර සෙසු එකොළොස් මාසයෙහි “**සත්තමාසෙ”** ඉල්මසද හෙමන්තයෙහි සිවුමසදැයි යන පස්මස හැර සෙසු සත්මසෙහි **“කාලෙපි ආදිස්ස දින්නං**” සඞ්ඝයාට හෝ මේ අකාලචීවරයයි උදෙසා දෙන ලද්දකි. එක් පුද්ගලයක්හට හෝ ‘මේ තට දෙමි’යි දෙන ලද්දකි.
**“සඞ්ඝතො වා”** තමාට පැමිණ කොටස් වසයෙන් සඞ්ඝයා කෙරෙන් හෝ උපදින්නේය. **“ගණතොවා**” ‘මේ වස්ත්‍රය සූත්‍රාන්තිකගණයට දෙමු, මේ වස්ත්‍රය ආභිධර්මික ගණයටය’යි මෙසේ ගණයට දෙත්ද, තමාට පැමිණි කොටස් වසයෙන් ඒ ගණයාගෙන් හෝ උපදින්නේය.
**“නො චස්ස පාරිපූරී**” පරිපූර්‍ණ නොවන්නේ නම්, යම්පමණකින් කරනු ලබන්නේ අධිෂ්ඨාන චීවරයට පොහොනේද, ඒ සිවුර එපමණ නොවන්නේ නම්, අඩු වන්නේ නම් යන අර්‍ත්‍ථයි.
“**පච්චාසා හොති සඞ්ඝතො වා**” යනාදි තන්හි ‘අසුවල් දවසෙහි සඞ්ඝතෙමේ සිවුරු ලබන්නේය, ගණ තෙමේ සිවුරු ලබන්නේය, එයින් මට සිවුරක් ලැබෙන්නේය’යි මෙසේ සඞ්ඝයා කෙරෙන් හෝ ගණයා කෙරෙන් ප්‍රත්‍යාශාවක්වේද, ‘මට සිවුරු පිණිස නෑයන් විසින් එවන ලද්දේය, මිතුරන් විසින් එවන ලද්දේය, ඔවුහු ආවාහු සිවුරු දෙන්නාහ’යි මෙසේ නෑයන් කෙරෙන් හෝ මිතුරන් කෙරෙන් හෝ ප්‍රත්‍යාශාවක් වේ. “**පංසුකුල වා**” මෙහි පංසුකූලයක් හෝ ලබමි’යි මෙසේ ප්‍රත්‍යශාවක් වේ’යයි යෙදිය යුතුය. “**අත්තනො වා ධනෙන**” තමන්ගේ කපු නූල් ආදි ධනයෙන් අසුවල් දවසෙහි වනාහි ලබමි’යි මෙසේ හෝ ප්‍රත්‍යශාව වේය යන අර්‍ත්‍ථයි.
**“තතො චෙ උත්තරිං නික්‍ඛිපෙය්‍ය සතියාපි පච්චාසාය**” මසකට වැඩියෙන් තබන්නේ නම් නිසගිපචිතිය යන අර්‍ත්‍ථයි. මෙසේ වනාහි ‘තතො උත්තරිං’යිද, ‘ඉමස්ස මාසපරමතො උත්තරිං’ ද පදභාජනය නොකියා යම්හෙයකින් අතර උපදින ප්‍රත්‍යාශාචීවරයෙහි මූලචීවරය උපන්දින පටන් දිනය යම්තාක්ද ඒතාක් උපන් ප්‍රත්‍යාශාචීවරය මාසපරම මූලචීවරය කොට තම ගතික කෙරේද, ඉන් මත්තෙහි මූලචීවරගතික කෙරේද, එහෙයින් ඒ විශෙෂය දක්වන්නට “**තදහුප්පන්නෙ මූලචීවරෙ**” යනාදි නයින් පදභාජනය වදාරන ලදී. එය ප්‍රකට අර්‍ත්‍ථ ඇත්තේමය.
**“විසභාගෙ උප්පන්නෙ මූලචීවරෙ**” ඉදින් මූලචීවරය සියුම්වේද, ප්‍රත්‍යාශාචීවරය දළවේද, එක්කොට මසන්නට නොහැකිවේද, රාත්‍රීහුද ඉතිරි වෙත්ද, ඒ තාක් මාසය නොපිරේද, නොකැමැත්තෙන් නිග්‍රහ වශයෙන් සිවුර නොකරවිය යුතුය. අන්‍යවූ ප්‍රත්‍යාශාචීවරයක් ලැබම නියම කාලය තුළම කරවිය යුතුය. දළවූ ප්‍රත්‍යාශාචීවරය පරිෂ්කාචොලය කොට ඉටිය යුතුයි. නැවත මුලචීවරය දළවේද, ප්‍රත්‍යශාචීවරය සියුම්වේද, මූලචීවරය පරිෂ්කාරචොලය කොට ඉටා ප්‍රත්‍යාශාචීවරයම මූලචීවරය කොට තැබිය යුතුය. ප්‍රත්‍යාශාචීවරය නැවැත මසක් පරිහාරය ලබයි. මේ උපායයෙන් යම්තාක් කල් කැමැත්තේද, ඒතාක් කල් ඔවුනොවුන් මූලචීවරය කොට තබන්නට සුදුසුය. සෙස්ස ප්‍රකටමය.
සමුත්‍ථානාදීහු ප්‍රථම කඨින ශික්‍ෂාපදය සමානම වෙත්.
**“තෙන සමයෙන**” පුරාණචීවරශික්‍ෂාපදයයි. එහි “**යාව සත්තමා පිතාමභයුගා**” පියහුගේ පියතෙමේ පිතාමහ නම. මුත්තනුය. මුත්තනුගේ යුගය පිතාමහයුග නම. යුග නම් ආයුපමණයි. මේ වචනමාත්‍රයෙක්මය. අර්‍ත්‍ථ වශයෙන් වනාහි මුත්තාම පිතාමහයුග නම්වේ. ඉන්මතු සියලු පූර්‍වපුරුෂයෝ මුත්තා ගැණීමෙන්ම ගන්නා ලදහ. මෙසේ යම්තාක් සත්වන පුරුෂතෙමේ වේද ඒතාක් යම් ස්ත්‍රියක් තොමෝ මවුපසින් පියපසින් සම්බන්‍ධයක් නැත්තීද, ඕ තොමෝ ‘යාව සත්තමා පිතාමහයුගා අසම්බන්‍ධා’යි කියනු ලැබේ. මෙද, දෙශනා මුඛයෙක්ම වේ. **“මාතිතො වා පිතිතො වා”**යි කියූ බැවින් මුත්තාගේ ආයුපමණද, පියාගේ මවු වූ මුත්තනියගේ ආයුපමණද, මවුගේ පියවූ මුත්තාගේ ආයුපමණද, මවුගේ මවු වූ මුත්තනියගේ ආයුපමණද, ඔහුගේ සහොදර සහොදරී බෑනා, දූපුත්, මුණුබුරු මුනුබුරී ආදීහුද යන සියලු දෙන මෙහි සඞ්ග්‍රහ කරන ලද්දාහුමයයි දතයුතුය.
එහි මේ විස්තරනයය:- පියතෙමේ, පියාගේ පියතෙමේ, ඔහුගේ පියතෙමේ, ඔහුගේද පියතෙමේයි මෙසේ සත්වන යුගය දක්වා පියතෙමේ, පියාගේ මවුතොමෝ, ඇයගේ පියතෙමේ, මවුතොමෝ, සහෝදර තෙමේ, සහෝදරී තොමෝ, පුත්‍රයෝ තුමු දුහිතෘහු තුමූ දැයි මෙසේද උඩද යටද යන සත්වන යුගය දක්වා පිය තෙමේ, පියාගේ සහෝදර තෙමේ, පියාගේ සහෝදරී තොමෝ, පියාගේ පුත්‍රයෝ තුමූ, පියාගේ දුහිතෘහු තුමූද යන මොවුන් හා ඔවුන්ගේ පුත්‍ර දුහිතෘ පරම්පරාදැයි මෙසේද සත්වන යුගය දක්වා, මවුතොමෝ, මවුගේ සහෝදර තෙමේ, මවුගේ සහෝදරී තොමෝ, මවුගේ පුත්‍රයෝ තුමූ, මවුගේ දුහිතෘහු තුමූ, ඔවුන්ගේද පුත්‍ර දුහිතෘ පරම්පරාදැයි මෙසේද සත්වන යුගය දක්වා, මාතෘසම්බන්‍ධයෙන් සම්බන්‍ධයක් නැත්තාවූ පිතෘසම්බන්‍ධයෙන් සම්බන්‍ධයක් නැත්තාවූ මෝ තොමෝ අඤ්ඤාතිකා නම.
“**උභතො සඞ්ඝෙ**” භික්‍ෂූණී සඞ්ඝයා සමීපයෙහි. ඤප්තිචතුර්‍ත්‍ථවූද භික්‍ෂුසඞ්ඝයා සමීපයෙහි ඥප්තිචතුර්‍ත්‍ථවූද අෂ්ටවාචික විනය කර්‍මයෙන් උපසපන් මෙහෙණ තොමෝය.
“**සකිං නිවත්‍ථම්පි සකිං පාරුතම්පි**” පඬු පොවා කප් බින්දු කොට එක්වරක් නමුදු හඳින ලද්දක් හෝ පොරෝනා ලද්දක් හෝ යටත් පිරිසයින් පිරිබෝහිසින් දසරුවෙහි හෝ හිසමතුයෙහි හෝ කොට මග ගියේ වේද, හිස මතුයෙහි කොට හොත්තේවේද, මෙද පුරාණ චීවරයම වේ. පසතුරණට යට කොට හොවීද, අතින් හෝ ඔසොවා අහස්වියනක් කොට හිසින් නොපහසමින් යේද, මෙය පරිභොගයෙක් නම් නොවේයයි කුරුන්‍දියෙහි කියනලදි.
**“ධොතං නිස්සග්ගියං”** මෙහි මෙසේ ඇණවූ මෙහෙණක් තොමෝ දෝනා පිණිස උදුන සදාද, දර එක් කෙරේද, ගිනි දල්වාද, දිය ගෙණ ඒද, යම්තාක් ඒ සිවුර ධොවනය කොට ඔසොවාද, ඒතාක් මෙහෙණගේ ප්‍රයොගයක් ප්‍රයොගයක් පාසා මහණහුට දුක්කටය වේ. ධොවනය කොට එසවූ ඇසිල්ලෙහි නිසගි වේ. ඉදින් නොමනාකොට දෝනාලදැයි. හඟිමින් නැවත පිසයි හෝ සෝදයි හේ යම්තාක් නිමාවට යේද, ඒතාක් ප්‍රයොගයක් ප්‍රයොගයක් පාසා දුක්කටය වේ. රඳන් කිරීමෙහිද තැළීමෙහිද මේ නයවේ. රඳන් දෙණෙහි හෙවත් පඬුඔරුවෙහි පඬු වක් කර යම්තාක් සිවුර වරක් පඬු පොවාද එයට පෙර යම් කිසිවක් පඬු පෙවීම පිණිස කෙරේද, පසුව හෝ නැවත පඬු පොවාද, සියලු තැන්හි ප්‍රයොගයක් ප්‍රයොගයක් පාසා මහණහුට දුක්කටය වේ. තැලීමෙහිද ප්‍රයොගය තෙමේ මෙසේ දතයුතුය.
**“අඤ්ඤාතිකාය අඤ්ඤාතිකසඤ්ඤී පුරාණචීවරං ධොවාපෙති**” මේ සිවුර ධොවනය කරව’යි නොකියාද, එහෙත් දෝනා පිණිස කාය විකාරයක් කොට අතින් හෝ අතට දේද, පා මුල්හි හෝ තමාද මත්තෙහි දමාද, ශික්‍ෂමාණ සාමණේර සාමණේරී උපාසක නීර්‍ත්‍ථකාදීන්ගේ හෝ අත යවාද, ගංතොට ධොවනය කරන්නියගේ දොළොස්රියනක් තුළ උපචාරයෙහි හෝ දමාද, දොළොස් රියනක් තුළ අවකාශයෙහි හෝ සිට ධොවනය කරවන ලද්දේනම් ධොවනය කරවන ලද්දේම වේ. ඉදින් දොළොස්රියන් උපචාරය මුදා මෑතින් තබාද, ඕතොමෝද ධොවනය කොට ගෙන එන්නීද ඇවැත් නොවේ. ශික්‍ෂමාණවකගේ හෝ සාමණේරියකගේ හෝ උපාසිකාවකගේ හෝ අතට දෝනා පිණිස දේද, ඕ තොමෝ උපසපන් වී ධොවනය කෙරේනම් ඇවැත් වේමය. උපාසකයකුගේ අතට දේද, ඔහුද ලිඞ්ගපරිවර්‍තනය වූ කල්හි මෙහෙණන් අතුරෙහි පැවිදිව උපසපන්ව ධොවනය කෙරේනම් ඇවැත්මය. සාමණේරයකුගේ භික්‍ෂුනමක්හුගේ හෝ අතට දුන් කල්හිද ලිඞ්ගපරිවර්‍තනයෙහිදී මේ නයමවේ.
“**ධොවාපෙති රජාපෙති**” යනාදි තන්හි පළමුකොට නිමවූ එක් වස්තුවකින් නිසගිය වේ. දෙවන වස්තුවෙන් දුක්කටය වේ. තුනම කරවන මහනිසගිය වේ. සෙසු දෙකින් දුක්කට දෙකක් වේ. යම්හෙයකින් මේ ධොවනාදිය පිළිවෙළින් හෝ උපිළිවෙළින් හෝ කරවන්නහුට මිදීමක් නැත්තේද, එහෙයින් මෙහි ත්‍රිචතුෂ්කයෝ කියන ලදහ. ‘මේ සිවුර පඬු පොවා සෝදා ගෙණෙව’යි කීකල්හි ඒ මෙහෙණ තොමෝ පළමු කොට සෝදා පසුව පඬු පොවාද, නිසගිය හා දුක්කටයෙක්ම වේ. මෙසේ සියලු විපරීතවචනයන්හි නය දතයුතුය. ඉදින් ‘සොදා ගෙණෙව’යි කියන ලද්දී සෝදාද පඬු පොවාද සේදවීම නිමිති කොටම ඇවැත් වේ. පඬුපෙවීමෙහි ඇවැත් නොවේ. සියලු තැන්හි උක්තාධික කරණයෙහි මෙසේය. ‘නොකියන ලද්දී සෝදයි’ යන මේ ලක්‍ෂණයෙන් අනාපත්තිය දතයුත්තීය. මේ සිවුරෙහි යමක් කටයුත්තේද, ඒ සියල්ල තට භාරය’යි කියන්නේ එක් වචනයෙන් බොහෝ ඇවැතුන්ට පැමිණේ.
“**අඤ්ඤාතිකාය වෙමතිකො අඤ්ඤාතිකාය ඤාතිකසඤ්ඤී**” මේ පදයෝ ද කියූ ත්‍රිචතුෂ්කයන්ගේ වශයෙන්ම විස්තර විසින් දතයුත්තාහ.
“**එකතො උපසම්පන්නාය**”යි මෙහෙණන් වෙත උපසපන් මෙහෙණන් ලවා ධොවනය කරවන්නහුට දුක්කටය වේ. මහණුන් වෙත උපසපන් මෙහෙණක් ලවා ධොවනය කරවන්නහුට (යථා වත්‍ථුක) නිසගියම වේ. මහණුන් වෙත උපසපන් වූවෝ නම් පන්සියයක් ශාක්‍ය භික්‍ෂුණීහුය.
**“අවුත්තා ධොවෙති**” උද්දෙසය පිණිස හෝ අවවාදය පිණිස හෝ ආ මෙහෙණක් තොමෝ කිලිටි සිවුර දැක තැබූ තැනින් ගෙණ ‘ආර්‍ය්‍ය’ දෙනු මැනැව, සෝදන්නෙමි’යි ගෙන්වා සොදාද, පඬු පොවාද, තළාද, මෝතෝමෝ නොකියන ලදුව ධොවනය කරයි නම්වේ. ‘මේ සිවුර සෝදා ලව’යි ලදරු මහණක්හට හෝ හෙරණක්හට හෝ අණවන මහණක්හුගේ වචනය අසා, යම් මෙහෙණක් තොමෝ ‘ආර්‍ය්‍යය මම සෝදන්නෙමි’යි ගෙණ සෝදාද, තාවකාලිකව හෝ ගෙණ සෝදා පඬු පොවා දේද, මෝ තොමෝද, නොකියන ලදුව ධොවනය කරයි නම් වේ.
“**අඤ්ඤං පරික්‍ඛාරං**” වහන් පසුම්බි පාත්‍රපසුම්බි අස්වැටි කාබාන් ඇදපුටු බිසි ආදීවූ යම් කිසිවක් සෝදවාද ඇවැත් නොවේ. මෙහි සෙස්ස ප්‍රකටමය.
සමුත්‍ථානාදීන් අතුරෙහි මේ ශික්‍ෂාපදය ෂඩ් සමුත්‍ථානිකය. ක්‍රියාය. නොසංඥාවිමොක්‍ෂය. අචිත්තකය. ප්‍රඥප්තිවෙද්‍යය. කාය කර්‍මය. වාක්කර්‍මය. ත්‍රිචිත්තය. ත්‍රිවෙදනය.
**“තෙන සමයෙන**” චීවර ප්‍රතිග්‍රහණ ශික්‍ෂාපදයයි. එහි “**පිණ්ඩපාත පටික්කන්තා**” පිණ්ඩපාතයෙන් වැළකුනී. “**යෙන අන්‍ධවනං තෙනුපසඞ්කමි**” ගණඔහී යන ශික්‍ෂාපදය නොපැණවූ, කල්හි අන්‍ධවනය යම් තැනෙක්හිද උපුල්වන් මෙහෙණ එහි එළැඹියාය. **“කතකම්මා**” කළ සොරකම් ඇත්තාහු. ගේහන්දි බිදීම් ආදියෙන් මෙරමා සතු භාණ්ඩ පැහැර ගත්තාහු’යි කියන ලද්දේ වේ. “**චොරගාමනිකො**” සොරදෙටු තෙමේ. හෙතෙමේ, පෙර උපුල්වන් ස්ථවිරාව හඳුනන්නේය. එහෙයින් සොරුන්ගේ පෙරටුව යන්නේ ඒ ස්ථවිරාව දැක ‘මෙහෙන් නොයවු, සියල්ලෝ මෙහෙන් එවු’යි ඔවුන් ගෙන අන්මගකින් ගියේය. “**සමාධිම්හා වුට්ඨහිත්‍වා**” ස්ථවිර තොමෝ පිරිසිඳි වේලාවෙහිම සමාධියෙන් නැගී සිටියාය. ඒ සොරදෙටු තෙමේද එකෙණෙහිම මෙසේ කීයේය. එහෙයින් ඕ තොමෝ ඇසූය. අසාද ‘දැන් මෙහි මාහැර අන් මහණෙක් හෝ බමුණෙක් හෝ නැත්තේය’යි සොරදෙටු ගසක එල්ලා තැබූ ඒ පිසූ මස්මුළ ගත්තීය. එහෙයින් **“අථ ඛො උප්පලවණ්ණ භික්‍ඛුණී”** යනු කියන ලදි.
**“ඔහීය්‍යකො**” එකලාවූයේ. ඉතිරිවූයේ. විහාරයෙහි පිළිදැගුම් වාරයට පැමිණ එකලාවමම විහාරයෙහි සිටියේය යන අර්‍ත්‍ථයි. **“සචෙ මෙ ත්‍වං අන්තරවාසකං දදෙය්‍යාසි”** යනු කුමක් හෙයින් කීයේද, යත්:- සියුම් වූ ඝනබද්ධ වූ අඳනය දැක ලොභයෙන් කීයේය. තවද, ස්ථවිරාවගේ අඳනයෙහි කළ ඔහුගේ ලොභය මදවේ. ස්ථවිරාවගේ කෙදි පස් කොටසෙහි කල්‍යාණතා තොමෝ කෙළ පැමිණියාය. එයින් ඒ ස්ථවිරාවගේ සිරුරෙහි පිරිපුන්බව බලන්නෙමි’යි විසමලොභය උපදවා මෙසේ කීයේය. **“අන්තිමං**” පස් වැදෑරුම් සිවුරු අතුරෙහි සියල්ලට කෙළවර වූයේ අන්තිමය. අන්තිම නම් පශ්චිමය. අන්‍යලෙශයකිනුදු විකපා හෝ පසුදුරා හෝ තැබූ සිවුරක් නැත්තේය’යි මෙසේ අනුදන්නාලද පරිදි පස්වැදෑරුම් සිවුරු දැරීම් වසයෙන්ම උදායි තෙරුන් අඳනය ඉල්ලූ කල්හි දෙන්නට නොපිළිවනැයි කිවූය. ලොභයෙන් නොකිවුය. රහතුන්ට ලොභයෙක් නැත්තේය. “**නිප්පීළියමානා**” උපමා හා කරුණු දක්වා වැඩිකොට පෙළනු ලබන්නී.
“**අන්තරවාසකං දන්‍වා අගමාසි”** තනවෙළුම හැඳ උදායි තෙරුන්ගේ මනදොළ යම්සේ නොපිරේද, එසේ අත්තල පමණක්ම දක්වා ගියාය.
කුමක් හෙයින් පෙරළා දෙනු ලබන සිවුර නොපිළිගන්නා කල්හි අවමන් කළාහුද, යත්:- ඉදින් අප කෙරෙහි ආර්‍ය්‍යයන්ගේ මෙපමණවූද, විශ්වාසයක් නැත්තේ නම් අපි කෙසේ යැපෙන්නෙමුදැ’යි පිළිසරණ නැති බැවින් පෙළෙන බැවිනි.
**“අනුජානාමි භික්‍ඛවෙ ඉමෙසං පඤ්චන්නං**” සම සැදැහැති සම සිල් ඇති සමදිටු ඇති මේ පස්මහ දැහැමියන්ගේ පෙරළා දෙනු ලබන සිවුර ගන්නට අනුදනිමි, යන අර්‍ත්‍ථයි.
“**පයොගෙ දුක්කටං**” ගැනීම පිණිස අත්දිගු කිරීම් ආදිය නිමිති කොට දුක්කටය වේ. “**පටිලාහෙන**” පිළිගැණීමෙන් එහිද අතින් අතට හෝ දේවා, පාමුල්හි හෝ තබාවා, මත්තෙහි හෝ දමාවා, ඉදින් ඉවසා නම් ගන්නා ලද්දේම වේ. ශික්‍ෂමාණ සාමණෙරී උපාස්ථාදීන්ගේ අත යැවූ සිවුර පිළිගණී නම්, ඇවැත් නොවේ. සිවු පිරිස්හු සිවුරුද නොයෙක් පැහැති පිළීද ගෙණවුත් දහම් දෙසන්නහුගේ පාමුල්හි තබත්ද, දොළොස්රියන් තුළ උපචාරයෙහි හෝ සිට උපචාරය හෝ මුදා දමත්ද, එහි යමක් මෙහෙණක් සතුද, එය පිරුළක් නැතුව ගන්නහුට ඇවැත්ම වේ. තවද රාත්‍රිකාලයෙහි දමන ලද්දාහු වෙත්ද, ‘මේ සිවුර මෙහෙණගේය. මේ සිවුර අන්හුගේයයි දැන ගන්නට නොහැක්කේය. එහි පිරුළෙක් නැතැයි මහා පච්චරියෙහි හා කුරුන්‍දියෙහිද කියනලදී. එය අචිත්තකභාවය හා සමනොවේ. ඉදින් මෙහෙණක් තොමෝ වස්සාවාසිකයක් දේද, එය පිරුළුවක්ම කටයුතුය. පංසුකූල වසයෙන් ගන්නාහයි කසළගොඩ ආදියෙහි තබාද, පංසුකූලවසයෙන් ඉටා ගන්නට වටිය.
**“අඤ්ඤාතිකාය අඤ්ඤාතිකසඤ්ඤී**” නොනෑ මෙහෙණ කෙරෙහි නොනෑ සන් ඇතියේද පාචිත්තිය තුනක් වේ. “**එකතො උපසම්පන්නාය**” මෙහෙණන් වෙත උපසපන් වූ මෙහෙණකගේ අතින් ගන්නහුට දුක්කටය වේ. මහණුන් වෙත උපසපන් වූ මෙහෙණකගේ අතින් ගන්නහුට පාචිත්තියම වේ.
“**පරිත්තෙන වා විපුලං**” මද ඇගීම් ඇති සිවුරකින් හෝ වහන් පසුම්බි පාපසුම්බි අස්වැටි කාබාන් ආදියකින් හෝ මාහැඟි සිවුරක් පිළිගනී නම් ඇවැත් නොවේ. මහාපච්චරියෙහි වනාහි යටත් පිරිසෙයින් අරළු කඩකිනැයිද කියන ලද්දේ වේ. “**විප්‍රලෙන වා පරිත්තං**” මේ කීම කියන ලද්දට විපර්‍ය්‍යාස වශයෙන් දතයුතුය. “**අඤ්ඤං පරික්‍ඛාරං**” පා පසුම්බි ආදීවූ යම්කිසි විකපීමට පොහොනා පැසුළු සිවුර පමණවූ පටපෙරහණක්ද නොවටියි. යම් සිවුරක් ඉටීමට නොපොහොනේද, විකපීමට නොපොහොනේද, ඒ සියල්ල වටියි. ඇඳ පමණවූ ගුදිඋරයක් වේද, වටියි. පාපසුම්බි ආදියෙහි කවර වාදයෙක්ද, සෙස්ස ප්‍රකට අර්‍ත්‍ථ ඇත්තේමය.
සමුත්‍ථානාදීන් අතුරෙහි මේ ශික්‍ෂාපදය ෂඩ් සමුත්‍ථානිකය. ක්‍රියාක්‍රියය. නොසංඥාවිමොක්‍ෂය. අචිත්තකය. ප්‍රඥප්තිවද්‍යය. කායකර්‍මයි. වාක්කර්‍මයි. ත්‍රිචිත්තයි. ත්‍රිවෙදනයි.
**“තෙන සමයෙන**” යනු අඥාතක විඥප්තිශික්‍ෂාපදයයි. එහි “**උපනන්‍දො සක්‍ය පුත්තො**”යි අසූදහසක් පමණ වූ ශාක්‍යකුලයෙන් නික්ම පැවිදිවූ මහණුන් අතුරෙහි ලාමකවූ ලොල් ස්වභාව ඇතියේය. “**පට්ටො”** දක්‍ෂයෙක. සමර්‍ත්‍ථයෙක. ප්‍රතිබලයෙක. ස්වරසම්පන්නයෙක. කණට මිහිරි වූ බසින් යුක්තයෙක. “**කිස්මිං විය**”. කිං විය, යන අර්‍ත්‍ථයි. දුකක් මෙනැයි යන අදහසයි. කෙලෙසීමක් වූවාක් මෙනි. හිරි ඔතප් වසයෙන් කම්පනයක් මෙන් තද කම්පනයක් මෙන් වේය යන අර්‍ත්‍ථයි.
**“අද්ධානමග්ගං**” අද්ධාන සඞ්ඛ්‍යාත වූ දිග්මගට නුවරවීථිමාර්‍ගයට යන අර්‍ත්‍ථයි. **“තෙ භික්‍ඛු අච්ඡින්‍දිංසු**” සොරකම් කළහ. ඒ භික්‍ෂූන්ගේ පා සිවුරු පැහැර ගත්හ යන අර්‍ත්‍ථයි. “**අනුයුඤ්ජාහි**” භික්‍ෂුභාවය දැනගනු පිණිස විචාරව. “**අනුයුඤ්ජමානා**” පැවිදිබව උපසපන්බව පාසිවුරු ඉටීම යන මේ ආදිය විචාරණු ලබන්නාහු. **“එතමත්‍ථං ආරොචෙසු**” භික්‍ෂුභාවය දන්වා යම් අර්‍ත්‍ථයෙක් තෙමේ “**සාකෙතා සාවත්‍ථිං අද්ධානමග්ගං පටිපන්නා**” යනාදිනයින් කියන ලද්දේද මේ කරුණ සැලකළහ.
“**අඤ්ඤාතකං ගහපතිං වා**” යනාදි තැන්හි පසුභාගයෙහි තෘණයෙන් හෝ පර්‍ණයෙන් හෝ වසායයි යමක් වදාරන ලදද, ඒ ආදි කොට මෙසේ අනුපූර්‍වකථා තොමෝ දතයුත්තීය. ඉදින් ලදරු භික්‍ෂූහු සොරුන් දැක පාසිවුරුගෙණ පලාගියාහුද, සොරු තෙරුන්ගේ හඳනා පොරෝනා පමණක්ම ගෙණ යෙත්ද, තෙරුන් විසින් එපමණකින් සිවුර නොම විනවිය යුතුය. කොළ අතු නොබිඳිය යුතුය. එකල්හි ලදරු භික්‍ෂූහු සියලු බඩු හැරදමා පලා ගියාහුද, සොරු තෙරුන්ගේ හඳනා පොරෝනයද ඒ බඩුද පැහැර ගෙණයෙත්ද, ලදරු භික්‍ෂූන් අවුත් තමතමන්ගේ නිවාසන පාරුපණයෝ එපමණකින් තෙරුන්ට නොදිය යුත්තාහ. පැහැර නොගත් සිවුරු ඇත්තාහු තමතමන්ට ප්‍රයෝජනය පිණිස කොළ අතු බිඳින්නට නොලබත්. පැහැර ගත් සිවුරු ඇත්තවුන්ගේ ප්‍රයොජනය පිණිස කොළ අතු බිඳින්නට ලබත්. පැහැර ගත් සිවුරු ඇත්තාහුම තමන්ටත් අන්හටත් ප්‍රයෝජනය පිණිස කොළ අතු බිඳින්නට ලබත්. එහෙයින් තෙරුන් විසින් හෝ කොළ අතු බිඳ කෙඳිවලින් ගොතා ලදරු භික්‍ෂූන්ට දිය යුතුය. ලදරු භික්‍ෂූන් විසින් හෝ තෙරුන්ට ප්‍රයෝජනය පිණිස කොළ අතු බිඳ ගොතා ඔවුන්ගේ අතටදී හෝ නොදී හෝ තමන් හැඳ තමන්ගේ නිවාසන, පාරුපණාදීහු තෙරුන්ට දිය යුත්තාහ. බීජගාම භූතගාම, විකොපනය නිමිතිකොට පාචිත්තිය නොමවේ. ඔවුන්ට තීර්ථකධ්වජ දැරීම නිමිතිකොට දුක්කටය නොවේ.
අතරමග රඳාතොටක් හෝ වේද, එබඳු අන්‍යවූ මිනිසුන් හෝ දකිත්ද සිවුරක් විනවිය යුත්තේය. ඒ භික්‍ෂූන්ට ඉල්ලීම ලද මනුෂ්‍යයෝ හෝ අන් කෙනෙක් හෝ කොළ අතු හැඳගත් භික්‍ෂූන් දැක උපන් උත්සාහ ඇත්තාහු යම්බඳු වස්ත්‍ර දෙත්ද, ඒ වස්ත්‍රයෝ දාවලු සහිත හෝ වෙත්වා, දාවලු රහිත හෝ වෙත්වා, නිල් ඈ නොයෙක් පැහැ ඇත්තාහු හෝ වෙත්වා, කැපවූ අකැපවූත් සියල්ල අච්ඡින්නචීවරස්ථානයෙහි සිටි බැවින් ඒ භික්‍ෂූන්ට හඳින්නටද පොරොවන්නටද වටියි. මෙය පරිවාරයෙහි,
කප්බින්දු නොකරනලද, රඳනින් නොරඳනාලද සිවුර ඒ මහණහු විසින් හඳින ලදුව යම් දිසාවකට කැමති සේ යන්නේනම් ඒ මහණහුට ඇවැතෙක් නොවේයයි ඒ ධර්‍මය තෙමේ සුගත්හු විසින් දෙසන ලද්දේය. මේ ප්‍රශ්නය දක්‍ෂයන් විසින් සිතිය යුතුය’යි කියන ලද්දේය.
මේ ප්‍රශ්නය පැහැරගත් සිවුරු ඇති මහණහු සඳහා කියනලදි. තවද තීර්ථකයන් සමග එක්වෙත්ද, ඒ තීර්ථකයෝද, ඒ මහණුන්ට කුසවැහැරිමුවාසිවුරු රුක්පතුරුමුවාසිවුරු ඵලකවැහැරිමුවාසිවුරු දෙත්ද ඒ සිවුරු ඔවුන්ගේ ලබ්ධිය නොගෙණ හැඳීම වටියි. හැඳද ලබ්ධිය නොගතයුතුය.
දැන් “**යං ආවාසං පඨමං උපගච්ඡති සචෙ තත්‍ථ හොති සඞ්ඝස්ස විහාරචීවරං වා”** යනාදි තැන්හි විහාරචීවරය නම් මිනිස්සු ආවාසයක් කරවා සිවු පසයද අප සතුය. පරිභොගයට යෙත්වායි තුන් සිවුරු පිළියෙලකොට තමන් විසින් කරවන ලද ආවාසයෙහි තබත්. මෙය විහාරචීවරය නම. “**උත්තරත්‍ථරණං**” ඇඳ මතුවෙහි අතුරන පසතුරුණ කියනු ලැබේ. **“භුම්මත්‍ථරණං**” පිරියම් කළ බිම පැහැය රකිනු පිණිස පටපිළියෙන් කරනලද අතුරන වස්ත්‍රයයි. ඒ මතුවෙහි තල්පතින් හෝ වැහැරියෙන් මැඩිලි යොදා වියූ තටුවක් එළා සක්මන් කෙරෙත්. “**භිසිචච්ඡි**” ඇද ගුදිරියෙහි හෝ පුටුගුදිරියෙහි හෝ උරිය යමකින් පුරවන ලද්දීද, ගසාදමා ගන්නට වටියි. මෙසේ මේ විහාරචීවරාදීන් අතුරෙහි යමක් ඒ ආවාසයෙහි වේද, එය නොවිචාරාද ගෙණ පැහැර ගත් සිවුරු ඇති මහණුන්ට හඳින්නට හෝ පොරොවන්නට ලැබේය’යි දතයුතුය. හෙද ලැබ පොරොවන්නෙමි, නැවැත තබන්නෙමි යන අදහසිනි. මූලච්ඡෙද්‍ය වශයෙන් නොවේ. ලැබද වනාහි නෑයන් කෙරෙන් හෝ උපස්ථායකයන් කෙරෙන් හෝ අන් තැනකින් හෝ යන කොතැනකින් හෝ පියවි ඇතියක්ම කටයුතුය. නොරට ගියහු විසින් එක් සඞ්ඝික ආවාසයෙක්හි සඞ්ඝිකපරිභොගයෙන් පරිභොග කරනු පිණිස තැබිය යුතුය. ඉදින් ඔහුගේ පරිභොගයෙන්ම ඒ සිවුර දිරයි හෝ නසියි හෝ නම් ග්‍රීවා නොවේ. කියූ ආකාර ඇති ගිහිවස්ත්‍ර ආදිකොට ඇති ගුදිරිඋර කෙළවර කොට සිටි මොවුන්ගෙන් කිසිවක් නොලබාද, ඒ මහණහු විසින් තෘණියෙන් හෝ පර්‍ණයෙන් හෝ වසාගෙන ආයුතුය.
**“කෙහිචි වා අච්ඡින්නං**” මෙහි පැහැරගත් සිවුරු ඇති ආචාර්‍ය්‍ය උපාද්ධ්‍යායයෝ අන්හු අතින් ‘ඇවැත්නි සිවුරක් ගෙණ එව’යි ඉල්ලා හෝ විශ්වාසයෙන් හෝ යමක් ගණිත්ද එද සඞ්ග්‍රහවට යේයයි කියයුතුය.
**“පරිභොගජිණ්ණං වා”** මෙහිද පැහැරගත් සිවුරු ඇති ආචාර්‍ය්‍යපාද්ධ්‍යයාදීන්ට තමන් විසින් තෘණපර්‍ණයෙන් වසා දුන් සිවුරුද සඞ්ග්‍රහවට යේයයි කියයුතුය. මෙසේ ඔවුහු අච්ඡින්නචීවරස්ථානයෙහි හා නෂ්ටචීවරස්ථානයෙහි සිටියාහු වන්නාහ. එයින් ඔවුන්ට පිනවීම නිමිති කොටද අකැපසිවුරු පරිභොගය නිමිතිකොටද ඇවැත් නොවේ. ඒ අනාපත්ති තොමෝ සුදුසුවූවා වන්නීය.
“**ඤාතකානං පවාරිතානං**” මෙහි මොවුන් සන්තකය දෙවුයි වින වන්නහුට ඉල්ලන්නහුට අනාපත්තියි මෙසේ අර්‍ත්‍ථය දතයුතුය. නෑයන්ගෙන්ද පැවරුවන්ගෙන්ද ඉල්ලන්නහුට ආපත්තියක්ද අනාපත්තියක්ද නොවේමය. **“අත්තනො ධනෙන”** මෙහිද තමන්ගේ කප්පිය භාණ්ඩයෙන් කැපවහරින් සිවුරක් විනවන්නහුට විකුණවා ගන්නහුට පෙරළවන්නහුට අනාපත්තියි මෙසේ අර්‍ත්‍ථය දතයුතුය. **“පවාරිතානං”** මෙහිද සඞ්ඝයාගේ වසයෙන් පවරන ලද්දවුන් විෂයෙහි හඳින්නට පොරවන්නහුට සෑහෙන පමණක්ම වටියි. පුද්ගලයන් පිළිබඳ පවාරණයෙන් යමක් යමක් පවරාද ඒ ඒ දෙයම විනවිය යුතුය. යමෙක් සිවුපසයෙන් පවරා තෙමේම සලකාබලා කලින්කල සිවුරු දවස් පතා කැඳබත් ආදියදැයි මෙසේ යමකින් යමකින් ප්‍රයෝජනයෙක් වේද, ඒ ඒ දෙය දේද, ඔහුට විනවන කිසක් නැත්තේය. යමෙක් වනාහි පවරා බාලභාවයෙන් හෝ සිහිමුළාවෙන් හෝ නොදේද, ඔහු පිනවිය යුතුය. යමෙක් ‘මාගේ ගෙය පවරාදෙමි’යි කියාද ඔහුගේ ගෙට ගොස් සුවසේ හිඳිය යුතුය. සැතපිය යුතුය. කිසිවක් නොගතයුතුය. යමෙක් වනාහි ‘මාගේ ගෙයි යමක් ඇත්තේද, එය පවරාදෙමි’යි කියාද, එහි යමක් කැපවේද, එය පිනවිය යුතුය. ගෙයි හිඳින්නට හෝ නිදන්නට හෝ නොලබායයි කුරුන්‍දියෙහි කියන ලද්දේය.
“**අඤ්ඤස්සත්‍ථාය**”යි මෙහි තමන්ගේ නෑ පැවරුවන් අතින් හුදෙක් තමන් පිණිස ඉල්ලන්නහුට පමණක් ඇවැත් නොවන්නේ නොවේ. අනිකක්හු පිණිස විනවන්නහුටත් අනාපත්තියි යනු මේ එක් අර්‍ත්‍ථයෙක් වේ. මේ වනාහි දෙවන අර්‍ත්‍ථයයි. “**අඤ්ඤස්ස**” යම් කෙනෙක් අනිකක්හුගේ ඥාතකපාවාරිතයෝ වෙත්ද ඔවුහු ඔහුටම ‘අඤ්ඤස්ස’යි ලැබූ ව්‍යවහාරය ඇති බුද්ධරක්‍ඛිතයා පිණිස හෝ ධර්‍මරක්‍ඛිතයා පිණිස හෝ විනවන්නහුට අනාපත්තිය වේය යනුයි. සෙස්ස ප්‍රකට අර්‍ත්‍ථ ඇත්තේමය.
සමුත්‍ථානාදීන් අතුරෙහි මේ ශික්‍ෂාපදයද ෂඩ්සමුත්‍ථානිකය. ක්‍රියාය. නොසංඥාවිමොක්‍ෂය අචිත්තකය. ප්‍රඥප්තිවද්‍යය. කායකර්‍මයි. වාක්කර්‍මයි. ත්‍රිචිත්තයි. ත්‍රිවෙදනයි.
“**තෙන සමයෙන”** තතුත්තරි ශික්‍ෂාපදයයි. එහි “**අභිභට්ඨුං**” අභි යනු උපසර්‍ගයි. හැරගැනීමට යන අර්‍ත්‍ථයි. ගන්නටැයි කියන ලද්දේ වේ. “**පවාරෙය්‍ය”** යනු කැමැති කරවන්නේය. ඊප්සාව රුචිය උපදවන්නේය. කියන්නේය. නිමන්ත්‍රණය කරන්නේය, යන අර්‍ත්‍ථයි. එළවා පවරන්නහු විසින් යම්සේ කියයුතුද, ඒ ආකාරය දක්වනු පිණිස **“යාවතකං ඉච්ඡසි තාවතකං ගණ්හාහි**”යි මෙසේ මේ පදභාජනය තෙමේ වදාරන ලද්දේය. නොහොත් ‘යථා නෙක්‍ඛම්මං දට්ඨුං ඛෙමතො’ යන මෙහි දැක යන අර්‍ත්‍ථය වේද, එසේ මෙහිදු ‘අභිහට්ඨුං පවාරෙය්‍ය’ එළවා පවරන්නේය යන අර්‍ත්‍ථය වේ. එහි කයින් එළවීමය. වචනයෙන් එළවීමයයි එළවීම දෙවැදෑරුම් වේ. කයින් හෝ වස්ත්‍ර එළවා පාමුල්හි තබා ‘යම්පමණ කැමැත්තෙහිද, එපමණ ගණුවයි කියමින් පවරන්නේය. වචනයෙන් හෝ අපගේ වස්ත්‍ර කොෂ්ඨාගාරය පිරීසිටියේය. යම්පමණ කැමැත්තෙහිද, එපමණ ගණුව’යි කියමින් පවරන්නේය. එදෙකම එක් කොට ‘අභිහට්ඨුං පවාරෙය්‍ය’යි වදාරන ලදය.
**“සන්තරුත්තරපරමං**” අඳනය සහිතවූ උතුරුසඟ සිවුර පරමවූයේ ඉවසිය යුතු මේ සිවුරමැයි සන්තරුත්තරපරම නම. අඳනය සමග පොරෝනය උත්කර්‍ෂ පරිච්ඡෙදයක් වූයේ මේ සිවුරමැයි කියන ලද්දේ වේ. “**තතො චීවරං සාදිතබ්බං**” එළවූ සිවුරෙන් මෙපමණ සිවුරක් ගතයුතුය. මෙයින් වැඩියක් නොගත යුතුය යන අර්‍ත්‍ථයි. යම්හෙයකින් අසිඳගත් සියලු සිවුරු ඇති තෙචීවරිකවූම භික්‍ෂූහු විසින් මෙසේ පිළිපැදිය යුතුය. තුන්සිවුරු අතුරෙන් එකක් හෝ දෙකක් අසිඳගත් සිවුරු ඇති අන්‍යයා විසින් ‘සන්තරුත්තරපරමං’ යනාදි වසයෙන් කියන ලද විධියෙන් අන් අයුරකින්ද පිළිපැදිය යුතුය. එහෙයින් ඒ විභාගය දක්වනු පිණිස **“සචෙ තීනි නට්ඨානි හොන්ති**” යනාදිනයින් මේ ශික්‍ෂාපදයෙහි පදභාජනය වදාරන ලද්දේය.
එහි මේ විනිශ්චයයි: යම් මහණක්හුගේ තුන් සිවුරු නැසුනාහුද, ඔහු විසින් දෙකක් ඉවසිය යුතුය. එකක් හැඳ එකක් පොරොවා අනික සභාගස්ථානයකින් සොයන්නේය. යම් මහණක්හුගේ දෙකත් සිවුරු නැසුනාහුද, ඔහු විසින් එකක් ඉවසිය යුතුය. ඉදින් ස්වභාවයෙන්ම අඳනය හා උතුරුසඟ සිවුරෙන් හැසිරේද, දෙකක් ඉවසිය යුතුය. මෙසේ ඇති කල්හි තුන් සිවුරෙන් දෙකක් නැසුනු කල්හි එකක් ඉවසන්නහු හාම සම වන්නේය. යමක්හුගේ තුන්සිවුරෙන් එකක් නැසුනේද, එකකුත් නොඉවසිය යුතුය. යම් මහණක්හට එක්ම සිවුරක්වේද, එද නැසුනේද දෙකක් ඉවසිය යුතුය. මෙහෙණක විසින් වනාහි සිවුරු පසම නැසුනු කල්හි දෙකක් ඉවසිය යුතුය. සතරක් ඇසුනු කල්හි එකක් ඉවසිය යුතුය. තුනක් නැසුන් කල්හි කිසිවක් නොඉවසිය යුතුය. දෙකක් හෝ එකක් නැසුනු කල්හි කියනු කවරේද, යම් කිසිවකු විසින් හඳනය හා පොරෝනය පරම කොට ඇති බැවින් සිටිය යුතුය. එයින් මතුවෙහි නොලැබේය යනු මෙහි මේ ලක්‍ෂණය වේ.
**“සෙසකං ආහරිස්සාමි”** සිවුරු දෙකක් කොට සෙස්ස නැවැත ගෙන එන්නෙමි යන අර්‍ත්‍ථයි. “**න අච්ඡින්නකාරණා**” අසිඳගැණීම කරුණු කොට නොවේය යනු බහුශ්‍රැතතත්‍වාදි ගුණ වශයෙන් දෙත්. **“ඤාතකානං**” යනාදිතන්හි නෑයන් දෙනකල්හි ඉවසන්නහුටද පැවරුවන් දෙන කල්හි ඉවසන්නහුටද, තමාගේ ධනයෙන් ඉවසන්නහුටද අනාපත්තිය යනු අර්‍ත්‍ථයි. අර්‍ත්‍ථකථාවන්හි වනාහි නෑ පැවැරූ තන්හි ස්වභාවයෙන්ම බොහෝද වටියි, අසිඳ ගැනීම කරුණුකොට පමණම වටීයයි කියන ලදී. එය පෙළ හා සම නොවේ. යම්හෙයකින් මේ ශික්‍ෂාපදය අනිකක්හු පිණිස විඤ්ඤාපන වස්තුවෙහිම පණවන ලද්දේද එහෙයින් මෙහි ‘අඤ්ඤස්ස අත්‍ථාය’යි නොකියන ලදී. සෙස්ස ප්‍රකට අර්‍ත්‍ථ ඇත්තේමය.
සමුත්‍ථානාදීන් අතුරෙහි මේ ශික්‍ෂාපදය ෂඩ්සමුත්‍ථානිකය ක්‍රියායි. නොසංඥාවිමොක්‍ෂය. අචිත්තකය. ප්‍රඥප්තිවද්‍යය කායකර්‍මයි. වාක්කර්‍මයි. ත්‍රිචිත්තයි. ත්‍රිවෙදනයි.
**“තෙන සමයෙන**” උපක්‍ඛට ශික්‍ෂාපදයයි. එහි “**අත්‍ථාවුසො මං සො උපට්ඨාකො**” ඇවැත ‘තෝ යමක් කියහිද, මාගේ මෙබඳුවූ උපස්ථායකයෙක් ඇත්තේය’යි මෙහි මේ අර්‍ත්‍ථය වේ. “**අපි මය්‍ය එවං හොති**” ‘හිමියෙනි’ මට මෙසේ සිතෙක් වූයේය. ‘අපි මය්හ එවං’යි කියාද පාඨය වේ.
“**භික්‍ඛුං පනෙව උද්දිස්ස**” මෙහි ‘**උද්දස්ස**” යනු උදෙසා ඇරැබැ යම්හෙයකින් යමකු උදෙසා යම් සිවුරු මිලයක් රැස්කරන ලද්දේවේද, ඒ සිවුරු මිලය ඔහුට ප්‍රයෝජනය පිණිස රැස්කරන ලද්දේ නම්වේද, එහෙයින් මේ පදයාගේ පදභාජනයෙහි ‘භික්‍ඛුස්සත්‍ථාය’යි වදාරන ලද්දේය.
“**භික්‍ඛුං ආරම්මණං කරිත්‍වා**” මහණකු කරුණුකොට මහණකු උදෙසා යමක් රැස් කරන ලද්දේද, ඒ සිවුරු මිලය නියමයෙන්ම මහණකු කරුණු කොට රැස්කරන ලද්දේවේද, ‘භික්‍ඛුං ආරම්මණං කරිත්‍වා’යි එහෙයින් වදාරන ලදී. ප්‍රත්‍යය තෙමේද ‘ලභති මාරො ආරම්මණං’ යනාදි තන්හි ආරම්මණැයි ආයේය. දැන් ‘උද්දිස්ස’ යන මෙහි යමෙක් කර්‍තෘවේද, ඔහුගේ ආකාරය දක්වනු පිණිස **“භික්‍ඛුං අච්ඡාදෙතුකාමො**” යනු වදාළ සේක. මහණහු අන්දවනු කැමැත්තාවූ ඔහු විසින් ඒ උපනන්‍ද තෙරහු උදෙසා රැස්කරන ලද්දේය. අනික් කරුණකින් නොවේයයි මෙසේ හෙතෙමේ අන්දවනු කැමැත්තේ වේ. **“භික්‍ඛුං අච්ඡාදෙතුකාමො”** යනු එහෙයින් වදාරන ලදය.
“**අඤ්ඤාතකස්ස ගහපතිස්ස වා**” නොනෑ ගැහැවියකු කරණකොටගෙන, යන අර්‍ත්‍ථයි. මෙය කරණාර්‍ත්‍ථයෙහි සාමිවචනයි. පදභාජනයෙහි ව්‍යඤ්ජනය නොවිමසා අර්‍ත්‍ථමාත්‍රයම දක්වනු පිණිස ‘අඤ්ඤාතකො ගහපති නාම’ යනාදිය වදාරන ලදී.
**“චීවරචෙතාපන්නං”** සිවුරුමිල. එය වනාහි යම්හෙයකින් හිරණ්‍යාදීන් අතුරෙහි එක්තරා එකක් වේද, එහෙයින් පදභාජනයෙහි ‘හිරඤ්ඤං වා’ යනාදිය වදාරන ලදී. **“උපක්‍ඛටං හොති**” පිළියෙල කරන ලද්දේ වේ. එකතුකොට තබන ලද්දේය. යම්හෙයකින් ‘හිරඤ්ඤං වා’ යනාදි වචනයෙන් මේ සිවුරු මිල රැස්කළබව දක්වන ලද්දේවේද, එහෙයින් ‘උපක්‍ඛටං නාම’ යන පදය උදුරා වෙන්ව පදභාජනය නොවදාළ සේක. “**ඉමිනා**” යනු රැස් කරන ලද්ද සඳහා කීහ. එහෙයින්ම මේ පදය පිළිබඳ පදභාජනයෙහි ‘පච්චුපට්ඨිතෙන’යි වදාරන ලදය. යමක් වනාහි රැස්කරන ලද්දේද එකතු කොට තබන ලද්දේද, එය එළවා තබන ලද්දේ වේ. **“අච්ඡාදෙස්සාමි**” යන මෙය ව්‍යවහාර වචන මාත්‍රයෙකි. ‘මෙනම් ඇති මහණහුට දෙන්නෙමි, යන මෙහි මේ අර්‍ත්‍ථය වේ. එහෙයින්ම මේ පදයාගේ පදභාජනයෙහිද ‘දස්සාමි’යි වදාරන ලදය.
“**තත්‍ර චෙසො භික්‍ඛු**” යම් තැනෙක්හි ඒ ගෘහපති තෙමේ හෝ ගෘහපතිනී තොමෝ හෝ වේද, එහි ඒ මහණතෙමේ පෙර නොපවරන ලද්දේ එළැඹ සිවුරෙහි අධික විධානයට පැමිණෙන්නේ නම්යි. මෙහි මේ පදසම්බන්‍ධය වේ. එහි **“උපසඞ්කමිත්‍වා”** යන මෙයට ‘ගනත්‍වා’ යන මෙයින්ම අර්‍ත්‍ථය සිද්ධ කල්හි බහුල ව්‍යවහාර වශයෙන් ගෘහයි කියන ලද්දේය. යම්තැනක ඒ දායක තෙමේ වේද එහි ගොස්යි මෙහි මේ අර්‍ත්‍ථය වේ. එහෙයින් නැවැතද ‘යත්‍ථ කත්‍ථිචි උපසඞ්කමිත්‍වා’යි කියන ලද්දේය. **“ආපජ්ජෙය්‍ය”** විසිට්ඨකප්පං යූසේයි. අධික විධානයට පැමිණෙන්නේය. පදභාජනයෙහි වනාහි යම් අයුරකින් අධික විධානය පැමිණියේ වේද, එම දක්වනු පිණිස ‘ආයතං වා’ යනාදිය වදාරන ලදි. “**සාධු”** යනු අභිමුඛයාඥාවෙහි නිපාතයෙකි. “**වතං**” යනු පරිවිතර්‍කයෙහි නිපාතයෙකි: “**මං**”යි තමන් දක්වයි. “**ආයස්මා**”යි අභිමුඛ කෙරෙයි. ආමන්ත්‍රණය කෙරෙයි. යම්හෙයකින් මේ සියල්ල ව්‍යඤ්ජනමාත්‍රයෙක්ම වූයේ ප්‍රකට අර්‍ත්‍ථ ඇත්තේම වේද එහෙයින් මේ ශික්‍ෂාපදයෙහි පදභාජනයෙහි අර්‍ත්‍ථය තෙමේ නොකියන ලද්දේය. “**කල්‍යාණකමතං උපාදාය”** යනු යහපතක් කැමැතිබව විශිෂ්ටයක් කැමැතිබව සිතින් ගෙණය. එයට පැමිණෙන්නේ නම්යි යන මේ හා සම්බන්‍ධ වේ. යම්හෙයකින් යමෙක් යහපතක් කැමැතිබව කරණුකොට පැමිණේද හෙතෙමේ සොඳුරු බව කැමැතියෙක් වේ. මාහැඟි බව කැමැත්තේ වේ. එහෙයින් මේ ශික්‍ෂාපදයාගේ පදභාජනයෙහි ව්‍යඤ්ජනය හැරදමා අභිමතාර්‍ත්‍ථයම දක්වනු පිණිස එම වචනය වදාරන ලද්දේය. යම්හෙයකින් වනාහි මෙයට පැමිණීම් මාත්‍රයකින්ම ආපත්ති තොමෝ කෙළවරට නොපැමිණේද, එහෙයින් “**තස්ස වචනෙන**” යනාදිය වදාළ සේක.
“**අනාපත්ති ඤාතකානං**” යනාදි තන්හි “**ඤාතකානං**” නෑයන්ගේ සිවුරෙහි අධික විධානයට පැමිණෙන්නහුට අනාපත්තියි මෙසේ අර්‍ත්‍ථය දතයුතුය. “**මහග්ඝං චෙතාපෙතුකාමස්ස අප්පග්ඝං චෙතාපෙති**” යනු විස්සක් අගනා සිවුරක් මිලකරනු කැමැති ගැහැවියට ‘මට මෙයින් කම් නැත්තේයි, දසයක් අගනා වූ හෝ අටක් අගනා වූ හෝ සිවුරක් දෙව’යි කියාද, ඇවැත් නොවේ. “**අප්පග්ඝං**” යන මෙද අධිකය වැළකීම පිණිසම වදාරන ලද්දේය. සමවූ විධානය නිමිතිකොටද ඇවැත් නොවේ. හෙද ඇගීම් වසයෙනි. පමණ විසින්ම නොවේ. මේ ශික්‍ෂාපදය අගය වැඩීම පමණකොට ඇත්තේමය. එහෙයින් යමෙක් විස්සක් අගනා අඳනයක් මිලදී ගනු කැමැත්තේ වේද, ඔහුට මෙපමණක් අගනා සිවුරක් මට දෙව’යි කියනු වටියි. සෙස්ස ප්‍රකට අර්‍ත්‍ථ ඇත්තේමය.
සමුත්‍ථානාදීහු ද තතුත්තරිශික්‍ෂාපදය සමානම වෙත්.
දුතිය උපක්‍ඛට ශික්‍ෂාපදයෙහිද මේ නයින්ම අර්‍ත්‍ථය දතයුතුය. ඒ වනාහි මේ ශික්‍ෂාපදයෙහි අනුප්‍රඥප්තිය සමානවේ. හුදෙක් ප්‍රථම ශික්‍ෂාපදයෙහි එකක්හට පීඩා කරන ලදී. ද්විතීය ශික්‍ෂාපදයෙහි දෙදෙනකුට පීඩා කරන ලදි. මෙපමණෙක්ම මෙහි වෙනස වේ. සියල්ල ප්‍රථම ශික්‍ෂාපදය සමානම වේ. දෙදෙනකුට යම්සේද, බොහෝ දෙනාට පීඩාකොට ගන්නහුටද ඇවැත් දතයුතුය.
**“තෙන සමයෙන්ති**” යනු රාජශික්‍ෂාපදයයි. එහි **“උපාසකං සඤ්ඤාපෙත්‍වා**” දන්වා. මේ මිලයෙන් සිවුරක් මිලදීගෙන තෙරහුට දෙව’යි මෙසේ කියා යන අදහසය. **“පඤ්ඤාසබන්‍ධො**” පණසක් කහවණු දඩැයි කියන ලද්දේ වේ. ‘පඤ්ඤාසං බන්‍ධො’යි ද පාඨය වේ. පණසක් දිනුයේ වේ. පණසක් දෙවිය යුත්තේය යන අදහසයි. “**අජ්ජණ්හො භන්තෙ ආගමෙහි”** ස්වාමීනි එක් දවසක් සිටිනු මැනැවි, අපට ඉවසනු මැනැව, යන අර්‍ත්‍ථයි. **“පරාමසී”** ගත්තේය. **“ජීතොසි”** දිනන ලද්දේ වෙහිය.
**“රාජභොග්ගො**” රජුගෙන් භොග්ගං යූයේයි බිදිය යුත්ත මොහුට ඇත්තේනුයි රාජභොග්ගනම. ‘රාජභොගො’යි පාඨයෙක් ද වේ. රජුගෙන් බිදිය යුත්ත මොහුට ඇත්තේය යන අර්‍ත්‍ථයි.
“**පහිණෙය්‍ය**” යවන්නේය. ප්‍රකට අර්‍ත්‍ථ ඇති බැවින් මේ ශික්‍ෂාපදයාගේ පදභාජනය නොවදාරනලදි. මේ පදය පිළිබඳ යම්සේද එසේ **“චීවරං ඉත්‍ථන්නාම භික්‍ඛුං”** යනාදි පදයන්ද ප්‍රකට අර්‍ත්‍ථ ඇති බැවින් පදභාජනය නොවදාරන ලදැයි දතයුතුය. **“ආභතන්ති”** ගෙන එන ලද්දේය. “**කාලෙන කප්පියං**” සුදුසු කාලයෙහි. ‘යම්කලෙක්හි අපට ප්‍රයෝජන ඇත්තේ වේද, එකල්හි කැප සිවුරක් ගණුම්හ’ යන අර්‍ත්‍ථයි.
**“වෙය්‍යාවච්චකරො**” කෘත්‍යය කරන්නෙක්. කැපකරුය යන අර්‍ත්‍ථයි. “**සඤ්ඤත්තො සො මයා**” මා විසින් ඔහු යම්සේ තොපට සිවුරකින් ප්‍රයෝජන ඇති කල්හි සිවුරක් දෙන්නේද එසේ කියන ලද්දේය යන අර්‍ත්‍ථයි. **“අත්‍ථො මෙ ආවුසො චීවරෙන**” මෙය චොදනාවගේ ලක්‍ෂණ දැක්වීමය. මේ වචනය හෝ වනාහි කියයුතුය. නොහොත් මොහුගේ අර්‍ත්‍ථය යම්කිසි භාෂාවකින් කියයුතුය. මේ චොදනා ලක්‍ෂණය වේ. ‘දෙහි මෙ චීවරං’ යනාදීහු නොකියයුතු අයුරු දැක්වීම පිණිස කියන ලදහ. මේ වචනද මොවුන්ගේ අර්‍ත්‍ථයද යම්කිසි භාෂාවකින් නොකිය යුතුය.
**“දුතියම්පි වත්තබ්බො තතියම්පි වත්තබ්බො**” ‘අත්‍ථො මේ ආවුසො වීවරෙන’ යන මෙම තුන්යලක් කියයුතුය. මෙසේ “**ද්වත්තික්‍ඛත්තුං චොදෙතබ්බො සාරෙතබ්බො**” මෙහි උදෙසූ ශික්‍ෂාපදයෙහි පිරිසිඳීම දක්වා දැන් ‘ද්වත්තික්‍ඛත්තුං චොදයමානො චරයමානො තං චීවරං අභිනිප්ඵාදෙය්‍ය ඉච්චෙතං කුසලං’ යන මේ පදයන්ගේ අර්‍ත්‍ථය සැකෙවින් දක්වනුවෝ “**සචෙ අභිනිප්ඵාදෙති ඉච්චෙතං කුසලං**”යි කීහ. මෙසේ තුන්යල දක්වා චොදනා කරන්නේ ඒ සිවුර ඉදින් නිපදවාද, තමන්ට ප්‍රතිලාභ වශයෙන් නිපදවන්නට හැකිද, මේ අයුරින් මේ නිපදවීම මැනැවි. යහපති. සුට්ඨුසුන්‍දරං යනුද මෙයට පර්‍ය්‍යයය.
**“චතුක්‍ඛත්තුං පඤ්චක්‍ඛත්තුං ඡක්‍ඛත්තුපරමං තුණ්හිභුතෙන උද්දිස්ස ඨාතබ්බං**” යනු මේ සිටීම් ලකුණු දැක්වීමය. ‘ඡක්‍ඛත්තුපරමං’ යන මෙය භාවනපුංසකවචනයි. සවරක් පරමකොට සිවුර උදෙසා මොහු විසින් තුෂ්ණිම්භූතව සිටිය යුතුය. අන්කිසිවක් නොකට යුතුය. මේ සිටීමේ ලක්‍ෂණයයි. එහි සියලු සිටීම්වලට සාධාරණවූ යම් තුෂ්ණීම්භාවයක් වේද, ඒ නොබිණීම දක්වනු පිණිස පදභාජනයෙහි **“තත්‍ථ ගනත්‍වා තුණ්නීභූතෙන**” යනාදිය වදාළ සේක. එහි “**න ආසනෙ නිසිදිතබ්බං**” ස්වාමීනි, මෙහි හිඳුනු මැනැවැ’යි කියන ලද්දහු විසින්ද, නොහිඳිය යුතුය. **“න ආමිසං පටිග්ගහෙතබ්බං**” කැඳ කැවිලි ආදි භෙද ඇති කිසි ආමිෂයක් ගණුව ස්වාමීනි’යි යදිනු ලබන්නහු විසින්ද නොගත යුතුය. “**න ධම්මො භාසිතබ්බො**” මඞ්ගලයක් හෝ අනුමොදනාවක් හෝ වදාරනු මැනැවැයි යදිනු ලබන්නහු විසින්ද කිසිවක් නොබිණිය යුතුය. හුදෙක් ‘කවර කරුණක් හේතුකොට ආයෙහිදැ’යි විචාරනු ලබන්නහු විසින් ‘ඇවැත දනිහි’ කියයුතුය. ‘පුච්ඡියමානො’ යන මෙය කරණාර්‍ත්‍ථයෙහි ප්‍රථමාවචනයි. නොහොත් විචාරීම කරනුයේ විචාරනු බලන්නේයයි මෙසේද මෙහි අර්‍ත්‍ථ දතයුතුය. යමෙක් විචාරීම කෙරේද, හෙතෙමේ මෙපමණක් කියයුත්තේය. ‘ඨානං භඤ්ජති’ ආ කරුණ විනාශ කරයි.
දැන් යම් චොදනා තුනක් සිටීම සයක් කියන ලදද, එහි වෘද්ධියද හානියද දක්වන්නාහු **“චතුක්‍ඛන්තුං චොදෙත්‍වා” **යනාදිය වදාළ සේක. යම්හෙයකින් මෙහි එක් චොදනාවක්හුගේ වැඩීම පිළිබඳ සිටීම් දෙකක්හුගේ හානිය කියන ලදද, එහෙයින් චොදනාවගේ සිටීම ද ද්විගුණයයි ලක්‍ෂණ දක්වන ලද්දේවේද මෙසේ මේ ලක්‍ෂණයෙන් තෙවරක් චොදනා කොට සවරක් සිටිය යුතුය. දෙවරක් චොදනා කොට අටවරක් සිටිය යුතුය. එක්වරක් චොදනාකොට දසවරක් සිටිය යුතුය. සවරක් චොදනාකොට නොසිටිය යුතුයයි යම්සේ කියන ලදද, එසේ දොළොස් වරක් සිට චොදනා නොකොට යුත්තේයයිද කියන ලද්දේම වේ. එහෙයින් ඉදින් චොදනා කෙරේම නම් නොසිටීද, චොදනා සයක් ලැබේ. ඉදින් සිටීමට කෙරේනම්, චොදනා නොකෙරේනම් සිටීම් දොළොසක් ලැබේ. ඉදින් චොදනාත් කෙරේනම්, සිටීමත් කෙරේනම් එක් චොදනාවෙන් සිටීම් දෙකක් පිරිහෙලිය යුතුය. එහි යම් මහණෙක් එක් දවසම නැවැත නැවැත ගොස් සවරක් චොදනා කෙරේද, එක්වරක්ම ගොස් ඇවැත මට සිවුරෙන් ප්‍රයෝජන වේය’යි සවරක් කියයිද, එසේ එක් දවසක්ම නැවැත නැවැත ගොස් දොළොස් වරක් සිටීද එක්වරක්ම හෝ ගොස් ඒ ඒ තැන සිටීද, හෙතෙමේද සියලු චොදනාද සියලු සිටීම් ද විනාශ කරයි. නොයෙක් දිනයන්හි මෙසේ කරන්නහුට කියනු කවරේදැයි මෙසේ මෙහි විනිශ්චය දතයුතුය.
**“යතස්ස චීවරචෙතාපන්නං ආභතං**” යම් රජකු කෙරෙන් හෝ රජ ඇමැතියෙකු කෙරෙන් හෝ මේ මහණහුට සිවුරු මිලයක් ගෙන එන ලද්දේද “**යත්‍වස්ස**”යි පාඨයෙක්ද වේ. මෙම අර්‍ත්‍ථයි. ‘යත්‍ථස්ස’යි ද හදාරත්. යම් තැනෙක්හිදී මොහුට සිවුරු මිලයක් එවන ලද්දේ යයිද අර්‍ත්‍ථ කියත්. බ්‍යඤ්ජනය වනාහි සම නොවේ. “**තත්‍ථ**” ඒ රජුගේ හෝ රජ ඇමැතියකුගේ හෝ සමීපයෙහි මෙය සමීපාර්‍ත්‍ථයෙහි භූම්මවචනයි. “**න තං තස්ස භික්‍ඛුනො කිඤ්චි අත්‍ථං අනුභොති**” යනු ඒ සිවුරු මිලය ඒ මහණහුගේ ස්වල්පමාත්‍රවූද කිසි කාර්‍ය්‍යක් නොනිපදවයි. “**යුඤ්ජන්තායසමන්තො සකන්ති**”යි ආයුෂ්මත්හු තම තමන්සතු ධනයට පැමිණෙත්වා. “**මා වො සකං විනස්ස**” තොපගේ සන්තකය නොනසාවා යමෙක් වනාහි තෙමේ නොමයේද, දූතයකු නොයවාද වත් බිඳීම නිමිතිකොට දුක්කටයට පැමිණේ.
කිම, සියලු කැපකරුවන් කෙරෙහි මෙසේ පිළිපැදිය යුතුද, යත්:- පිළිපැදිය යුතු නොවේ. මේ කැපකරු තෙමේ නිර්දිෂ්ට තෙමේය. අනිර්දිෂ්ට තෙමේයයි සැකෙවින් දෙවැදෑරුම් වේ. එහි නිර්දිෂ්ට තෙමේද මහණහු විසින් දක්වන ලද්දේය. දූතයා විසින් දක්වන ලද්දේයයි දෙවැදෑරුම් වේ. අනිර්දිෂ්ට තෙමේද මුඛය විවෘතකොට තෙමේ කැප කරුබවට පැමිණියේය. අනභිමුඛයෙහි කැපකරුබවට පැමිණියේයයි දෙවැදෑරුම් වේ. ඔවුන් අතුරෙහි මහණහු විසින් දක්වන ලද්දේ සම්මුඛාසම්මුඛවසයෙන් සිවුවැදෑරුම් වේ. දුතයා විසින් දක්වන ලද්දේද එසේ සිවුවැදෑරුම් වේ.
කිසේය, යත්:- මේ ලෝකයෙහි ඇතැම් එකෙක් මහණහුට සිවුරු පිණිස දූතයකු ලවා අකැප වස්තුවක් යවයි. දූතයා ඒ මහණහු වෙත එළැඹ ‘ස්වාමීනි’ මෙනම් ඇත්තහු විසින් ඔබවහන්සේට සිවුරු පිණිස මේ වස්ත්‍රය එවන ලද්දේය, එය ගණු මැනැවැ’යි කියාද, මහණතෙමේ මේ කැප නොවේයයි ප්‍රතික්‍ෂෙප කෙරේද, දූතතෙමේ ‘ස්වාමීනි’ ඔබවහන්සේට වතාවත් කරන්නෙක් ඇත්තේදැයි විචාරාද පින් කැමැති උපාසකයන් විසින් භික්‍ෂූන්ගේ වතාවත් කරවු’යි අණවන ලද්දාවූ හෝ දුටු පමණින් මිත්‍ර වූ දැඩි මිත්‍ර වූ වතාවත් කරන්නා වූ කිසි කෙනෙක් වෙත්ද ඔවුන් අතුරෙන් එක්තරා එකෙක් මහණහු වෙත හුන්නේ වේද, මහණතෙමේ ‘මෙතෙමේ භික්‍ෂූන්ගේ වතාවත් කරන්නේයයි ඔහු දක්වාද, දූතතෙමේ ඔහු අතට අකැපවස්තුව දී තෙරුන්ට සිවුරක් මිලදී ගෙන දෙව’යි කියා යේද මෙතෙමේ මහණහු විසින් හමුවෙහි දක්වන ලද්දේය.
මහණහුගේ සමීපයෙහි හුන්නෙක් නොවේද, එහෙත් මහණතෙමේ ‘අසුවල් නම් ගමෙහි මෙනම් ඇත්තේ මහණුන්ගේ වතාවත් කරන්නේය’යි ඔහු දක්වාද, හෙතෙමේ ගොස් ඔහුගේ අතට අකැපවස්තුව දී ‘තෙරුන්ට සිවුරක් මිලදී ගෙන දෙව’යි කියා අවුත් මහණහුට සැල කොටයේද, මෙතෙමේ මහණහු විසින් නොහමුවෙහි දක්වන ලද එකෙක් වේ.
ඒ දූත තෙමේ තමා අවුත් නොම සැලකෙරේද එහෙත් ‘ස්වාමීනි’ මා විසින් ඔහුගේ අතට සිවුරුමිලය දෙන ලද්දේය. සිවුරක් ගනු මැනැවැ’යි අනිකකු යවාද, මෙතෙමේ මහණහු විසින් නොහමුවෙහි දක්වන ලද දෙවැන්නා වේ.
අනිකකු නොමයවාද එහෙත් යන්නේම ‘මම ඔහු අතට සිවුරු මිල දෙන්නෙමි, යුෂ්මත්හු සිවුර ගනු මැනැවැ’යි මහණහුට කියාද, මෙතෙමේ මහණහු විසින් නොහමුවෙහි දක්වන ලද තෙවැන්නා වේ. මෙසේ එක් කැපකරුවෙක් තෙමේ හමුවෙහි දක්වන ලද්දේය. තිදෙනෙක් නො හමුවෙහි දක්වන ලද්දාහයි. මේ සිවු දෙන මහණහු විසින් දක්වන ලද කැපකරුවෝ නම්වෙත්. මොවුන් අතුරෙහි මේ රාජශික්‍ෂාපදයෙහි කියූ නයින්ම පිළිපැදිය යුතුය.
අන් මහණෙක් තෙමේ පෙරනයින්ම දූතයා විසින් විචාරණ ලදුයේ කැපකරුවකු නැති බැවින් හෝ මේ පක්‍ෂයෙහි අපට කැපකරුවෙක් නැත්තේයයි නොවිචාරනු කැමැත්තෙන් හෝ ‘අපට කැපකරුවෙක් නැත්තේය’යි නොවිචාරනු කැමැත්තෙන් හෝ ‘අපට කැපකරුවෙක් නැත්තේය’යි කියයි. එකෙණෙහි කිසියම් මිනිසෙක් ඒද, දූතතෙමේ ඔහු අතට අකැප වස්තුවදී ‘මොහුගේ අතින් සිවුර ගනු මැනැවැ’යි කියා යේද, මෙතෙමේ දූතයා විසින් හමුවෙහි දක්වන ලද්දේය.
අන් දූතයෙක් තෙමේ ගමට වැද තමන් කැමැතිවූ යම්කිසිවකු අතට අකැප වස්තුව දී පෙර කියූ නයින්ම අවුත් හෝ සැලකෙරේද, අනිකකු හෝ යවාද, ‘මම අසුවලාගේ අතට සිවුරු මිලයක් දෙන්නෙමි, නුඹවහන්සේ සිවුර ගනු මැනැවැයි කියා හෝ යේද, මෙතෙමේ දූතයා විසින් නොහමුවෙහි දක්වන ලද තෙවැන්නාව වේ. මෙසේ එකෙක් හමුවෙහි දක්වන ලද්දේය. තිදෙනෙක් නොහමුවෙහි දක්වන ලදහයි මොවුහු සිවුදෙන දූතයා විසින් දක්වන ලද කැපකරුවෝ නම් වෙති. මොවුන් අතුරෙහි මෙණ්ඩක ශික්‍ෂාපදයෙහි කියූ නයින්ම පිළිපැදිය යුතුය. මෙය මෙසේ වදාරන ලද්දේය. ‘මහණෙනි’ සැදැහැති පහන් වූ මිනිස්සු ඇත්තාහ. ඔවුහු කැපකරුවන්ගේ අතෙහි මෙයින් යමක් ආර්‍ය්‍යයන් වහන්සේට කැපවේද, එය ගෙන දෙවුයි අමුරන් තබත්ද, මහණෙනි එයින් යමක් කැපද, එය ඉවසන්නට අනුදනිමි. මහණෙනි මම මොන ලෙසකිනුත් රන්රිදී මසු කහවණු ඉවසිය යුතුය. සෙවිය යුතුය’යි නොකියමියි. මේ රන්රිදී ආදිය ඉවසීමෙහි සෙවීමෙහි චොදනාවගේ ප්‍රමාණයක් නැත්තේය. මිල නොඉවසන්නහු විසින් දහස්වර නමුදු චොදනාවෙන් හෝ සිටීමෙන් හෝ කැප බඩු ඉවසන්නට වටියි. නොදේ නම්, අන් කැපකරුවකු තබාද ගෙන්විය යුතුය. ඉදින් කැමැත්තේ නම් මිලහි මියන්ටද කියයුතුය. නොකැමැත්තේ නම් නොකිය යුතුය.
අන් මහණෙක් තෙමේ පෙර කියූ නයින්ම දූතයා විසින් විචාරණ ලදුයේ ‘අපට කැපකරුවෙක් නැත්තේයයි කියයි. එයින් අනිකෙක් වෙත සිටියේ අසා ‘පින්වත’ ගෙණ එව, මම ආර්‍ය්‍යයන් වහන්සේට සිවුරක් මිලදී ගෙණ දෙන්නෙමි’යි කියයි. දූත තෙමේ ‘පින්වත’ එසේනම් දෙන්නෙහියයි ඔහු අතට දී මහණහුට නොදන්වාම යේද, මෙතෙමේ මුඛවට්ටික කප්පිය කාරක නම, අන් මහණෙක් තෙමේ මහණහුගේ උපස්ථායකුගේ හෝ අනෙකකුගේ හෝ අතට අකැප වස්තුවක් දී තෙරුන්ට සිවුරක් දෙව’යි කියා මෙයින්ම බැහැරයේද, මෙතෙමේ පරාම්මුඛ කප්පිය කාරකය. මේ දෙදෙන නොදක්වනලද කැපකරුවෝ නම් වෙත්. ඔවුන් අතුරෙහි නොනෑ නොපැවරුවන් කෙරෙහි මෙන් පිළිපැදිය යුතුය. ඉදින් තුමුම ගෙණවුත් දෙත්ද, ගතයුතුය. නොදෙත් නම් කිසිවක් නොකිය යුතුය. ‘දූතෙන චීවරචෙතාපන්නං පහිණෙය්‍ය’ යන මෙය දෙශනා මාත්‍රයෙක්මය. තමන් ගෙණවුත් පිණ්ඩපාතාදිය පිණිස දෙන්නවුන් කෙරෙහිද මේනයම වේ. හුදෙක් තමාගේ ප්‍රයෝජනය පිණිස පමණක්ම පිළිගැනීම නොවටින්නේ නොවේ. ඉදිනුදු කිසිවෙක් රන්රිදී මසු කහවණු ගෙණවුත් ‘මෙය සඞ්ඝයාට දෙමි, ආරාමයක් හෝ චෛත්‍යයක් හෝ භොජනසාලාදීන් අතුරෙහි එක්තරා එකක් හෝ කරවු’යි කියාද මෙද පිළිගන්නට නොවටියි. යම් කිසි අනිකක්හුගේ ප්‍රයෝජනය පිණිස පිළිගන්නහුට දුක්කටය වේයයි මහාපච්චරියෙහි කියන ලදී.
ඉදින් ‘මේ දෙය මහණුන්ට පිළිගන්නට නොවටීය’යි ප්‍රතික්‍ෂෙප කළ කල්හි ‘වඩුවන්ගේ හෝ කම්කරුවන්ගේ හෝ අතෙහි වන්නේය. හුදෙක් නුඹවහන්සේලා සුකෘත දුශ්කෘතය දනිවු’යි කියා ඔවුන්ගේ අතට දීයේද, වටියි. යලිදු ‘මාගේ මිනිසුන්ගේ අතෙහි වන්නේය, මාගේම හෝ අතෙහි වන්නේය. හුදෙක් නුඹ වහන්සේලා යමක් යමක්හට දියයුතුද ඒ පිණිස කියා එවන්නාහුයි කියාද මෙසේද වටියි.
ඉදින් සඞ්ඝයා හෝ ගණයා හෝ පුද්ගලයා හෝ නොඋදෙසා මේ හිරණ්‍ය ස්වර්‍ණයසෑයට දෙමු, වෙහෙරට දෙමු’යි නවකර්‍මාන්තය. පිණිස දෙමු’යි කියත්ද, ප්‍රතික්‍ෂෙප කිරීම නොවටියි. ‘මොවුහු මෙය කියත්’යි කැපකරුවන්ට කිය යුතුය. චෛත්‍යාදීන්ට ප්‍රයෝජනය පිණිස නුඹවහන්සේලා ගෙණ තබවුයි කියූ කල්හි ‘අපට ගන්නට නොවටීය’යි ප්‍රතික්‍ෂෙප කටයුතුය.
ඉදින් වනාහි කිසිවෙක් බොහෝ හිරණ්‍යස්වර්‍ණ ගෙණවුත් ‘මේ හිරණ්‍යස්වර්‍ණ සඞ්ඝයාට දෙමි, සිවුපසය පරිභොග කළ මැනැවැ’යි කියාද, සඞ්ඝතෙමේ ඒ හිරණ්‍යස්වර්‍ණ පිළිගණී නම් පිළිගැණීම නිමිති කොටද පරිභොගය නිමිති කොටද ඇවැත් වේ. පිළිගැණීමෙහි පාචිත්තිය හා පරිභොගයෙහි දුක්කටයයි. එහි එක් මහණෙක් තෙමේ ‘මේ හිරණ්‍ය ස්වර්‍ණ කැප නොවේය’යි ප්‍රතික්‍ෂෙප කෙරේනම් උපාසක තෙමේද නොකැප නම් මටම වන්නේය’යි කියායේද, ඒ මහණතෙමේ ‘තා විසින් සඞ්ඝයාගේ ලාභයට අන්තරාය කරන ලදැයි කිසිවකු විසින් නොකිය යුතුය. යමෙක් වනාහි ඔහුට චොදනා කෙරේද, හෙතෙමේම දුක්කටාපත්තිසහිත වේ. ඒ එක් මහණහු විසින් බොහෝ දෙන නිරාපත්තිකයෝ කරන ලදහ. ඉදින් වනාහි මහණුන් විසින් නොවටීයයි ප්‍රතික්‍ෂෙප කල කල්හි කැපකරුවන්ගේ හෝ අතෙහි වන්නේය. මාගේ පුරුෂයන්ගේ හෝ මාගේ හෝ අතෙහි වන්නේය. හුදෙක් නුඹ වහන්සේලා ප්‍රත්‍යය වළදනු මැනැවැ’යි කියාද වටියි.
සිවුපසය පිණිසද දෙනලද්ද යම් යම් ප්‍රත්‍යයකින් ප්‍රයෝජන ඇත්තේවේද ඒ පිණිස එළවිය යුතුය. සිවුරු පිණිස දෙනලද්ද සිවුරෙහිම එළවිය යුතුය. ඉදින් සිවුරෙන් එබඳු වැඩක් නැත්තේද, සඞ්ඝතෙමේ පිණ්ඩපාතාදියෙන් ක්ලාන්තවේද, සඞ්ඝයාගේ පහසුව පිණිස අපලොකනය කොට ඒ පිණිසද එළවිය යුතුය. පිණ්ඩපාත ගිලානප්‍රත්‍යය පිණිස දෙනලද්දෙහිද මේ නයවේ. සෙනසුන් පිණිස දෙනලද්ද වනාහි සෙනසුන තමා ගරු භාණ්ඩ බැවින් සෙනසුනෙහිම එළවිය යුතුය. ඉදින් මහණුන් සෙනසුන හැර දමා ගිය කල්හි සෙනසුන එබඳු කාලයෙහි සෙනසුන හැරද මහණුන්ට පරිභොගය අනුදන්නා ලද්දේය. එහෙයින් සෙනසුන් දැගීම පිණිස මුල් සිදීම නොකොට යැපෙන පමණක් පරිභොග කටයුතුය.
හුදෙක් හිරණ්‍යස්වර්‍ණම නොවේ. අන්‍යවූද කෙත්වත් ඈ ඇකැපය. නොපිළිගත යුතුය. ඉදින් කිසිවෙක් ‘මාගේ සස්‍යසම්පාදනය කරන මහත් තටාගයෙක් ඇත්තේය. ඒ තටාගය සඞ්ඝයාට දෙමි’යි කියාද ඒ තටාගය සඞ්ඝ තෙමේ පිළිගණීනම් පිළිගැනීම නිමිති කොටද පරිභොගය නිමිති කොටද, ඇවැත්වේමය. යම් මහණෙක් තෙමේ ඒ තටාගය ප්‍රතික්‍ෂෙප කෙරේද හෙතෙමේ පෙර කියූ නයින්ම කිසිවකු විසින් කිසිවක් නොකිය යුතුය. යමෙක් ඔහුට චොදනා කෙරේද, හෙතෙමේම සාපත්තික වේ. ඒ එක් මහණක්හු විසින් බොහෝ මහණෝ නිරාපත්තික කරන ලදහ.
යමෙක් වනාහි එබඳුවූම තටාගයක් දෙමි’යි කියා මහණුන් විසින් නොවටීයයි ප්‍රතික්‍ෂෙප කරන ලද්දේ ‘සඞ්ඝයාගේ අසුවල් අසුවල් තටාකයෙක් ඇත්තේය. ඒ කෙසේ වටීදැයි කියාද, එකල්හි කැප කොට දෙන ලද්දේයයි හෙතෙමේ කියයුතු වන්නේය. කෙසේ දෙනලද්ද කැප වේදැ. යත්:- සිවුපසය පරිභොග කළ මැනැවැයි කියා දෙන ලද්දය. හෙතෙමේ ‘මැනැවැ ස්වාමීනි’ සිවුපසය පරිභොග කළ මැනැව’යි දේද, ඒ වටියි. නැවැතද තටාගය ගණුව’යි කියා නොවටීයයි ප්‍රතික්‍ෂෙප කරන ලද්දේ කැපකරුවෙක් ඇත්තේදැයි විචාරා නැතැයි කීකල්හි ‘අසුවලා මේ තටාකය විචාරන්නේය. අසුවලාගේ හෝ අතෙහි මාගේ හෝ අතෙහි වන්නේය. සඞ්ඝ තෙමේ කැප භාණ්ඩයක් පරිභොග කෙරේවා’යි කියා නම් වටියි. ඉදිනුදු නොවටීයයි ප්‍රතික්‍ෂෙප කරන ලද්දේ ජලය පරිභොග කරන්නේය. භාණ්ඩය ධොවනය කරන්නේය. මෘග පක්‍ෂීහුද බොන්නාහයි කියාද මෙසේද වටියි. නැවැතද නොවටීය’යි ප්‍රතික්‍ෂෙප කරන ලද්දේ ‘කැපහිසින් ගනු මැනැවැ’යි කියාද ‘මැනැව, උපාසක සඞ්ඝතෙමේ පැන් වළඳන්නේය. භාණ්ඩ ධොවනය කරන්නේය, මෘගපක්‍ෂීහුද බොන්නාහයි කියා පරිභොග කරන්නට වටියි.
නැවැතද ‘මාගේ තටාගය හෝ පොකුණ හෝ සඞ්ඝයාට දෙමි’යි කියූ කල්හි ‘මැනැවැ’ උපාසක, ‘සඞ්ඝ තෙමේ පැන් පානය කරන්නේය. යනාදිය කියා පරිභොග කරන්නට වටීමය. ඉදින් වනාහි මහණුන් විසින් අත්කම් ඉල්ලා සියතින්ද කැප පොළොව කැණ ජල පරිභොගය පිණිස තටාගයක් කරවන ලද්දේවේද, ඒ තටාගය නිසා මනුෂ්‍යයෝ සස්‍ය නිපදවා විහාරයට කැප භාණ්ඩයක් දෙත්නම් වටියි. යලි මනුෂ්‍යයෝ මෙසේ සඞ්ඝයාහට උපකාර පිණිස සඟසතු බිමක් කැණ ඒ නිසා උපන් සස්‍යයෙන් කැප භාණ්ඩයක් දෙත්ද, මෙසේද වටියි. ‘අපට එක් කැපකරුවකු තබවු’යි කියූ කල්හිද තබන්නටද ලැබේ. නැවැත ඒ මනුෂ්‍යයෝ රජබලිය කරණකොට පෙළුනාහු බැහැරයෙත් අන්‍යයෝ එයට පිළිපදිත්. මහණුන්ට කිසිවක් නොදෙත්. ජලය වළකාලන්නට ලබයි. එද සීසාන කාලයෙහිමය. සස්‍ය කාලයෙහි නොවේ. ඉදින් ඔවුහු ‘ස්වාමීනි’ පෙරද මිනිස්සු මේ ජලය නිසා සස්‍ය කළාහු නොවෙත්ද’යි කියත්ද, ඉන්පසු ඒ මිනිස්සු සඞ්ඝයාහට මේ මේ උපකාර කළහ. මේ මේ කප්පියභාණ්ඩ දුන්හයි කිය යුත්තාහ. ඉදින් ‘අපිත් දෙන්නෙමු’යි මෙසේ කියත්ද වටියි.
කිසි අව්‍යාක්තයෙක් අකැපවහරින් තටාගය පිළිගනියි හෝ කරවාලයි හෝ එම තටාකය මහණුන් විසින් පරිභොග නොකටයුතුය. ඒ තටාකය නිසා ලද කප්පියභාණ්ඩය අකැපම වේ. මහණුන් විසින් අත්හළ බව දැන හිමියා හෝ ඔහුගේ දූපුත්හු හෝ වංශයෙහි උපන් අන් කිසිවෙක් හෝ නැවැත කැපවහරින් දේනම් වටියි. කුලවංශය සිඳීගිය කල්හි ඒ ජනපදයට යමෙක් හිමියාවේද හෙතෙමේ අසිඳගෙණ නැවැත දේද සිතුල්පව්වෙහි මහණහු විසින් බැහැර කරනලද කුඩාදිය ඇල අළනාගරද මෙහෙසිය මෙනි. මෙසේද වටියි.
කැපවහරෙහිද ජලය වසයෙන් පිළිගත් තටාකයෙහි සියලු අයුරින් ජලපරිභොගය පිණිසය යන පිරිසිදු සිත් ඇතියවුන් විසින් මැටි ඉදිරීම් නියර බැදීම ආදියද කරන්නට වටියි. ඒ තටාකය නිසා සස්‍ය කරන්නවුන් දැක කැපකරුවකු තබන්නට නොවටියි. ඔවුහු තුමූම කැප භාණ්ඩයක් දෙත්නම් ගතයුතුය. නොදෙත්නම් චොදනා නොකටයුතුය. සිහි නොකරවිය යුතුය. ප්‍රත්‍යය වශයෙන් පිළිගත් තටාකයෙහි කැපකරුවකු තැබීම වටියි. මැටිඉදිරීම් නියර බැදීම් ආදිය කිරීම නොවටියි. කැපකරුවෝ තුමුම කරත් නම් වටියි. අව්‍යක්ත ලජ්ජී භික්‍ෂූහු විසින් කරවනලද තටාකයන්හි පිළිගැණීම කැපවේ. මහණහුගේ ප්‍රයොග හෙතුවෙන් උපන් ද්‍රව්‍යයන් හා මිශ්‍රබැවින් විෂමිශ්‍ර පිණ්ඩපාතය මෙන්ද, අකැප මස් රස මුසු බොජුන් මෙන්ද නින්‍දිත වූ හැරදැමිය යුතු පරිභොගය ඇත්තේ සියල්ලන්ට අකැප වේ.
ඉදින් ජලයට ඉඩකඩ ඇත්තේද, තටාකයෙහි ඉවුර ස්ථිරවේද, බොහෝ ජලය ගණීද, ‘මෙසේ කරව, ඉවුර සමීපයෙහි ජලය කරව’යි මෙසේ ජලයම විචාරාද වටියි. ‘උපාසකයෙනි’ උදුනෙහි ගිනි නොහෙලත්, ජලය මාගෙන් ලබාවා’යි කීම වටියි. ‘සස්‍යකොට ගෙණ එවු’යි කීම සුදුසු නොවේ. ඉදින් තටාකයෙහි ඉතා බොහෝ ජලය දැක පසකින් හෝ පිටින් හෝ දියඇල හරවාද, වනය සඳහා කුඹුරු කරවාද, පැරණි කුඹුරුවල හෝ සිවු අමුණක් පමණ වූ පියවි කොටස නොගෙණ වැඩියක් ගනීද, පෙර නොකළ කෙතෙහි අලුත් සස්‍යයෙහිද අකාලසස්‍යයෙහිද මෙපමණ බිම් කොටසෙක්හි මෙපමණ කොටසක් දියයුතුයයි මෙසේ නොපිරිසිඳ කොටසෙහි මෙපමණ කහවණු දෙවුයි කහවණු නගාද, සියල්ලන්ට අකැප වේ.
යමෙක් කසිවු, වපුරවු’යි නොකියා මෙපමණ බිමින් මෙපමණ කොටසෙක්යයි මෙසේ බිම හෝ පිහිටුවාද, මෙපමණ බිම් කොටසෙක්හි අප විසින් සස්‍ය කරන ලද්දේය. මෙපමණ කොටසක් ගණිවු’යි සීසාන්නන් කියන කල්හි බිම් පමණ ගැණීම පිණිස රැහණින් හෝ දඬුවෙන් හෝ මනීද සොරකම් කරන්නවුන් දැක නොගණිවු’යි කියමින් කලවිට හෝ සිට රකීද, කලවිටින් පිටතට ගන්වාද කොටුගුල්හි හෝ තැන්පත් කෙරේද ඔහුටම එය අකැප වේ.
ඉදින් ගොවියෝ කහවණු ගෙණ අවුත් ‘මේ කහවණු සඞ්ඝයාහට ගෙන එන ලදහයි කියත්ද එක්තරා මහණෙක් තෙමේද ‘සඞ්ඝතෙමේ කහවණු නොකාය’ යන හැඟීමෙන් ‘මෙපමණ කහවණුයෙන් සළු ගෙණ එව, මෙපමණකින් කැඳ ආදිය සම්පාදනය කරවු’යි කියාද, ඒ ගොවියෝ යමක් ගෙණ එත්ද සියල්ලන්ට අකැප වේ. කුමක්හෙයින්ද, යත්:- කහවණු විචාරය කළ බැවිනි.
ධාන්‍යය ගෙණවුත් ‘මේ ධාන්‍යය සඞ්ඝයාහට ගෙණෙන ලදැයි කියත්ද, එක්තරා මහණෙක් තෙමේද, පෙර කියූ නයින්ම මෙපමණ වීයෙන් මේ මෙය ගෙණ එවු’යි කියාද, ඔවුහු යමක් ගෙණ එත්ද, ඔහුටම අකැප වේ. කුමක් හෙයින, යත්:- ධාන්‍යය තමා විචාරය කළ බැවිනි.
ඉදින් සහල් හෝ මුද්ගාදි අපරාන්නය හෝ ගෙණ අවුත් ‘මේ දෙය සඞ්ඝයාහට ගෙණ එන ලදැයි කියත්ද, එහි එක්තරා මහණෙක් තෙමේ පෙර කියූ නයින්ම මෙපමණ සහලින් මේ මේ දෙය ගෙණ එවු’යි කියාද, ඔවුහු යමක් ගෙන එත්ද, සියල්ලන්ට ඒ ගෙණ ආ දෙය කැප වේ. කුමක් හෙයින, යත්: කැපසහල් ආදිය විචාරය කළ බැවිනි. කැපකරුහට කියූ බැවින් ගණුදෙනු කිරීමෙහිද ඇවැත් නොවේ.
පෙර සිතුල්පව්වෙහි එක් මහණෙක් තෙමේ බොජුන්හල්දොර ‘එකාන්තයෙන් හෙට සඞ්ඝයාහට මෙපමණ කැවුම් පිසන්නාහු නම් මැනැවැ’යි ආරාමිකයන්ට හැඟීම උපදවනු පිණිස බිම මඩුල්ලක් කෙළේය. එදැක දක්‍ෂ කැපකරුවෙක් එසේම කොට දෙවන දිනයෙහි බෙරය ගැසූ කල්හි සඞ්ඝයා රැස්වූ කල්හි කැවුම් ගෙන සඞ්ඝස්ථවිරයන්හට ‘ස්වාමීනි’ අප විසින් මෙයින් පෙර මවුපියන් අතින් මෙබන්දක් නොඅසන ලද්දේය. මුත්තනි මුත්තනුවන් අතින් මෙබන්දක් නොඅසන ලද්දේය, එක් ආර්‍ය්‍යයකු විසින් බොජුන්හල්දොර කැවුම් පිණිස හැඟීමක් කරන ලද්දේය. දැන් මෙතැන් පටන් ආර්‍ය්‍යයෝ තමතමන්ගේ සිතට අනුරූපවූවක් කියත්වා. අපටද එය සැපවිහරණය වන්නේයයි කීයේය. මහාස්ථවිර තෙමේ එයින්ම නැවතුනේය. එක් මහණකු විසිනුදු කැවුම් නොගන්නා ලද්දේය. මෙසේ පෙර එයින් උපන් දෙය නොවැළදූහ. එහෙයින්
‘සැහැල්ලුබව නොහරින්නාවූ අප්‍රමත්ත මහණහු විසින් කැපයෙහිද ආමිෂය පිණිස ලොල්බව නොකටයුතුය.
තටාකයෙහි යම් මේ ක්‍රමයක් කියන ලද්දේ ද, පොකුණුදිය උසුලා සිටින ඇල් ආදියෙහිද මෙම නය වේ.
හැලි ආදිය හා මුං ආදියද උක් ඵලාඵලාදියෙහි හටගැනීමට ස්ථානවූ යම්කිසි කෙතක් හෝ වත්තක් හෝ දෙමියි කියූ කල්හිද නොවටීයයි ප්‍රතික්‍ෂෙපකොට තටාකයෙහි කියනලද නයින්ම යම්කලෙක්හි කැපවහරින් සිවුපස පරිභොගය පිණිස දෙමියි කියාද එකල්හි පිළිගත යුතුය. ‘වනය දෙමි, අරණ්‍යය දෙමි’යි කියූ කල්හි වටියි. ඉදින් මිනිස්සු මහණුන් විසින් නොඅණවන ලද්දාහුම එහි රුක් සිඳ මුං ආදිය සපයා මහණුන්ගේ කොටස දෙත්නම් වටියි. නොදෙන්නාහු චොදනා නොකොට යුත්තාහ. කිසි අනතුරකින් ඔවුන් ගිය කල්හි අන්‍යයෝ කෙරෙත්ද, මහණුන්ට කිසිවක් නොදෙත්ද, ඔවුහු වැළකිය යුත්තාහ. ‘ස්වාමීනි’ පෙරද මිනිස්සු මෙහි සස්‍යයන් කළාහු නොවෙත්දැ’යි කියත්ද, අනතුරුව ඒ මිනිස්සු සඞ්ඝයාහට මේ මේ කැප භාණ්ඩය දුන්හ’යි කියයුත්තාහ. අපිදු දෙන්නෙමුයි කියත්ද, මෙසේ ඇති කල්හි වටියි.
සස්‍ය උපදින කිසි බිම් පෙදෙසක් සඳහා සීමාවක් දෙමුයි කියත්ද වටියි. සීමාව පිරිසිඳීම පිණිස ටැම් හෝ පහන් හෝ තමන් විසින් නොතැබිය යුත්තාහ. කුමක් හෙයින, යත්:- භූමිය අනර්‍ත්‍ථ වන්නීය. ස්වල්පයකිනුදු පාරාජික වන්නේය. ‘අපගේ සීමාතොමෝ මෙතැනින් ගියා’යි ආරාමිකයන්ට කියයුතුය. ඒ ආරාමිකයෝ වැඩියක් ගණිත්නම්, ගණිවු නොකියා සීමාව ගියා’යි පර්‍ය්‍යායයෙන් කියූ බැවින් ඇවැත් නොවේ. රාජරාජ මහාමාත්‍යාදීහු තුමූම ටැම් තබ්බවා සිවුපසය පරිභොග කළ මැනවයි කියා දෙත්නම් පිළිගැණීම සුදුසුය.
කිසිවෙක් සීමාව තුළ තටාකයක් හෝ කණීද, වෙහෙරෙ මැදින් ඇලක් ගෙණයේද, චෛත්‍යාඞ්ගන බොධ්‍යඞ්ගනාදිය දූෂිත කෙරේද, වැළකිය යුතුය. සඞ්ඝතෙමේ කිසිවක් ලැබ ආමිසගරුක බැවින් නොවළකාද එක් මහණෙක් වළකාද, ඒ මහණතෙමේ එහි ඊශ්වර වේ. එක් මහණෙක් ‘තෙපි නොම කරවු’යි නොවළකාද තෙපි ගෙණයවු’යි ඔවුන්ටම පක්‍ෂවේද, සඞ්ඝතෙමේ වළකාද එකල්හි සඞ්ඝ තෙමේම ඊශ්වර වේ. සඞ්ඝික කර්‍මාන්තයන්හි යමෙක් ධාර්මික කර්‍මාන්ත කෙරේද හෙතෙමේ ඊශ්චර වේ. වළකාලනු ලබන්නේත් කෙරේද, යටින් ගත් පස් යට බහා උඩින් ගත් පස් උඩ බහා පිරවිය යුතුය.
කිසිවෙක් හටගත් පරිදිම වූ උක් හෝ උඳු මුං ආදියක් හෝ ලබා කොමඩු ආදීවූ වැල් ඵලයක් හෝ දෙනු කැමැතිව මේ සියලු උක්කෙත හෝ උඳුමුං ආදි වත්තක් හෝ වැල්ඵලා වත්තක් හෝ දෙමියි කියාද, වස්තුව සමග පරාමර්‍ෂණය කළ බැවින් නොවටීයයි මහා සුම්මස්ථවිරයන් වහන්සේ කීහ. මහාපදුම ස්ථවිරයන් වහන්සේ ‘මේ වචනමාත්‍රයෙක්මය. ඒ භූමිභාගය හිමියන්ගේම වේද, එහෙයින් වරද නැතැ’යි කීහ.
‘දාසයකු දෙමි’යි කියාද, පිළිගැනීම සුදුසු නොවේ. ‘ආරාමිකයකු දෙමි, වතාවත් කරන්නකු දෙමි. කැපකරුවකු දෙමි’යි කියූකල්හි පිළිගැණීම කළයුතුය. ඒ ආරාමික තෙමේ පෙරබතද පසුබතද සඞ්ඝයාගේම කර්‍ම කෙරේද, හෙරණහට මෙන් ඔහුගේ සියලු බෙහෙත් පිළිදැගුම්ද කටයුතුය. පෙරබතම සඞ්ඝයාගේ කර්‍ම කෙරේද, පසුබත තමන්ගේ කර්‍ම කෙරේද, එහෙයින් සවස වැටුප නොදිය යුතුය. යම්කෙනෙක් පස් දවස් වාරයෙන් හෝ පක්‍ෂදින වාරයෙන් හෝ සඞ්ඝයාගේ කර්‍මකොට සෙසු කාලයෙහි තමන්ගේ කර්‍ම කෙරෙත්ද, ඔවුන්ටද කර්‍ම කරන කාලයෙහිම බත්ද වැටුප්ද දියයුතුය. සඞ්ඝයාගේ කර්‍මයෙක් නැත්තේ නම් තමන්ගේම කර්‍මකොට ජීවත් වෙත්ද, ඒ ආරාමිකාදීහු අත්කම් මිල ගෙණ අවුත් දෙත් නම් ගතයුතුය. නොදෙත්නම් කිසිවක් නොකිය යුතුය. යම්කිසි රදාදාසයකු නමුදු පෙසකාරදාසයකු නමුදු ආරාමික නාමයෙන් පිළිගත හැකිය.
‘ගවයන් දෙමු’යි කියත්ද ඒ නොවටීයි වැළක්විය යුතුය. ‘මේ ගවයෝ කොයින්දැ’යි විචාළ කල්හි නුවණැතියන් විසින් පස්ගෝරස වළදනු පිණිස දෙන ලදහ. කීකල්හි අපිදු පස්ගෝරස වැළඳීම පිණිස දෙමුයි කියූකල්හි වටිත්. එළු ආදීන් කෙරෙහිද මෙම නයවේ. ඇතකු දෙමු, අසකු දෙමු, කුකුළකු දෙමු, ඌරකු දෙමු’යි කියත්ද පිළිගැනීම නොවටියි. ඇතැම් මිනිස්සු ‘ස්වාමීනි’ ඔබවහන්සේලා අල්පොත්සාහ ඇත්තාහු වවු, අපි මොවුන් ගෙණ නුඹවහන්සේලාට කැප භාණ්ඩ දෙන්නෙමු’යි ගණීත් නම් වටියි. කුකුළෝ ඌරෝ සුවසේ ජීවත් වෙත්වා’යි වනයෙහි හැරලෑම සුදුසුය. මේ පළාත මේ කෙත මේ වත්ත විහාරයට දෙමු’යි කියූ කල්හි වළකාලීමට නොලැබෙන්නේය. මෙහි සෙස්ස ප්‍රකට අර්‍ත්‍ථ ඇත්තේමය.
සමුත්‍ථානාදීන් අතුරෙහි මේ ශික්‍ෂාපදයද ෂඩ්සමුත්‍ථානිකය ක්‍රියාය. නොසංඥාවිමොක්‍ෂය. අචිත්තකය ප්‍රඥප්තිවද්‍යය. කායකර්‍මයි. වාක්කර්‍මයි. ත්‍රිචිත්තයි. ත්‍රිවෙදනයි.
කෝසිය වර්‍ගය
**“තෙන සමයෙන**”යි කොසිය ශික්‍ෂාපදයයි. එහි “**සන්‍ථරිත්‍වා කතං හොති”** සම බිම මතු මතුවෙහි කොසිය අංසු අතුරා කැඳ ආදියෙන් ඉස කරන ලද්දේ වේ. “**එකෙනපි කොසියංසුනා මිස්සෙත්‍වා**” යනු තමාගේ රුචිය වසයෙන් මිශ්‍ර කරන ලද්දෙක් තිබේවා. ඉදින් ඒ ඇතිරිය කරන තැන වාතය තෙමේ එක් කෘමිහුයක් ගෙණ හෙලාද, මෙසේද මිශ්‍රකොට කරන ලද්දේම වේයයි. සෙස්ස ප්‍රකට අර්‍ත්‍ථ ඇත්තේමය.
මේ ශික්‍ෂාපදය කායාදි ෂඩ් සමුත්‍ථානිකය. ක්‍රියාය. නොසංඥාවිමොක්‍ෂය. අචිත්තකය. ප්‍රඥප්තිවද්‍යය. කායකර්‍මයි. වාක්කර්‍මයි. ත්‍රිචිත්තයි. ත්‍රිවෙදනයි.
**“තෙන සමයෙන**”යි සුද්ධකාළක ශික්‍ෂාපදයයි. එහි **“සුද්ධකාළකානං**” යනු ශුද්ධ වූ කාලවර්‍ණවූ අන්හු හා මිශ්‍රනොවූ කාලවර්‍ණ ඇත්තාවූ යන අර්‍ත්‍ථයි. සෙස්ස ප්‍රකට අර්‍ත්‍ථ ඇත්තේමය. සමුත්‍ථානාදීහුද කොසිය ශික්‍ෂාපදය සමානම වෙත්.
**“තෙන සමයෙන**”යි ද්වෙභාග ශික්‍ෂාපදයයි. එහි “**අන්තෙ ආදියත්‍වා**” යනු ඇතිරියෙහි කෙළවර නුවාව මෙන් දක්වා සුදු පැහැති රෙදිකඩක් අලවා
**“ද්වෙභාගා**” දෙකොටසක්. “**ආදාතබ්බා**” ගතයුතුය. **ගොචරියානං **කිඹුල්වන් එළකලොමයන්ගෙන්. “**ද්වෙ තුලා ආදාතබ්බා**” සතරතුලාවකින් කරවන්නට කැමැතිබව සඳහා කියනලදී. අර්‍ත්‍ථ වශයෙන් වනාහි යම් පමණ එළුලොමින් කරනු කැමැත්තේ වේද, ඒ එළුලොම් අතුරෙහි කලු එළුලොමින් දෙකොටසෙක සුදු එළුලොමින් එක් කොටසක. කිඹුල්වන් එළුලොමින් එක් කොටසෙකැයි මෙම ප්‍රමාණය දක්වන ලදැයි දතයුතුය.
සෙස්ස ප්‍රකට අර්‍ත්‍ථ ඇත්තේමය. සමුත්‍ථානාදීහු කොසිය ශික්‍ෂාපදය සමානම වෙත්. හුදෙක් මේ ඇතිරිය ගෙණද නොගෙණද කරන හෙයින් ක්‍රියාක්‍රියයි දතයුතුය.
“**තෙන සමයෙන**”යි ෂඩ්වර්‍ෂ ශික්‍ෂාපදයයි. “**ඌහදන්තිපි උම්මිභන්තිපි**” යනු ඇතිරි මතුවෙහි වර්‍චස්ද මූත්‍රද කෙරෙත්යි කියන ලද්දේ වේ.
**“දින්නා සඞ්ඝෙන ඉත්‍ථන්නාමස්ස භික්‍ඛුනො සන්‍ථතසම්මුති**” යනු මෙසේ ලද සම්මුති ඇති මහණතෙමේ යම්තාක් රොගය නොසන්සිදේද, ඒතාක් යම් යම් තැනකට යේද, ඒ ඒ තන්හි ඇතිරියක් කරන්නට ලබන්නේය. ඉදින් නීරෝගීව නැවැත මුල් ව්‍යාධියෙන්ම ගිලන්වේද ඒම පරිහාරය වේ. එහි අන්‍යවූ සම්මුති කෘත්‍යයෙක් නැතැ’යි ඵුස්සදෙව ස්ථවිරයන් වහන්සේ කීහ. උපතිස්ස ස්ථවිරයන් වහන්සේ ‘ඒ ව්‍යාධිය හෝ නැවත කිපේවා, අන්‍යවූ ව්‍යාධියෙක් හෝ කිපේවා, වරක් ගිලන්යි නම් ලද්දේද? ලද්දේමය. නැවැත සම්මුති කෘත්‍යයෙක් නැතැ’යි කීහ.
“**ඔරෙන චෙ ඡන්නං වස්සානං**” යනු ෂඩ් වර්‍ෂයක්හුගේ මෑතභාගයෙහි ඇතුළතය යන අර්‍ත්‍ථයි. පදභාජනයෙහි වනාහි සඞ්ඛ්‍යාමාත්‍රයක් දක්වනු පිණිස “**ඌනකඡබ්බස්සානි**”යි වදාරනලදී.
**“අනාපත්ති ඡබ්බස්සාකරොති**” යම්කලෙක සවස පිරුනේවේද, එකල්හි ඇතිරිය කෙරේද එහි අනාපත්තියයි දෙවන පදයෙහිද යම්කලෙක අතිරෙක ෂඩ්වර්‍ෂයෙක් වේද, එකල්හි කෙරේයයි මෙය අර්‍ත්‍ථ දතයුතුය. හෙතෙමේ ෂඩ්වසය තුළ නොකෙරේයයි දතයුතුය. සෙස්ස ප්‍රකට අර්‍ත්‍ථ ඇත්තේමය.
සමුත්‍ථානාදීහු කොසිය ශික්‍ෂාපදය සමානම වෙත්.
**“තෙන සමයෙන**”යි නිසීදනසන්‍ථන ශික්‍ෂාපදයයි එහි “**ඉච්ඡාමහං භික්‍ඛවෙ”** භාග්‍යවතුන් වහන්සේ වනාහි තමන් විවෙකයට පැමිණ ඒ තෙමස මුළුල්ලෙහි කිසි අවබෝධ කළ හැකි සත්ත්‍වයකු නොදුටුසේක. එහෙයින් මෙසේ වදාළ සේක. මෙසේ ඇති කල්හිදු පාළි විසින් ධර්‍මදේශනා කටයුතු වන්නීය. යම්හෙයකින් මේ භාග්‍යවතුන් වහන්සේහට ‘මා අවකාශ කරවා චිත්තවිවෙකයෙන් යුක්ත කල්හි භික්‍ෂූහු අධාර්මික කතිකාවතක් කරන්නාහ. එය උපසෙන තෙමේ බිදින්නේය. මම ඔහුට පැහැද භික්‍ෂූන්ගේ දැකීම අනුදන්නෙමි, එයින් මා දක්නා කැමැති බොහෝ භික්‍ෂූහු ධුතාඞ්ග සමාදන් වන්නාහ. මමද ඒ භික්‍ෂූන් තැන තැන දැමු නිසීදන සන්‍ථතය කරුණු කොට ශික්‍ෂාපදය පණවන්නෙමි. මෙබඳු සිතෙක් වූයේද, එහෙයින් ‘එවං බහූනිහි එත්‍ථ ආනිසංසානි’යි මෙසේ වදාළ සේක.
“**සපරිසො යෙන භගවා තෙනුපසඞ්කමි**” උපසෙන වඞ්ගත්තපුත්‍ර ස්ථවිර තෙමේ වනාහි ‘න භික්‍ඛවෙ ඌනදසවස්සෙන උපසම්පාදෙතබ්බො, යො උපසම්පාදෙය්‍ය ආපත්ති දුක්කටස්ස’ යන මේ ඛන්‍දක ශික්‍ෂාපදයෙහි ‘කථං හි නාම ත්‍වං මොඝපුරිස අඤ්ඤෙහි ඔවදියො අනුසාසියො අඤ්ඤං ඔවදිතුං අනුසාසිතුං මඤ්ඤිස්සසි’ යන මේ ආදි නයින් ගැරහුම් ලබා ‘ශාස්තෘන් වහන්සේ මාගේ පිරිස නිසා ගර්‍හා කළ සේක. ඒ මම දැන් ඒ කරුණෙන්ම භාග්‍යවතුන් වහන්සේ ලවා පුන්සඳ මෙන් සශ්‍රීක වූ සර්‍වාකාර පරිපූර්‍ණ වූ ශ්‍රී මුඛයෙන් බමගොස් විසුරුවවා පිරිසම නිසා සාධුකාර දෙවන්නෙමි’යි මනාසිත් ඇති කුලපුත්‍ර තෙමේ යොදුන් සියයකින් වැඩිතැන නැවතී පිරිස හික්මවාගෙන පන්සියයක් පමණ භික්‍ෂූන් විසින් පිරිවරන ලදුව භාග්‍යවතුන් වහන්සේ වෙත එළැඹෙනුයේ ‘සපරිසො යෙන භගවා තෙනුපසඞ්කමි’යි එහෙයින් කියන ලදී. ව්‍රතසම්පත්තිය හැර අන් අයුරකින් බුදුවරයෝ සතුටු කරන්නට නොහැක්කාහ.
“**භගවතො අවිදුරෙ නිසින්නො**” ව්‍රතසම්පත්තිය පිරිසිදු බැවින් කසුන්පව්වට සිංහයකු මෙන් නිසැකව භාගවතුන් වහන්සේට නොදුරු තැනෙක්හි හුන්නේය. “**එතදවොච”** කථාව උපදවනු පිණිස මේ වචනය වදාළ සේක. **“මනාපානි තෙ භික්‍ඛු පංසුකුලානි**” මහණ ‘තාගේ පංසුකූලයෝ මනාපයහ. තමාගේ රුචියෙන් කැමැත්තෙන් ගන්නා ලදහ යන අර්‍ත්‍ථයි. “**න ඛො මෙ භන්තෙ මනාපානි**” යනු ස්වාමීනි, ‘මා විසින් තමාගේ රුවියෙන් නොගන්නා ලදහ. ගලග්‍රාහයෙන් මෙන් මස්තකතාඞ්නයෙන් මෙන් ගන්නා ලද්දෙමියි දක්වයි.
“**පඤ්ඤයිස්සති**” ප්‍රකටවූයේ, වෙසෙසින් ප්‍රසිද්ධ වූයේ වන්නේය. එහි දක්නා ලැබේයයි කියන ලද්දේ වේ. “**න මයං අපඤ්ඤත්තං පඤ්ඤපෙස්සාමි**” ශ්‍රාවක වූ අපි නම් නොපණවන ලද්දක් නොපණවන්නෙමු. යම් මේ පාචිත්තියය දුක්කටයයි ආදි නයින් නොපණවන ලද ශික්‍ෂාපද පැණවීම, පණවනද ශික්‍ෂාපද සමූහනය යන මෙය බුද්ධවිසයම වේ. “**සමාදාය**” ඒ ශික්‍ෂාපදය සමාදන්ව ‘සාධු සුට්ඨු’යි පිළිගෙණ පැණවූ පරිදි සියලු ශිකෂාපදයන්හි හික්මෙන්නෙමු’යි දක්වාලන්නේය. භාග්‍යවතුන් වහන්සේ ඔහු විසින් සතුටු කළ සිත් ඇති සේක් නැවැතද යහපත, යහපතැයි සාධුකාර දුන් සේක.
“**අනුඤ්ඤතාවුසො**”යි ඇවැත අනුදන්නා ලද්දේය. “**පිහෙන්තා**” පතන්නාහු “**සන්‍ථනාති උජ්ඣිත්‍වා**” යනු ඇතිරියෙහි චතුර්‍ත්‍ථ චීවරය යන සංඥා ඇති බැවින් සියලු ආස්තරණ උදුරා **“ධම්මං කථං කත්‍වා භික්‍ඛූ ආමන්තෙසි**” භාග්‍යවතුන් වහන්සේ විසුරුණු ආස්තරණ දැක ශ්‍රද්ධාවෙන් දෙන ලද්දහුගේ විනිපතනයෙහි කාරණයෙක් නැත්තේය. පරිභොගුපායය ඔවුන්ට දක්වන්නෙමි’යි දැහැමි කතා කොට භික්‍ෂූන් ඇමැතූ සේක.
**“සකිං නිවත්‍ථම්පි සකිං පාරුතම්පි”** වරක් හුන්නකුද වරක් හොත්තකුද “**සමන්තා**” එක් පසකින් වටයක් හෝ සිවුරැසක් හෝ සිඳහැර ගත් තැන යම්සේ වියතක් පමණවේද, එසේ ගතයුතුය. අතුරන්නහු විසින් වනාහි පෙළෙහි කියූ නයින්ම එක් දෙසක හෝ ඇතිරිය යුතුය. අවුල් හැර හෝ මිශ්‍රකොට හෝ ඇතිරිය යුතුය. මෙසේ කල්හි ස්ථිරතර වේ. සෙස්ස ප්‍රකට අර්‍ත්‍ථ ඇත්තේමය.
මේ ශික්‍ෂාපදයාගේ සමුත්‍ථානාදීහු ක්‍රියාක්‍රිය බැවින් ද්වභාග ශික්‍ෂාපදය සමානවෙත්.
(මේ පස්වැදෑරුම් ආස්තරණයන් අතුරෙහි පළමු තුන විනයකර්‍ම කොට පිළිලැබ පරිභොග කිරීම නොවටියි. පසුදෙක වටීයයි දතයුතුය.)
**“තෙන සමයෙන**” එළකලොම ශික්‍ෂාපදයයි. එහි “**උප්පණ්ඩෙසුං”** යනු ස්වාමීනි, කොපමණකින් මිලදී ගන්නා ලද්දාහුදැ’යි යනාදිය කියමින් අපහාස කළාහුය. “**ඨිතකොච ආසුම්හි**”යි මිනිස්සු වනයෙන් මහත් දැවබරක් ගෙණවුත් වෙහෙසට පත්වූවාහු සිටියාහුම යම්සේ හෙලත්ද, එසේ හෙලූයේය යන අර්‍ත්‍ථයි.
**“සහත්‍ථා**” සිය අතින් තමා විසින් ගෙන යායුත්තාහයි කියන ලද්දේ වේ. “**බහි නියොජනං පාතෙති**” තුන් යොදුනකින් පිටත පහලයි. අනතුරක් නැතිව වැටෙන එළුලොම් අතින් මිදුනු ඇසිල්ලෙහි ලොම් ගණනින් නිස්සග්ගිය පාචිත්තීහු වෙත්, ඉදින් තුන් යොදුනකින් පිටත රුකෙක හෝ ටැඹක හෝ වැදී නැවත ඇතුළත වැටෙත්ද, ඇවැත් නොවේ. බිම වැටී සිට සිට පෙරළෙන්නාවූ එළුලොම් පොදිය නැවැත ඇතුළතට වදීද, ඇවැත්මය. ඇතුළත සිට අතින් හෝ පයින් හෝ යටියෙන් හෝ පෙරළාද සිට හෝ නොසිට හෝ පෙරළෙන පොදිය යේවා, ඇවැත්වේමය. අනිකෙක් ගෙන යන්නේයයි තබාද, ඔහු විසින් ගෙනගිය කල්හිද ඇවැත් වේමය. පිරිසිදු සිතින් තබන ලද්දක් වාතය හෝ අනිකෙක් හෝ තමාගේ ධර්‍මතාවෙන් පිටත හෙලාද ඇවැත් වේමය. එසේ වනුයේ තුන් යොදුන ඉක්මවීමෙහි උත්සාහසහිත බැවින් හා ශික්‍ෂාපදය අචිත්තක බැවිනි කුරුන්‍දි ආදියෙහි වනාහි මෙහි අනාපත්තියි කියන ලදි. ඒ අනාපත්ති තොමෝ පෙළහා සම නොවේ. යුගවිසින් බැඳි පොදියක් ඒකාබද්ධ කොට එක් පොදියක් සීමා තුළ එක් පොදියක් සීමාවෙන් පිටත කරමින් තබාද ඒතාක් රැකේ. එකාබද්ධ කදෙහිද මේ නයමවේ. ඉදින් නොබැඳ කදෙහි කෙළවර තැබූ මාත්‍රයක්ම වේද, නොරැකේ. එකාබද්ධයද පෙරළා තැබූ කල්හි ඇවැත්වේමය.
**“අඤ්ඤස්ස යානෙ වා**” මෙහි ගමන්ගත් යානාවක හෝ ඇතුපිට ආදියෙහි හෝ හිමියා නොදනිත්ම ගෙන යන්නේයයි තබාද ඒ එළු ලොම් තුන් යොදුන ඉක්මවූ කල්හි ඇවැත් වේ. එන කල්හිදු මෙම නයවේ. ගමන් නවතා සිටි යානාවක හෝ ඇතුපිට ආදියෙහි හෝ තබා නැගී ගමන් කරවාද, බිමින් හෝ යන්නේ මෙහෙයාද, කැඳවමින් හෝ ලුහුබඳවාද, අනිකකු ලවා ගෙණ යවාදැ’යි කී බැවින් ඇවැත් නොවේ. කුරුන්‍දි ආදියෙහි වනාහි ඇවැතැයි කියනලදී. ඒ කීම ‘අනිකකුලවා ගෙණ යවාද, යන මෙය හා සම නොවේ. අදින්නාදානයෙහි වනාහි සුඛ්කඝාතස්ථානයෙහිලා ඇවැත් වේ. එහි යම් ඇවැතක්වේද, මේ ශික්‍ෂාපදයෙහි ඕ ඇවැත් නොවේ. මෙහි යම් ඇවැතක් වේද, ඕ එහි ඇවැත් නොවේ. ඒ සුඞ්කඝාතස්ථානයට පැමිණ අන්‍යවිහිතවූයේ හෝ සොරු ආදීන් විසින් උවදුරු කරන ලදුයේ හෝ යේද ඇවැත්මය. හැම තන්හි ලොම් ගණනින් ආපත්තිපරිච්ඡෙදය දතයුතුය.
“**වාසාධිප්පායො ගනත්‍වා තතො පරං හරති**”යි විසයැටිවූයේ ගොස් ඉන් මත්තෙහි ගෙණයේ නම්, යම් තැනෙක ගියේවේද, එහි උදෙසීම් පිළිවිසීම් ආදිය හෝ ප්‍රත්‍යයයන් හෝ නොලැබීමෙන් එයින් මතුවෙහි අන් තැනක යේද එතැනින් අන් තැනකැයි මෙසේ යොදුන් සියයකුදු ගෙනයන්නහුට ඇවැත් නොවේ. “**අච්ඡින්නං පටිලභිත්‍වා**” සොරු පැහැරගෙණ නිරර්‍ත්‍ථකභාවය දැන නැවත දෙත්ද, ඒ ලොම් ගෙනයන්නහුට ඇවැත් නොවේ. “**නිස්සට්ඨං පටලභිත්‍වා**” විනයකර්‍ම කරන ලද්දක් පිළිලැබ, යන අර්‍ත්‍ථයි.
“**කටභණ්ඩං**” කම්බිලි කොඳුපලස් ඇතිරී ආදී වූ යම්කිසි කරන ලද භාණ්ඩයක් යටත් පිරිසෙයින් හුයින් බැදි පමණ ඇත්තක් හෝ වේද එහිද ඇවැත් නොවේ. යම් මහණෙක් තෙමේ තුනීවූ පාපසුම්බි අතුරෙහි හෝ එල්බගන්නා රෙදිපටි අස්වැටි කාබාන් ආදීන් අතුරෙහි හෝ කතුරුයට ආදියෙහි මලරකිනු පිණිස කතුරු කොසයෙහි හෝ යටත් පිරිසයින් වාතාබාධ ඇත්තෙක් කන් සිදුරෙහිද ලොම් බහායිද ඇවැත්මය. හුයින් බැද බහන ලද්ද කෘතභාණ්ඩස්ථානයෙහි සිටියි. වැටි කොට ගෙණයේද, මේ නිදානමුඛ නම. කළභාණ්ඩ සඞ්ඛ්‍යාවටයේ. ඇවැත් වේමය. සෙස්ස ප්‍රකට අර්‍ත්‍ථ ඇත්තේමය.
සමුත්‍ථානාදීන් අතුරෙහි මේ ශික්‍ෂාපදය එළකලොමසමුත්‍ථාහිකය. කයින්ද, කායචිත්තයෙන්ද උපදී. ක්‍රියසමුත්‍ථානය. නොසංඥාවිමොක්‍ෂය. අචිත්තකයි. ප්‍රඥප්තිවද්‍යයි. කායකර්‍මයි. ත්‍රිචිත්තයි. ත්‍රිවෙදනයි.
“**තෙන සමයෙන**”යි එළකලොම ධොවාපන ශික්‍ෂාපදයයි. එහි “**රිඤ්චන්ති**” හරිත්. බැහැර කෙරෙත්. විචාරන්නට නොහැකිවෙත්යි කියන ලද්දේ වේ. මෙහි සෙස්ස සමුත්‍ථානාදිය සමග පුරාණචීවර ශික්‍ෂාපදයෙහි කියූ නය ඇත්තේමය.
“**තෙන සමයෙන**”යි රූපිය ශික්‍ෂාපදයයි. එහි “**පටිවිංසො**” යනු කොටසයි.
“**ජාතරූපරජතං**” එහි ‘ජාතරූපරජතං’ යනු ස්වර්‍ණයට නමෙකි. යම්හෙයකින් එය තථාගතයන් වහන්සේගේ පැහැය සමානවේද? එහෙයින් **“සත්‍ථුවණ්ණො වුච්චති**”යි පදභාජනයෙහි වදාරන ලද්දේය. ශාස්තෘවර්‍ණය වැනි වර්‍ණය ඇති යම් ලොහ විශේෂයෙක්වේද, මේ ලොහය ජාතරූප නම. රජතය වනාහි සක් මැසිරිගල් පබළු, රිදී, රත්රන් යනාදිතන්හි රීදීයයි කියන ලදී. මෙහි වනාහි ව්‍යවහාරයට යායුතු වූ කහවණු ආදී යම්කිසිවක් අදහස් කරන ලදී. එහෙයින්ම මෙයට පදභාජනයෙහි “**කහාපණො ලොහමාසකො**” යනාදිය වදාරන ලදී. එහි **“කහාපණො”** රන්මුවා කහවණු හෝ රිදීමුවා කහවණු හෝ පියවි කහවණු හෝය. **“ලොහමාසකො”** තඹලෝ ආදියෙන් කළ මස්සය. “**දාරුමාසකො”** හරදැවයෙන් හෝ හුණපතුරෙන් හෝ යටත් පිරිසයින් තල්පතෙක්හිදු රුවක් සිඳ කරන ලද මස්සය. “**ජතුමාසකො**” ලාකඩින් හෝ මැලියමින් හෝ රුවක් නගා කරනලද මස්සය. “**යෙ වොහාරං ගච්ඡන්ති**” මේ පදයෙන් යමෙක් යමෙක් යම් ජනපදයෙක්හි යම් යම් කාලයෙක්හි ගණුදෙනුවට යේද, ඒය. යටත්පිරිසෙයින් ඇටවලින් කරන ලද්දාවූද, සම්වලින් කරන ලද්දාවූද, සියඹලා ආදීවූ වෘක්‍ෂයන්ගේ එලබිජුවටින් කරන ලද්දාවූද නැගු රූප ඇත්තාවූද නොනැගු රූප ඇත්තාවූද සියල්ලද මෙහි සඞ්ග්‍රහ කරන ලද්දේය.
මෙසේ රජත ජාතරූප ජාතරූපමාසක යන මේ සියල්ලද කියූ භෙද ඇති රජකමාසකය යන සියල්ලද සිවුවැදෑරුම්වූ නිස්සග්ගිය වත්‍ථු වේ මුතු, මැණික් සක් සිලා පබළු, පියුම්රාමිණි, මැසිරිගල්, සප්තවිධධාන්‍ය, දැසිදස් කෙත්වත් මල්වතු ගෙඩිවතු යනාදීහු දුක්කටවත්‍ථූහුය. හූ හීවැල පිළී කපුද, නන්වැදෑරුම් වූ අපරණ්‍ය (විවිධ ධාන්‍ය වර්‍ග) ගිතෙල්, වෙඬරු, තෙල්, මී, සකුරු ආදී බෙහෙත්ද කප්පියවත්‍ථුය. එහි නිස්සග්ගියවස්තු තමාට ප්‍රයෝජනය පිණිස හේ සඞ්ඝ ගණ පුද්ගල චෛත්‍ය යන මොවුන්ට ප්‍රයෝජන පිණිස හෝ පිළිගන්නට නොවටියි. තමන්ගේ ප්‍රයෝජනය පිණිස පිළිගන්නහුට නිස්සග්ගියපාචිත්තිය වේ. සෙස්සන්ගේ ප්‍රයෝජනය පිණිස දුක්කටවස්තු පිළිගන්නහුට දුක්කටයම වේ. කප්පියවස්තු පිළිගැනීම නිමිතිකොට ඇවැත් නොවේ. තැත්පත් කොට තබනු පිණිස භාණ්ඩාගාරික ශීර්‍ෂයෙන් සියල්ලද පිළිගන්නහුට මත්තෙහි රතනශික්‍ෂාපදයෙහි ආලෙසින් පාචිත්තිය වේ.
**“උග්ගණ්හෙය්‍ය**”යි ගන්නේය. යම්හෙයකින් වනාහි ගන්නේ ඇවැතට පැමිණේද එහෙයින් මේ පදය පිළිබඳ පදභාජනයෙහි “**සයං ගණ්හාති නිස්සග්ගියං පාචිත්තියං**”යි වදාරන ලදී. සෙසු පදයන්හි ද මේ නයවේ.
එහි රන්රිදී බඩු අතුරෙහිද කහවණු මසු අතුරෙහිද එකක් ගන්නහුටද ගන්වන්නහුටද එක් ඇවැතක් වේ. දහසක් නමුදු එකට ගණීද, ගන්වාද වස්තු ගණනින් ඇවැත් වේ. මහාපච්චරියෙහිද කුරුන්‍දියෙහිද ලිහිල්කොට බඳනාලද පසුම්බියෙහිද ලිහිල්කොට පුරවනලද බඳුනෙහිද රූ ගණනින් ඇවැත් වේ. ඝනකොට බඳින ලද්දෙහිද ඝනකොට පුරවන ලද්දෙහිද, පසුම්බි බඳුන් නිමිතිකොට එක්ම ඇවැතක් වේයයි කියනලදී.
වෙත තැබූවක් ඉවසීමෙහි ‘මේ මසු කහවණු ආර්‍ය්‍යාහට වේවායි කීකල්හි සිතින් ඉවසා නම් ගණු කැමැත්තේ වේනම් කයින් හෝ වචනයෙන් හෝ මේ මසු කහවණු කැප නොවේයයි ප්‍රතික්‍ෂෙප කෙරේනම් ඇවැත් නොවේ. කය වචන දෙකින් හෝ ප්‍රතික්‍ෂෙප නොකොටද පිරිසිදු සිත් ඇතිව මේ මසු කහවණු අපට කැප නොවේයයි නොඉවසා නම් ඇවැත් නොවේමය. තුන් දොරින් වනාහි යම්කිසි දොරකින් ප්‍රතික්‍ෂෙප කරන ලද්ද ප්‍රතික්‍ෂෙප කරන ලද්දේම වේ. ඉදින් කය වචන දෙකින් ප්‍රතික්‍ෂෙප නොකොට සිතින් ඉවසාද, කය වචන දෙකින් කටයුතු ප්‍රතික්‍ෂෙපය නොකරන බැවින් අක්‍රියසමුත්‍ථාන වේ. කායද්වාරයෙහි හා වාග්ද්වාරයෙහිද ඇවැතට පැමිණේ. මනොද්වාරයෙහි නම් ඇවැතක් නැත්තේය.
එකෙක් මසු කහවණු සියයක් හෝ දහසක් හෝ ‘මෙය යුෂ්මත්හට වේවා’යි පාමුල තබාද මහණ තෙමේ මෙය කැප නොවේය’යි පහ කෙරේද, එකල්හි උපාසක තෙමේ ‘මා විසින් ඔබවහන්සේලාට පරිත්‍යාග කරන ලදැ’යි යේද, එවිට අනිකෙක් එහි අවුත් ‘ස්වාමීනි’ මේ කිමැ’යි විචාරාද ඔහු විසිනුත් තමා විසිනුත් යමක් කියන ලද්දේද, ඒ කියන ලද්ද කියයුතුය. ඉදින් හෙතෙමේ ‘ස්වාමීනි’ ආරක්‍ෂා කරන්නෙමු, රක්නා තැනක් දක්වනු මැනැවැයි කියාද, සත්මහල් පහයකට හෝ නැගී මේ රක්‍ෂාස්ථානයයි කියයුතුය. ‘මෙහි තබව’යි නොකිය යුතුය. මෙපමණකින් කැපයද අකැපයද නිසා සිටියේ වේ. (මනාවිචාරීමෙන් උපන් ප්‍රත්‍යය පරිභොගය කැපය නිසා සිටියේය. නොමනා විචාරීමෙන් උපන් ප්‍රත්‍යය පරිභොගය අකැපය නිසා සිටියේයයි දතයුතුය.) දොර පියා රකින්නහු විසින් විසිය යුතුය. ඉදින් විකිණිය යුතුවූ කිසි භාණ්ඩයක් පාත්‍රයක් හෝ සිවුරක් හෝ ගෙණ ඒද, ‘ස්වාමීනි’ මෙය ගණු මැනැවැ’යි කියූ කල්හි ‘උපාසක’ අපට මෙයින් ප්‍රයෝජන ඇත්තේය. මෙබඳු වස්තුවක්නම් ඇත්තේය. කැපකරුවෙක් නැත්තේය’යි කියයුතුය. ඉදින් හෙතෙමේ ‘මම කැපකරු වන්නෙමි’ දොර හැර දෙනු මැනැවැ’යි කියා නම් දොර ඇර ‘මේ අවකාශයෙහි තුබූයේය’යි කිය යුතුය. ‘මෙය ගණුව’යි නොකිය යුතුය. මෙසේද වූ කල්හි කැපයද අකැපයද නිසා සිටියේම වේ. හෙතෙමේ එය ගෙණ ඒ මහණහුට කැප බඩුවක් දේනම් වටියි. වැඩියක් ගණීනම් ‘අපි තොපගේ භාණ්ඩය නොගණුම්හ’ බැහැර යවයි කියයුත්තේය.
“**සඞ්ඝමජ්ඣෙ නිස්සජිතබ්බං**” මෙහි යම්හෙයකින් රිදී අකැප නම්වේද, එහෙයින් නිස දිය යුතුය. සඞ්ඝයාට හෝ ගණයාට හෝ පුද්ගලයාට හෝයි නොකියන ලදි. යම් හෙයකින් ඒ රිදිය පිළිගත් පමණක්ම වේද, ඔහු විසින් කිසි බඩුවක් මිලදී නොගන්නා ලද්දේද, එහෙයින් උපායයෙන් පරිභොගය දක්වනු පිණිස සඞ්ඝයා මැද නිස දිය යුතුයයි කියනලදි. “**කප්පියං ආචික්‍ඛිතබ්බං සප්පිං වා**” උපාසක පැවිද්දන්ට ගිතෙල් හෝ තෙල් හෝ වටීයයි කහවණු පිළිගත් මහණහු විසින් ඒ කහවණු සඟමැද නිස දුන් කල්හි එහි පැමිණියකු විසින් මෙයින් කුමක් ගෙණම්දැ’යි විචාරණ ලදුව මෙසේ කිය යුත්තේය.
**“රූපියපටිග්ගාහකං ඨපෙත්‍වා සබ්බෙහෙව පරිභුඤ්ජිතබ්බං”** කහවණු පිළිගන්නහු හැර සියල්ලන් විසින් ඒ මිලදී ගෙනෙන ලද ද්‍රව්‍යය බෙදා පරිභොග කටයුතුය. රිදිය පිළිගන්නහු විසින් තමාගේ කොටස නොගතයුතුය. අන් මහණුන්ට හෝ ආරාමිකයන්ට හෝ පැමිණි කොටසද ලැබ පරිභොග කිරීමද නොවටියි. යටත් පිරිසයින් වඳුරු ආදීන් විසින් අන්හට පැමිණි කොටසින් ගෙණවුත් වනයෙහි තබන ලද්දක් හෝ ඒ වඳුරු ආදීන්ගේ අතින් ගිලිහී වැටුනක් හෝ තිරශ්චීනපරිගෘහිතද පංසුකූලද පිළිගැණිම නොසුදුසුය. ඒ පිළිගත් මිලයෙන් ගෙණනලද උක් සකුරුයෙන් සෙනාසන ධූපනයද නොවටියි. ගිතෙලින් හෝ තෙලින් හෝ පහනක් කොට පහන් එලියෙහි හොවීමද කිසුණු පිරියම් කිරීමද පොත් කියවීමද සුදුසු නොවේ. තෙල්, මී, උක්සකුරු වලින් සිරුරෙහිවූ වණ ආලෙපයද නොසුදුසුමය. ඒ පිළිගත් මිලයෙන් ඇඳපුටු ආදිය හෝ ගණිත්ද, පොහෝගෙයක් හෝ බොජුන්හලක් හෝ කෙරෙත් නම් පරිභොග කිරීම නොවටියි. ගෘහපරිච්ඡෙදය ඉක්මවා සිටි සෙවන ආගන්තුක බැවින් වටියි. ඒ පිළිගත් ජලය වියදම්කොට කළ මගින්, ඒදණ්ඩෙන්ද, නැවෙන්ද, පහුරෙන්ද, යෑම නොවටියි. ඒ පිළිගත් මිලයෙන් කණවනලද පොකුණෙහි නැගුණු දිය බීම හෝ පරිභොග කිරීම නොවටියි. පොකුණ තුළ දිය නැති කල්හි අන්‍යවූ ආගන්තුක ජලයක් හෝ වර්‍ෂා ජලයක් හෝ ලැබුනොත් බීමට හා පරිභොගයට වටියි. මිලදීගත් පොකුණෙක්හි යම් ජලය සමග මිලදීගත් ඒ ජලය ආගන්තුකයක් වුවද නොවටියි. ඒ වස්තුව උකස්කොට තබා සඞ්ඝතෙමේ ප්‍රත්‍යය පරිභොග කෙරේද, ඒ ප්‍රත්‍යයයෝ මිල පිළිගත් ඒ මහණහුට නොවටිත්. ආරාමයෙක් මිලට ගන්නා ලද්දේ වේද, ඒ ආරාමයද පරිභොග කිරීම සුදුසු නොවේ. බිමත් බීජත් අකැප වේනම් බිම පරිභොග කිරීමත් නොවටියි. ඵලපරිභොග කිරීමත් නොවටියි. බිමම මිලදී ගෙන එහි අන් බිජුවට රොපණය කරන ලද්දේ එයින් උපන් ඵලය පරිභොග කිරීම වටියි. බිජුවට මිලද ගෙණ කැප බිමෙහි රොපණය කරන ලද්දේ එයින් උපන් ඵලය නොවටියි. බිම හිඳීමත් හොවීමත් වටියි.
**“සචෙ සො ඡඩ්ඩෙති”**යි එහි පැමිණි ගිහිනෙමේ ඒ කහවණු යම් කිසිතැනක දමාද, තවද නොදමාද, ඒ ගිහිතෙමේ ඒ කහවණු ගෙණයේද නොවැළක්විය යුතුය. “**න චෙ ඡඩ්ඩති**”යි සඟ මැද කහවණු නිසදු කල්හි එහි පැමිණි ගිහියකුහට ‘මේ කහවණු දමව’යි කියු කල්හි නොම ගෙණයේද, නොදමාද ‘මේ උත්සාහයෙන් මට නම් කිමැ’යි කැමැති පරිදි යම් දිසාවකට යේද, ඉන්පසු පෙර කියූ ලක්‍ෂණ ඇති මසු කහවණු දමන්නෙක් සම්මත කටයුතුය.
“**යො න ඡන්‍දාගතිං**” යනාදි තන්හි ලෝභ වශයෙන් ඒ වස්තුව තමාහට හෝ කරන්නේ තමා හෝ උසස් කරන්නේ ඡන්‍දයෙන් අගතියට යේ නම. ද්වෙෂ වශයෙන් ‘මෙතෙමේ මාතෘකාව නොමදනියි, විනය නොදනීය’යි අන්හු පහ කරන්නේ ද්වෙෂයෙන් අගතියට යේ නම, මොහ වසයෙන් මුළාවූ තදින් මුළාවූ සිහියට පැමිණෙන්නේ මොහයෙන් අගතියට යේම. මසු කහවණු පිළිගත් මහණහුට බියෙන් බැහැරලන්නට නොහැකිවනුයේ බියෙන් අගතියට යේ නම. මෙසේ නොකරන්නේ ඡන්‍දගතියට නොයයි. -පෙ- භයාගතියට නොයේයයි දතයුතුය.
“**අනිමිත්තං කත්‍වා’’** නිමිති නොකොට ඇස් පියා ගඟක හෝ කඳු බෑවුමක හෝ වනගහනයෙක හෝ ගූථයක් මෙන් බලාපොරොත්තු රහිතව වැටුන අවකාශය සිහිනොකරන්නහු විසින් හෙලිය යුතුය යන අර්‍ත්‍ථයි. මෙසේ පිළිකුල් කටයුතු මසු කහවණුයෙහි භාග්‍යවතුන් වහන්සේ පර්‍ය්‍යායයෙන් භික්‍ෂූන්ට වදාළ සේක. මසුකහවණු පිළිගත් මහණහුට කිසිත් ක්‍රමයකින් එයින් උපන් ප්‍රත්‍යය පරිභොගය නොවටියි. මේ ප්‍රත්‍යය මේ මහණහුට යම්සේ නොවටීද, එසේ තමන් කෙරෙහි නොමැති උතුරු මිනිස් දම් සැලකිරීමෙන් හෝ කුලදූෂක කර්‍මයෙන් හෝ කුහනාලපනාදියෙන් හෝ උපන් ප්‍රත්‍යයයෝ ඒ මහණහුට නොම වටිත්. අනිකක්හට නොවටිත්. දැහැමින් සෙමෙන් උපන් ප්‍රත්‍යයයෝද ප්‍රත්‍යවෙක්‍ෂා නොකොට පරිභොග කරන්නට නොවටිත්.
ථෙය්‍යපරිභොග - ඉණපරිභොග - දායජ්ජපරිභොග - සාමිපරිභොගයි පරිභොගයෝ සතරක්ම වෙත්. එහි සඟමැද හිඳ පරිභොග කරන දුශ්ශීලයාගේ පරිභොගය ථෙය්‍යපරිභොග නම් වේ. සිල්වත්හුගේ පස්විකුම් නොකළ පරිභොගය ඉණපරිභොග නම් වේ. එහෙයින් සිවුර කයින් මුදා කරන පරිභොගයක් පරිභොගයක් පාසා පස්විකුම් කටයුතුය. පිණ්ඩපාතය තෙමේ පිඬක් පිඬක් පාසා ප්‍රත්‍යවෙක්‍ෂා කටයුතුය. එසේ නොහැකිවන්නහු විසින් පෙරබත, පසුබත, පෙරයම, මැදුම්යම, පැසුළුයම යන මෙතැන්හි ප්‍රත්‍යවෙක්‍ෂා කටයුතුය. ඉදින් ප්‍රත්‍යවෙක්‍ෂා නොකරන මහණහුට අරුණ නගීද, ඉණපරිභොගස්ථානයෙහි සිටියි. සෙනසුනද පරිභොගයක් පරිභොගයක් පාසා පස්විකිය යුතුය. එසේ නොහැකි වූවහු විසින් අතීතප්‍රත්‍යවෙක්‍ෂාව කටයුතුය. බෙහෙත් පිළිගැන්මෙහිද පරිභොගයෙහිද ප්‍රත්‍යවෙක්‍ෂා ස්මෘතියෙහි ප්‍රත්‍යයභාවය වටියි. ප්‍රත්‍යවෙක්‍ෂා කොටම පිළිගත යුතුය. පරිභොග කළයුතුය. මෙසේ ඇති කල්හිදු පිළිගැනීමෙහි සිහිය උපදවා පරිභොගයෙහි ප්‍රත්‍යවෙක්‍ෂා නොකරන මහණහුටම ඇවැත් වේ. පිළිගැන්මෙහි සිහිය නොඋපදවා පරිභොගයෙහි ප්‍රත්‍යවෙක්‍ෂා කරන මහණහුට ඇවැත් නොවේ.
දෙසනාසුද්ධි - සංවරසුද්ධි - පරියෙට්ඨිසුද්ධි - පච්චවෙක්‍ඛණසුද්ධියි සුද්ධිතොමෝ සිවුවැදෑරුම් වේ. එහි දෙසනා සුද්ධි නම් ප්‍රාතිමොක්‍ෂ සංවරසීලයයි. එය දෙසනාවෙන් පිරිසිදු වන බැවින් දෙසනාසුද්ධියි කියනු ලැබේ. සංවරසුද්ධි නම් ඉන්‍ද්‍රිය සංවර සීලයයි. එය ‘මම නැවැත මෙසේ නොකරන්නෙමි’යි චිත්තාධිෂ්ඨාන සංවරයෙන්ම පිරිසිදු වන බැවින් සංවරසුද්ධියි කියනු ලැබේ. පරියෙට්ඨිසුද්ධි නම් ආජීවපාරිසුද්ධිසීලයයි. එය අනෙසනය හැර දැහැමින් සෙමෙන් සිවුපසය උපදවන්නහුගේ සෙවීමෙන් පිරිසිදු වන බැවින් පරියෙට්ඨිසුද්ධියි කියනු ලැබේ. පච්චවෙක්‍ඛණසුද්ධි නම් පච්චයපරිභොගසන්නිස්සිත සීලයයි එය ‘පටිසඞ්ඛා යොනිසො චීවරං පටිසෙවති’ යනාදි නයින් කියනලද ප්‍රත්‍යවෙක්‍ෂාවෙන් පිරිසිදු වන බැවින් පච්චවෙක්‍ඛණසුද්ධියි කියනු ලැබේ. ‘පටිග්ගහණෙ සතිං අකත්‍වා පරිභොගං කරොන්තස්ස අනාපත්ති’යි එහෙයින් කියනලදි.
සත්වැදෑරුම් ශෛක්‍ෂයන්ගේ ප්‍රත්‍යයපරිභොගය දායජ්ජපරිභොග නම්වේ. ඒ සත් ශෛක්‍ෂයෝ භාග්‍යවතුන් වහන්සේගේ පුත්‍රයෝය. එහෙයින් පියසතුවූ සිවුපසයට දායාදයෙන්ම උන්වහන්සේලා ප්‍රත්‍යය පරිභොග කෙරෙත්, කිම, භාග්‍යවතුන් වහන්සේගේ ප්‍රත්‍යය පරිභොග කෙරෙත්ද, ගිහීන්ගේ ප්‍රත්‍යය පරිභොග කෙරෙත්ද, යත්:- ගිහීන් විසින් දෙන ලද්දාහු නමුත් භාග්‍යවතුන් වහන්සේ විසින් අනුදන්නාලද බැවින් ඒ ප්‍රත්‍යයෝ භාග්‍යවතුන් වහන්සේ සතු වෙත්. එහෙයින් භාග්‍යවතුන් වහන්සේගේ ප්‍රත්‍යය වළදත්යි දතයුතුය. මෙහිලා ධම්මදායාද සූත්‍රය සාධක වේ.
රහතුන් වහන්සේගේ පරිභොගය සාමිපරිභොග නම්වේ. උන්වහන්සේලා තෘෂ්ණාවගේ දාසබව ඉක්මවූ බැවින් ස්වාමීහුම වී වළඳත්. මෙසේ මේ පරිභොගයන් අතුරෙහි සාමිපරිභොගය හා දායජ්ජපරිභොගය සියල්ලන්ටම වටියි. ඉණපරිභොගය නොවටියි. ථෙය්‍යපරිභොගයෙහි කථාවක්ම නැත.
ලජ්ජිපරිභොග - අලජ්ජීපරිභොග - ධම්මියපරිභොග - අධම්මියපරිභොගයි අන්‍යවූද පරිභොගයෝ සතරක් වෙත්.
එහි අලජ්ජියාහට ලජ්ජියා සමග පරිභොගය වටියි. ඇවතින් නොකරවිය යුතුය. ලජ්ජියාහට අලජ්ජියා සමග පරිභොගය යම්තාක් දනීද ඒතාක් වටියි මුලපටන්ම අලජ්ජියෙක් නම් නැත්තේය. එහෙයින් යම්කලෙක ඔහුගේ අලජ්ජීභාවය දනීද, එකල්හි ‘තෙපි කායද්වාරයෙහි හා වාග්ද්වාරයෙහි ව්‍යතික්‍රමය කරවුද, ඒ නොසුදුසුය. මෙසේ නොකරවු’යි කියයුතුය. එවදන් නොපිළිගෙන කෙරේම නම්, ඔහු සමග පරිභොගය කෙරේද හෙතෙමේද අලජ්ජීම වේ. යමෙක් තමාට භාර වූ අලජ්ජියා සමග පරිභොගය කෙරේද හෙතෙමේද වැළක්විය යුතුය. නොවළකීනම් මෙතෙමේද අලජ්ජිම වේ. මෙසේ එක් අලජ්ජියෙක් අලජ්ජීන් සියයකුදු කරයි. අලජ්ජියාහට අලජ්ජියා සමග පරිභොගයෙහි ඇවැතක් නම් නැත්තේය. ලජ්ජියා සමග ලජ්ජියාගේ පරිභොගය කැත් කුමරුන් දෙදෙනකුන්ගේ රන්තලියක බුදීමක් සමානවේ.
ධම්මියාධම්මිය පරිභොගය ප්‍රත්‍යය වශයෙන්ම දතයුතුය. එහි පුද්ගල තෙමේත් අලජ්ජීවේද, පිණ්ඩපාතයත් අධාර්මිකවේද, මේ පුද්ගල - පිණ්ඩපාත දෙක පිළිකුල් කටයුතුය. පුද්ගල තෙමේ අලජ්ජි වේද, පිණ්ඩපාතය ධාර්මික වේද, පුද්ගලයා පිළිකුල්කොට පිණ්ඩපාතය නොගත යුතුය. මහාපච්චරියෙහි වනාහි දුශ්ශීල තෙමේ සඞ්ඝයා වෙතින් උද්දෙසභත්තාදිය ලබා සඞ්ඝයාහටම දේද, මේ උද්දෙසභත්තාදිය දුන් පරිදිම ගිය බැවින් ගැනීම වටීයයි කියන ලදී. පුද්ගල තෙමේ ලජ්ජීයෙක් වේද, පිණ්ඩපාතය අධාර්මිකවේද, පිණ්ඩපාතය පිළිකුල් කටයුතුය. නොගතයුතුය. පුද්ගල තෙමේ ලජ්ජීවේද පිණ්ඩපාතයත් ධාර්මික වේද වටියි.
ලජ්ජිපග්ගහ - අලජ්ජිපග්ගහ - ධම්මපරිභොග - ආමිසපරිභොගයි අන්‍යවූද පග්ගහ දෙකක් හා පරිභොග දෙකක්ද වෙත්.
එහි අලජ්ජියාහට ලජ්ජියා ප්‍රකර්‍ෂයෙන් ගැණීම වටියි. හෙතෙමේ ඇවැතින් නොකරවිය යුතුය. ලජ්ජි තෙමේ අලජ්ජියා දැඩිව ගණීද, අනුමෝදනා පිණිස ආරාධනා කෙරේද, කුලයන්හි වහල්ව ගණීද, අන්‍යලජ්ජියෙක් තෙමේ ‘අපගේ ඇදුරුතෙමේ මෙබඳු මෙබඳුය’යි පිරිසෙහි ඒ අලජ්ජියාගේ ගුණ කියාද, මේ ලජ්ජතෙමේ සසුන පසුබස්වයි. අතුරුදහන් කරවා’යි දතයුතුය.
ධම්මපරිභොග - ආමිසපරිභොගයන් අතුරෙහි යම් තැනෙක්හි ආමිෂ පරිභොගය වටීද, එහි ධර්‍මපරිභොගයද වටියි. කෙළවර සිටි යම් ග්‍රන්‍ථයෙක් ඒ පුද්ගලයාගේ ඇවෑමෙන් නසීද, එය ධර්‍මානුග්‍රහයෙන් ඉගෙනීම වටීයයි කියනලදි.
එහි මේ වස්තුව දතයුතුය:- මහාභයෙහි වනාහි එක්ම මහණක්හට මහා නිර්‍දෙශය ප්‍රගුණ වූයේය. එකල්හි චතුනිකායික මහාතිස්ස ස්ථවිරයන්ගේ උපාද්ධ්‍යායවූ මහා ත්‍රිපිටක ස්ථවිරතෙමේ මහාරක්‍ඛිත ස්ථවිරයන්ට ‘ඇවැත’ මහාරක්‍ඛිත, ‘මොහුගේ සමීපයෙහි මහානිර්‍දෙශය උගණුව’යි කීයේය. ‘ස්වාමීනි’ මෙතෙමේ වනාහි පාපයෙකි. ඔහු වෙත ‘නොඋගණිමි’යි කීය. ‘ඇවැත උගනුව, මම තාගේ සමීපයෙහි හිඳින්නෙමි’යි කීකල්හි ‘ස්වාමීනි’ මැනැවි, ඔබවහන්සේ හුන්කල්හි උගන්නෙමි’යි කියා පටන් ගෙන රෑදාවල් දෙක්හි පුහුණු කරනුයේ හදාරා අවසන් කරන දිනයෙහි ඇඳ යට හුන් ස්ත්‍රියක දැක ‘ස්වාමීනි’ පෙර මෙය අසන ලද්දේමය, මම මෙසේ දන්නෙම් නම් මෙබන්දක්හුගේ සමීපයෙහි ධර්‍මය නොපුහුණු කරන්නෙමි’යි කීය. ඒ මහාරක්‍ඛිත ස්ථවිරයන්ගේ සමීපයෙහි වනාහි බොහෝ මහා ස්ථවිරයන් වහන්සේලා උගෙණ මහා නිර්‍දෙශය පිහිටුවාලූහ.
**“රූපියෙ රූපියසඤ්ඤී**” මෙහි සියලුම රන්රිදී, රූපියසඞ්ග්‍රහයටම ගියේයයි දතයුතුය.
“**රූපියෙ වෙමතිකො**” රන්ද, රන්වැනි කරකොළදැයි මේ ආදි නයින් හටගත් සැක ඇත්තේය.
**“රූපියෙ අරූපියසඤ්ඤී**” රන් ආදියෙහි කරකොළය යනාදි හැඟීම් ඇත්තේය. අනිකෙකුදු ඇත්තේය. පින් කැමැත්තාවූ රාජන්නෙපුරාදියෙහි වූවෝ බත් කැවිලි සුවඳ පිඬු ආදියෙහි බහා හිරණ්‍යස්වර්‍ණ දෙන්නාහ. රෙදි සිඟායෑමෙහි හැසිරෙන්නවුන්ට දෙකෙළවර බැඳි කහවණු ආදිය සමගම වස්ත්‍ර දෙන්නාහ. භික්‍ෂූහු බත් ඈ හැඟීමෙන් හෝ වස්ත්‍රසංඥාවෙන් හෝ පිළිගණිත්. මෙසේ කහවණුවෙහි කහවණු නොවේය යන හැඟීම් ඇතිව කහවණු පිළිගණීයයි දතයුතුය. පිළිගන්නා මහණහු විසින් මේ ගෙයිදී මේ ලද්දේය’යි සැලකිය යුතුය. යමක්හු විසින් නොසිහියෙන් දෙන ලද්දේවේද, හෙතෙමේ සිහිය ලැබ නැවැත ඒද, එකල්හි මොහුට ‘තාගේ වස්ත්‍රය බලව’යි කියයුතුය. මේ ශික්‍ෂාපදයෙහි සෙස්ස ප්‍රකට අර්‍ත්‍ථ ඇත්තේමය.
සමුත්‍ථානාදීන් අතුරෙහි කයින්, වචනයෙන්, කායාවාචායෙන්, කායචිත්තයෙන්, වාචාචිත්තයෙන්, කායවාචාචිත්තයෙන් උපදින බැවින් ෂඩ් සමුත්‍ථානිකය. කිසි කලෙක ගැණීම කරණකොට ඇවැතට පැමිණෙන බැවින් ක්‍රියාවෙන් උපදියි. කිසි කලෙක ප්‍රතික්‍ෂෙපය නොකරන බැවින් අක්‍රියාවෙන් උපදියි. රූපිය අඤ්ඤවාදක උපස්සුති ශික්‍ෂාපද තුන ක්‍රියාක්‍රියාභාවයෙන් එක් පරිච්ඡෙද ඇත්තාහු වෙත්. නොසංඥාවිමොක්‍ෂය. අචිත්තකය. ප්‍රඥප්තිවද්‍යය. කායකර්‍මයි. වාක්කකර්‍මයි. ත්‍රිචිත්තයි. ත්‍රිවෙදනයි.
“**තෙන සමයෙන**”යි රූපිය සංවොහාරශික්‍ෂාපදයයි. එහි **“නානප්පකාරකං**”, කළ නොකළ ඈ විසින් නන්වැදෑරුම් වේ. “**රූපියසංවොහාරං**” රන්රිදී මසු කහවණු ගණුදෙනුව. “**සමාපජ්ජන්ති”** පිළිගැනීම පිළිකෙව් නොකළ බැවින් පිළිගත් කහවණු ආදිය ගණුදෙනුවෙහි දොස් නොදක්නාහු කෙරෙත්.
“**සසූපගං”** යනාදි තන්හි හිසට පැමිණේනුයි සීසූපගනම. පොත්හි වනාහි ‘සීසූපක’යි ලියත්. මෙය, යම්කිසි ශීර්‍ෂාලඞ්කාරයකට නමෙකි. සියලු තන්හි මේ නයවේ. **“කතෙන කතං”** යනාදිතන්හි පිරිසිදු කහවණු ව්‍යවහාරයම කියන ලද්දේ වේ.
“**රූපියෙ රූපිය සඤ්ඤී**” යනාදි තන්හි පුරිම ශික්‍ෂාපදයෙහි කියූ වස්තූන් අතුරෙහි නිස්සජ්ජීය වස්තුවක් කරණකොට නිස්සග්ගිය වස්තුවක් ව්‍යාවහාර කරන මහණහුට මුල් ගැණීමෙහි පුරිම ශික්‍ෂාපදයෙන් නිස්සග්ගිය පාචිත්තිය වේ. ඔබමොබ පෙරළීමෙහි මේ ශික්‍ෂාපදයෙන් නිස්සග්ගිය පාචිත්තියම වේ. නිස්සග්ගිය වස්තුවකින් දුක්කට වස්තුවක් හෝ කැපවස්තුවක් හෝ ව්‍යවහාර කරන මහණහුටද මේ නයම වේ. කහවණු නොවූවෙක්හි කහවණුය යන හැඟීම් ඇතිව කහවණු ව්‍යවහාර කෙරේ, යනාවූ යම් මේ ද්විතීය ත්‍රිකයෙක් වදාරන ලද්දේද, එයට අනුලොම් බැවින් ‘කහවණුයෙහි කහවණුය යන හැඟීම් ඇතිව කහවණු නොවූවක් ව්‍යවහාර කෙරේ, යනාදීවූ මේ අන්‍යවූ ත්‍රිකය දතයුත්තේය. තමාගේ කහවණු නොවූවකින් අන්හුගේ කහවණු ව්‍යවහාර කරන්නේද තමන්ගේ හෝ කහවණුයෙන් අන්හුගේ කහවණු නොවූවෙක් ව්‍යවහාර කෙරේද, දෙයයුරෙන්ම රූපිය සංවොහාරය කරන ලද්දේම වේ. එහෙයින් පෙළෙහි එකතකින් කහවණු පක්‍ෂයෙහි එක්ම ත්‍රිකයෙක් වදාරන ලද්දේය.
දුක්කට වස්තුවකින් නිස්සග්ගිය වස්තුවක් ගණුදෙනු කරන මහණහුට මුල් ගැණීමෙහිදී පුරිම ශික්‍ෂාපදයෙන් දුක්කටය වේ. පසුව පෙරළීමෙහි මෙයින් නිස්සග්ගිය පාචිත්තිය වේ. ගරුකය ගණුදෙනු කළ බැවිනි. දුක්කට වස්තුවකින් දුක්කට වස්තුවක්ම හෝ කැප වස්තුවක් හෝ ගණුදෙනු කරන මහණහුට මුල් ගැණීමෙහි පුරිමශික්‍ෂාපදයෙන් දුක්කටය වේ. පසුව පෙරළීමෙහිද මෙයින් දුක්කටයම වේ. කුමක් හෙයින, යත්:- අකැප වස්තුවකින් ගණුදෙනු කළ බැවිනි. අන්‍ධකාර්‍ත්‍ථකථාවෙහි ක්‍රයවික්‍රයට පැමිණෙන්නේ නම් නිස්සග්ගිය පාචිත්තියයි කියන ලදී. එය දුර්‍භාෂිත වේ. කුමක් හෙයින, යත්:- දීම ගැනීමට වඩා අන්‍ය වූ ක්‍රය වික්‍රයෙක් නම් නැත්තේය. ක්‍රයවික්‍රය ශික්‍ෂාපදයද කැපවස්තුවකින් කැපවස්තු පෙරළීමම සඳහා වදාරන ලද්දේද එහෙයිනි. එද වනාහි පස්සහදැහැමියන් හැර මේ ශික්‍ෂාපදය කහවණුයෙන් කහවණු හා කහවණු නොවූවක් ගණුදෙනු කිරීමද කහවණු නොවූවකින් කහවණු ගණුදෙනු කිරීමද දුක්කට වස්තුවකින් දුක්කට වස්තුවක් ගණුදෙනු කිරීමද මේ රූපිය සංවොහාර ශික්‍ෂාපදයෙහි නොම වදාරන ලදී. ඒ ක්‍රයවික්‍රය ශික්‍ෂාපදපාලියෙහි නොවදාරන ලදි. මෙහි අනාපත්ති වන්නට සුදුසු නොවේ. එහෙයින් දුක්කට වස්තුවක් පිළිගැනීමෙහි යම්සේම දුක්කටය වේද, එසේම ඒ දුක්කටය වියයුතුයයි භාග්‍යවතුන් වහන්සේගේ අදහස දන්නන් විසින් කියන ලද්දේය.
කැප වස්තුවකින් වනාහි නිස්සග්ගිය වස්තුවක් ගණුදෙනු කරන මහණහුට මුල් ගැණීමෙහි පුරිමශික්‍ෂාපදයෙන් ඇවැත් නොවේ. පසුව පෙරළීමෙහි මෙයින් නිස්සග්ගිය පාචිත්තිය වේ. ‘කහවණු නොවූවෙහි කහවණු නොවූවෙක යන හැඟීම් ඇත්තේ කහවණු ගණුදෙනු කෙරේද නිස්සග්ගිය පාචිත්තිය’යි මෙය වදාරන ලද්දේය. එහෙයින්ම දුක්කට වස්තුවක් ගණුදෙනු කරන්නහුට මුල් පිළිගැණීමෙහි එසේම ඇවැත් නොවේ. පසුව පෙරළීමෙහි මෙයින් දුක්කටය වේ. කුමක් හෙයිනද යත්:- අකැපය ගණුදෙනු කළ බැවිනි. කැපවස්තුවකින් වනාහි කැපවස්තුවක් පස්සහදැහැමියන් හැර ගණුදෙනු කරන මහණහුට මුල්ගැනීමෙහි පුරිමශික්‍ෂාපදයෙන් ඇවැත් නොවේ. පසුව පෙරළිමෙහි මතුවෙහි කයවික්‍රය ශික්‍ෂාපදයෙන් නිස්සග්ගිය පාචිත්තිය වේ. කයවික්‍රය මුදාහැර ගන්නහුට මතු ශික්‍ෂාපදයෙන්ද ඇවැත් නොවේ. පොලිය යොදන්නහුට දුක්කටය වේ.
මේ කහවණු ව්‍යවහාරයාගේ ගරුබව දක්වන්නාවූ මේ පත්තචතුක්කය දතයුතුය. යම් මහණෙක් කහවණු පිළිගෙණ ඒ කහවණුයෙන් අයබිජුවටක් උපදවාද, ඒ අයබිජුවට කොටවා ඒ ලොහයෙන් පාත්‍රයක් කරවාද, මේ පාත්‍රය මහා අකැපය නම්වේ. කිසි උපායයකින් කැප කරනු නොහැක්කේය. ඉදින් ඒ පාත්‍රය විනාශකොට තැලියක් කරවාද, එද නොකැපය. වෑයක් කරවාද, ඒ වෑයෙන් සිඳින ලද දැහැට්ටද නොකැපය. බිළියක් කරවාද, එයින් මැරූ මත්ස්‍යයෝද නොකැපයහ. වෑතලය තවා ජලය හෝ කිරි හෝ උණුසුම් කරවාද, එද නොකැපය වේ.
යම් මහණෙක් තෙමේ කහවණු පිළිගෙණ ඒ මිලයෙන් පාත්‍රයක් මිලදී ගණීද, ඒ පාත්‍රයෙන් නොකැපම වේ. පස්සහදැහැමියන්ටම කැප නොවේය’යි මහාපච්චරියෙහි කියනලදී. ඒ පාත්‍රය කැප කරන්නට හැක්කේද, එහි ජලය මිල හිමියන්ටත් පාත්‍රය පාත්‍ර හිමියන්ටත් දුන් කල්හි කැපවේ. කැප බඩුවක්දී ගෙණ පරිභොග කිරීම වරද නොවේ.
යම් මහණෙක් තෙමේ කහවණු පිළිගන්නවා ගෙණ කැපකරු සමග කඹුරුගෙයකට ගොස් පාත්‍රයක් දැක ‘මේ පාත්‍රය මට රුස්නේය’යි කියාද, කැපකරු තෙමේද, ඒ කහවණුදී මේ පාත්‍රය කැප වහරින් ගන්නා ලද්දේද දෙවන පාත්‍රය සමානමැයි කඹුරහු හඟවාද, මිල පිළිගත් බැවින් නොකැප වේ. කුමක් හෙයින් සෙස්සන්ට කැප නොවේද, යත්: මිල නොහළ බැවිනි.
යම් මහණෙක් තෙමේ කහවණු නොපිළිගෙණ ‘තෙරුන්ට පාත්‍රයක් මිලදීගෙන දෙව’යි යැවූ කැපකරුවකු සමග කඹුරුගෙයකට ගොස් පාත්‍රයක් දැක ‘මේ කහවණු ගෙණ මේ පාත්‍රය දෙව’යි කහවණු දෙවා ගත් මේ පාත්‍රය මෙම මහණහුට නොවටියි. නොමනාකොට පරීක්‍ෂා කළ බැවිනි. අන්‍යයන්ට වනාහි මිල නොපිළිගත් බැවින් වටියි.
මහාසුම්ම ස්ථවිරයන් වහන්සේගේ උපාද්ධ්‍යායයෝ අනුරුද්ධ නම් ස්ථවිරයන් වහන්සේ වූහ. හෙතෙමේ තමන්ගේ මෙබඳු පාත්‍රයක් ගිතෙල් පුරවා සඞ්ඝයාට නිසදූයේය. ත්‍රිපිටක චූලනාග ස්ථවිරයන් වහන්සේගේද සද්ධිවිහාරිකයන්ට මෙබඳු පාත්‍රයෙක් වූයේය. ස්ථවිර තෙමේ ඒ පාත්‍රය ගිතෙල් පුරවා සඞ්ඝයාට නිසදෙව්වේයි මෙය අකප්පිය පත්තචතුක්කයයි.
ඉදින් කහවණු නොපිළිගෙණ ‘තෙරුන්ට පාත්‍රයක් මිලදී ගෙන දෙව’යි යැවූ කැපකරු සමග කඹුරුගෙයකට ගොස් පාත්‍රයක් දැක ‘මේ පාත්‍රය මට රුස්නේය’යි හෝ ‘මේ පාත්‍රය මම ගන්නෙමි’යි හෝ කියාද, කැපකරු තෙමේ ඒ කහවණුදී ‘මේ පාත්‍රය සියල්ලන්ට කැපවේ. බුදුවරයන්ට පවා පරිභොගයට සුදුසු වේය’යි කඹුරාට හඟවයි.
**“අරූපීයෙ රූපියසඤ්ඤී**” බරපත්‍රාදීන් අතුරෙහි ස්වර්‍ණය යන හැඟීම් ඇත්තේය. “**ආපත්ති දුක්කටස්ස**” ඒ ඛරපත්‍රාදියෙන් කහවණු නොවූවත් ගණුදෙනු කෙරේ නම් දුක්කටාපත්තිය වේ. විමති ඇත්තහු කෙරෙහි මෙම නයවේ. කහවණු නොවූවෙක්හි එසේ හැඟීම් ඇතිව පස්සහදැහැමියන් සමග මෙය ‘ගෙණ මෙය දෙව’යි කයවික්‍රය කරන්නහුටද ඇවැත් නොවේ. සෙස්ස ප්‍රකටමය.
මේ ශික්‍ෂාපදය කයින් වචනයෙන් කායවාචායෙන් කායචිත්තයෙන් වාචාචිත්තයෙන් කායවාචාචිත්තයෙන් උපදින බැවින් ෂඩ් සමුත්‍ථානිකය. ක්‍රියාවෙන් උපදී. නොසංඥාවිමොක්‍ෂය. අචිත්තකයි. ප්‍රඥප්තිවද්‍යය. කායකර්‍මයි. වාක්කර්‍මයි. ත්‍රිචිත්තයි. ත්‍රිවෙදනයි.
**“තෙන සමයෙන**”යි කයවික්කය ශික්‍ෂාපදයයි. එහි “**කතිහි පිත්‍යායං**” යනු ‘තාගේ මේ සඞ්ඝාටිය කොපමණ දවස් මෙහි හිතාරය පදපූරණය වේ. පිකාරය ගැරහීමෙහි වේ. ‘තාගේ දුර්‍වලසඞ්ඝාටිය කොපමණ දවස් වන්නේදැ’යි යන අර්‍ත්‍ථයි. නොහොත් ‘කතිහම්පිත්‍යායං’යිද පාඨය වේ. එහි **“කතිහං**” කොපමණ දිනද, කොපමණ දවස්යි කියන ලද්දේ වේ. සෙස්ස කියූ නයම වේ. “**කතිහිපි මය්‍යායං**” යන මෙද මෙම නයින් දතයුතුය. “**ගිහීනම්පි ගිහිස්ස**” යන මෙහි ‘නං’ යනු නාමාර්‍ත්‍ථයෙහි නිපාතයි. ගිහියෝ නම් ගිහියකුහටැයි කියන ලද්දේ වේ.
**“නානප්පකාරකං**” යනු චීවරාදීවූ කප්පිය භාණ්ඩයන්ගේ වසයෙන් නානාප්‍රකාර වේ. එහෙයින්ම මේ ශික්‍ෂාපදයාගේ පදභාජනයෙහි සිවුර දවාලූහුය. කෙළවරකොට කප්පිය භාණ්ඩයම දක්වන ලද්දේ වේ. අකප්පියභාණ්ඩ පරිවර්‍තනය ක්‍රයවික්‍රය සඞ්ග්‍රහයට නොයන්නේය. “**කය වික්කයං**” ක්‍රයද වික්‍රයද ‘මෙයින් මේ බඩුව දෙව, යනාදි නයින් අන්හුගේ කැප බඩුවක් ගන්නේ ක්‍රයට පැමිණේ. තමාගේ කැප බඩුවක් දෙන්නේ වික්‍රයට පැමිණේ.
“**අජ්ඣාභරති**”යි අභිභවනය කොට හැසිරේ. ව්‍යතික්‍රමවචන කියාය යන අර්‍ත්‍ථයි. “**යතො කයිතඤ්ච හොති වික්කීතඤ්ච**” යම්කලෙක්හි අන්හු අයත් බඩුවක් තමාගේ අතෙහි වූවක් කරන්නහු විසින් ගන්නා ලද්දේවේද, තමන් අයත් බඩුවක් අනුන්ගේ හස්තගත කරන්නන් විසින් දෙන ලද්දේවේද, “**ඉමිනා ඉමං**” යනාදි වචනයට අනුරූප හෙයින් පාඨයෙහි පළමුකොට තමන් අයත් භාණ්ඩය දක්වන ලද්දේය.
“**නිස්සජ්ජිතබ්බං**” මෙසේ අන්‍යයාගේ අතින් ගණුදෙනු කිරීම් වසයෙන් ගන්නාලද කැප භාණ්ඩය නිසදිය යුතුය. මේ ගණුදෙනු කිරීම පස්සහදැහැමියන් හැර සෙසු ගිහීන් හා පැවිද්දන් හාද යටත් පිරිසෙයින් මවුපියන් හාද නොකටයුතුය.
එහි මේ විනිශ්චයයි:- වස්ත්‍රයකින් වස්ත්‍රයක් හෝ වේවා, බතින් බතක් හෝ වේවා, යම්කිසි කැප භාණ්ඩයක් ‘මෙයින් මේ බඩුව දෙව’යි කියාද දුක්කටය වේ. මෙසේ කියා තමාගේ භාණ්ඩයක් මවටද දේද දුක්කටය වේ. මෙයින් මේ බඩුව දෙව’යි කියන ලද්දේ හෝ ‘මේ බඩුව දෙවා මේ බඩුව තට දෙමි’යි කියා හෝ මවුගේද, බඩුවක් තමා ගණීද, දුක්කටය වේ. තමන් අයත් බඩුව අන්හු අතටද අන්හු අයත් බඩුව තමන්ගේ අතටද පැමිණි කල්හි නිසගි වේ. මවුට හෝ පියාට හෝ මේ බඩුව දෙව’යි කියන්නහුට විඥප්තියක් නොවේ. ‘මේ ගණුව’යි දෙන්නහුට සද්ධාදෙය්‍ය විනිපතයෙක් නොවේ. නොනෑයකුට මෙය දෙව’යි විඥප්තිය වේ. ‘මෙය ගණුව’යි දෙන්නහුට සද්ධාදෙය්‍ය විනිපතනය වේ. ‘මෙය දෙව’යි ගණුදෙනුවට පැමිණෙන්නහුට නිසගි වේ. එහෙයින් කැපබඩුවක් පෙරළන්නහු විසින් මවුපියන්ද සමග ගණුදෙනු කිරීමද, අඤ්ඤාතක විඤ්ඤත්ති සද්ධාදෙය්‍ය විනිපාතන කයවික්කයාපත්ති සඞ්ඛ්‍යත වූ තුන් ඇවැතුන් මුදන්නහු විසින් නොනෑයන් සමග පරිවර්‍තනය කටයුතුය.
එහි මේ පරිවර්‍තන විධියයි:- මහණහුට මඟවියදම් පිණිස සහල් ඇත්තේය. හෙතෙමේ අතරමගදී බත් අතේ ඇති පුරුෂයකු දැක ‘අපට සහල් ඇත්තේය. අපට මේ සහලින් ප්‍රයෝජන නැත, බතින් නම් ප්‍රයෝජන ඇත්තේ’යි කියාද, පුරුෂතෙමේ සහල් ගෙණ බත් දේද වටියි. අඤ්ඤත්තකවිඤ්ඤත්ති සද්ධාදෙය්‍යවිනිපාතනකයවික්කයාපත්තීහු නොවෙත් යටත් පිරිසෙයින් නිමිත්තකර්‍මමාත්‍රයෙක්ද නොවේ. කුමක් හෙයින, යත්: මිල ඇති බැවිනි. ‘ඉදං අම්හාකං අත්‍ථි අම්හාකඤ්ච ඉමිනාච අත්‍ථොති භණති’යි පසුභාගයෙහිද කියන ලද්දේමය. යම් මහණෙක් තෙමේ මෙසේ නොකොට ‘මෙයින් මෙය දෙවා’යි පරිවර්‍තනය කෙරේද, වස්තුවට අනුරූපවූ ඇවැත්මය. ඉඳුල් කන්නකු දැක ‘මේ බත් අනුභව කොට පඬුපතුරු හෝ දර හෝ ගෙණ එව’යි කියාද, පඬුපතුරු ගණනින්ද දර ගණනින්ද, නිසගි ඇවැත්හු වෙත්. මේ බත් අනුභවකොට ‘මෙය කරවු’යි දන්තකාරකාදීවූ ශිල්පීන් ලවා ඩබරාදීන් අතුරෙහි ඒ ඒ පිරිකර කරවාද, රදවුන් ලවා හෝ වස්ත්‍ර ධොවනය කරවාද වස්තුන්ට අනුරූපවූ ඇවැත්මය. කරනවෑමියකු ලවා කෙස් සිඳවාද කම්කරුවන් ලවා නව කර්‍මාන්ත කරවාද, වස්තූන්ට අනුරූප වූ ඇවැත්මය. ‘මේ බත අනුභව කොට මේ කර්‍මාන්තය කරවු’යි නොකියාද, ‘මේ බන අනුභව කරවා අනුභව කරන ලද්දේ වෙහි, අනුභව කරන්නෙහි, මෙනම් කර්‍මාන්තය කරව’යි කියාද වටියි. මෙහිද කිසිසේත් වස්ත්‍ර ධොවනයෙහි හෝ කෙස් සිඳීමෙහි හෝ භූමිශොධනාදීවූ නවකර්‍මාන්තයෙහි හෝ මෙරමා සතු බඩුවක් තම අතට පත්වූයේ නිසදිය යුත්තෙක් නම් නැත්තේය. මහාඅර්‍ත්‍ථකථාවෙහි දැඩිකොට කියූ බැවින් මේ කීම වළකාලන්නට නොහැක්කේය. එහෙයින් යම්සේ නිසගිවස්තුවක් පරිභොග කළ කල්හි හෝ නැසුනු කල්හි හෝ පාචිත්තිය දෙසාද, එසේ මෙහිද දෙසිය යුතුය.
**“කයවික්කයෙ කයවික්කයසඤ්ඤී**”යි යනාදියෙහි යමෙක් තෙමේ ගණුදෙනු කිරීමට පැමිණේද, හෙතෙමේ එහි ගණුදෙනු කරන හැඟීම් ඇත්තෙක් හෝ වේවා, විමති ඇත්තෙක් හෝ වේවා, ගණුදෙනු කරන හැඟීම් නැත්තෙක් හෝ වේවා, නිස්සග්ගියපාචිත්තියම වේ. මූලත්‍රිකයෙහි දෙපදයන්හි දුක්කටය මැයි මෙසේ අර්‍ත්‍ථ දතයුතුය.
“**අග්ඝ පුච්ඡති**” ‘මේ තාගේ පාත්‍රය කුමක් අගීදැ’යි විචාරයි. ‘මෙනම්’යි කියූ කල්හි ඉදින් ඔහුගේ කැප බඩුව මැහැඟිවේද, මෙසේද ඔහුට ‘උපාසක’ මාගේ මේ වස්තුව මාහැඟිය, තාගේ පාත්‍රය අනිකක්හට දෙව’යි නැවැත කියාද, ඒ අසා අන්‍යයා අන්තලියකුදු දෙන්නෙමි’යි කියාද, ගැණිම වටියි. ‘අපගේ මෙනම් බඩුවක් ඇතැයි කියූ ලක්‍ෂණයෙහි වැටේ. ඒ පාත්‍රය මහැඟිවේද, මහණහුගේ වස්තුව මද අගය ඇත්තේද, පාත්‍ර ස්වාමිතෙමේ මේ වස්තුවෙහි අගය අඩුබව නොදනී නම්, පාත්‍රය නොගත යුතුය. ‘මාගේ වස්තුව මද අගය ඇත්තේයයි කියයුත්තේය. මහැඟිබව දැන වඤ්චාකොට ගන්නේ බඩුව අගය කරවා කරවිය යුතුබවට පැමිණේ. ඉදින් පාත්‍රස්වාමි තෙමේ ‘ස්වාමීනි’ වේවා, සෙස්ස මට පින් වන්නේයයි දේ නම් වටියි.
**“කප්පිය කාරකස්ස ආචික්‍ඛති**”යි යමකු අතින් බඩුවක් ගණීද, ඔහු හැර යටත් පිරිසෙයින් ඔහුගේ අන්‍යවූ පුතකු සහෝදරයකු කැපකරු කොට ‘මෙයින් මෙනම් බඩුව ගණ දෙව’යි කියාද, හෙතෙමේ දක්‍ෂ වේ. නැවැත නැවැත ගෙණ අවුත් විවාද කොට ගණිද, නොබෙණෙන්නහු විසින් සිටිය යුතුය. දක්‍ෂ නොවේනම් ගන්නට නොදනීද, වෙළඳ තෙමේ ඔහු රවටාද, නොගණුවයි කියයුතුය.
‘ඉදං අම්හාකං’ යනාදියෙහි ‘මේ පිළිගත් තෙල් හෝ ගිතෙල් අපට ඇත්තේය, අපටද අනික් පිළිගන්නා ලද්දකින් ප්‍රයෝජන ඇත්තේය’යි කියාද, ඉදින් හෙතෙමේ එය ගෙන අනිකක් දේද, පළමුකොට තමාගේ තෙල් නොමැන්නවිය යුතුය. කුමක් හෙයින, යත්:- හැළියෙහි ඉතිරි තෙල් වේද, ඒ තෙල් පසුව මනින්නහුගේ නොපිළිගත් තෙල් දූෂිත කරන්නේද, එහෙයින් සෙස්ස ප්‍රකටමය.
කයින් වචනයෙන් කායවාචායෙන් කායචිත්තයෙන් වාචාචිත්තයෙන් කායවාචාචිත්තයෙන් උපදින බැවින් ෂඩ් සමුත්‍ථානිකය ක්‍රියාවෙන් හටගනියි. නොසංඥාවිමොක්‍ෂය අචිත්තකය. ප්‍රඥප්තිවද්‍යය. කායකර්‍මය. වාක්කර්‍මයි. ත්‍රිචිත්තයි. ත්‍රිවෙදනයි.
පත්ත වර්‍ගය
“**තෙන සමයෙන**”යි පත්ත ශික්‍ෂාපදයයි. එහි “**පත්තවණිජ්ජං**” යනු ගම් නියම්ගම්හි හැසිරෙන්නෝ පාත්‍ර වෙළඳාම හෝ කරන්නාහුය. **“ආමත්තිකාපණං වා**” භාජනයෝ ආමත්තිකායි කියනු ලැබෙත්. ඒ භාජනයෝ යම් කෙනකුන්හට විකිණිය යුතු භාණ්ඩ කොට ඇත්තාහුද ඔවුහු ආමත්තිකයෝය. ඒ ආමත්තිකයන්ගේ කඩපිළ ‘ආමත්තිකාපණ’ නමි. කුඹල් බඩු විකුණන වෙළඳුන්ගේ කඩපිළය යන අර්‍ත්‍ථයි.
“**තයො පත්තස්ස වණ්ණා”** පාත්‍රයෙහි ප්‍රමාණ තුනෙකි. “**අඩ්ඪාළ්හකොදනං ගණාති**” මගධ නැළියෙන් සහල් නැළි දෙකක බත් ගණියි. මගධ නැළිය නම් අඩතෙලෙස් පලමෙක් වේයයි අන්‍ධකාර්‍ත්‍ථකථාවෙහි කියනලදී. ආචාර්‍ය්‍යධර්‍මපාල ස්ථවිරයන් වහන්සේ ප්‍රකෘතියෙන් සිවු මිටෙක් කුඩුබයෙක. සිවුකුඩුබයෙක් නැළියෙක. ඒ නැළියෙන් සොළොස් නැළියෙන් ද්‍රොණයෙක. ඒ ද්‍රොණය, මගධ නැළියෙන් දොළොස් නැළියක් වේය’යි කියන ලදි. එනයින් මගධ නැළියනම්, පස් කුඩුබ එක් මිටක් හා තවත් මිටකින් තෙවන කොටසද යන මෙකියූ පමණ ගණීයයි දතයුතුය. හෙළදිවයිනැ පියවිනැළිය මහත්වන්නීය. ද්‍රවිඩ නැළිය කුඩා වන්නීය. මගධ නැළිය ප්‍රමාණ යුක්තය. ඒ මගධ නැළියෙන් නැළි එකහමාරක් එක් හෙළ නැළියක් වේය’යි මහාඅත්‍ථකථාවෙහි කියනලදී. “**චතුභාගං ඛාදනං**” බතෙහි සිවුවන කොටස පමණ කැවිලිය. ඒ කැවිලි අතින් ගතහැකි මුද්ගසූපයාගේ වසයෙන් දතයුතුය. “**තදුපියඤ්ච බ්‍යඤ්ජනං**” ඒ බතට සෑහෙන පමණවූ මස් මාංස පලාපල කිළිල් ආදී බ්‍යඤ්ජනය.
එහි මේ විනිශ්චයයි: මනාකොට කෙටූ මනාකොට පිරිසිදු කළ නොකැඩුනු පරණ ඇල් සහලින් මගධ නැළි දෙකක් ගෙන ඒ සහලින් නොපැසුනු සහල් නැති නොකෙළසුනු හෙවත් බෙරිනොවූ කැටිනොවූ උලක උල නොබැඳුනු කොඳකැකුළු රැසක් වැනිවූ නොබෙරිබත පිසා ඉතිරි නොකොට පාත්‍රයෙහි බහා ඒ බතෙහි සිවුවන කොටස පමණවූ ඉතා ඝන නොවූ ඉතා තුනී නොවූ අතින් ගතහැකි වූ සියලු කුළුබඩුවෙන් මනාකොට පිළියෙල කළ මුද්ගසූපය එහි බැහිය යුතුය. ඉක්බිති පිඩකට පිඩකට සෑහෙන අවසන් පිඩ දක්වා පොහොනා මස් මාංසදිව්‍යඤ්ජන බහාලිය යුතුය. ගිතෙල් තෙල් මෝරු රසකාඩි ආදීහු ගිණීමට නොපැමිණෙන්. ඒ ගිතෙල් ආදීහු ප්‍රසන්න හෙයින් ඔදනගතිකම වෙත්. පිරිහෙලන්නට වඩන්නට නොහැකිවෙත්. මෙසේ බැහූ මේ සියල්ලම පාමුවවිටෙහි යට රෙඛාව සමව සිටීනම්, හුයකින් හෝ හිරටකින් හෝ ගසන කල්හි පාමුදුනෙහි හසුරුවන හුයෙහි හෝ හිරටෙහි යටකෙළවර පහසා නම් හෙවත් යට කෙළවරෙහි වදීනම් මේ පාත්‍රය **උක්කට්ඨපත්ත** නම්වේ. ඒ ඉර ඉක්මවා මුදුන් කරනලදුව සිටීද, මේ පාත්‍රය උක්කට්ඨොමක පත්ත නම්වේ. ඒ ඉරට නොපැමිණේද, ඇතුළට පැමිණියක්ම වේද, මේ පාත්‍රය **උක්කට්ඨුක්කට්ඨපත්ත** නම්වේ.
“**නාළිකොදනං**” යනු මගධ නැලියෙන් එක් සහල් නැළියක බත. **“පත්‍ථොදනං”** මගධ නැළියෙන් නැළිබාගයක බත. සෙස්ස කියූ නයින්ම දතයුතුය. මේ වනාහි නාමමාත්‍රයෙහි වෙනසයි. නැළියක බත් ආදි සියල්ල බහාලන ලද්දේ කියූ ලෙසින්ම යට රෙඛාව සමව සිටීනම් මේ **මජ්ඣිමපත්ත** නම්වේ. ඒ රෙඛාව ඉක්මවා මුදුන් කරන ලදුව සිටීනම් මේ පාත්‍රය **මජ්ඣිමොමකපත්ත **නම්වේ. ඒ රෙඛාවට නොපැමිණේද ඇතුළතම වූයේද, මේ පාත්‍රය මජ්ඣිමුත්තට්ඨපත්ත නම් වේ. නැළිබාගයක බත් ආදි සියල්ල බහන ලද්දේ යට රෙඛාවට සමව සිටීනම් මේ පාත්‍රය **ඔමකපත්ත** නම්වේ. ඉදින් ඒ රෙඛාව ඉක්ම මුදුන් කරනලදුව සිටීද, මේ පාත්‍රය **ඔමකොමකපත්ත **නම්වේ. ඒ රෙඛාවට නොපැමිණේද, ඇතුළත වූයේමවේද, මේ පාත්‍රය **ඔමකුක්කට්ඨපත්ත** නම්වේ. මෙසේ මේ පාත්‍ර නවයෙක් වේ. ඒ පාත්‍ර අතුරෙහි උක්කට්ඨුක්කට්ඨපාත්‍රය හා ඔමකොමකපාත්‍රය පාත්‍ර නොවේ. “**තතො උක්කට්ඨො අපත්තො ඔමකො අපත්තො**” යන මෙය මේ පාත්‍රදෙක සඳහා කියන ලදි. **“උක්කට්ඨුක්කට්ඨා**” මෙහි උත්කර්‍ෂයටත් වඩා උත්කර්‍ෂ බැවින් ‘තතො උක්කට්ඨො අපත්තො’යි කියනලදි. ඔමකොමකපාත්‍රයද අඩුපාත්‍රයටත් වඩා අඩු බැවින් ‘තතො ඔමකො අපත්තො’යි කියනලදි. එහෙයින් මේ පාත්‍ර නොවූවාහු භාජනපරිභොගයෙන් පරිභොග කටයුත්තාහු අධිෂ්ඨානයට නොසුදුස්සහ. විකප්පනයට නොසුදුස්සහ. අන්‍යවූ පාත්‍රස්ත අධිෂ්ඨානකොට හෝ විකප්පනය කොට හෝ පරිභොග කටයුත්තාහ. මෙසේ නොකොට ඒ පාත්‍රය දසදවසක් පරම කොට ඇති කාලය ඉක්මවන මහණහුට නිස්සග්ගිය පාචිත්තිය’යි. සත්වැදෑරුම්වූම ඒ පාත්‍රය දස දවසක් පරමකොට ඇති කාලය ඉක්මවන මහණහුට නිස්සග්ගිය පාචිත්තිය වේයයි දතයුතුය.
**“නිස්සග්ගියං පත්තං අනිස්සජිත්‍වා පරිභුඤ්ජති**” යනු කැඳ බී සේදූ කල්හි දුක්කටය වේ. කැවිලි හා බත් අනුභව කොට සේදූ කල්හි දුක්කටයයි මෙසේ ප්‍රයොගයක් ප්‍රයොගයක් පාසා දුක්කටය වේ.
“**අනාපත්ති අන්තොදසාහං අධිට්ඨෙති විකප්පෙති**”යි මෙහි වනාහි පමණින් යුත් පාත්‍රයෙහිද අධිෂ්ඨානයට හා විකප්පනයට සුදුසු බව මෙසේ දතයුතුය. අයොමය පාත්‍රය පස්පාකයකින්ද මත්තිකාපාත්‍රය දෙපාකයකින්ද පිසන ලද්දේ අධිෂ්ඨානයට සුදුසු වේ. පත්‍රදෙකටම යම් මිලක් දිය යුත්තේද, ඒ මිලය. දුන්කල්හිම අධිෂ්ඨානයට සුදුසු වේ. එක් පාකයෙන් අඩුවූයේ වේද, දෙවියැට සමාරකුදු හෙවත් ඇටකාසියක් නමුදු මිල නොදෙන ලද්දේද, අධිෂ්ඨානයට නොසුදුසු වෙත්. ඉදින් පාත්‍රස්වාමි තෙමේ ‘නුඹ වහන්සේලාට යම් කලෙක මිල වන්නේද එකල්හි දුනමැනැවැ’ ඉටා පරිභොග කළ මැනැවැ’යි කියාද ඉටිමට සුදුසු නොවේමය. යම් හෙයකින් පාකය අඩු වූ බැවින් පාත්‍ර සඞ්ඛ්‍යාවට නොයේද, සියලු මිල හෝ එක් කොටසක් හෝ නොදුන් බැවින් තමන් සතු බවට නොපැමිණේද අන්හුට අයත්වේද, එහෙයින් පාකය හා මිලය නිමිකල්හිම අධිෂ්ඨානයට සුදුසු වේ. යම් පාත්‍රයෙක් අධිෂ්ඨානයට සුදුසුවේද, ඒ පාත්‍රය විකප්පනයටත් සුදුසු වේ. ඒ පාත්‍රය අතට ආයේද, නොආයේද ඉටිය යුතුය. විකපිය යුතුය. පාත්‍රකාරක තෙමේ මිල ලැබ තෙමේ හෝ දෙනු කැමැතිව ‘ස්වාමීනි’ මම නුඹවහන්සේට පාත්‍රයක් කොට අසුවල් දිනයෙහි පිස තබන්නෙමි’යි කියාද, මහණ තෙමේද ඔහු විසින් පිරිසිඳින ලද දිනයෙන් දසදවස ඉක්මවා නම් නිස්සග්ගිය පාචිත්තිය වේ. ඉදින් පත්‍රකාරකතෙමේ ‘මම නුඹවහන්සේට පාත්‍රයක් කොට අසුවල් දිනයෙහි හසුනක් එවන්නෙමි’යි කියා එසේම කෙරේද, ඔහු විසින් එවූ මහණ තෙමේ ඒ මහණහුට නොසැලකෙරේද, අනිකෙක් දැක හෝ අසා හෝ ‘ස්වාමීනි’ නුඹවහන්සේගේ පාත්‍රය නිමවන ලදැ’යි සැලකෙරේද, මොහුගේ සැලකිරීම පමණ නොවේ. යම්කලෙක ඔහු විසින් එවන ලද්දේම සැලකෙරේද, ඔහුගේ වචනය ඇසූ දවස පටන් දසදවස ඉක්මවන මහණහුට නිස්සග්ගිය පාචිත්තිය වේ. ඉදින් පාත්‍රකාරක තෙමේ ‘මම නුඹවහන්සේට පාත්‍රයක් කොට පිස කිසිවකු අත එවන්නෙමි’යි කියා එසේම කෙරේද, පාත්‍රය ගෙණ ආ මහණ තෙමේ තමාගේ පිරිවෙණෙහි තබා ඔහුට ආරොචනය නොකෙරේද, අන් කිසිවෙක් ‘කිම, ස්වාමීනි’ අලුතගෙණ ආ පාත්‍රය සොඳුරුදැ’යි විචාරාද ‘ඇවැත’ පාත්‍රය කොතැනදැ’යි විචාළවිට ‘මෙනම් ඇත්තහු අත එවන ලද’යි කියාද, මොහුගේද මේ වචනය ප්‍රමාණ නොවේ. යම්කලෙක ඒ මහණතෙමේ පාත්‍රය දේද, එය ලද දිනපටන් දසදවස ඉක්මවන මහණහුට නිස්සග්ගිය පාචිත්තිය වේ. එහෙයින් දසදවස නොඉක්මවාම ඉටිය යුතුය. විකපිය යුතුය.
එහි පාත්‍රය පිළිබඳ ඉටීම් දෙකෙකි. කයින් හෝ ඉටයි. වචනයෙන් හෝ ඉටයි. ඔවුන්ගේ වසයෙන් ඉටන්නහු විසින් ‘ඉමං පත්තං පච්චුද්ධරාමි’යි හෝ ‘එතං පත්තං පච්චුද්ධරාමි’යි හෝ මෙසේ හමුවෙහි හෝ නොහමුවෙහි හෝ තුබූ පුරාණපාත්‍රය පසුදුරා අනිකක්හට හෝ දී යම්කිසි තැනක තුබූ අලුත් පාත්‍රය අතින් පිරිමැද ‘ඉමං පත්තං අධිට්ඨාමි’යි සිතින් ආභොගකොට කායවිකාරය කරන්නහු විසින් කයින් හෝ ඉටිය යුතුය. වාග්භෙදකොට වචනයෙන් හෝ ඉටිය යුතුය. එහි අධිෂ්ඨානය තෙමේ දෙවැදෑරුම්ය. ඉදින් අත්පසෙහි වේනම් ‘ඉමං පත්තං අධිට්ඨාමි’යි වාග්භෙදය කටයුතුය. නැවත ගැබතුළ හෝ පහය මතුවෙහි හෝ අසල වෙහෙරෙහි හෝ වේද, පාත්‍රය තැබු තැන සලකා ‘එතං පත්තං අධිට්ඨාමි’යි වාග්භෙද කටයුතුය.
ඉටන්නහු විසින් එකලා වූවහු විසිනුදු ඉටන්නට වටියි. අනිකක්හුගේ සමීපයෙහි ඉටන්නටද වටියි. අනිකක්හුගේ සමීපයෙහි කරන අධිෂ්ඨානයාගේ මේ ආනිසංසය වේ. මා විසින් ඉටන ලදද, නොඉටන ලදදැයි මේ මහණහුට විමතියක් උපදීද, අන්‍යයා සිහි කරවා විමතිය සිඳලන්නේය. කිසිවෙක් පාත්‍ර දසයක් ලැබ සියල්ල තෙමේම පරිභොග කරනු කැමැත්තේ වේද, සියලු පාත්‍ර නොඉටිය යුතුය. එක් පාත්‍රයක් ඉටා නැවැත දෙවන දිනයෙහි එය පසුදුරා අනික් පාත්‍රයෙක් ඉටිය යුතුය. මේ උපායයෙන් අවුරුදු සියයක් නමුදු පරිහරණය කරනු හැක්කේය.
මෙසේ අප්‍රමත්ත වූ මහණහුගේ අධිෂ්ඨානවිජනනය කිසි කලෙක වන්නේද, යත්: කිසි කලෙක වන්නේය. ඉදින් මෙතෙමේ පාත්‍රය අනිකක්හට දේද, ගිහි හෝ වේද, ශික්‍ෂාප්‍රත්‍යක්‍ඛ්‍යානය හෝ කෙරේද, කලුරිය හෝ කෙරේද, මොහුගේ ලිඞ්ගපරිවර්‍තනය හෝ වේද, පච්චුද්ධරණය හෝ කෙරේද, පාත්‍රයෙක්හි සිදුරෙක් හෝ වේද, අධිෂ්ඨානය හරියි.
‘දීමෙන් සිවුරු හැරීමෙන් ශික්‍ෂාප්‍රත්‍යාක්‍ඛ්‍යානයෙන් කාලක්‍රියාවෙන් ලිඞ්ගපරිවර්‍තනයෙන් පච්චුද්ධරණයෙන් සත්වැනිව සිදුරෙන්ද අධිෂ්ඨානය විජහනයවේය’යි මෙය කියන ලද්දේය.
සොරු ගැනීමෙන් හා විශ්වාසයෙන් ගැනීමෙන්ද ඉටීම හරීමය. කොපමණ සිදුරකින් අධිෂ්ඨානය බිඳේද, යත්:- යම් සිදුරකින් මෙනේරිබත් උලක් නික්මේද, පිවිසේද, එපමණ සිදුරෙන් අධිෂ්ඨානය බිඳෙන්නේය. මේ වනාහි සප්තවිධ ධාන්‍යයෙන් ගෙන් ලාමකධාන්‍යයෙන් කළ බත් උලයි. ඒ සිදුර යකඩසුණෙන් හෝ ඇණයකින් හෝ නැවත ප්‍රකෘතිමත් කළ කල්හි දසදවස තුළ නැවැත ඉටිය යුතුය. මේ වනාහි ‘අන්නොදසාහං අධිට්ඨෙති විකප්පෙති’ යන මෙහි අධිෂ්ඨානයෙහි විනිශ්චයයයි.
විකප්පනයෙහි වනාහි සම්මුඛාවිකප්පනා - පරම්මුඛා විකප්පනායි විකප්පනා දෙකක් වේ. එහි සම්මුඛ විකප්පනා තෙමෝ කෙසේ වන්නීද, යත්: පාත්‍රයන්ගේ එකක් බව හා බොහෝ බවද ලඟදුර තුබූබවද දැන ලඟ එකක් වුව ‘ඉමං පත්තං’යිද ලඟබොහෝ වුව ‘ඉමෙ පත්තෙ’යිද, අත්පසින් දුර එකක් වුව ‘එතං පත්තං’යිද අත්පසින් දුර බොහෝ වුව ‘එතෙ පත්තෙ’යිද කියා ‘තුය්හං විකප්පෙමි’ කියයුතුය. මේ එක් සම්මුඛා විකප්පනාවක් වේ. මෙපමණකින් තැබීම සුදුසුය. පරිභොගය හෝ හැරලීම හෝ ඉටීම හෝ නොකළ යුතුය. ‘මය්හං සන්තකං පරිභුඤ්ජ වා, මය්හං සන්තකං විස්සජ්ජෙහි වා, මය්හං සන්තකං යථාප්පච්චයං වා කරොහි’යි මෙසේ කියූ කල්හි පච්චුද්ධාරය වේ. එතැන් පටන් පරිභොගාදිය කළ හැකිය.
මෙහි අන්‍ය ක්‍රමයෙක්ද වේ. එසේම පාත්‍ර එකක්බව හා බොහෝ බවද ලඟදුර තුබූ බවද දැන එම මහණහුගේ සමීපයෙහි අත්වස එක් පාත්‍රයෙක් වීනම් ‘ඉමං පත්තං’යි හෝ අත්පස බොහෝ පාත්‍ර වුවහොත් ‘ඉමෙ පත්තෙ’යි හෝ අත්පසින් පිටත එක් පාත්‍රයක් වුවහොත් ‘එතං පත්තං’යි හෝ අත්පසින් පිටත බොහෝ පාත්‍ර වුවහොත් ‘එතෙ පත්තෙ’යි හෝ කියා පස්සහදැහැමියන් අතුරෙහි එක්තරා තමහට කැමැති වූ යම්කිසිවක්හුගේ නාමය ගෙණ ‘තිස්සස්ස භික්‍ඛුනො විකප්පෙමි’යි හෝ තිස්සාය භික්‍ඛුනියා - තිස්සාය සික්‍ඛමානාය - තිස්සස්ස සාමණෙරස්ස තිස්සාය සාමණෙරියා වික‍ප්පෙමි’යි හෝ කියයුතුය. මේ අනිකදු සම්මුඛා විකප්පනාය. මෙපමණකින් තැබීම වටියි. පරිභොගාදීන් අතුරෙහි එකෙකුත් නොවටියි. ඒ මහණහු විසින් වනාහි ‘තිස්සස්ස භික්‍ඛුනො සන්තකං -පෙ- තිස්සාය සාමණෙරියා සන්තකං පරිභුඤ්ජ වා විස්සජ්ජෙහි වා යථාප්පච්චයං වා කරොහි’යි කියූ කල්හි පච්චුද්ධාරය නම්වේ. එතැන් පටන් පරිභොගාදීහුද වටිත්.
පරම්මුඛා විකප්පනා තොමෝ කෙසේ වන්නීද, එසේම පාත්‍ර එකක් බව හා බොහෝ බවද ලඟදුර තුබු බවද දැන ‘ඉමං පත්තං’යි හෝ ‘ඉමෙ පත්තෙ’යි හෝ ‘එතං පත්තං’යි හෝ ‘එතෙ පත්තෙ’යි හෝ පෙර කියූ නයින් කියා ‘තුය්හං විකප්පනත්‍ථාය දම්මි’යි කියයුතුය. ඔහු විසින් කවරෙක් තාගේ මිත්‍රයෙක් හෝ වේද, සන්‍දිට්ඨ මිත්‍රයෙක් හෝ වේදැයි විචාළ යුතුය. ඉක්බිති අන්‍යයා විසින් පෙර කියූ නයින්ම ‘තිස්සො භික්‍ඛු’යි හෝ -පෙ- තිස්සා සාමණෙරී’යි හෝ කියයුතුය. නැවත ඒ මහණහු විසින් ‘අහං තිස්සස්ස භික්‍ඛුනො දම්මි’යි හෝ -පෙ- තිස්සාය සාමණෙරියා දම්මි’යි හෝ කියයුතුය. මේ පරම්මුඛාවිකප්පනාය. මෙපමණකින් තබන්නට වටියි. පරිභොගාදීන් අතුරෙහි එකෙකුත් නොවටියි. ඒ මහණහු විසින් දෙවන සම්මුඛා විකප්පනාවෙහි කියූ නයින්ම ‘මෙනම් ඇත්තහුගේ සන්තකය පරිභොග කරව’යි හෝ බැහැර කරව’යි හෝ කැමතිසේ කරව’යි හෝ කියූ කල්හි පච්චුද්ධාරය නම් වේ. එතැන් පටන් පරිභොගාදීහු වටිත්.
මේ දෙවැදෑරුම් විකප්පනාවන්ගේ වෙනස හා සමුත්‍ථානාදිය සමග සෙසු සියලු වර්‍ණනා ක්‍රමයද ප්‍රථම කඨින ශික්‍ෂාපද වර්‍ණනාවෙහි කියූ නයින්ම දතයුත්තේය.
“**තෙන සමයෙ**”යි ඌනපඤ්චබන්‍ධන ශික්‍ෂාපදයයි. එහි “**න යා පෙති**” යනු ඒ කුඹල් තෙමේ වනාහි ඉදින් ආර්‍ය්‍ය ශ්‍රාවකයෙක් නොවූයේ නම් වෙනස්බවටද යන්නේය. මෙසේ ඒ මහණුන් විසින් පීඩාකරන ලද්දේ සෝවාන් බැවින් හුදෙක් සිරුරෙන් පමණක්ම නොයැදුනේය. ‘අත්තතාපි න යාපෙති, පුත්තදාරොපිස්ස කිලමති’ යනු එහෙයින් කියනලදි.
“**ඌනපඤ්චබන්‍ධනෙන**”යි. එහි අඩුවූ පස්බැඳුමෙක් මේ පාත්‍රයටනුයි ඌනපඤ්චබන්‍ධන නම. මේ පාත්‍රයෙහි පස්බැඳුමෙක් නොපිරේය යන අර්‍ත්‍ථයි. ඒ අඩු පස් බැඳුම් ඇති පාත්‍රය කරණකොට ගෙණ. ඉත්‍ථම්භූත ලක්‍ෂණයෙහි කරණවචනයි. එහි යම්හෙයකින් මුළුමනින් නැති බැවින් බැඳුම් රහිත පාත්‍රයෙහිද පඤ්චබන්‍ධනයෝ නොපිරෙත්ද, එහෙයින් පදභාජනයෙහි ‘අබන්‍ධනොවා’ යනාදිය වදාරනලදි. ‘ඌනපඤ්චබන්‍ධනෙනයිද කියූ බැවින් යම් මහණක්හට පඤ්චබන්‍ධනයෙන් යුත් පාත්‍රයෙක් වේ, ඒ මහණහුගේ ඒ පාත්‍රය පුත්‍රයෙක් නොවේ. එහෙයින් අනිකක් විනවා ගැනීම වටියි. මේ බන්‍ධනය නම් යම්හෙයකින් බැඳීමට ඉඩ ඇති කල්හි වේද නැති කල්හි නොවේද, එහෙයින් එහි ලක්‍ෂණ දැක්වීම පිණිස ‘අබන්‍ධනොකාසො නාම’ යනාදිය කියනලදි.
“**ද්වඞ්ගුල රාජි න හොති**”යි මුවවිටින් යට දැඟුල් පමණවූ එකද රෙඛාවක් නොවේද, **“යස්ස ද්වඞ්ගුලා රාජී හොති**” යම් පත්‍රයක එබඳු එක් රෙඛාවක් වේද, ඒ පාත්‍රය ඒ රෙඛාවෙහි යට කෙළවර පාවිදින කටුවකින් විද පිස හූරැහන් නියද වැහැරි රැහැන් ආදියකින් හෝ ඊයම් හුයකින් හෝ බැඳිය යුතුය. ඒ බැදුම ආමිස නො ඇලෙනු පිණිස ඊයම් පටකින් හෝ බැඳී සිටුනා කිසි ලහටුවකින් හෝ වැසිය යුතුය. ඒ පාත්‍රයද ඉටා පරිභොග කටයුතුය. සියුම් සිදුරක් හෝ කොට බැදිය යුතුය. පිරිසිදුවූ මීඉටි ලාකඩ දුම්මල ආදියෙන් බැඳීම නොවටියි. පැණි දවා ගල්කුඩු වලින් බැඳීම වටියි. මුවවිට සමීපයෙහි පාවිදින කටුවෙන් විදිනු ලබන්නේ කබල ඝන බැවින් බිඳී යේද එහෙයින් මුවවිටින් යට විදිය යුතුය. යම් පාත්‍රයක්හුගේ රෙඛා දෙකක් හෝ එකක්ම හෝ සතරඟුල් වීද, ඒ පාත්‍රයට ඇඳුම් දෙකක් දියයුතුය. යම්පාත්‍රයක රෙඛාතුනක් හෝ වේද එකක්ම සයඟුල් ඇත්තීද ඒපාත්‍රයට ඇඳුම් තුනෙකි. යම් පාත්‍රයක රෙඛා සතරක් හෝ එකක්ම අඟුල් පමණ වේද, ඒ පාත්‍රයට බැඳුම් සතරෙක් වේ. යම් පාත්‍රයක පස් රෙඛාවක් හෝ එකක්ම හෝ දසඟුල් පමණවේද, ඒ පාත්‍රය බඳින ලද්දේද නොබඳින ලද්දේද පාත්‍රයෙක් නොවේමය. අනික් පාත්‍රයෙක් තෙමේ ඉල්ලා ගතයුතුය. මේ වනාහි මැටියෙන් කළ පාත්‍රයෙහි විනිශ්චයයි.
යකඩින් කළ පාත්‍රයෙහි පසක් හෝ එයට වැඩියක් හෝ සිදුරුවේද, ඒ සිදුරුදු යකඩ කුඩුවලින් හෝ ඇණයෙන් හෝ ලොහොමඩුල්ලෙන් හෝ බඳින ලද්දේ මට කරන ලද්දේවේද, එම පාත්‍රය පරිභොග කටයුතුය. නැවත එක් සිදුරෙක් මහත්වේද, ලොහොමඩුල්ලෙන් බදින ලද්දේත් මට නොවේ, පාත්‍රයෙහි ආමිස ඇලේද, මේ පාත්‍රය නොකැපවේ. අනික් පාත්‍රයෙන් ඉල්ලා ගත යුතුය.
“**ථෙරො වත්තබ්බො**”යි ස්වාමීනි මේ පාත්‍රය පමණින් යුක්තය. සොදුරුය, තෙරුන්ට සුදුසුය’යි නිසදනලද පාත්‍රයෙහි අනුසස් දක්වා ‘එය ගණු මැනැවැ’යි තෙරුන්ට කිය යුතුය. “**යො න ගණ්හෙය්‍ය**” අනුකම්පාවෙන් නොගන්නා මහණහුට දුක්කටය වේ. යම් මහණෙක් වනාහි සතුටින් ‘මට අනික්න පාත්‍රයකින් කිමැ’යි නොගනීද, ඒ මහණහුට ඇවැත් නොවේ. “**පත්තපරියන්තො**” එසේ කියූ කල්හි ස්ථවිර තෙමේ ඒ පාත්‍රය ගන්නේ නම්, ස්ථවිරයන්ගේ පාත්‍රය දෙවන ස්ථවිරයන්ට දියයුතුය. ස්ථවිර තෙමේ මට පාත්‍රයෙක් තිබේයි කියා අනුකම්පාවෙන් නොගන්නේ නම් ඒ නිසදනලද පාත්‍රයම දෙවන ස්ථවිරයන්ට දිය යුතුය. මේ පිළිවෙළින් කෙළවර සිටි මහණහු දක්වා ඒ කෙළවර සිටි පාත්‍රය සම්මතලද මහණහු විසින් මේ පාත්‍රය බිදීම දක්වා පරිහරණය කරවායි කියා පාත්‍රය නිසදූ මහණහුට දියයුතුයයි මෙසේ පෙළෙහි කියූ නයින් පෙරළා කෙළවර සිටි පාත්‍රය
“**න අදෙසෙ**” ඇඳ පුටු සත් බිතුයෙහි ගැසූ නාදත් ආදීවූ නොතැන්හි නොතැබිය යුතුය. යම් තැනක පළමුකොට සොඳුරු පාත්‍රයක් තබාද, එහිම තැබිය යුතුය. පාත්‍රය තබන පෙදෙස **“අනුජානාමි භික්‍ඛවෙ ආධාරකං**” යනාදි නයින් ඛන්‍ධකයෙහි කියන ලද්දේමය.
**“න අභොගෙන**” කැඳ පිසීම් ආදීවූ අයුතු පරිභොගයෙන් නොවැළඳිය යුතුය. අතරමගදී ව්‍යාධියක් උපන් කල්හි අන් බඳුනක් නැති කල්හි මැටියෙන් ආලෙප කොට කැඳ හෝ උයන්නට වතුර හෝ උණු කරන්නට වටියි.
“**න විස්සජ්ජෙතබ්බො”** අනිකක්හට නොදිය යුත්තේය. සද්ධිවිහාරිකයෙක් හෝ අන්තෙවාසිකයෙක් හෝ අනික් සොඳුරු පාත්‍රයක් තබා ‘මේ පාත්‍රය මට සුදුසුය. මේ පාත්‍රය තෙරුන්ට සුදුසුය’යි ගනී නම් වටියි. අන් මහණෙක් හෝ ඒ පාත්‍රය ගෙන තමන්ගේ පාත්‍රය දේ නම් වටියි. ‘මාගේම පාත්‍රය ගෙණ එවු’යි කියයුතු කෘත්‍යයෙක් නැත්තේය.
**“පවාරිතානං**” මෙහි සඞ්ඝයාගේ වසයෙන් පැවැරූ තන්හි පඤ්චබන්‍ධනයෙන්ම සුදුසුවේයයි කුරුන්‍දියෙහි කියනලදි. මෙහි සෙස්ස ප්‍රකටමය.
ෂඩ් සමුත්‍ථානිකය. ක්‍රියාවෙන් උපදී. නොසංඥාවිමොක්‍ෂය අචිත්තකය. ප්‍රඥප්තිවද්‍යය. කායකර්‍මයි. වාක්කර්‍මයි. ත්‍රිචිත්තයි. ත්‍රිමවෙදනයි.
**“තෙන සමයෙන**” යනු භෙසජ්ජශික්‍ෂා පදයයි. එහි “**අත්‍ථො භන්තෙ**”යි රජ තෙමේ පිළින්‍දවච්ඡ තෙරුන්ට ලෙනක් කරනු පිණිස කඳු බෑවුමක් පිරිසිදු කරන එහි උත්සාහයට පැමිණි මහණුන් දැක ආරමිකයකු දෙනු කැමැතිව විචාළේය.
“**පා__ට__යෙක්කො**”යි වෙන්ව එකෙක් “**මාලාකිතෙ**”යි කළ මල් ඇති මල්දම් දරන මල්මාලාවෙන් ප්‍රතිමණ්ඩිත වූයේය යන අර්‍ත්‍ථයි. “**තිණ්ණඩූපක**”යි තණසුඹුලක්. “**පටිමුඤ්චි**”යි තැබුයේය. **“සා අහොසි සුවණ්ණමාලා**” දැරියගේ හිසෙහි තැබූ මල ඇත්තීම, තෙරුන්ගේ ඉටීමෙන් රන්පියුම් මාලාවක්වූය. ඒ තණමසුඹුලුව හිසෙහි තැබූ ඇසිල්ලෙහිම රන්මාලාවක් වේවා’යි ස්ථවිර තෙමේ ඉටුයේය. **“දුතියම්පි ඛො -පෙ- උපසඞ්කමි**” දෙවන දවසෙහිම එළැඹියේය.
“**සුවණ්ණන්ති අධිමුච්චි**” ස්වර්‍ණමය වේවා’යි ඉටූයේය. “**පඤ්චන්තං භෙසජ්ජානං**” ගිතෙල් ආදීන්ගේ **“බාහුලිකා**” ප්‍රත්‍යබහුලභාවයට පිළිපන්නාහුය. “**කොළුම්ඛෙපි ඝමෙපි**” මෙහි කොළම්බ නම් මහත් මුව ඇති සැළි කියනු ලැබෙත්. **“ඔලීනවිලීනාති”** යටද දෙපස්හිද වැගිරෙන්නාහ. **“ඔකිණ්ණවිකිණ්ණා**”යි ගිතෙල් ආදීන්ගේ ගඳින් බිම සාරන්නවුන්ගෙන් ගැවසුනාහ. බිත්ති සාරන්නාවූන්ගෙන්ද මතුවෙහි හැසිරෙන්නාවුන්ගෙන්ද හාත්පසින් ගැවසුනාහ. **“අන්තොකොට්ඨාගාරිකා**” ඇතුළත මොනවට කරනලද ගබඩාය.
“**පටිසායනීයානි**” රස විඳියයුතු වූ පරිභොග කටයුතු වූ යන අර්‍ත්‍ථයි. **“භෙසජ්ජානි**” බෙහෙත් කිස කෙරෙත්වා හෝ නොකෙරෙත්වා හෝ මෙසේ ලද ව්‍යවහාර ඇත්තාහු “**ගොසප්පි”** යනාදියෙන් ලෙව්හි ප්‍රකට දැය දක්වා ‘යෙසං මංසං කප්පති’ යන මෙයින් මුව රොහිත සා ආදීන්ගේ ගිතෙල්ද සඞ්ග්‍රහ කොට දැක්වූහ. යමකුන්ගේ කිරි ඇත්තේද ඔවුන්ට ගිතෙල්ද ඇත්තෙමය. ඒ ගිතෙල වනාහි සුලභ හෝ වේවා දුර්‍ලභ හෝ වේවා නොමුළාබව පිණිස කියනලදි. වෙඬරුද මෙසේය.
“**සන්නිධිකාරකං පරිභුඤ්ජිතබ්බානි**”යි තැන්පත්කොට තබා පරිභොග කටයුත්තාහ. කිසේද, යත්:- පෙළෙහි ආ ගිතෙල් ආදීන් අතුරෙහි පළමුකොට ගිතෙල් පෙරබත පිළිගන්නා ලද්දේ එදවස පෙරබත ආමිසසහිතවද ආමිස රහිතවද පරිභොග කිරීම සුදුසුය. සපුබත පටන් සත්දවසක් මුළුල්ලෙහි ආමිසරහිතව පරිභොග කටයුතුය. සත්දවස ඉකුත් කල්හි එක් බඳුනක තබන ලද්දේනම් එක් නිසගියෙක් වේ. බඳුන් බොහෝ ගණනක තබන ලද්දේ නම් වස්තු ගණනින් නිස්සග්ගියාපත්තීහු වෙත්. පසුබත පිළිගන්නා ලද්දේ සත්දවස මුළුල්ලෙහි නිරාමිසයට සුදුසු වේ. පෙරබත හෝ පසුබත හෝ පරිභොගය පිණිස තමන් විසින් පිළිගන්නා ලද්දක් කොට තමන්ම ගෙණ තබන ලද්දක් අනුභව කිරීම නොවටියි. ඇඟ ගැල්වීම් ආදියෙහි එළවිය යුතුය. සත්දවස ඉක්මීමෙහිද ඇවැත් නොවේ. අනුභව නොකට යුතු බවට පැමිණි බැවින් ‘පටිසායනීයානි’යි කියනලදි. අනුපසම්පන්නයෙක් තෙමේ පෙරබත පිළිගත් වෙඬුරෙන් ගිතෙල් සාදා දේද, එදවස පෙරබත ආමිසසහිතව වටියි. ඉදින් තෙමේ කෙරේද, සත්දවසක් නමුත් ආමිසරහිතවම සුදුසු වේ. පසුබත පිළිගත් වෙඬුරෙන් යම් කිසිවකු විසින් කරන ලද ගිතෙල සත්දවසක් නමුත් ආමිසරහිතවම වටියි. තමන් විසින්ම ගන්නාලද වෙඬුරෙන් කළ ගිතෙලෙහි පෙර කියූ පිරිසිදු ගිතෙල් නයින්ම විනිශ්චය දතයුතුය.
පෙරබත පිළිගත් කිරෙන් හෝ දියෙන් හෝ කරනලද ගිතෙල් අනුපසම්පන්නයකු විසින් කරන ලද්දේ ආමිස සහිතවද එදවස පෙරබත වටියි. තමන් විසින් කරන ලද්දේ ආමිසරහිතවම ගතහැකිය. වෙඬරු උණු කරන මහණහුට සාමංපාකය නොවේ. තමන් විසින් පිසින ලද ඒ වෙඬරු සමග ආමිසය පිළිගත නොහැකියි. පසුබත පටන්ද නොවටීමය. සත්දවසක් ඉක්මීමෙහිද ඇවැත් නොවේ. වස්තු සහිතව පිළිගත් බැවින් ‘තානි පටිග්ගහෙත්‍වා’යි කියන ලද්දේමය. පසුබත පිළිගත් කිරෙන් හා දියෙන් කරන ලද ගිතෙල් ඇඟ ගැල්වීම් ආදියෙහි එළවිය යුතුය. පෙරබතද නොපිළිගත් තමන් විසින් ගත් කිරෙන් හා දියෙන් කරන ලද ගිතෙල්, පසුබත පිළිගත් කිරෙන් හා දියෙන් කරන ලද්දා වූද, පෙරබත නොපිළිගෙන තමන් විසින් ගන්නා ලද දැයින් කරන ලද්දාවූද යන දෙකොටසටද සත්දවස ඉක්මී මෙහි ඇවැත් නොවේ. නොකැප මස් ගිතෙල්හි මේ නයමවේ. මේ වනාහි විශේෂය වේ. යම්තැනෙක පෙළෙහි දැක්වූ ගිතෙලින් නිස්සග්ගිය වේද, එහි මේ ගිතෙලින් දුක්කයටය වේ. ස්වජාතීන්ගේ ගිතෙල් බැවිනැයි අන්‍ධකාර්‍ත්‍ථකථාවෙහි කාරණ ප්‍රතිරූපකය කියා මිනිස් ගිතෙල් වෙඬරුද ප්‍රතික්‍ෂෙප කරන ලද්දේය. සියලු අර්‍ත්‍ථකථාවන්හි අනුදත් බැවින් ඒ ප්‍රතික්‍ෂෙපය නොමනා ප්‍රතික්‍ෂෙපයෙක් වේ. ඉදිරියෙහිද මෙහි විනිශ්චය එන්නේය.
පෙළෙහි කියනලද වෙඬරුද පෙරබත පිළිගන්නා ලද්දේ එදවස පෙරබත ආමිස සහිතවද වටියි. පසුබත පටන් ආමිස රහිතවම වටියි. සත්දවසක් ඉක්මීමෙහි නන් වැදෑරුම් බඳුන්හි තැබූ කල්හි බඳුන් ගණනින්ද එක් බඳුනෙකද මිශ්‍ර නොකොට පිඩු පිඩු වසයෙන් තැබූ කල්හිද පිඩු ගණනින් නිසගීහු වෙත්. පසුබත පිළිගන්නා ලද්දේ ගිතෙල් ලෙසින්ම දත යුතුය. මේ වෙඩුරෙහි දී ගුළිය මෝරු බින්දුද වෙත්. එහෙයින් දෝනාලද්ද පිළිගන්නුට වටීයයි උපාදධ්‍ය ස්ථවිරයෝ කීහ. මහාසීව ස්ථවිරයන් වහන්සේ වනාහි භාග්‍යවතුන් වහන්සේ විසින් අනුදත් කාලයෙහි පටන් මෝරුවෙන් නගාගත් ඇතියක්මම කෑවාහුයි කීහ. එහෙයින් වෙඬරු වළඳන්නහු විසින් සෝදා දී මෝරු වැකුණු මැසි හිනි ආදීන් පහකොට වැළදිය යුතුය. පිස ගිතෙල්කොට වළඳනු කැමැත්තේ නොසෝදන ලද්දක්ද පිසන්නට වටියි. ඒ වෙඬුරෙහි යම් දීයක් හෝ මෝරුවක් හෝ වේද එය නැසී යන්නේය. නිරාමිස වේ. එහෙයින් විකාලයෙහිද වටීය යන අර්‍ත්‍ථයි. මෙපමණකින්ම ආමිසසඞ්ඛ්‍යාත වස්තුව සහිතව පිළිගන්නා ලද්දේ නම් නොවේය, යනු මෙහි අදහස වේ. ආමිසය සමග පැසුනු බැවින් නිරාමිසයෙහිද කුකුස් කරනුවෝ කුකුස් කෙරෙත්. දැන් තමන්ම ගෙණ තබනලද වෙඬුරෙහිද පෙරබත කිරි දී පිළිගෙණ කළ වෙඬුරෙහිද පසුබත ඒ කිරි දී පිළිගෙණ කළ වෙඬුරෙහිද නොපිළිගෙණ තමන් විසින් ගන්නා ලද්දේ කරනලද වෙඬුරෙහිද අකප්පිය මාංසසත්‍වයන්ගේ වෙඬුරෙහිද සියලු ආපත්ති අනාපත්ති පරිභොග අපරිභොග නය තෙමේ ගිතෙලෙහි කියූ ක්‍රමයෙන්ම ගතයුතුය.
තෙල් සීඟීමට ගිය මහණුන්ගේ පාත්‍රයන්හිම ගිතෙල්ද වෙඬරුද පැසවූ තෙල්ද වක්කරත්. එහිදී ගිතෙල් බින්දු ද බත් උලුද සහල් කඩසහල්ද මැසි ආදීහුද වෙත්. හිරු රැසින් පිසීමකොට පෙරා ගන්නා ලද ගිතෙල සත්තාහකාලික වේ. කිරි හා දී පිළිගෙණ තැබූ බෙහෙත් සමග පිස නස්‍ය කරන්නටද සුදුසුය. ඉදින් වැසි කල්හි ලජ්ජිසාමණේරයෙක් තෙමේ, එහි වැටුනු සුන්සහල් ආදීහු යම්සේ නොපැසෙත්ද, එසේ ගින්නෙහි කකියවා පෙරා නැවැත පිස දේද පෙර නයින්ම සත් දවසක් වටියි.
තෙල් අතුරෙහි, තලතෙල් වනාහි පෙරබත පිළිගන්නා ලද්දේ පෙරබත ආමිසසහිතවද වටියි. පසුබත පටන් ආමිස රහිතවම වටියි. සත් දවස ඉක්මීමෙහි මේ තෙල් පිළිබඳ බඳුන් ගණනින් නිසගිබව දතයුතුය. පසුබත පිළිගන්නා ලද තලතෙල සත් දවසක් ආමිසරහිතවම වටියි. නොපිළිගෙන තමන් විසින්ම ගන්නා ලද්දක් කොට තබනලද්දේ අනුභව කරන්නට නොවටියි. හිසැ ගෑම් ආදියට එලවිය. යුතුය. සත් දවස ඉක්මීමෙහිද ඇවැත් නොවේ. පෙරබත බැදීම් ආදිය නොකොට තල පිළිගෙණ කළ තෙල එදවස පෙරබත ආමිස සහිතවද වටියි. තමන් විසින් කරන ලද්ද පසුබත පටන් අනුභව නොකටයුත්තේ වේ. හිසැ ගෑම් ආදියෙහි එළවිය යුතුය. සත්දවස ඉක්මීමෙහිද ඇවැත් නොවේ. පසුබත තල පිළිගෙන කළ තෙල අනුභව නොකට යනුතේමය. සවස්තුකව පිළිගත් බැවිනි. සත්දවස ඉක්මීමෙහිද ඇවැත් නොවේ. හිසැ ගෑම් ආදියෙහි එළවිය යුතුය. පෙරබත හෝ පසුබත හෝ නොපිළිගෙන තමන් විසින් ගන්නා ලද තලවලින් කරන ලද තෙලෙහිද මෙම නයවේ.
පෙරබත පිළිගත් තල බැද තලපිටි පිරිසිදුකොට හෝ උණුදියෙන් හෝ තෙමා කළ තෙල ඉදින් අනුපසම්පත්තයකු විසින් කරන ලද්දේ නම්, පෙරබත ආමිස සහිතයද වටියි. තමන් විසින් කරන ලද්දේ තාවකාලික වස්තුවෙන් වෙන්කළ බැවින් පෙරබත ආමිස රහිතවම වටියි. තමන් විසින් පැසවූ බැවින් ආමිස සහිතය. නොවටියි. සවස්තුකව පිළිගත් බැවින් පසුබත පටන් තමන් විසින් හා අන්හු විසින් කරන ලද දෙකම අනුභව නොකටයුතුය. හිසැ ගෑම් ආදියෙහි එළවිය යුතුය. සත්දවස ඉක්මීමෙහිද ඇවැත් නොවේ. ඉදින් උණුදිය මඳවේද, ඉසන ලද පමණක්වේද, අව්‍යවහාරික වේ. සමාපාක සඞ්ඛ්‍යාවට නොයයි. වහා රහිතව පිළිගන්නා ලද අබතෙල් ආදියෙහිද වස්තුරහිත තලතෙලෙහි කියන ලද සමානවූම විනිශ්චය වේ.
ඉදින් පෙරබත පිළිගත් අබ ආදීන්ගේ සුණුවලින් හිරුරැස් පාකයෙන් තෙල් පිසන්නට හැකිවේද, ඒ තෙල එදවස පෙරබත ආමිස සහිතවද වටියි. එදවස පසුබත පටන් ආමිසරහිතවම වටියි. සත්දවස ඉක්මීමෙහි නිසගි වේ. යම්හෙයකින් වනාහි අබ මීබිජු පිරිසිදු කොට එරඬු ඇටද බැද මෙසේ තෙල් සාදත්ද, එහෙයින් මොවුන්ගේ තෙල අනුපසම්පන්නයන් විසින් කරන ලද්දේ එදවස පෙරබත ආමිස සහිතවද වටියි. වස්තුව තබා යාවජීවක බැවින් වස්තු සහිතව පිළිගැණීමෙහි දොසක් නැත්තේය. තමන් විසින් කරන ලද්දේ සත් දවසක් නිරාමිස පරිභොගයෙන්ම පරිභොග කටයුතුය. නොපිළිගත් තමන් විසින් ගන්නා ලද්දෙන් කරන ලද්දේ අනුභව නොකටයුත්තේ බාහ්‍යපරිභොගයෙන් වටියි. සත්දවස ඉක්මීමෙහිද ඇවැත් නොවේ.
තෙල් කිරීම පිණිස අබ මී ඇට එරඬු ඇට හෝ පිළිගෙණ කරනලද තෙල සත්තාහකාලික වේ. පිළිගත් දියෙන් දෙවන දිනයෙහි කරන ලද්දේ සදවසක් වටියි. පිළිගත් දිනයෙන් තෙවන දිනයෙහි කරන ලද්දේ පස් දවසක් වටියි. සිවුවන පස්වන සවන සත්වන දිනයෙහි කරන ලද්දේ එදවසම වටියි. ඉදින් සත්වන දිනයෙහි කරන ලද තෙල අරුණ නැගීම දක්වා තිබේ, නිසගි වේ. පිළිගත් දිනයෙන් අටවන දිනයෙහි කරන ලද්දේ අනුභව කටයුතු නොවේ. නිසගි නොවූ බැවින් බාහිර පරිභොගයෙලා ගැණීම වටියි. ඉදිනුදු තෙල නොකෙරේනම් තෙල් පිණිස ගත් අබ ආදීන්ගේ සත්දවස ඉක්මීමෙහිදී දුක්කටය වේ. පෙළෙහි නොදැක්වූ අන්‍යවූද පොල් කොහොඹ කොහොන් කරඹ යොහොඹු ආදීන්ගේ තෙල් ඇත්තේය. ඒ තෙල් පිළිගුණ සත්දවස ඉක්මවන මහණහුට දුක්කටය වේ. මේ මොවුන් අතුරෙහි වෙනසයි. සෙසු යාවකාලික වස්තුවද යාවජීවික වස්තුවද සලකා සියලු සමපාක සවස්තුකවූද පෙරබත පසුබත පටිග්ගහිත උග්ගහිත වස්තුකවූද මොවුන්ගේ විධානය කියූ නයින්ම දතයුතුය.
**“වසාතෙලං**” යනු මහණෙනි’ වලස් මස්තෙල, මත්ස්‍ය මස්තෙල, කිඹුල් මස්තෙල, ඌරු මස්තෙල, කොටලු මස්තෙල යන පස් වැදෑරුම් මස්තෙල් අනුදනිමි’යි මෙසේ අනුදැන වදාළ මස් තෙල්ය. මෙහිද “**අච්ඡවසං**” යන වචනයෙන් මිනිස්මස් තෙල් හැර සියලු අකප්පිය මාංසයන්ගේ තෙල් අනුදන්නා ලද්දේය. මත්ස්‍ය ග්‍රහණයෙන් කිඹුල්ලුද ගන්නා ලද්දහුවෙත්. රෞද්‍ර මත්ස්‍යයකු බැවින් වෙන්ව කියනලදී. මත්සාදීන්ගේ ගැණීමෙන්ද මෙහි සියලු කප්පිය මාංසයන්ගේ තෙල් අනුදන්නා ලදි. මස් අතුරෙහි මනුෂ්‍ය හස්ති අශ්ව සුනඛ නාග සිංහ, ව්‍යාඝ්‍ර, දිවි, වලස්, කලුහිස් වලස් යන මොවුන්ගේ දශමාංසයෝ අකැපවෙත්. මස්තෙල් අතුරෙහි එක් මිනිස්මස් තෙල් අකැපය. කිරි ආදීන් අතුරෙහි අකැප කිරෙක්නම් නැත්තේය.
අනුපසම්පන්නයන් විසින් කරන ලද යාවකාලික වස්තුවෙන් වෙන්කරනලද මස්තෙල් පෙරබත පිළිගන්නා ලද්දේ එදවස පෙරබත ආමිස සහිතවද වටියි. පසුබත පටන් සත්දවසක් නිරාමිසම වටියි. එහි සියුම් රජස් සමානවූ යම් මසක් හෝ නහරක් හෝ ඇටයක් හෝ රුධිරයක් හෝ වේද, එය අව්‍යවහාරික වේ. ඉදින් මස්තෙල් පිළිගෙණ තෙමේ කෙරේද, පෙරබත පිළිගෙණ පිස පෙර සත් දවසක් නිරාමිස පරිභොගයෙන් පරිභොග කටයුතුය. නිරාමිසපරිභොගයම සඳහා ‘කාලයෙහි පිළිගන්නා ලද්දේ කාලයෙහි පැසවන ලද්දේ කාලයෙහි පෙරන ලද්දේ තෙලපරිභොගයෙන් පරිභොග කරන්නට වටීයයි කියන ලද්දේය. එහිද අව්‍යාවහාරිකය අව්‍යවහාරිකම වේ. පසුබත පිළිගන්නට හෝ කරන්නට හෝ නොවටීමය. මෙය මෙසේ වදාළ සේක:-
‘මහණෙනි’ පස්වරු කාලයෙහි පිළිගත් පස්වරු කාලයෙහි පැසවූ පස්වරු කාලයෙහි පෙරූ එය වළඳන්නේ නම් දුක්කටා පත්ති තුනක් වේ. මහණෙනි ‘පෙරවරු කාලයෙහි පිළිගත් පෙරවරු කාලයෙහි පැසවූ පස්වරු කාලයෙහි පෙරූ එය වළදන්නේ නම් දුක්කටාපත්තියක් දෙකක් වේ. මහණෙනි පෙරවරු කාලයෙහි පිළිගත් පෙරවරු කාලයෙහි පැසවූ පස්වරු කාලයෙහි පෙරූ එය වළඳන්නේ නම් දුක්කටාපත්තියක් වේ. මහණෙනි’ පෙරවරු කාලයෙහි පිළිගත් පෙරවරු කාලයෙහි පැසවූ පෙරවරු කාලයෙහි පෙරූ එය වළඳන්නේ නම් ඇවැත් නොවේයි.
අතවැස්සෝ ‘ස්වාමීනි’ ගිතෙල් වෙඬරු වුරුණු තෙල් එකට පිස යාව කාලික වස්තුවෙන් වෙන් කරන ලද්දේ වටීදැයි උපතිස්ස ස්ථවිරයන් වහන්සේ අතින් විචාළාහුය. ‘නොවටිත්ය ඇවැත්නි’යි කීහ. ස්ථවිරයන් වහන්සේ මෙහි පැසවනලද තෙල් කාඩියෙහි මෙන් කුකුස් කෙරෙත්. නැවත ‘ස්වාමීනි’ වෙඬරුවෙහි දීගුළි හෝ මෝරු බිඳුවක් හෝ වේනම් මෙය වටීදැයි උන්වහන්සේගෙන් ඇසූහ. උන්වහන්සේ ‘ඇවැත්නි’ මෙද නොවටීයයි කීහ. ඉක්බිති ඔවුහු උන්වහන්සේට ‘ස්වාමීනි’ එකට පිස පෙරන ලද්දාවහු තෙදවත් වූවාහු වෙත්. රෝගයට නිග්‍රහ කෙරෙත්’යි කීහ. ස්ථවිරයන් වහන්සේ ‘මැනැවැ ඇවැත්නි’යි පිළිගත්හ.
මහාසුම්ම ස්ථවිරයන් වහන්සේ කැපමස් වුරුණුතෙල් ආමිස සහිතවූ පරිභොගයෙහිලා වටියි. අනික් වුරුණුතෙල් ආමිසරහිත පරිභොගයෙන් වටීය’යි කීහ. මහාපදුම ස්ථවිරයන් වහන්සේ ‘මේ කිමැ’යි ප්‍රතික්‍ෂෙපකොට වාතාබාධ ඇති භික්‍ෂූහු පඤ්චමූල කසට යාගුවෙහි වලස් ඌරු තෙල් ආදිය බහා යාගුපානය කරන්නෝ නොවෙත්ද, ඒ යාගුව තෙද බලවත් බැවින් රොග නිග්‍රහ කෙරෙති’යි කියා එය වටීය’යි කීහ.
**“මධු නාම මක්‍ඛිකාමධු**”යි මීමැස්සන් විසින්ද කුඩා මීමැස්සන් විසින්ද, මහබමරමීමැස්සන් විසින්ද කරනලද මීයය. එය පෙරබත පිළිගන්නා ලද්දේ පෙරබත ආමිස සහිත පරිභොගයටද වටියි. පසුබත පටන් සත් දවසක් නිරාමිස පරිභොගයටම වටියි. සත්දවස ඉක්මීමෙහි ලහටු සමානවූ මහාමීයක් කඩකඩ කොට තබන ලද්දේද අනික් තුනී මීයක් හෝ නොයෙක් බඳුන්හි තබන ලද්දේද වස්තු ගණනින් නිසගීහු වෙත්. ඉදින් එක්ම කඩක් එක් බඳුනෙක හෝ අනික් තුනී මීයක් එක් බඳුනක හෝ වේද, එමම නිසගියක් වේ. උග්ගහිතකයද කියූ ලෙසින්ම දතයුතුය. වණලෙපාදියෙහි එළවිය යුතුය. මීවදයක් හෝ මීඉටි හෝ ඉදින් මීයෙන් නොතැවරුනේ පිරිසිදු වූයේ යාවජීවික වේ. මීයෙන් තැවරුනේ මධුගතිකාම වේ. චීරිකා නම් පියාපත් සහිතවූ දිග් මැස්සෝය. තුම්බල නම් ඇත්තෝද ඇටපියාපත් ඇති කලුමහ බමරුය. ඒ මැස්සන්ගේ ආශ්‍රයස්ථානයහි මැලියම් සමාන වූ මී ඇත්තේය. ඒ මී යාවජීවික වේ.
**“ඵාණිතං නාම උච්ඡුමහා නිබ්බත්තං**”යි උක්පැණි පටන් නොපැසවූ හෝ ද්‍රව්‍ය විරහිතව පැසවූ හෝ සියලුම ද්‍රව්‍ය විරහිත උක් විකෘති තොමෝ ඵාණිතයි දතයුතුය. ඒ ඵාණිතය පෙරබත පිළිගන්නා ලද්දේ එදවස පෙරබත සාමිසයද වටියි. පසුබත පටන් සත් දවසක් නිරාමිසවම වටියි. සත්දවස ඉක්මීමෙහි වස්තුගණනින් නිසගි වේ. බොහෝ පිඬු සුණු කොට එක් බඳුනෙක දමන ලද්දාහු ඝන පැවැතුම් ඇත්තාහු වෙත්ද එක්ම නිසගියෙක් වේ. උග්ගහිතකය කියූ නයින්ම දතයුත්තේය. කෙවල දුම්දීම් ආදියෙහි එළවිය යුතුය. පෙරබත පිළිගත් නොපෙරූ උක්පැණියෙන් කළ හකුරු අනුපසම්පන්නයකු විසින් කරන ලද්දේ නම් සාමිසයද වටියි. තමන් විසින් කරන ලද්දේ නම් නිරාමිසයම වටියි. පසුබත පටන් ද්‍රව්‍ය සහිතව පිළිගත් බැවින් අනුභව නොකටයුතුය. සත්දවස ඉක්මීමෙහිදී ඇවැත් වේ. සපුබත නොපෙරනලදුව පිළිගන්නා ලද්දෙන් කරන ලද්දේද අනුභව නොකටයුතුම වේ. සත්දවස ඉක්මීමෙහිද ඇවැත් නොවේ. උක් පිළිගෙන කළ හකුරෙහිද මෙම නයවේ. පෙරබත පෙරනලදුව පිළිගත් හකුරෙන් කරන ලද්දේ, අනුපසපන්නයකු විසින් කරන ලද්දේ නම් පෙරබත සාමිසයද වටියි. පසුබත පටන් සත්දවසක් නිරාමිසයම වටියි. තමන් විසින් කරන ලද සකුරු පෙරබතද නිරාමිසයම වටියි. පසුබත පෙරන ලදුව පිළිගත් උක් පැණියෙන් කරනලද්ද වනාහි නිරාමිසම සත්දවසක් වටියි. උග්ගහිතකයෙන් කරන ලද්ද කියූනය ඇත්තේමය. ගින්නෙහිලා තැවූ ද්‍රව්‍ය රහිත උක්පැණි හෝ කුඩා කුඩා කොට උක් සිඳ කොටා පෙළා පැසවූ බොහෝ සෙයින් කසට සහිතවූ සකුරු හෝ පෙරබතම වටීය’යි මහාර්‍ත්‍ථකථාවෙහි කියන ලදී.
මහාපච්චරියෙහි වනාහි ‘ද්‍රවසහිතව පැසවූ මේ උක්හකුරු වටීද, නොවටීදැ’යි විචාරීම කොට ‘උක්හකුරු පසුබත නොවටින්නක් නම් නැත්තේය’යි කියන ලදි. එබඳු කසටය අව්‍යවහරික බැවින් ඒ යුතුයයි කියන ලදී. සිහිල් දියෙන් මැඩ පෙරා කරනලද මීමලින් කළ හකුරු එදවස පෙරබත සාමිසව වටියි. පසුබත පටන් සත්දවසක් නිරාමිසවම වටියි. සත්දවස ඉක්මීමෙහි වස්තු ගණනින් දුක්කටය වේ. කිරි බහා කළ මීපැණිය යාවකාලික වේ. කඩසකුරු කිරිපෙණ බැහැර කොට පිරිසිදු කෙරෙත්. එහෙයින් වටියි. තෙත් මීපුප් පෙරබතද වටියි. බදින ලද්දේද වටියි. බැද තල ආදිය සමග මිශ්‍රකොට හෝ අමිශ්‍රකොට හෝ කොටන ලද්දේද වටියි. ඉදින් ඒ මීමල් ගෙණ මේරය පිණිස යොදත් නම් යොදන ලද්ද බීජය පටන් නොවටියි. කෙසෙල් ඉඳි අඹ, දෙල්, කොස්, සියඹලා සියලු යාව කාලිකඵලයන්ගේ පැණි යාවකාලිකම වේ. ඉදිනු මිරිස්පලයෙන් පැණි සාදත්ද එද යාවජීවික වේ.
**“තානි පටිග්ගහෙත්‍වා**”යි ගිතෙල් ආදීවූ පස්වැදෑරුම් සියලු බෙහෙත් පිළිගෙන කළයෙක වෙනස් නොකොට තබාද, සත්දවස ඉක්මීමෙහි එක්ම නිසගියෙක් වේ. පස් වැදෑරුම් බෙහෙත් පිළිගෙණ කළයෙක වෙනස් නොකොට තබාද, සත්දවස ඉක්මීමෙහි එක්ම නිසගියෙක් වේ. පස්වැදෑරුම් බෙහෙත් වෙන්කළ කල්හි සත් දවස නොඉක්මවා ගිලනහු විසින්ද, නොගිලනහු විසින්ද, කියූ නයින්ම සැපසේ වැළඳිය යුතුය.
ව්‍යාධිඔදිස්ස - පුග්ගලොදිස්ස - කාලොදිස්ස - සමයොදිස්ස - දෙසොදිස්ස - වසොදිස්ස - භෙසජ්ජොදිස්ස යි ඔදිස්සය සත් වැදෑරුම් වේ. එහි ව්‍යාධිඔදිස්ස නම් ‘මහණෙනි’ අමනුෂ්‍යකාබාධයෙහි අමුමස් අමුලේ අනුදනිමි’යි මෙසේ ව්‍යාධීන් උදෙසා අනුදන්නා ලද්දේය. ඒ අමුමස් අමුලේ ඒ ආබාධයෙන්ම පෙළීම් ඇත්තහුට වටියි. අන්හට නොසුදුසය. එද කාලයෙහි හා විකාලයෙහිද කැපයද අකැපයද ගැනීම වරද නොවේ.
පුග්ගලොදිස්ස නම් ‘මහණෙනි{1}’ මහණහුට{2} අනුදනිමි. මහණෙනි’, මුවදොරින් පිටතට ගෙණ අනුභව නොකටයුතුය’යි මෙසේ පුද්ගලයා උදෙසා අනුදන්නා ලද්දේය. ඒ ගොමන්‍ථය ඒ මහණහුටම සුදුසු වේ. අන්හට සුදුසු නොවේ.
කාලොදිස්ස නම්, ගුථ, මුත්‍ර, අලු, මැටි යන සිවුවැදෑරුම් වූ මහාවිකටයන් අනුදනිමි’යි මෙසේ සර්‍පයන් දෂ්ටකළ කාලය උදෙසා අනුදන්නා ලද්දේය. ඒ චතුර්විධ මහාවිකටය ඒ කාලයෙහිම නොපිළිගන්නා ලද්දේ ද වටියි. අන්කලෙක ගැණීම සුදුසු නොවේ.
සමසොදිස්ස නම් ‘ගණභොජනෙ අඤ්ඤත්‍ර සමයා’ යනාදි නයින් ඒ ඒ සමය උදෙසා අනුදත් අනාපත්තීහුය. ඒ අනුදන්නා ලද්දාහු ඒ ඒ කාලයෙහිම අනාපත්තීහු වෙත්. අන්කලෙක්හි නොවෙත්.
දෙසොදිස්ස නම්, ‘මහණෙනි’ මෙබඳු පසල් දනවුහි විනයධරයා පස්වන කොට ඇති ගණයා විසින් උපසම්පදාව අනුදනිමි’යි මෙසේ පසල් දනවු උදෙසා අනුදත් උපසම්පදාදීහුය. ඒ උපසම්පදාදීහු එහිම වටිත්. මද්ධ්‍යම දෙශයෙහි නොවටිත්.
වසොදිස්ස නම්, ‘මහණෙනි’ වුරුණු බෙහෙත් අනුදනිමි’යි මෙසේ වුරුණු නාමයෙන් අනුදන්නා ලද්දය. මිනිස් වුරුණු හැර සියලු කැප අකැප වුරුණු තෙලක් වේද, ඒ වුරුණු එය ප්‍රයොජනකොට ඇත්තන්ට තෙලපරිභොගයෙන් පරිභොග කිරීම වටියි.
මෙය භෙසජ්ජොදිස්ස නම්, ‘මහණෙනි’ පස්වැදෑරුම් බෙහෙත් අනුදනිමි’යි මෙසේ භෛෂජ්‍ය නාමයෙන් අනුදත් ආහාර පිණිස ගැනීමට සමර්‍ත්‍ථ වූ ගිතෙල්, වෙඬරු, තල, තෙල්, මී, හකුරුය. ඒ පංචවිධ භෛෂජ්‍යයන් පිළිගෙණ එදවස පෙරබත සැපයේද පසුබත පටන් ප්‍රත්‍යය ඇති කල්හි කියූ නයින්ම, සත්දවසක් පරිභොග කටයුතුය.
**“සත්තාහානික්කන්තෙ අතික්කන්තසඤ්ඤී නිස්සග්ගියං පාචිත්තියං”** ඉදින් අබැටක් පමණවේද, වරක් හෝ ඇඟිල්ලෙන් ගෙණ දිවින් ලෙවින පමණ වේද, නිස දිය යුතුමය. පාචිත්තියද දෙසිය යුතුය.
“**න කායිකෙත පරිභොගෙන පරිභුඤ්ජිතබ්බං**”යි කය හෝ කයෙහි හටගත් වණය හෝ ආලෙප නොකට යුතුය. ඒ ගිතෙල් ආදියෙන් ආලෙප කළ කසාවත් සැරයටි වහන් පාතබන පුවරු ඇඳ පුටු පරිභොග නොකටයුත්තාහ. දොරජනෙල්, කවුළුවල අතින් ගන්නා ආලෙප නොකටයුත්තේයයි මහාපච්චරියෙහි කියන ලද්දේය. කසටෙහි බහා දොර ජනෙල් කවුළු ආලෙප කටයුතුය’යි මහාර්‍ත්‍ථකථාවෙහි කියනලදී.
**“අනාපත්ති අන්නො සත්තාහං අධිට්ඨෙති**” යනු සත්දවසතුල ගිතෙල්ද තලතෙල්ද වුරුණුද මුදුනෙහි ගාන තෙලට හෝ ඇඟ ගෑමට හෝ, මී වණලෙපයට ඵාණිතය. ගෘහධූපනයට ඉටාද ඇවැත් නොවේ. ඉටූ තෙල් නොඉටූ තෙල් බඳුනෙක වක්කරනු කැමැත්තේ වේද, බඳුනෙහිවූ සියුම් සිදුර වක්කළ වක්කළ තෙල් පරණ තෙලින් යටපත් කරනු ලැබේද නැවත ඉටිය යුතුය. තවද මහාමුඛයෙක් වේද, ඉක්මන්වම බොහෝ තෙල් ඇතුල්ව පරණතෙල් යට කෙරේද, නැවත ඉටීම් කිසෙක් නැත්තේය. ඒ තෙල ඉටූගත ඇත්තේම වේ. මේ නයින් ඉටූ තෙල්බඳුනෙහි නොඉටූතෙල් වැක්කිරීමද දතයුතුය.
“**වියෙජ්ජෙති**”යි මෙහි දෙදෙනකු සන්තකය එකතු විසින් පිළිගන්නා ලද්දේ නොබෙදන ලද්දේවේද සත්දවස ඉක්මීමෙහි දෙදෙනාහටම ඇවැත් නොවේ. නිසගි නොවේය යන අදහසය. මහණක්හු විසින් පිළිගත් බැවින් සත් දවස ඉක්මීමෙහි යම්කිසි මහණක්හට පරිභොග කිරීම සුදුසු නොවේ. යමකු විසින් පිළිගන්නා ලද්දේ ද, හෙතෙමේ ‘ඇවැත’ මේ තෙල ඔබ සත්දහසක් පමණ පරිභොග කරහු’යි අන් මහණක්හට කියයිද, හෙතෙමේද පරිභොගය නොකෙරේ’යි. එකල්හි කවරක්හට ඇවැත්වේද, යත්: කිසිවකු හටත් ඇවැත් නොවේ. කුමක් හෙයින, යත්: යමක්හු විසින් පිළිගන්නා ලද්දේ ද, ඔහු විසින් හළබැවිනි. අන් මහණහු නොපිළිගත් බැවිනි.
“**විනස්සති**”යි අපරිභොගය වේ. “**චත්තෙන”** යනු යනාදි තන්හි පරිත්‍යාග කරන කැමැති සිතින් බෙහෙත හරන ලද්දේවේද, වමනය කරන ලද්දේවේද, මුදන ලද්දේවේද, ඒ සිත චත්තය. වන්තය, මුක්තයයි කියනු ලැබේ. ඒ සිතින් පුද්ගල තෙමේ අපෙක්‍ෂා රහිතයයි කියනු ලැබේ. මෙසේ අපෙක්‍ෂා රහිතව හෙරණක්හට දානය කොට යන අර්‍ත්‍ථයි. මේ කාරණය කුමක් හෙයින් කියන ලද්දේ ද, යත්: මෙසේ සත් දවස තුළ දානය කොට නැවත ලබා පරිභොග කරන මහණහුට ඇවැත් නොවේයයි දක්වනු පිණිසැයි **මහාසුම්ම** ස්ථවිරයන් වහන්සේ කීහ. **මහාපදුම** ස්ථවිරයන් වහන්සේ අපෙක්‍ෂාරහිතව දෙනලද මෙය නොඉල්ලිය යුතුය. සත් දවස තුළ දුන් මහණහුට නැවත පරිභොගයෙහි ඇවැතක් නැත්තේමය. සත් දවස ඉක්මවන මහණහුට පරිභොගයෙහි අනාපත්ති දක්වනු පිණිස මෙය කියන ලදැයි කීහ. එහෙයින්ම දෙන ලද බෙහෙත ඉදින් හෙරණෙක් තෙමේ සකස්කොට හෝ සකස් නොකොට හෝ ඒ මහණහුට නස්‍ය කිරීම පිණිස දෙන්නේ නම් ගෙණ නස්‍ය කර්‍මය කටයුතුය. ඉදින් බාලයෙක් වේනම් දෙන්නට නොදනීනම් අන් මහණක්හු විසින් ‘හෙරණ’ තෙල් තිබේදැ’යි විචාළ යුතුය. ‘ස්වාමීනි’ එසේය, ඇත්තේයයි කියූ කල්හි ‘ගෙණ එව, තෙරුන්ට බෙහෙත් කරන්නෙමුයි මෙසේද වටියි සෙස්ස ප්‍රකට අර්‍ත්‍ථ ඇත්තේමය.
කඨිනසමුත්‍ථානිකය. අක්‍රියා සමුත්‍ථානය. නොසංඥාවිමොක්‍ෂය. අචිත්තකය. ප්‍රඥප්තිවද්‍යය. කායකර්‍මයි. වාක්කර්‍මයි. ත්‍රිචිත්තයි. ත්‍රිවෙදනයි.
“**තෙන සමයෙන**” යනු වස්සිකසාටික ශික්‍ෂාපදයයි. එහි “**වස්සිකසාටිකා අනුඤ්ඤතා**”යි චීවරක්‍ඛන්‍ධකයෙහි විසාඛා වස්තුවෙහි අනුදන්නා ලද්දීය. “**පටිගච්චෙව**” පෙරම.
**“මාසො සෙසො ගිම්හානං**” ග්‍රිෂ්මමාස පිළිබඳ සිවු මාසයෙහි එක් පැසුළුමස ඉතිරිව “**කත්‍වා”** මැසීම රඳන් කිරීම කප්බිඳු තැබීම කෙළවර කොට ඇති කෘත්‍යයන් නිමකොට කරන්නහු විසින්ද එකක්ම කොට වැසි කාලයෙහි ‘ඉමං වස්සිකසාටිකං අධිට්ඨාමි’යි කියා ඉටිය යුතුය. දෙකක් ඉටිම නොවටියි.
“**අතිරෙකමාසෙ සෙසෙ ගිම්හානෙ**” ගිම්හාන නම්වූ අතිරෙක මාසයක් ශෙෂව ඇති කල්හි
“**අතිරෙකද්ධමාසෙ සෙසෙ ගිම්හානෙ කත්‍වා”** යන මෙහි සිට වැසි සළුව පිළිබඳ පරියෙසනක්‍ඛෙත්ත, කරණක්‍ඛෙත්ත, නිවාසනක්‍ඛෙත්ත, අධිට්ඨානක්‍ඛෙත්තයි සිවුවැදෑරුම්වූ ක්‍ෂෙත්‍රයද, කුච්ඡිසමය, පිට්ඨිසමයයි දෙවැදෑරුම්වූ සමයයද, පිට්ඨිසමයචතුක්ක, කුච්ජිසමයචතුක්කයි දෙවැදෑරුම් වූ චතුෂ්කද දතයුතුය.
එහි පොසොන් මස මුල් පසළොස්වක පොහොයෙන් පැසුළු පැළවිය දින පටන් කෘෂ්ණපක්‍ෂයෙහි පොහොය දක්වා මේ එක් අඩමස පරියෙසනක්‍ඛෙත්තයද, කරණක්‍ඛෙත්තයද වේ. මේ අතර වැසි සළුව නොලද්දේ නම් සොයන්නටද, ලද්දේ නම් කරන්නටද වටියි. හඳින්නටද ඉටන්නටද නොවටියි. කෘෂණ පක්‍ෂපෞෂථයාගේ පෑළවිය දින පටන් ඇසළමස පසළොස්වක දක්වා මේ එක් අඩ මස සෙවීම කිරීම හැඳීම යන තුනටම ක්‍ෂෙත්‍රය වේ. මේ අතර සොයන්නටද කරන්නටද හඳින්නටද වටියි. ඉටීමම නොවටියි. ඇසළ මස පසළොස්වක පොහොයෙන් පැසුළු පෑළවිය දින පටන් ඉල් මස පුරපසළොස්වක දක්වා මේ සිවු පස සෙවීම කිරීම හිඳීම ඉටීම යන සතරටම ක්‍ෂෙත්‍රය වේ. මේ අතර නොලද්දේ නම් සොයන්නටද, ලද්දේ නම් කරන්නටද හඳින්නටද ඉටන්නටද වටියි. මේ වනාහි චතුවිධ ක්‍ෂෙත්‍රයයි දතයුතුය.
ඉල්මස පසළොස්වක පොහොයෙන් පැසුළු පෑළවිය දින පටන් පොසොන් මස මුල් පසළොස්වක දක්වා මේ සත්මස පිට්ඨිසමය නම්වේ. මේ අතර ‘වැසිසළුවට කාලය’යි යනාදි නයින් සිහි ඉපදවීම කොට නොනෑ නොපැවරූ තැනින් වැසිසළුසිවුර නිපදවන මහණහුට මේ ශික්‍ෂාපදය කරණ කොට නිස්සග්ගිය පාචිත්තිය වේ. ‘මට වැසිසළුසිවුර දෙවු’යි යනාදි නයින් විනවීම කොට නිපදවන මහණහුට අඤ්ඤාතකවිඤ්ඤත්ති ශික්‍ෂාපදයෙන් නිස්සග්ගිය පාචිත්තිය වේ. කියූලෙසින්ම සිහි ඉපදවීම කොට නෑ පැවරූ තැනින් නිපදවන මහණහුට මේ ශික්‍ෂාපදයෙන් නිසග්ගිය පාචිත්තිය වේ. විනවීම කොට නිපදවන මහණහුට අඤ්ඤාතකවිඤ්ඤති ශික්‍ෂාපදයෙන් ඇවැත් නොවේ. මෙය **පරිවාරයෙහි**:
‘සඞ්ඝයාට නො පිරිනමන ලද සිවුරක් නොඉල්ලන්නේය. ඉදින් මවගෙන් ඉල්ලන්නේය ඔහුට කවර ශික්‍ෂාපදයකින් ඇවැත් වේද නෑයන්ගෙන් ඉල්ලීමෙහිදී ඇවැත් නොවේ. මේ ප්‍රශ්නය දක්‍ෂයන් විසින් සිතිය යුතුය’යි කියනලදී.
මේ ප්‍රශ්නය මේ අර්‍ත්‍ථය සඳහා කියන ලද්දේය. මෙසේ පිට්ඨිසමයචතුෂ්කය දතයුතුය.
පොසොන් මස මුල්පසළොස්වක පැසුළු පෑළවිය දින පටන් ඉල් පසළොස්වක දක්වා මේ පස්මස කුච්ඡිසමය නම්වේ. මේ අතර කියූ නයින් සිහි ඉපදවීම කොට නොනෑ නොපැවරූ තැනින් වැසිසළු සිවුර නිපදවන මහණහුට වත් බිඳීම නිමිතිකොට දුක්කටය වේ. යම් මිනිස් කෙනෙක් පෙරද වැසිසළු සිවුර දෙත්ද මොවුහු වනාහි ඉදින් තමාගේ නොනෑ නොපැවරූවෝ වෙත්ද එහෙයින් වත් බිඳීමෙක් නැත්තේය. ඔවුන් සමීපයෙහි සතුප්පාදකරණය අනුදත් බැවිනි. විනවීම කොට නිපදවන මහණහුට අඤ්ඤාතකවිඤ්ඤත්ති ශික්‍ෂාපදයෙන් නිස්සග්ගිය පාචිත්තිය වේ. මේ වනාහි ප්‍රකෘතියෙන් වැසිසළු දෙන්නවුන් අතුරෙහිද වේමය. කියූ නයින්ම සිහි ඉපදීමකොට නෑ පැවරූ තැනින් නිපදවන මහණහුට මේ ශික්‍ෂාපදයෙන් ඇවැත් නොවේ. විනවීම කොට නිපදවන මහණහුට අඤ්ඤාතක විඤ්ඤත්ති ශික්‍ෂාපදයෙන් ඇවැත් නොවේ. ‘දෙථ මෙ’ මෙය වනාහි සොයන කාලයෙහි නොනෑ නොපැවරුවක්ම සඳහා කියනලදී. කුච්ඡිසමයචතුෂ්කය මෙසේ දතයුතුය.
“**නග්ගො කායං ඔවස්සාපෙති, ආපත්ති දුක්කටස්ස**” යනු මෙහි දියබිඳු ගණනින් නොකොට නෑමෙහි කෙළවර වසයෙන් ප්‍රයොගයක් ප්‍රයොගයක් පාසා දුක්කටාපත්තියෙන් කරවිය යුතුය. එදවනාහි ගස්වැල් ආදි කිසිවකින් ඇවුරුම් නැති තැනෙක අහසින් වැඩුනු ජලයෙන්ම නාන මහණතෙමේය. නාන කොටු වැව් ආදියෙහි කළයෙන් වක්කරනලද ජලයෙන් හෝ නාන මහණහුට ඇවැත් නොවේ.
**“වස්සං උක්කඩ්ඪියති**”යි කළ කෙළවර ඇති වැසිසළුවෙන් ග්‍රීෂ්ම සෘතුව පිළිබඳ පශ්චිම මාසය ගෙවා නැවැත වස්සාන සෘතුවගේ ප්‍රථම මාසය උඩට ඇද ග්‍රීෂ්ම සෘතුවෙහි පශ්චිම මාසයම කෙරෙත්ද, වැසිසළුව සෝදා තැබිය යුතුය. නොඉටනලදී විකපනය නොකරන ලද්දී දෙමසක් පරිහාරය ලබයි. වස් එළැඹෙන දිනයෙහි ඉටිය යුත්තීය. ඉදින් සිහි මුළා බැවින් හෝ නොපොහොනා බැවින් හෝ නොකරන ලද්දීවේද, ඒ දෙමසද වස්සාන සෘතුව පිළිබඳ ඒ සිවු මසයදැයි සමසක් පරිහාරය ලබයි. ඉදින් ඉල් මාසයෙහි කඨිනය අතුරනු ලැබේ, අනික් සිවුමසකුදු පරිහාරය ලබයි. මෙසේ දසමසෙක් වේ. එයින් පසුද චීවර ප්‍රත්‍යාශාවක් ඇති කල්හි මූලචීවරය කොට තබන්නහුට එක් මසෙක්යි මෙසේ එකොළොස් මසක් පරිහාරය ලබයි. එක් දවසක්ය දෙදවසක්ය යනාදි වසයෙන් දසදවස දක්වා වස් එළැඹෙන දිනය නො පැමිණි කල්හි හෝ වසතුළ හෝ ලදද නිමවන ලදද කවරකලෙක, ඉටිය යුතුදැයි මේ ඉටීම අර්‍ත්‍ථකථාවන්හි නොවිචාරණ ලද්දේය. ලද දින පටන් දස දවස තුළ නිමවන ලද්දී වනාහි ඒ දසදවස තුළම ඉටිය යුත්තීය. දසදවස ඉක්මීමෙහිදී නිමවන ලද්දී එදවස්හිම ඉටිය යුත්තීය. දස දවස නොපොහොනා කල්හි චීවර කාලය නොඉක්මවිය යුත්තීය. මේ අපගේ අත්තනොමතියයි. කුමක් හෙයින යත්: ‘මහණෙනි’ තුන් සිවුර ඉටන්නට විකපනය නොකරන්නට, වැසිසළුව වර්‍ෂාසෘතුව පිළිබඳ සිවුමස ඉටන්නට ඉන් මත්තෙහි විකපනය කරන්නට අනුදනිමි’යි වදාරන ලද්දේ ද, එබැවිනි. එහෙයින් වස් එළැඹෙන දිනෙන් පෙර දසදවස ඉක්මීමෙහිද ඇවැත් නොවේ. ‘දසදවසක් පරම කොට ඇති කාලයක් අතිරෙක චීවරය දැරිය යුත්තේය’යි ද වදාරන ලදී. එහෙයින් එක් දවස දෙදවස යනාදි වසයෙන් දස දවස දක්වා වස් එළැඹෙන දිනය නොපැමිණි කල්හි වසතුළ ලදද, නිමවන ලදද කියූ නයින්ම දස දවස තුළ හෝ එදවස හෝ ඉටිය යුත්තීය. දස දවස නොපොහොනා කල්හි චීවර කාලය නොඉක්මවිය යුත්තීය.
එහි ‘වර්‍ෂාඍතුව පිළිබඳ සිවුමස ඉටන්නටැ’යි කීමක් වන්නේය. එසේ කී බැවින් සිවු මසතුළ යම් ඒ කලෙක ඉටන්නට වටීද, ඉදින් මෙසේ නම් ‘කුෂ්ට පිළිසන ආබාධය යම්තාක්ද ඒතාක් ඉටන්නටැයි වදාරන ලදද, ඕ තොමෝත් දස දවස ඉක්මවිය යුත්තී වන්නීය. මෙසේ ඇති කල්හි ‘දස දවසක් පරම කොට ඇති කාලයක් අතිරෙක චීවරය දැරිය යුත්තේය, යන මේ කීම විරුද්ධ වේ. එහෙයින් කියන ලද්දම ගතයුතුය. අන්‍යවූ හෝ නිශ්චල කරුණක් ලැබ හැරිය යුතුය. තවද **කුරුන්‍දියෙහි** නිස්සග්ගියාවසානයෙහි ‘කවර දවසක ඉටිය යුත්තීද, ලද දින පටන් දස දවසතුළ නිමියාද, ඒ දස දවස තුළම ඉදින් නොපොහොනේ නම් ඉල් පසළොස්වක දක්වා පරිහාරය ලබාය’යි කියනලදී.
“**අච්ඡින්න චීවරස්ස**”යි මෙය වැසි සළුව සඳහාම කියන ලදී. නග්න වූ ඔවුන්ට කය තෙමීම නිමිත්කොට ඇවැත් නොවේ. මෙහිද මාහැඟි වැසි සළුවක් හැඳ නාන්නහුගේ චෞරොපද්‍රවය **ආපදා** නම් වේ. මෙහි සෙස්ස ප්‍රකටමය.
ෂඩ් සමුත්‍ථානිකය. ක්‍රියාසමුත්‍ථානයි. නොසංඥාවිමොක්‍ෂය. අචිත්තකය. ප්‍රඥප්තිවෙද්‍යය. කායකර්‍මයි. වාක්කර්‍මයි. ත්‍රිචිත්තයි. ත්‍රිවෙදනයි.
**“තෙන සමයෙන**”යි චීවර අච්ඡින්‍දන ශික්‍ෂාපදයයි. එහි “**යම්පි ත්‍යාහං**”යි ‘මම තට යම් කරුණක් නිසා සිවුරක් දුන්නෙම්ද, ඒ ආයුෂ්මත් උපනන්‍ද ශාක්‍ය පුත්‍ර තෙමේ වනාහි ‘මාගේ පාසිවුරු වහන් පසුතුරුණු උසුලමින් මා සමග චාරිකාවට යන්නේය’යි දුන්නේය. එහෙයින්ම ‘මයා සද්ධිං ජනපද චාරිකං පක්කමිස්සති’යි කීයේය. “**අච්ඡින්‍දි**” බලාත්කාරයෙන් ගත්තේය. තමාගේය යන හැඟීමෙන් ගත් බැවින් මේ උපනන්‍ද භික්‍ෂුහට පරිජියෙක් නැත්තේය. වෙහෙස කොට ගත් බැවින් ඇවැත් පනවන ලදි.
“**සයං අච්ඡින්‍දති නිස්සග්ගියං පාචිත්තියං”** යනු එක් සිවුරක්ද එකට බැඳි බොහෝ සිවුරුද අසිඳ ගන්නා මහණහුට එක් ඇවැතක් වේ. එකට නොබැඳුනු වෙන්වෙන්ව තුබූ බොහෝ සිවුරු අසිඳ ගන්නා මහණහුට ‘සඞ්ඝාටිය ගෙණ එව, උත්තරාසඞ්ගය ගෙණ එව’යි මෙසේ ගෙන්වන මහණහුටද වස්තු ගණනින් ඇවැත්හු වෙත්. ‘මා විසින් දුන් සියල්ල ගෙණ එව’යි කියන්නහුටද එක් වචනයකින්ම බොහෝ ඇවැත්හු වෙත්.
**“අඤ්ඤං ආණපෙති ආපත්ති දුක්කටස්ස**”යි සිවුර ගණුව’යි අණවාද, එක් දුක්කටයෙක් වේ. අණවන ලදුයේ බොහෝ සිවුරු ගණීද, එක් පාචිත්තියක් වේ. ‘සඞ්ඝාටිය ගණුව, උත්තරාසඞ්ගය ගණුව’යි කියන්නහුට වචනයක් වචනයක් පාසා දුක්කට වේ. ‘මා විසින් දෙන ලද සියලු සිවුරු ගණුව’යි කියන්නහුට එක් වචනයෙන් බොහෝ ඇවැත්හු වෙත්
“**අඤ්ඤං පරික්‍ඛාරං**” විකප්පනයට පොහොනා පශ්චිමචීවරය තබා යම් කිසිවකි. යටත් පිරිසෙයින් හිද්දක්ද වේ. වෙළා තැබූ හිදින්හි වස්තු ගණනින් දුක්කටයෝ වෙත්. ලිහිල් කොට වෙළු හිදීන්හි මෙසේය. දැඩිකොට බඳින ලද්දවුන් කෙරෙහි වනාහි එක්ම දුක්කටයෙක් වේය’යි **මහාපච්චරියෙහි** කියන ලදී. හිදිතුලාවෙහි බහන ලද්දවුන් කෙරෙහිද මෙම නයවේ. පසුම්බියෙක ලා ලිහිල් කොට බැදි තද කොට බැද තිකුළු ආදීවූ බෙහෙත් හිද මෙම නයවේ.
**“සො වා දෙති**”යි ‘ස්වාමීනි’ නුඹ වහන්සේටම මෙය සරුප්යයි මෙසේ හෝ දේය. නොහොත් ඇවැත්නි අපි, තට වත් පිළිවෙත් කරන්නේය, අපගේ සමීපයෙහි උපාද්ධ්‍යායග්‍රහණය කරන්නේය, ධර්‍මය ප්‍රගුණ කරන්නේය’යි සිවුරක් දුනිමු. දැන් ඒ තෝ වත් නොකෙරෙහි, උපාද්ධ්‍යායග්‍රහණය නොකෙරෙහි, ධර්‍මය ප්‍රගුණ නොකෙරෙහි’යි මේ ආදිය කියන ලදුයේ ‘ස්වාමීනි’ සිවුර පිණිස කියයි හඟිමි, ඔබවහන්සේගේ මේ සිවුරයයි තුටුවූයේ හෝ කිපියේ හෝ දේද, මෙසේද හෙතෙමේ හෝ දෙයි. දිග්ගිය ලදරු ඒ මහණක්හට නවතිවු කියාද, හෙතෙමේ නොවතීද, ‘සිවුර අල්ලා වළකාලවු’යි කියාද, ඉදින් මෙසේ නවතීනම් මැනැවි. ඉදින් ඔබවහන්සේ පාසිවුරු පිණිස කියහුයි හඟිමි, ‘ගණිවු’යි ඒ සිවුර දේද, මෙසේද හෙතෙමේ හෝ දෙයි. ගිහිවූවකු හෝ දැක ‘අපි තට වත් කරන්නේය’යි පාසිවුරු දුනිමු, දැන් ඒ තෝ සිවුරු හැර ගිහිව හැසිරෙහි කියාද, අන්‍යයා ‘ඔබවහන්සේගේ පාසිවුරු ගණිවු’යි දේද, මෙසේද හෙතෙමේ හෝ දෙයි. ‘මා වෙත උපාද්ධ්‍යායග්‍රහණය කරන්නාවූම තට දෙමි, අන් තැනක උපාද්ධ්‍යාය ග්‍රහණය කරන්නක්හට නොදෙමි, වත් කරන්නක්හට දෙමි, නොකරන්නක් හට නොදෙමි. ධර්‍මය පුහුණු කරන්නක් හටම දෙමි. පුහුණු නොකරන්නක් හට නොදෙමි. සිවුරු නොහරින්නක්හටම දෙමි. සිවුරු හරින්නක්හට නොදෙමි’යි මෙසේ දීම නොවටියි. දෙන්නහුට දුක්කටය වේ. ගෙන්වීම නොවටියි. බලාපොරොත්තු හැර ඔහුට දුන් පිරිකරක් පැහැර ගන්නේ බඩුව අගය කිරීමෙන් කරවිය යුත්තේය. මෙහි සෙස්ස ප්‍රකටමය.
ත්‍රිසමුත්‍ථානිකය. කායචිත්තයෙන්ද වාචාචිත්තයෙන්ද කායවාචාචිත්තයෙන්ද උපදී. ක්‍රියාවෙන් සමුත්‍ථානය වේ. සංඥාවිමොක්‍ෂය සචිත්තකය. ලොකවද්‍යය කායකර්‍මය. වාක්කර්‍මයි. අකුශලචිත්තයි. දුඃඛවෙදනයි.
**“තෙන සමයෙන**” සුත්තවිඤ්ඤත්ති ශික්‍ෂාපදයයි. එහි “**ඛොමං**” යනු එනම් ගස් වැහැරියෙන් කළහුය. “**කප්පාසිකං”** කපුවෙන් නිපන්හුය. “**කොසියං**” කිහිරිහුයෙන් කැට කරන ලදහුය. **“කම්බලං**” එළුලොමින් කළහුය. **“සාණං**” හණ වැහැරියෙන් කළහුය. “**භඞ්ගං”** වෙන් වෙන්ව වැහැරියෙන් කළහුයයි ඇතැම්හු කියත්. මේ පස මිශ්‍ර කොට කළහු, සඞ්ගයි දත යුතුය.
**“වායාපෙති පයොගෙ පයෙගෙ දුක්කටං**” රෙදිවියන්නහුට හොත්කන වෙම්දඬු ආදිය නැත්තාහුද ඒ හොත්කන වෙම්දඬු වනයෙන් ගෙණ එන්නෙමි’යි වෑයක් හෝ පොරොවක් හෝ මුවහත් තමාද එතැන් පටන් උපකරණ පිණිස හෝ සිවුර පියවනු පිණිස හෝ යමක් යමක් කෙරේද, ඒ හැමතැන්හි රෙදිවියන්නහුගේ ප්‍රයොගයක් ප්‍රයොගයක් පාසා මහණහුට දුක්කටය වේ. දිගින් වියතක් පමණද සරසි රියනක් පමණද වියූ කල්හි නිස්සග්ගිය පාචිත්තිය වේ. **මහාපච්චරියෙහි** වනාහි කෙළවර දක්වා වියවන මහණහුට පුවරුවක් පුවරුවක් පාසා නිස්සග්ගිය පාචිත්තිය වේයයි කියන ලදී. එද මෙම ප්‍රමාණය සඳහා කියන ලද්දේයයි දතයුතුය. විකපනයට පොහොනා පශ්චිමචීවරය චීවරසඞ්ඛ්‍යාවට යයි.
තවද මෙහි විනිශ්චය මෙසේ දතයුතුය: හූ, තමන් විසින් වියවන ලද්දේ අකැප වේ. නෑ ආදීන්ගේ වසයෙන් උපන් සෙස්ස කැපවේ. රෙදි වියන්නාද නොනෑ නොපැවරුවෙක් වේද, විඥප්තියෙන් ලද්දේ අකැප වේ. සෙස්ස කැපවේ. එහි අකැප හූ අකැප පෙහෙරකු ලවා වියවන මහණහුට පෙරකියූ නයින් නිසගි වේ. ඒ අකැප පෙරෙහරකු ලවාම කැප හූ වියවන මහණහුට පෙර යම්සේද එසේ නිසගියෙක්ද දුක්කටයෙක්ද වේ. ඒ අකැප පෙහෙරහු ලවාම කැපවුද අකැපවූද හූ වියවන මහණහුට ඉදින් පශ්චිම චීවර ප්‍රමාණයෙන් එක් කොටසක් අකැප හුයින් වියන ලද්දේ වේද. මෙසේ සිවුර කෙත් දෙකක් එකට බැදීම මෙන් වේද, අකැප හුයින් වියනලද කොටස් නිමිතිකොට පාචිත්තියද අන්තන්හි එසේම දුක්කටය වේ. එයට වඩා අඩු කොටස්හු වෙත්ද, යටත් පිරිසයින් ඇස්මඬල පමණවූවාහුද, කොටස් ගණනින් දුක්කටය වේ. නැවැත එකකින් අතර ඇත්තාවූ හෝ හුයින් කැප කොට දිගින් හෝ අකැප කොට සරසින් හෝ වියන ලද්දේවේද, පුවරුවක් පුවරුවක් පාසා දුක්කටය වේ. කැප පෙහෙරහු ලවාද නොකැප හූ වියවන මහණහුට යම්සේ පෙර නිස්සග්ගිය වේද, එසේ දුක්කටයද වේ. ඒ කැප පෙහෙරහු ලවාම කැපවූද අකැපවූද හූ වියවන මහණහුට ඉදින් පශ්චිම චීවර ප්‍රමාණ වූ හෝ ඌන වූ හෝ අකැප වූ කොටස්හු වෙත්ද, ඒ කොටස්හි කොටස් ගණනින් දුක්කටය වේ. කැප හූ කොටස්හි ඇවැත් නොවේ. නැවැත එකකින් අතර ඇත්තාවූ හෝ හුයින් කැපකොට දිගින් හෝ, අකැප කොට සරසත් හෝ, වියන ලද්දේ වේද, පුවරුවක් පුවරුවක් පාසා දුක්කටය වේ.
ඉදින් පෙහෙරහු දෙදෙනෙක් වෙත්ද, එකෙක් කැපය. එකෙක් අකැපය. හූද අකැප වේ. ඔවුහු ඒ හූ වරින්වර වියත්නම්, අකැප පෙහෙරහු විසින් වියූ කල්හි පුවරුවක් පුවරුවක් පාසා පාචිත්තිය වේ. ඉතා ඌන වූ කල්හි දුක්කටය වේ. අනික් කැප පෙහෙරහු විසින් වියූ කල්හි දෙතැන්හි දුක්කටය වේ. ඉදින් දෙදෙනාම රෙදිවියන නඩාව ගෙණ එකතුව වියත්ද, පුවරුවක් පුවරුවක් පාසා පාචිත්තිය වේ. නැවැත හූ කැප වේද, සිවුරද කෙදාරබද්ධාදි විසින් මෙන් කොටස් ඇත්තේද අකැප පෙහෙරහු විසින් විසූ කල්හි කොටසක් කොටසක් පාසා දුක්කටය වේ. අන් කැප පෙහෙරහු විසින් වියූ කල්හි ඇවැත් නොවේ. ඉදින් දෙදෙනම රෙදිවයන නඩාව ගෙණ එකතුව වියත්ද පුවරුවක් පුවරුවක් පාසා දුක්කටය වේ. නැවැත හූ ද කැපත් වේද අකැපත් වේද, ඒ කැප අකැපපෙරෙහු වරින්වර වියත්ද, අකැප පෙහෙරහු විසින් අකැප හූවලින් කළ පශ්චිම චීවර ප්‍රමාණ වූ කොටස් වියූ කල්හි කොටස් ගණනින් පාචිත්තිය වේ. ඉතා ඌන වූ තන්හිද කැප හුයින් විසූ චීවරයන්හිද දුක්කටය වේ. කැප පෙහෙරහු විසින් අකැප හූවලින් කරනලද පමණින් යුක්තවූ හෝ ඌන වූ හෝ සිවුරු වියූ කල්හි දුක්කටයම වේ. කැප හූවලින් කරන ලද චීවරයන්හි ඇවැත් නොවේ.
නැවැත එකෙකින් අතර ඇත්තාවූ හෝ හුයින් අකැප කොට දිගින් හෝ, කැප කොට සරසින් හෝ වියත්ද, දෙවියෙහි හෝ රෙදි වියන නඩාව ගෙණ එකතු කොට වියත්ද, අපරිච්ඡෙද චීවරය නිමිති කොට පුවරුවක් පුවරුවක් පාසා දුක්කටය වේ. පරිච්ඡෙද සහිත චීවරය නිමිතිකොට පරිච්ඡෙද වශයෙන් දුක්කටයෝ වෙත්. මේ අර්‍ත්‍ථය වනාහි **මහාර්‍ත්‍ථකථාවෙහි** ප්‍රකට නොවූයේය**. මහාපච්චරියෙහි** ප්‍රකටය.
ඉදින් හූත් කැපවේද, පෙහෙරතෙමේත් කැපවේද, නෑ පැවරූ තැනින් හෝ මිලයෙන් හෝ යොදන ලදුයේ වියවීම කරුණු කොට ඇවැත් නොවේ. දසදවස ඉක්මවීම කරුණු කොට ඇවැත රකින්නහු විසින් විකප්පනයට සෑහෙන පමණ වියූ කල්හි හූ සිටියදීම ඉටිය යුතුය. දසදවස ඉක්මීමෙන් නිමවනු ලබන්නේ නිස්සග්ගිය වන්නේය. නෑ ආදීන් විසින් හුයට නගා ‘ස්වාමීනි ඔබවහන්සේලාගේ මේ සිවුර ගණිවු’යි පාවාදුන් කල්හිද මෙම නයවේ.
ඉදින් පෙහෙරතෙමේ මෙසේ යොදන ලද්දේ හෝ තමා දෙනු කැමැතිව හෝ ‘ස්වාමීනි’ මම ඔබවහන්සේගේ සිවුර අසුවල් දිනයෙහි වියා තබන්නෙමි’යි කියාද, මහණතෙමේද ඔහු විසින් පිරිසිඳි දිනයෙන් දස දවස ඉක්මවාද, නිස්සග්ගිය පාචිත්තිය වේ.
ඉදින් පෙහෙර තෙමේ ‘මම ඔබවහන්සේගේ සිවුර වියා හසුනක් එවන්නෙමි’යි කියා එසේම කෙරේද, ඔහු විසින් එවූ මහණතෙමේ ඒ මහණහට එය නොදන්වාද, අන් මහණෙක් දැක හෝ අසා හෝ ‘ස්වාමීනි’ ඔබ වහන්සේගේ සිවුර නිමවන ලද්දේය’යි සැල කෙරේද, ඒ මහණහුගේ සැලකිරීම පමණ නොවේ. යම්කලෙක ඔහු විසින් එවන ලදුයේම සැලකෙරේද, ඔහුගේ වචනය ඇසූ දින පටන් දස දවසක් ඉක්මවන මහණහුට නිස්සග්ගිය පාචිත්තිය වේ.
ඉදින් පෙහෙර තෙමේ ‘මම ඔබවහන්සේගේ සිවුර වියා කිසිවකුගේ අත එවන්නෙමි’යි කියා එසේම කෙරේද, සිවුර ගෙනගිය මහණතෙමේ තමන්ගේ පිරිවෙණෙහි තබා ඔහුට ආරොචනය නොකෙරේද, අන් කිසිවෙක් ‘ස්වාමිනි’ කිම, අලුත ගෙණ සිවුර යහපත්දැ’යි විචාරාද හෙතෙමේ ‘ඇවැත’ සිවුර කොතැනදැයි විචාරාද මෙනම් ඇත්තහුගේ අත එවන ලදැයි හෙතෙමේ කියාද, මොහුගේ මේ වචනයද ප්‍රමාණ නොවේ. යම්කලෙක ඒ මහණතෙමේ සිවුර දේද, ලද දින පටන් දසදවස ඉක්මවන මහණහුට නිස්සග්ගිය පාචිත්තිය වේ. වියැවූ මිල නොදෙන ලද්දේවේද, යම්තාක් දෙවියැට සමරකුදු ඉතිරිවූයේ වේද, ඒතාක් රකියි.
**“අනාපත්ති චීවරං සිබ්බෙතු**” සිවුර මසනු පිණිස හූ විනවන මහණහුට ඇවැත් නොවේය යන අර්‍ත්‍ථයි. **‘ආයොගෙ**” යනාදි තන්හි නිමිත්තර්‍ත්‍ථයෙහි සප්තමී වචනයි. ආයොගාදිය නිමිතිකොට විනවන මහණහුට ඇවැත් නොවේය’යි කියන ලද්දේ වේ. මෙහි සෙස්ස ප්‍රකටමය.
ෂඩ් සමුත්‍ථානිකය. ක්‍රියාවෙන් පැමිණිය යුතු බැවින් ක්‍රියා සමුත්‍ථානය. නොසංඥාවිමොක්‍ෂය. අචිත්තකයි. ප්‍රඥාප්ති වද්‍යය. කායකර්‍මය. වාක්කර්‍මයි. ත්‍රිචිත්තයි. ත්‍රිවෙදනයි.
**“තෙන සමයෙන**”යි මහාපෙසකාරශික්‍ෂාපදයයි. එහි “**සුත්තං ධාරයිත්‍වා**” හූ ප්‍රමාණ කොට ප්‍රමාණය පිරිසිඳීම කොට “**අප්පිතං”** ඝන වූවක් “**සුවීනං**” මනාකොට වියනලද සියලු තන්හි සමකොට වියන ලද්දක්. “**සුප්පවායිතං**” මනාකොට වියනලද. සැමතැන සම කොට නූල් දිගුකරන ලද්දක්. “**සුවිලෙඛිතං**” කටුමලින් මනාකොට කටු මල දෙන ලද්දක් **“සුවිතච්ඡිතං**” කොස්සෙන් මනාකොට මදින ලද්දක්. මනාකොට දෝනා ලද්දක්ය යන අර්‍ත්‍ථයි. “**පටිබද්ධං”** විකලබව. “**තන්තෙ**” හූ දිගින් දිගලැමෙහිම එළවා යන අර්‍ත්‍ථයි.
**“තත්‍ර චෙ සො භික්‍ඛු**” යම් ගමෙක හෝ නියම් ගමෙක හෝ ඒ පෙහෙකරුවෝ වෙත්ද, එහි “**විකප්පං ආපජ්ජෙය්‍ය**” විශිෂ්ට කල්පයට අධික විධානයට පැමිණෙන්නේය. පෙළෙහි වනාහි යම් අයුරකින් අධික විධානයට පැමිණියේවේද, එය දක්වනු පිණිස ‘ඉදං ඛො ආවුසො’ යනාදිය වදාළ සේක.
“**ධම්මම්පි භණති**” ධර්‍මකථාද කියයි. ඒ මහණහුගේ වචනයෙන් දිග හෝ පුළුල් හෝ ඝන හෝ යන මෙයින් හූ වඩන අයුරම දක්වාලන්නේය.
“**පුබ්බෙ අප්පවාරිතො**” සිවුරු හිමියන් විසින් පෙර නොපවරන ලද්දෙක්ව, සෙස්ස ප්‍රකටමය.
ෂඩ් සමුත්‍ථානිකය. ක්‍රියාවෙන් උපදී නොසංඥාවිමොක්‍ෂය. අචිත්තකය. ප්‍රඥප්තිවද්‍යය. කායකර්‍මය. වාක්කර්‍මයි. ත්‍රිචිත්තයි. ත්‍රිවෙදනයි.
“**තෙන සමයෙන**” අච්චෙකචීවර ශික්‍ෂාපදයයි. “**දසාහානාගතං**” දස දවස්හු දසාග නමි. ඒ දස දවසින් නොපැමිණියා දසාහානාගතා නම. දසදවසින් නොපැමිණියා යන අර්‍ත්‍ථයි. ‘තං දසානානාගතං’ අත්‍යන්ත සංයොග වශයෙන් සප්තමී අර්‍ත්‍ථයෙහි ද්විතීයාවචනයි. එහෙයින්ම මේ ශික්‍ෂාපදය පිළිබඳ පදභාජනයෙහි ‘දසාහානාගතාය’යි වදාරන ලද්දේය. **“පවාරණාය**” යම් ඒ පවාරණයක් ‘දසාහානාගතා’යි කියන ලදී. ඒ දසදවසින් නොපැමිණියහු ස්වරූප වශයෙන් දක්වන්නට දසාහානාගත පදයෙහි නොමුළාබව පිණිස අනුප්‍රයොගවචනය කියනලදී.
**“කත්තික තමාසිකපුණ්ණමං**” වප්මස මැදිපොහොයෙහි. මෙහිද පඨම පදයාගේ අනුප්‍රයොග බැවින් පෙරනයින්ම සප්තම්‍යර්‍ත්‍ථයෙහි ද්විතීයාවචනයි. මෙය කියන ලද්දේ වේ. යම් කලක්පටන් ප්‍රථම මහාපවාරණය දසදවසින් නොපැමිණියායි කියනු ලැබේ, ඉදිනුදු ඒ දිනයන්හි නිරන්තරයෙන්ම මහණහුට සඞ්ඝයා කෙරෙන් හෝ ගණයා කෙරෙන් හෝ සෘජුව අතිරෙක චීවරයක් උපන්නේ නම් ඒ අතිරෙකචීවරයයි දන්නා වූ මහණහු විසින් සියල්ලම පිළිගත යුත්තේය’යි එයින් පවාරණ මාසයෙහි ශුක්ලපක්‍ෂපංචමිය පටන් උපන් චීවරයාගේ තබන කාලය දක්වන ලද්දේ වේ. එකාන්තයෙන් දසදවසක් පරම කොට ඇති කාලයක් අතිරෙකචීවරය දැරිය යුතුය යන මේ කාලය මෙයින් සිද්ධය. අර්‍ත්‍ථොත්පත්ති වශයෙන් පෙර නොවූවක් මෙන් අර්‍ත්‍ථ දක්වා ශික්‍ෂාපදය තබන ලද්දේය.
“**අච්චෙකචීවරං”** යන මෙයින් ඉක්මන් සිවුර කියනු ලැබේ. ඒ ඉක්මන් සිවුරෙහි ඉක්මන්බව දක්වනු පිණිස “**සෙනාය වා ගන්තුකාමො හොති”** යනාදිය වදාළ සේක. එහි “**සද්ධා”** යන මෙයින් ධර්‍මශ්‍රවණාදියෙන් එකෙණෙහි උපන් ශ්‍රද්ධා මාත්‍රයක්ම දක්වන ලද්දේය. “**පසාදො**” යන මෙයින් සුප්‍රසන්න වූ බලවත් ශ්‍රද්ධාතොමෝ දක්වන ලදී. “**එතං අච්චෙකචීවරං**” මේ කරුණු හෙතුකොට මේ අතිරෙකචීවරය දෙනු කැමැත්තහු විසින් දූතයකු හෝ යවා තමා හෝ අවුත් වස්සාවාසිකය දෙන්නෙමි’යි මෙසේ සැල කළ කොට දුන් චීවරය, අච්චෙකචීවර නම්වේ. සයවක පටන් උපන් අනතිරෙක චීවරයද පසුදුරාතැබූ චීවරයද මේ පරිහාරය ලබාමය.
“**සඤ්ඤං කත්‍ථා නික්‍ඛිපිතබ්බං**” කිසි සලකුණක් කොට තැබිය යුතුය. කුමක් හෙයින් මෙය කියන ලද්දේ ද, යත්:- ඒ සලකුණු කොට තැබූ සිවුර පවාරණයෙන් පෙර බෙදත්ද, යමකු විසින් ගන්නා ලද්දේ ද, ඔහු සුන්වස් ඇතියකු නොවිය යුතුය. ඉදින් සුන්වස් ඇත්තේවේද, ඒ සිවුර සඞ්ඝිකම වේ. එයින් සලකා සුවසේ දීම වන්නේයයි.
“**අච්චෙකචීවරො අච්චෙකචීවරසඤ්ඤී”** යන මේ ආදිය බෙදා ගන්නාලද සිවුර සඳහාම වදාරන ලදී. නොබෙදන ලද්දක් වේනම් සඞ්ඝයාගේ හෝ භාණ්ඩාගාරයෙහි වූ සිවුරුද චීවර සමය ඉක්ම ගිය කල්හිද ඇවැත් නොවේ. මේ අයුරෙන් අතිරෙක චීවරයට දසදවසක් පරිහාරය වේ. නොකළ වැසිසළු සිවුරට කඨිනය නොඅතුළ කල්හි පස්මසක්ද වස්සුක්කඩ්ඪනය කළ කල්හි සමසක්ද කඨිනය අතුළ කල්හි අන් සිවුමසක්ද හෙමන්තසෘතුවෙහි පශ්චිමදිනයෙහි මූලචීවරාධිෂ්ඨාන වශයෙන් අනිකුදු එක් මසක්දැයි එකොළොස් මසක් පරිහාරය වේ. චීවරප්‍රත්‍යශාවක් ඇති කල්හි මුල් සිවුරට එක් මසක්ද අච්චෙකචීවරයට කඨිනය නොඅතුළ කල්හි එකොළොස් දිනක් අධිකකොට ඇති මසක්ද කඨිනය අතුළ කල්හි එකොළොස් දිනක් අධික කොට ඇති පස්මසක්ද පරිහාරය වේ. එයින් මත්තෙහි එක් දවසකුදු පරිහාරයෙක් නැත්තේයයි දතයුතුය.
“**අනච්චෙක චීවරෙ**” අච්චෙකචීවරය සමාන අන්සිවුරෙක්හි මෙහි සෙස්ස ප්‍රකට අර්‍ත්‍ථ ඇත්තේමය.
තෙවන සවන සමුත්‍ථානයෙන් උපදින බැවින් කඨින සමුත්‍ථානිකය. අක්‍රිය සමුත්‍ථානිකය. නොසංඥාවිමොක්‍ෂය. ප්‍රඥාප්තිවද්‍යය. කායකර්‍මයි. වාක්කර්‍මයි. ත්‍රිචිත්තයි. ත්‍රිවෙදනයි.
“**තෙන සමයෙන”** සාසඞ්ක ශික්‍ෂාපදයයි එහි “**වුත්‍ථවස්සා ආරඤ්ඤකෙසු**” යනු ඒ භික්‍ෂූහු පෙරද අරණ්‍යයෙහිම වාසය කළහ. දුබල සිවුරු ඇති බැවින් ප්‍රත්‍යය වශයෙන් ග්‍රාමාන්තසෙනාසනයෙහි වස් වැස නිමවනලද සිවුරු ඇතිව දැන් පළිබොධ විරහිතව මහණදම් කරන්නෙමු’යි අරණ්‍යසෙනාසනයන්හි වාසය කරත්. “**කත්තිකචොරකා**” ඉල්මස හැසිරෙන සොරු. “**පරිපාතෙන්ති**” උවදුරු කෙරෙත්. ඒ ඒ තැන දුවපැන බිය ගන්වත්. පලවා හරිත්. “**අන්තරඝරෙ නික්‍ඛිපිතුං**” තුන් සිවුරෙන් එක් සිවුරක් ඇතුළුගම්හි තබන්නට භාග්‍යවතුන් වහන්සේ යම් හෙයකින් ප්‍රත්‍යයෝ නම් දැහැමෙන් සෙමෙන් දුර්‍ලභ වෙත්ද, සැහැල්ලු පැවැතුම් ඇති මහණ තෙමේ මවද විනවන්නට අපොහොසත් වේද, එහෙයින් චීවරගොපනය පිණිස ගොදුරුගමෙහි තබන්නට අනුදැන වදාළ සේක. භික්‍ෂූන්ට සුදුසු බැවින් අරණ්‍යවාසය ප්‍රතික්‍ෂෙප නොකළහ.
**“උපවස්සං ඛො පන”** යන මෙහි ‘උපවස්සං’ යනු පෙරවස් වැස. පෙරවස් වැසයයි කියන ලද්දේ වේ. ‘උපසම්පජ්ජ’ යනාදියෙහි මෙන්ම මෙහි අනුනාසිකය දතයුතුය. වස් එළැඹ, නොකඩ කොට වැස’යිද අර්‍ත්‍ථයි. ‘තථාරූපෙසු භික්‍ඛු සෙනාසනෙසු විහරත්තෙ’ යන මේ හා මේ පදයාගේ සම්බන්‍ධය වේ. කුමක් කියන ලද්දේ ද, යත්:- වස් එළැඹැද, නොකඩව වැසද, එයින් මත්තෙහි ඉල්මස පුරපසළොස්වක කෙළවර කොට ඇති කාලය ‘සැකසහිතයයි සම්මත කරන ලද ප්‍රතිභය සහිතවූ යම් ආරණ්‍යක සෙනාසනයෝ වෙත්ද, මහණ තෙමේ එබඳු සෙනසුන්හි වාසය කරන්නේ කැමැති වනුයේ තුන් සිවුරෙන් එක්තරා සිවුරක් ගොදුරු ගමෙහි තබන්නේය’යි (මෙපමණකින් පෙරවස් එළැඹැ නොකඩ කොට වැසූ වස් ඇති ආරණ්‍යක සෙනසුන්හි වසන්නහු විසින් සියලු කාර්තික මාසය මුළුල්ලෙහි තුන් සිවුරෙන් වෙන්ව වසන්නට අනුදන්නා ලද්දේවේය’යි සේයි) යම්හෙයකින් යම් මහණෙක් තෙමේ පෙරවස් එළැඹ වප්මස පුරපසළොස්වක දක්වා වෙසේද, ඒ මහණ තෙමේ පෙර විසූවන්ට ඇතුළත් වේද, එහෙයින් මේ අධිකග්‍රහණය පෙරවස් එළැඹ නොකඩ කොට වැස, යනාදි ව්‍යඤ්ජන විචාරණය නොකොට පදභාජනයෙහි හුදෙක් සිවුර තැබීමට සුදුසුවූ පුද්ගලයා දක්වනු පිණිස ‘වුත්‍ථවස්සානං’ යනු වදාරන ලදි. ‘වුත්‍ථවස්සානං’ යන ඒ විභඞ්ග පදයද “භික්‍ඛු සෙනාසනෙසු විහරන්තෙ’ යන මේ හා සම්බන්‍ධ වේ. මේ මෙහි අර්‍ත්‍ථයයි:- පෙරවස් වැසූ භික්‍ෂූන් අතුරෙහි යම් කිසි භික්‍ෂු නමක් සෙනසුන්හි වසන්නේය මෙබඳු වූ භික්‍ෂූන් අතුරෙහි යම් කිසි භික්‍ෂු නමකැයි කියන ලද්දේ වේ.
අරණ්‍යලක්‍ෂණ අදින්නාදාන වර්‍ණනාවෙහි කියනලදි. මේ වනාහි විශෙෂය වේ. ඉදින් විහාරය තෙමේ යමකින් වට කරන ලද්දේ වේද, වටකළ ගමෙහි ඉන්‍ද්‍රඛීලය පටන් නොවටකළ ගමෙහි වටකිරීමට සුදුසු තැන පටන් විහාරපරික්‍ෂෙපය දක්වා මැනිය යුතුය. ඉදින් විහාරය තෙමේ නොවටකරන ලද්දේ වේද, ගමට අභිමුඛ වූ දිසාභාගයෙන් සියල්ලට ප්‍රථම වූ යම් සෙනසුනක් හෝ බත්හලක් හෝ නිතර රැස්වන තැනක් හෝ බොධියක් හෝ චෛත්‍යයක් හෝ සෙනසුනෙන් දුර නමුදු වේද, ඒ පළමු සෙනසුන් ආදිය පරිච්ඡෙද කොට මැනිය යුතුය. ඉදින් ආසන්නයෙහි ගමවේද, විහාරයෙහි සිටියවුන් විසින් ගෙවල මිනිසුන්ගේ ශබ්දය අසනු ලැබේ, පර්‍වත ගඞ්ගා ආදියෙන් අතර කළ බැවින් සෘජුව යන්නට නොහැකිවේද, මේ සෙනසුනට යෑමට යම් පියවි මගෙක් වේද, ඉදින් නැවෙන් ඒ මගින් ගමින් නැගු ඇදුරු දුන්නෙන් පන්සියයක් දුනු ගතයුතුය. යම් මහණෙක් තෙමේ අසල ගමෙහි අඞ්ගසම්පාදනය පිණිස ඒ ඒ තන්හි මග වසාද, මෙතෙමේ, ‘දුහඟසොරු’යි දතයුතුය.
“**සාසඞ්කසම්මතානි”** සොරුන් වසන තැන් ආදීවූ අවකාශයන් දැක සැක සහිතයයි සම්මත කරනලද මෙසේ දන්නා ලද්දාවූ, යන අර්‍ත්‍ථයි. පදභාජනයෙහි වනාහි යම් කරුණක් හේතුකොට ඒ සෙනසුන් සැකසහිතයයි සම්මත කරන ලදද, ඒ දක්වනු පිණිස **“ආරාමෙ ආරාමූපචාරෙ”** යනාදිය වදාළ සේක.
ප්‍රතිභය සහිත වූවාහු “**සප්පටිභයානි**” නම්. ලංව තුබු ව්‍යාලභය ඇත්තාවූ යන අර්‍ත්‍ථයි. එහෙයින් පදභාජනයෙහි යම් කරුණක් හේතුකොට සෙනාසනයෝ ප්‍රතිභය සහිත වූවාහුද, ඒ දක්වනු පිණිස ‘ආරාමෙ ආරාමූපචාරෙ’ යනාදිය වදාරනලදී.
**“සමන්තා ගොචරගාමෙ නික්‍ඛිපෙය්‍ය**” වන සෙනසුනෙහි හාත්පස සියලු දිසාභාගයන්හි තමන් විසින් කැමැති වනලද ගොදුරුගමෙහි අඞ්ගසම්පත්තිය ඇති කල්හි බහා තබන්නේය.
මේ එහි අඞ්ගසම්පත්තියයි:- පෙරවස් එළැඹ මහා පවුරුනෙන් පැවරූයේ වේද, මේ එක් අඞ්ගයෙකි. පසුවස් එළැඹියේ වේද, සුන්වස් ඇත්තේ හෝ වේද, ඇතුළු ගම්හි සිවුර තබන්නට නොලබයි. කාර්තිකමාසයම වේද, මේ දෙවන අඞ්ගයයි. කාර්තික මාසයෙන් පසු නොලබයි. පන්සියයක් දුනු ඇත්තාවූ පශ්චිමවූ ප්‍රමාණයෙන් යුත් සෙනස්නක්ම වේද, මේ තෙවන අඞ්ගයයි. අඩු පමණෙහි හෝ ගව්වෙන් වැඩිපමණෙහි හෝ නොලබයි. යම් තැනක පිඬු පිණිස හැසිර නැවැත බත්වේලාවෙහි වෙහෙරට එන්නට හැක්කේද, එයම මෙහි අදහස් කරන ලදී. නිමන්ත්‍රණය කරන ලද්දේ වනාහි අඩ යොත්තක්ද යොත්තක්ද ගොස් විසීමට පෙරළා ඒද, මෙද ප්‍රමාණ නොවේ. සැකසහිත ප්‍රතිභය සහිතම වේ. මේ සිවුවන අඞ්ගයයි. සැක රහිත ප්‍රතිභය රහිත අඞ්ගයෙන් යුක්ත වූද සෙනසුනෙහි වසන්නේ ඇතුළු ගමෙහි සිවුර තබන්නට නොලබයි.
“**අඤ්ඤත්‍ර භික්‍ඛු සම්මුතියා**” උද්දෙසිත ශික්‍ෂාපදයෙහි යම් කොසම්බකසම්මුතියක් අනුදන්නා ලදද, ඒ කොසම්බක සම්මුතිය හැර ඉදින් ඒ සම්මුති තොමෝ ලද්දී වේද, සරැයට වැඩියක් නමුදු වෙන්ව වසන්නට වටියි.
**“පුන ගාමසීමං ඔක්කමිත්‍වා**” ගොදුරු ගමින් පෙරදිග සෙනසුන වේද, මේ මහණ තෙමේද පැසුළුදිගට ගියේ වේද, විසූ සෙනසුනට අවුත් සත්වන අරුණ ඉක්මවා සිවුරෙහි තොරතුරු දැන යෑම වටීය’යි යන අර්‍ත්‍ථයි. මෙසේ නොහැකි වන්නහු විසින් අතිරෙකචීවර ස්ථානයෙහි සිටින්නේයයි ඒ ගියතන්හිම සිටියහු පච්චුද්ධරණය කටයුතුය. සෙස්ස ප්‍රකටමය.
කඨින සමුත්‍ථානිකය. කාය වාචායෙන් කාය වාචාචිත්තයෙන්ද උපදි. අක්‍රිය සමුත්‍ථානිකය. නොසංඥාවිමොක්‍ෂය. අචිත්තකය. ප්‍රඥප්තිවද්‍යය. කායකර්‍මයි. වාක්කර්‍මයි. ත්‍රිචිත්තයි. ත්‍රිවෙදනයි.
**“තෙන සමයෙන**”යි පරිණත ශික්‍ෂාපදයයි. එහි **“පූගස්ස”** සමූහයට. ධර්‍මසමූහයකටය, යන අර්‍ත්‍ථයි. “**පටියත්තං”** පිළියෙල කරනලද. **“බහූ සඞ්ඝස්ස භද්දා**”යි සඞ්ඝයාහට නන්වැදෑරුම් වූ යහපත්වූ ලාභමුඛයෝ බොහෝය. සඞ්ඝයාහට කිසිවකින් පරිහානියක් නැතැයි දක්වත්. ‘ඔනොජෙථ’ දෙවු. කිම මෙසේ කියනු වටීද, කුමක් හෙයින් නොවටීද, යත්: මේ එළවන ලද භික්‍ෂා තොමෝ එළවා එක් අවකාශයෙක්හි සඞ්ඝයාහට ප්‍රයොජනය පිණිස පිළියෙල කරන ලද එළවන ලද්දෙහි හා පිළියෙල කරන ලද්දෙහිද තමන්ගේ ගෙයි නමුදු උදෙසා වෙන්ව තැබූ කොටසෙහිද ප්‍රයුක්තවවනයෙක් නම් නැත්තේය.
‘සඞ්ඝිකං’ සඞ්ඝසන්තකය. එය වනාහි සඞ්ඝයාහට පිරිනැමු බැවින් අතට නොපැමිණියේද එක් ආකාරයකින් සඞ්ඝයාගේ සන්තකය වේ. පදභාජනයෙහි වනාහි “**සඞ්ඝිකං නාම සඞ්ඝස්ස දින්නං හොති පරිච්චත්තං**”යි මෙසේ අර්‍ත්‍ථොද්ධාර වශයෙන් නිෂ්පර්‍ය්‍යාය විසින් සඞ්ඝිකය දක්වන ලද්දේය. “**ලාභං”** ලැබිය යුතු වස්තුවැයි කීයේය. එහෙයින්ම මෙයට නිර්‍දෙශයෙනි ‘චීවරම්පි’ යනාදිය කියනලදි. **“පරිණතං**” සඞ්ඝයාහට බරවූවක්ව සිටි. යම් කාරයක් හෙතුකොට එය පිරිනැමුනේ වේද, එය දක්වනු පිණිස “**දස්සාම කරිස්සාමාති වාචා භින්නා හොති**”යි පදභාජනයෙහි වදාරන ලදී.
“**පයොගෙ දුක්කටං**” පිරිනමන ලද ලාභය තමාට පිරිනමවා ගැණීමේ ප්‍රයොගය නිමිතිකොට දුක්කටය වේ. ප්‍රතිලාභයෙන් එය අතට පැමිණි කල්හි නිස්සග්ගිය වේ. ඉදින් සඞ්ඝයාහටම දියයුතුය. යමෙක් තෙමේ ආරාමිකයන් සමග එක්ව කාද, බඩුව අගය කරවා ඇවැත හෙතුකොට කරවිය යුතුය පිරිනමන ලද්ද වනාහි පස්සහ දැහැමියන්ගේ හෝ ගිහියන්ගේ හෝ සන්තකයක් යටත් පිරිසයින් මව සතුවුවක් නමුදු යම් දෙයක් මට දෙව’යි සඞ්ඝයාහට පිරිනැමූ බව දැන තමාට පිරිනම්මවා ගන්නහුට නිස්සග්ගිය පාචිත්තිය වේ. ‘මේ මහණහුට දෙව’යි මෙසේ අන් මහණක්හට පිරිනම්මවන්නහුට සුද්ධිකපාචිත්තිය වේ. එක් පාත්‍රයක් හෝ එක් සිවුරක් හෝ තමන්හටද, එකක් අන්හටද පිරිනමවාද නිස්සග්ගිය පාචිත්තියක්ද සුද්ධිකපාචිත්තියක්ද වේ. බොහෝ පාත්‍රචීවරයන්හි මෙම නයවේ. පරිවාරයෙපි.
නිස්සග්ගිය පාචිත්තියටද, සුද්ධිකපාචිත්තියටද එකවර පැමිණෙන්නේය. ප්‍රශ්නය දක්‍ෂයන් විසින් සිතිය යුතුය’යි මෙය කියනලදී.
මේ වනාහි පිරිනැම්මවීම සඳහා කියනලදී. යම් මහණෙක් තෙමේ වැසිසළුවක් දැන තමාට පිරිනමවාද නිස්සග්ගිය වේ. අන්හට පිරිනම්මවාද සුද්ධිකපාචිත්තිය වේ. මිනිස්සු ‘සඟබතක් කරන්නෙමු’යි ගිතෙල් තලතෙල් ආදිය ගෙණ එත්ද, ගිලන් මහණෙක් තෙමේද සඞ්ඝයාහට පිරිනැමූබව දැන කිසිවක් ඉල්ලානම් නිස්සග්ගිය පාචිත්තියම වේ. ඉදින් ‘ගෙන එන ලද ගිතෙල් ආදිය තොප වෙත ඇත්තේදැ’යි විචාරා ‘එසේය ඇත්තේය’යි කියූ කල්හි ‘මටත් දෙවු’යි කියාද වටියි. තවද උපාසකයෝ කුකුස් කරන ඔහුට ‘ස්වාමීනි’ සඞ්ඝතෙමේද අප විසින් දුන් දෙයක්ම ලබන්නේය. ගනු මැනැවැ’යි කියත්නම්. මෙසේද වටියි.
“**සඞ්ඝස්ස පරිණතං අඤ්ඤසඞ්ඝස්ස**” එක් වෙහෙරක වැසි සඞ්ඝයාහට පිරිනැමූ දෙයක්. අන් වෙහෙරක් උදෙසා අසුවල් විහාරයෙහි සඞ්ඝයාහට පිරිනැමූ දෙයක් අන් වෙහෙරක් උදෙසා අසුවල් විහාරයෙහි සඞ්ඝයාහට දෙවු’යි පිරිනම්මවයි.
“**චෙතියස්සවා**” සඞ්ඝයාහට දීමෙන් කිම, සැයට පුද කරවු’යි. මෙසේ සෑයට හෝ පිරිනමවයි.
‘චෙතියස්ස පරිණතං’ මෙහි නියම කොට අන් සෑයක් පිණිස කිසිවකු විසින් රොපනය කරන ලද මල් රුකෙන් අන් සෑයෙක්හි මලකුදු නගාගන්නට නොවටියි. එක් සෑයකට ඡත්‍රයක් හෝ පතාකාවක් නගා සිටියකු දැකි සෙස්ස අන් සෑයකට දෙවීම වටියි.
“**පුග්ගලස්ස පරිණතං**” යටත් පිරිසයින් බල්ලකුහටද පිරිනැමූ දෙයක් ‘මේ බල්ලාට නොදේවා’යි අර බල්ලාට දෙව’යි මෙසේ අන්‍යපුද්ගලයක්හට පිරිනමවාද දුක්කටය වේ. හුදෙක් දායකයෝ ‘අපි සඟබත් දෙනු කැමැත්තම්හ, සෑ පුදනු කැමැත්තම්හ, එක් මහණක්හට පිරිකරක් දෙනු කැමැත්තම්හ. යුෂ්මතුන්ගේ කැමැත්තෙන් දෙම්හ. කොතැන දෙමුදැයි කියවූයි කියත්ද, මෙසේ කියූ කල්හි ඒ මහණහු විසින් ‘යම් තැනෙක කැමැත්තහු නම් එහි දෙවු’යි කියයුතුය. ඉදින් හුදෙක් ‘කොතැනක දෙමුදැ’යි විචාරත්ද පෙළෙහි ආ නයින් කියයුතුයි. මෙහි සෙස්ස ප්‍රකටමය.
ත්‍රිසමුත්‍ථානිකය. කායචිත්තයෙන් වාචාචිත්තයෙන් කායවාචාචිත්තයෙන්ද උපදී. ක්‍රියා සමුත්‍ථානිකය. සංඥාවිමොක්‍ෂය. සචිත්තකය. ලොකවද්‍යය. කායකර්‍මයි. වාක්කර්‍මයි. අකුශල චිත්තයි. ත්‍රිවෙදනයි.
