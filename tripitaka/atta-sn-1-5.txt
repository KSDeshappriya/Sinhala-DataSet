5. භික්ඛුනී සංයුත්තය
1. භික්ඛුනී වර්ගය
**භික්‍ෂූණී සංයුත්තයේ** පළමු වැන්නෙහි - **ආළවිකා** ආළවියෙහි උපන්නී; ආළවි නගරයෙන් ම නික්ම ගොස් පැවිදිවූවා ය. **අන්‍ධවනං** කස්සප සම්මා සම්බුදු රජුන්ගේ චෛත්‍යයේ නව කටයුතු අරබයා ධනය සම්මාදන් කොට ආපසු එන යශෝධර නම් ධර්මභාණක ආර්ය පුද්ගලයාගේ ඇස් උගුළුවා එහි ම ඇස් බිඳීමට පත් කළ (අන්ධ වූ) පන්සියයක් සොරුන් සමඟ විසූ බැවින් එතැන් පටන් අන්ධ වනය යි හැඳින්වුණු වනය යි. එය සැවැත් නුවර සිට දකුණුපස ගවුවක් පමණ තැන වෙයි. රාජ්‍ය ආරක්‍ෂාව මඟින් ආරක්‍ෂා කරන ලද එහි මහා විවේකය කැමැති භික්‍ෂූහුන් භික්‍ෂූණියොත් යති. එහෙයින් මැය ද කාය විවේකය අපේක්‍ෂා කරන්නී ඒ වනය යම් තැනක ද එතැනට පැමිණියා ය. නිස්සරණං නිවන **පඤ්ඤාය **යනු ප්‍රත්‍යවේක්ෂණ ඥානයෙන් **න ත්‍වං ජානාසි ති පදං** ඔබ ඒ නිවන හෝ නිවන් යන මාවත හෝ නො දනිති. සත්ති සුලුපමා විනිවිද පෙනෙන අර්ථයෙන් අඩයටිහුල් හා සමාන ය. **ඛන්‍ධාසං අධිකුට්ටනං** යනු ස්කන්ධයෝ මොවුන්ට අළුගෝසු දංගෙඩියේ (මස් ලොඹුවකි).
දෙවැන්නේ - **ධානං** අර්හත් බව **දුරභිසම්බ වං** මැඩපැවැත්විය නා හැකි **ද්වඞ්ගුපඤ්ඤාය** අල්ප ප්‍රඥාවක් ඇත්තියක විසින්, යම් සේ ඇඟලි දෙකකින් කපුවැටිය ගෙන නූල තනත් ද ‘ද්වඞ්ගූල පඤ්ඤ” “දෑඟිල්ලේ නුවණ ඇත්තී” යි{*} කියනු ලැබේ. ඤාණම්හි වත්තමානම්හි ඵල සමාපත්ති ඥානය පවත්නා කල්හි **සම්මා ධම්මං විපස්ස තො** සත්‍ය ධර්ම සතර මැනවින් දක්නා තැනැත්තාට, විපස්සනාවේ පූර්ව භාගයෙන් ආරම්මණ භූත වූ ස්කන්ධ පඤ්චකය හෝ, **කිඤ්චි වා පන අඤ්ඤස්මිස්සං** අන්‍ය වූ කිසිවක් හෝ “මම වෙමි” යි තණ්හා දිට්ඨි මාන වශයෙන් යමෙකුට වේ ද?
තෙවැන්නෙහි - **කිසා ගොතමි** මස් ලේ අල්ප බව හේතුවෙන් කෘශ (කෙට්ටු) වූ ‘ගෝතමි’ යනු ඇගේ නම යි. පෙර සැවැත්නුවර එක් පවුලක අසූ කෝටියක් වූ ධනය සියල්ල අඟුරු බවට පත්විය. ගෙහිමියා අඟුරු බවට පත් වූ ද, ගෙනැවිත් ඒකාන්තයෙන් පුණ්‍යවන්තයෙක් වන්නේ ද ඔහුගේ පිනෙන් යළි ප්‍රකෘති ස්වභාවයට පත් වන්නේ යයි රන්රුවන් සැළි පුරවා කඩපිළෙහි තබා අසළ සිටියේ ය. ඉක්බිති එක් දුප්පත් කුල දැරියක් අඩ මස්සක් ගෙන දර අත්තක් ගෙනෙන්නෙමියි නගර ගියා ය. ඒ දැක ගෙහිමියාගෙන් (මෙසේ) විමසුවා ය. කඩ පිළෙහි ධනය මෙපමණ නම් ගෙදර කොපමණ වන්නේ ද? මෑණියන් කුමක් දැක මෙසේ කියයි ද? මේ රන් රුවන්ය. හේ මැය පින්වතියක් වන්නේ යයි ඇය පදිංචිව සිටින තැන විමසා “කඩ පිළෙහි භාණ්ඩ තැන්පත් කර ඇගේ මව්පියන් වෙත පැමිණ මෙසේ පැවසී ය. අපේ නිවසට වියට පත් දරුවෙක් සිටී. ඔහුට මේ දැරිය දෙනු මැනවි කීය. ස්වාමීනි, දුප්පතුන් සමග සෙල්ලම් කරන්නෙහි ද? “මිත්‍රත්වය දුප්පතුන් සමග ද වේ. ඇය දෙනු මැනවි. ඇය පවුලේ ස්වාමිදුව වන්නී ය” යි ඇය රැගෙන නිවසට පැමිණියේ ය. සංවාසයෙන් පසුව පුතකු වැදුවා ය. පුත්‍රයා පියවරින් පියවර ඇවිදින කාලයේ කළුරිය කළේ ය. ඇය දුප්පත් පවුලක ඉපිද ධනවත් පවුලකට ගොස් වුව ද පුත්‍ර විනාශයට පැමිණියෙමියි උපන් බලවත් ශෝකයෙන් පුතා මිහිදන් කිරීමෙන් වළක්වා ඒ මළ සිරුර ගෙන නගරයෙහි වැළපෙමින් සැරිසරයි.
එක් දිනක් මහත් වූ බුද්ධ බලයෙන් යුක්ත වූ බුදුන් වහන්සේ ළඟට පැමිණ භාග්‍යවතුන් වහන්ස, මගේ පුතාගේ රෝග නොමැති බවට (නිරෝගී වීමට) බෙහෙතක් දෙනු මැනවි යි පැවසුවා ය. “යන්න සැවැත් නුවර ඇවිද යම් ගෙයක පෙර මළ කෙනෙකු නැද්ද? එයින් සුදු අබ ටිකක් ගෙනෙන්න (එය) ඔබගේ පුතාට බෙහෙත් වන්නේ ය” යි (කී සේක.) ඈ නගරයට පිවිස, ප්‍රධාන ගෙදර සිට බුදුන් වහන්සේ විසින් පවසන ලද පරිදි ගොස් සුදු අබ ඉල්ලන්නී ගෙයක් ගෙයක් පාසා ඔබ මෙවැනි දෙයක් කොහෙන් දැක්කෙහි ද? යි පවසන ලද්දී ගෙවල් කිහිපයක ඇවිද සියල්ලන්ට ම මේ ස්වභාවය යි මගේ පුතාට පමණක් නො වේ යි ශාලාවෙහි මළ කඳ දමා පැමිණ පැවිද්ද පැතුවා ය, බුදුන් වහන්සේ මැය පැවිදි කරව යි භික්‍ෂුණී අසපුව වෙත යැවූ සේක, හිස බූ ගාන තැන දී ම අර්හත් භාවයට පැමිණියා ය. මේ තෙරණිය අරබයා **අථ ඛො කිසාගොතමි** යි කියන ලදි.
**එකමාසි** ‘එකා ආසි’ (හුදෙකලා ව සිටියා ය.) රුදම්මුඛී යනු හඬන මුවක් ඇත්තී මෙන් **අච්චන්තං මත පුත්තාමහි** යන මෙහි ‘අන්තරං අතීතං’ **අච්චන්තං,** මෙය භාවනපුංශක යි. කියන ලද්දේ මෙය යි. යම් සේ පුත්‍ර මරණයෙන් වන අවසානයක් අතීත වී ද, එසේ මම මළ පුතෙකු ඇත්තියකි. දැන් මට යළි පුත්‍ර මරණයක් නම් නැත. **පුරිසා එතදන්තිකාං** මට පුරුෂයෝ ද ඒ අවසානය ම ඇත්තාහු වෙත් මට පුත්‍ර මරණයේ යම් අන්තයක් (කෙළවරක්) වී ද මට පුරුෂයන්ගේ කෙළවර ද එය ම ය. මට දැන් පුරුෂයන් සෙවීම අභව්‍යය (නො සිදුවේ ය). **සබ්බත්‍ථ විහතා නන්‍දි** සියලු ස්කන්ධ, ආයතන, ධාතු, භව, යෝනි ගති, ස්ථිති නිවාස ආදි සියලු තන්හි මගේ තෘෂ්ණාව නසන ලදි. **තමොක්‍ඛන්‍ධො** අවිද්‍යා ස්කන්ධය **පදාලිතො** ඥානයෙන් බිඳින ලදි.
සිවු වැන්නේ - **පඤ්චඞ්ගිකෙන** යනු ආතන, චිතත, විතත, ආතත විතත, ඝන, සුසිර යන අංග පසකින් සමන්විත, **නිය්‍යාතයාමි තුය්හෙවා** යනු සියල්ල ඔබට ම දෙමි නානං තෙනත්‍ථිකා මම එයින් වැඩක් ඇති තැනැත්තියක් නො වෙමි (=මට අන් වැඩක් නැත) **පුතිකායෙන** ස්වර්ණ වර්ණ වුව ද, සිරුර, නිතර වැගිරෙන වෑස්සෙන අර්ථයෙන් කුණු ගඳ ගසන සිරුරක් මය, එහෙයින් මෙසේ කී ය. භින්‍දනෙන බිඳෙන ස්වභාවය හේතුවෙන් **පහඞ්ගුණ** සුණු විසිණු බවට පත්වන ස්වභාවය හේතුවෙන් **අට්ඨියාමි** ‘අට්ඨා’ පීඩාවට පත් වූයේ වෙමි. **හරායාමි** ලජ්ජා වෙමි. **සන්තා සමාපන්තී** අෂ්ට විධ ලෞකික සමාපත්ති. **ආරම්මණ** ශාන්තත්වයෝ හා අංග ශාන්තත්වයෙන් ‘ශාන්ත වූ’ යි කියන ලදි. **සබ්බත්‍ථ** සියලු රූප අරූපභවවල, මේ භවදෙක ගන්නා ලද බැවින් කාම භවය ද ගත්කල සමාපත්ති අටෙහි යි ඒ සියලු තැන්වල මගේ අවිද්‍යා අඳුර නසන ලද්දේ ය කියයි.
පස් වැන්නේ - **සුපුප්ථිතග්ගං** අග පටන් මනා සේ මල් පිපි සල් රුක **න වත්‍ථි තෙ දුතියා වණ්ණධාතු** ඔබගේ වර්ණ ධාතුව හා සමාන දෙ වැනි වර්ණ ධාතුවක් නැත. ඔබ හා සමාන වෙනත් භික්‍ෂූණියක් නැත” යි කියයි. **ඉධාගතා තාදිසකා භවෙයසුං** යම් සේ ඔබ මෙහි පැමිණියා කිසියම් සත්‍ථවයක් හෝ සෙනෙහසක් හෝ නො ලබන්නෙහි ද එසේ ම ඔවුහූ ද ඔබ හා සමාන වන්නාහු ය. **පඛුමත්තරිකායං** ඇස් දෙක මැද නැහැ වසමෙහි{*} සිටින මා නොදක්නෙහි **වසීභූතමහි** වසී වූවා වෙමි.
සය වැන්නේ - **කොනුතං ඉදමාදපයි ජාතිං මාරොචෙසි** යනු මන්ද බුද්ධිකකවර බාලයෙක් ඔබට මෙසේ (අදහස්) ගැන්වූයේ ද? **පරිකෙලසං** යනු අන්‍ය වූ නානා ප්‍රකාර උපද්‍රව ද, දැන් මාරයා මෙය කී ය. කවරෙක් නම් මේ (දෘෂ්ටිය) ගැන් වී ද? එය කියන්නී මට අන්ධබාලයෙක් නො පැවසී ය. ලෝකයේ ශ්‍රේෂ්ඨ පුද්ගලයා වන බුදුන් වහන්සේ ධර්මය දෙසතියි දක්වනු පිණිස **‘බුද්ධො’** ආදිය පැවසී ය. එහි **සචෙච නිවෙසයී** පරමාර්ථ සත්‍යය වූ නිර්වාණයෙහි පිහිටු වී ද? **නිරොධං අප්පජානන්තා** යනු නිරෝධ සත්‍යය නො දන්නා,
සත් වැන්නේ - **එන්ති මාරවසං පුනා** යනු යළි යළිත් මෘත්‍ය මාර, ක්ලේශ මාර, දේවපුත්‍රමාරයන්ගේ වසඟයට පැමිණෙත්. **පධුපිතො** සන්තාපිත වූ **අගති යත්‍ථ මාරස්ස** යම් තැනක ඔබට මාරයාගේ ප්‍රවේශය නැද්ද **තත්‍ථ** - ඒ නිවනෙහි ය.
අට වැන්නේ - **සමණි විය දිස්සසි** යනු ශ්‍රමණ තැනැත්තියක (මෙහෙණක) මෙන් පෙනෙන්නෙහි **කිමිව චරසි මොමූහා** කුමන කරුණක් නිසා මුළා වූ තැනැත්තියක ලෙස සැරිසරන්නෙහි ද? **ඉතො බහිද්ධා** මේ ශාසනයෙන් බැහැර **පාසං** (තොණ්ඩුව) **ඔඩ්ඩෙන්ති** (අටවති) යි **පාසණ්ඩා** සත්ත්වයන්ගේ සිත්වල දිට්ඨිපාසය (දෘෂ්ටි තොණ්ඩුව) හෙළන්නී යන අරුත යි. ශාසනය වනාහි තොණ්ඩුව මුදා හරි. එහෙයින් පාසණ්ඩ යි නො කියනු ලැබේ. මෙයින් බැහැර ව ම පාසණ්ඩයෝ වෙත්. **පසීදන්ති** - ගිලෙත් ලැගෙත්,
දැන් කවුරුන් උදෙසා හිස මුඩු කර ගනිත් දැයි ප්‍රශ්න විචාරන්නී **අත්‍ථි සාක්‍යකුලෙ ජාතො** ආදිය කීවා ය. එහි **සබ්බාභිභුසාද්‍රෙ** ස්කන්ධ ආයතන ධාතු භව යෝනි ගති ආදී සියල්ල අභිබවා සිටී. මරණ මාර ආදීන් ‘නුදි’ වෙතැයි බැහැර ලයි. **මාර නුඳෙ සබ්බත්‍ථමපරාජිතො** සියලු රාගාදියෙහි හෝ මාර යුද්ධයෙහි අපරාජිත වූ **සබ්බත්‍ථමුත්තො** ස්කන්ධ ආදී සියලු දෙයින් මිදුණු, අසිකො තෘෂ්ණා අෂ්ටි ඇසුරක් නො කළ **සබ්බකම්මක්‍ඛ සප්පත්තො** උපධි සංඛ්‍ය සංඛ්‍යාත වූ නිර්වාණයෙහි ආරම්මණයෙන් මිදුණි.
නව වැන්නෙ - **කෙනිදං පකතං** යනු කවුරුන් විසින් මෙය කරන ලද ද? බිම්බං ආත්මභාවය අරබයා කියයි. **අසං** යන දුකෙහි පිහිට බැවින් ආත්මභාවය ම කියති. **හෙතුභඞ්ගා** හේතුනිරෝධයෙන් ප්‍රත්‍යය චෛකල්‍යයෙන් (වෙනස් බැවිනි).
දස වැන්නේ - **නයිධසත්තුපලබ්භති** යනු මේ ශුද්ධ සංස්කාර ලොව තුළ පරමාර්ථ වශයෙන් සත්ත්වයෙක් නම් නො ලැබේ. **ඛන්‍ධෙසු සන්තෙසු** ස්කන්ධ පහ ඒ ඒ ආකාරයට ව්‍යවස්ථාපිත ලෙස විද්‍යාමාන වූ කල්හි. **සම්මුති** සත්ත්වයා යන හැඳින්වීම් මාත්‍රය ම වේ. දුක්‍ඛං පඤ්චස්කන්ධය දුකය. **නාඤ්ඤත්‍ර දුක්‍ඛා** දුක හැර අනිකක් නො හට ගන්නේ ම ය. නිරුද්ධ නො වන්නේ ය.
6. බ්‍රහ්ම සංයුත්තය
1. කෝකාලික වර්ගය
**බ්‍රහ්මසංයුත්තයෙහි** පළමු වැන්නෙහි - **පරිවිතක්කො උදපාදී** සියලු බුදුන් වහන්සේලාට ආචිණ්ණ සමාචිණ්ණ වූ (පුහුණු කල නිතර මනා ලෙස පුහුණු කළ) සිතෙහි වූ මේ සිතිවිල්ල පහළවිය. කෙදිනක පහළ වී ද යත්: බුදු බවට පත් ව අට වැනි සතියෙහි රාජායතන මුලෙහි දෙවියන්ගේ රජු වූ ශක්‍රයා විසින් ගෙනෙන ලද දැහැටි ඔසු අරළු ද විකා මුව දොවා ලෝකපාලකයන් සිවු දෙනා විසින් ගෙනෙන ලද අගනා සෙල්මුවා පාත්‍රයෙහි තපස්සු භල්ලිකයන්ගේ පිණ්ඩපාතය වළඳා, යළිත් ආපසු පැමිණ අජපාල නිග්‍රෝධයෙහි සිටි මොහොතේ ය.
**අධිගතො** අවබෝධ කරන ලද **ධම්මො** චතුරාර්ය සත්‍ය ධර්මය **ගම්භීරො **නො ගැඹුර ප්‍රතික්ෂේප කරන වචනයකි මෙය. **දුද්දසො** ගැඹුරු බව නිසා ම දැකීමට අපහසු, **දුරනුබොධො** දුකෙන් (අමාරුවෙන්) අවබෝධ කළ යුතු, පහසුවෙන් අවබෝධ කර ගැනීමට නො හැක්කේ **සන්තො** නිවුණු **පණීතො** ප්‍රණීත වූ මේ දෙක ම ලෝකෝත්තර බැව් අරභයා කියන ලදි. **අතක්කාවචරො** තර්කයෙන් විමසිය යුතු, (නිගමනයට) බැසිය යුතු නො වේ. ඥානයෙන් ම විමසිය යුත්තේ වේ. නිපුණා දක්ෂ **පණ්ඩිතවෙදනීයා** සම්මා පටිපදාවට පිළිපන් පණ්ඩිතයන් විසින් දත යුතු, **ආලයරාමා** සත්ත්වයෝ පඤ්චකාම ගුණවල ඇලෙති. එහෙයින් ඔවුහු ‘ආලයා’ යි කියත්. එකසිය අටක් වූ තෘෂ්ණා හැසිරීම්හි හෝ ඇළෙන; එහෙයින් ද ‘ආලයා’ යි කියත්. ඒ ආලයන් මගින් විනෝද වෙති යි ආලයරාමා; ආලයන්හි අනුරාග වූයේ **ආලයරතා;** ආලයන්හි පිනවන ලදැයි **ආලයසම්මුදිතා.** යම් සේ මැනවින් සකස් කළ මල් පලවලින් බරවුණු රුක් (ආදියෙන් යුතු) උයනකට පිවිස රජතුමා ඒ සම්පතින් විනෝද වෙයි ද, පිනවීමට පත් ව ආමෝදිත ප්‍රමෝදිත බවට පත් වූයේ වෙයි ද උකටලී නො වී සවස් වී පවා නික්මීමට නො කැමති වෙයි ද, එසේ ම මේ කාමාලය තණ්හාලය සමගින් සත්ත්වයා විනෝද වෙත්. සංසාර වෘත්තයෙහි පිනවූවෝ උකටලී නො වූවෝ ම වසත් ද, එහෙයින් භාග්‍යවතුන් වහන්සේ ඔවුනට ආලය දෙයාකාරයකට උයන් බිමක් ලෙස දක්වන්නාහු ‘ආලයරාමා’ යි වදාළ සේක.
එහි **යදිදං** යනු නිපාතයකි. එහි තැන අරභයා ‘යං ඉදං’ යි ද, පටිච්චසමුප්පාදය අරභයා ‘සො අයං’ යි ද මෙසේ අර්ථ දත යුත්තේ ය. **ඉදප්පච්චයතා පටිච්චසමුප්පාදො** ‘ඉමෙසං පච්චයා’ (මේවා හේතුවෙන්) = ‘ඉදප්පච්චයා’, ‘ඉදප්පච්චයා’ ම ‘ඉදප්පච්චයතා’, ඒ ‘ඉදප්පච්චයතා’ හා ‘පටිච්චසමුප්පාදො’ = ‘ඉදප්පච්චයතාපටිච්චසමුප්පාදො’, සංස්කාරාදී ප්‍රත්‍යයන්ට මෙය සමාන වචනයකි. **සබ්බසංඛාරසමථො** ආදී සියල්ල නිවන ය. යම් සේ එහි පැමිණ සියලු සංස්කාරයන්ගේ ගැස්ම (ඇඹරීම්) සමනය වෙත් ද, වූපසමනය වෙත් ද, එහෙයින් සියලු සංස්කාරයන්ගේ සමථය යි කියනු ලැබේ. යම් හෙයකින් ඊට පැමිණි සියලු උපධීහු හැර දැමුවෝ වෙත් ද, සියලු තණ්හා ක්ෂය වේ ද, සියලු කෙළෙස් කහට පහ ව යයි ද, සියලු දුක් නිරුද්ධ වෙයි ද එහෙයින් **සබ්බූපධිපටිනිස්සග්ගො තණ්හක්‍ඛයො විරාගො නිරොධො** යි කියනු ලැබේ. යම් ඒ තණ්හාවක් භවයෙන් භවය හෝ ඵලයෙන් ඵලය සමග කර්මයට නැවෙයි (කර්මය) වැළඳ ගනියි (වෙළෙයි) යනුවෙන් “වාණ” යි කියනු ලැබේ. ඒ වාණයෙන් බැහැරවී ය (වෙන් වූයේ ය) යි **නිබ්බාණ** නමි. **සො මමස්ස කිලමථො** නො දන්නවුන්ට (කරන) යම් දේශනාවක් වේ ද, එය මගේ ක්ලමථය (තෙහෙට්ටුව) (පිණිස) වන්නේ ය; එය මාගේ වෙහෙස (පිණිස) වන්නේ ය යන අරුත යි. ‘කායක්ලමථය’ (කායික තෙහෙට්ටුව) කාය වෙහෙස ද වන්නේ යයි කියන ලද්දේ වෙයි. බුදුන් වහන්සේලාගේ සිතෙහි මේ දෙක ම නැත. **අපිස්සු** අනුග්‍රහ කිරීම් අර්ථයේ නිපාතයකි. මේ පරිවිතර්කය උපන්නා පමණක් නොව, මේ ගාථා ප්‍රකාශ කළහ යි ද දක්වා ලයි. **අනච්ඡරියා** = ‘අනු අච්ඡරියා’ යළි යළිත් ආශ්චර්යවත් වන, **පටිභංසු** ප්‍රතිභාන (අවබෝධ) සංඛයාත ඥානයට ගෝචර විය. පරිවිතර්ක කළ යුතු (සිතිය යුතු) බවට පත් විය.
**කිච්ඡෙන **දුෂ්කර ප්‍රතිපදාවෙන් බුදුවරුන්ට මාර්ග සතර ම සුවසේ කළ හැකි ප්‍රතිපදාවක් ම වන්නේ ය. පාරමී දහම් පුරන කාලයෙහි සරාග සදෝස, සමෝහ වන හෙයින් පැමිණි පැමිණි යාචකයනට අලංකාර ලෙස සකසන ලද හිස කපා ගෙලෙහි ලේ යවා, මැනවින් අඳුන් තැවරූ ඇස් උගුළුවා, කුලවංශයට පහනක් වූ පුතු, හිතවාදී ව හැසිරෙන බිරිය යන මේ ආදීන් දෙන, තවත් ක්‍ෂාන්තිවාදී හා සමාන ආත්මභාවවලදී කැපීම් බිඳීම් ආදියට පමුණුවන්නහුගේ ආ යුතු ප්‍රතිපදාව අරභයා මෙය කියන ලදි. **‘හලං’** මෙහි ‘හ’ කාරය නිපාත මාත්‍රයකි. ‘අලං’ යන අරුත යි. **පකාසිතුං** දේශනා කිරීමට, මෙසේ දුක සේ අවබෝධ කර ගත් දේ දේශනා කිරීම පර්යාප්තිය දෙසීම නිෂ්ඵල ය, දේශනා කිරීමෙන් ඇති ඵලය කිම? යි කියන ලදි. **රාගදොසපරෙතෙහි** රාග ද්වේෂයෙන් මැඩුණු රාග ද්වේෂ අනුගත වූ හෝ
**පටිසොතගාමිං** ‘නිත්‍ය’ ආදියට ප්‍රතිවිරුද්ධ වූ අනිත්‍ය, දුක්‍ඛ, අනාත්ම අසුභ යි මෙසේ ගිය චතුරාර්ය සත්‍ය ධර්මය, රාගරත්තා කාමරාගයෙන් හා භවරාගයෙන් රත් වූ **න දක්‍ඛින්ති** අනිත්‍ය, දුක්‍ඛ, අනාත්ම, අසුභ යන මේ ස්වභාවයෙන් නො දනිත්; නො දන්නා කල්හි මෙසේ ග්‍රහණය කරවීමට කවරෙක් සමත් වන්නේ ද? **තමොක්‍ඛන්‍ධෙන ආවුතා **අවිද්‍යා රැසින් වැසුණු
**අප්පොස්සුක්කතාය** නිරුත්සුක භාවයෙන්, දේශනා කිරීමට නො කැමති බැවින් යන අරුත යි. කුමක් නිසා උන් වහන්සේගේ සිත මෙලෙස නැමිණි ද? උන් වහන්සේ “මිදුනේ, මුදවන්නෙමි, තරණය කළෙමි, තරණය කරවන්නෙමි” නො වේද?
(ධර්මය සාක්ෂාත් කරන ලද මා විසින් නො දත් ලෙසට මෙහි සිටීමෙහි තේරුම කිම? සර්වඥතාවට පැමිණ සදෙවක (ලෝකයා) එතෙර කරන්නෙමි.)
යන පැතුම කොට පාරමී පුරා සර්වඥතාඥානයට උන්වහන්සේ පත් වී ද? එය සත්‍ය ය. එය ම ප්‍රත්‍යවේක්ෂණය කිරීමේ අනුහසින් උන් වහන්සේගේ සිත මේ ලෙස නැමිණි. සර්වඥතා බවට පත් ව, සත්ත්වයන්ගේ කෙළෙස් ගහණ බව, ධර්මයේ ගැඹුරු බව ද ප්‍රත්‍යවේක්ෂණය කරන උන්වහන්සේට සත්ත්වයන්ගේ ක්ලේශ ග්‍රහණතාවත් ධර්මයේ ගම්භීරතාවත් සර්වාකාරයෙන් ප්‍රකට විය. ඉක්බිති මේ සත්ත්වයෝ කැඳ පිරුණු ලබු ගෙඩියක් මෙන්, මෝරු පිරුණු සැළියක් මෙන් වසා තෙල් පිරුණු රෙදි කැබැල්ලක් මෙන් ද, අඳුන් තැවරූ අතක් මෙන් ද, කෙළෙස්වලින් බර බෙහෙවින් කිළිටි වූ රාගයෙන් රත් වූ ද්වේෂයෙන් දුෂ්ට වූ මෝහයෙන් මුළා වූ ඔවුහු කුමක් නම් ප්‍රතිවේධ කරන්නෝ දැයි සිතන උන්වහන්සේට ක්ලේශ ගහණතාව ප්‍රත්‍යවේක්ෂණ අනුභාවයෙන් ද මෙසේ සිත නැමිණි.
මේ ධර්මය පෘථිවිය දරා සිටින ජලස්කන්ධය මෙන් **ගම්භීරො** ගැඹුරු ය. පර්වතයකින් වසා තැබුවක් මෙන් **දුද්දසො** සියයකට බෙදුණු ලොම් තුඩක් බඳු වූයේ **අණු,** මේ ධර්මය ප්‍රතිවේධ කිරීම පිණිස වෑයම් කරන මා විසින් නො දුන් දානයක් නම් නැත; නො රැකි ශීලයක් නම් නැත; නො පිරූ කිසිදු පාරමී (ධර්මයක්) නම් නැත. ඒ මාර බලය විනාශ කරමින් සිටියේ වුව ද ආශ්වාස නො කරනු මෙන් පෘථිවිය කම්පා නො වී ය. ප්‍රථම යාමයෙහි පූර්වේනිවාස අනුස්මරණය කරන විට ද කම්පා නො වී ය. මධ්‍යම යාමයෙහි දිව්‍ය චක්ෂුසය විශෝධනය කරන විට ද කම්පා නො වී ය. පශ්චිම යාමයෙහි පටිච්චසමුප්පාදය මා ප්‍රතිවේධය කරත් ම දස සහස්සී ලෝක ධාතුව කම්පා වී ය. මෙසේ මා වැන්නකුගේ තීක්ෂණ ඥානයෙන් මහත් දුෂ්කර ලෙස මේ ධර්මය ප්‍රතිවේධ කරන ලද්දේ වුව ද එය ලෞකික මහජනයා කෙසේ අවබෝධ කරන්නාහු දැයි ධර්ම ගම්භීරතා ප්‍රත්‍යවේක්ෂණ අනුභාවයෙන් ද මෙසේ සිත නැමිනැයි දත යුතු ය.
තව ද බ්‍රහ්මයා විසින් ආරාධනය කරන ලද කල්හි ධර්ම දේශනා කරනු කැමති බව නිසා ද මෙසේ සිත නැමිණි. භාග්‍යවතුන් වහන්සේ, අල්පෝත්සාහී බවට මගේ සිත නැමෙන කල්හි මහා බ්‍රහ්මයා ධර්ම දේශනයට ආරාධනය කරන්නේ ය. මේ සත්ත්වයෝ ද බ්‍රහ්මයාට ගරු කරන්නෝ ය. ඔවුහු ‘ශාස්තෲන් වහන්සේ ධර්මය දේශනා කිරීමට අකැමැති වූහ, පසුව මහා බ්‍රහ්මයා උන්වහන්සේට ආයාචනය කොට ධර්මය දේශනා කරවූයේ ය. පින්වත්නි, ධර්මය ශාන්ත ය ප්‍රණීත ය’ යි සිතමින් අසන්නාහු ය’ යි දන්නා සේක. මේ කරුණ හේතු කොට ගෙන ද අල්පෝත්සුක භාවයට උන්වහන්සේගේ සිත නැමිණි. ධර්ම දේශනාවට නො වේ යි දත යුත්තේ ය.
සහම්පතිස්ස හේ කාශ්‍යප බුදුන්ගේ සසුනෙහි සහක නම් තෙර වී ප්‍රථමධ්‍යාන උපදවා ප්‍රථම ධ්‍යානයෙන් ම කල්පායුෂ්ක බ්‍රහ්මයකු වී උපන්නේ ය. එහි දී ඔහු “සහම්පති බ්‍රහ්ම” යි හඳුන්වති. ඔහු අරභයා **“බ්‍රහ්මුනො සහම්පතිස්ස”** යි කී ය. **නස්සති වත භො** (පින්වත්නි, නැසෙන්නේ ය) හේ යම් සේ ලක්ෂ ගණන් ලෝක ධාතුවල සියලු බ්‍රහ්මයෝ අසා රැස්වූවෝ ද, එසේ මේ ශබ්දය පිට කළේ ය. **යත්‍ර හි නාම** යම් ලෝකයක, **පුරතො පාතුරහොසි** ඒ ලක්‍ෂයක් බ්‍රහ්මයන් සමඟ (ඉදිරියේ) පහළ විය.
**අප්පරජක්‍ඛජාතිකා** ප්‍රඥාමය චක්ෂුසයෙහි අල්ප වූ සීමිත වූ රාග ද්වේෂ මෝහ දූවිලි මොවුන්ගේ ස්වභාවය යි. **‘අප්පරජක්‍ඛජාතිකා;’ අස්සවණතා** ‘අස්සවණතාය’ නො ඇසීම නිසා, **භවිස්සන්ති** පෙර බුදුවරුන් කල දශපුණ්‍ය ක්‍රියා වශයෙන් අධික ව කරන ලද ක්‍රියා ඇති, පරිපාකයට ගිය, සූර්ය රශ්මි ස්පර්ශය (පතන) පද්මයන් මෙන් ධර්ම දේශනාව ම පතන්නා වූ, සතර පද ගාථාවක අවසානයේ ආර්ය භූමියට ඇතුළු වීමට සුදුසු, එක් කෙනකු නොව දෙදෙනකු නොව ධර්මය දැන ගන්නා වූ අනේක සහස්‍රයන් සිටින්නාහු යයි දක්වයි.
**පාතුරහොසි** පහළ විය. **සමලෙහි චින්තිතො** කිළිටි බව සහිත ශාස්තෲන් සය දෙනකු විසින් සිතන ලද; ඔවුහු පූර්වයෙහි ම ඉපිද සකල ජම්බුද්වීපයෙහි කටු පතුරුවන්නාක් මෙන් ද, විසක් ඉසින්නාක් මෙන් ද කෙළෙස් සහිත මිථ්‍යා දෘෂ්ටි ධර්ම දේශනා කළහ. **අවාපුරෙතං** මෙය විවෘත කරනු මැනවි. **අමතස්ස ද්වාරං** අමෘත වූ නිර්වාණ දොර වූ ආර්ය මාර්ගය **සුණන්තු ධම්මං විමලෙනානුබුද්ධං** භාග්‍යවතුන් වහන්ස, රාගාදී කෙසෙල් නොමැති බව හේතුවෙන් විමල වූ සම්මාසම්බුද්ධයන් වහන්සේ විසින් අවබෝධ කරනු ලැබූ සතර සත්‍ය ධර්මය මේ සත්ත්වයා අසත්වා යි අයදියි.
**සෙලෙ යථා පබ්බතමුද්ධනිට්ඨිතො** ශිලාමය ඒකඝන වූ පර්වත මුදුනෙහි එලෙසින් ම සිටිමින්, එහි සිටින්නහුට දැකීම පිණිස ගෙල එසවීම දිගු කිරීම ආදී ක්‍රියාවක් (අවශ්‍ය) නැත. **තථූපමං** ඊට සමාන ගල් පර්වත සමාන; එහි සංක්‍ෂෙපාර්ථය මෙය යි: යම් සේ ගල්පර්වතයක් මුදුනෙහි ඒ අයුරින් ම සිටිමින් ඇස් ඇති පුරුෂයෙක් හාත්පස ජනතාව බලයි ද, ඔබ වහන්සේ ද **සුමේධ** සුන්දර වූ ප්‍රඥාව ඇත්තාණනි. සර්වඥතාඥානයෙන් **සමන්තචක්‍ඛු;** භාග්‍යවතුන් වහන්ස, **ධම්මමයං** ප්‍රඥාමය වූ, පාසාදමාරුය්හ (ප්‍රාසාදය නැග) තමා ම අපෙතසොකො සොකාවතිණ්ණං ජාතිජරාභි භූතඤ්ච ජනතං අවෙක්‍ඛස්සු (පහවුණු ශෝකය ඇත්තේ ජාති ජරා දුකෙන් මැඩුණු ශෝකයට වැටුණු ජනතාව බලන සේක්වා) සිතා බලනු මැනවි, පරීක්‍ෂා කරනු මැනවි. අදහස් කරන ලද්දේ මෙය යි: යම් සේ කඳු පාමුල හාත්පස කෙතක් සාදා ඉහත්තාවේ (උස් කෙත් කෙළවර) කුටු (පැල්) තනවා අංග සතරකින් සමන්විත අන්ධකාරය ඇති රාත්‍රියෙහි ගිනි දල්වත් ද, ඉක්බිති ඒ පර්වතය මුදුනේ සිට බිම බලන ඇත් ඇති පුරුෂයකු හට කෙත හෝ ලියැදි, කුටි හෝ එහි නිදන මිනිසුන් හෝ නො පෙනේ ද, කුටිවල ගිනිදැල් මාත්‍රය ම පෙනෙන්නේ ද, එසේ ම ධර්ම ප්‍රසාදයට නැග සත්ත්ව සමූහයා බලන තථාගතයන් වහන්සේගේ බුද්ධචක්‍ෂුසයට කල්‍යාණ වූ දේ නොකළ යම් සත්ත්ව කෙනේක වෙත් ද ඔවුහු එක ම විහාරයෙහි දකුණු දණහිස පැත්තේ සිටිය ද එල්ලයට (අවධානයට) නො පැමිණෙත්. ඔවුහු රෑ විදින ලද ඊතල මෙන් වෙත්; කල්‍යාන දේ කළ යම් වෙනෙය්‍ය පුද්ගල කෙනෙක් වෙත් ද, ඔවුහු ම දුර තැනක සිටියෝ වුව ද උන්වහන්සේගේ ඇස් හමුවට පැමිණෙති හේ ගින්න මෙන් ද හිමවත් පව්ව මෙන් ද (වේ). ඒ බැව් කියන ලද්දේ ම ය.
(ශාන්ත සත් පුරුෂයෝ කෙතරම් දුර සිටියත් හිමාලය පර්වතය මෙන් ප්‍රකට ව පෙනෙත්. අශාන්ත ඒ අසත් පුරුෂයෝ ළඟ සිටියත් රෑ විදින ලද ඊතල මෙන් නො පෙනෙත්.)
**අජ්ඣෙසනං** ආරාධනය **බුද්ධචක්‍ඛුනා** ඉන්‍ද්‍රිය පරොපරියත්ත ඥානයෙන් ද ආසයානුසය ඥානයෙන් ද; මේ ඤාණ දෙකට ‘බුද්ධ චක්‍ඛු’ යනු නමකි. සබ්බඤ්ඤුත ඥානයට ‘සමන්ත චක්‍ඛු’ යි මාර්ගත්‍රය ඥානයට “ධම්මචක්‍ඛු” යි ද (වේ). **අප්පරජක්‍ඛෙ** ආදී තැන්වල යම් කෙනෙකුන්ගේ කියන ලද පරිදි ම ප්‍රඥාචක්ෂුසයෙහි රාගාදී කෙළෙස් (දූවිලි) අල්ප ද ඔවුහු **අප්පරජක්‍ඛා** (අල්පරජස්ක); යම් කෙනෙකුන්ගේ (කෙළෙස්) ඉමහත් ද ඔවුහු **මහා රජක්‍ඛා;** යම් කෙනෙකුන්ගේ ශ්‍රද්ධා ආදි ඉන්‍ද්‍රියයෝ තියුණු ද, ඔවුහු **තික්‍ඛින්‍ද්‍රියා;** යම් කෙනෙකුගේ ඒවා මෘදු ද? ඔවුහු **මුදින්‍ද්‍රියා;** යම් කෙනකුන්ගේ ඒ ශ්‍රද්ධා ආදිය ම ආකාරද - සුන්දර ද ඔවුහු **ස්වාකාරා** ය. යම් කෙනෙක් කියන ලද කාරණය ගැන සිතත් ද (කල්පනා කරත් ද), පහසුවෙන් අවබෝධ කරවීමට හැකිවෙත් ද ඔවුහු **සුවිඤ්ඤාපායා;** යම් කෙනෙක් පරලොවත් වැරදි දේත් භයෙන් යුතු ව දකිත් ද, ඔවුහු **පරලොකවජ්ජභයදස්සාවිනො** නමි.
එහි පාළි මෙසේ ය. “සද්ධො පුග්ගලො අප්පරජක්‍ඛො, අස්සද්ධො පුග්ගලො මහාරජක්‍ඛො, ආරද්ධවිරියො, කුසීතො, උපට්ඨිතසති, මුට්ඨසති, සමාහිතො, අසමාහිතො, පඤ්ඤවා, දුප්පඤ්ඤො පුග්ගලො මහාරජක්‍ඛො, තථා සද්ධො පුග්ගලො, තික්‍ඛින්‍ද්‍රියො -පෙ- පඤ්ඤවා පුග්ගලො පරලොකවජ්ජ භයදස්සාවි, දුප්පඤ්ඤො පුග්ගලො න පරලොකවජ්ජභයදස්සාවි”
ලොකො ස්කන්ධ ලෝකය, ධාතු ලෝකය, ආයතන ලෝකය, සම්පත්ති භව ලෝකය, විපත්ති භව ලෝකය; ලෝක එක-සබ්බෙ සත්තා ආහාරට්ඨිතිකා (සියලු සත්ත්වයෝ ආහාරයෙහි පිහිටියෝ ය); ලෝක දෙක - නාම රූපා; ලෝක තුන - වේදනා තුන, ලෝක සතර - ආහාර සතර, ලෝක පහ - පඤ්ච උපාදානස්කන්ධ, ලෝක සය - අභ්‍යන්තර ආයතන සය, ලෝක හත - විඤ්ඤාණ ස්ථිති හත, ලෝක අට - අටලෝ දහම, ලෝක නවය - සත්ත්වාස නවය - ලෝක දහය - ආයතන දහය, ලෝක දොළහ - ආයතන දොළහ, ලෝක දහ අට - ධාතු දහ අට.
**වජ්ජං **සියලු කෙලෙස් ‘වජ්ජා’ සියලු, දුශ්චරිත ‘වජ්ජා’, සියලු අභිසංස්කාරයෝ සියලු භවගාමි කර්ම ‘වජ්ජා’ - මෙසේ මේ “ලෝකය” කෙරෙහිත් මේ ‘වජ්ජ’ කෙරෙහිත් තීව්‍ර වූ (තියුණු) භය සඤ්ඤාව එළඹියේ වෙයි; ඔසවා ගත් කඩුවක් සහිත වධකයකු ඇති කල්හි මෙනි. මේ පනස් ආකාරයෙන් මේ ඉන්ද්‍රිය පහ දකී, දැන ගනී, ප්‍රතිවේධ කරයි. මෙසේ තථාගතයන් වහන්සේගේ “ඉන්‍ද්‍රිය පරොපරියත්ත ඥානය” වේ.
**උප්පලිනියං **උපුල් වනයක, අනෙක් ඒවා පිළිබඳව ද මේ න්‍යාය ම ය. **අන්තොනිමුග්ගපොසිනී** යම් මලක් ඇතුළත ගිලී ම වැඩෙයි ද **උදකං අච්චුග්ගම්ම තිට්ඨන්ති** ජලය ඉක්මවා සිටිත් ද, එහි (ජලය) ඉක්මවා ආ කිසියම් මලක් වේ ද ඒවා සූර්ය රශ්මි ස්පර්ශය එනවාත් සමග අද පිපෙන ඒවා ය. යම් මලක් ජලය හා සම ව සිටී ද ඒවා හෙට පිපෙන ඒවා ය. යම් මලක් ජලයෙන් උඩට නො පැමිණ ඇතුළත ගිලී වැඩෙන්නේ ද ඒ තෙවැනි දවසේ පිපෙන ඒවා ය. ජලයෙන් උඩට නො එන ලෙඩ සහිත උපුල් ආදි අන් ඒවා ද ඇත. යම් මලක් නො පිපෙන්නේ ද මාළුන් කැසුබුවන් බුදින ඒවා වන්නේ ද ඒවා පාලියෙහි නො නැඟී (නො යෙදී) ඇත. (ඒවා) ගෙන හැර දැක්විය යුතු ය යි දක්වන ලදි.
ඒ චතුර්විධ වූ පුෂ්පයෝ යම් සේ වෙත් ද, එසේ ම අද්ඝටිතඥැ, විඤ්චිතඥැ, නෙය්‍ය, පදපරම යි පුද්ගලයෝ සතර දෙනෙකි. එහි යම් පුද්ගලයකුට නිදසුන් දැක්වූ මොහොතත් සමග ධර්මාභිසමය වේ. ඒ පුද්ගලයා “උග්ඝටිතඤ්ඤැ” යි කියනු ලැබේ. යම් පුද්ගලයෙකුට ලුහුඬින් පවසන ලද්ද විස්තර වශයෙන් අර්ථය බෙදා වෙන් කරන ලද කල්හි ධර්මාභිසමය වේ ද ඒ පුද්ගලයා “විපඤ්චිතඤ්ඤැ” යි කියනු ලැබේ. යම් පුද්ගලයෙකුට උද්දේස කරන ලදුව, ප්‍රශ්න කරන ලදුව, යෝනිසෝ මනසිකාර කරන ලදුව, කල්‍යාණ මිත්‍රයන් ඇසුරු කරන ලදුව, භජනය කරන ලදුව, පයිරුපාසනය කරන ලදුව අනුපිළිවෙලින් ධර්මාභිසමය ඇති වේ. ඒ පුද්ගලයා “නෙය්‍ය” යි කියනු ලැබේ. යම් පුද්ගලයෙකුට බොහෝ ඇසුව ද, බොහෝ (සිත්හි) දැරුව ද, බොහෝ කියවුව ද, ඒ ජාතියෙහි ධර්මාභිසමයක් නො වේ. ඒ පුද්ගලයා ‘පදපරම’ යි කියනු ලැබේ. එහි භාග්‍යවතුන් වහන්සේ උපුල් වනය සමාන වූ දසසහස්‍රයක් ලෝක ධාතුව බලන සේක් අද පිපෙන මල් පෙන් ‘උග්ඝටිතඤ්ඤැ’ ද හෙට පිපෙන මල් මෙන් “විපඤ්චිතඤ්ඤැ” ද, තෙවැනි දවසේ පිපෙන මල් මෙන් “නෙය්‍ය” ද, මසුන් කැසුබුවන් භක්ෂණය කරන මල් මෙන් “පදපරම” ද දුටු සේක. දකිමින් ම අල්ප රජස්වූවන් මෙපමණ ය. මහා රජස්වූවන් මෙපමණ යයි ද දුටු සේක. එහි ද උද්ඝටිතඤ්ඤැ මෙපමණ ය යි ද මෙසේ සියලු ආකාරයෙන් දුටු සේක.
එහි පුද්ගලයන් තිදෙනාට මේ ආත්ම භවයේ දී ම භාග්‍යවතුන් වහන්සේගේ ධර්මදේශනාව අර්ථය සාදා ලයි. පදපරම වූවනට අනාගත අර්ථය පිණිස වාසනාව වේ. ඉක්බිති භාග්‍යවතුන් වහන්සේ මේ සිවු වැදෑරුම් පුද්ගලයනට ධර්ම දේශනාව අර්ථය සලසන බව දැන දේශනා කරනු කැමැත්ත උපදවා යළිත් තුන් භවයෙහි සියලු සත්ත්වයන් භව්‍ය අභව්‍ය වශයෙන් දෙකොටසකට (වෙන්) කළ සේක. ඒ අරභයා කියන ලදි: අභව්‍ය සත්ත්වයෝ කවරහු ද? යම් ඒ සත්ත්ව කෙනෙක් කර්මාවරණයෙන් යුක්ත වූවාහු විපාකාවරණයෙන් යුක්ත වූවාහු ක්ලේශාවරණයෙන් යුක්ත වූවාහු අශ්‍රද්ධාවත් වූ කැමැත්ත නැත්තා වූ, නුවණ නැත්තා වූ අය ය. (ආර්ය) මාර්ගයට ප්‍රවේශවීම අභව්‍ය ය. කුසල් දහම්වල සම්‍යක් බවට ප්‍රවේශ වීම අභව්‍ය ය. මේ සත්ත්වයෝ අභව්‍ය (වෙති); භව්‍ය සත්ත්වයෝ කවරහු ද? යම් ඒ කෙනෙක් කර්මාවරණයෙන් යුක්ත නො වූවාහු ..... මේ සත්ත්වයෝ භව්‍ය වූවෝ වෙත්. එහි දී සියලු ම අභව්‍ය පුද්ගලයන් හැර ඥානයෙන් භව්‍ය පුද්ගලයන් ම ගෙන රාග චරිත මෙපමණ ය, ද්වේෂ, මෝහ, විතර්ක, ශ්‍රද්ධා, බුද්ධි චරිත (මෙ පමණ) යයි කොටස් හයක් කළ සේක. මෙසේ කොට දහම් දෙන්නෙමි යි සිතූ සේක.
**පච්චභාසි** ‘පති අභාසි’ (පෙරළා වදාළ සේක.) **අපාරුතා** විවෘත කරන ලදි. **අමතස්ස ද්වාරා** ආර්ය මාර්ගය, එය අමෘත සංඛ්‍යාත වූ නිර්වාණයට දොරටුව යි. එය මා විසින් විවර කොට තබන ලද්දේ යයි පෙන්වයි. **පමුඤ්චන්තු සද්ධං** සියලු දෙනා තමන්ගේ ශ්‍රද්ධාව මුදාහරිත්වා, විසර්ජනය කරත්වා, අවසන් පද දෙකේ අර්ථය මෙසේ ය. මා ප්‍රගුණ කරන මනා ප්‍රවර්තන සහිත මේ ප්‍රණීත වූ උත්තම ධර්මය කාය වාක් ක්ලමථ සංඥාව (වෙහෙස ගැන හැඟීම) ඇත්තෙකු වී නො කීවෙමි. දැන් සියලු ජනයා ශ්‍රද්ධා භාජනය ගෙන එත්වා, ඔවුන්ගේ අදහස් සපුරා ලන්නෙමි.
**අන්තරධායි** බුදුන් වහන්සේට සුගන්ධ පුෂ්ප ආදියෙන් පූජා කොට අතුරුදහන් වූයේ සිය ස්ථානයට ම ගියේ ය යන අරුත යි. ඔහු ගිය කල්හි භාග්‍යවතුන් වහන්සේ “මම පළමු කොට ම කවරෙකුට දහම් දෙසන්නෙම්දැයි (විමසන සේක්) ආළාර උද්දක යන අය මළ බවත්, පඤ්චවග්ගියන් බොහෝ උපකාරී වූ බවත් දැන ඔවුන්ට ධර්මය දේශනා කරනු කැමැත්තාහු බරණැස ඉසිපතනයට වැඩ ධර්ම චක්‍රය පැවැත්වූ සේක.
දෙවැන්නෙහි - **උදපාදි** මේ විතර්කය පස් වැනි සතියෙහි දී ඇති විය. **අගාරවො** අනිකෙකුට ගෞරව රහිත ව, කිසිවකු ගුරු ස්ථානයෙහි නො තබා යන අර්ථයි යි. **අප්පතිස්සො** - ගෙය රහිත, කිසිවකු - ජ්‍යෙෂ්ඨ ස්ථානයෙහි නො තබා යන අර්ථය යි.
**සදෙවකෙ** යනාදියෙහි දෙවියන් සහිත ‘සදෙවක’ දෙවියන් ගැනීමෙන් මාරබ්‍රහ්මයෝ ද ගන්නා ලදහ. ‘මාර’ නම් වසවර්තී - සියල්ලන් මත අණසක පවත්වයි. බ්‍රහ්මා නම් මහාප්‍රභාව සම්පන්න ය. එක් ඇඟිල්ලකින් සක්වළ එක් දහසක ආලෝකය පතුරුවයි. දෙකකින් (සක්වල) දෙදහසක..... ඇඟිලි දහයකින් සක්වළ දසදහසක ආලෝකය පතුරුවයි. හේ මෙයින් වඩාත් ශීලසම්පන්න යයි කීමට නො ලබත්වායි **සමාරකෙ සබ්‍රහ්මකෙ** යි වෙන් වෙන් ව කියන ලදි. එසේ ම ශ්‍රමණයෝ නම් ඒක නිකාය ආදි වශයෙන් බහුශ්‍රැත වූවෝ පණ්ඩිත වූවෝ ය. බ්‍රාහ්මණයෝ ද වාස්තු විද්‍යා ආදියෙන් බහුශ්‍රැතයෝ ය; පණ්ඩිතයෝ ය. ඔවුහු මෙයින් වඩාත් ශීලසම්පන්න යයි කීමට නො ලබත්වා යි (පත් නො වෙත්වා යි) **සස්සමණබ්‍රාහ්මණියා පජාය** යි කියන ලදි. **සදෙවමනුස්සාය** මෙය වෙන් වශයෙන් දැක්වීම පිණිස ගන්නා ලද්දේ ම යි ගෙන කියන ලදි. තව ද මෙහි මුල් පද තුන ‘ලෝක’ වශයෙන් කියන ලදි. අවසන් (පද) දෙක ප්‍රජා වශයෙනි. **සීලසම්පන්නතරං** ශීලයෙන් සම්පන්නතර, අධිකතර යන අරුත යි. අනෙක් ඒවා ගැන ද මේ න්‍යාය ම ය. මෙහි ද “ශීල” ආදි ලෞකික ලෝකෝත්තර ධර්ම සතර පවසන ලදි. විමුක්ති ඤාණදස්සනය ලෞකික ම ය. එය ප්‍රත්‍යවේක්ෂණ ඥානය යි.
**පාතුරහොසි** මේ ශාස්තෲන් වහන්සේ අවීචියේ පටන් භවාග්‍රය දක්වා ශීලාදියෙන් තමාට අධිකතර බවක් නො දක්නාහු මා විසින් ප්‍රතිවේධ කරන ලද නව ලෝකෝත්තර ධර්මය ම ගරු කොට එය නිශ්‍රය කොට හැසිරෙන්නෙමැයි සිතන සේක. භාග්‍යවතුන් වහන්සේ කාරණය සිතන සේක. අර්ථ වෘද්ධි විශේෂය සිතන සේක. යමි, උන් වහන්සේට උත්සාහය ඇති කරවන්නෙමි යි සිතා ඉදිරියේ පහළ විය, අභිමුවෙහි සිටියේ ය යන අරුත යි.
**විහංසු විහරන්ති ච** (විසූ සේක, වසන සේක.) මෙහි යමෙක් “විහරන්ති” (වසත්) යන වචනයෙන් වර්තමානයෙහි ද බොහෝ බුදුවරු (සිටිති) යි පවසයි. **භගවාපි භන්තෙ එතරහි අරහං සම්මා සම්බුද්ධො **(ස්වාමීනි, භාග්‍යවත් අර්හත් සම්මා සම්බුදු රජාණන් වහන්සේ) දැන් මේ වචනයෙන් වැළැක්විය යුත්තේ ය. (ප්‍රතික්‍ෂේප කළ යුත්තේ ය.)
(මා හට ආචාර්යවරයකු නැත. මා හා සමාන වූවකු නොමැත්තේ ය. සදේවක ලෝකයෙහි මට ප්‍රතිපුද්ගලයකු (සමානයකු) නොමැත.”)
ආදි සූත්‍ර මගින් තවත් බුදුවරුන් නො මැති බව දැක්විය යුතු ය. **තස්මා** යම් හෙයකින් සියලු බුදුවරුන් සද්ධර්මය ගුරු කොට ඇත්තාහු ද එහෙයිනි; **මහත්තමභිකංඛතා** මහත් බව ප්‍රාර්ථනය කරන්නහු විසින්; **සරං බුද්ධානං සාසනං** බුදුවරුන්ගේ ශාසනය (උවදෙස) සිහි කරන්නා විසින්.
තෙවැන්නෙහි - **එකො** සිටීම ආදි ඉරියව්වල හුදෙකලා ව, තනි ව වසන්නා වූ යන අර්ථය යි. **වූපකට්ඨො** කයෙන් වෙන් ව, නිදහස් ව; **අප්පමත්තො** සිහියෙන් වෙන් නො වී සිටියේ **ආතාපි** වීර්යයෙන් යුතු ව තැවීමෙන් සමන්විත වූයේ **පහිතත්තො** මෙහෙයවූ සිත් ඇත්තේ, **කුලපුත්තා** ආචාරවත් කුලපුත්‍රයෝ **සම්මදෙව** ණය ගැනීමෙන් පීඩිත වූයේ නොව, භයෙන් ඇළලී නොව, ජීවිත ප්‍රකෘති නො වී යම් යම් ආකාරයට පැවිදි වූයේ වුව ද අනුලෝම ප්‍රතිපදාව පුරත් ද ඔවුහු මැනවින් ම ගිහිගෙයින් නික්ම පැවිද්දට පැමිණෙත් නමි. **බ්‍රහ්මචරියපරියොසානං** මාර්ග බ්‍රහ්මචර්යයේ අවසානය වූ ආර්ය ඵලය, **දිට්ඨෙව ධම්මෙ** මේ ආත්ම භවයේ දී ම **සයං අභිඤ්ඤා සච්ඡිකත්‍වා** තමා ම දැන ප්‍රත්‍යක්ෂ කොට, **උපසම්පජ්ජ** ලැබ, සම්පාදනය කොට **විහාසි** (විසී ය.) මෙසේ වාසය කරන්නේ -පෙ- **අබ්භඤ්ඤාසි** (දැන ගත්තේ ය). මෙයින් උන්වහන්සේගේ ප්‍රත්‍යවේක්ෂණ භූමිය දක්වන ලදි.
ක්‍ෂීණ වූ ජාතිය කුමක් ද? එය දැන ගත්තේ කෙසේ ද? කියනු ලැබේ. ක්‍ෂීණ වූ අතීත ජාතියක් නො මැත; පෙරදී ම ක්‍ෂීණ වූ හෙයිනි. අනාගත (ජාති) ද නැ. එහි උත්සාහයක් නැති හෙයිනි. වර්තමානයෙහි ද නැත. විද්‍යමාන වන හෙයිනි. (ආර්ය) මාර්ගය භාවිත නො කළ හෙයින්, ඒක - චතුර් - පඤ්ච වෝකාර භවයන්හි ඒක - චතුර් - පඤ්ච - ස්කන්ධ ප්‍රභේද වූ යම් ජාතියක් වේ ද, ඒ ජාතිය, මාර්ග භාවිත කිරීම හේතුවෙන් නො ඉපදීම් ධර්මතාවට පැමිණීම මගින් ක්‍ෂීණ විය; හෙතෙම එය මාර්ග වැඩීම මගින් පහවූ කෙළෙසුන් විමසා බලා, කෙළෙසුන් නොමැති වීමේ හේතුවෙන්, විද්‍යමාන වුව ද කර්මය අනාගතයෙහි අප්‍රතිසන්ධික වෙතියි දකිමින් දනී.
**වුසිතං** වාසය කරන ලදි. මැනවින් වාසය කරන ලදි, හැසිරීම් කරන ලදි, නිෂ්ටාවට පත් කරන ලදි යන අර්ථ යි. බ්‍රහ්මචරියං මාර්ග බ්‍රහ්මචරියාව කතං කරණීයං සත්‍ය සතරෙහි මාර්ග සතරින් පරිඤ්ඤා, පහාණ, සච්ඡිකිරියා, භාවනා වශයෙන් සොළොස් වැදෑරුම් වූ කාර්යයෝ අවසන් කරන ලදහ යන අර්ථ යි. **නාපරං ඉත්‍ථත්තාය** දැන් යලිත් ‘ඉත්‍ථංභාවය’ පිණිස මෙ බඳු සොළොස් වැදෑරුම් වූ කාර්යය පිණිස හෝ කෙළෙස් ප්‍රහීණ කිරීම පිණිස හෝ කරන ලද මාර්ග භාවනා නැත. නැතහොත් **ඉත්‍ථත්තාය**, ‘ඉත්‍ථත්තභාවතො’ මේ ආත්මභාවයෙන් මෙබඳු ආකාර වූ දැනට පවත්නා මේ ස්කන්ධ සන්තානයෙන් වෙනත් ස්කන්ධ සන්තානයක් නැත. මේ පඤ්චස්කන්ධය අවබෝධ කරන ලදුව තිබේ. මුල් සිඳූ ගසක් මෙනි යි. අබ්භඤ්ඤාසි (දත්තේ ය). **අඤ්ඤතරො** එක් කෙනෙක්; **අරහතං** රහතුන් වහන්සේලා අතුරින්, භාග්‍යවතුන් වහන්සේගේ ශ්‍රාවක වූ රහතුන් වහන්සේලා අතුරින් (එක තැනැත්තෙක්) **අහොසි** (විය).
**සපදානං** පිළිවෙල නො කඩා යාම, පැමිණි ගේ මග නො හැර පිළිවෙලින් යන්නේ, **උපසඞ්කමි** ළඟට පැමිණෙමින්, උන්වහන්සේගේ මව පුතා දැකලා ම ගෙයින් පිටතට අවුත් පාත්‍රය ගෙන නිවස ඇතුළට කැඳවා ගෙන ගොස් පනවන ලද අසුනෙහි වඩා හිඳවූවා ය.
**ආහුතිං නිච්චං පග්ගණ්හාති** නිතිපතා ගිනි දෙවි පිදීම් පිළිගන්වයි. එම දිනයේ ඒ නිවසෙහි භූත බලි කර්මයක් වේ. මුළු නිවස ම පළාවන් පැහැයෙන් ආලේප කොට, විසුරුවන ලද විළඳ ඇති ව, වන මාලාවලින් වට කරන ලදුව, ඔසවන ලද ධජ පතාක ඇති ව, ඒ ඒ තැන පිරුණු කළ තබා, පන්දම් දල්වා, සුවඳ කුඩු මාලා ආදියෙන් අලංකාර කරන ලදුව හාත්පසින් මැනවින් සිත් පිනවන දුම්කබල් ඇත්තේ විය. ඒ බැමිණිය ද උදයෙන් ම නැඟිට සොළොස් සුවඳ පැන් කළ ස්නානය කොට සර්වාලංකාරයෙන් ශරීරය අලංකාර කළා ය. ඕ තොමේ මහා ක්ෂීණාශ්‍රවයන් වහන්සේ වඩා හිඳුවා කැඳ හැන්දක් (උලක්) පමණකුදු නො දී මහා බ්‍රහ්මයාට කවන්නෙමි යි රන් පාත්‍රයක් ගිතෙල් මී සකුරු ආදිය යොදා පායාසය පුරවා, නිවසේ පිටුපස පළාවන් ආලේපයකින් අලංකාර කරන ලද භූත පීඨිකාවක් ඇත, ඒ පාත්‍රය රැගෙන එතැනට ගොස් කොන් සතරෙහිත් මැදත් එක එක කිරිබත් පිඬක් තබා, එක් පිඬක් අතින් ගෙන, වැළමිට තෙක් ගිතෙල් වැගිරෙමින් දණ මඬල පොළොවෙහි පිහිටුවා පින්වත් මහා බ්‍රහ්මයාණෙනි, වළඳනු මැනවි, මහා බ්‍රහ්මයාණනි, රස විඳිනු මැනවි, මහා බ්‍රහ්මයාණනි සන්තර්පණය වනු මැනවි යි පවසමින් මහාබ්‍රහ්මයාට වළඳවයි.
**එතදහොසි** මහා ක්‍ෂීණාශ්‍රවයන්ගේ ශීලගන්ධය සදෙව් ලොව පැතිරී බ්‍රහ්ම ලෝකයට පැමිණියේ එය ආඝ්‍රාණය කරමින් සිටින්නහුට මෙසේ සිතිණි. සංවෙජෙය්‍යං උනන්දු කරවන්නෙම්, (සංවේග දනවන්නෙම්) සම්‍යක් ප්‍රතිපත්තියෙහි යොදවන්නෙම්; මැය මහා ක්‍ෂීණාශ්‍රවයන් මෙ බඳු අග්‍රදක්‍ෂිණාවක වඩා හිඳුවා කැඳ හැන්දක් පමණවත් නො දී මහා බ්‍රහ්මයාට වළඳවමි යි, තරාදිය හැර දමා අතින් කිරන්නියක මෙන්, බෙරය හැර දමා බඩේ බෙර ගසන්නියක මෙන්, ගින්න හැර දමා කදෝපැණියකුට පිඹින්නාක් මෙන් භූතබලා පවත්වමින් ඇවිදියි, යමි, ඇගේ මිථ්‍යා දර්ශනය බිඳ අපා මගින් ඔසවා අසූ කෙළක් ධනය යම් සේ බුදු සසුනෙහි විසුරුවා ස්වර්ග මාර්ගයට නගියි ද එසේ කරමි” යි කියන ලද්දේ වේ.
**දුරෙ ඉතො** මෙතැනින් ඈත **බ්‍රහ්මලොකො**. බ්‍රහ්මලෝකයේ සිට මහල් නිවසක් පමණ වූ වැටුණු ගලක් එක් රෑ දාවලක යොදුන් හතළිස් දහසක් වැටෙන්නේ සිවු මසකින් පොළෙවාට වැටෙයිා ද සියල්ලට ම පහළින් ඇති බ්‍රහ්ම ලෝකය එපමණ දුරෙහි ය. **යස්සාහුතිං** යම් බ්‍රහ්මයෙකුට යාගය පිළිගැන්වී ද ඔහුගේ බ්‍රහ්මලෝකය දුර පිහිටියේ ය යන අරුත යි. **බ්‍රහ්මපථං** මෙහි **‘බ්‍රහ්මපථය’** නම් කුශලධ්‍යාන සතර ය, විපාකධ්‍යාන ඔවුන්ගේ ‘ජීවිතපථ’ නමි. ඒ බ්‍රහ්මපථය අජානන්තී (නො දන්නී) ඔබ** කිං ජප්පසි** නන් දොඩවන්නෙහි ද? බ්‍රහ්මයෝ සප්‍රීතික ධ්‍යානයෙන් යැපෙත්. මේ තණ බිජු දමා පිසූ හිස් ගව යුෂ නො බුදිත්, අකාරණයෙහි වෙහෙස නො වෙව යි
මෙසේ කියා ඒ මහාබ්‍රහ්මයා ඇඳිලි බැඳ පහතට නැමී තෙරුන් දක්වමින් **එසො හි තෙ බ්‍රාහ්මණි බ්‍රහ්මදෙවො** (බැමිණිය, ඔබගේ (පුත්) මේ බ්‍රහ්මදේව)” යනාදිය කී ය. එහි **නිරුපධිකො** ක්ලේශ, අභිසංස්කාර, කාමගුණ උපධීන්ගෙන් තොර වූයේ **අතිදෙව පත්තො** දෙවියන් අතර අතිදේව බවට, බ්‍රහ්මයන් අතර අතිබ්‍රහ්ම බවට පත් වූයේ **අනඤ්ඤපොසි** තම ආත්මභාවය හැර අන්‍ය ආත්මභාවයක් හෝ අඹු දරුවන් හෝ පෝෂණය නො කරන හෙයින් = ‘අනඤ්ඤපොසි’;
**ආහුණෙය්‍යො** ඈත සිට ගෙනවුත් දිය යුතු පිඬු පිළිගැනීමට සුදුසු, **වෙදගු** සතර මග සංඛ්‍යාත වේදයෙන් දුකෙහි අන්තයට ගිය; **භාවිතත්තො** සිත බාවනා කොට වඩා සිටි, **අනුපලිත්තො** තණ්හා ආදි කෙළෙස්වලින් නො තැවරුණු; **ඝාසෙසනං ඉරීයති** ආහාර සොයා යාමෙහි යෙදෙයි.
**න තස්ස පච්ඡා න පුරත්‍ථමත්‍ථි** ‘පච්ඡා’ යනු අතීතය යි. ‘පුරත්‍ථං’ යනු අනාගතය යි. අතීත අනාගත ස්කන්ධවල ඡන්‍දරාග විරහිත වූවකු හට පච්ඡා (අතීතයක්) හෝ පුරත්‍ථ (අනාගතයක්) නැතැයි කියයි. සන්තො ආදියෙහි රාග ආදිය සංසුන් බව ඇති හෙයින් **සන්තො;** ක්‍රොධ දුම පහ ව ගිය හෙයින් **විධුමො;** දුක නොමැති බැවින් **අනීඝො;** සැරයටි දඬු ආදියක් ගෙන සැරිසරන්නේ නමුදු හිංසා කිරීමේ චේතනාව නො මැති බැවින් **නික්‍ඛිත්ත දණ්ඩො; තස්ථාවරෙසු** මෙහි පෘථග්ජනයා ‘තසා’ නමි. ක්‍ෂීණාශ්‍රවයෝ ‘ථාවරා’ නමි. සප්ත සේඛයෝ ‘තසා’ යි කීමට නො පුළුවන. ‘ථාවර’ හෝ නො වෙත්. ඇසුරු කරන්නෝ ‘ථාවර’ පක්ෂය ම භජනය කරත්. **සො ත්‍යුහිතං** ‘සො තව ආහුතිං’ (ඔහු ඔබගේ යාගය),
**විසෙනිභූතො** ක්ලේශ සේනාවෙන් තොර බවට පත්, **අනෙජො** තෘෂ්ණා රහිත වූ, **සුසීලො** ක්‍ෂීණාශ්‍රව ශීලයෙන් ‘සුසීල’ වූ **සුවිමුත්තචිත්තො **ඵල විමුක්තියෙන් මැනවින් විමුක්ත වූ සිත් ඇත්තේ, **ඔඝතිණ්ණං **ඔඝ (සැඩ පහර) සතරක් තරණය කළ; මෙ පමණ කථා මගකින් බ්‍රහ්මයා තෙරුන්ගේ ගුණ වර්ණනා කරන්නේ බැමිණිය අරමුණෙහි යෙදවී ය. අවසන් ගාථාව සංගීති කරුවන් විසින් තබන ලදි. **පතිට්ඨපෙසි දක්‍ඛිණං** සිව් පස දක්ෂිණාව පිහිටුවා ලී ය. **සුඛමායතිකං **‘සුඛායතිකං’ මත්තෙහි සැප විපාක; සැප ගෙන දෙන යන අර්ථ යි.
සිවු වැන්නේ - **පාපකං දිට්ඨගතං** පහත් වූ ශාස්වත දෘෂ්ටිය, **ඉදං නිච්චං** කය සමග අනිත්‍ය බ්‍රහ්ම තත්ත්වය අනිත්‍ය (වුව ද) නිත්‍ය ය යි කියයි. ‘ධුවා’ ආදිය ඊට සමාන වචන යි. එහි ධුවං ස්ථිර, **සස්සතං** සදාකල්හි විද්‍යමාන වන **කෙවලං** නො කැඩුණු සියල්ල **අචවනධම්මං** චුත නො වන ස්වභාවය **ඉදං හි න ජායති** ආදියෙහි මෙ තැන්හි හට ගන්වන්නෙකු හෝ දිරවන්නෙකු හෝ මරවන්නෙකු හෝ චුත කරවන්නෙකු හෝ උපදවන්නෙකු හෝ නැතැයි යන්න අරභයා පවසයි. **ඉතො ච පනඤ්ඤං** මේ බ්‍රහ්ම ස්ථාන අවස්ථාවට ඉහලින් අන් නිස්සරණයක් නම් නැතැයි මෙසේ ඔහුට බලවත් ශාස්වත දෘෂ්ටියක් උපන්නේ වේ. එබඳු වාදයක් දරන ඔහු ඉහළ ධ්‍යාන භූමි තුන, සතර මග, සතර ඵල, නිර්වාණය යන සියල්ල වළක්වයි. මේ දෘෂ්ටිය උපන්නේ කවදා ද? ප්‍රථම ධ්‍යාන භූමිය ඉපදවූ කල්හි ය, ද්විතීය ධ්‍යාන භූමියෙහි ය සමහරු (කියති) එහි අනුපූර්ව කථාව මෙසේ ය:
පහළ භූමියක උපන්නෙකි මේ බ්‍රහ්මයා. බුදුන් වහන්සේ නො උපන් කල්හි පැවිදි බවට පත් ව කසිණ පරිකර්මය කොට සමාපත්තිය උපදවා නො පිරිහුණු ධ්‍යානයෙන් කාලක්‍රියා කොට චතුර්ථ ධ්‍යාන භූමියෙහි - වෙහප්ඵල බ්‍රහ්ම ලෝකයෙහි කල්ප පන්සියයක් ආයු ගෙන උපන්නේ ය. එහි යම් තාක් ආයු වී ද ඒ තාක් සිට, පහළ (තලයක) උපත ලබා ප්‍රණීත වූ තෘතීය ධ්‍යානය වඩා සුභකිණ්හ බ්‍රහ්ම ලෝකයෙහි හැට හතර කපක් ආයු ගෙන උපන්නේ ය. එහි දුතිය ධ්‍යානය වඩා ආභස්සරයෙහි අට කපක් ආයු ගෙන උපන්නේ ය. එහි ප්‍රථම ධ්‍යානය වඩා ප්‍රථම ධ්‍යාන භූමියෙහි කල්පයක් ආයු ඇති ව උපන්නේ ය. හේ ප්‍රථම කාලයෙහි තමා විසින් කරන ලද කර්මය ද උපන් තැන් ද දන්නේ ය. කාලය ගතවත් ගතවත් ම දෙකෙහි ම මුළා වී ශාස්වත දෘෂ්ටිය ඉපද වී ය.
**අවිජ්ජාගතො** ‘අවිජ්ජාය ගතො’ අවිද්‍යාවෙන් සමන්විත වූයේ, අඥාන වූයේ අන්ධ වූයේ **යත්‍ර හි නාම** යො නාම, යමෙක් නම්** වක්‍ඛති** කියයි ද, යත්‍ර යන නිපාත යෝගයෙන් අනාගත වචනය යෙදිණි.
මෙසේ කී කල්හි ඒ බ්‍රහ්මයා, යම් සේ මාර්ගයෙහි සොරෙක් පහර දෙක තුනක් ඉවසා (සිය) සගයන් ගැන නො කියා සිටියි ද, තවදුරටත් පහර දෙනු ලබන්නේ අසුවලා ද අසුවලා ද මට සහාය වන්නේ යි පවසයි ද එසේ ම භාග්‍යවතුන් වහන්සේ විසින් තර්ජනය කරනු ලබන්නේ සිහිය ලැබ. භාග්‍යවතුන් වහන්සේ මගේ පියවරින් පියවර ආ පිළිවෙල අපේක්ෂා කරමින් මා පෙළන්නට කැමැත්තේ යයි භීතියට පත් වයේ තම සහායකයන් අනාවරණය කරන්නේ** ද්වාසත්තති** ආදිය පැවසී ය. එහි අර්ථය: භවත් ගෞතමයනි, අපි හැත්තෑ දෙදෙනෙක් පින් කම් කළ අය (වම්හ), ඒ පින්කමෙන් මෙහි උපන්නෙමු, වසවර්තී වූයෙම් තමන් අනුන්ගේ වසඟයට පත් නො වී අනුන් තමන්ගේ වසඟයට පත් කරවමු; ජාතිය ද, ජරාව ද ඉක්මවූවාහු (වෙමු). මෙය අප වේදයෙන් ගත් බැවින් ‘වෙදගු’ යි සැළකීමට පත් වූවාහු, භාග්‍යවතුන් වහන්ස, (මෙය) අවසාන බ්‍රහ්ම උත්පත්තිය යි. **අස්මාභිජප්පන්ති ජනා අනෙකා** නොයෙක් මිනිස්සු අප ප්‍රාර්ථනා කරත්. මේ භවත් බ්‍රහ්මයා, මහා බ්‍රහ්මයා, අභිභූ, අනභිභූතො, අඤ්ඤදත්‍ථු දසො, වසවත්තී, ඉස්සරො (ඊශ්වර) කත්තා (කර්තා), නිම්මාතා (නිර්මාතෘ), සෙට්ඨො (ශ්‍රේෂ්ඨයා), සඤ්ජිතා (උපදවන්නා), වසී (අනුන්) වසඟයට ගන්නා), භූත භව්‍යානං පිතා (උපන් හා ඉපදීමට සිටින්නන්ගේ පියා) යි මෙසේ ප්‍රාර්ථනා කරති. කැමති වෙති.
එවිට බුදුන් වහන්සේ **අප්පඤ්හි එතං** ආදිය කී සේක. එහි **එතං** මෙහි ඔබගේ යම් ආයුෂයක් දිග යයි ඔබ සිතයි ද එය අල්ප ය, සීමිත ය. **සතං සහස්සානං නිරබ්බුදානං** නිරබ්බුද ගණනින් නිරබ්බුද ලක්ෂයකි. **ආයුං පජානාමි** දැන් ඔබගේ ඉතිරි වුණු ආයුෂය මෙපමණකැයි මම දනිමි, **අනන්තදස්සී භගවාහමස්මි** භාග්‍යවතුන් වහන්ස, ඔබ වහන්සේ “මම අනන්තදස්සී වෙමි, ජාති දක්වා ඉක්මවා සිටියෙම් වෙමි’යි කියන සේක. **කිං මෙ පුරාණං** ඉදින් ඔබ අනන්තදස්සී නම්, එවන් කල මෙය මට කියනු මැනවි: මගේ අතීතය, ව්‍රතය හා ශීලය කුමක් ද? **සීලවත්තං** ශීලය ම කියනු ලැබේ. **යමහං විජඤ්ඤා** ඔබ විසින් පවසන ලද යමක් මම දන්නෙම් නම් එය මට කියනු මැනවි යි කියයි.
දැන් ඔහුට පවසමින් භාග්‍යවතුන් වහන්සේ **යං ත්‍වං අපායෙසී** ආදිය පැවසූ සේක. එහි අදහස මෙය යි:
පෙර මෙතෙමේ කුල නිවසක ඉපදී කාමයන්හි ආදීනව දැක ජාති ජරාමරණයන් කෙළවර කරන්නෙමැයි නික්ම ගොස් සෘෂි ප්‍රව්‍රජ්‍යාවෙන් පැවිදි ව සමාපත්ති උපදවා අභිඥා පාදක ධ්‍යාන ලාභියකු වී ගංගා තෙර පන්සලක් කරවා ධ්‍යාන රතියෙන් කල් ගෙවී ය. එකල්හි කලින් කලට ගැල් වෙළෙන්දෝ පන්සියයක් ගැලින් මරුකතරට පිවිසෙත් මරු කතරෙහි දහවල් යාමට නො හැක; රාත්‍රියට ගමන් වේ. ඉක්බිති මුල් කරත්තයෙහි මුල් වියගසෙහි බඳිනා ලද ගොන්නු යන්නාහු යන්නාහු නැවත පැමිණි මඟට ම මුහුණ ලා සිටියහ. සියලු කරත්ත එසේ ම නවත්වා අරුණ නැඟුණු විට නැවතුණු බැව් දත්හ. ඔවුන්ට එකල්හි කාන්තාරය ඉක්ම යන (අවසන්) දවස ද විය. සියලු දර දිය අවසන් විය. දැන් අපට ජීවිතයක් නැතැයි සිතා ගොනුන් කරත්ත රෝදවල බැඳ මිනිස්සු රිය සෙවනැල්ලට පිවිස හිඳ ගත්හ.
තාපසතුමා ද උදෑසනින් ම පන්සලෙන් නික්ම පන්සල් දොරටුවේ සිටිමින් ගංගාව දෙස බලන්නේ මහත් ජල කඳකින් පිරෙමින් පෙරළෙන මැණික් කඳක් මෙන් එන ගඟ දුටුවේ ය. දැක මේ ලෝකයෙහි මේ ආකාරයේ මිහිරි ජලය නො ලැබීමෙන් පෙළෙන සත්ත්වයෝ සිටිත් දැයි සිතී ය. එතුමා එසේ ආවර්ජනය කරන්නේ මරුකතර ඒ ගැල් සමූහය දැක, මේ ගැල්කරුවෝ නො නැසෙත්වායි ඒ මේ ඈතින් මහා ජලකඳ බෙදී මරුකතරෙහි ගැල් සමූහය දෙසට යේවා යි අභිඥා චිත්තයෙන් අධිෂ්ඨාන කළේ ය. ඒ සිතුවිල්ල පහළ වීමත් සමග ඇළකින් දිය ගෙන යන්නාක් මෙන් ජලය එහි ගියේ ය. මනුෂ්‍යයෝ ජලහඬින් නැගිට ජලය දැක තුටුපහටු ව නා බී ගොනුන්ට ද පොවා යහතින් පැතූ තැනට ගියහ.
බුදුන් වහන්සේ බ්‍රහ්මයාගේ ඒ පූර්ව කර්මය දක්වන සේක් පළමු ගාථාව පැවසූහ. එහි **අපායෙසි** පෙවූයෙහි; ‘අ’ කාරය නිපාත මාත්‍රයකි. **ඝම්මනි** ග්‍රීෂ්මයෙහි, **සම්පරෙතෙ** ග්‍රීෂ්ම හිරු රැස්වලින් ස්පර්ශ වුණු කල්හි. අනුගත වූ කල්හි.
තවත් අවස්ථාවක දී ද තවුසා ගං ඉවුරේ පන්සලක් මවා වන පෙත අසළ වූ ගමක් ඇසුරු කොට වසයි. එකල්හි සොරු ඒ ගම පැහැර ගෙන අතට ගත හැකි භාණ්ඩ ද, එළදෙනුන් (හා) දාසයන් ලෙස අල්ලා ගත් මිනිසුන් ද රැගෙන යති. ගවයෝත් සුනඛයෝත් මිනිස්සුත් මහ හඬ නඟති. තවුසා ඒ ශබ්දය අසා ඒ කිම දැයි විමසන්නේ මිනිසුන්ට බියක් උපනැයි දැන මා දැක දැකත් මේ සත්ත්වයෝ නො නැසෙත්වායි අභිඥාචිත්තයෙන් සොරුන්ගේ මාවතේ චතුරංගිනී සේනාවක් මැවී ය. වැඩෙහි (සොරකමෙහි) නියුතු වූ සොරු (මෙය) දැක රජතුමා පැමිණියේ වනැයි සිතා පැහැර ගත් දෑ අත හැර පළා ගියහ. තවුසා යමකට යමක් අයිති ද එය ඔහුට ම (අත්) වේවා යි අධිෂ්ඨාන කළේ ය. එය එසේ ම විය. මහජනයා සුවපත් බවට පත් වූහ.
බුදුන් වහන්සේ මෙය ද ඔහුගේ පූර්ව කර්මය යි දක්වන සේක්, දෙවන ගාථාව වදාළ සේක. එහි **එණිකූලස්මිං** ගං ඉවුරෙහි ම; **ගය්හකං නීයමානං** අල්ලා ගෙන යන, අත් පා බැඳ ගෙන යනු ලබන යන අරුත යි.
යළිත් අවස්ථාවක ගඟ ඉහළ වැසි එක් පවුලක් ගඟ පහළ වැසි පවුලක් සමග මිතුරුකමක් ඇති කොට ගෙන දැවවලින් ඔරුවක් බැඳ බොහෝ කෑම් බීම් ද, සුවඳ මල් ආදිය ද පටවා ගෙන ගඟෙහි රළ පහර ඔස්සේ පැමිණෙයි. මිනිස්සු කමින් විකමින් නටමින් ගයමින් දෙව් විමනකින් යන්නන් මෙන් බලවත් ලෙස සොම්නස් වූහ. ගංගෙය්‍ය කුලයේ නයෙක් (මෙය) දැක කුපිත ව මොවුහු මට සංඥාවකුදු නො කරත්. දැන් ඔවුන් සමුද්‍රයට ම යවන්නෙමැයි මහත් ශරීරයක් මවා ජල කඳ දෙකට බෙදා නැගිට පෙණය විදහා “සූසූ” ශබ්දය කරමින් සිටියේ ය. මහජනයා (ඒ බැව්) දැක බියට පත් ව හඬ තැලූහ. තවුසා පන්සලෙහි සිටින්නේ (ඒ) දැක මොවුහු ගයමින් නටමින් සොම්නස් සහිත ව එති. දැන් බිය හඬක් නැඟූහ. කිම් දැයි විමසා බලන්නේ නා රජු දැක මා දැක දැකත් සත්ත්වයෝ විනාහ නො වෙත්වා යි අභිඥාපාදක ධ්‍යානයට සම වැද තම සිරුර හැර ගුරුළු වෙසක් මවා නා රජුට පෙන්වී ය. නා රජ බියට පත් ව පෙණය හකුළා ගෙන දියට ඇතුළු විය. මහජනයා සුව පත් බවට පත් වූහ.
බුදුන් වහන්සේ මෙයත් ඔහුගේ පූර්ව කර්මයකැයි පෙන්වන සේක්, තෙවන ගාථාව වදාළසේක. එහි **ලුද්දෙන** දරුණු වූ, **මනුස්සකම්‍යා** ‘මනුස්ස කාමතාය’ මිනිසුන් පීඩාවට (මැරීමට) කැමති බැවින් යන
අරුත තවත් අවස්ථාවක දී මෙතුමා සෘෂිප්‍රව්‍රජ්‍යාවෙන් පැවිදි වී ‘කේසව’ නම් තවුසෙක් වී ය. ඒ සමයෙහි අප බෝසත්හු ‘කප්ප’ නම් තරුණයෙකු වී කේසවගේ සහචරයකු - අතවැස්සකු - වී ආචාර්යයනට කුමක් කළ යුතු දැයි විමසන සිත් සතුටු වන සේ හැසිරෙන, බුද්ධි සම්පන්න, අභිවෘද්ධියෙහි හැසිරෙන තැනැත්තෙක් විය. කේසව තවුසාට ඔහු නො මැති ව වසන්නට නො හැකි වෙයි. ඔහු නිසා ම ජීවිතය ගෙන යයි. බුදුන් වහන්සේ ඔහුගේ මේ පූර්ව කර්මය ද දක්වන සේක් සිවු වැනි ගාථාව වදාළසේක.
එහි බද්ධචරො අන්තේවාසිකයා, හේ ජ්‍යෙෂ්ඨ අන්තේවාසිකයා විය. **සම්බුද්ධිවන්තං වතිනං අමඤ්ඤිං** මෙතෙමේ මනා බුද්ධි සම්පන්නයෙකියි ඔහු ගැන සිතූහ. කප්ප (නමැත්තා) ඔබගේ අන්තේවාසිකයා වීමි. එසමයෙහි ඔහු මම වෙමි යි දක්වයි. **අඤ්ඤම්පි ජානාසි** හුදෙක් මගේ ආයුෂ පමණක් නොව ඔබ සෙස්ස ද දන්නෙහි ය. **තථා හි බුද්ධො** එසේ ම ය, ඔබ වහන්සේ ‘බුද්ධ’ වන්නහු ය. යම් හෙයකින් ‘බුද්ධ’ වන සේක් ද එහෙයින් දන්නා සේක යන අරුත යි. **තථා හි ත්‍යායං ජලිතානුභාවො** යම් හෙයකින් ඔබ වහන්සේ ‘බුද්ධ’ ද එහෙයින් මෙය ඔබ වහන්සේගේ දිළිසෙන ආනුභාවය යි. **ඔභාසයං තිට්ඨති** මුළු බඹලොව බබුළුවමින් පවතී.
පස් වැන්නේ - **තෙජො ධාතුං සමාපජ්ජිත්‍වා** යනු තේජෝ කසිණ පරිකර්මය කොට පාදක ධ්‍යානයෙන් නැගී සිට සිරුරෙන් ගිනි දැල් නිකුත් වේවා යි අධිෂ්ඨාන කළ කල්හි අධිෂ්ඨාන චිත්ත ආනුභාවයෙන් සකල ශරීරයෙන් ගිනි දැල් නික්මෙයි. මෙලෙස තේජෝ ධාතුවට සම වැදුනේ නම් වේ. එසේ සම වැදී. **තස්මිං බ්‍රහ්මලොකෙ** කුමක් නිසා තෙරුන් වහන්සේ එහි ගියෝ ද? තේජෝ ධාතුවට සම වැදී ඒ බ්‍රහ්මයාටත් ඉහළින් සිටි බුදුන් වහන්සේ දැක මේ පුද්ගලයා අස්ථිවේධියෙකි. මා ද එහි යා යුතු ය යි සිතක් පහළ විය. එහෙයින් ගියෝ ය. සෙසු තෙරවරුන්ගේ ගමන් ගැන ද මේ න්‍යාය ම ය. ඒ බ්‍රහ්මයා තථාගතයන් වහන්සේගේත්, තථාගත ශ්‍රාවකයන්ගේත් ආනුභාවය නො දැක විනයට පැමිණීමට අයෝග්‍ය වූයේ ය; එහෙයින් ඒ සන්නිපාතය විය. එහිදී තථාගතයන් වහන්සේගේ ශරීරයෙන් උද්ගත වූ ගිනි දැල් සකල බ්‍රහ්ම ලෝකය ඉක්මවා අජටාකාශයේ පතිත විය. ඒවා (ගිනි දැල්) ෂඩ්වර්ණ විය. තථාගත ශ්‍රාවකයන්ගේ ප්‍රභාව ප්‍රකෘති වර්ණ ම විය.
**පස්සසි වීතිවත්තන්තං** මේ බ්‍රහ්ම ලෝකයෙහි අනික් බ්‍රහ්ම ශරීර - බ්‍රහ්මවිමාන - අලංකාර ආදියෙහි ප්‍රභාව (දීප්තිය) ඉක්මවා යන භාග්‍යවත් භාග්‍යවත් බුදුන් වහන්සේගේ ප්‍රභාස්වර වූ දිප්තිය දකිහි දැයි විමසයි. **න මෙ මාරිස සා දිට්ඨි** මෙහි පැමිණීමට සමන් අන් ශ්‍රමණයකු හෝ බ්‍රාහ්මණයකු නැතැයි යම් දෘෂ්ටියක් මට පෙර තිබිණ ද? (දැන්) එය මට නැත. **කථං වජ්ජං** කුමන කරුණකින් පවසම් ද? **නිච්චොම්හි සස්සතො** මේ බ්‍රහ්මයාට ලබ්ධි දෘෂ්ටිය ශාස්වත දෘෂ්ටිය ය දෘෂ්ටි දෙකකි. ලබ්ධි දෘෂ්ටිය තථාගතයන් වහන්සේත් තථාගත ශ්‍රාවකයනුත් දැක්මෙන් ප්‍රහීණ විය. එහි දී භාග්‍යවතුන් වහන්සේ මහත් ධර්ම දේශනයක් පැවැත් වූ සේක. බ්‍රහ්මයා දේශනාවසානයෙහි දී සෝවාන් ඵලයෙහි පිහිටියේ ය. මෙසේ මේ (ආර්ය) මාර්ගයෙන් ශාස්වත දෘෂ්ටිය ප්‍රහීණ විය. එහෙයින් එසේ කී ය.
**බ්‍රහ්මපාරිසජ්ජං **බ්‍රහ්ම අතවැසියකු, තෙරුන් වහන්සේලාට බඩු ගෙන යන ඇබිත්තයන් මෙන්, බ්‍රහ්මයනට ද ‘අතවැසි බ්‍රහ්ම’ නම් වූවෝ වෙති. **තෙනුපසංකමි** කුමක් නිසා තෙරුන්ගේ ම අසළට යැවී ද? ඔහුට එපමණ කථා සල්ලාපයකින් ම තෙරුන් කෙරෙහි විශ්වාසයක් හට ගැනිණි. එහෙයින් උන්වහන්සේ සමීපයට යැවී ය. **අඤ්ඤෙපි** ඔබ වහන්සේලා සතර දෙන යම් සේ ද, ඒ ආකාරයේ තවත් අය වෙත් ද? නැතහොත් ඔබ වහන්සේලා සතර දෙනා පමණක් මහා සෘද්ධිමත් වූවාහු වෙත් ද? **තෙවිජ්ජා** පුබ්බෙනිවාස - දිබ්බචක්‍ඛු - ආසවක්‍ඛය සංඛ්‍යාත වූ විද්‍යා තුනෙන් සමන්විත වූ, **ඉද්ධිප්පත්තා** ඉද්ධිවිධ ඥානයට පැමිණි, **චෙතොපරියායකොවිදා** අන්‍යයන්ගේ සිත් හැසිරෙන ආකාරය පිළිබඳ වූ දක්ෂ වූ මෙසේ මෙහි අභිඥා පහ ස්වරූපයෙන් ම කියන ලදි. ‘දිබ්බසෝතය’ ඒවා දැක්වීම වශයෙන් ම ආයේ වෙයි. **බහු** මේ ආකාරයේ අභිඥා සය ලැබූ බුද්ධශ්‍රාවකයෝ බොහෝ ය. ගණන් ප්‍රමාණය ඉක්මවා යන හෙයින් සකල ජම්බුද්වීපය ම කසාවතින් බබළවමින් සැරිසරත්.
සය වැන්නේ - **පච්චෙකං ද්වාරං බාහං** එක් එක් කෙනෙක් එක් එක් දොර පියනක් ඇසුරු කොට දොරටු පාලයන් මෙන් සිටියහ. **ඉද්ධො** ධ්‍යාන සුඛයෙන් සමෘද්ධිමත් වූයේ **ඵිතො** අභිඥාපුෂ්පයෙන් මැනවින් පිපුනේ **අනධිවාසෙන්තො** නො ඉවසමින්, එතදවොච නිර්මාණය කරන ලද (මවන ලද) ඒ බ්‍රහ්මයන් මැද සිටිමින් **පස්සසි මෙ** ආදි වචන පැවසී ය.
**තයො සුපණ්ණා** යන ගාථාවේ **පඤ්චසතා** රූප රූප වශයෙන් හෝ පන්ති (පේළි) වහයෙන් සියක් පා ඇත්තවුන් යෙදිය යුතු ය. රූප වශයෙන් **තයො සුපණ්ණා** ගුරුළු රූප තුන් සියයකි. **චතුරො ච හංසා** හංස රූප හාර සියයක්, **ව්‍යග්ඝිනියා පඤ්චසතා** ව්‍යාඝ්‍රයන් හා සමාන ඇතැම් මෘගයෝ ‘ව්‍යග්ඝනියා’ නමි. ඒ ‘ව්‍යග්ඝිනියා’ රූප පන්සියයක් පන්ති වශයෙන් **තයො සුපණ්ණා** ගුරුළු පන්ති තුන්සියයක්, **චතුරො ච හංසා** හංස පන්ති හාර සියයක් **ව්‍යග්ඝිනියා පඤ්චසතා** ව්‍යග්ඝිනියා පන්ති පන්සියයක් **ඣායිනො** ධ්‍යාන වඩන මගේ විමානයෙහි මේ විභූතිය ද දක්වයි. ඔහාසයං ආලෝක කරමින් **උත්තරස්සං දිසායං** ඒ කනක විමානය (රන් විමන) ඒ මහා බ්‍රහ්මයන් සිටි තැන සිට උතුරු දිසාවෙහි වේ. එහෙයින් මෙසේ කී ය. එහි අදහස මෙය යි. මෙ බඳු රන් විමනක වසන මම අන් කවරකුගේ උපස්ථානයට යන්නෙම් ද? **රූපෙ රණං දිස්වා** රූපයෙහි ජාති ජරා භංග සංඛ්‍යාත වූ දෝෂය දැක **සදාපවෙධිතං** ශීත ආදියෙන් නිතර වේවලන චලනය වන - ගැටෙන රූපය දැක **තස්මා න රූපෙ රමති සුමෙධො** යම් සෙයකින් රූපයෙහි දෝෂය දකියි ද සෑම දා සෙළවෙන (කම්පිත වන) රූපය දකී ද එහෙයින් ‘සුමෙධො’ සුන්දර වූ ප්‍රඥාවක් ඇති ඒ බුදුන් වහන්සේ රූපයෙහි නො ඇළෙති.
සත් වැන්නෙහි - **අප්පමෙය්‍යං පමිණන්තො** අප්‍රමෙය්‍ය වූ (මිණිය නො හැකි) ක්‍ෂීණාශ්‍රව පුද්ගලයා; මෙපමණ සිල් ය මෙපමණ සමාධි ය, මෙපමණ ප්‍රඥාව යි මෙසේ ප්‍රමාණ කරමින්, **කොධ විද්වා විකප්පයෙ** කො (කවර) ඉධ (මෙහි) විද්ධා (නුවණැත්තෙක්) ලෝකයෙහි කවර නම් නුවණැත්තෙක් කල්පනා කරයි ද? ක්‍ෂීණාහ්‍රවයෙක් ම ක්‍ෂීණාශ්‍රවයෙකු ප්‍රමාණ කරමින් කල්පනා කරයි යනු හඟවයි. **නිවුතං තං මඤ්ඤෙ** යම් පෘථග්ජනයෙක් ඔහු මැණීමට පටන් ගනී ද ඔහු ‘නිවුතං’ (අවකුජ්ජපඤ්ඤ) පහතට හැර වූ බුද්ධිය ඇති කෙනෙකු යි හඟිමි.
අට වැන්නේ - **අකිස්සවං** යනු ‘කිස්සවා’ ප්‍රඥාව යි කියනු ලැබේ. ‘ප්‍රඥාව නැත්තේ’ යන අරුත යි.
නව වැන්නේ - **ආබාධිකො** “සංසපමත්තීහි පිළකාහි” ‘අබ ඇට පමණ ගඩුවලින්’ (බිබිළිවලින්) ආදී ක්‍රමයට මී ළඟ සූත්‍රයෙහි එන ආබාධයෙන් රෝගාතුර වූයේ. **බාළ්හගිලානො** දැඩි ලෙස ගිලන් වූයේ, **තුදු** කෝකාලිකගේ උපාධ්‍යාය තුදු තෙරුන් වහන්සේ අනාගාමි ඵලයට පත් ව බ්‍රහ්ම ලෝකයෙහි උපන්නේ ය. හේ බූමාටු දේවතාවන් ආදීන් කොට, කෝකාලික විසින් අග්‍රශ්‍රාවකයන් හට හි අන්තිම වස්තුවෙන් (පාරාජිකාපත්තියෙන්) දොස් පැවරීමෙන් නුසුදුසු දෙයක් කරන ලදැයි පිළිවෙලින් බ්‍රහ්ම ලෝකය දක්වා පැතුරුණු කෝකාලිකගේ පාප කර්මය අසා, නිවටයා මා බලා සිටියදී ම නො නැසේවා, තෙරුන් කෙරෙහි පැහැදීම් වස් ඔහුට අවවාද කරන්නෙමි යි පැමිණ ඔහු ඉදිරියේ සිටියේ ය. ඒ අරභයා ‘තුදු පච්චෙක බ්‍රහ්මා’ යි කියන ලදි. **පෙසලො** ප්‍රියශීලී, කොසි ත්‍වං ආවුසො වැතිර සිටිමින් ම කබර ඇස් දල්වා මෙසේ කී ය. **පස්ස යාචඤ්ච තෙ** බලව, ඔබ විසින් යම් පමණ **අපරද්ධං** (අපරාධයක් කරන ලද ද) තමාගේ නළලෙහි මහා ගඩුව නො දකිමින් අබ ඇට පමණ වූ ගඩු හේතුවෙන් මට දොස් පැවරිය යුතු ය යි සිතහි දැයි කී ය.
ඉක්බිති සාවද්‍ය දෘෂ්ටියට පිළිපන් මේ නිවටයා විෂ ගිල්ලකු මෙන් කිසිවකුගේ වචන නො කරන්නේය යි දැන **පුරිසස්ස** හි යනාදිය කී ය.
එහි **කුඨාරි** කෙටේරිය බඳු පරුෂ වචන; **ඡින්‍දති** කුශල මූල සංඛ්‍යාත මුල් ම සිඳින්නේ ය. **නින්‍දියං **නින්දා කටයුතු දුශ්ශීල පුද්ගලයා, **පසංසති** උත්තමාර්ථයෙහි සම්භාවනා කොට (ගරු කොට) ක්‍ෂීණාශ්‍රව යි කියයි.
**තං වා නින්‍දති යො පසංසියො** යම් ක්‍ෂීණාශ්‍රවයෙක් ප්‍රශංසා කටයුත්තේ ද උන්වහන්සේට පාරාජිකාපත්තියෙන් චෝදනා කරමින් මොහු දුශ්ශීලයෙකි යි කියයි ද, **විචිනාති මුඛෙන සො කලිං **හේ ඒ අපරාධය මුවෙන් රැස් කරයි නමි. **කලිනා තෙන** ඒ අපරාධයෙන්, **සුඛං න වින්‍දති** නින්දා කළ යුත්තහුට ප්‍රශංසා කිරීමෙනුත් ප්‍රශංසා කළයුත්තහුට නින්දා කිරීමෙනුත් විපාකය සමාන ම ය.
**සබ්බස්සාපි සහාපි අත්තනා** තමනුත් සමඟ තමාට අයත් සියල්ල ඇතුළු ව දූ කෙළියෙහි දී (ලබන) ධන පරාජය නම් වූ මෙය අල්පමාත්‍ර අපරාධයකි. **යො සුගතෙසු** යමෙක් නිවැරදි මාවතෙහි ගිය පුද්ගලයන් කෙරෙහි සිත දූෂණය කර ගන්නේ ද එය සිත දූෂ්‍ය කිරීමක් ම ය. එයින් කරන ලද අපරාධ මහත් ම අපරාධයකි.
දැන් එහි වඩාත් මහත් බැව් දක්වමින් ‘සතං සහස්සානං’ ආදිය පැවසී ය. එහි සතං සහස්සානං නිරබ්බුද ගණනින් ලක්ෂයකි. **ඡත්තිංසති** තවත් නිරබ්බුද තිස් හයකි. **පඤ්ච ච** අබ්බුද ගණනින් **අබ්බුදාති** අර්බුද පහකි. **යමරියගරහී** ආර්යයන් හට ගරහන්නේ යම් නිරයක උපදී ද එහි මෙපමණ ආයු ප්‍රමාණයකි.
දස වැන්නේ - **කොකාලිකො භික්‍ඛූ යෙන භගවා තෙනුපසංකමි** මේ කෝකාලික කවු ද? කුමක් නිසා පැමිණියේ ද? මෙතෙමේ කෝකාලික රටේ කෝකාලික නගරයෙහි කෝකාලික සිටුගේ පුතා ය. පැවිදි ව පියා විසින් කරවන ලද විහාරයෙහි නමින ්වසයි. චුල්ලකෝකාලික දේවදත්තගේ ශිෂ්‍යයා නො වේ. ඔහු බ්‍රාහ්මණ පුත්‍ර වූ මහාකෝකාලික නමි. භාග්‍යවතුන් වහන්සේ සැවැත් නුවර වාසය කරන කල්හි දෑගසවුවෝ පන්සියයක් පමණ භික්‍ෂූන් සමග ජනපදචාරිකාවේ යෙදෙන සේක් වස්කාලය ළංවුණු හෙයින් විවේක සුවයෙන් විසීමට කැමැත්තේ ඒ භික්‍ෂූන් පිටත් කර යවා තම පාත්‍ර සිවුරු ගෙන ඒ ජනපදයෙහි ඒ නගරයට පිවිස ඒ විහාරයට වැඩියහ. එහි දී උන්වහන්සේලාට කෝකාලික තෙමේ ආචාර දැක්වී ය. උන්වහන්සේලා ඔහු සමග සතුටු සිත් ඇති ව ඇවැත්නිහ, අපි මෙහි තෙමසක් වසන්නෙමු. කිසිවෙකුට නො දන්වනු මැනවි යි පොරොන්දුවක් ගෙන විසූහ. වැස, පවාරණ දිනයෙහි පවාරණය කොට, ඇවැත්නි, අපි යමු’ යි කෝකාලික විමසූහ. කෝකාලික තෙම, ඇවැත්නි අද (මෙහි) එක දවසක් වැස හෙට යනු මැනවි’ කියා කියා දෙවන දවසේ නගරයට පිවිස මිනිසුන් ආමන්ත්‍රණය කළේ ය. ‘පින්වත්නි ඔබලා අගසව්වන් මෙහි පැමිණ වසන බැව් නො දන්නහු, කිසිවෙක් උන්වහන්සේලාට ප්‍රත්‍යයෙන් වත් ආරාධනය නො කරයි.” නගර වාසීහු “තෙරුන් වහන්සේලා කොහි ද? කුමක් නිසා අපට නොදැන්වූයෙහි ද?” “පින්වත්නි, දැන්වීමක් කුමට ද? භික්‍ෂූන් වහන්සේලා දෙනම තෙරුන්ගේ ආසනවල සිටිනු නො පෙනේ ද? මේ අග්‍රශ්‍රාවකයෝ ය” ඔවුහු වහා රැස් ව ගිතෙල් පැණි ආදියත් සිවුරු වස්ත්‍රත් ගෙනාහ.
කෝකාලික තෙම (මෙසේ) සිතී ය: අග්‍රශ්‍රාවකයෝ බෙහෙවිාන් ම අල්පේච්ඡ වූවෝ ය. (වැරදි ලෙස) පාවිච්චි කළ වචන මගින් ලබාගත් ලාභය භුක්ති නො විඳිති. භුක්ති නො විඳිමින් ආවාසයෙහි වසන්නාට දෙනු මැනවියි කියත් යයි ඒ ලාභය (තමන්ට) අත් කරවා ගෙන තෙරවරුන් සමීපයට ගියේ ය. තෙරුන් වහන්සේලා මේ ප්‍රත්‍යය අපට වත් කෝකාලිකට වත් කැප නැතැයි ප්‍රතික්ෂේප කොට වැඩියහ.
කෝකාලික තෙම කෙසේ නම් තමනුත් නො ගෙන අපටත් නො දෙවා යත් දැයි වෛරයක් ඇති කර ගත්තේ ය. උන්වහන්සේලා ද භාග්‍යවතුන් වහන්සේ සමීපයට ගොස් භාග්‍යවතුන් වහන්සේ වැඳ යළි තම පිරිස රැගෙන ජනපද චාරිකාවෙහි යෙදෙන්නාහු අනුපිළිවෙලින් ඒ රටේ ඒ නගරයට ම පෙරළා පැමිණියහ. නගර වැසියෝ තෙරුන් හැඳින ගෙන පිරිකරත් සමග දන් සාදා නගරය මැද මණ්ඩපයක් කොට දන් දුන්හ. තෙරවරුන්ට පිරිකර ද පිරිනැමූහ. තෙරවරු භික්ෂුසංඝයාට පවරා දුන්හ.
ඒ දැක කෝකාලික මෙසේ සිතී ය: මේ අය පෙර අල්පේච්ඡ වූහ. දැන් පාපී අදහස් ඇත්තාහු ය. පෙර දීත් අල්පේච්ඡ සන්තෝෂයෙන් වෙන්වූවා හා සමාන යයි සිතමි යි තෙරුන් වෙත පැමිණ, ඇවැත්නි, ඔබ වහන්සේලා පෙර අල්පේච්ඡ වගේ (සිට) දැන් පාපි භික්‍ෂූන් වී ඇතැයි කියා ඔවුන්ගේ ප්‍රතිෂ්ඨාව මුලින් ම බිඳින්නෙමි යි වහ වහා නික්මී සැවැත් නුවරට ගොස් බුදුන් වහන්සේ යම් තැනක ද එතැනට පැමිණියේ ය. මේ කෝකාලික තෙමේ මේ කරුණින් ද ළඟට පැමිණිායේ යි දත යුතු ය.
භාග්‍යවතුන් වහන්සේ වහ වහා එන ඔහු දැකීමෙන් ම මොහු අග්‍රශ්‍රාවකයනට ආක්‍රෝශ කිරීමට කැමැත්තෙන් පැමිණියේ ය යි දැන ගත්හ. වැළැක්වීමට හැක්කේ වේ දැයි විමසන සේක්, වැළැක්වීමට නො හැකි ය, තෙරුන් හට අපරාධයක් කොට පැමිණියේ ඒකාන්තයෙන් ම පද්ම නිරයෙහි උපදින්නේ යැයි දැක සැරියුත්මුගලන් හට පවා අනෙකෙකු ගරහනු අසා නො වළක්වතියි (යන) චෝදනාවෙන් මිදෙනු පිණිස ආර්ය උපවාදයේ මහත් සාවද්‍ය බව දක්වනු පිණිස **මා හෙවං** යි තෙවරක් වැළැක්වූ සේක. එහි **මාහෙවං** එසේ නො කියනු **සද්ධායිකො** ශ්‍රද්ධාව පමුණුවන, ප්‍රසාදය ගෙන එන, ඇදහිය යුතු වචන ඇත්තේ හෝ;
**පච්චයිකො** විශ්වාස කටයුතු වචන ඇත්තේ **අචිරපක්කන්තස්ස** බැහැර ගිය නොබෝ වේලාවකින් ම **සබ්බොකායො ඵුටො අහොසි** කෙසග මාත්‍රයක පවා ඉඩක් නො තබා සකල ශරීරය ම ඇට බිඳී උද්ගත වූ බිබිලිවලින් පැතිරී ගියේ ය. යම් හෙයකින් බුද්ධානුභාවයෙන් එම ආකාරයේ කර්මයක් බුදුවරුන්ගේ ඉදිරියේ විපාක නො දෙයි ද, දර්ශන උපචාරය (පෙනීම) පහවුණු පමණින් (විපාක) දෙයි. එහෙයින් බැහැර ගිය නො බෝ වේලාවකින් ඔහුට පිළිකා (බිබිලි) හට ගත්තේ ය. කුමක් නිසා පිටත් ව ගියේ ද? කර්මානුභාවයෙන් චෝදනා කරනු ලබන්නේ ගියේ ය. අවස්ථාව ලද කර්මය වැළැක්වීමට නො හැක්කේ ම ය. එය ඔහුට එහි සිටීමට (ඉඩ) නො දුන්නේ ය. **කලායමත්තියො** කඩල පමණ වූ; **බෙලුවසලාටුකමත්තියො** ළපටි බෙලි පමණ වූ, **පභිජ්ජිංසු** - භිජ්ජිංසු (බිඳුනහ) ඒවා බිඳණු විට (පිපිරුණු විට) සකල ශරීරය කොස් ගෙඩියක් මෙන් විය. හේ කුණු වූ ශරීරයෙන් යුතු ව ජේතවන දොරටුවෙහි විෂ ගිලින ලද මත්ස්‍යයකු මෙන් කෙසෙල් කොළවල නිදා ගත්තේ ය. ඉක්බිති ධර්මශ්‍රවණය සඳහා පැමිණි පැමිණි මිනිස්සු ‘චී කෝකාලිය, චී කෝකාලිය, නුසුදුස්සක් කළෙහි ය. තමන්ගේ කට නිසා බොහෝ විපතට පත් වූයේ ය යි කීහ. ඔවුන්ගේ (ප්‍රකාශය) අසා ආරක්ෂක දේවතාවෝ ‘ධික්කාරය’ (චී හඬ) නගා ලූහ. ආරක්ෂක දේවතාවන්ගේ (හඬ අසා) අහසේ සිටින දෙවියෝ ය යන මේ ආකාරයට අකනිටා භවන දක්වා එක ම ධික්කාරය හට ගත්තේ ය. ඉක්බිති ඔහුගේ උපාධ්‍යාය තැන පැමිණ අවවාද නො (පිළි) ගන්නා බැව් දැන ගරහා පිට ව ගියේ ය.
**කාලමකාසි** උපාධ්‍යායන් පිට ගිය කල කාලක්‍රියා කළේ ය. **පදුම නිරයං** වෙන් වූ (වෙන ම) පද්ම නිරයක් නම් නැත. අවීචි මහා නිරයෙහි ම පද්ම ගණනට පැසිය යුතු එක් ස්ථානයක උපන්නේ ය.
**වීසතිඛාරිකො** මගධ නැළියෙන් නැළිසතරක් කොසොල් රටේ එක නැළියක් වේ. ඒ නැළියෙන් නැළිසතරක් “ආළ්හක” (ලාභ) වේ. ලාභ සතරක් දෝණයක් වේ. දෝණ සතරක් ‘මාණිකා’ එකකි. මාණිකා සතරක් ‘ඛාරි’ ය. ඒ ඛාරියෙන් ඛාරි විස්සක්; **තිලවාහො** මගධ රටේ සියුම් තලවලින් තල කරත්තයක්, **අබ්බුදො නිරයො** අබ්බුද නම් වෙන ම නිරයක් නම් නැත. අවීචියෙහි ම අබ්බුද ගණනින් පැසිය යුතු ස්ථානයට මේ නම් වේ. නිරබ්බුද ආදියෙහි ද මේ පිළිවෙළ ම ය.
එහි වර්ෂ ගණනින් මෙසේ දත යුතු ය. යම් සේ ශත සහස්‍ර (ලක්ෂ) සියයක් කෝටියක් වේ ද, ශත සහස්‍ර කෝටි සියයක් ප්‍රකෝටි නම් වේ. ප්‍රකෝටි ශත සහස්‍ර සියයක් කෝටි ප්‍රකෝටි නම් වේ. ශත සහස්‍ර ප්‍රකෝටි සියයක් නහුතයක්{*} වේ. ශත සහස්‍ර නහුත සියයක් නින්නහුතයකි. ශත සහස්‍ර නින්නහුත සියයක් එක් අර්බුදයයකි. එයින් විසි ගුණයක් නිරබ්බුද ය. සෑම තන්හි ම මේ පිළිවෙල ය.
2. පරිනිබ්බාණ වර්ගය
දෙවන වර්ගයේ පළමු වැන්නේ - **සප්පිනීතීරෙ** සප්පිනී නම් ගං ඉවුරෙහි, **සනං කුමාරො** හේ පන්සිළු කුමරු කාලයෙහි දැහැන් වඩා බ්‍රහ්ම ලෝකයෙහි උපන්නේ ළමා ස්වරූපයෙන් ම හැසිරෙයි. එහෙයින් ඔහු ‘කුමාර’ යි හඳුනත්; පැරණි බව හේතුවෙන් ‘සනංකුමාර’ යි කියනු ලැබේ. **ජනෙතස්මිං** ‘ජනතස්මිං’ මිනිසුන් අතර යන අරුත යි; **යෙ ගොත්ත පටිසාරිනො** යම් කෙනෙක් මිනිසුන් අතර ගෝත්‍රය සළකත් ද, ලෝකයෙහි ගෝත්‍රය සලකන අය අතර ක්‍ෂත්‍රිය තෙමේ ශ්‍රේෂ්ඨ ය. **විජ්ජාචරණසම්පන්නො භයභෙරව** සූත්‍රයෙහි කී පරිදි පුබ්බෙනිවාස ආදි තුනෙන් හෝ **අම්බට්ඨ** සූත්‍රයෙහි එන පරිදි විපස්සනා ඥානය, මනෝමය සෘද්ධි, අභිඥා සය යන මේ අෂ්ඨ විද්‍යාවන්ගෙන් දුශ්ශීලයෙහි සම්පූර්ණ බව ඉන්ද්‍රියන්ගේ සංවර බව, ආහාරයෙහි පමණ දැනීම, නිදි වැරීමේ යෙදීම, සප්ත සද්ධර්මය, රූපාවචර ධ්‍යාන සතර යනමේ පසළොස් දහම් කොටසින් හා චරණයෙන් ද සමන්විත වූයේ. **සො සෙට්ඨො දෙවමානුසෙ** ඒ ක්‍ෂීණාශ්‍රව බ්‍රාහ්මණ තෙමේ දෙවියන් අතරත් මිනිසුන් අතරත් ශ්‍රේෂ්ඨ ය, උතුම් ය යනු යි.
දෙවැන්නෙහි - **අචිරපක්කන්තෙ** සංඝයා භේද කොට නොබෝ කලකින් ම වේළුවනයෙන් ගයා ශීර්ෂයට ගිය කල්හි **අස්සතරිං** ගද්‍රභයාට දාව වෙළඹ කුස උපන්.
තුන් වැන්නේ - **අන්‍ධකවින්‍දනං** එනම් වූ ගම, **උපසඞ්කමි** බුදුන් වහන්සේ දැනුත් වීර්යය කරති, දැහැන්හි යෙදෙති. යමි, උන්වහන්සේ සමීපයේ සිට ශාසනයට ගැලපෙන විරිය සතිපට්ඨානයෙන් යුතු ගාථාවක් පවසන්නෙමි යි ළඟට පැමිණියේ ය.
**පන්තානි** මිනිසුන් පසු කර, මිනිසුන්ගේ ගැවසීමක් නැති ව පිහිටි **සංයොජනවිප්පමොක්ඛො** ඒ සේනාසන සේවනය කරමින් සිවුරු ආදිය පිණිස නො හැසිරිය යුතු ය, ඉක්බිති දස සංයෝජනවලින් මිදීම පිණිස හැසිරෙන්නේ ය. **සඞ්ඝෙ වසෙ** ඒ සේනාසනවල රතියක් නො ලබන්නේ උපස්ථායකයින්ගේ සිත් රකිනු වස් ගොනාගේ පිටේ දූවිලි මෙන් උඩ පනිමින් අරණ්‍යයෙහි නො හැසිර සංඝයා මැද වසන්නේ ය. **රක්‍ඛිතත්තො සතීමා** එහි ද වසමින් එළ දෙනුනට පීඩා කරන ගොනෙකු මෙන් සබ්‍රහ්මචාරි වූයේ පසාරු කරගෙන නො යමින් (පීඩා නො කරමින්) නො ගැටෙමින් ආරක්ෂා කරන ලද සිත් ඇත්තේ සතිපට්ඨාන පරායන ව වසන්නේ ය.
දැන් සංඝයා වහන්සේ අතර වසන භික්‍ෂුවගේ භික්‍ෂාචාර ව්‍රතය පවසන සේක් **කුලාකුලං** ආදිය පැවසූහ. එහි **පිණ්ඩිකායාචරන්තො** පිඬු පිණිස හැසිරෙන්නේ සෙවෙථ **පන්තානි සෙනාසනානි** සංඝයා මැදට වැද, ජීවත්වන්නේ වුව ද (තමා) වගකිව යුතු පිරිවෙන්හි තල් පොල් ආදිය සිටවා උපස්ථායක ආදීන් සමග ඇලීගැලී නො වසන්නේ ය. සිතේ සතුටු බව ඇති කොට සිත සනස්වා සතුටු කොට යලි වන සෙනසුනෙහි වසන්නේ ය. ආරණ්‍යයෙහි අගය ම කියයි. **භයා** සසර බියෙන් **අභයෙ** නිවනේ **විමුත්තො** මැනවින් මිදුනෙක් වී වසන්නේ ය.
**යත්‍ථ භෙරවා** යම් තැනක බිය ජනක සවිඥානක සිංහ ව්‍යාඝ්‍ර ආදී වූ ද රාත්‍රියෙහි අවිඥානක කණු, වැල් ආදි වූ ද බොහෝ දේ ඇත. **සිරිංසපා** සර්ප ආදීහු **තත්‍ථ භික්‍ඛු** එබඳු තැන භික්‍ෂුවක් සිටිනුයේ, මෙයින් මෙය දක්වයි: භාග්‍යවතුන් වහන්ස, යම් සේ ඔබ වහන්සේ දැන් එහි ඇති ගොර බිරම් අරමුණු ද සර්පයින් ද විදුලිය පැතිරීම (කෙටීම) ආදිය ද සිතට නො ගෙන සිටින සේක් ද එසේ ම භික්‍ෂූහු (ද) දැහැන්ගත ව සිටිති.
**ජාතු මෙ දිට්ඨං** ඒකාන්ත වශයෙන් මා විසින් දකින ලදි. **නයිදං ඉතිහීතිහං** මෙය මෙසේ ය, මෙසේ ය යි තර්ක හේතු නිසා හෝ න්‍යාය හේතු නිසා හෝ පිටක සම්ප්‍රදානයෙන් හෝ මම නො කියමි. **එකස්මිං බ්‍රහ්මචරියස්මිං** එකම ධර්ම දේශනායක, ධර්ම දේශනාව මෙහි ‘බ්‍රහ්ම චර්ය’ යන්නෙන් අදහස් කරන ලදි. **මච්චුහායිනං** මරණය අත හරින ක්‍ෂීණාශ්‍රවයන්ගේ,
**දසච දසධා දසා** මෙහි **දසා** යනු දහය ම ය. **දසධාදසා** සිය ය. වෙනත් දශ ගුණයෙන් වැඩි රහතුන් සියයක් (රහතුන් දහසක්) දකිමි යි කියයි. **සොතසමාපන්නා** මාර්ගශ්‍රෝතසයට පැමිණි. **අතිරච්ඡානගාමිනො** මෙය දේශනාමාත්‍රයකි. අපාගත නො වන ස්වභාව ඇත්තාහු යන අරුත යි. **සංඛාතුං නාපි සක්කොමි** මුසාවාද බයෙන් පුණ්‍යභාගී මිනිසුන් මෙ පමණකැයි ගණනය කිරීමට නො හැක්කෙමි. ශ්‍රේෂ්ඨ ධර්ම දේශනාව අරභයා මෙසේ කී ය.
සිවු වැන්නේ - **අභිභුසම්භවං** අභිභු හා සම්භව, මෙයින් ‘අභිභු’ තෙරහු සැරියුත් තෙරණුවන් මෙන් ප්‍රඥාවෙන් අග්‍රය හ. සම්භව තෙරණුවෝ මහමුගලන් තෙරණුවන් මෙන් සමාධියෙන් අග්‍රයහ, **උජ්ඣායන්ති** අවමන් කරත්, ළාමක හැටියට හෝ සිතත්. **‘ඛීයන්ති’** යනු ‘මේ කුමක් ද?’ ‘මේ කුමක් ද?’ යි උනුනුන්ට පවසත්. **විපාචෙන්ති** විස්තර කරමින් යළි යළිත් කථා කරති. **හෙට්ඨිමෙන උපඩ්ඪකායෙන** නැබ සිට පහළට ඇති කයින්; පාළියෙහි මෙපමණක් ම එයි. තෙරුන් වහන්සේ ප්‍රකෘති ස්වභාවය හැර දමා නාග වෙසක් ගෙන දක්වති යි ගුරුළු වෙසක් හෝ ගෙන දක්වති යි ආදි ක්‍රමයෙන් පැමිණි අනේක ප්‍රකාර සෘද්ධිවිකුර්වණය (සෘද්ධිබල පෑම) දැක්වූහ. **ඉමා ගාථායො අභාසි** තෙරණුවෝ (මෙසේ) සිතූහ. “කවර ආකාරයකින් දෙසන ලද ධර්මයක් සියල්ලන්ට ප්‍රිය වන්නේ ද මනාප වන්නේ ද?” ඒ ගැන සිතන්නාහු, “සියලු ම පාසණ්ඩයෝ ද (මිථ්‍යා දෘෂ්ටිකයෝ ද) සියලු දෙව් මිනිස්සු ද තම තමන්ගේ ආගමේ වීර්යය වර්ණනා කරති. වීර්යය වර්ණනා නො කරන්නෙක් නම් නැත්තේ ය. වීර්යය අන්තර්ගත කොට දෙසන්නෙමි යි මෙසේ මේ ධර්ම දේශනාව සැමට ප්‍රිය වන්නේ ය, මනාප වන්නේ ය යි දැන තුන් පිටකයෙහි පරීක්‍ෂා කොට මේ ගාථා පැවසූහ.
එහි - **ආරභථ** ආරම්භ වීර්යය කරවු, **නික්‍ඛමථ** නෛෂ්ක්‍රම්‍ය වීර්යය කරවු. යුඤ්ජථ ප්‍රයෝග = යෙදීම කරවු, උත්සාහ කරවු, **මච්චුනො** සෙනං මරුගේ සේනාව යනු කෙළෙස් සේනාව ය, එය **ධුනාථ** සෙළවවු (නසවු). ජාතිසංසාරං ජාතියත් සංසාරයත්, ජාති (උත්පත්ති) සංඛ්‍යාත සංසාරය හෝ, **දුක්‍ඛස්සන්තං කරිස්සති** සසර දුකෙහි කෙළවර කරන්නේ ය.
තෙරුන් වහන්සේ කුමක් කොට සහස්සී ලෝක ධාතුව දැක්වී ද? ඒ තාක් නීලකසිණයට සම වැද ආලෝකය ඇති සැමතැන්හි අන්ධකාරය පැතිරවී ය. ඕදාත කසිණයට සම වැද අන්ධකාරය ඇති තන්හි ආලෝකය (පැතිරවී ය). එයින් මේ අන්ධකාරය කුමක් දැයි සත්ත්වයන්ට මනසිකාරයක් (සිතුවිල්ලක්) ඇති වූ කල්හි ආලෝකය දැක්වූයේ ය. ආලෝකය ඇති තැන ආලෝක කාර්යයක් නැත. මේ ආලෝකය කුමක්දැයි පරීක්‍ෂා කරන්නවුන්ට තමා පෙන්වී ය. ඉක්බිති “තෙරණුවනි, තෙරණුවනි” යි පවසන ඔවුනට මේ ගාථා පැවසී ය. ඉදිරිපත් වූ සියලු පිරිස මැද හිඳ ධර්ම දේශනා කරන්නෙකුගේ මෙන් ශබ්දය ඇසූහ. ඔවුන්ට අර්ථය ද ප්‍රකට විය.
පස් වැන්නෙහි - **උපවත්තනෙ මල්ලානං සාලවනෙ** යම් සේ යම් සේ කොළොම් නදී තෙර සිට රාජ මාතු විහාර දොරටුවෙන් ථූපාරාමයට යා යුතු වේ ද, එසේ ම හිරඤ්ඤවතිකා නම් ගඟේ එහා ඉවුරේ සිට සාල වන උයනට; අනුරාධපුරයට ථූපාරාමය යම් සේ ද එසේම එය (සාලවනය) කුසිනාරාවට වේ; යම් සේ ථූපාරාමයේ සිට දකුණු දොරටුවෙන් නගරට පිවිසෙන මාර්ගය නැගෙනහිර දෙසට ගොස් උතුරු පැත්තෙන් නවතී ද එසේ ම උයනින් සල්ගස් පෙළ නැගෙනහිර දෙසට ගොස් උතුරෙන් නවතී. එහෙයින් එය ‘උපවත්තන’ නම් වේ. මල්ලයන්ගේ උපවත්තන නම් වූ ඒ සල් වනයෙහි; **අන්තරෙන යමකසාලානං** මුල කඳ අතු කොළ ආදියෙන් උනුනුන් එකට ගෙතී (වැළඳ ගෙන) සිටි සල් ගස් අතර, **අප්පමාදෙන සම්පාදෙථ** සිහියෙන් නො තොර ව කළ යුතු කටයුතු සම්පාදනය කරවු. මෙසේ භාග්‍යවතුන් වහන්සේ, යම් සේ මරණ මඤ්චකයෙහි සිටිමින් මහා ධනවත් ගෙහිමියෙක් පුතුනට වත්කම් හෙළි කරන්නේ ද එසේ ම පිරිනිවන් මඤ්චකයෙහි පුතුනට වත්කම් හෙළි කරන්නේ ද එසේ ම පිරිනිවන් මඤ්චකයෙහි සිටිමින් පන්සාළිස් වසක් දෙන ලද අවවාද සියල්ල එක ම අප්‍රමාද පදයෙහි ම රඳවා වදාළ සේක. **අයං තථාගතස්ස පච්ඡිමා වාචා** මේ වූ කලී සංගීතිකරුවන්ගේ වචන යි.
මෙතැන් පටන් යම් පිරිනිවන් පිළිවෙතක් කොට භාග්‍යවතුන් වහන්සේ පිරිනිවන් පෑ සේක් ද එය දක්වනු පිණිස, **අථ ඛො භගවා පඨමජ්ඣානං** ආදිය පවසන ලදි. එහි දී භාග්‍යවතුන් වහන්සේ සංඥා වේදයිත නිරෝධයට සමවැදි කල්හි ආශ්වාස ප්‍රශ්වාසයන්ගේ නො පැවැත්ම දැක බුදුන් වහන්සේ පිරිනිවන් පෑහ යන සංඥාවෙන් දෙව් මිනිස්සු එක පැහැර හඬ නැගූහ. අනඳ තෙරණුවෝ ද, අනුරුද්ධයෙනි, භාග්‍යවතුන් වහන්සේ පිරිනිවිසේක් දැයි තෙරුන් විචාළහ. තෙරහු: ඇවැත් ආනන්දයෙනි, භාග්‍යවතුන් වහන්සේ පිරිනිවියේ නැත. එහෙත් සංඥාවේදයිත නිරෝධයට සම වැදුණ සේක යි කීහ.
උන්වහන්සේ කෙසේ දැන ගත් සේක් ද? තෙරුන් වහන්සේ බුදුන් සමග ම ඒ ඒ සමාපත්තියට සමවදිමින් යම් තාක් නේවසඤ්ඤා නාසඤ්ඤායතනයෙන් නැගිටීමක් වේ ද? ඒ තාක් ගොස් දැන් භාග්‍යවතුන් වහන්සේ නිරෝධයට පැමිණියහ. නිරෝධය තුළ කාලක්‍රියාවක් නම් නැතැයි දැන ගත්තේ ය.
**“අථ ඛො භගවා සඤ්ඤාවෙදයිතනිරෝධ සමාපත්තිතො වුට්ඨහිත්‍වා නෙවසඤ්ඤානාසඤ්ඤායතනං සමාපජ්ජි -පෙ- තතියජ්ඣානා වුට්ඨහිත්‍වා චතුත්‍ථජ්ඣානං සමාපජ්ජි”** මෙහි දී භාග්‍යවතුන් වහන්සේ සූවිසි තන්හි ප්‍රථම ධ්‍යානයට සම වැදුණු සේක. තුදුස් තන්හි ද්විතීයධ්‍යානයට ද, එසේ ම තෘතීය ධ්‍යානයට ද, පසළොස් තන්හි චතුර්ථ ධ්‍යානයට ද සම වැදුණු සේක. කෙසේ ද? අශුභ දහයෙහි - දෙතිස් ආකාරයෙහි - කසිණ අටෙහි - මෙත්තා, කරුණා, මුදිතාහි - ආනාපානයෙහි - පරිච්ඡෙදාකාස යන මේවාහි ස්ථාන විසි හතරෙහි ප්‍රථම ධ්‍යානයට සම වැදිණි. ද්වත්තිංසාකාරයත් දශ අශුභයත් හැර ඉතිරි තුදුස්සෙහි ද්විතීය ධ්‍යානයට ද, එහි ම තෘතීය ධ්‍යානයට ද සම වැදුණු සේක. කසිණ අටෙහි, උපේක්‍ෂා බ්‍රහ්මවිහාරයෙහි, ආනාපාන පරිච්ඡෙදාකාශයෙහි අරූප සතරෙහි යන මේ පසළොස් තන්හි චතුර්ථධ්‍යානයට සම වැදුණු සේක. මේ සංක්‍ෂේප විස්තරය ම ය. නිවන් පුරයට පිවිසෙන්නේ ධර්මස්වාමි වූ භාග්‍යවතුන් වහන්සේ සියලු සූවිසි කෙළ ලක්ෂයක් සමාපත්තියට පිවිස, විදේශයට යන්නෙකු ඤාති ජනයා වැළඳ ගන්නාක් මෙන් සර්ව සමාපත්තිසුඛය අනුභව කොට ම ප්‍රවිෂ්ට විය.
**චතුත්‍ථජ්ඣානා වුට්ඨහිත්‍වා සමනන්තරා භගවා පරිනිබ්බායී** මෙහි ‘ඣානසමනන්තර’, ‘පච්චවෙක්‍ඛසමනන්තර’ යනුවෙන් සමනන්තර දෙකකි. චතුර්ථධ්‍යානයෙන් නැගිට භවඞ්ගයට අවතීර්ණ වූවහුට එහි ම පිරිනිවීම ධ්‍යාන සමනන්තර නමි. චතුර්ථධ්‍යානයෙන් නැගී සිට යළි ධ්‍යානාංග ප්‍රත්‍යවේක්‍ෂා කොට භවාඞ්ගයට අවතීර්ණ වූවහුට එහි ම පිරිනිවීම පච්චවෙක්‍ඛණ සමනන්තර නමි. මේ දෙක ම සමනන්තර ම ය.
භාග්‍යවතුන් වහන්සේ ධ්‍යානයට සම වැද ධ්‍යානයෙන් නැගිට ධ්‍යානාඞ්ග ප්‍රත්‍යවේක්ෂා කොට අව්‍යාකෘත භවඞ්ගචිත්තයෙන් දුක්ඛ සත්‍යයෙන් පිරිනිවන් පෑ සේක. බුදුන් වහන්සේලා හෝ පසේ බුදුවරු හෝ ආර්ය ශ්‍රාවකයෝ හෝ අන්තිම වශයෙන් කුන්ථකිපිල්ලකයකු (එනම් කුහුඹු විශේෂය) ගෙන අව්‍යාකෘත භවඞ්ග චිත්තයෙන් ම දුක්‍ඛ සත්‍යයෙන් කාලක්‍රියා කරති.
**භූතා** සත්ත්වයෝ **අප්පටිපුග්ගලො** සමාන පුද්ගලයන් නොමැති **බලප්පත්තො** දශවිධ ඥාන බලයට පැමිණි. **උප්පාදවයධම්මිනො** උත්පාද ව්‍යය ස්වභාව කොට ඇති තෙසං වුපසමො ඒ සංස්කාරයන්ගේ සංසිඳීම, **සුඛො** අසංස්කෘත වූ නිර්වාණය ම සුවයකි යන අරුත යි.
**තදාසි** “සහ පරිනිබ්බාණා මහා භුමිචාලො අහොසි” (පිරිනිවුමත් සමග මහා භූමිචලනයක් විය) යි මෙසේ මහාපරිනිබ්බාණ සූත්‍රයෙහි කියන ලද භූමිචලනය අරභයා කී ය. එය ලොමු දැහැ ගන්වන හා භීෂණ වූ එකක් විය. **සබ්බාකාර වරූපෙතෙහි** සියලු උතුම් කරුණුවලින් සමන්විත වූ.
**නාහු අස්සාසපස්සාසො** ආශ්වාස ප්‍රශ්වාසයක් නො හට ගත්තේ ය. **අනෙජො** තෘෂ්ණා සංඛ්‍යාත වූ ‘ඒජා’ නොමැති බැවින් ‘අනේජ’ වූ, **සන්තිමාරබ්භ** අනුපාදිසේස නිවන ආරබ්භ = පටිච්ච = සන්‍ධාය = අරභයා, චක්‍ඛුමා ඇස් පහකින් යුතු හෙයින් ‘චක්‍ඛුමා’ (ඇස් ඇත්තේ) **පරිනිබ්බුතො** ස්කන්‍ධපරිනිර්වාණයෙන් පිරිනිවි සේක.
**අසල්ලීනෙන** = ‘අනල්ලීනෙන’ - නො සැඟවුණු, නො හැකිලුණු මැනවින් විකසිත වුණු සිතින්, **වෙදනං අජ්ඣවාසයී** වේදනාව ඉවසූ සේක. වේදනාව අනුව යමින් ඒ මේ අතට නො පෙරළුණු සේක. **විමොක්‍ඛො** කිසියම් ධර්මයකින් අනාවරණ වූ විමෝක්ෂය සියලු ආකාරයෙන් අප්‍රඥප්තිභාවයට පත් පහනක නිවීම සමාන යයි දත යුතු ය.
7. බ්‍රාහ්මණ සංයුත්තය
1. අරහන්ත වර්ගය
**බ්‍රාහ්මණ සංයුත්තයේ** පළමු වැන්නේ **ධානඤ්ජානි** ‘ධානඤ්ජ’ යනු ගෝත්‍රය යි. එය උත්කෘෂ්ඨ (ශ්‍රේෂ්ඨ) ගෝත්‍රයකි. අන් බමුණෝ බ්‍රහ්මයාගේ මුවෙන් උපන්නාහු වෙත්. ධානඤ්ජානි ගෝත්‍රිකයෝ (බ්‍රහ්මයාගේ) හිස බිඳ නික්මුණාහ යනු ඔවුන්ගේ ඇදහිල්ල යි. **උදානං උදානෙසි** කුමක් නිසා උදන් ඇනී ද? ඒ බ්‍රාහ්මණයා මිථ්‍යාදෘෂ්ටිකයෙකි; බුද්ධ ධම්ම සංඝ යි කී කල කන් වසා ගනී, තද කිහිරි කණු සම ය. බ්‍රාහ්මණිය සෝවාන් වූ ආර්ය ශ්‍රාවිකාවක් වූවා ය. බ්‍රාහ්මණ තෙම දන් දෙන්නේ පන්සියයක් බමුණන්ට දිය අඩු (වියළි) කිරිබත් දෙයි. බ්‍රාහ්මණිය බුද්ධ ප්‍රමුඛ සංඝයාට නානා රස භෝජන (දෙන්නී) ය. බ්‍රාහ්මණයාගේ දාන දිනයෙහි බ්‍රාහ්මණිය ඔහුට යටත් ව සිටිනා නිසා හා ප්‍රහීණ වූ මසුරු බව නිසා ද සියතින් ම පිළිගන්වන්නී ය. බැමිණියගේ දාන දිනයෙහි බමුණා උදයෙන් ම නිවසින් පිටත් ව ගොස් පැන යයි. ඉක්බිති දවසක් බ්‍රාහ්මණයා බැමිණිය සමග සාකච්ඡා කොට පන්සියය්ක බමුණනට ආරාධනය කොට බැමිණියට (මෙසේ) කී ය: “භවතියනි, හෙට අපගේ නිවසේ පන්සියයක් බ්‍රාහ්මණයෝ වළඳන්නාහ” “බමුණානනි, මා විසින් කුමක් කටයුතු ද?” ඔබ විසින් කළ යුතු අන් කිසිවක් නැත. සියලු දාන පිසීම් පිළිගැන්වීම් කටයුතු කිරීම අන් අය කරන්නෝ ය. ඔබ හිට ගෙන හෝ ඉඳ ගෙන හෝ කිඹුහුන් හැර හෝ කාරා හෝ ‘නමෝ බුද්ධස්ස’ යි ඒ මුඬු මහණාට යම් නමස්කාරයක් කරන්නෙහි නම් එය හෙට දවසට පමණක් නො කරන්න. එය අසා බ්‍රාහ්මණයෝ අසතුටු වෙත්. බ්‍රාහ්මණයන් හා මා නො බිඳුවන්න” යි. “ඔබ බ්‍රාහ්මණයන් සමග හෝ බිඳෙන්න (තරහ කර ගන්න), දෙවියන් සමග හෝ (බිඳෙන්න). මම බුදුන් වහන්සේ සිහි කොට නමස්කාර නො කර සිටීමට නො සමත් වෙමි.” “භවතිය, පවුලට අයත් ගමේ ගම් දොර පවා වසා දමන්නට උත්සාහ කරති: තී බ්‍රාහ්මණයන් අනුභව කරන වේලාවට පමණක් වත් දෑඟිල්ලේන වැසිය හැකි කට වහ ගන්නට නො සමත් වන්නෙහි ය.” හේ මෙසේ යළි යළිත් කියද්දීත් (ඈ) වැළැක්වීමට නො හැකි වන්නේ හිස ඉද්දර තිබූ වකුටු කඩුව (පිහිය) අතට ගෙන, “භවතිය, ඉදින් හෙට බමුණන් වැඩ සිටිනා විට ඒ මුඬු මහණාට නමස්කාර කරයි නම් තී මේ කඩුවෙන් දෙපතුල සිට හිස මුදුන දක්වා උණ දල්ලක් මෙන් කොටා ගොඩ ගසන්නෙමි”යි මේ ගාථා ද පැවසී ය.
(ඉදින් මගේ ගෙහි ජීවත්වෙමින් ‘බුද්ධ’ යයි කියහි ද, ‘ධම්ම’ යි පවසහි ද, ‘සංඝ’ යි වර්ණනා කරහි ද, මාගේ කැමැත්ත නො කරන්නෙහි නම් මේ කඩුවෙන් පා සිට හිස දක්වා උණ දල්ලක් මෙන් කපා දමමි.)
ආර්යශ්‍රාවිකාව මහ පොළව මෙන් කම්පා නො වන්නී, සිනේරු (මහාමේරු) පර්වතය මෙන් නො පෙරළන සුලු වූවා ඔහුට මෙසේ කීවා ය:
(බ්‍රාහ්මණය, ඉදින් කැමති සේ මගේ අඟපසඟ කපන්නෙහි ය. බුද්ධ ශ්‍රේෂ්ඨයන්ගේ උපදෙසින් මම නො නවතින්නෙමි. මම බුදුන්ගෙන් වැළැක්වීමට අසමත් වෙමි. මම බුද්ධ ශ්‍රේෂ්ඨයන් වහන්සේගේ දියණියක් වෙමි. කපනු මැනවි; නැතහොත් පිසිනු මැනවි.)
මෙසේ ධානඤ්ජානි ගර්ජනාව කරන්නී ගාථා පන්සියයක් පැවසුවා ය. බ්‍රාහ්මණයා බැමිණිය ස්පර්ශ කිරීමට හෝ පහර දීමට හෝ නො හැකි වන්නේ “භවතිය, යමක් ඔබට කැමති නම් එය කරනු මැනවි’ යි කියා කඩුව යහනට විසි කළේ ය. පසු දින නිවස පළාවන් පැහැයෙන් ආලේප කරවා විලඳ පුන් කලස් මල්මාලා සුවඳ ආදියෙන් ඒ ඒ තැන අලංකාර කරවා පන් සියයක් බමුණනට ගිතෙල් සකුරු මී පැණිවලින් යුතු වියළි කිරි බතක් පිළියෙල කරවා වේලාව දැන්වී ය.
බැමිණිය ද උදයෙන් ම සුවඳ ජලයෙන් තමා ස්නානය කොට සහසක් වටිනා අළුත් වස්ත්‍රයක් හැඳ පන් සියයක් වටිනා වස්ත්‍රයක් ඒකාංශ කොට සියලු අලංකාරයෙන් සැරසී රන් හැන්දක් ගෙන දන් ශාලාවේ බ්‍රාහ්මණයනට පිළිගන්වන්නී, ඔවුන් සමග එක පෙළට සිටින ඒ බ්‍රාහ්මණයාට බත් ගෙන යන්නී වැරදි ලෙස තබන ලද දැව භාණ්ඩයක පැකිලී ගැටීමෙන් වූ දුක් වේදනාවක් උපන්නේ ය. ඒ අවස්ථාවේ බුදුන් වහන්සේ සැමරුවා ය. සිහියෙන් යුක්ත වූ බැවින් පායාස පාත්‍රය අත නො හැර ම ක්‍ෂණික ව බැස බිම තබා පන් සියයක් බ්‍රාහ්මණයන් මැද හිසෙහි ඇඳිලි බැඳ වේළුවනය යම් තැනක ද ඒ දෙසට අඤ්ජලි ප්‍රණාමය කොට මේ උදානය පැවසුවා ය.
එම අවස්ථාවේ ඒ බ්‍රාහ්මණයන් අතර සමහරු අනුභව කොට අවසන් වූවෝ වෙත්, සමහරු බුදිමින් (සිටිති); සමහරු අත ඔබා ගත්තාහු පමණි; සමහරුන් ඉදිරිපිට භෝජනය තැබුවා පමණ ය. ඔවුහු ඒ ශබ්දය අසා ම මහාමේරු පර්වත මුගුරෙන් හිසට ගැසුවාක් මෙන් කන්වල උලකින් විදින ලද්දාක් මෙන් දුකක දොම්නසක් අත් විඳිමින් මේ අන්‍ය ලබ්ධිකයා විසින් අපි නිවසට ප්‍රවිෂ්ට කරවනු ලැබුවමෝ යි කිපී අතේ වූ පිඬ විසි කොට, මුවින් ගත් බත් පිඬ කෙළ ගසා (එළියට දමා) දුන්න දුටු කපුටන් මෙන් බ්‍රාහ්මණයාට ආක්‍රෝශ කරමින් ඒ මේ අත (සීසීකඩ ව) විසිර ගියහ. බ්‍රාහ්මණයා මෙසේ බිඳී යන බමුණන් දැක බැමිණිය දෙස හිස පටන් බලා, මේ බිය ම දකිමින් අපි ඊයේ පටන් භවතියට ආයාචනය කරලාත් නො ලද්දෙමු යි නානා ප්‍රකාර ලෙස බැමිණියට ආක්‍රෝශ කොට **එවමෙවං පන** ආදී වචන පැවසී ය.
**උපසංකමි** ශ්‍රමණ ගෞතමයෝ ගම්නියම් ගම් රට ආදියෙන් පිදුම් ලද්දෝ (අසළට) ගොස් කුමක් හෝ කියා තර්ජනය කිරීමට නො හැක්කෝ වෙත්. මේ එක ම ප්‍රශ්නය අසන්නෙමි යි යමින් ම **කිංසු ඣත්‍වා** යන ගාථාව සකස් කොට ඉදින් අසුවල් වධය නම් කැමැත්තෙමි යි කියන්නේ ද එවිට ඔහුට, යමෙක් ඔබට රුචි නො වෙත් නම් ඔවුන් මරනු කැමැත්තේ වෙහි; ලෝක වධයට උපන්නේ ඔබගේ ශ්‍රමණභාවයෙන් ඇති වැඩය කිම? යි නිග්‍රහ කරන්නෙමි. ඉදින් කිසිවක් නැසීම නොරුස්නෙමි යි කියන්නේ ද එවිට ඔහුට රාගාදීන්ගේ නැසීම ද නො කැමැති වෙහි. කුමක් නිසා ශ්‍රමණයෙකු වී ඒ මේ අත ඇවිදින්නෙහි දැයි නිග්‍රහ කරන්නෙමැයි මෙසේ මේ උභතෝකෝටික ප්‍රශ්නය ශ්‍රමණ ගෞතමයෝ ගිලින්නට හෝ වමාරන්නට නො හැකි වන්නෝ යයි සිතා සමීපයට පැමිණියේ ය. **සම්මොදි** තමාගේ පණ්ඩිතභාවයෙන් ක්‍රෝධ භාවය නො පෙන්වා මිහිරි කථා පවත්වමින් ප්‍රීති වූයේ ය.
ප්‍රශ්නය **දේවතා සංයුත්තයෙහි** දී පවසන ලදි. සෙස්ස ද යට (මුලින්) විස්තර කරන ලද පරිදි ම ය.
දෙවැන්නෙහි - **අක්කොසකභාරද්වාජො** ඔහු භාරද්වාජ ම ය. පන් සියයක් පමණ ගාථාවලින් තථාගතයන් වහන්සේට ආක්‍රෝශ කරමින් පැමිණියේ යි “අක්කෝසක භාරද්වාජ” යි ඔහුට සංගීති කාරකයන් විසින් නමක් තබන ලදි. **කුපිතො අනත්තමනො** ශ්‍රමණ ගෞතමයන් විසින් මාගේ වැඩිමහල් සොහොයුරා පැවිදි කරවීමෙන් හානියක් කරන ලදි. පාර්ශ්වයක් බිඳණි යි ක්‍රෝධයෙන් කුපිත වූයේ දොම්නසින් සිත අසතුටු කර ගෙන යන අරුත යි. **අක්කොසති** හොරෙක්, බාලයෙක්, මුළා වූවෙක්, ඔටුවෙක්, ගොනෙක්, බූරුවෙක් වෙහි යි දශ ආක්‍රෝශ වස්තුවලින් ආක්‍රෝශ කරයි. පරිභාසති මුඩු මහණ, ශ්‍රමණකය, මම අදණ්ඩ (දඬුවම් නො ලබන) කෙනෙක්මි යි ක්‍රියා කරහි. දැන් රජ පවුලට ගොස් දඬුවම් පමුණුවන්නෙමි’ ආදිය කියමින් ‘පරිභාසති’ (පරිභව කරයි) නමි.
**සම්භුඤ්ජති** එක් ව අනුභව කරයි. **වීතිහරති **කරන ලද්දට ප්‍රතික්‍රියා (එකට එක) කරයි. භවන්තං ගොතමං කුමක් නිසා එසේ කීයේ ද? **තවෙවෙතං බ්‍රාහ්මණ, තවෙවෙතං බ්‍රාහ්මණ **එය අසා, කෘශවත්ස්‍ය ආදි සෘෂිවරු නම් කෝප වූවාහු ශාප කරති යි අසා ඇති ලෙසට ශ්‍රමණ ගෞතමයෝ මට ශාප කරති යි මහ බියක් හට ගැනිණි. එහෙයින් එසේ කී ය.
**දන්තස්ස **ඉන්‍ද්‍රිය දමනය කළහුගේ **තාදිනො** තාදි ලක්‍ෂණයට පත් වූවහුගේ, **තස්සෙව තෙන පාපියො** ඒ පුද්ගලයාට ම ඒ ක්‍රෝධයෙන් පාපය වේ. **සතො උපසම්මති** සිහියෙන් යුක්ත වී ඉවසයි. **උභින්නං තිකිච්ඡන්තං** ‘උභින්නං තිකිච්ඡන්තානං’ (දෙදෙනා ම පිළියම් කරන්නවුන්ට); මෙය ම පාඨය හෝ වේ{*} යම් පුද්ගලයෙක් ශාන්ත වූයේ ශමනය වෙයි ද දෙදෙනාගේ ම දියුණුවෙහි හැසිරෙයි. සුව කරයි. වැඩ සාදයි. ඒ පුද්ගලයා **ජනා මඤ්ඤන්ති බාලො** (බාල යයි ජනයෝ හඟිත්) කුමන අයුරේ මිනිස්සු ද? **යෙ ධම්මස්ස අකොවිදා.** ධම්මස්ස පඤ්චස්කන්ධ ධර්මයෙහි හෝ සතර සත්‍යයෙහි හෝ **අකොවිදා** ඒ දහම් හි අදක්ෂ වූ අන්ධ බාල පෘථග්ජනයා.
තෙ වැන්නෙහි - **අසුන්‍දරික භාරද්වාජො** අක්කෝසක භාරද්වාජගේ කනිෂ්ඨයා (බාලයා) **කුපිතො** - ඒ කාරණයෙන් ම කුපිත වූයේ. **ජයං චෙවස්ස තං හොති** ‘අස්සෙව තං ජයං හොති,’ යම් ජයක් වේ ද යන අර්ථ යි. කවුරුන් හට ද? **යා තිතික්‍ඛා විජානතො **ඉවසීමෙහි ගුණය දන්නහුට, යම් ඉවසීමක් (තිකික්‍ඛා = අධිවාසනා) වේ ද, ඒ දන්නහුට ම ජය වේ. බාලය පරුෂ වචන කථා කරමින් ජය මට ය යි හුදෙක් ජයක් ගැන සිතයි.
සිවු වැන්නෙහි - **බිලංගිකභාරද්වාජො** ඔහු භාරද්වාජ ම ය. නානා ප්‍රකාර ලෙස-තනිකර (කිසිවක් මිශ්‍ර නො කළ) හා මිශ්‍රණ සහිත කාඩි හොදි (කැඳ) සාදා අලෙවි කරවමින් බොහෝ ධනයක් රැස් කළේ ය යි “බිලංගික භාරද්වාං” (කාඩි හොදි භාරද්වාජ) යි ඔහුට සංගීති කාරක තෙරුන් විසින් නම් තබන ලදි. **තුණ්හීභුතො** මොහු විසින් මාගේ වැඩිමහල් සහෝදරයන් තිදෙනකු මහණ කරන ලදැයි බොහෝ සෙයින් කුපිත වූයේ කිසිවක් පැවසීමට නො හැකි වූයේ නිහඬ ව සිටියේ ය. ගාථාව **දේවතා සංයුක්තයෙහි** කියන ලද්දේ ම ය.
පස් වැන්නෙහි - අහිංසකභාරද්වාජො ඔහු භාරද්වාජ ය. අහිංසක ප්‍රශ්නයක් ඇසී ය. එහෙයින් ඔහුට මේ නම සංගීතිකාරක හිමිවරුන් විසින් දෙන ලදි. නමෙන් හෝ ඔහු අහිංසක ය. ගෝත්‍රයන් භාරද්වාජ ය. **අහිංසක්‍වාහං** ‘අහිංසකො අහං’ (මම ‘අහිංසක’ ය). මෙසේ භවත් ගෞතමයන් වහන්සේ දැන ගන්නා සේක්වා යි කීයේ ය. **තථා චස්ස** ‘තථා චෙ අස්ස’ (ඉදින් එසේ වන්නෙහි නම්) (අස්ස) ‘භවෙය්‍යාසි’ වන්නෙහි නම් යන අරුත යි. **න හිංසති** නො වෙහෙසවයි. දුකට පත් නො කරවයි.
සය වැන්නේ - **ජටා භාරද්වාජො** ඔහු භාරද්වාජ ම ය. ජටා ප්‍රශ්නය විමසන ලද හෙයින් සංගීතිකාරක හිමියන් විසින් මෙසේ කියන ලද්දේ ය. සෙස්ස **දේවතා සංයුක්තයෙහි** කියන ලද්දේ ම ය.
සත් වැන්නෙහි - **සුද්ධිකභාරද්වාජො** මොහු ද භාරද්වාජයෙකි. සුද්ධික ප්‍රශ්නය අසන ලද හෙයින් සංගීතිකාරයන් වහන්සේලා විසින් මෙසේ කියන ලදි. **සීලවාපි තපොකරං** ශීල සම්පන්න වුව ද තපස් කර්ම කරන්නේ. **විජ්ජාචරණසම්පන්නො** මෙහි ‘විජ්ජා’ වේද තුන, ‘චරණං’ ගෝත්‍රචරණය යි. **සො සුජ්ඣති න අඤ්ඤා ඉතරා පජා** ඒ තෙවිජ්ජ (ත්‍රි වේදය ඇති) බ්‍රාහ්මණයා පිරිසිදු වෙයි. මේ අන්‍ය නාමික වූ ප්‍රජාව පිරිසිදු නො වෙති යි කියයි. **බහුම්පි පල්පං ජප්පං** බොහෝ ප්‍රලාප කියන බ්‍රාහ්මණයා විශුද්ධියට පත් වේ. මෙසේ වචන දහසක් වුව පවසන්නේ යන අරුත යි. **අන්තො කසම්බු** ඇතුළත (කසම්බු = කසළ) කෙළෙස් කුණු බව නිසා කුණු වූ **සංකිලිට්ඨො** කිළිටි වූ කාය කර්ම ආදියෙන් සමන්විත වූ.
අට වැන්නෙහි - **අග්ගිකභාරද්වාජො** මොහු ද භාරද්වාජ ම ය. ගිනි ඇසුරු කිරීම් වශයෙන් ඔහුට සංගීතිකාරක හිමිවරුන් විසින් මේ නම යොදන ලදි. **සන්නිහිතො හොති** පිළියෙල කරන ලද්දේ වේ. අට්ඨාසි කුමක් නිසා එහි සිටියේ ද? භාග්‍යවතුන් වහන්සේ අළුයම ලෝකය බලන සේක් මේ බමුණා දැක මෙසේ සිතූහ: මේ බ්‍රාහ්මණයා මෙබන්දෙකි. අග්‍රපායාසය ගෙන මහ බඹුන් වළඳවන්නෙමැයි ගින්නෙහි දවන්නේ නිශ්ඵල වූවක් කරයි. අපා මගට වැටෙයි. මේ ලබ්ධිය නො විසඳුනු ලබන්නේ අපා දෙසට ම යන්නේ වෙයි. යමි. ධර්ම දේශනාවෙන් ඔහුගේ මිථ්‍යාදෘෂ්ටිය බිඳ පැවිදි කරවා සතර මගත් සතර ඵලයත් දෙමි’ යි. එහෙයින් පෙරවරු කාලයෙහි රජගහ නුවරට පිවිස එහි වැඩ සිටි සේක.
**තීහි විජ්ජාහි** ත්‍රිවේදයෙන්; **ජාතිමා** පියාගේ පාර්ශ්වයෙන් සත් වන පරම්පරාව දක්වා පවිත්‍ර වූ ජාතියෙන් යුක්ත වූයේ, **සුතවා බහු** ‘බහු’ (බොහෝ) නානා ප්‍රකාර වූ ග්‍රන්ථ, ‘සුතවා’ ඇසුයේ. **සො ඉමං භුඤ්ජෙය්‍ය** ඒ ත්‍රිවේද දත් බ්‍රාහ්මණයා මේ පායාසය අනුභව කිරීමට සුදුසු ය. ඔබ වහන්සේට මේ පායාසය සුදුසු නො වේ යි කියයි.
**වෙදි** පුබ්බේනිවාස ඥානයෙන් ජාතිය අවබෝධ කළ සේක. **සග්ගාපායං** දිවැසින් ස්වර්ගයත් අපායත් දකියි. ජාතික්‍ඛයං අර්හත් බව **අභිඤ්ඤා වොසිතො** දැන නිමා කරන ලද අවසානය ඇත්තේ, **බ්‍රාහ්මණො භවං** අවීචියේ පටන් භවාග්‍රය දක්වා ඔබ වහන්සේ හා සමාන ජාතිසම්පන්න වූ ක්‍ෂීණාශ්‍රව වූ බ්‍රාහ්මණයෙකු නැත. ඔබ වහන්සේ ම බ්‍රාහ්මණයෙකි.
එසේ ද කියා ස්වර්ණ පාත්‍රය පුරවා බුදුන් වහන්සේට පායාසය පිරිනැමී ය. ශාස්තෲන් වහන්සේ ආරම්භය පෙන්වා දී භෝජනය ප්‍රතික්ෂේප කරමින් “ගාථාභිගීතං මෙ” ආදිය වදාළහ.
එහි **ගාථාභිගීතං** ගාථාවලින් ගයන ලද **අභොජනෙය්‍යං** නො වැළඳිය යුතු: කියන ලද්දේ මෙය යි: බ්‍රාහ්මණය, ඔබ මෙපමණ කලක් භික්ෂාචාර පිළිවෙතින් සිටි මට හැන්දක් පමණ වත් දීමට නො සමත් වූයෙහි. දැන් මා විසින් ඔබට පැදුරෙහි තල අතුරන්නකු විසින් මෙන් සියලු බුදු ගුණ ප්‍රකාශ කරන ලද්දේ ය. මෙසේ මේ භෝජනය ගායනා කරන්නකු විසින් ගායනා කොට ලද්දක් මෙන් වේ. එහෙයින් මේ **ගාථාභිගීතං මෙ අභොජනෙය්‍යං සම්පස්සතං බ්‍රාහ්මණ නෙස ධම්මො** බ්‍රාහ්මණය, අර්ථයත් ධර්මයත් මැනවින් දකින්නවුන් මේ ආකාරයේ භෝජනයක් විඳිය (වැළඳිය) යුතු ය යන මේ ධර්මතාව නැත. **ගාථාභිගීතං පනුදන්ති බුද්ධා** ගාථාවලින් ගායනා කොට ලද්දක් බුදුවරු බැහැර කරත් ම ය. **ධම්මෙ සති බ්‍රාහ්මණ වුත්තිරෙසා** බ්‍රාහ්මණය, (ආර්ය) ධර්මය ඇති කල්හි ධර්මය අපේක්ෂා කොට ධර්මයෙහි පිහිටා ජීවිත ගෙන යන්නවුන්ගේ මේ පැවැත්ම යි. මේ ආජීවය යි. මේ ආකාර දෙයක් (ගාථා කියා ලත් දෙයක්) බැහැර කොට ධර්මයෙන් ලද දේ ම වැළඳිය යුතු වන්නේ ය යි.
ඉක්බිති බ්‍රාහ්මණයා මෙසේ සිතී ය: “මම පෙර ශ්‍රමණ ගෞතමයන්ගේ ගුණ හෝ අගුණ නො දනිමි. දැන් උන්වහන්සේගේ ගුණ දැන මගේ ගෙහි අසූ කෙළක් පමණ ධනය ශාසනයෙහි වැය කිරීමට කැමති බවක් හට ගැනිණි. මෙය ද මා විසින් දෙන ලද ප්‍රත්‍ය ද අකැප යයි පවසන සේක. මම ශ්‍රමණ ගෞතමයන් විසින් නො පිළිගනු ලබන්නෙක්මි” යි.
ඉක්බිති භාග්‍යවතුන් වහන්සේ සර්වඥතා ඥානය යොමු කොට ඔහුගේ චිත්තාචාරය (සිතුවිල්ල) විමසන සේක් මොහු තමා විසින් දෙන ලද සියලු ප්‍රත්‍ය අකැප ය යි සලකයි. යම් භෝජනයක් අරභයා කථාවක් ඇතිවිණි ද එය පමණක් නො වටී. සෙස්ස නිර්දෝෂ ය යි බ්‍රාහ්මණයාට සිවු පසයෙහි ඥාන දොරටු පෙන්වන සේක් “අඤ්ඤෙන වා” යනාදිය වදාළ සේක.
එහි **කුක්කුච්චවූපසන්තං** කුකුස් නොමැති වීම් ආදී වශයෙන් සමනය වූ කුකුස් ඇති, **අන්නෙන පානෙන** මෙය දේශනා මාත්‍රයකි. අර්ථය මෙය යි: පරිත්‍යාග කරන්නෙමි යි ඔබ විසින් සලකන ලද අන් සිවුරු ආදී ප්‍රත්‍යයෙන් උපස්ථාන කරහි. **ඛෙත්තං හි තං පුඤ්ඤපෙක්‍ඛස්ස හොති** මෙසේ තථාගතයන් වහන්සේගේ ශාසනය, ‘පුඤ්ඤපෙක්‍ඛස්ස’ පින් අපේක්‍ෂා කරන අයට ය. ඔබට පමණක් නො වේ. අල්ප වූ බීජ ඇති කල්හි බොහෝ ශස්‍යවල ඵල දෙන්නා වූ මහා කෙතක් මෙන් පිළියෙල කරන ලද්දේ වේ.
නව වැන්නේ - **සුන්‍දරිකභාරද්වාජො** සුන්දරිකා නදී තීරයෙහි ගිනි පූජා හේතුවෙන් මෙසේ ලබන ලද නම් ඇත්තේ: **සුන්‍දරිකාය** මේ නම් ඇති ගංගාවෙහි; අග්ගිං ජුහති යාග පූජාව දමමින් දල්වයි. **අග්ගිහුත්තං පරිචරති** ගිනි දෙවි පුද කරන දේවාලය ඇමදීම, ආලේප කිරීම, බලි කර්ම ආදියෙන් ඇසුරු කරයි. (ඒවාහි යෙදෙයි). **කො නු ඛො ඉමං හව්‍යසෙසං භුඤ්ජෙය්‍ය** ඒ බ්‍රාහ්මණ තෙම ගින්නෙහි හෙළන ලද පායාසය දැක මෙසේ සිතී ය. “ගින්නෙහි හෙලන ලද පායාසය මහා බ්‍රහ්මයා විසින් අනුභව කරන ලදි. මේ ඉතිරිය යි. ඉදින් බ්‍රහ්මයාගේ මුඛයෙන් උපන් බ්‍රාහ්මණයෙකුට දිය යුතු වූවක් තිබේ. මෙසේ මාගේ පියවරු හා පුතා ද සන්තර්පණයට පත් වූවෝ වන්නාහු ය. මෙය බ්‍රහ්මලෝකයට යන සුවිශෝධිත මාර්ගය යි.” හේ බ්‍රාහ්මණයකු දැකීම පිණිස අසුනින් නැගිට සිවු දෙක බැලී ය. “කවරෙක් නම් මේ පූජා ශේෂය වළඳන්නේ වේ ද?”
**රුක්‍ඛමූලෙ** ඒ වන ලැහැබේ විශාල රුක මුල, **සසීසං පාරුතං නිසින්නං** හිසත් සමග පෙරවන ලද සිරුර සහිත ව සිටින (හිස සිට පෙරවා ගත්), කුමක් නිසා භාග්‍යවතුන් වහන්සේ එහි සිටි සේක් ද? භාග්‍යවතුන් වහන්සේ අළුයම ලොව බලන සේක් මේ බ්‍රාහ්මණයා දැක (මෙසේ) සිතූහ: “මේ බ්‍රාහ්මණයා මෙබඳු අග්‍ර පායාසය ගෙන මහා බ්‍රහ්මයා වළඳවන්නෙමි යි ගින්නෙහි දවන්නේ නිශ්ඵල දෙයක් කරයි. -පෙ- සතර මග ද සතර ඵලය ද දෙමි” යි එහෙයින් උදයෙන් ම නැගිට සිරුර පිරිසිදු කිරීම් කොට පාත්‍ර සිවුරු රැගෙන ගොස් කියන ලද පරිදි ඒ රුක්මුලෙහි වැඩ සිටි සේක. කුමක් නිසා හිස සිට පෙරවූ සේක් ද? හිමපාතයත් ශීත වාතයත් වළක්වනු පිණිස ය. එය ඉවසීමට තථාගතයන් වහන්සේ ශක්තිමත් ය. ඉදින් පෙරවා නො ගෙන වැඩ සිටි සේක් නම් බ්‍රාහ්මණයා දුර සිට ම දැන නවතිනු ඇත. එවන් විටක කථාවක් නො වන්නේ ය. මෙසේ භාග්‍යවතුන් වහන්සේ “බ්‍රාහ්මණයා පැමිණි විට හිස නිරාවරණය කරන්නෙමි, එවිට ඔහු මා දැක කථාවක් පවත්වන්නේ ය. ඔහුට මම කථානුසාරයෙන් දහම් දෙසන්නෙමි’ යි කථා පැවැත්වීම පිණිස මෙසේ කළ සේක.
**උපසංකමි** බ්‍රාහ්මණයා සිරසේ සිට පෙරවා ගෙන මුළු රෑ දැහැන්හි යෙදුණු මෙතුමන්ට දක්ෂිණෝදකය දී මේ පූජා ශේෂය දෙන්නෙමි යි බ්‍රාහ්මණයෙකි යන හැඟීම ඇති ව සමීපයට ආවේ ය. **මුණ්ඩො අයං භවං මුණ්ඩකො අයං භවං** හිස විවෘත කළ පමණින් කෙටි හිස කෙස් ඇති උන්වහන්සේ දැක ‘මුණ්ඩො’ (මුඩු තැනැත්තා) යි කී ය. එයින් පසු වඩාත් හොඳින් බලමින් පැමිණි මාත්‍රයෙන් ම ශිඛාව (හිස) නො දැක නින්දා කරමින් ‘මුණ්ඩකො’ යි කී ය. **තතොව** යම් දෙසක සිට (බුදුන්) දුටුයේ ද එතැන ම සිට; **මුණ්ඩාපි හි** කිසියම් කරුණකින් මුඩු කරන ලද හිස ඇති අය ද සිටිති.
**මා ජාතිං පුච්ඡි** ඉදින් දානයෙහි මහත් ඵලය පතන්නෙහි නම් ජාතිය නො විමසන්න. දක්ෂිණාව ලැබීමට සුදුසු බවට ජාතිය හේතුවක් නො වේ. **චරණඤ්ච පුච්ඡ** එසේ වුව ද ශීලාදි ගුණාංග සහිත චරණය විමසව. එය ම දක්ෂිණාව ලැබීමට හේතුවකි. දැන් ඔහුට ඒ අදහස පැහැදිලි කරන සේක්, **කට්ඨා භවෙ ජායති ජාතවෙදො** යනාදිය කීහ.
එහි අභිප්‍රාය මෙය යි: වියළි දර කොටයෙන් ගිනි හට ගනී. ඒ ගින්න සල් ආදී දරවලින් හටගත්තේ ම අග්නිකාර්යය (දැවීම) නො කරයි. දරවලින් හටගත් (ගින්න) නො කරයි. තමාගේ දැල්ල ආදී ගුණ සම්පත්තියෙන් හටගත්තේ ම (ගින්නේ කාර්යය) කරයි. එසේ ම බ්‍රාහ්මණ කුල ආදියෙහි උපන්නේ ම (උපන් පමණින් ම) දක්ඛිණෙය්‍ය නො වේ. සැඩොල් කුල ආදියෙහි උපන්නේ (දක්ඛිණෙය්‍ය) නො වේ. එතෙකුදු වුවත් පහත් කුලයෙහි උපන්නේ හෝ උසස් කුලයෙහි උපන්නේ හෝ ක්‍ෂීණාශ්‍රව වූ වීර්යවත් වූ, ලජ්ජාවෙන් (පවෙන්) වැළකුණු තැනැත්තේ උත්තම වන්නේ ය. මේ ධෛර්ය ලජ්ජාව ප්‍රමුඛ වූ ගුණ සම්පතින් ජාතිම (උසස් උපතක් සහිත) වූයේ උත්තම දක්ෂිණෙය්‍ය වේ. හේ ධෛර්යයෙන් ගුණ දරයි. ලජ්ජාවෙන් දොස් වළකා ලයි. තව ද මෙහි **මුනි** මෞන ධර්මයෙන් සමන්විත වූයේ, ධිතිමා - වීර්යවන්ත වූ **ආජානිය්‍යො** කාරණ අකාරණ දැනගන්නා තැනැත්තේ **හිරීනිසෙධො** ලජ්ජාව නිසා පාපයන් වළක්වා සිටියේ;
**සච්චෙන දන්තො** පරමාර්ථ සත්‍යයෙන් දාන්ත වූ, දමසා උපෙතො ඉන්ද්‍රිය දමනයෙන් සමන්විත; **වෙදන්තගු** මාර්ග සතර නම් වූ වේදයෙහි කෙළවරට හෝ මාර්ග සතර නම් වූ වේදයෙන් කෙළෙස්වල කෙළවරට ගිය; **වුසිතබ්‍රහ්මචරියො** මාර්ග බ්‍රහ්මචර්ය වාසයෙන් වාසය කළ; **යඤ්ඤූපනීතො** පමුණුවන ලද පූජා ඇත්තේ, පිළියෙල කරන ලද පූජා ඇත්තේ, **තමුපව්හයෙථ** යමකු විසින් යාග පිළියෙල කරන ලද ද හේ ඒ පරමාර්ථ බ්‍රාහ්මණයා කැඳවන්නේ ය. ඉන්ද්‍රයා කැඳවමි. සෝම කැඳවමි. වරුණ කැඳවමි, ඊශාන කැඳවමි යන මේ කැඳවීම් නිරර්ථක ය. **කාලෙන** කැඳවමින් ද “ස්වාමීනි, දැන් වේලාවයි. බත නිමයි. “මද්දහන කාලය අතරතුර ම ඔහු කැඳවන්නේ ය. **සො ජුහති දක්‍ඛිණෙය්‍යෙ** යමෙක් මෙසේ සුදුසු කල්හි ක්‍ෂීණාශ්‍රවයන් කැඳවා සිවුපසයෙන් යුත් දක්ෂිණාව පිරිනමයි ද හේ දක්ෂිණෙය්‍යයන් (දීමට සුදුසු අය) පුදයි නමි. අචේතනික වූ ගින්නෙහි බහා ලමින් නො වේ.
මෙසේ බ්‍රාහ්මණයා භාග්‍යවතුන් වහන්සේගේ කථාව අසමින් පැහැදී දැන් තම ප්‍රසාදය අනාවරණය කරන්නේ **“අද්ධා සුයිට්ඨං”** ආදිය කී ය.
එහි අර්ථය නම් **අද්ධා මමයිදං**, දැන් **සුයිට්ඨං** (මැනවින් පුදන ලද්දේ) සුහුතං (මැනවින් හෝම කරන ලද්දේ) වන්නේ ය. පෙර ගින්නෙහි දවන ලද්ද නිරර්ථක විය යනු යි. **අඤ්ඤො ජනො** “මම බමුණෙක්මි. මම බමුණෙක්මි’යි කියන අන්‍ධ බාල පෘථග්ජනයා; **හව්‍යසෙසං** හෝමයෙහි (පූජාවෙහි) ඉතිරි වූ දෑ; **‘භුඤ්ජතු භවං’** ආදිය පෙර සූත්‍රයේ කියන ලද පරිද්දෙන් ම දත යුතු ය.
**න ඛ්වාහං **‘න ඛො අහං’ කුමක් නිසා මෙසේ කී සේක් ද? ඒ භෝජනය ගෙන ආ පමණින් බුදුන් වහන්සේ වළඳන්නේ ය යන සංඥාවෙන් මහාද්වීප සතරෙහි ද, පරිවාර (ආරක්‍ෂක) ද්වීප දෙදහයෙහි ද දේවතාවෝ මල් පල ආදියත්, ගිතෙල්, වෙඬරු, මී පැණි ආදියත් ගෙන මී වද මිරිකා මී පැණි ගන්නියන් මෙන් දිව්‍යානුභාවයෙන් හටගත් ඕජාව ම ගෙන හෙළූහ. එයින් එය සියුම් බවට පත් විය. මිනිසුන්ගේ දානය ඕලාරික වස්තු යි. තවමත් ඒවාහි ඕළාරික බව නිසා මැනවින් පරිණාමයට (දිරවීමට) නො යයි. ගවරසයෙහි තල ඇට බහා පිසූ බැවින් ඕලාරික මිශ්‍රභාවයට පත් විය. දෙවියන්ගේ (වූ කලී) සියුම් වස්තු ය. ඒවාහි සියුම් වස්තු හේතුකොට ගෙන මැනවින් දිරවීමට පත් නො වේ. ශුෂ්ක විදර්ශක වූ ක්‍ෂීණාශ්‍රවයාගේ ද කුසෙහි නො දිරයි. අෂ්ට සමාපත්තිලාභී ක්‍ෂීණාශ්‍රවයාගේ සමාපත්ති බලයෙන් දිරවන්නේ ය. භාග්‍යවතුන් වහන්සේගේ වූ කලී ප්‍රකෘතියෙන් ම වූ කර්ම තේජසින් දිරවන්නේ ය.
**අප්පහරිතෙ** තණ නැති; ඉදින් පළාවන් තණ කොළවල දමන්නේ ද සිනිඳු පායාසයෙන් තණකොට කුණු වන්නේ ය. බුදුවරු ද භූතගාම ශික්ෂා පදය (පැළ වර්ග නො නැසීමේ ශික්ෂාව) නො ඉක්ම වන්නාහ. එහෙයින් මෙසේ කී සේක. යම් තැනක කරක් පමණ වූ මහා තණ කොළ ඇත්තේ ද? එබඳු තැනක දමන්නට වටී. **අප්පාණකෙ** ප්‍රාණීන් සහිත වූ සුළු ජලයක දැමූ පමණින් පණුවෝ මැරෙත්. එසේ හෙයින් මෙසේ කී සේක. යම් ගැඹුරු මහා ජලයක් වේ ද පාත්‍ර සියයක් පාත්‍ර දහසක් හැළුව ද නො කැළතෙයි. එබඳ ජලයක වටී. **ඔපිලාපෙති** ස්වර්ණ පාත්‍රය සමග ම පා කොට හරින්නෙහි ය. **චිච්චිටායති චිටිචිටායති** මෙබඳු ශබ්දයක් කරයි, කිම මේ පායාසයේ ආනුභාවයක් ද? නැතහොත් තථාගතයන් වහන්සේගේ (ආනුභාවයක්) ද? තථාගතයන් වහන්සේගේ ය. මේ බ්‍රාහ්මණයා ඒ පායාසය පා කොට පිට පාරෙන් ම - බුදුන් සමීපයට නො පැමිණ ම යන්නේ ය. ඉක්බිති භාග්‍යවතුන් වහන්සේ, ‘මෙපමණ ආශ්චර්යයක් දැක මා සමීපයට පැමිණෙන්නේ ය. එවිට මම ඔහුට ධර්ම දේශනාවෙන් මිථ්‍යාදෘෂ්ටි ග්‍රහණය බිඳ දමා සසුනේ එතෙර කරවා අමෘත පානය පොවන්නෙමි’ යි අධිෂ්ඨාන වශයෙන් මෙසේ කළ සේක.
**දාරුසමාදහානො** දර දවමින් **බහිද්ධා හි එතං** මේ දර දැවීම ආර්ය ධර්මයෙන් බාහිර ය. ඉදින් මෙයින් ශුද්ධියක් වන්නේ නම් මළ සිරුරු දවන්නන් ආදී යම් කෙනෙක් බොහෝ දර දවත් ද ඔවුහු පළමුවෙන් ම පිරිසිදු වන්නෝ ය. **කුසලා** ස්කන්ධ ආදියේ දක්ෂ වූ; **අජ්ඣත්තමෙව ජලයාමි ජොතිං** ස්වකීය ආධ්‍යාත්මයෙහි-තමාගේ සන්තානයෙහි ම-ඥානාලෝකය දල්වමි. **නිච්චග්ගිනී** ආවර්ජන ප්‍රතිබද්ධ වූ සර්වඥතාඥානයෙන් නිතියෙන් ඇවිලුණු ගිනි. **නිච්චසමාහිතත්තො** නිතියෙන් මැනවින් පිහිටුවා ගත් සිත් ඇත්තේ; බ්‍රහ්මචරියං චරාමි බෝ මැඩ දී පුරන ලද බ්‍රහ්මචර්යය ගෙන මෙසේ පවසන සේක.
**මා නො හි තෙ බ්‍රාහ්මණ ඛාරිභාරො** යම් සේ තවුස් පිරිකර (ඔලොගුව) උරහිසෙන් උසුළනු ලබන්නේ ඉහළ තිබුණේ වුව ද පා එසවූ එසවූ තන්හි පොළොව සමග ගැටෙන්නාක් මෙන් ජාති ගෝත්‍ර කුල ආදි මාන වස්තු නිසා ඉහළට ඔසවනු ලැබූ මානය ද ඒ ඒ තැන්වල ඊර්ෂ්‍යාව ඇති කරවමින් සිවු අපායෙහි හෙළයි. එහෙයින් **“මානො හි තෙ බ්‍රාහ්මණ ඛාරිභාරො”** යි කී සේක. **කොධො ධූමො** ඔබගේ ඥාන ගින්නේ උපක්ලේශ අර්ථයෙන් ක්‍රෝධය දුම වේ. එහෙයින් උපක්ලිෂ්ට වූ ඥානාග්නිය නො බබළයි. **භස්මනි මොඝවජ්ජං** ඕජා රහිත අර්ථයෙන් ඔබගේ මුසාවාදය අළු නමි, යම් සේ අළුවලින් වැසුණු ගින්න නො බබළා ද එසේ ඔබගේ මුසාවාදයෙන් ඥානය වැසී ඇතැයි දක්වයි. **ජිව්හා සුජා** යම් සේ ඔබගේ රන්, රිදී, ලෝහ, ලී, මැටි භාජනවල මහා යාගයක් පැවැත්වීම පිණිස කිසියම් හැන්දක් වේ ද, එසේ ම මගේ ධර්මයාගය පැවැත්වීම පිණිස ‘පහුත ජිව්හා’ (මහත් දිව) නමැති හැන්ද (තිබේ) යි කියයි. **හදයං ජොතිට්ඨානං **යම් සේ ඔබගේ ගිනි දැල්වෙන තැන ගං තෙර වේ ද, එසේ ම මාගේ ධර්ම යාගය පවත්වන ස්ථානය යන අර්ථයෙන් සත්ත්වයන්ගේ හදවත දැල්වෙන ස්ථානය යි. **අත්තා** සිත;
**ධම්මො රහදො** යම් සේ ඔබ ගිනි පූජා පවත්වා දුම්-අළු-දහඩිය මගින් කිලිටි වුණු ශරීරය ඇති ව සුන්දරිකා ගඟට බැස ස්නානය කරහි ද මට සුන්දරිකා සමාන බාහිර විලකින් වැඩක් නැත. අෂ්ටාංගික මාර්ග ධර්මය ම මගේ විල යි. එහි මම ප්‍රාණීන් සියයක් ප්‍රාණීන් දහසක් ප්‍රාණීන් අසූහාර දහසක් වුව එක පැහැර නාවමි. **සීලතිත්‍ථො** එහි මගේ ධර්ම විලෙහි ඉවුර චතුපාරිසුද්ධ ශීලය යි දක්වයි. **අනාවිලො** යම් සේ ඔබගේ සුන්දරික නදිය හතර පස් දෙනෙකු එක් ව නාන විට වැල්ල පහළ ඉහළ කැළතෙයි ද මගේ විල එසේ නො වේ. නොයෙක් දහස් ගණන් බැස නාන විට පවා එය නො කැළඹී ප්‍රසන්න ව ම පවතී. **සබ්භි සතං පසත්‍ථො** පණ්ඩිතයන් විසින් පණ්ඩිතයනට පසසන ලදි. උත්තමාර්ථයෙන් හෝ එය ‘සබ්භි’ යි කියයි. පණ්ඩිතයන් විසින් පසස්නා ලද බැවින් ‘සතම්පසත්‍ථො’ (උතුමන්ගේ ප්‍රශංසාවට ලක්වූ); **‘තරන්ති පාරං’** නිර්වාණ පරතෙරට යත්.
දැන් ආර්ය මාර්ග විලේ අංග උපුටා දක්වමින් “සච්චං ධම්ම” ආදිය පැවසූහ. එහි **සච්චං** වාක් සත්‍යය **ධම්මො** මෙයින් (සම්මා) දිට්ඨි, සංකප්ප, වායාම, සති, සමාධි දක්වයි. **සංයමො **මෙයින් (සම්මා) කම්මන්ත, ආජීව ගන්නා ලදි. **සච්චං** යන මෙයින් මාර්ග සත්‍යය හෝ ගන්නා ලදි. එය අර්ථ වශයෙන් සම්මාදිට්ඨිය යි. මෙය කියන ලද්දේ ම ය. “සම්මා දිට්ඨි මග්ගො චෙව හෙතු ච” යි සම්මා දිට්ඨි ගත් කල, එහි ගති ඇති බැවින් සම්මාසංකප්ප ගන්නා ලද්දේ ම වේ. **ධම්මො** යන මෙයින් වායාම, සති, සමාධි (ගන්නා ලදි). **සංයමො** යන මෙයින් වාචා, කම්මන්ත, ආජීව (ගන්නා ලදි). මෙසේ ද අෂ්ටාංගික මාර්ගය දක්වන ලද්දේ වෙයි.
නැතහොත් - **සච්චං** පරමාර්ථ සත්‍යය ය. එය අර්ථයෙන් නිවන ය.** ධම්මො** යන පදයෙන් දිට්ඨි, සංකප්ප, වායාම, සති, සමාධි යන අංග පහ ගන්නා ලදි. **සංයමයෙන්** වාචා, කම්මන්ත, ආජීව යන තුන ය. මෙසේ ද අෂ්ටාංගික මාර්ගය දක්වන ලදි. **බ්‍රහ්මචරියං** මෙය බ්‍රහ්මචරිය නමි. **මජ්ඣෙ සිතා** ශාස්වත උච්ඡේද දෙක අත හැර මැද ඇසුරු කරන ලද්දේ; **බ්‍රහ්මපත්ති** ශ්‍රේෂ්ඨ තත්ත්වයට පත් වීම යි. **සතුජ්ජු භූතෙසු නමො කරොහි** මෙහි ‘ත’ කාරය පද සන්ධි තැනීමට ය. ඒ ඔබ සෘජු වූ ක්ෂීණාශ්‍රවයන්ට නමස්කාර කරව’ යනු අර්ථ යි. **තමහං නරං ධම්මසාරීති බ්‍රෑමි** යමෙක් මෙලෙස පිළිපදී ද, මම ඒ පුද්ගලයා “ධම්මසාරී” යි මොහු දම්සැරියෙන් වැසුනේ යි කියා ද කුශල ධර්මවලින් අකුශල ධර්ම නසා සිටියේ හෝ යි පවසමි යි.
දස වැන්නේ - **අඤ්ඤතරස්මිං වනසණ්ඩෙ** උදෑසන ම ලෝකය දෙස බලන සේක් ඒ බ්‍රාහ්මණයාගේ අරහත් භාවයට උපනිශ්‍රය (ඇති බැව්) දැක “යමි, ඔහුට සංග්‍රහ කරන්නෙමි” යි ගොස් ඒ වන ලැහැබේ වාසය කරති. **පල්ලඞ්කං** හාත්පසින් කළවා බැඳි ආසනය **ආභුජිත්‍වා** බැඳ, **උජුං කායං පණිධාය** උපරිම ලෙසට ශරීරය සෘජු කොට තබා; දහඅටක් වූ කොඳු ඇට කෙළවරින් කෙළවරට තබා; **පරිමුඛං සතිං උපට්ඨාපෙත්‍වා** කර්මස්ථාන අභිමුඛ කොට සිහිය පිහිටුවා, මුඛ සමීපයෙහි කොට හෝ යන අර්ථ වේ. එහෙයින් ම **විභඞ්ගයෙහි** කියන ලදි. “අයං සති උපට්ඨිතා හොති සූපතිට්ඨිතා නාසිකග්ගෙ වා මුඛනිමිත්තෙ වා තෙන වුච්චති පරිමුඛං සතිං උපට්ඨපෙත්‍වා” යි (මේ සිහිය එළඹියේ වෙයි. මැනවින් පිහිටියේ වෙයි. නාසිකාග්‍රයේ හෝ මුඛ නිමිත්තෙහි හෝ (පිහිටියේ වෙයි). එහෙයින් ‘පරිමුඛං සතිං උපට්ඨපෙත්‍වා” යි කියන ලදි); නැතහොත් **පරි** ග්‍රහණය කිරීම් අර්ථය යි. **මුඛං** පිටවීම අර්ථය යි. **සති** රැක ගන්නා අර්ථයෙන්, එහෙයින් “පරිමුඛං සතිං” යි කියන ලදි. මෙසේ පටිසම්භිදාමග්ගයෙහි කියන ලදි පරිදි ද අර්ථය දත යුතු ය. එහි සාරාංශය මෙය යි: ග්‍රහණය කරන ලද පිටවීම සිහිය නංවාගෙන, මෙසේ වැඩ සිටිමින් ම ෂඩ්වර්ණ ඝන රශ්මීන් විහිදුවා වැඩ සිටි සේක. **නට්ඨා හොන්ති** සී සා ලිහන ලද න පෙදෙස දෙසට යන්නාහු, බ්‍රාහ්මණයන් කෑම පිණිස ගිය කල්හි, පැන ගියහ. **උපසංකමි** දොම්නසින් මැඩී ඒ මේ අත ඇවිදින්නේ මේ ශ්‍රමණයා සුවසේ සිටින්නේ යි සිතා අසළට පැමිණියේ ය.
**අජ්ජ සට්ඨිං න දිස්සන්ති** අදට දින හයක් පමණ නො දකිත්. **පාපකා** ළාමක (ළපටි), තල දඬු; ඔහු විසින් කුඹුරේ තල වපුරන ලද කල්හි එදින ම වර්ෂාව පතිත වී තල පසෙහි ගිල්වී ය. මල් හෝ ගෙඩි හට ගැනීමට නො හැකි විය. යමක් වැඩිණි ද ඒවා මත වැටී පණුවෝ කොළ කෑහ. එක කොළයක් කොළ දෙකක් ඇති (තල) දඬු ඉතිරි විණි. බ්‍රාහ්මණයා කෙත බැලීමට ගියේ ඒවා දැක මවිසින් පොළියට තල ගන්නා ලදි. ඒවා ද නැසිණි යි දොම්නස් වූයේ ය. එය අළලා මේ ගාථාව කී ය.
**උස්සොළ්හි කායා** උත්සාහයෙන් කණ නගුට ආදිය ඔසවා කෑගසමින් උඩ පනිත්. ඔහුගේ භෝග පිළිවෙලින් පිරිහුණු කල දැමිය යුතු කිසිවක් නො මැති බැවින් හිස් අටු ඇති විණි. එහෙ මෙහෙ ගෙවල් හතකින් පැමිණි මීයෝ ඒ හිස් අටුවලට වැද උයන් කෙළි කෙළින්නා සේ කන් නගුටු ඔසවා නටත්. ඒ අළලා මෙසේ කී ය.
**උප්පාදකෙහි සංඡන්නො** හටගත් පණුවන්ගෙන් වැසුණු, ඒ බ්‍රාහ්මණයා හට නිදා ගැනීම පිණිස ඇතිරූ තණ ඇතිරිල්ලකි. අතරතුර කිසි නඩත්තු කිරීමක් නැත. හේ දහවල්හි කැලයේ වැඩ කොට හවස පැමිණ මෙහි වැතිරෙයි. එවිට හටගත් පණුවෝ ඔහුගේ සිරුර මුළුමනින් වසා ගෙන කති. එය අළලා මෙසේ කී ය.
**විධවා** හිමියා මළ තැනැත්තී; ඒ බ්‍රාහ්මණයාගේ නිවසේ යම් තාක් ධන ප්‍රමාණයක් වී ද, වැන්දඹු වී වුව ද ඒ තාක් පතිකුලවල විසීම ලැබූහ. යම් දිනක ඔහු නිර්ධන වී ද එකල්හි ඔවුහු මවුපියන්ගේ ගෙදරට යවත්. නැදි මයිලනුවන් ආදීන් විසින් එළවනු ලැබුවාහු ඔහුගේ ම නිවසට පැමිණ වසන්නාහු බ්‍රාහ්මණයා ආහාර ගන්නා වේලාවේ “යවු යවු සීයාත් සමග කෑම කනු” යි දරුවන් යවත්. ඔවුන් විසින් පාත්‍රයට අත දැමූ කල්හි බ්‍රාහ්මණයා අතට (අත දැමීමට) ඉඩක් වත් නො ලබයි. එය ගෙන මේ ගාථාව කී ය.
**පිඞ්ගලං** රන්වන් පිඟුවන් වූ **තිලකාහතා** කළු සුදු ආදි පාටින් යුතු තල කැළලින් ගැවසුණු ශරීර ඇත්තී **සොත්තං පාදෙන බොධෙති** නින්දට වන් (මා) පයින් පහර දී අවදි කරවයි. මේ බ්‍රාහ්මණයා මීයන්ගේ ශබ්දයෙන් හිරිහැරයට පැමිණියේ, පණුවන් විසින් විදිනු ලබන්නේ මුළු රෑ නින්දක් නො ලැබ උදෑසන නින්දට වැටේ. ඉක්බිති ඇහැ පිය වුණු මොහොතෙහි ම “බමුණ, කුමක් කරහි ද? පසුවත් පෙරත් ගත් ණයවල පොළිය ඉහලට ම ගොසිනි. දූවරු සත් දෙනෙක් පෝෂණය කළ යුත්තාහු ය. දැන් ණයකරුවෝ පැමිණ ගේ වට කරත්. යව, වැඩක් කරව” යි පයින් පහර දී නැගිටුවයි. එය අළලා මේ ගාථාව කී ය.
**ඉණායිකා** ඔහු විසින් කිසියම් කෙනකුන් වෙතින් ණය ගන්නා ලද ද හේ කිසියම් කෙනකුගෙන් එක කහවණුවක්, දෙකක්, දහයක් සමහරුන්ගෙන් සියයක් යි මෙසේ බොහෝ දෙනෙකුගෙන් ණය ගත්තේ ය. ‘ඔවුහු දිවා කාලයෙහි බ්‍රාහ්මණයා නො දැක ගෙයින් පිටවත් ම අල්ලා ගන්නෙමු’ යි උදේ පාන්දරින් ම ගොස් දොස් පවරත්. ඒ අළලා මේ ගාථාව කී ය.
භාග්‍යවතුන් වහන්සේ, එම බ්‍රාහ්මණයා විසින් මේ ගාථා සතින් දුක පැවසූ කල්හි, “බ්‍රාහ්මණය, තොප විසින් යම් දුකක් ප්‍රකාශ කරන ලද ද, ඒ සියල්ල මට නැතැයි දක්වන සේක් ප්‍රතිගාථාවලින් බ්‍රාහ්මණයාට ධර්ම දේශනාව වැඩූ සේක. බ්‍රාහ්මණයා ඒ ගාථා අසා භාග්‍යවතුන් වහන්සේ කෙරෙහි පැහැදී සරණයෙහි පිහිටා පැවිදි ව අරහත් බවට පත් විය. එය දැක්වීමට **එවං වුත්තො භාරද්වාජගොත්තො** ආදිය පැවසී ය. එහි - **අලත්‍ථ** ලැබී ය.
භාග්‍යවතුන් වහන්සේ ඒ බ්‍රාහ්මණයා පැවිදි කරවා ගෙන ජේතවනයට ගොස් පසු දින පසු පසින් පැමිණෙන ඒ තෙරුන් සමග කොසොල් රජුගේ ගෙදොරට වැඩියහ. රජතුමා බුදුන් වහන්සේ වැඩියහ යි ප්‍රාසාදයෙන් බැස වැඳ අතින් පාත්‍රය ගෙන තථාගතයන් වහන්සේ ප්‍රාසාද මුදුනට වැඩම කරවා උතුම් අසුනෙහි වඩා හිඳුවා සුවඳ වතුරෙන් පා සෝදවා සියක් වරක් සිඳින ලද තෙලෙන් තවරා කැඳ ගෙන්වා රිදී දණ්ඩ හා රන් හැන්ද ගෙන බුදුනට පිරිනැමී ය. බුදුහු පාත්‍රය වැසී ය. රජතුමා පා මුල වැටී “ස්වාමීනි, ඉදින් මාගේ දෝෂයක් වේ නම් සමා වුව මැනවි” යි කී ය. “නැත මහරජ,” “එසේ නම් කුමක් නිසා කැඳ නො පිළිගන්නා සේක් ද?” “මහරජ, බාධාවක් ඇත.” “ස්වාමීනි, කැඳ නො පිළිගෙන ම ලැබිය යුතු (කැඳ නො පිළිගැනීමට තරම් වූ) මේ අවහිරය කුමක් ද? අවහිරය (ඉවත් කර) දෙන්නට මම ශක්තිමත් වෙමි. ස්වාමීනි ගනු මැනවි” බුදුන් වහන්සේ ගත් සේක. මහලු තෙරණුවෝ ද බොහෝ දිනක් කුස ගින්නේ සිටියේ ඇති පමණ කැඳ බීවෝ ය. රජතුමා කෑ යුතු බිඳිය යුතු දේ දී දන් වැළඳීම් අවසානයේ භාග්‍යවතුන් වහන්සේ වැඳ මෙසේ කී ය. ඔබ වහන්සේ පරම්පරාවෙන් පැමිණි ඔක්කාක වංශයෙහි ඉපි ද, සක්විති සිරිය හැර දමා පැවිදි ව ලෝකයෙහි අග්‍රත්වයට පැමිණි සේක. ස්වාමීනි, ඔබ වහන්සේට කිනම් පළිබෝධයක් ද?” “මහරජ, මේ මහලු තෙරුන්ගේ පළිබෝධය අපගේ පළිබෝධය හා සම වේ ම ය”
රජතුමා තෙරුන් වැඳ ස්වාමීනි, ඔබවහන්සේගේ පළිබෝධය කුමක් දැයි විමසී ය. “මහරජ, ණය පළිබෝධය යි” “ස්වාමීනි, කොපමණ ද?” “ගණන් කරනු මැනවි මහරජ, එක, දෙක, සියය, දහස යි ගණින රජුගේ ඇඟිලි ප්‍රමාණවත් නො වී ය. ඉක්බිති එක් පුරුෂයෙකු කැඳවා, “කොළ, යව, නගරයෙහි බෙර හසුරු ව, බහුධීතික බ්‍රාහ්මණයාගේ සියලු ණයකාරයෝ රජ මිදුලට රැස්වවු” කියා; මිනිස්සු බෙර හඬ අසා රැස්වූහ. රජතුමා ඔවුන්ගෙන් ලියවිලි ගෙන්වා ගෙන සියලු දෙනාට අඩු නැති ව ධනය දුන්නේ ය. එහි රත්රන් පමණක් ලක්ෂයක් පමණ වටිනා විය.
යළිත් රජතුමා විමසී ය. “ස්වාමීනි, වෙනත් පළිබෝධයක් තිබේ ද?” “මහරජ, ණය නම් (ආපසු) දී මිදිය හැක. මේ දූවරු සත් දෙන මා හට මහා පළිබෝධයෝ වෙත්,” රංතුමා යානා යවා ඔහුගේ දූවරුන් ගෙන්වා ගෙන තමන්ගේ දියණියන් ලෙස කොට ඒ ඒ ගෙවල්වල යවා, ස්වාමීනි වෙනත් පළිබෝධ තිබේ දැයි විමසී ය. ‘මහරජ, බැමිණිය’ යි. රජතුමා යානයක් යවා බැමිණිය ගෙන්වා ගෙන මිත්තනියකගේ ස්ථානයෙහි පිහිටුවා යලි විමසී ය. “ස්වාමීනි, තවත් පළිබෝධ තිබේ ද?” “නැත, මහරජතුමනි යි කී කල්හි චීවර වස්ත්‍ර දෙවා, ස්වාමීනි.” ඔබ වහන්සේගේ භික්ෂුභාවය අපට භාර ය. එසේ දැනගනු මැනවි යි කී ය. “එසේ ය මහරජතුමනි,” රජතුමා උන්වහන්සේට (මෙසේ) කී ය. “ස්වාමීනි, චීවර පිණ්ඩපාත ආදී සියලු ප්‍රත්‍ය අපගේ භාරයේ පවතී. ඔබ වහන්සේ තථාගතයන් වහන්සේගේ සිත ගෙන ශ්‍රමණ ධර්ම කරනු මැනවි.” තෙරණුවෝ ද එසේ අප්‍රමාදී ව ශ්‍රමණ ධර්මය කරන සේක් වැඩි කල් නො ගොස් ම අරහත් බවට පත් වූ සේක.
2. උපාසක වර්ගය
දෙවන වර්ගයේ පළමු වැන්නේ - **මගධෙසු** එනම් ජනපදයේ **දක්‍ඛිණාගිිරිස්මිං** රජගහ පිරිවරා සිටි පර්වතයෙහි දකුණු පස ජනපදයක් ඇත, ඒ ජනපදයෙහි; එහි විහාරයට ඒ නාමය ම (වී) ය. **එකනාළායං බ්‍රාහ්මණගාමෙ** ඒකනාළා යනු ඒ ගමේ නම යි. බොහෝ බ්‍රාහ්මණයෝ වාසය කරත්. එය බ්‍රාහ්මණභෝග ම හෝ (වේ). එබැවින් බ්‍රාහ්මණගාමෝ යි කියනු ලැබේ.
**තෙන ඛො පන සමයෙන** යම් කාලයක භාග්‍යවතුන් වහන්සේ මගධ රට ඒකනාළ බමුණු ගම ඇසුරු කර ගෙන දක්ෂිණ ගිරි මහාවිහාරයෙහි බ්‍රාහ්මණයාගේ ඉන්ද්‍රිය පරිපාකය (මේරීම) අපේක්ෂා කරමින් වසන සේක් ද එ සමයෙහි; **කසීභාරද්වාජස්ස** ඒ බ්‍රාහ්මණයා ගොවිතැන් පදනම් කොට ගෙන ජීවත් වෙයි. භාරද්වාජ යනු ඔහුගේ ගෝත්‍රය යි. පඤ්චමත්තානි පහක් වූ; නො අඩු නො වැඩි නඟුල් පන්සියයකියි කියන ලද්දේ වෙයි. පයුත්තානි යොදන ලද, විය ගස ගොනුන්ගේ කඳෙහි තබා යොතින් බඳින ලද්දේ යන අර්ථය යි.
**වප්පකාලෙ** වපුරන කාලයෙහි, බීජ ඉසින කාලයෙහි, එහි වපුරන කාල දෙකකි. ‘මඩ වැපිරීම’ හා ‘බිම් වැපිරීම’ යනුයි. මෙහි බිම් වැපිරීම අදහස් කරන ලදි. එහි ද පළමු දිනයේ මංගල වප් මඟුල යි.
එහි අවශ්‍ය සම්පත් මෙසේ ය: ගොන්නු තුන් දහසක් සාත්තු කරනු ලැබෙති. සියල්ලන්ගේ ම අං රන් පැහැයෙන් වෙළන ලදි. රිදී මුවා කුර සියල්ල සුදු මාලාවලින් මෙන් ම සුවඳ පසැඟිලිවලින් අලංකාර කරන ලදි. පිරිපුන් අඟ පසඟ සහිත වූ සියලු ලක්ෂණවලින් යුත් සමහරු කළු ය. සමහරු අඳුන්වන් ය. සමහරු සුදු ය. සුදු කොක් පැහැය ය. සමහරු රතු ය. පබළු වන් ය. සමහරු ලප ඇත්තෝ ය. කබරමිණි වන් ය. එසේ ම පන්සියයක් සී සානා මිනිස්සු සියලු ම දෙනා අලුත් සුදු වතින් යුක්ත ව, සුවඳ මල්වලින් අලංකාර වූවාහු, දකුණු දසරුවෙහි රඳවා ගත් මල් දරණු ඇත්තාහු, හිරිහල් ලාංඡනවලින් උජ්ජවලිත ශරීර ඇත්තාහු, නගුල් දහය දහය (වන සේ) කාණ්ඩ ගැසී යති. නගුල්වල හිස ද, විය ගස් ද, කෙවිටි ද රන් කවන ලද්දේ ය. පළමු නගුලේ ගොනුන් අට දෙනෙක් බඳනා ලදහ. ඉතිරි ඒවාහි සතර බැගිනි. සෙස්සෝ ක්ලාන්ත වූවන් වෙනුවෙන් යොදා ගැනීමට ගෙනෙන ලදහ. එක් එක් කාණ්ඩයක එක් එක් බීජ වී කරත්තයකි. එක එකක් සායි, එක එකක් වපුරයි.
බ්‍රාහ්මණයා උදෑසනින් ම රැවුල කැපීම කරවා ගෙන ස්නානය කොට සුවඳ ගල්වා පන් සියයක් වටිනා වස්ත්‍රයක් හැඳ දහසක් වටිනා (වස්ත්‍රයක්) ඒකාංශ කොට එක් එක් ඇඟිල්ලට දෙක දෙක බැගින් ඇඟිලි මුදු විස්සක් ද, කන්වල සිංහ කුණ්ඩල ද, හිසෙහි බ්‍රහ්මවේඨනය (ජටාව) බැඳ රන්මාලා ගෙලෙහි පළඳා බ්‍රාහ්මණ සමූහයා විසින් පිරිවරන ලද්දේ (වප් මගුල්) කටයුතු විධාන කරයි.
ඉක්බිති ඔහුගේ බැමිණිය නොයෙක් සිය ගණන් භාජනවල කිරිබත් පිසවා ගෙන විශාල ගැල්වල පටවා ගෙන සුවඳ පැනින් නා සියලු අලංකාරයෙන් විභූෂිත ව බැමිණි සමූහයා විසින් පිරිවරන ලදුව (වප් මගුල්) කටයුතුවල පැමිණියා ය. ඔහුගේ නිවස ද පළාවන් පැහැයෙන් ආලේප කරන ලද අතර විළඳ විසුරුවන ලදි. පුන් කලස්, කෙසෙල්, කොඩි, පතාක ආදියෙන් අලංකෘත ව හා සුවඳ මල් ආදියෙන් මැනවින් කරන ලද බලි කර්ම (පූජා) සහිත ව ද, කෙත ද ඒ ඒ තැන්වල ඔසවන ලද ධජ පතාක සහිත ව ද වී ය. සේවක කම්කරු ජනයා සමග ඉදිරිපත් වූ පිරිස දෙදහස් පන්සියයක් වූහ. සියලු දෙනා අළුත් වස්ත්‍ර සහිත වූහ. සියලු දෙනාට කිරිබත් ආහාරය ම පිළියෙල කරන ලදි.
ඉක්බිති බ්‍රාහ්මණයා රන් පාත්‍රයක් සෝදවා ගෙන කිරිබතින් පුරවා ගිතෙල් මී පැණිවලින් සකස් කොට නඟුල් බලි පූජාව කරවී ය. බැමිණිය පන්සියයක් හාන්නන් හට රන් රිදී, ලෝකඩ, තඹ ලෝහමය භාජන බෙදා දී රන් හැන්දක් ගෙන කිරිබත් පිළිගන්වමින් යන්නී ය. බ්‍රාහ්මණයා බලි පූජාව කරවා රතු පාවහනට නැගී (පාවහන් පැළඳ) දිළිසෙන රන් සැරයටියක් ගෙන මෙහි කිරිබත් දෙව, මෙහි ගිතෙල් දෙව, මෙහි සකුරු දෙව යි විධාන කරමින් සැරිසරයි. මේ වප් මගුල් කටයුතු පිළිබඳ ප්‍රවෘත්තිය යි.
විහාරයෙහි නොහොත් ඉරියව් පැවැත්වීමෙහි වනාහි යම් තැනක බුදුන් වහන්සේලා වැඩ සිටිත් ද එතැන දිනපතා කාර්යයෝ පහක් වෙති; කෙසේ ද? පෙරබත් කිස, පසු බත් කිස, පෙරයම කාර්ය, මැදියම කාර්ය, පසුයම කාර්ය යනුවෙනි.
එහි පෙරබත් කිස මෙය යි. භාග්‍යවතුන් වහන්සේ උදෑසන ම නැගිට උපස්ථායක අනුග්‍රහ පිණිස ද ශරීරයේ සුව පහසුව පිණිස ද මුඛධොවනය කිරීම ආදී පිරිසිදු කිරීම් කටයුතු කොට පිඬු පිණිස යන වේලාව යම් තාක් ද ඒ තාක් හුදෙකලා අසුනෙහි කල් ගත කොට, භික්ෂාචාර වේලාවෙහි හැඳ බඳ පටිය බැඳ සිවුර පෙරවා පාත්‍රය රැගෙන විටෙක තනි ව ද විටෙක භික්‍ෂු සංඝයා විසින් පිරිවරන ලදුව ද ගමකට හෝ නියම් ගමකට හෝ පිඬු පිණිස ප්‍රවේශ වන සේක. විටක ප්‍රකෘති (සාමාන්‍ය) ස්වරූපයෙන් ද විටෙක අනේක ප්‍රාතිහාර්ය පැවැත්වීමෙන් ද (වේ). කෙසේ ද යත්? පිඬු පිණිස පිවිසි ලෝකනාථයන්ගේ ඉදිරියෙන් ගොස් මුදු ගමන් ඇති වාතය පොළව පිරිසිදු කරයි, වලාහකයෝ දිය බිඳු වගුරුවමින් මග දූවිලි සමනය කොට ඉහළ වියනක් වී සිටිත්. වෙනත් වායූහු පුෂ්පයන් ගෙනැවිත් මග විසුරුවති. උස්බිම් පහත් වෙයි. පහත් බිම් උස් වෙයි. පා තබන වේලේ භූමිය සම ව ම පවතී. සුඛ ස්පර්ශ වූ නෙළුම් මල් හෝ පා පිළිගනී. දකුණු පය ඉන්ද්‍රඛීලය ඇතුළත තැබූ මොහොතෙහි ෂඩ්වර්ණ රශ්මි පිටව, ප්‍රාසාද කූටාගාර රන් රස හිරියල් මෙන් ද සිතුවම් පටයකින් වට කළාක් මෙන් ද කරමින් තැන් තැන්වල ආවරණය කරයි. ඇත්, අස්, විහඟ ආදීහු තම තමන් සිටින තැන්වල සිටිමින් ම මිහිරි අයුරින් හඬ නගති. එසේ ම බෙර වීණා ආදි තූර්ය මිනිසුන්ගේ සිරුරට ආ ආභරණ වේ. ඒ නිමිතිවලින් මිනිස්සු අද භාග්‍යවතුන් වහන්සේ මෙහි පිඬු පිණිස පිවිසියහ යි දනිති. ඔවුහු මැනවින් හැඳ මැනවින් පෙරවා සුවඳ මල් ආදිය ගෙන ගෙයින් නික්ම වීදි මැදට පැමිණ සුවඳ මල් ආදියෙන් භාග්‍යවතුන් වහන්සේ සකසා වැඳ, ස්වාමීනි, අපට භික්ෂූන් දහ නමක්, අපට විසි නමක්, අපට භික්‍ෂූන් සිය නමක් දෙනු මැනවි යි ඉල්ලා භාග්‍යවතුන් වහන්සේගේ පාත්‍රය ද ගෙන අසුන් පනවා සකසා පිණ්ඩපාතයෙන් පූජා කරති.
භාග්‍යවතුන් වහන්සේ බොජුන් වැළඳූ සේක්; ඔවුන්ගේ සිත් විමසා බලන්නාහු යම් සේ සමහරු සරණාගමනයෙහි පිහිටත් ද, සමහරු පන් සිල්හි (පිහිටත්) ද, සමහරු සෝවාන් - සකෘදාගාමී අනාගාමී ඵලවලින් එකක (පිහිටත්) ද, සමහරු පැවිදි ව අග්‍ර ඵලය වූ අරහත් භාවයෙහි (පිහිටන්නාහු) ද, එසේ ධර්මය දේශනා කරන සේක. මෙසේ මහජනයාට අනුග්‍රහ දක්වා අසුනින් නැගිට විහාරයට යන සේක. එහි ගන්ධමණ්ඩල මාලයෙහි (මැදින් උස වටකුරු රැස්වීම් ශාලාවෙහි) පැනවූ උතුම් අසුනෙහි භික්‍ෂූන් වහන්සේලාගේ බත් කිස අවසානය පැමිණෙන තෙක් වැඩ සිටින සේක. ඉක්බිති භික්‍ෂූන්ගේ බත් කිස අවසානයෙහි උපස්ථායක භික්‍ෂුව පැමිණ (ඒ බැව්) බුදුන් වහන්සේට සැළ කර සිටිති. අනතුරු ව බුදුන් වහන්සේ ගඳ කිළියට ඇතුළු වෙති. මෙය පෙර බත් කිස ය.
ඉක්බිති බුදුන් වහන්සේ මෙසේ කරන ලද පෙර බත් කිස ඇති සේක්, ගඳ කිළියෙහි උපස්ථානයේ හිඳ පා සෝදා පා පුටුවේ සිට භික්‍ෂු සංඝයාට ඔවා දෙන සේක. “මහණෙනි, අප්‍රමාදී ව කටයුතු කරවු. ලෝකයෙහි බුද්ධෝත්පාදයක් දුර්ලභ ය. මනුෂ්‍ය ආත්මභාවයක් ලැබීම දුර්ලභ ය. ශ්‍රද්ධා සම්පත්තිය දුර්ලභ ය. පැවිදි බව දුර්ලභ ය. ධර්ම ශ්‍රවණය දුර්ලභ ය. එහි දී සමහරු කමටහන් විමසති. භාග්‍යවතුන් වහන්සේ ඔවුන්ගේ චරිතයට අනුරූප වූ කමටහන් දෙති. ඉක්බිති සියලු දෙනා වහන්සේ භාග්‍යවතුන් වහන්සේට වැඳ තම තමන්ගේ රාත්‍රි ස්ථාන - දිවා ස්ථානවලට යති, සමහරු අරණට, සමහරු රුක් මුලට, සමහරු පර්වත ආදියෙන් එකකට, සමහරු චාතුර්මහාරජික භවනයට.... සමහරු වසවර්ති භවනයට ය. ඉක්බිති භාග්‍යවතුන් වහන්සේ ගඳ කිළියට පිවිස ඉදින් කැමති සේක් නම් දකුණු ඇළයෙන් මොහොතක් සිංහ සෙය්‍යාවෙන් සිටිති. පසු ව කය සැතපවූ සේක්, නැගී සිට දෙවන භාගයෙහි ලෝකය දෙස බලන සේක. තෙවන භාගයෙහි යම් ගමක් හෝ නිගමයක් හෝ ඇසුරු කොට වසත් ද එහි මහජනයා පෙරවරුයෙහි දන් දී පස්වරුවෙහි මැනවින් හැඳ පෙරවා සුවඳ මල් ආදිය රැගෙන විහාරයට රැස් වෙති. ඉන් පසු භාග්‍යවතුන් වහන්සේ සපැමිණි පිරිසට අනුරූප ලෙස ප්‍රාතිහාර්යයෙන් ගොස් ධර්ම සභාවේ පණවන ලද උතුම් බුද්ධාසනයෙහි හිඳ කාලයට ගැලපෙන, සමයට ගැලපෙන ධර්මයක් දේශනා කරන සේක. ඉක්බිති සුදුසු කාලය දැන පිරිස දිරි ගන්වති. මිනිස්සු භාග්‍යවතුන් වහන්සේ වැඳ පිටත් ව යති. මෙය පසු බත් කිස යි.
උන්වහන්සේ මෙසේ පසු බත් කිස නිම කරන සේක් ඉදින් ගත පිරිසිදු කරනු කැමති නම්, බුද්ධාසනයෙන් නැගිට ස්නානය කරන කාමරය වෙත ගොස් උපස්ථායකයින් විසින් සපයන ලද ජලයෙන් සිරුර සනහති. උපස්ථායකයා ද බුද්ධාසනය ගෙනැවිත් ගසා දමා (පිස දමා) ගඳකිළි කාමරයෙහි පනවයි. භාග්‍යවතුන් වහන්සේ රත් දෙපට සිවුර ඇඳ බඳ පටිය බැඳ උත්තරාසංග කොට එහි පැමිණ, හුදෙකලාව මොහොතක් සමවතින් වැඩ සිටිති. ඉක්බිති භික්‍ෂූහු ඒ ඒ තැනින් පැමිණ භාග්‍යවතුන් වහන්සේට උපස්ථානයට යත්, එහි සමහරු ප්‍රශ්න විමසති. සමහරු කමටහන් (විමසති.) සමහරු ධර්ම ශ්‍රවණය සඳහා ආරාධනය කරති. භාග්‍යවතුන් වහන්සේ ඔවුන්ගේ අභිප්‍රාය සඵල කරමින් පෙරයම ගත කරති. මේ පෙරයම කිස යි.
පෙර යම් කිස අවසානයෙහි භික්‍ෂූන් භාග්‍යවතුන් වහන්සේ වැඳ ඉවත් ව ගිය කල්හි සකල දශ සහස්‍රී ලෝක ධාතුවෙහි දේවතාවෝ අවස්ථාවක් ලබන්නාහු භාග්‍යවතුන් වහන්සේ වෙත පැමිණ කැමති පරිදි සකසන ලද යටත් පිරිසෙයින් අකුරු සතරකින් පවා යුත්-ප්‍රශ්න විමසති. භාග්‍යවතුන් වහන්සේ ඒ දේවතාවන්ගේ ප්‍රශ්න විසඳමින් මැදියම ගත කරන සේක. මේ මැදි යම් කිස යි.
පැසුළු යම කොටස් තුනකට බෙදා පෙර බත් කිස සිට හිඳීමෙන් පීඩා විඳි සිරුරෙහි ක්ලාන්ත භාවය මුදා හැරීම පිණිස එක් කොටසක් සක්මනින් ගෙවති. දෙවන කොටසේ ගඳ කිළියට පිවිස දකුණු ඇළයෙන් සති සම්ප්‍රජන්‍යයෙන් යුතු ව සිංහ සෙය්‍යාව කරති. තෙවන කොටසේ නැගිට හිඳ ගෙන පෙර බුදු වරුන් සමීපයෙහි දානශීලාදි වශයෙන් කරන ලද පින්කම් ඇති පුද්ගලයන් දැකීම පිණිස බුද්ධ චක්ෂුවෙන් ලොව බලති. මේ පශ්චිම යාම කෘත්‍යය යි.
එදා ද මෙසේ (ලොව) බලන සේක් කසීභාරද්වාජ බ්‍රාහ්මණයා අරහත් බවට පත්වීමට ඇති උපනිශ්‍රය සම්පන්න බව දැක එහි මා ගිය කල සාකච්ඡාව පවතින්නේ ය. කථාව අවසානයේ ධර්ම දේශනය අසා මේ බ්‍රාහ්මණයා දරුවන් සහිත ව තිසරණයෙහි පිහිටා අසූ කෝටියක් ධනය මාගේ ශාසනයෙහි විසුරුවා (යොදවා) පසු වේලාවක නික්ම ගොස් පැවිදි ව අර්හත්වයට පැමිණෙන්නේ යයි දැන එහි ගොස් කථාවක් ඇති කරවමින් ධර්මය දේශනා කළ සේක. ඒ අර්ථය දැක්වීම පිණිස **අථ ඛො භගවා** ආදිය කියන ලදි.
එහි - **පුබ්බණ්හසමයං** ආධාර විභක්ති අර්ථයෙහි කර්මවිභක්තිය යි. පෙරවරුයෙහි යන අරුත යි. **නිවාසෙත්‍වා** හැඳ, ඉරියව් පැවැත්ම සිවුර තබා ගැනීම් වශයෙන් මෙය කියන ලදි. **පත්තචීවරං ආදාය** අත්වලින් පාත්‍රයත් කයින් සිවුරත් ගෙන, පිළිගෙන දරා යන අරුත යි. පිඬු පිණිස යාමට කැමති භාග්‍යවතුන් වහන්සේගේ දෑත මැදට පිපුණු නෙළුම් මල් දෙකක මැදට එන බඹරෙකු මෙන් ඉඳුනිල් මැණික් පාට ශෛලමය පාත්‍රයක් පැමිණේ. එසේ පැමිණි පාත්‍රය අත්වලින් පිළිගෙන, සිවුරු ද හාත්පසින් වට කොට පෙරවන ලදුව, කයින් දරා යි කියන ලදි. **තෙනුපසංකමි** යම් මගකින් කර්මාන්තය (සී සෑම) කරන තැනට යා යුතු ද එමගින් හුදෙකලා ව පැමිණි සේක. කුමක් නිසා භික්‍ෂූහු උන්වහන්සේ පසුපස නො ගියෝ ද? යම් දිනක භාග්‍යවතුන් වහන්සේ කොතැනකට හෝ හුදෙකලා ව යාමට කැමති සේක් නම් භික්ෂාචාර වේලාව දක්වා දොර වසා ගඳ කිළිය තුළ වැඩ හිඳිති. භික්‍ෂූහු ඒ සංඥාවෙන් (මෙසේ) දනිති: අද භාග්‍යවතුන් වහන්සේ හුදෙකලා ව ම පිණ්ඩපාතයෙහි හැසිරෙනු කැමති සේක. නිසැක ව ම දමනය කළ යුතු කවරකු හෝ ඇත” ඔවුහු තමන්ගේ පාසිවුරු ගෙන ගඳකිළිය පැදකුණු කොට වැඳ භික්ෂාචාරයට යති. එදා (ද) භාග්‍යවතුන් වහන්සේ මෙසේ කළ සේක. එහෙයින් පසුපස නො ගියහ.
**පරිවෙසනාවත්තති** රන් බඳුන ගෙන සිටි ඒ පන්සියයක් ගොවීනට ‘පරිවෙසනා’ බොජුන් බෙදීම අඩාල වී පවතී (අවසන් කර නැත.) **එකමන්තං අට්ඨාසි** බ්‍රාහ්මණයා යම් තැනක සිාට (උන්වහන්සේ) දකියි ද ඒ අයුරෙන් දැකීමට හැකි සමීපයෙහි, කතා බහ ඇසීමට පහසු, උස් තැනක වැඩ සිටි සේක. සිට, රිදී රන් රසයෙන් හිරියල් (බඳු) සඳ හිරු දෙදෙනාගේ ප්‍රභාව ඉක්මවා බබළන ශරීරප්‍රභාව හාත්පසින් මුදා ලූ සේක. එයින් පැතිරී වැසී යාම නිසා බ්‍රාහ්මණයාගේ සී සෑම් බිමේ ශාලා බිත්ති, ගස්, හාන ලද පස් පිඩලි ආදිය ස්වර්ණමය වූ ඒවා මෙන් විය. ඉක්බිති අනුභව කරන්නාවූ ද සී සාන්නා වූ ද මිනිස්සු සියලු වැඩ නවතා අසූ අනව්‍යඤ්ජනවලින් පිරි, දෙතිස් මහා පුරුෂ ලක්ෂණවලින් අලංකෘත වූ බඹයක් දක්වා වූ ප්‍රභා වටයකින් විභූෂණය වූ ශරීරය ඇති උසස් සශ්‍රීක දර්ශන සහිත බාහු යුගලයක් ඇති ඇවිදින නෙළුම් විලක් බඳු වූ, රශ්මි ජාලාවෙන් බැබළෙන තරු සමූහයක් ඇති අහස් තලයක් මෙන් වූ, විදුලිය (නමැති ලතාවෙන්) වෙළන ලද රන් ගිරි මුදුනක් මෙන් ශ්‍රියාවෙන් බබළන සම්මා සම්බුදු රජාණන් වහන්සේ එකත් පස්ව සිටිනු දැක අත් පා සෝදා ඇඳිලි බැඳ පිරිවරා සිට ගත්හ. මෙසේ ඔවුන් විසින් පිරිවරන ලද; **අද්දසා ඛො භාරද්වාජො බ්‍රාහ්මණො භගවන්තං පිණ්ඩාය ඨිතං දිස්වාන භගවන්තං එතදවොච අහං ඛො සමණ කසාමි ච වපාමි ච **(කසීභාරද්වාජ බ්‍රාහ්මණයා පිඬු පිණිස (පැමිණ) සිටි භාග්‍යවතුන් වහන්සේ දුටුයේ ය. දැක, භාග්‍යවතුන් වහන්සේට මෙය පැවසී ය. ශ්‍රමණය, මම සීසෑම ද කරමි. වැපිරීම ද කරමි)
කුමක් නිසා මොහු මෙසේ පැවසී ද? හාත්පසින් ම පැහැදීමට හැකි ප්‍රසාදනීය වූ උතුම් වූ දමන සමන කිරීමෙහි සමත් බවට පත් භාග්‍යවතුන් වහන්සේ පැමිණි කල්හි වූ අප්‍රසාදයෙන් ද? නැතහොත් දෙදහස් පන්සියයක් ජනයාට කිරිබත් පිළියෙල කොට හැන්දක් පමණ අහරක් දීමට ඇති මසුරු බව නිසා ද? දෙයාකාරයෙන් ම නො වේ. භාග්‍යවතුන් වහන්සේගේ දර්ශනයෙන් තෘප්තියට පැමිණි, කර්මාන්තය (වැඩය) ඉවත දැමූ (වැඩ නැවැත්වූ) මිනිසුන් දැක “මගේ වැඩ කඩාකප්පල් කිරීමට පැමිණියේ” යි නො සතුටු සිත් ඇත්තේ විය. එහෙයින් මෙසේ කී ය. භාග්‍යවතුන් වහන්සේගේ ලක්ෂණ සම්පත්තිය ද දැක ඉදින් මොහු වැඩක යෙදෙන්නේ නම් සියලු දඹදිව මිනිසුන්ගේ හිසෙහි සිළුමිණ බඳු වන්නේ ය. කුමන අර්ථයක් නම් නො සිදු වේ ද? මෙබඳු අලස බවින් කර්මාන්තයක නො යෙදී වප් මගුල් ආදියෙහි පිඬු පිණිස හැසිරෙතියි ද ඔහුට නො සතුටු සිත් ඇති බවක් හට ගත්තේ ය. එහෙයින් කී ය: **අහං ඛො සමණ! කසාමි ච වපාමි ච, කසිත්‍වා ච වපිත්‍වා ච භුඤ්ජාමි**’ යි.
එහි අදහස මෙය යි: මට ද කර්මාන්ත මෙතෙක් කරදර සහිත වූයේ නො වේ. මම, මෙබඳු ලක්ෂණ සම්පන්න වූ ඔබ වැන්නෙක් නො වෙමි. ඔබ ද සීසා වපුරා අනුභව කරනු. මෙබඳු ලක්ෂණ සම්පන්න වූ ඔබට කුමන අර්ථයක් නම් ඉටු නො වන්නේ ද? තව ද ඔහු මෙසේ අසා ඇත: ශාක්‍ය රාජ කුලයෙහි කුමාරයෙක් උපනි. හේ සක්විති රාජ්‍යය හැර දමා පැවිදි විය. දැන් මේ ඔහු ය’ යි දැන සක්විති රාජ්‍යය හැර දමා පීඩාවූයේ වෙහි’ යි අවලාද නගමින් මෙසේ කී ය. තව ද මේ බ්‍රාහ්මණයා තියුණු නුවණක් ඇත්තෙකි. භාග්‍යවතුන් වහන්සේට නො පැහැදෙමින් කථා නො කරයි. භාග්‍යවතුන් වහන්සේගේ රූප සම්පත්තිය දැක පුණ්‍යසම්පත්තිය සැලකිල්ලට ගනිමින් කථා බහක් පැවැත්වීමේ අරමුණින් ද මෙසේ පැවසී ය. ඉක්බිති භාග්‍යවතුන් වහන්සේ, හික්මවීම් වශයෙන් දෙවියන් සහිත ලෝකයෙහි තමන් අග්‍ර ලෙස සීසාන බැව් වපුරන බැව් පෙන්වන සේක්, **අහම්පි ඛො බ්‍රාහ්මණ** යනාදිය වදාළ සේක.
ඉක්බිති බ්‍රාහ්මණ තෙම (මෙසේ) සිතී ය: මේ ශ්‍රමණ ගෞතමයෝ මමත් සී සාමි වපුරමි යි ද කියති. ඔහුගේ ඕළාරික වූ විය ගස් නගුල් ආදි කෘෂිභාණ්ඩ ද නො දකිමි. බොරුවක් කියයි දැයි පා තලයේ සිට කෙසඟ දක්වා භාග්‍යවතුන් වහන්සේ දෙස බලන්නේ අංග විද්‍යාවේ පුහුණුව ලත් බැවින් උන්වහන්සේගේ උතුම් දෙතිස් ලකුණු සම්පත් දැක මෙවැන්නෙක් මුසා පවසන්නේ ය යනු නො විය හැකි යයි භාග්‍යවතුන් කෙරෙහි හටගත් බුහුමන් ඇත්තේ ශ්‍රමණ වාදය (ශ්‍රමණයා යි පැවසීම) හැර දමා ගෝත්‍රයෙන් භාග්‍යවතුන් වහන්සේ ආමන්ත්‍රණය කරමින් **“න ඛො පන මයං භොතො ගොතමස්ස”** ආදිය පැවසී ය. භාග්‍යවතුන් වහන්සේ, යම් ලෙසකින් **“පුබ්බධම්මසභාගතා”** (මුල් දේ පිළිබඳ සමානතාව) අනුව කථා කිරීම බුදුවරුන්ගේ ආනුභාවයක් වේ ද, එහෙයින් බුද්ධානුභාවය පෙන්වන සේක් “සද්ධාබීජං” ආදිය පැවසූ සේක.
මෙහි “පුබ්බධම්මසභාගතා” යනු කවරේ ද? බ්‍රාහ්මණයා විසින් වියගස් - නඟුල් - ආදි කෘෂි භාණ්ඩවල සංයෝගය ගැන භාග්‍යවතුන් වහන්සේ විචාරන ලද්දේ නො වේ ද? ඉක්බිති ව නො විමසන ලද බීජවල සමාන බැව් නිසා **“සද්ධාබීජං”** ආදිය පැවසූ සේක. මෙසේ පවතිද්දී කථාවේ නො ගැලපීමක් වෙයි ද? බුදුන් වහන්සේලාගේ නො ගැළපෙන කථාවක් නම් නැත. මුල් දේට අසමාන බවින් යුතු ව කථා නො කරත්. ගැළපීම මෙසේ දත යුත්තේ ය: බමුණා විසින් වියගහ - නඟුල - ආදී කෘෂි භාණ්ඩ මගින් කෘෂිකර්මය ගැන භාග්‍යවතුන් වහසන්සේ විමසන ලද්දේ ය. උන් වහන්සේ ඔහුට අනුකම්පාවෙන් මෙය නො විමසන ලදැයි පිරිහෙළීමක් නො කොට මුල සහිත ව ම, සහාය සහිත ව, අදාළ කොටස් සහිත ව සඵල කෘෂිකර්මය දක්වනු සඳහා මුල පටන් ම දක්වන සේක්, **සද්ධාබීජං** ආදිය පැවසූ සේක. එහි බීජය ගොවිතැනෙහි මුල යි. ඒවා ඇති කල්හි කළ යුතු නිසාත්, නැති කල නො කළ හැකි නිසාත් ඒ ද ප්‍රමාණයකට කළ යුතු නිසාත් බීජ ඇති කල්හි ම ගොවිතැන් කරත්. නැති කල්හි නො වේ. බීජ (ඇති) ප්‍රමාණයට දක්ෂ ගොවීහු කුඹුර සාති, අඩුව නො වේ. අස්වැන්න නො පිරිහේවා යි වැඩි ව නො වේ. උත්සාහය හිස් නො වේවා යි (අධික ව) නො වේ. යම් සේ බීජය ම මුල වේ ද එහෙයින් භාග්‍යවතුන් වහන්සේ මුල සිට ම ගොවි කටයුතු රාශිය දක්වන සේක්, ඒ බමුණාට ගොවිතැනේ පළමු දේ වූ බීජයේ සමානතාව හේතුවෙන් තමන්ගේ ගොවිතැනේ ද පළමු දේ දක්වන සේක්, ‘සද්ධා බීජං’ ආදිය වදාළසේක. මෙසේ මෙහි පළමු දේ හා සමානතාව ද දත යුතු ය.
කිම, අසන ලද දේ ම (මුලින්) කියා නො අසනලද්ද පසු ව නො කියන ලද්දේ ද? ඊට සම්බන්ධ ස්වභාවය නිසාත් ධර්මය ගැලපීමේ සමත් බව නිසාත් ය. මේ බ්‍රාහ්මණයා ප්‍රඥාවන්තයෙකි. මිථ්‍යාදෘෂ්ටි පවුලක උපන් හෙයින් ශ්‍රද්ධා රහිත ය. ශ්‍රද්ධා රහිත වූ ප්‍රඥාවන්ත තැනැත්තේ අනුන්හට (ඇති) ශ්‍රද්ධාවෙන් තමන්ට අවිෂය වූ දෙය නො පිළිපදිමින් විශේෂ අධිගමයකට නො පැමිණේ. කෙළෙස් කළුවෙන් ස්පර්ශ වූ ඔහුගේ දුර්වල ශ්‍රද්ධාව බලවත් ප්‍රඥාව ද සමග වහා එක් ව පැවතිය ද අර්ථ සිද්ධියක් (ඇති) නො කරයි. ඇතකු හා එක ම වියගසෙහි බඳනා ලද ගොනකු මෙනි. මෙසේ ඔහුගේ ශ්‍රද්ධාව උපකාරක යයි ඒ බ්‍රාහ්මණයා ශ්‍රද්ධාවෙහි පිහිටුවමින් පසු ව කිය යුතු මේ අර්ථය දේශනා කුසලතාවෙන් මුල දී පවසන ලදි. බීජයට උපකාරක වන්නේ වැස්ස යි. එය ඉන් අනතුරු ව ම කියන ලද්දේ අර්ථවත් වේ. මෙසේ කරුණු සම්බන්ධ කිරීමෙහි ලා සමර්ථ වූ බැවින් ද පසුවත් කිව යුතු මේ අර්ථයත් මේ ආකාරයේ නගුලිස යොත ආදියත් මුලින් කියන ලදී යයි දත යුත්තේ ය.
එහි **සද්ධා** (ශ්‍රද්ධාව) පැහැදීමේ ලක්ෂණ හෝ තැන්පත් වීම් - විශ්වාසය තැබීම් ලක්ෂණ ඇත්තේ වේ. **බීජං** පඤ්චවිධ බීජ ය: මූල බීජ, ඛන්ධ බීජ, එලු බීජ, අග්ග බීජ, බීජ බීජ යි පහකි. ඒ සියල්ල ම නැගී එන - වැඩෙන - අර්ථයෙන් බීජ යන ගණයට ම වැටේ.
එහි බ්‍රාහ්මණයාගේ ගොවිතැන්හි මූලය වූ බීජය කාර්යයන් දෙකක් කරයි. යටින් මුල මගින් පිහිටයි (රැඳෙයි.) ඉහලින් අංකුර නංවයි. එසේ ම භාග්‍යවතුන් වහන්සේගේ ගොවිතැනෙහි මූලකාරණය වූ ශ්‍රද්ධාව යටින් ශීලය නමැති මුල මගින් පිහිටයි. ඉහළින් සමථ - විපස්සනා අංකුර නංවයි. යම් සේ එය මුලෙන් පඨවි රසය, ආපෝ රසය ගෙන දණ්ඩෙන් ධාන්‍ය පැසීම පිණිස වැඩෙයි ද එසේ ම මෙය ද සීල නමැති මූලයෙන් සමථ විපස්සනා රසය ගෙන ආර්ය මාර්ග නාළයෙන් ආර්ය ඵල නමැති ධාන්‍ය පැසීම පිණිස වැඩෙයි. යම් සේ එය හොඳ බිමක (සාරවත් බිමක) පිහිටා මූලාංකුර - කොළ - දණ්ඩ ජනිත කරවීම්වලින් වෘද්ධියට, වැඩීමට, විපුලත්වයට පැමිණ කිරි වද්දවා නොයෙක් හැල්වලින් බර වුණු හැල් කරල් නිපදවයි ද එසේ ම මෙය (ශ්‍රද්ධාව) ද චිත්ත සන්තානයෙහි පිහිටා විශුද්ධි හයෙන් වෘද්ධියට - වැඩීමට - විපුලත්වයට පත්ව ඤාණ දස්සන විසුද්ධි කිරි ඇති කොට අනේක පටිසම්භිදා භරිත වූ අරහත් ඵලය නිපදවයි. එහෙයින් **සද්ධා බීජං** යි කියන ලදි.
කුමක් නිසා පනහකට වැඩි කුශලකර්ම එකට උපදිද්දී ශ්‍රද්ධාව ම බීජය යි කියන ලද්දේ ද? බීජගත කාර්යය ඉටු කරන නිසා ය. යම් සේ ඒවා අතුරින් විඤ්ඤාණය ම විජානන කාර්යය කරයි ද එසේ ම ශ්‍රද්ධාව ද බීජ කෘත්‍යය (කරයි). එය සියලු කුසල්වල මූල කාරණය වේ. කියන ලදි. “සද්ධාජාතො උපසංකමති, උපසංකමන්තො පයිරුපාසති -පෙ- පඤ්ඤාය ච නං අතිවිජ්ඣ පස්සති” (ශ්‍රද්ධාව හටගත්තේ එළඹෙයි; එළඹෙමින් ඇසුරු කරයි. ......ප්‍රඥාවෙන් එය විනිවිද දකියි”).
අකුශල ධර්මත් කයත් තවතියි **තපො,** ඉන්‍ද්‍රිය සංවරය අදහස් කෙරේ. ඉන්ද්‍රිය සංවරය, ධුතංග ආදි දුෂ්කර ක්‍රියාවලට මෙය සමාන වචනයකි. මෙහි ඉන්ද්‍රිය සංවරය අදහස් කෙරේ. වුට්ඨි වස්සවුට්ඨි (වර්ෂාපතනය) වාත වුට්ඨි (සුළං වැස්ස) ආදි ලෙස අනේක විධ ය. මෙහි වර්ෂා පතනය අදහස් කෙරේ. යම් සේ බ්‍රාහ්මණයාගේ වර්ෂා පතනයේ අනුග්‍රහය ලත් බීජ-වී බීජ-මූලික ව ශස්‍ය ලෙස වැඩෙයි ද, නො මැළවෙයි ද, නිෂ්පත්තියට (ඵලයට) පැමිණෙයි ද එසේ ම භාග්‍යවතුන් වහන්සේගේ ඉන්‍ද්‍රිය සංවරයෙන් අනුග්‍රහය ලැබූ ශ්‍රද්ධාව ද, ශ්‍රද්ධා මූලයෝ ද, ශීලාදී ධර්ම ද වැඩෙත්, නො මියෙත්, නිෂ්පත්තියට යත්. එහෙයින් **තපොවුට්ඨි** යි කීහ.
**පඤ්ඤා** මෙ එහි කියන ලද **මෙ** ශබ්දය මුලින් ඇති පදවල ද යෙදිය යුතු වේ. ‘සද්ධා මෙ බීජං’ (ශ්‍රද්ධාව මගේ බීජ ය) “තපො මෙ වුට්ඨි” (තපස මගේ වැස්ස) යන ලෙසිනි. එයින් කුමක් හඟවයි ද? බ්‍රාහ්මණය යම් සේ ඔබ විසින් පවුරන ලද කෙතෙහි ඉදින් වැස්ස ඇත්ද යන එය හොඳ ය. (වැස්ස) නැත්තේ නම් ජලය ද එපමණ දැමිය යුතු වේ ද? එසේ ම මා විසින් ලජ්ජා (නමැති) නගුලිස, ප්‍රඥා (නමැති) විය ගස හා නගුල, සිත (නමැති) යොතින් එකට බැඳ, වීර්ය (නමැති) ගොනුන් යොදවා, සිහිය (නමැති) කෙවිටෙන් තළා තම චිත්ත සන්තානය නමැති කෙතෙහි ශ්‍රද්ධා බීජ වපුරන ලද කල්හි වැස්ස නැති වීමක් නම් නො මැත. මෙය වනාහි සදාකාලික ඉන්‍ද්‍රිය සංවර තපස වූ වැස්ස වේ.
**පඤ්ඤා** කාමාවචර ආදි භේදයෙන් අනේකවිධ ය. මෙහි විපස්සනාව සමග වූ මාර්ග ප්‍රඥාව අදහස් කරන ලදි. **යුගනංගලං** යුගං ච නංගලං ච (වියගහත් නගුලත්); බ්‍රාහ්මණයාට වියගහ සහ නගුල යම් සේ ද එසේ ම භාග්‍යවතුන් වහන්සේට ප්‍රඥාව ද දෙයාකාර ය. එහි යම් යම් ලෙස වියගහ නගුලිස මත හොවී සිටින්නේ ද ඉදිරියෙන් නගුලිස හා බැඳී සිටී ද, යොත් ඇසුරු කොට තිබේ ද, ගොනුන් එක් ව ගමන් කිරීම දරා සිටී ද එසේ ම ප්‍රඥාව ලජ්ජාව ප්‍රමුඛ කොට ඇති ධර්ම මත්තෙහි හෙව සිටී. එහෙයින් වදාළ සේක: “පඤ්ඤුත්තරා සබ්බෙ කුසලා ධම්මා” (සියලු කුසල් දහම් ප්‍රඥාව උත්තර කොට ඇත්තේ (ඉහළින් පිහිටියේ) වේ. “පඤ්ඤාහි සෙට්ඨා කුසලා වදන්ති නක්‍ඛත්තරාජාරිව තාරකානං” (තාරකාවන්ගේ නක්‍ෂත්‍ර රජ (සඳ) මෙන් ප්‍රඥාව ශ්‍රේෂ්ඨ යයි දක්ෂයෝ පවසත්). කුශල ධර්මයන්ගේ පෙරටුවෙහි ම ගමන් කරන අර්ථයෙන් පෙරටුවෙහි ම වේ. මෙසේ කී ය: සීලං හිරිං චාපි සතඤ්ච ධම්මො අන්‍වායිකා පඤ්ඤවතො භවන්ති” (ශීලයත් ලජ්ජාවත් උතුමන්ගේ ධර්මය වේ. ප්‍රඥාවන්තයාගේ අනුගාමිකයෝ වෙත්). ලජ්ජා විප්‍රයෝගයෙන් (වෙන් වීමෙන්) නූපන් බැවින් නඟුලිස බද්ධ වූයේ වෙයි. මන සංඛ්‍යාත වූ සමාධි යොතේ නිශ්‍රය හේතුවෙන් යොත් ආදියෙහි නිශ්‍රය වේ. බෙහෙවින් ඉක්මන් බැව් බෙහෙවින් පසුබාන බැව් වළක්වන හෙයින් වීර්ය ඇති ගොනුන්ගේ එක් ව ගමන දරා සිටී. යම් සේ හීවැලෙන් බඳනා ලද නඟුල සී සාන කල්හි පෘථිවි ඝනය (පස් පිඩැලි) බිඳින්නේ ද මූල පද්ධති දෙපළු කරයි ද, එසේ ම සිහියෙන් බඳනා ලද ප්‍රඥාව විපස්සනා කාලයෙහි දී ධර්මයන්ගේ සන්තති (ඝන) සමූහ (ඝන) කෘත්‍ය (ඝන), ආරම්මණ (ඝන) බිඳියි. සියලු කෙලෙස් මූල පද්ධති දෙපළු කරයි. එය ම ලෝකෝත්තර වෙයි. සෙසු ඒවා ලෞකික ද වෙයි. එහෙයින් කියන ලදි: **පඤ්ඤා මෙ යුගනංගලං** යි.
පාපී ධර්මයන්ගෙන් ලජ්ජාවට පත්වෙති යි හිරී (ලජ්ජාව); එය ගැනීම මගින් එයින් වෙන් නො කළ යුතු ඔත්තප්පය ද ගන්නා ලද්දේ ම ය. **ඊසා** (නගුලිස) වියගහ-නගුල උසුන රුක් දණ්ඩකි (පොල්ලකි). යම් සේ බ්‍රාහ්මණයාගේ නගුලිස, වියගහ හා නගුල උසුලා සිටියි ද එසේ ම භාග්‍යවතුන් වහන්සේගේ හිරි (ලජ්ජා) ලෞකික ලෝකෝත්තර ප්‍රඥා සංඛ්‍යාත වියගහ-නගුල උසුලයි. හිරි නොමැති කල්හි ප්‍රඥාව නොමැති හෙයිනි. යම් සේ නගුලිසට ගැට ගැසුණු වියගහ-නගුල කාර්යය කරන්නක් වෙයි ද නො සෙල්වේ ද නො ලිහිල් වේ ද එසේ ම හිරියට බද්ධ වුණු ප්‍රඥාව ද කාර්ය කරන්නී වෙයි. නො සෙල්වෙන්නී නො ලිහිල් වන්නී වේ. අහිරික බවින් පරිපූර්ණ ය. එහෙයින් කී ය: **හිරි ඊසා** යි. මුනාති’ (දැන ගනී) යි **මනො;** මෙය සිතට නමි; මෙහි ‘මනො’ ශීර්ෂයෙන් ඊට සම්ප්‍රයුක්ත වූ සමාධිය අදහස් කෙරේ. **යොත්තං** රැහැණින් බැඳීම ය. එය ත්‍රිවිධ ය: නගුලිස සමග වියගහ බැඳීම, විය ගහ සමග ගොනුන් බැඳීම (හා) රියැදුරා (සී සාන්නා) සමග ගොනුන්ගේ බැඳීම ය. එහි දී යම් සේ බ්‍රාහ්මණයාගේ රැහැන නගුලිස විය ගහ සහ ගොනුන් එක් කොට සිය ගැල් කාර්යයෙහි යොදවයි ද, එසේ ම භාග්‍යවතුන්ගේ සමාධියත් ඒ හිරි - ප්‍රඥා - විරිය ධර්ම එක් අරමුණක වික්ෂේප නො වූ ස්වභාවයෙන් බැඳ තබා සිය කාර්යයෙහි යොදවයි. එහෙයින් කී ය **මනො යොත්තං.**
බොහෝ පෙර කළ දේ ආදි කරුණු සිහි කරති යි **සති;** “පලති” යි ඵාලො (හී වැළ); එයින් පදවතියි **පාජනං:** එය මෙහි **පාචනං **යි කියන ලදි. කෙවිටට සමාන වචනයකි. ‘ඵාලො’ ද “පාචන” ද **“පාලපාචන”;** බ්‍රාහ්මණයාට හීවැල හා කෙවිට යම් සේ ද එසේ ම භාග්‍යවතුන් වහන්සේට විපස්සනාවෙහි යෙදුණු හා මාර්ගයෙහි නියැලුණු ‘සති’ (සිහිය) වේ. එහි හීවැල යම් සේ නගුල රකී ද, ඊට පෙරටුව යයි ද එසේ ම සිහිය ද කුශලාකුශල ධර්මයන්ගේ ගමන් මනාව පරීක්ෂා කරමින් ආරම්මණය මගින් මෙහෙය ලබමින් හෝ ප්‍රඥා නගුල රකියි. එහෙයින් ම මේ “සතාරක්‍ඛෙන චෙතසා විහරති” (සිහිය ආරක්ෂා කිරීමෙන් සිතෙන් වාසය කරයි) ආදියෙහි ආරක්ෂාව යි කියන ලදි. නො මුළාවීම් වශයෙන් ඊට පෙරටු ගමන වෙයි. ප්‍රඥාව සිහියෙන් පුරුදු කළ ධර්ම දකී. මුළා වූ විට නො වේ. යම් සේ කෙවිට ගොනුන්ට තැළීම් බිය දක්වමින් දුර්වල වී කිඳෙන්නට (ඉඩ) නො දෙයි ද, වැරදි මග යාම වළක්වයි ද එසේ ම සිහිය ද විර්ය ගොනුන් හට අපාය භය, ගෝචර නො වූ දේහි හැසිරීම, වළක්වා කමටහන්හි යොදවයි. වැරදි මග යාම වළක්වයි. එහෙයින් කී ය: **සති මෙ ඵාලපාචනං** යි.
**කායගුත්තො** ත්‍රිවිධ කාය සුචරිතයෙන් ආරක්ෂිත වූ; **වචීගුත්තො** සිවු වැදෑරුම් වචීසුචරිතයෙන් ආරක්ෂිත වූ; මෙපමණකින් පාතිමොක්‍ඛ සංවර ශීලය කියන ලදි. **ආහාරෙ උදරෙ යතො** මෙහි ආහාර යන්නෙන් සියලු ප්‍රත්‍යයන් ගත් බැවින් චතුර්විධ වූ ප්‍රත්‍යයෙහි ම දැමුණු, සංයත වූ, උපක්ලේශ රහිත වූ යන අරුත (වේ). මෙයින් ආජීව පාරිසුද්ධි ශීලය කියන ලදි. උදරෙ යතො උදරයෙහි දැමුණු, සංයත වුණු, ප්‍රමාණ කොට වළඳන; ආහාරයෙහි පමණ දන්නා වූ යි කියන ලද්දේ වෙයි. මේ ආහාරයෙහි පමණ දැනීම යන්නෙන් ප්‍රත්‍යයන් (සිවු පසය) පාවිච්චි කිරීමේ ශීලය කියන ලදි. එයින් කුමක් දක්වයි ද? බ්‍රාහ්මණය, යම් සේ ඔබ බීජ වපුරා ශස්‍ය (අස්වනු) රැකීම පිණිස කටු වැටක් හෝ රුක් වැටක් හෝ පවුරු වටකිරීමක් හෝ සාදයි ද, එයින් එළ ගව - මීහරක් - මුව සමූහයා ප්‍රවේශයක් නො ලබන්නාහු අස්වැන්න පාලු නො කරත් ද, එසේ ම මම ද ශ්‍රද්ධා බීජය වපුරා නානා ප්‍රකාර කුශල ශස්‍ය රකිනු වස් කාය - වාක් - ආහාර - ගෝපනමය ත්‍රිවිධ වට කිරීම් කරමි. එයින් මගේ රාග ආදි අකුශල ධර්ම නමැති ගව මහිෂ මෘග ගණයා ඇතුළු වීමක් නො ලබන්නාහු නානා ප්‍රකාර කුශල ශස්‍ය පාලු නො කරත්.
**සච්චං කරොමි නිද්දානං** මෙහි ආකාර දෙකකින් බොරු නො කිරීම - සත්‍ය ය. **නිද්දානං** ‘ඡෙදනං’ - කපා දැමීම, **‘ලුන්නං’** - සිඳීම, **‘උප්පාටනං’** - උපුටා දැමීම, මෙය ද කරණ විභක්ති අර්ථයෙහි කර්ම විභක්තිය යි දත යුතු ය. මෙහි අර්ථය මෙය යි: සත්‍යයෙන් කපා දැමීම කරමි. කුමක් කියන ලද ද? යම් සේ ඔබ පිටත ගොවිතැන් කොට අස්වනු දූෂණය කරන තණකොළ කපා දැමීම අතින් හෝ කඩුවෙන් හෝ කරයි ද, එසේ ම මම ද අභ්‍යන්තරයෙහි ගොවිතැන් කොට කුශලය දූෂණය කරන රවටන (මායාකාරී) තණකොළ සත්‍යයෙන් කැපීම කරමි. යථා භූත ඤාණය හෝ මෙහි ‘සත්‍ය’ යි දත යුතු ය. එයින් ආත්ම සංඥා ආදි තණකොළ වල කැපීම කරමි යි දක්වයි. නැතහොත් ‘නිද්දානං’ යනු ඡේදනය කරන්නා, කපන්නා, උපුටා දමන්නා යන අර්ථ යි. යම් සේ ඔබ දාසයකු හෝ කම්කරුවකු හෝ කපන්නකු ම කරහි ද තණකොළ කපහි ද එමගින් තණකොළ කපන්නකු, ඡේදනය කරන්නකු, උපුටා දමන්නෙකු කරහි ද, මම ද එසේ ම සත්‍යය කරමි යි දක්වයි. නැතහොත් ‘සත්‍යය’ යනු ‘දෘෂ්ටිසත්‍යය’ යි මම එය ඡේදනය කරමි. සිඳිය යුතු, කැපිය යුතු, උපුටා දැමිය යුතු වූවක් කරමි. මෙසේ මේ විකල්ප දෙකෙහිා ම කර්ම විභක්තියෙන් අර්ථය යෙදේ.
**සොරච්චං මෙ පමොචනං** මෙහි කායික ඉක්මවා නො යාම, වාචසික ඉක්මවා නො යාම යි ශීලය ම ‘සොරච්ච’ යි යමක් කියන ලද ද එය (මෙහි) අදහස් නො කෙරේ. **කායගුත්තො** යනාදියෙන් එය කියන ලද්දේ ම ය. අර්හත් ඵලය මින් අදහස් කරන ලදි. එය සුන්දර වූ නිර්වාණයෙහි ඇලීමේ හේතුවෙන් ‘සොරච්චං’ යි කියැවේ. ‘පමොචනං’ යනු බැමි ලිහා දැමීම ය. කියන ලද්දේ මෙය යි: යම් සේ ඔබගේ ලිහා දැමීම (මුදා හැරීම), හවස හෝ දෙවන දවසේ හෝ ඊළඟ අවුරුද්දේ හෝ යළි යෙදිය යුතු බැවින් අල්ප මිදීමක් ම වේ. මගේ එසේ නො වේ. මගේ අතුරු මිදීමක් නම් නැත. මම දීපංකර බුදුන්ගේ කාලයේ පටන් ප්‍රඥා නගුල, වීර්ය ගොනුන් යොදා කල්ප ලක්ෂයක් සාරාසංඛ්‍යයක් (තුළ) මහා ගොවිතැනක් කරමින් යම් අවධියක සම්මා සම්බෝධිය අවබෝධ කළෙම් ද ඒ තාක් කල් මුදා නො හළෙමි. යම් විටක ඒ සියලු කාලය ගෙවා බෝමැඩ අපරාජිත පර්යංකයෙහි වැඩ සිටි මා හට සියලු ගුණ පිරිවර කොට ගත් අර්හත් ඵලය උපන්නේ ද එකල්හි මා විසින් සියලු ධෛර්යය යොදා ශාන්ත භාවයට පත් කිරීමෙන් මුදා හරින ලදි. දැන් යළි යෙදවිය යුත්තක් නො මැත්තේ ය. ඒ අර්ථය අරභයා **සොරච්චං මෙ පමොච්චං** යි කී සේක.
**විරියං මෙ ධුරධොරය්හං** මෙහි ‘විරියං’ යනු කායික චෛතසික වීර්යාරම්භය යි. ‘ධුරධොරය්හං’ යනු ‘ධුරායං ධොරය්හං’ (වියගහ ආදියෙහි) බර උසුළාගෙන යන්නා ධුරය=වියදඬුව උසුළා ගෙන යන අර්ථය යි. යම් සේ බ්‍රාහ්මණයාගේ වියගහෙහි බැඳි ගොනා විසින් අදිනු ලබන නගුල භූමි ඝනය (පස් පිඩැල්ල) බිඳියි ද, මූල පද්ධතිය ද බිඳ දෙපළු කරයි ද එසේ ම භාග්‍යවතුන් වහන්සේගේ වීර්යයෙන් අදිල ලද ප්‍රඥා නගුල (මීට පෙර) කියන ලද පරිදි ඝන බිඳියි. කෙළෙස් පද්ධති ද දෙපළු කරයි. එහෙයින් **විරියං මෙ ධුර ධොරය්හං** යි කී සේක. නැතහොත් මුල් වියගහ ගෙන යන්නාහු ‘ධුරා’, මූල ධුර ගෙනයන්නෝ ‘ධොරය්හ’, ධුරාත් ධොරය්හාත් ‘ධුරධොරය්හ’ යි. යම් සේ බ්‍රාහ්මණයාගේ එක් එක් නගුලක ගොනුන් සිවු දෙනා බැගින් වියගහ උසුළමින් හටගත් හටගත් තණකොළවල මුල් නැසීමත්, අස්වනු සම්පත ඇති කිරීමත් කරයි ද, එසේ ම භාග්‍යවතුන් වහන්සේගේ සත්‍ය සතර - පධාන වීර්ය වැනි ධුර උසුලා ගෙන යමින් උපනුපන් අකුශල මුල් නැසීමත් කුශල සම්පත් ඇති කිරීමත් කරයි. එහෙයින් “විරියං මෙ ධුරධොරය්හං” යි කී සේක.
**යොගක්‍ඛෙමාධිවාහනං** මෙහි යෝගවලින් (බැඳීම්වලින්) ආරක්ෂා වීම් හේතුවෙන් නිර්වාණය ‘යොගක්‍ඛෙම’ නමි. ඒ කාර්යය දෙසට පමුණුවයි. අභිමුඛයට (එදෙසට) ගෙන යයි හෝ ‘අධිවාහන’. යොගක්‍ඛෙමස්ස අධිවාහනං නිවන දෙසට එය අභිමුඛ කොට පමුණුවනු ලබන්නේ) = යොගක්‍ඛෙමාධිවාහනං; කියන ලද්දේ මෙයයි: යම් සේ ඔබගේ ධුරය (වියගහ) උසුළන ගොනා පෙර දිග ආදී දිශාවල එක් දිසාවක් දෙසට ඇදගෙන යයි ද, එසේ මාගේ වියගහ දරන්නා නිර්වාණය දෙසට ඇද ගෙන යන්නේ ය. මෙසේ ඇදගෙන යමින් ගච්ඡති අනිවත්තන්තං යම් සේ ඔබගේ නගුල ඇදගෙන යන ගොනා කෙතේ කෙළවරට පැමිණ යළි නවතී ද එසේ නො නවතිමින් දීපංකර කාලයේ පටන් යන්නේ ම ය. යම් සේ ඔබගේ නගුලෙන් සිඳින ලද තණ කොළ යළි පසු කලෙක සිඳිය යුතු වේද, ඒ ඒ මාර්ගයෙන් ප්‍රහීණ කරන ලද කෙලෙස් යළි යළිත් ප්‍රහීණ කළ යුතු නො වේ. ප්‍රථම මාර්ග වශයෙන් දෘෂ්ටිමය කෙළෙස් ද, දෙවන (මාර්ග) වශයෙන් ඕළාරික (කෙළෙස්) ද, තෙවන (මාර්ග) වශයෙන් අණු සහිත (කෙළෙස් ද), සතර වන මාර්ග වශයෙන් සියලු කෙළෙස් ද බැහැර ලමින් **ගච්ඡති අනිවත්තන්තං** (නො නැවතී යයි). නැතහොත් **ගච්ඡති අනිවත්තන්තං** ආපහු හැරීමක් රහිත ව යයි යන අර්ථය යි. **තං** ඒ වියගහ දරන්නා (ගොනා); මෙසේ මෙහි අර්ථය දත යුත්තේ ය. මෙසේ යමින් ද ඔබගේ වියගහ දරන ගොනා, ගොවියා යම් තැනකට ගොස් ශෝක නොමැත්තෙකු දූවිලි නොමැත්තෙකු වී ශෝක නො කරයි ද එවන් ස්ථානයකට නො ගෙන යයි. **යත්‍ථ ගන්ත්‍වා න සොචති** (යම් තැනකට ගොස් ශෝක නොකරයි ද) එම ස්ථානයට යයි. සිහිය නමැති කෙවිටෙන් ඒ වීර්ය නමැති වියගහ උසුළන්නා තළමින් (පොළඹවමින්) ගොස් ඉදින් ඒ ගොවියා ශෝක නැත්තේ රජස් (කෙළෙස්) නොමැත්තේ ශෝක නො කරන්නේ, ඒ සියලු ශෝක උල් සහමුලින් නසන නිර්වාණය නමැති අසංඛත වූ තැනට පැමිණෙති යි
දැන් සමාප්ත කරමින් **එවමෙසා කසි** යන ගාථාව පැවසූ සේක. එහි සංක්‍ෂේප අර්ථය මෙය යි: බ්‍රාහ්මණය, බලව, මේ ශ්‍රද්ධා බීජය, තපස (නමැති) වැස්සෙන් අනුග්‍රහ කරනු ලැබූ වැපිරීම - ප්‍රඥාමය විය ගහ හා නගුල - හිරිමුවා නගුලිස යන ඒවා මනෝමය යොතෙන් ඒකාබද්ධ කොට, ප්‍රඥා නගුලෙහි සිහිය නමැති හී වැල බ හා, සිහිය (නමැති) කෙවිට ගෙන කාය - වචී - ආහාර - ගෝපණයෙන් රැකවල් ලා, සත්‍යය කපා දමන්නකු කොට, අර්හත්ඵල විමුක්ති නම් වූ යෝගක්‍ෂෙමයට අභිමුඛ ව ආපසු හැරී නො එන ලෙස ම වීර්ය (නම් වූ) වියගහ උසුලන්නා (ගොනා) දක්කවමින් ගොවිතැන් කරන ලද්දේ කර්ම අවසානය වූ චතුර්විධ ශ්‍රමණ ඵලයට පමුණුවන ලදි. **සා හොති අමතප්ඵලා** ඒ වැපිරීම අමෘත ඵල වේ. අමෘතය යනු නිවන යයි කියනු ලැබේ. නිර්වාණ ආනිශංස කොට ඇත්තේ ය යනු අර්ථ යි. වැපිරීම වූ කලී හුදෙක් මට ම අමෘත ඵල වූයේ නො වේ. එහෙත් ක්ෂත්‍රිය හෝ බ්‍රාහ්මණ හෝ වෛශ්‍ය හෝ ක්‍ෂුද්‍ර හෝ ගෘහස්ථ හෝ ප්‍රවෘජිත හෝ යම් කිසිවෙක් මේ වැපිරීම් කරයි ද ඒ සියලු ම දෙනා මෙලෙස වපුරා සියලු දුකින් මිදෙන්නෝ ය යනු යි.
මෙසේ භාග්‍යවතුන් වහන්සේ බ්‍රාහ්මණයා හට නිවන අවසානය කොට ඇති දේශනාව නිමා කළ සේක. ඉක්බිති බ්‍රාහ්මණයා ගම්භීරාර්ථ ඇති දේශනාව අසා, මගේ සී සෑම ඵලය විඳ ඊළඟ දවසෙහි ම (යළිත්) කුසගිනි ඇත්තේ වෙමි. මුන් වහන්සේගේ සී සෑම අමෘත ඵල (සහිත) වේ. එහි ඵලය භුක්ති විඳ සියලු දුකෙන් මිදෙතියි දැන පැහැදිලි පැහැදුණු ආකාරය දක්වන්නේ **භුඤ්ජතුං භවං ගොතමො** (භවත් ගෞතමයිනි, අනුභව කරනු මැනවි) ආදිය පැවසී ය. ඒ සියල්ල හා ඉන් පසු දේ ද කියන ලද අර්ථය ම යි.
දෙවැන්නේ - **ඔදනෙන පූරෙසි** තමාගේ අරමුණ සඳහා සම්පාදිත වූ සූපව්‍යංජන සහිත බතින් (පාත්‍රය) පුරවා දුන්නේ ය. භාග්‍යවතුන් වහන්සේ උදෑසන ලෝකය දෙස බලන්නේ ම ඒ බමුණා දැක පාන්දරින් ම සිරුර පිවිතුරු කිරීම කොට ගඳකිළියට පිවිස දොර වසා සිටින සේක්, ඔහු භෝජනය රැගෙන එනු දැක හුදෙකලා ව පාත්‍රය දසරුවෙහි එල්ලා ගඳකිළියෙන් නික්මී නගර දොරෙහි පාත්‍රය හැර තබා ඇතුළු නගරයට පිවිස පිළිාවෙලින් යන සේක්, බ්‍රාහ්මණයාගේ දොරටුවේ වැඩ සිටි සේක. බ්‍රාහ්මණයා භාග්‍යවතුන් වහන්සේ දැක තමා සෑදූ භෝජනය පිදුවේ ය. ඒ අරභයා මෙය කියන ලදි. **දුතියම්පි** දෙවන දවසේ දී ද, **තතියම්පි** තුන් වන දවසේ දී ද; ඒ තුන් දින ම නො කඩවා බ්‍රාහ්මණයාගේ ගෙදොරට යන්නා වූ භාග්‍යවතුන් වහන්සේගේ පාත්‍රය නැගිට ගැනීමට අතර මග අන් කිසි සමතෙක් නම් නො වී ය. මහා ජනයා බලාගත් වන ම සිටියහ.
**එතදවොච** බ්‍රාහ්මණයා දවස් තුනක් ම පාත්‍රය පුරවා දෙන්නේ වුව ද ශ්‍රද්ධාවෙන් නො දුන්නේ ය. ගෙදොරට පැමිණ සිටි පැවිද්දාට භික්‍ෂා මාත්‍රයකුදු නො දී බුදිති යි අවලාද කීමේ බියෙන් දුන්නේ ය. දෙන්නේ වුව ද දෙදිනක් ද කිසිවක් නො කියා ම නැවතුනේ භාග්‍යවතුන් වහන්සේ ද කිසිවක් නො කියා ම පිටත්වූ සේක් තෙවන දිනයේ ඉවසා සිටීමට නො හැකි වූයේ මේ **පකට්ඨකො** ආදි වචන කී ය. භාග්‍යවතුන් වහන්සේ ද මේ වචන කියවා ගනු පිණිස ම තෙවැන්න (තෙවන වර) තෙක් පැමිණි සේක. එහි **පකට්ඨකො** රසෙහි ගිජු වූ.
**පුනප්පුනඤ්චෙව වපන්ති බීජං** බුදුන් වහන්සේ බ්‍රාහ්මණයාගේ වචන අසා, බ්‍රාහ්මණය, ඔබ තෙදිනක් තුළ පිණ්ඩපාතය දී පසු බැස්සෙහි ය. ලොව යළි යළිත් කළ යුතු සොළොස් දහමක් (වෙති) යි පවසා ඒ දහම් දැක්වීමට මේ දේශනාව ආරම්භ කළ සේක. එහි **පුනප්පුනඤ්චෙව වපන්ති** එක ම කෙතක වපුරන ලදි. මෙ පමණ ඇතැයි පසු බසින්නේ නැති ව අන් අන් ශස්‍යවාරවල (කන්නවල) ද වපුරත් ම ය. **පුනප්පුනං වස්සති** එක් දිනක් වැසි වැස නො නවතී. යළි යළි දිනවලත් යළි යළි අවුරුදුවලත් වසින්නේ ම ය. එසේ ම ජනපද සමෘද්ධිමත් වේ. මේ ආකාරයට සියලු තන්හි න්‍යාය දත යුත්තේ ය.
**යාචනකා** මේ පදයෙහි බුදුන් වහන්සේ දේශනා කුශලතාවෙන් තමන් වහන්සේ ද ඇතුළු කොට පෙන්වන සේක. **ඛීරණිකා** කිරි හේතුවෙන් ගවයන් දොවන්නෝ, ඔවුහු එක් වරක් පමණක් බුරුල නො අදිති. යළි යළිත් අදින්නාහු දෙනුන් දොවත් යනු අර්ථ යි. **කිලමති ඵන්‍දති ච** මේ සත්ත්වයා ඒ ඉරියව්වෙන් ක්ලාන්ත ද වෙයි. කම්පාද වෙයි. **ගබ්භං** බලු සිවල් ආදී තිරිසන් ගත සතුන්ගේ ද කුසට (ගැබට); **සීවථිකං** සොහොනට, මැරුණු මැරුණු සත්ත්වයා එහි යළි යළිත් ගෙන යත් යනු අර්ථය යි. **මග්ගඤ්ච ලද්ධා අපුනබ්භවාය** “අපුනබ්භවාය මග්ගො” යළිත් නො ඉපදීමේ මාර්ගය නම් නිර්වාණය යි. එය ලැබ යන අරුත යි.
**එවං වුත්තෙ **මෙසේ භාග්‍යවතුන් වහන්සේ විසින් වීථියේ සිට ම සොළොස් විධ වූ පුනප්පුනධම්ම (යළි යළිත් සිදුවන කරුණු) දෙසමින් පැවසූ කල්හි; **එතදවොච** දේශනාවසානයෙහි පැහැදීමට පත් වූයේ පුතුන් - බිරිය - මිතුරන් - නෑදෑ යන සමූහයා සමග භාග්‍යවතුන් වහන්සේගේ පාද වැඳ මේ **අභික්කන්තං භො** ආදි වචන පැවසී ය.
තෙවැන්නෙහි - වාතෙහි උදර වාතයෙන්; වසර සයක් දුෂ්කර ක්‍රියා කරන, මුං යුෂ පතක් ආදී ආහාර ගන්නා භාග්‍යවතුන් වහන්සේගේ උදර වාතය, දුෂ්කර අහර ගැනීමෙනුත් දුක් සහිත නිදා ගැනීමෙනුත් කිපිණි. පසු කලෙක සම්බෝධියට පැමිණ ප්‍රණීත භෝජන අනුභව කරන්නේ වුව ද අතරින් පතර ඒ ආබාධය තමනට දක්වන්නේ මය. ඒ අරභයා මෙය පවසන ලදි. **උපට්ඨාකො හොති** ප්‍රථම බෝධියෙහි (බුදු වූ අලුත) නිබඳ බුදු උපස්ථායකයකු නො සිටි කල්හි උපස්ථායකයා වේ. ඒ සමයෙහි බුදුන් වහන්සේට අසූ මහා තෙරුන් අතර උපස්ථායකයෙකු නො වූ විරූයේ නො වේ. නාගසමාල, උපවාණ, සුනක්‍ඛත්ත, චුන්ද සාමණේර, සාගත, බෝධි, මෙඝිය (යන අය සිටියහ). මේ පාළියෙහි එන උපස්ථායකයෝ ය. මේ කාලයෙහි උපවාණ තෙරුන් වහන්සේ උදයෙන් ම නැගිට ඇුතුළු කුටි ඇමදීම, දත් කූරු තැබීම, නෑමට ජලය සැපයීම, පා සිවුරු ගෙන පසුපස යාම ආදී භාග්‍යවතුන් වහන්සේගේ සියලු උපස්ථාන කටයුතු කළහ.
**උපසඞ්කමි** ප්‍රථම බෝධියෙහි වසර විස්සක් නිබඳ ව ආරණ්‍යය ම වේ. භික්‍ෂුසංඝයාට උණු දියෙන් (ගත) උණුසුම් කිරීම පවා භාග්‍යවතුන් වහන්සේ විසින් අනුමත නො කරන ලදි. ඒ බ්‍රාහ්මණයා ද උදුන් බඳවා මහ හැළි උදුනට නංවා (උදුනෙහි තබා) උණු දිය සකසා නාන සුණු වර්ග සමග එය විකුණමින් ජීවිකාව කර ගෙන යයි. ස්නානය කැමැත්තෝ එහි ගොස් මුදල් දී ස්නානය කොට සුවඳ වර්ග ආලේපනය කර මල් මාලා පැළඳ යත්. එහෙයින් තෙරුන් වහන්සේ එතැනට පැමිණියහ.
**කිං පත්‍ථයානො** කුමක් කැමැත්තේ, **කිං එසං** කුමක් සොයමින්, **පූජිතො පූජනෙය්‍යානං** මෙයින් තෙරුන් වහන්සේ බුදු රජුන්ගේ ගුණ වර්ණනා කිරීම ආරම්භ කළ සේක. ගිලනුන් හට බෙහෙත් ගැනීම බලාපොරොත්තුවෙන් ගිය අයකු විසින් ගිලනුන්ගේ ගුණ වර්ණනා කළ යුත්තේ ය යන මෙය සිරිතකි. වර්ණනාව අසා මිනිස්සු සකසා බෙහෙත් දිය යුතු යයි සිතති. සුව එළවන බෙහෙත් ලබා ගිලනා වහා ම නැගිට සිටියි. කථා කරන්නකු විසින් ද ධ්‍යාන, විමෝක්ෂ, සමාපත්ති, මාර්ග ඵල (යනාදියෙන්) පටන් ගෙන කථා කිරීම නො වටී. සිල්වතෙකි, ලජ්ජා ශීලියෙකි. කුකුස් ඇත්තෙකි, බහුශ්‍රැත ය. ආගම අදහන්නෙකි, වංශය රකින්නෙකි යි මෙසේ පැවතිය යුතු ප්‍රතිපදාව ම පවසනු වටී. **පූජනෙය්‍යානං** අසූ මහා තෙරුන් වහන්සේලා දෙවියන් සහිත ලෝකයා විසින් පිදිය යුත්තෝ යි; **පූජනෙය්‍යා** ඔවුහු ම සත්කාර කළ යුත්තෝ යි **සක්කරෙය්‍යා**; ඔවුනට ම බහුමාන කළ යුත්තෝ යි **අපචනෙය්‍යා.** භාග්‍යවතුන් වහන්සේ ඔවුන් විසින් පූජිතයහ. සත්කාර කරන ලදහ. බහුමාන කරන ලදහ. මෙසේ උන් වහන්සේගේ ඒ ගුණය ප්‍රකාශ කරමින් තෙරුන් වහන්සේ මෙසේ කීහ. **හාතචෙ** ගෙන යන්නට.
**ඵාණිතස්ස ච පුටං** මහත් අළු දැලි නැති හකුරු පිඬක්. හේ ශ්‍රමණ ගෞතමයන්ගේ අපහසුව කුමක්දැයි විමසා උදර වාතයෙකැයි අසා, එසේ නම් අපි බෙහෙත් දනිමු; මෙයින් වතුර ටිකකින් මේ පැණිය කළතා නෑම අවසානයෙහි පානයට දෙනු මැනවි. මෙසේ උණු දියෙන් බාහිර දහඩිය පිටවන්නේ ය. මෙයින් ඇතුළත (දහඩිය පිටවන්නේ ය) මෙසේ ශ්‍රමණ ගෞතමයනට පහසුවක් වන්නේ යයි කියා තෙරුන්ගේ පාත්‍රයෙහි හලා දුන්නේ ය.
**උපසංකමි** ඒ ආබාධය සංසිඳුණු කල්හි “දේවහිත විසින් තථාගතයනට බෙහෙත් දෙන ලදි; එයින් ම රෝගය සුව වූයේ ය; අහා! බ්‍රාහ්මණයාගේ දානය පරම දානය” යි යන කථාව පැතිර ගියේ ය. එය අසා කීර්තිය කැමති බ්‍රාහ්මණයා මෙපමණකින් ම මගේ මේ කීර්ති ඝෝෂාව පැන නැගිණි යි සොම්නස හට ගත්තේ (එය) තමා විසින් කරන ලද බැව් දන්වනු කැමැත්තේ එපමණකින් ම බුදුන් කෙරෙහි විශ්වාසය උපදවා අසල ට පැමිණියේ ය.
**දජ්ජා **දෙන්නේ ය. කථං හි යජමානස්ස කුමන ආකාරයකින් පුදන්නෙකුට; **ඉජ්ඣති** සමෘද්ධ වෙයි ද? මහත් ඵල වේ ද?** යො වෙදී** ‘යො’ (යමෙක්) ‘අවෙදී’ දැන ගත්තේ ය. දන්නා ලද්ද ප්‍රකට කළේ ය. ‘යො වෙති’ යනු ද පාඨයකි. ‘යො’ (යමෙක්) ‘අවෙති’ දනී යන අර්ථ යි. **පස්සති** දිවැසින් දකියි. **ජාතික්‍ඛයං** අර්හත් බව **අභිඤ්ඤාවොසිතො** දැන සම්පූර්ණ කළ, අවසානය (කතකිච්ච) කළ යුතු දේ කර ඇති බවට පත් වූයේ; **එවං හි යජමානස්ස **ක්ෂීණාශ්‍රවයන් හට මේ යජනාකාරයෙන් (පූජා ස්වරූපයෙන්) දෙන්නහුගේ.
සිවු වැන්නෙහි - **ලූඛො ලූඛපාපුරණො** ජරාවට (මහලු බවට) පත් වූ, දිරා ගිය වස්ත්‍ර ඇති; **උපසංකමි** කුමක් නිසා අසළට පැමිණියේ ද? ඔහුගේ නිවසේ අට ලක්ෂයක් ධනය තිබිණි. හේ පුතුන් සිවු දෙනාට ආවාහ කොට ලක්ෂ හතරක් දුන්නේ ය. ඉක්බිති ඔහුගේ බැමිණියා කාල ක්‍රියා කළ පසු පුත්‍රයෝ (මෙසේ) සාකච්ඡා කළහ. ඉදින් අනෙක් බැමිණියක ගෙන එන්නේ නම් ඇගේ කුස තුළ (දරුවකු) ඉපදීම් වශයෙන් පවුල කැඩී යයි. අපි ඔහුට (පියාට) සළකමු ද? ඔවුන් සතර දෙන ම ප්‍රණීත වූ ආහාර ඇඳුම් පැළඳුම් ආදියෙන් උපස්ථාන කරන්නාහු අත් පා සම්බාහන ආදිය කරමින් සලකා එක් දිනක් දහවල නිදා සිට නැගිට සිටියහුගේ අත් පා මිරිකමින්, තනි ව ගෙහි වාසය කිරීමේ විපාක කියා අපි මේ සැටියෙන් දිවි ඇති තෙක් උවටැන් කරන්නෙමු ඉතිරි ධනයත් අපට දෙනු මැනවි යි ඉල්ලා සිටියහ. බ්‍රාහ්මණයා යළිත් එක් එක් අයෙකුට ලක්ෂය ලක්ෂය දී තමාට අඳින පෙරවන (වස්ත්‍ර) පමණක් ඉතිරි කර සියලු උපභෝග පරිභෝග වස්තු සතර කොටසක් කර පවරා දුන්නේ ය. වැඩිමහල් පුත්‍රයා ඔහුට කිහිප දිනක් උපස්ථාන කළේ ය.
ඉක්බිති එක් දිනක් ස්නානය කොට පැමිණෙන ඔහුට දොරටුවෙහි සිට ලේලිය මෙසේ පැවසුවා ය.: කිම? ඔබ විසින් වැඩිමහල් පුතාට සියයක් හෝ දහසක් හෝ වැඩියෙන් දී තිබේ ද? සියල්ලන්ට ම ලක්ෂ දෙක දෙක දුන්නා නො වේද? ඇයි අනිත් පුතාලාගේ ගෙවල්වලට යන්න පාර දුන්නේ නැද්ද? “හේ” “වසලී, නැසෙව” යි කිපී වෙනත් (පුතෙකුගේ) නිවසට ගියේ ය. ඉන් දින කීපයකට පසු ව මේ උපක්‍රමයෙන් ම ඒ නිවසිනුත් එළවා දමන ලද්දේ ය. මෙසේ එක ගෙදරකට ද ඇතුළු වීමක් නො ලබන්නේ සුදුමැලි ගත සහිත ව පැවිදි බව ලබා භික්‍ෂාව පිණිස හැසිරෙමින් කාලය ඇවෑමෙන් ජරාජීර්ණ වූයේ දුර්භෝජන (දුකසේ කෑම්බීම් ලබාගැනීම) දුක්ඛ සෙය්‍යා (දුක්ගැහැට ලැබෙන නිදා ගැනීම) මගින් මළානික වූ සිරුර ඇත්තේ ආහාර පිණිස සැරිසරන්නේ ඇවිත් පිළෙහි හිඳගන්නේ නින්දට වැටී නැගිට සිටිමින් තමන් දෙස බලා පුතුන්ගේ පිහිටක් නො දකිමින් මෙසේ සිතී ය. ගෞතම ශ්‍රමණයන් වහන්සේ රැවීමක් නැති පැහැදිලි මහණක් ඇති (සරල ව කථා කරන), පහසුවෙන් කථා කළ හැකි, පිළිසඳරෙහි දක්ෂ කෙනෙකු වන සේක, ගෞතම ශ්‍රමණයන් වහන්සේ වෙත පැමිණ පිළිසඳරක් ලැබීමට හැකි වන්නේ යයි ඇඳුම් පෙරවීම් පසක තබා භික්ෂා භාජනය (පමණක්) ගෙන බුදුන් වහන්සේ යම් තැනක ද එතැනට පැමිණියේ ය.
**දාරෙහි සම්පුච්ඡ ඝරා නික්‍ඛමෙන්ති** මා සතු සියල්ල ගෙන මගේ නිර්ධන භාවය දැන තමන්ගේ බිරියන් සමග කුමන්ත්‍රණය කොට මා ගෙදරින් එළවා ගනිති.
**නන්දිස්සං **සන්තෝෂයට පත් වූයේ සතුටු වූයේ ප්‍රමුදිත වූයේ විය. **භවමිච්ඡිසං** වෘද්ධියක් (දියුණුවක්) පැතී ය. **සාව වාරෙන්ති සූකරං** යම් සේ සුනඛයෝ රංචු රංචු වී බුරමින් ඌරන් වළක්වත් ද, යළි යළිත් මහ හඬක් නගත් ද, එසේ දරුවන් සමග මට බොහෝ දේ කියා මා හඬද්දී ම එළවා දැමූහ යනු අර්ථය යි.
**අසන්තා** අසත් පුරුෂ වූ; **ජම්මා** ළාමක වූ **භාසරෙ** පවසත් **පුත්තරූපෙන** පුත්‍ර වේශයෙන්, **වයො ගතං** ‘වයො’ වයස් තුන (අවධි තුන) ‘ගතං’ ගිය, ඉක්ම වූ, පශ්චිම වයසේ සිටින මා, **පජහන්ති** අත් හැර දමති.
**නිබ්හොගො** (ප්‍රයෝජනයක් නැති) අත්හැර දමන ලද **ඛාදනා අපනීයති** අශ්වයා යම් තාක් තරුණ ජවසම්පන්න වේ ද එතෙක් එහුට නානා රස වූ අහර දෙත්; දිරා ගිය, පාවිච්චියට නුසුදුසු වූ අශ්වයා ඉන් පසු බැහැර කරත්, අවසන් වයසේ දී ඒ පැවැත්ම නො ලබයි. එළදෙනුන් සමග කැලයෙහි වියළි තණ කමින් සැරිසරයි. ඒ අශ්වයා යම් සේ ද එසේ මහලු කාලයේ දී පැහැර ගත් ධනය හේතුවෙන් මා වැන්නෙකු ද ප්‍රයෝජනයට නුසුදුසු වේ. **බාලකානං පිතා ථෙරො පරාගාරෙසු භික්‍ඛති.** (බාලයන්ගේ පියා වූ මහල්ලා අන් ගෙවල සිඟයි)
**යඤ්චෙ** නිපාතයකි. කියන ලද්දේ මෙය යි: යම් කෙනෙක් මගේ පුත්තු වෙත් ද, අනස්සවා අකීකරු වූවෝ, යටහත් ගති පැවතුම් නො මැති වූවෝ, ඔවුන්ට වඩා **දණ්ඩොව කිර සෙය්‍යො** (දණ්ඩොව=සැරයටිය) (සෙය්‍යො-) වඩා සුන්දර ය. දැන් එහි ශ්‍රේෂ්ඨ භාවය දැක්වීම පිණිස **වණ්ඩම්පි ගොනං** ආදිය කියන ලදි.
**පුරෙ හොති** පෙරටුවෙහි සිටී, එය පෙරටු කොට යාම පහසුවට හේතු වේ යන අරුත යි. **ගාධමෙධති** ජලයට බැස යන කල්හි ගැඹුරු දියෙහි පිහිටක් ලබයි.
**පරියාපුණිත්‍වා** ඉගෙන, වාචෝද්ගත (කට පාඩම්) කොට, **සන්නිසිනේනෙසු** ඒ ආකාරයේ බ්‍රාහ්මණයන්ගේ රැස්වීම් දිනයේ පුතුන් සියලු අලංකාරයෙන් සැරසී ඒ සභාවට ඇතුළු වී බ්‍රාහ්මණයන් මැද මහාර්ඝ වූ අසුන්වල වාඩි වී සිටියදී, **අභාසි** මේ මට සුදුසු කාලය යි, සබා මැද පිවිස අත උස්සා “භවත්නි, මම ඔබලාට ගාථා කීමට කැමැත්තෙමි. කියන කල්හි අසනු මැනවි” යි කියා “බ්‍රාහ්මණය, කියනු අසමු” යි පවසන ලද්දේ සිට ගෙන ම කී ය. එ සමයෙහි, යමෙක් මවුපියන් සන්තක දේ කමින් මවුපියන් පෝෂණය නො කරත් නම් ඔහු මරා දැමිය යුත්තේ යයි මිනිසුන්ගේ සිරිතක් වේ. එහෙයින් ඒ බ්‍රාහ්මණ පුත්‍රයෝ පිය පා මුල වැඳ වැටී “පියාණනි, අපට ජීවිතය දෙනු මැනවි” යි ඉල්ලා සිටියහ. ඔහු පිය හදවතේ දරුවනට (ඇති) මුදු බව නිසා ‘පින්වත්නි, මගේ දරුවන් නො නසවු. (ඔවුහු) මා පෝෂණය කරන්නාහු ය’ යි කී ය.
ඉක්බිති මිනිස්සු ඔහුගේ පුතුනට (මෙසේ) කීහ: භවත්නි, ඉදින් අද පටන් පියාට හොඳින් නො සලන්නහු නම් ඔබලා ඝාතනය කරන්නෙමු’ යි. බිය පත් වූ ඔවුහු (පියා) නිවසට ගෙන ගොස් සැළකූහ. එය දැක්වීම පිණිස **අථ ඛො තං බ්‍රාහ්මණමහාසාලං** ආදිය කියන ලදි.
එහි **නෙත්‍වා** පීඨයෙහි - ආසනයෙහි - හිඳුවා තමන් ම උසුළා ගෙන ගියහ. **නහාපෙත්‍වා** ශරීරයේ තෙල් ගල්වා සුවඳ කුඩුවලින් ඇඟ උලා නෑවූහ. බ්‍රාහ්මණියන් ද කැඳවා අද පටන් අපගේ පියාට මැනවින් සලකන්න. ඉදින් ප්‍රමාදයන් (අඩුවක්) දක්වන්නහු නම් ඔබලා ගෙයින් ඇද දමන්නෙමු යි කියා ප්‍රණීත භෝජන කැවූහ.
බ්‍රාහ්මණයා හොඳ ආහාර හොඳ නින්ද ලැබ දවස් කිහිපයක ඇවෑමෙන් ඇති වූ ශක්තිය සහිත වූයේ පින වූ ඉන්‍ද්‍රිය ඇත්තේ තමා දෙස බලා මගේ මේ සම්පත්තිය ශ්‍රමණ ගෞතමයන් වහන්සේ නිසා ලැබිණැයි පඬුරු රැගෙන භාග්‍යවතුන් වහන්සේ සමීපයට පැමිණියේ ය. එය දැක්වීමට **අථ ඛො සො** ආදිය කියන ලදි.
**එතදවොච** වස්ත්‍ර යුගලය පා මුල තබා මෙසේ කී ය. සරණ ගමන අවසානයෙහි ද භාග්‍යවතුන් වහන්සේට මෙසේ කී ය. භවත් ගෞතමයන් වහන්ස, මට පුතුන් විසින් දන් වේල් සතරක් දෙන ලදි. එයින් දෙකක් මම ඔබ වහන්සේට දෙමි. දෙකක් මම පාවිච්චි කරන්නෙමි. බ්‍රාහ්මණය, වෙන් ව නො පවරනු මැනවි. අප කැමති තැනට ම යමු” “එසේ ය, ස්වාමීනි’ යි බ්‍රාහ්මණයා භාග්‍යවතුන් වහන්සේ වැඳ නිවසට ගොස් පුතුන් ඇමතී ය. දරුවනි, ශ්‍රමණ භවත් ගෞතමයෝ මට සහාය වූහ. උන්වහන්සේට මා විසින් දන් වේල් දෙකක් දෙන ලදි. උන් වහන්සේ පැමිණි කල්හි පවා (නොසැලකිලිමත්) නො වවූ යි ‘හොඳයි, පියාණනි.” ඊළඟ දවසේ භාග්‍යවතුන් වහන්සේ පෙර වරුයෙහි පාත්‍ර සිවුරු ගෙන වැඩිමහල් පුත්‍රයාගේ නිවසෙහි දොරටුව වෙත වැඩි සේක. හේ බුදුන් වහන්සේ දුටු සැණින් ම හස්තයෙන් පාත්‍රය ගෙන නිවසට ඇතුළු කරවා අගනා අසුනක වඩා හිඳුවා ප්‍රණීත භෝජන දුන්නේ ය. බුදුන් වහන්සේ ඊළඟ දිනයේ අනිකාගේ ය, ඊළඟ දිනයේ අනිකාගේ ය යන පිළිවෙලින් සියලු දෙනාගේ ම නිවෙස්වලට වැඩි සේක. සියලු ම දෙනා එසේ ම සත්කාර කළහ.
ඉක්බිති දිනක් වැඩිමහලු පුතාගේ නිවසේ මංගල උත්සවයක් එළැඹිණි. හේ පියාට පැවසී ය: “පියාණනි, කවරකුට මංගලය දෙමු ද?” “අපි අන්‍යයකු නො දනිමු. ශ්‍රමණ ගෞතමයෝ මට සහාය වූවෝ නො වෙත් ද?” එසේ නම් ඔබතුමා භික්ෂු සංඝයා පන්සියයක් සමග ශ්‍රමණ ගෞතමයන් වහන්සේට හෙට දිනට ආරාධනය කරනු මැනවි. බ්‍රාහ්මණයා එසේ කළේ ය. භාග්‍යවතුන් වහන්සේ ඉවසා වදාරා ඊ ළඟ දිනයෙහි භික්‍ෂු සංඝයා විසින් පිරිවරන ලද සේක් ඔහුගේ ගෙදොරට වැඩි සේක. හේ පළාවන් පැහැයෙන් ආලේප කරන ලද සර්වාලංකාරයෙන් ප්‍රතිමණ්ඩිත වූ නිවසට බුදුන් වහන්සේ කැඳවා බුද්ධ ප්‍රමුඛ භික්‍ෂු සංඝයාට පනවන ලද අසුන්වල වඩා හිඳඅවා දිය අඩු කිරිබත් ද කැවිලි පෙවිලි ද පිදී ය. දන් අතරතුර දී ම බ්‍රාහ්මණයාගේ පුත්තු සතර දෙනා ම බුදුන් වහන්සේ සමීපයෙහි හිඳ (මෙසේ) පැවසූහ. “භවත් ගෞතමයිනි, අපි අපගේ පියාට පොරොන්දු වන්නෙමු, ප්‍රමාද නොවමු, ඔහුගේ ශරීරය දෙස බලන සේක්වා. බුදුන් වහන්සේ, “ඔබලා විසින් හොඳ දෙයක් කරන ලදි. මව්පිය පෝෂණය නම් පැරණි පඬිවරුන් විසින් පුරුදු පුහුණු කරන ලද්දේ ම ය යි කියා **මහානාග ජාතකය** වදාරා සතර සත්‍යය පහදා දෙමින් ධර්මය දේශනා කළ සේක. දේශනා අවසානයෙහි බ්‍රාහ්මණයා පුතුන් සතර දෙනා හා ලේලීන් සතර දෙනා සමග දේශනානුසාරයෙන් නුවණ මෙහෙයවා සෝවාන් ඵලයෙහි පිහිටියේ ය. එතැන් පටන් බුදුන් වහන්සේ සෑම කල්හි ඔවුන්ගේ නිවසට නො පැමිණි සේක.
පස් වැන්නේ - **මානත්‍ථද්ධො** මානයෙන් පිරුණු, මයිනහමක් මෙන් මානයෙන් තද වූයේ. **ආචරියං** ශිල්ප ඉගෙන ගන්නා කාලයේ ආචාර්යවරයා අභිවාදනය නො කරන්නහුට ශිල්ප නො දේ. අන් අවස්ථාවල දී ඔහුට අභිවාදනය නො කරයි ද ඔහු ඇති බවක් හෝ නො දනී. **නායං සමණො** ඔහුට මෙසේ සිතිණි: යම් හෙයකින් මේ ශ්‍රමණයා ජාතියෙන් උසස් ව මා වැනි බ්‍රාහ්මණයකු පැමිණි කල්හි පිළිසඳර කථා කිරීමක් පමණ වත් නො කරයි ද එහෙයින් කිසිවක් නො දනියි.’
**අබ්භූතචිත්ත ජාතා** මීට පෙර නො තිබූ විරූ සතුටකින් යුක්ත වූවාහු **කෙසු චස්ස** කවර කෙනෙකුන් කෙරෙහි වේ ද?** ක්‍යස්ස** ‘කෙ අස්ස’ කවර කෙනෙක් මේ පුද්ගලයාගේ **අපචිතා අස්සු** බුහුමන් දැක්විය යුත්තෝ වන්නාහු ද? අරහන්තෙ මේ ගාථාවෙන් දේශනාකුශලතාවෙන් තමන් වහන්සේ ද ඇතුළත් කොට පිදිය යුත්තන් දක්වන සේක.
සය වැන්නේ - සියල්ල සුදු යයි කියන ලද කල්හි සියල්ල කළු ය ආදී ක්‍රමයෙන් (පච්චනීක) ප්‍රතිවිරුද්ධ පැත්ත ගන්නහුට ම ‘සාතං’ සැපය (සුඛය) වේ යයි **පච්චනීකසාතො, යො ච විනෙය්‍ය සාරම්භං** යමෙක් කළ දෙයට වැඩියෙන් කිරීම ලක්ෂණ සහිත එකට එක කිරීම දුරු කොට අසයි යනු අරුත යි.
සත් වැන්නේ - **නවකම්මික භාරද්වාජො** හේ කැලයෙහි ගස් කපවා එහි ම ප්‍රාසාදමහල් ගෙවල් ආදිය තනවා නගරයට ගෙනැවිත් විකුණ යි. මෙසේ අළුත් වැඩ පදනම් කොට ගෙන ජීවත් වෙති යි “නවකම්මිකො,” ගෝත්‍රයෙන් “භාරද්වාජො” යි= ‘නව කම්මික-භාරද්වාජො,” **දිස්වානස්ස එතදහොසි** ෂඩ්වර්ණ රශ්මි විහිදුවා වැඩ සිටින භාග්‍යවතුන් වහන්සේ දැක ඔහුට මෙසේ සිතිණි. **වනස්මිං** මේ වන ලැහැබේ. **උච්ඡින්නමූලං මෙ වනං** මගේ කෙළෙස් වනය මුල් උදුරන ලද. **නිබ්බනථො** නික්ලේශී වනය **එකො රමෙ** හුදෙකලා ව සිත් සතුටු කරවමි. **අරතිං විප්පහාය** ප්‍රාන්ත සේනාසනවලත් භාවනාවෙහිත් උකටලී බව බැහැර කොට.
අට වැන්නේ - **අන්තෙවාසිකා** වතාවත් කොට ශිල්ප ඉගෙන ගන්නා ධර්මාන්තේවාසිකයෝ, **නිසින්නං** ෂඩ් වර්ණ රශ්මි විහිදුවා වැඩ සිටින, **ගම්භීරරූපෙ** ගැඹුරු ස්වභාවය ඇති.
**බහුභෙරවෙ** එහි ඇති සවිඥානක අවිඥානක මහත් බියවලින් බොහෝ බිය ඇති. **විගාහිය** පිවිස, **අනිඤ්ජමානෙන** (නො සැළෙන) ආදිය කාය විශේෂණ යි. මෙ බඳු සිරුරකින් යුතු ව යන අර්ථ යි. **සුන්‍දර රූපං වත** අති සුන්දර වූ ධ්‍යානයක් වඩයි’ කියයි.
**වනවස්සිතො මුනි **වනං අවස්සිතො’ වනයෙහි විසූ (වනය ඇසුරු කළ) බුද්ධ නම් වූ මුනිවරයා ඉදං ඔබ වහන්සේ මෙසේ වනයේ සිටිතැයි යන කාරණය මට **අච්ඡෙරරූපං පටිභාති** (ආශ්චර්ය ස්වභාවයක් සේ වැටහේ); **පීතිමනො** සතුටු සිත් ඇත්තේ, **වනෙ වසෙ** වනයෙහි වසන්නෙහි.
**මඤ්ඤාමහං** “මඤ්ඤාමි අහං” (මම හඟිමි) **ලොකාධිපතිං සහව්‍යතං** ලෝකාධිපති මහා බ්‍රහ්මයා සමග එක් ව විසීම, **ආකංඛමානො** කැමති වෙමින්, **තිදිවං අනුත්තරං** මෙය බ්‍රහ්ම ලෝකය ම අරභයා කී ය. **කස්මා භවං විජනමරඤ්ඤමස්සිතො** (භවත, කුමක් හෙයින් මිනිසුන්ගෙන් තොර වූ වනය ඇසුරු කළේ ද?) මම තවදුරටත් බ්‍රහ්ම ලෝකය කැමැති වෙමින් (සිටිමි) යි සිතමි. ඉදින් (ඔබට) එවැන්නක් නොමැති නම් මට කියනු මැනවි. **කස්මා භවං** යි විමසයි. **බ්‍රහ්මපත්තියා** ශ්‍රේෂ්ඨ බවට පත්වීම පිණිස. මෙහි මේ තපස කුමක් නිසා කරහි දැයි වෙනත් ආකාරයකින් ද විමසයි.
**කඞ්ඛා** තණ්හා, **අභිනන්‍දනා** අභිනන්‍දන වශයෙන් තණ්හාව ම කියන ලදි. **අනෙකධාතුසු** නොයෙක් ස්වභාව ඇති අරමුණුවල පුථු නානාප්‍රකාර වූ තෘෂ්ණාව, සෙසු කෙළෙස් හෝ, **සදාතිසා **නිරතුරු ව විසූ, **අඤ්ඤාණමූලප්පභවා** අවිද්‍යාව මුල් කොට ගෙන උපන්, **පජප්පිතා** මෙයත් මගේ ය යි තෘෂ්ණාව ඇති කිරීම් වශයෙන් තෘෂ්ණාව ම ‘පජප්පිතා’ නමැයි කියන ලදි. **සබ්බා මයා ඛ්‍යන්තී කතා** සියලු තෘෂ්ණාවෝ මා විසින් අග්‍රමාර්ගයෙන් අවසානයට පත් කරන ලදහ. සීමාවක් නැතිකරන ලදහ. **සමුලිකා** අඥාන මුලය ද සමග,
**අනුපයො** උපගමන (ළංවීම්) රහිත වූ **සබ්බෙසු ධම්මෙසු විසුද්ධදස්සනො** (සියලු ධර්මයන්හි විශුද්ධ දර්ශන ඇත්තෙමි) මෙයින් සර්වතාඥානය දක්වයි. **සම්බොධිමනුත්තරං** අර්හත් භාවය අරභයා කී ය. **සිවං** ශ්‍රේෂ්ඨ. **ඣායාමි** ධ්‍යාන දෙකින් දැහැන් වඩමි. **විසාරදො** බයාදු බව පහවූයේ.
නව වැන්නෙහි - පෙච්ච මෙලොවින් චුත ව.
දස වැන්නේ - ඉධ මේ භික්‍ෂු භාවයෙහි. විස්සං ධම්මං දුර්ගන්ධ ව අකුශල ධර්මය, බාහිත්‍වා අග්‍රමාර්ගයෙන් පහ කොට, සංඛාය ඥානයෙන් සවෙ භික්‍ඛූති වුව්චති හේ භින්න වූ (බිඳින ලද්දා වූ) කෙළෙස් ඇති බැවින් භික්ෂුව යි කියති.
එකොළොස් වැන්නේ - **පච්චෙති** ‘ඉච්ඡති, පත්‍ථෙති’ කැමති වෙයි, ප්‍රාර්ථනා කරයි. **සාධු භන්තෙ** ඉල්ලා සිටිමින් පැවසී ය. ඔහු තෙරුන්ගේ ගිහි සහායකයා ය. එහෙයින් තෙරුන් වහන්සේ මේ නීචයා (කාලකණ්ණියා) මා සහායකු ලෙස ලැබ ද මිථ්‍යාදෘෂ්ටිය ගෙන අපාය පුරවන්නෙකු නො වේවා යි ඉල්ලා සිටී. එසේ ම ඔහු මහ පිරිවර ඇත්තේ (විය) ඔහු කෙරෙහි පැහැදුණු පන්සියයක් පවුල් ද (ඔහු) අනුගමනය කරති යි සිතා ද ඉල්ලා සිටී. **අත්‍ථවසං** අභිවෘද්ධි ඵලයක්, අර්ථ හේතුවක්, **පාපං** පාණාතිපාත ආදි අකුශලයක්, **පවාහෙමි** ගෙළ දක්වා ප්‍රමාණයට බැස පා කොට හරිමි. පළවා හරිමි. **ධම්මො** ගාථා කියන ලද අර්ථ ම ය.
දොළොස් වැන්නේ - **ඛොමදුස්සං නාම** කොමු පිළියෙහි උසස් බව හේතු කොට ගෙන මෙසේ ලත් නම ඇති, **සහායං** ශාලාවෙහි, **ඵුසායති** ‘ඵුසිතානි’ (දිය බින්දු) මුංචති මුදයි, වසියි. බුදුන් වහන්සේ මේ ශාලාවට වඩිනු කැමති වූ සේක්; මා මෙසේ පැමිණෙන කල්හි අපහසු ස්වභාවයක් වේ. එක් කරුණක් උදෙසා පැමිණෙන්නෙමි යි අධිෂ්ඨාන වශයෙන් වැස්ස ඉපද වූ සේක. **සභාධම්මං** සුවසේ (පහසුවෙන්) හිඳගෙන සිටින්නවුන් නො සොළවා එක් පැත්තකින් පැමිණීම ඔවුන්ගේ ශාලා ධර්මය නමි. මහජනයා සොළවා (ඈත් මෑත් කරවා) කෙළින් ම පැමිණීම නො වේ. භාග්‍යවතුන් වහන්සේ සෘජුව ම එති. එයින් ඔවුහු කිපියාහු භාග්‍යවතුන් වහන්සේට ගරහමින් **කෙ ච මුණ්ඩකා සමණකා කෙ ච සභාධම්මං ජානිස්සන්ති** (මුඩු මහණහු කවරහු ද? කවර කෙනෙක් සභා නීතිය දනිත් ද?) ය කීහ. **සන්තො** පණ්ඩිතයෝ සත්පුරුෂයෝ පහාය මේ රාගාදිය හැර දමහා, රාග ආදිය හික්මීම පිණිස ධර්මය කියා දෙති. එහෙයින් ඔවුහු **‘සන්තො’** නමි.
8. වඞ්ගීස සංයුත්තය
1. වඞ්ගීස වර්ගය
**වංගීසසංයුත්තයේ** පළමු වැන්නේ - **අග්ගාළවෙ චෙතියෙ** අළව් නුවර ප්‍රධාන විහාරයේ, බුදුන් වහන්සේ ඉපදීමට පෙර අග්ගාළවක ගොතමක ආදි යක්ෂනාග ආදීන්ගේ භවන - චෙතිය - විය; බුදුන් උපන් කල්හි ඒවා බැහැර කොට මිනිස්සු විහාර කළහ. ඒවාට ඒ නම් ම ඇති විය. **නිග්‍රොධ කප්පෙන** නිග්‍රෝධ වෘක්ෂ මූලවාසී කප්ප තෙරුන් විසින් **ඔහීයකො** ‘ඔහීනකො’ වෙහෙර (රැකීමට) නවතා තබනු ලබන **විහාර පාලො** මුරකරු කටයුතු කරන්නා; හේ එකල්හි අවස්සික (වර්ෂ නැති) පාත්‍ර සිවුරු දැරීමෙහි පළපුරුද්දක් නැති, ඉක්බිති තෙරවරු ඇවැත්නි, මේ කුඩ-පාවහන්-හැරමිටි ආදිය බලාගනිමින් සිටින්න’යි විහාර රකින්නකු කොට පිඬු පිණිස වැඩියහ. එහෙයින් ‘විහාරපාල’ යි කියන ලදි. **සමලංකරිත්‍වා** තමාගේ වත්කම් අනුව අලංකාරවලින් සරසා, **චිත්තං අනුද්ධංසෙති** කුසල් සිත විධ්වංශනය කරයි, විනාශ කරයි, **තං කුතෙත්‍ථ ලබ්භා** ඒ රාගය උපන් කල්හි ඒ කාරණය කොහෙන් ලැබිය හැකි ද? **යං මෙ පරො** වෙනත් පුද්ගලයෙක් හෝ ධර්මයක් යම් කරුණකින් මගේ අනභිරතිය වනසා දැන් ම අභිරතිය උපදවන්නේ ද (ඒ) ආචාර්ය, උපාධ්‍යායවරු ද මා විහාරයෙහි හැර දමා ගියාහු වෙත්.
**අගාරස්මා** ගිහි ගෙයින් **නික්‍ඛන්තං** (නික්මුණා වූ) **අනගාරියං** පැවිදි බවට පත් යන අරුත යි **කණ්හතො** කෘෂ්ණ (අඳුරු) පැත්තෙන්, මාරයාගේ පාර්ශ්වයෙන් ඉදිරියට දිව එත් **උග්ගපුත්තා** උසස් වූවන්ගේ පුත්‍රයෝ, මහේශාඛ්‍ය වූ රාජන්‍ය (ක්‍ෂත්‍රිය) වූ; **දළ්හධම්මිනො** දැඩි දුණු දරන්නා වූ, උත්තම ප්‍රමාණ වූ ආචාර්ය දුණු දරන්නා වූ, **සහස්සං අපලායිනං** යම් කෙනෙක් හාත්පස මේ ඊතල විසුරුවන්නාහු ද, ඔවුන්ගෙන් පැන නො යන සංඛ්‍යාව දක්වන්නේ **සහස්සං** (දහසකි) යි කී ය. **එත්තකො භිය්‍යො** මේ දහසටත් වැඩි, **නෙව මං ඛ්‍යාධයිස්සන්ති** මා සෙලවීමට නො හැකි වන්නෝ ය. **ධම්මෙ සම්හි පතිට්ඨිතං** අනභිරතිය වනසා අභිරතිය ඉපදවීමට සමත් ස්වකීය ශාසන ධර්මයෙහි පිහිටි, කියන ලද්දේ මෙය යි; දුණුවායන් දහසක් හාත්පසින් ඊ විසුරුවද්දී (විදිද්දී) පුහුණු වූ පුරුෂයා දණ්ඩක් ගෙන සියලු ඊ සිරුරෙහි නො වැටෙන සේ අතරමග දී ම පහර දී පා මුල වට්ටවයි ද? එහි එක ම දුන්නක් ඊ දෙකක් එක විට මුදා නො හරී. (එහෙත්) මේ ස්ත්‍රීහු රූපාරම්මණ ආදි වශයෙන් ඊ පහ පහ එක විට මුදා හරිති. එසේ මුදා හරින්නාවූ ඔවුහු ඉදින් තවත් දහසක් වුව මා සෙලවීමට සමත් නො වන්නාහු ය.
**සක්‍ඛීහි මෙ සුතං එතං** මා විසින් එය සම්මුඛයෙහි (ඉදිරිපිට දී) අසන ලදි. **නිබ්බානගමණං මග්ගං** (නිර්වාණගාමී මග, විපස්සනාව අරභයා කී ය. එය නිර්වාණයට පූර්වභාග වූ මාර්ගය යි. ලිංග විපර්යාසයෙන් ‘මග්ගං’ (මග්ගො වෙනුවට) යි කී ය. **තත්‍ථ මෙ** ‘තස්මිං මෙ’ තමාගේ අභිනව විපස්සනා සංඛ්‍යාත වූ නිර්වාණාධිගම මාර්ගයෙහි සිත නිරත වී (තිබේ). **පාපිමා** මරු අමතයි; **මච්චු** ඔහු ම ආමන්ත්‍රණය කරයි. **න මෙ මග්ගම්පි දක්‍ඛසි** යම් සේ මගේ භවයෝනි ආදියෙහි ගිය මග ද නො දක්නෙහි ද එසේ කරන්නෙමි.
දෙවැන්නේ - **නික්‍ඛමති** විහාරයෙන් නික්ම යයි. **අපරජ්ජුවා කාලෙ** දෙවැනි දිනයේ, පිඬු සිඟා යන වේලාවේ හෝ, විහාරයට නැමුණු තෙර නමකි. **අරතිඤ්ච රතිඤ්ච** ශාසනයෙහි අරතියත් කාමගුණයන්හි රතියත් (ඇල්මත්), **සබ්බසො ගෙහසිතඤ්ච විතක්කං** පඤ්චකාම ගුණයෙන් යුත් ලෞකික ජීවිතය පිළිබඳ පාප සිතුවිලි ද සර්වාකාරයෙන් දුරු කොට, **වනථං** කෙළෙස් නමැති මහා වනය, **කුහිඤ්චි** කිසියම් අරමුණක, **නිබ්බනථො** නික්ලේශී වනය, **අරතො** තණ්හාරති රහිත වූ,
**පුථුවිඤ්ච වෙහාසඤ්ච** පොළොවෙහි පිහිටියාවූ ස්ත්‍රී පුරුෂ වස්ත්‍ර අලංකාර ආදි රූප ද, අහස ඇසුරු කළා වූ සඳ හිරු ආලෝක ආදිය ද **රූපගතං** ‘රූපං’ම ය. **ජගතොගධං** ‘ජයතියා ඔගධං’ (ලෝකයෙහි ගැඹුරෙහි) පෘථිවිය ඇතුළත නාගභවනයට ගිය යන අරුත යි. **පරිජිය්‍යති** ‘පරිජීරති’ සහමුලින් දිරයි. **සබ්බමනිච්චං **ඒ සියල්ල අනිත්‍ය යි. මෙය තෙරුන් වහන්සේගේ විපස්සනාව යයි කියත්. **එවං සමෙච්ච** මෙසේ පැමිණ, **චරන්ති මුතන්තා** දැන ගන්නා ලද ආත්මභාව ඇති ව වාසය කරත්.
**උපධීසු** ස්ක්නධ, ක්ලේශ, අභිසංඛාරචල, **ගථිතා** ගිජු වූවාහු, **දිට්ඨසුතෙ** ඇසින් දක්නා ලද රූප, කණින් අසන ලද ශබ්ද, **පටිඝෙ ච මුතෙ ච** මෙහි ‘පටිඝ’ ශබ්දයෙන් ගන්ධ රස ගන්නා ලදි. ‘මුත’ ශබ්දයෙන් ඵොට්ඨබ්බ ආරම්මණය යි. **යො එත්‍ථ න ලිම්පති** යමෙක් මේ පඤ්චකාම ගුණයන්හි තෘෂ්ණා දෘෂ්ටි කසටින් නො ගැල්වේ ද?
**අථ සට්ඨි නිස්සිතා සවිතක්කා පුථුජනතාය අධම්මා නිවිට්ඨා** ඉක්බිති අරමුණු සය ඇසුරු කළ බොහෝ අධර්ම විතර්කයෝ ප්‍රජාව තුළට වැදගන්නාහු ය යනු අර්ථය යි. **න ච වග්ගගතස්ස කුහිඤ්චි** කිසිදු තැනක ක්ලේශ වර්ගයට පැමිණියේ නො වේ ද, **නො පන දුට්ඨුල්ලභාණි** ‘දුට්ඨුල්ල’ - දුකුලා නම් ඇවතට අදාළ නැතහොත් අශ්ලීල ලෙස වූ වචන, ‘භාණි’ - පවසන්නෙක් නො වන්නේ ද, **ස භික්‍ඛු** හේ මේ අයුරේ ‘භික්ෂුව’ නම් වේ.
**දබ්බො** දක්ෂ වූ, පණ්ඩිත වූ, **චිරරත්තසමාහිතො** දිගු කලක් සමාධිගත සිත් ඇත්තේ, **නිපකො** නිපුණ බවෙන් සමන්විත වූ, පරිණත වූ ප්‍රඥාව ඇත්තේ, **අපිහාලු** තෘෂ්ණා රහිත වූ, **සන්තං පදං** නිර්වාණය, **අජ්ඣගමා මුනි** අවබෝධ කොට ගත් මුනිවරයා, **පටිච්චපරිනිබ්බුතො කංඛති කාලං **නිවණ නිසා කෙලෙස් පරිනිර්වාණයෙන් පිරිනිවියේ පරිනිර්වාණ කාලය අපේක්ෂා කරයි (බලාපොරොත්තු වෙයි).
තුන් වැන්නේ - **අතිමඤ්ඤති** මේ මහල්ලෝ කවරහු ද? ඔවුනට පාළි නැත; අටුවා (ද) නැත; පදව්‍යඤ්ජන මධුරතාව (ද) නැත; අපට පාළියත්, අට්ඨකථාත් න්‍යාය සියයකින් න්‍යාය දහසකින් පිහිටියේ යි ඉක්මවා සිතයි. **ගොතමො** ගෞතම බුදුන්ගේ ශ්‍රාවක හේතුවෙන් තමා ආමන්ත්‍රණය කරයි. **මානපථං** මානාරම්මණ මෙන් ම මාන හා එක් වුණු ධර්ම, විප්පටිසාරහුවා ‘විප්පටිසාරි අහුවා’ (විපිළිසර විය) යනු අර්ථ යි. **මග්ගජිනො** මාර්ගයෙන් දිනන ලද කෙළෙස් ඇත්තේ; **කිත්තිඤ්ච සුඛඤ්ච** ගුණ වැනීම හා කායික මානසික සුවය ද, **අඛිලොධ පධානවා** ‘අකිලො ඉධ පධානවනා’ මෙහි චෙතෝඛිල නැති ප්‍රධන් වීර්යය ඇති - විරිය සම්පන්න වූ; **විසුද්ධො** පිරිසිදු වූයේ වෙයි. **අසෙසං** ශේෂ කිරීමක් නැති ව, නව විධ වූ; **විජ්ජායන්තකරො** විද්‍යාවෙන් කෙළෙස්වල කෙළවර තැනූ; **සමිතාවී** රාගාදීන්ගේ සංසුන් බවින් උපශාන්ත වූ.
සිවු වැන්නේ - **රාගො** ආයුෂ්මත් ආනන්ද තෙරණුවෝ මහා පුණ්‍යවන්තයහ. සම්මානයට පාත්‍ර වූවාහු ය. රාජ රාජ මහාමාත්‍යාදීහු උන්වහන්සේට ආරාධනය කොට නිවෙස් ඇතුළෙහි වඩා හිඳුවත්. සර්වාලංකාර ප්‍රතිමණ්ඩිත වූ ස්ත්‍රීහු ද තෙරුන් සමීපයට පැමිණ, වැඳ තල් නටුවෙකින් (තල්පතකින්) පවන් සලති. ආසන්නයේ හිඳ ප්‍රශ්න අසති. ධර්මය අසති. එහි අළුත මහණ වූ ආයුෂ්මත් වංගීස තෙරණුවන්ට අරමුණක් අල්ලා ගැනීමට අපොහොසත් වූයෙන් ස්ත්‍රීරූපාරම්මණ වූ රාගයක් සිත වැනසී ය. හේ ශ්‍රද්ධාවෙන් පැවිදි වූ හෙයින් සෘජු ස්වභාව ඇති කුල පුත්‍රයෙක් වූයේ, මගේ මේ රාගය වර්ධනය වී මෙලෝ පරලෝ අර්ථය නසතියි සිතා වහා ම තෙරුනට තමා ගැන අනාවරණය කරන්නේ **කාමරාගෙන** ආදිය පැවසී ය.
එහි **නිබ්බාපනං** රාග නිවීම් හේතුවක් (උපායක්) **විපරියෙසා** විපර්යාස හේතුවෙන්, සුභං **රාගූගුපසංහිතං** රාගයට හේතුවන ඉෂ්ටාරම්මණයක්, **පරතො පස්ස **අනිත්‍ය වශයෙන් දකිනු මැනවි. **මා ච අත්තතො** ආත්ම වශයෙන් නො බලව, **කායගතාත්‍යත්‍ථු** ‘කායගතා තෙ අත්‍ථු’ (කායගතා සතිය ඔබට වේවා) **අනිමිත්තඤ්ච භාවෙහි** නිත්‍ය ආදි නිමිති බැහැර කරන හෙයින් විපස්සනාව ‘අනිමිත්තා’ නමි. එය වඩන්නෙහි යි කියයි.** මානාභිසමයා** මානයේ දර්ශනාභිසමයෙන් මෙන් ම පහාණාභිසමයෙන් ද; **උපසන්තො **රාගාදිය ශාන්ත වූ හෙයින් උපශාන්ත වූ.
පස් වැන්නේ - **අඞ්ගෙහි** කාරණවලින් හෝ (අවයවවලින්) කොටස්වලින්; මුසාවාදයෙන් වෙන්වීම ආදි සතර සුභාෂිතයේ කාරණා යි. සත්‍ය වචන ආදි සතර අවයව කොටස් ය. ‘අංග’ ශබ්දය කාරණ අර්ථය ඇත්තේ ද වේ. **චතුහි නිස්සක්ක** (පඤ්චමී විභක්ති) වචන වේ. කොටස් (අවයව) අර්ථයෙහි කරණ විභක්ති හෝ වේ. **සමන්නාගතා** ‘සමනු ආගතා’ - පවත්නා, යුක්ත, **වාචා** ‘වාචා ගිරා ව්‍යප්පථො’ (වචනය, පැවසීම, කථා කිරීම) යනුවෙන් ද “නෙළා කණ්ණසුඛා” (කෙළතොලු නො වූ කණට සුවය එළවන) යනුවෙන් ද ආ කථා කරන වචන යි. යම් වචනයක් “යං චෙතසිකං කම්මං” යනුවෙන් (වචී) විඤ්ඤත්ති (ලෙස) ද, “යා චතුහි වචීදුච්චරිතෙහි ආරති -පෙ- අයං වුච්චති සම්මා වාචා” යනුවෙන් විරති වාචා (ලෙස) ද, “ඵරුසා වාචා භික්‍ඛවෙ ආසෙවිතා භාවිතා බහුලීකතා නිරයසංවත්තනිකා හොති” යනුවෙන් “චෙතනාවාචා” (ලෙස) ද පැමිණියේ ද, එය මෙහි අදහස් නො කරන ලදි. මක් නිසා ද? නො පැවසිය යුතු හෙයිනි. **සුභාසිතා** මැනවින් ප්‍රකාශ කරන ලද; එයින් මෙහි අර්ථය ගෙන එන බැව් දක්වයි. **න දුබ්භාසිතා** දුෂ්ට ලෙස ප්‍රකාශ කරන ලද; එයින් මෙහි අනර්ථය ගෙන එන බැව් දක්වයි. **අනවජ්ජා** රාගාදි වැරදි රහිත වූ; මෙයින් එහි කාරණ ශුද්ධියත් දෝෂ සතර නොමැති බවත් දක්වයි. **අනනුවජ්ජා** දොස් පැවරීමෙන් මිදුනා වූ; මෙයින් එහි සර්වාලංකාර සම්පත්තිය දක්වා ලයි. **විඤ්ඤූනං** පණ්ඩිතයන්ගේ. එයින් (මේ වචනයෙන්) නින්දා ප්‍රශංසා සම්බන්ධයෙන් බාලයෝ ප්‍රමාණ (ප්‍රාමාණික) නො වෙති යි දක්වයි.
**සුභාසිතං යෙව භාසති** මෙය, පුද්ගලාධිෂ්ඨාන දේශනාවෙහි වාක් අංග සතරෙන්{*} එකක නිර්දේශ වචනයකි. **නො දුබ්භාසිතං** ඒ වාචාංගයේ ම ප්‍රතිපක්ෂ (විරුද්ධ) වූ කථා කිරීම වළකා ලීම යි. මෙයින් මිථ්‍යා වචනප්‍රහාණය දක්වයි. **සුභාසිතං** මෙයින් ප්‍රහීණ වූ මිථ්‍යා වචනයෙන් කිවයුතු දේ පිළිබඳ ලක්ෂණය යි. අංග පෙන්වා දීම පිණිස මෙහි නො කිව යුතු දේ මුලින් නො කියා කිවයුත්ත ම කී ය. **ධම්මං යෙව** යන ආදියෙහි ද මේ න්‍යාය ම ය. මෙහි ද පළමු වැන්නෙන් කේළාම් බස් දොස් රහිත - සමගි කරවන වචන කියන ලදි. දෙවැන්නෙන් සම්ඵප්‍රලාප දෝෂ රහිත - ධර්මයන්ගෙන් බැහැර නො ගිය - සීමිත වචනය යි. ඉතිරි දෙකින් පරුෂ, අසත්‍ය රහිත වූ ප්‍රිය සත්‍ය වචන යි. **ඉමෙහි ඛො** ආදියෙන් ඒ අංග ප්‍රත්‍යක්ෂ ලෙස දක්වමින්, ඒ වචන පිට කරයි. යම් අන්‍ය වූ ප්‍රතිඥා ආදි අවයවවලින් ද, නාම ආදි පදවලින් ද, ලිංග - වචන - විභක්ති - කාල - කාරක සම්පත්ති යන ඒවායින් ද සමන්විත මුසාවාද ආදී අන්‍ය වචන පවා සුභාෂිතය යි සිතත් ද එය (පිළිගැනීම) ප්‍රතිෂෙධනය කරයි. (වළක්වා ලයි). අවයව ආදියෙන් යුක්ත වූයේ වුව ද ඒ ආකාර වචන දුබ්භාෂිත ම වේ. තමාටත් අනුනටත් අනර්ථකර වන හෙයිනි. මේ සතර අංගයෙන් ම යුක්ත වූ ඉදින් ම්ලේච්ඡ භාෂා අන්තර්ගත වූ, දිය අදින දාසිකගේ ගීත වූයේ වුව ද ලෞකික ලෝකෝත්තර සුවය ගෙන දෙන හෙයින් සුභාෂිත වූයේ ම (වේ.)
ඒ එසේ ම ය. මග අසළ අස්වනු රකින, සිංහල භාෂාවෙන් ජාති ජරාමරණ සහිත ගීතිකාවක් ගයන සිංහල මෙහෙකාර තැනැත්තියක ගේ හඬ අසා මග යන සැටක් පමණ වූ විදර්ශනා වඩන භික්ෂූහු අර්හත්වයට පැමිණියහ. එසේ ම විදර්ශනාව ඇරඹූ තිස්ස නම් භික්ෂුව පියුම් විලක් අසලින් යන්නේ, පියුම් විලෙහි පියුම් කඩා:
(උදයේ පිපුණු උපුල් මල සූර්යාලෝකයෙන් තර්ජනය කරනු ලැබේ. එසේ මනුෂ්‍යත්වයට පත් සත්ත්වයෝ ජරා වේගය විසින් මර්දනය කරනු ලැබෙති.)
යන මේ ගීතිකා ගයන දාසියකට ඇහුම්කන් දී අර්හත් බවට පත්විය.
බුද්ධාන්තරයෙහි ම තවත් පුරුෂයෙක් පුතුන් සත් දෙනකු සමග වනයෙන් පැමිණ මෝල් ගසෙන් වී කොටන ගැහැණියක විසින්:
(ජරාවෙන් පිරිමදිනා ලද සිවිය - සම - ඇසුරු කරන ලද, මේ මිලාන වූ (ශරීරය) මරණයෙන් බිඳී යයි. එය මාරයාගේ ආහාරය යි. කෘමීන්ගේ නිවහනක් වූ මෙය නොයෙක් කුණප කොටස්වලින් පිරී ඇත. අශුචියට භාජනයක් වූ මෙය කෙසෙල් කඳක් මෙනි”)
යන මේ ගීතිකාව අසා (ඒ ගැන) සිත මෙහෙයවන්නේ පුත්‍රයන් සමග පසේ බුදු බවට පත්විය.
මෙසේ මේ අංග සතරින් සමන්විත වූ වචන, ම්ලේච්ඡ භාෂාහි අන්තර්ගත වූයේත්, දිය අදින දාසියකගේ ගීතිකාවලින් යුක්ත වූයේත් වුව ද සුභාෂිත යි දත යුත්තේ ය. සුභාෂිත බැවින් අනවද්‍ය ය. දොස් දැක්වීම් රහිත ය. පණ්ඩිතයන් හට ය, අර්ථය කැමති කුල පුත්‍රයනට ය, අර්ථපටිසරණ වූවනට ය. ව්‍යඤ්ජනපටිසරණ වූවනට නො වේ.
**සරූපාහි** සුදුසු; **අභිත්‍ථවී** - ප්‍රශංසා කළේ ය. **න තාපයෙ** විපිළිසරයෙන් (මහත් කනස්සල්ලෙන්) නො තවයි ද, නො වෙහෙසවයි ද; **පරෙ** අනුන් විසින් බිඳවනු ලබන්නේ නො වෙහෙසව යි ද; මෙසේ මේ ගාථාවලින් මිථ්‍යාපවාද නො වූ ලෙස භාග්‍යවතුන් වහන්සේට ස්තුති කරයි. **පටිනන්‍දිතා** ප්‍රිය කරන ලද්දේ, **යං අනාදාය** යම් වචනයක් පවසමින් අනුන්ගේ පාපී වූ අප්‍රිය වූ ඵරුෂ වචන නො ගෙන අර්ථ - ව්‍යඤ්ජන (දෙකින් ම) මිහිරි වූ ප්‍රිය වූවක් ම කියයි ද, එම වචන ම පවසන්නේ යයි ප්‍රිය වචන වශයෙන් ප්‍රශංසා කළේ ය.
**අමතා** රසවත් බවින් අමෘතය සමාන වූ; එය කියන ලද්දේ ම ය. “සච්චං හවෙ සාදුතරං රසානං” (රසයන් අතර සත්‍යය ම වඩාත් රසවත් ය.) - නිර්වාණය නමැති අමෘතත්වයට ප්‍රත්‍යය වූ හෙයින් හෝ ‘අමත’ **එසධම්මො සනන්තනො** යම් ඒ සත්‍ය වචන නම් වූ මෙය පැරණි දහමකි. ප්‍රවේණි (පරම්පරාගත) චර්යාවකි. මෙය ම පෞරාණිකයන්ගේ පුරුදු පුහුණු වූ දෙයයි, ඔවුහු බොරු නො කීවෝ ය. එහෙයින් ම කීය: **සච්චෙ අත්‍ථෙ ච ධම්මෙ ච ආහු සන්තො පතිට්ඨිතා**
එහි සත්‍යයෙහි පිහිටි බැවින් ද තමාගේ ද අන්‍යයන්ගේ ද අර්ථයෙහි පිහිටියාහු ය. අර්ථයෙහි පිහිටි බැවින් ම ධර්මයෙහි පිහිටියාහු වෙති යි දත යුත්තේ ය. එය සත්‍ය විශේෂණයක් ම හෝ (වේ). කියන ලද්දේ මෙය යි, සත්‍යයෙහි පිහිටියේ; කුමනාකාරයේ අර්ථයෙහි ධර්මයෙහි ද? යමක් අන්‍යයන්ගේ අර්ථ (සිද්ධි) යෙන් බැහැර නො වූ බැවින් උපරෝධකර (බාධාකාරී) නො වූ යම් අර්ථයක් වේ ද (ඒ අර්ථයත්), ධර්මය ධර්මයෙන් බැහැර නොවූ හෙයින් ධාර්මික වූ ම අර්ථයත් සාධනය කරතියි මෙසේ මේ ගාථාවෙන් සත්‍යය වචන වශයෙන් ස්තුති කළේ ය.
**ඛෙමං** භය රහිත වූ, නිරුපද්‍රව වූ, කුමන කරුණක් නිසා ද? **නිබ්බාණපත්තියා දුක්‍ඛස්සන්තකිරියාය** (නිවනට පැමිණීම මගින් දුක කෙළවර වීම නිසා ය); යම් ලෙසකින් ක්ලේශ නිර්වාණයට පමුණුවයි ද, සසර දුක අවසන් කිරීම පිණිස පවතී යනු අරුත යි. නැතහොත් **යං බුද්ධො** නිර්වාණයට පැමිණීමෙන්, දුක අවසන් කිරීමෙන් යන නිර්වාණ ධාතු ද්වයෙහි අර්ථය පිණිස ක්ෂේම මාර්ගය ප්‍රකාශ කිරීමෙන්** ඛෙමං වාචං භාසති. සා වෙ වාචානමුත්තමා** (ක්ෂේම වූ වචනය පවසයි; එය වචනයන්ගේ උත්තම වූයේ වෙයි). ඒ වචනය සියලු වචනවල ශ්‍රේෂ්ඨ (වචනය වේ) යි අර්ථ දත යුත්තේ ය. මෙසේ මේ ගාථාවෙන් සීමා නො ඉක්මවන වචන වශයෙන් භාග්‍යවතුන් වහන්සේට ස්තුති කරමින් අර්හත්වය අවසන් කොට ඇති දේශනාව නිමා කළ සේක.
සය වැන්නේ - **පොරියා** අක්ෂර ආදියෙන් පරිපූර්ණ වූ, **විස්සට්ඨාය** පැහැදිලි ලෙස වෙන් කොට දක්වන ලද, බාධා රහිත; කථා කරන ධර්ම සේනාපති (සැරියුත්) හිමියනට පිත ආදියෙන් බාධා නො වන්නා වූ වචන වේ. යකඩ දණ්ඩකින් පහර දෙන ලද ලෝකඩ තැටියකින් එන ශබ්දයක් මෙන් පිටවෙයි. **අනෙළගලාය** ‘අනෙළාය අගලාය’ නිර්දෝෂ බවින් මෙන් ම නො ගිළිහුණු පද ව්‍යඤ්ජනයෙන් ද යුත්; කථා කරන තෙරුන් වහන්සේගේ පද හෝ ව්‍යංජන හෝ නො පිරිහේ (අඩු නො වේ). **අත්‍ථස්ස විඤ්ඤාපනියා** අර්ථ හැඟවීමට සමත් වූ; **භික්‍ඛුනං** = භික්‍ඛූනං (භික්ෂූන් හට);
**සංඛිත්තෙනපි** “චත්තාරිමානි ආවුසො අරියසච්චානි, කතමානි චත්තාරි? දුක්‍ඛං අරිය සච්චං -පෙ- ඉමානි ඛො ආවුසො චත්තාරි අරිය සච්චානි තස්මාතිහ ආවුසො ඉදං දුක්‍ඛං අරියසච්චන්ති යොගො කරණීයො” යි මෙසේ සංක්ෂේපයෙන් ද දේශනා කරන සේක. **විත්‍ථාරෙනපි** “කතමං ආවුසො දුක්‍ඛං අරියසච්චං?” යනාදි ක්‍රමයෙන් ඒවා ම කොටස් කරමින් විස්තර ලෙස ද පවසන සේක. ස්කන්ධ ආදී දේශනාවල ද මේ ක්‍රමය ම (වේ); **සාළිකායිව නිග්ඝොසො** මිහිරි අඹ ඵලයක් රස විඳ පියාපත්වලින් වාතය දී මිහිරි සර පිට කරන සැළලිහිණියකගේ හඬ යම් සේ වේ ද, ධර්මය දේශනා කරන තෙරුන්ගේ හඩ එසේ මිහිරි වේ. **පටිභානං උදීරයී** සමුද්‍රයෙන් රළ මෙන් අනන්ත වූ ප්‍රතිභාන (වැටහීම) පැන නගී. **ඔධෙන්ති** ‘ඔදහන්ති’ කන් යොමු කරත්.
සත් වැන්නෙහි - **තදහු** ‘තස්මිං අහු’ ඒ දිනයෙහි යනු අර්ථ යි; එත්‍ථ (මෙහි) උපවසන්ති (සමීපයෙහි වාසය කරති) යි **උපොසථො;** ‘උපවසන්ති’ යනු ශීලයෙන් හෝ අනුභව නො කිරීමෙන් හෝ යුක්ත වී වසත් යන්න යි. ඒ උපෝසථ දිනය අටවක අමාවක පසළොස්වක වශයෙන් ත්‍රිවිධ ය. එහෙයින් ඉතිරි දෙක (නො කියා) වැළැක්වීම පිණිස ‘පණ්ණරස’ (පසළොස්වක) යයි කියන ලදි. පවාරණය වස් පවාරණය පිණිස; ‘විසුද්ධි පවාරණා’ යනු ද මීට ම නමකි. **නිසින්නො හොති** සවස් කාලයෙහි සපැමිණි පිරිසට වේලාවට ගැලපෙන දහමක් දෙසා දිය කොටුවේ අත් පා පිරිසිදු කොට හැඳ පෙරවූ සේක්, සුගත මහාචීවරය ඒකාංශ කොට, මැද කුළුණ ඇසුරු කොට තබන ලද උතුම් බුදු අසුනෙහි පෙර දිගින් නැගි සඳ මඬලේ ශ්‍රියාව (බුද්ධ) ශ්‍රීයෙන් අභිභවනය කරමින් වැඩ සිටි සේක. **තුණ්හීභූතං තුණ්හීභුතං** යම් යම් දෙසකින් බලන්නේ ද ඒ ඒ දෙස නිහඬතාව ම ය. එහි එක් භික්ෂුවකට හෝ අත්වල සදොස් හැසිරීමක් හෝ පාවල සදොස් හැසිරීමක් නැත. සියලු දෙනා නිහඬ වූවෝ ශාන්ත ඉරියව්වකින් සිටියහ. **අනුවිලොකෙත්‍වා** දෘශ්‍යමාන පඤ්ච ප්‍රසාද නේත්‍රවලින් බලා; **හන්‍ද** අත්හැරීම් අර්ථයෙහි නිපාතයකි. **න ච මෙ කිඤ්චි ගරහථ** මෙහි ‘න ච කිඤ්චි’ යනු ප්‍රශ්නාර්ථයෙහි ‘න’ කාරය; කිම මට කුමකට හෝ ගරහන්නහු ද? ඉදින් ගරහන්නහු නම් කියනු මැනවි, ඔබලා පවසනු (දැකීම) කැමැත්තෙමි. **කායිකං වාචසිකං වා** මෙයින් කාය වචී ද්වාර ම ඉදිරිපත් කරයි. මනෝ ද්වාරය නො වේ. ඇයි? ප්‍රකට නො වන (නො පෙනෙන) හෙයිනි. කාය වචී ද්වාරවල දෝෂ ප්‍රකට වේ. මනෝ ද්වාරයෙහි (එසේ) නැත. එක ඇඳෙහි නිදන්නේ වුව ද කුමක් සිතහිදැයි විමසා චිත්තාචාරය දැන ගනී. මනෝද්වාර අප්‍රකට හෙයින් ඉදිරිප් නො කරයි. අපිරිසිදු බව නිසා නො වේ. භූරිදත්ත ඡද්දන්ත සංඛපාල ධම්මපාල ආදී වූ උන්වහන්සේගේ බෝධිසත්ත්ව කාලයෙහි පවා මනෝ ද්වාරය පිරිසිදු ය. දැන් මෙහි දී කිව යුත්තක් ම නැත.
**එතදවොච** ධර්මසේනාපති ස්ථානයෙහි සිටි බැවින් භික්‍ෂූ සංඝයාගේ බර උසුළමින් මෙසේ කීහ. **න ඛො මයං භන්තෙ** ස්වාමීනි, අපි භාග්‍යවතුන් වහන්සේගේ කිසිවකට නො ගරහමු. **කායිකං වාචසිකං වා** මෙය රැකිය යුතු නැති සතර අරභයා තෙරුන් වහන්සේ පැවසූහ.
භාග්‍යවතුන් වහන්සේගේ ‘අරක්‍ඛිය’ (රැකිය යුතු නැති) සතරකි. එය මෙසේ යි: “මහණෙනි, තථාගතයන් වහන්සේ පරිශුද්ධ කායසමාචාර ඇති සේක. මාගේ මේ දේ අනෙකෙක් නො දැන ගනීවා යි තථාගතයන් වහන්සේ යමක් රැකිය යුතු ද එවන් කායික දුශ්චරිතයක් තථාගතයන් වහන්සේට නැත. මහණෙනි, තථාගතයන් වහන්සේ පරිශුද්ධ වචීසමාචාර ඇති සේක.... මහණෙනි, මාගේ මෙය අනෙකෙක් නො දැන ගනීවා යි තථාගතයන් වහන්සේ යමක් රැකිය යුතු ද එවන් මනෝ දුශ්චරිතයක් (නැත). මහණෙනි, තථාගතයන් වහන්සේ පරිශුද්ධ ආජීව ඇති සේක. මාගේ මෙය අනෙකෙක් නො දැන ගනීවා යි රැකිය යුතු මිථ්‍යා ආජීවයක් තථාගතයන් වහන්සේට නැත.
දැන් භාග්‍යවතුන් වහන්සේගේ යථා භූත ගුණ පවසන්නේ, **භගවා හි භන්තෙ** ආදිය පැවසූ සේක. එහි **අනුප්පන්නස්ස** කස්සප සම්මා සම්බුදුන් වහන්සේගේ පටන් අන් ශ්‍රමණයෙකු හෝ බ්‍රාහ්මණයෙකු විසින් උත්පාදනය නො කළ විරූ; **අසඤ්ජාතස්ස** මෙය ‘අනුප්පන්න’ යන්නට ම සමාන වචනයකි; **අනක්‍ඛාතස්ස** අන්‍යයකු විසින් නො දෙසන ලද; **පච්ඡාසමන්නාගතා** ප්‍රථමයෙන් ගිය බුදුන් වහන්සේට පසු ව අනුව ගිය, මෙසේ තෙරුන් වහන්සේ යම් හෙයකින් බුදුන් වහන්සේගේ ශීලාදී ගුණ අරහත් මාර්ගය ම හේතු කොට ගෙන පැමිණියේ ද එහෙයින් අර්හත් මාර්ගය ම පදනම් කොට ගෙන ගුණය පැවසූහ. එයින් සියලු ම ගුණයෝ ප්‍රකාශ කරන ලද්දාහු වෙත්. **අහඤ්ච ඛො භන්තෙ** මෙය තෙරුන් වහන්සේ දෙවියන් සහිත ලෝකයෙහි අග්‍ර පුද්ගල වූ තමන් වහන්සේගේත් සංඝයා වහන්සේගේත් කායික වාචසිකය ගැන ඉදිරිපත් කරමින් පැවසූහ.
**පිතරා පවත්තිතං** සක්විති රජු මළ කල්හි හෝ පැවිදි වූ කල්හි සත් දිනක් ඇවෑමෙන් චක්‍රය අතුරුදහන් වෙයි. ඉන් පසු දශවිධ හෝ දොළොස් විධ වූ චක්කවත්ති ව්‍රතය පුරා සිටි පුත්‍රයාට අනෙකක් (චක්‍රයක්) පහළ වෙයි. ඔහු එය පවත්වයි. රුවන්මුවා වන හෙයින් සමාන වන අර්ථයෙන් එය ම ව්‍රතය කොට පියා විසින් අණසක පවත්වන ලදැයි කියන ලදි. යම් හෙයකින් ඔහු අල්පෝත්සුක වී නම් “දේවයිනි, ඔබ සිටිනු මැනවි, මම අනුශාසනා කරන්නෙමි’යි කීය. එහෙයින් පියා විසින් පවත්වන ලද ආඥාචක්‍රය අනුව පවත්වති යි නමි. **සම්මදෙව අනුප්පවත්තෙසි** නිවැරදි න්‍යායයෙන් - හේතුවෙන් - කාරණයෙන් ම අනුව පවත්වන්නෙහි; භාග්‍යවතුන් වහන්සේ සත්‍යධර්ම සතර වදාරති. තෙරුන් වහන්සේ එය ම අනුව කථා කරති; එහෙයින් මෙසේ කී සේක. **උභතොභාගවිමුත්තො** උභතොභාගයෙන් මිදුණාහු - අරූපාවචර සමාපත්තියෙන්, රූපකායයෙන් මිදුනාහු; අග්‍රමාර්ගයෙන් නාම කායයෙන් (මිදුනාහු) යි; **පඤ්ඤාවිමුත්තා** ප්‍රඥාවෙන් මිදුනාහු; ත්‍රිවිද්‍යා ආදි තත්ත්වයට නො පැමිණ රහත් වූ.
**විසුද්ධියා** විසුද්ධිය පිණිස, **සංයොජනබන්‍ධනච්ඡිදා** සංයෝජන සංඛ්‍යාත වූ ද බන්ධන සංඛ්‍යාත වූ ද කෙළෙසුන් සිඳ සිටි **විජිතසඞ්ගාමං** රාග ද්වේෂ මෝහ සංග්‍රාමය දිනූ, මාර බලය දිනූ බැවින් ද ‘විජිත සංගාමං’ වේ. **සත්‍ථවාහං** අෂ්ටාංගික මාර්ග රථයෙහි නංවා විනෙය සත්ත්වයන් ප්‍රවාහණය කරති යි - සසර කතරින් එතෙර කරවති යි - භාග්‍යවතුන් වහන්සේ ‘සත්‍ථවාහ (සාර්ථවාහක) නම් වේ. ඒ සාර්ථවාහකයන් වහන්සේ, **පලාපො** ඇතුළතින් හිස් දුශ්ශීලයා, **ආදිච්චබන්‍ධුනං** ආදිත්‍යබන්ධු - බුදුන් වහන්සේ - දශබලධාරීන් වහන්සේ වඳිමි යි කිය යි.
අට වැන්නේ - **පරොසහස්සං** දහසකට වැඩි **අකුතොභයං** නිවනෙහි කවර දෙසකින් වත් බියක් නැත; නිවනට පැමිණියහුට කෙලෙසකින් වත් භයක් නැතැයි නිවන “අකුතොභයං” නමි. **ඉසීනං ඉසිසත්තමො** විපස්සී (බුදු හිමියන්ගේ) පටන් සෘෂිවරුන්ගේ සත් වැනි සෘෂිවරයා.
**කින්නු තෙ වඞ්ගීස** මෙය භාග්‍යවතුන් වහන්සේ අර්ථ උත්පත්ති වශයෙන් පැවසූ සේක. සංඝයා මැද මේ කථාව හට ගත්තේ ය. වංගීස තෙරුන් වහන්සේ අත් හළ වතාවත් ඇත්තේ උද්දේසයෙහි හෝ ප්‍රශ්න විචාරීමෙහි හෝ යෝනිසෝ මනසිකාරයෙහි හෝ ක්‍රියාවක් නො කරයි. ගාථා (ගී) ගොතමින් වචන හා පද කඩමින් සැරිසරයි” ඉක්බිති භාග්‍යවතුන් වහන්සේ (මෙසේ) සිතූ සේක. මේ භික්ෂූහු වංගීසගේ ප්‍රතිභා සම්පත්තිය නො දනිති. හිත හිතා කියති යි සිතත්. ඔහුගේ ප්‍රතිභා සම්පත්තිය දැන ගන්නට සලස්වන්නෙමි යි සිතා “කින්නු තෙ වංගීස” යනාදිය කී සේක.
**උම්මග්ගපථං** නොයෙක් කෙළෙස් මත්වීම් සිය ගණනක් සසරට මග වන හෙයින් ‘පථ’ (මාර්ගය) යි කියන ලදි. **පභිජ්ජකීලානි** රාග උල ආදි පස බිඳ හැසිරෙන්නෙහි. **තං පස්සථ** එසේ මැඩ පවත්වා ද බිඳ දමා ද සැරිසරන ඒ බුදුන් වහන්සේ බලව; **බන්‍ධපමුඤ්චකරං** බැඳීම් මුදා ලීම කරන, **අසිතං** නො සෙවුනා ලද, **භාගසො පවිභජ්ජං** සතිපට්ඨාන ආදි කොටස් වශයෙන් ධර්මය බෙදන; **පවිභජ්ජ** යනු හෝ පාඨයකි. අංග ප්‍රත්‍යංග කොට්ඨාශ වශයෙන් බෙද බෙදා බලව’ යනු අර්ථ යි.
**ඔඝස්ස **ඕඝ සතරෙහි, **අනෙකවිහිතං** සතිපට්ඨාන ආදි වශයෙන් අනේක විධ වූ, **තස්මිං තෙ අමතෙ අක්‍ඛාතෙ** ඔහු විසින් ප්‍රකාශ කරන ලද ඒ අමෘතයෙහි. **ධම්මද්දසා** ධර්මය දක්නා ලද, (ඊට) කැමති වූවාහු; **අසංහීරා** “අසංහාරියා හුත්‍වා” යටත් කර ගැනීමට නො හැකි ව සිටියා වූ,
**අතිවිඣා** ‘අතිවිජ්ඣිත්‍වා’ විනිවිද දැන; **සබ්බට්ඨිතීනං** සියලු දෘෂ්ටිස්ථානයන්ගේ හෝ විඥානස්ථිතීන්ගේ; **අතික්කම්මද්දසං **ඉක්මවීම වූ නිර්වාණය දුටිමි. **අග්ගං** උත්තම ධර්මය; ‘අග්ගෙ’ හෝ පාඨයකි, පළමු කොට ම යන අර්ථයි. **දසද්ධානං** පස් දෙනා හට අග්‍රධර්මය, පඤ්ච වග්ගීයනට පළමුකොට ම ධර්මය දෙසුවෙහි යනු අර්ථය ය. **තස්මා** යම් හෙයකින් මේ ධර්මය සුදේශිතය යි දන්නවුන් විසින් ප්‍රමාදය නො කළ යුත්තේ වේ ද එහෙයින්; **අනුසික්‍ඛෙ** ත්‍රි ශික්ෂාවෙහි පුහුණු වන්නේ ය.
නව වැන්නේ - **අඤ්ඤාකොණ්ඩඤ්ඤො** පළමුවෙන් ධර්මය දැන ගත් බැවින් මෙසේ ගන්නා ලද නම් ඇති තෙරුන් වහන්සේ, **සුචිරස්සෙව** කොපමණ කල් ගත වීමකින් ද? අවුරුදු දොළහක් ය. මෙ පමණ කලක් කොහේ විසුවේ ද? **ඡද්දන්ත** වනයෙහි **මන්දාකිනී** පොකුණු තෙර පසේ බුදුවරුන් වසන ස්ථානයෙහි ය. මක් නිසා ද? විහාර ගරුක බව නිසා ය. උන්වහන්සේ ප්‍රඥාවන්ත මහා ශ්‍රාවකයා ය. භාග්‍යවතුන් වහන්සේගේ මෙන් මුන් වහන්සේගේ ගුණ ද දස දහසක් සක්වළ දෙව්මිනිසුන් අතර පැතිරී තිබේ. දෙව් මිනිස්සු, තථාගතයන් වහන්සේ වෙත ගොස් සුවඳ මල්මාලා ආදියෙන් පූජා කොට, අග්‍ර ධර්මය ප්‍රතිවේධ කළ ශ්‍රාවකයාණන් වහන්සේ යි නිරතුරු ව ම තෙරුන් වෙත පැමිණ පූජා කරත්. ළඟට පැමිණියවුනට ද සුදුසු ධර්ම කථා හෝ පිළිසඳර කථා හෝ කළ යුත්තේ වෙයි. තෙරුන් වහන්සේ ද විහාර ගරුක ය. එහෙයින් එය ප්‍රපංචයක් (ප්‍රමාද බාධකයක්) මෙන් සිටියි. මෙසේ විහාරගරුක භාවයෙන් එහි ගොස් විසූ හ.
තවත් කාරණයකි : භික්ෂාචාර වේලාවෙහි සියලු ශ්‍රාවකයෝ වස් පිළිවෙලින් යත්. ධර්ම දේශනා කාලයෙහි මධ්‍ය ස්ථානයක (මැද) අලංකාර කරන ලද බුද්ධාසනයෙහි බුදුන් වහන්සේ වැඩ සිටින කල්හි, දකුණු අත පැත්තේ ධර්ම සේනාපති (සැරියුත් හිමියෝ)ත්, වම් අත පැත්තේ මහමුගලන් තෙරණුවෝත් අසුන් ගෙන සිටිති. උන්වහන්සේලාට පිටුපස අඤ්ඤාකොණ්ඩඤ්ඤ තෙරුනට ආසනය පනවති. සෙසු භික්ෂූහු උන් වහන්සේලා පිරිවරා වැඩ සිටිති. දෑගසව්වෝ, අග්‍ර ධර්මය ප්‍රතිවේධ කළ බැවින් ද මහලු බව නිසා ද තෙරුන් කෙරෙහි ගෞරව සහිත වූවාහු තෙරුන් මහා බ්‍රහ්මයා මෙන්, ගිනි සිළුවක් මෙන්, සර්පයකු මෙන් ද සිතන්නාහු ධුරාසනයෙහි (ධුරයට හිමි අසුනෙහි) සිටිමින් තැවෙත්; ලජ්ජා වෙත්. තෙරණුවෝ (මෙසේ) සිතති. මුන් වහන්සේලා විසින් ධුරාසන පිණිස අසංඛ්‍ය කල්ප ලක්ෂයකට අධික කාලයක් පාරමී පුරන ලදි. උන්වහන්සේලා දැන් ධුරාසනයෙහි වැඩ සිටින්නාහු මා ගැන තැවෙති; ලජ්ජා වෙති; උන්වහන්සේලාට පහසු විහරණයක් කරන්නෙමි.”
තෙරුන් වහන්සේ සුදුසු අවස්ථාවෙහි තථාගතයන් වහන්සේ වෙත එළඹ “ස්වාමීනි, මම ඡද්දන්ත වනයෙහි විසීමට කැමැත්තෙමි’යි” පැවසූහ. බුදුහු අනුමත කළහ. තෙරුන් වහන්සේ සයනාසයන නවා තබා පාත්‍ර සිවුරු රැගෙන ඡද්දන්ත වනයෙහි මන්දාකිනී ඉවුරට වැඩියහ. පෙර පසේ බුදුවරුන්ගේ සිරිතට අනුව ඇති කර ගත් පුරුද්ද සහිත අට දහසක් ඇත්හු තෙරුන් දැකලා ම අපගේ පින් කෙත පැමිණියේ ය යි නියවලින් තණ කොළ නොමැති සක්මනක් (සක්මන් මළුවක්) කොට ආවරණ ශාඛා ගෙනැවිත් තෙරුනට වාසය කිරීමට ස්ථානයක් සකස් කොට වතාවත් කොට සියල්ලෝ ම එක් රැස් ව (මෙසේ) සාකච්ඡා කළහ. ඉදින් අපි, ‘මොහු තෙරුනට කළ යුතු (මේ) දේ කරන්නේ ය; මොහු (මේ දේ) කරන්නේ ය’යි ගිවිස ගනිමු නම්, තෙරුන් වහන්සේ බොහෝ නෑයින් සිටින ගමට ගියාක් මෙන් මැනවින් සෝදන ලද පාත්‍රයෙන් යුතු ව යනු ඇත. (දාන) මුරය බැගින් උන්වහන්සේ හා ගිවිස ගන්නෙමු. එක් එක් අයගේ මුරය ආ කල අන්‍යයන් විසින් ද ප්‍රමාද නො විය යුතු යයි මුර තබා ගත්හ. මුරයට පැමිණි හස්තියා හිමිදිරියෙන් ම තෙරුනට මුව දෝනා වතුර ද දැහැටි කුරු ද තබයි. වතාවත් කරයි.
මන්දාකිනී නම් වූ මේ විල යොදුන් පනහක් වේ. එහි යොදුන් විසි පහක් පමණ වූ තැන දිය සෙවල හෝ පණක{*} හෝ නැත. පළිඟු වන් ජලය ම වේ. ඉන් ඔබ්බට ඉඟටිය ප්‍රමාණ වූ ජලයෙහි අඩ යොදුනක් පැතිරී සුදු නෙළුම් වනය යොදුන් පනහක් වූ විල වට කොට සිටියේ ය. ඉන් අනතුරු ව එපමණ මහත් රත් නෙළුම් වනය ය; ඉන් ඔබ්බට රන් කුමුදු වනය ය; ඉන් අතුරු ව සුදු කුමුදු වනයය; ඉන් අනතුරු ව නිලුපුල් වනය ය. ඉන් අනතුරු ව රතුපුල් වනය ය. ඉන් අනතුරු ව සුවඳ රත් සල් වනය ය. ඉන් අනතුරු ව කැකිරි, ලබු, කොමඩු ආදි මිහිරි රසයෙන් යුත් වැල් පල ය. ඉන් අනතුරු ව අඩ යොදුනක් පැතිරි උක් වනය ය. එහි පුවක් ගසක කඳ ප්‍රමාණ වූ උක් ය. ඉන් අනතුරු ව කෙසෙල් වනය ය. එයින් ගෙඩි දෙකක් කන්නෝ වෙහෙසට පත් වෙති. ඉන් අනතුරු ව හැලියක් පමණ ගෙඩි ඇති කොස් වනය ය. ඉන් පසු අඹ වනය ය. ඉන් පසු දඹ වනය ය. ඉන් අනතුරු ව දිවුල් වනය ය. කෙටියෙන් ම ඒ විලෙහි කෑ යුතු ඵලයක් නම් නැතැයි නො කිව යුතුය.
මල් පිපෙන කල්හි වාතය රේණු වැටි නංවා පියුම් විල කොළවල හෙළයි. එහි ජලය බින්දු වී වැටේ. ඉන් පසු හිරු රැස් ගින්නෙන් රත් වී රත් වුණු යකඩ ගුලියක් මෙන් වේ. එය ‘පුෂ්කරමධු’ නමි. එය තෙරුන් වහන්සේට ගෙනැවිත් දෙති. නෙළුඹු දැලි නගුලිස පමණ වේ. එය ද ගෙනැවිත් දෙත්; නෙළුම් රිකිලි දවුල්හමක් පමණ වේ. එහි එක පුරුකක කළයක් පමණ වූ කිරි වේ. එය ගෙනැවිත් දෙති. නෙළුම් ඇට මිහිරි සකුරු සමග යොදා දෙති. උක් දඬු ගල්තලාවේ තබා පයින් පාගති. එයින් යුෂ ගලා විත් ගල් වළේ පුරවා අව්වෙන් රත් වී කිරිගරුඬ ගුලියක් මෙන් වෙයි. එය ගෙනැවිත් දෙති. කොස්, කෙසෙල්, අඹ ගෙඩි ආදිය ගැන කථාවක් ම නැත.
කෛලාස පර්වතයෙහි නාගදත්ත නම් දිව්‍ය පුත්‍රයෙක් වසයි. තෙරුන් වහන්සේ කලින් කල ඔහුගේ විමන් දොරට යන සේක. හේ අළුත් ගිතෙල්, නෙළුම් රේණු පැණි සුණු සහිත දිය මඳ කිරිබතින් පාත්‍රය පුරවා දෙයි. හේ කාශ්‍යප බුදුන් සමයෙහි වර්ෂ විසි දහසක් සුවඳ ගිතෙලින් යුත් කිරිසලාකයක් දුන්නේ ය. එයින් ඔහුට මේ භෝජන ඇති වේ.
මෙසේ තෙරුන් වහන්සේ දොළොස් වසක් වැස තමාගේ ආයු සංස්කාරය බලන සේක් (ආයු) ගෙවී ගිය බැව් දැන කොතැන පිරිනිවන් පාන්නෙම් දැයි සිතා ඇතුන් විසින් මා හට දොළොස් වසරක් උපස්ථාන කරමින් දුෂ්කර දෙයක් කරන ලදි. බුදුන් වහන්සේ ලවා අනු දන්වාගෙන ඔවුන් සමීපයෙහි පිරිනිවන් පාන්නෙමි යි අහසින් භාග්‍යවතුන් වහන්සේ සමීපයට පැමිණියහ. එහෙයින් **සුචිරස්සෙව යෙන භගවා තෙනුපසංකමි’** යි කියන ලදි.
**නාමඤ්ච** කුමක් නිසා නාමය අස්වයි ද? සමහරු තෙරුන් වහන්සේ දනිති, සමහරු නොදනිති. එහි දී තෙරුන් වහන්සේ (මෙසේ) සිතූහ. “යමෙක් මා නො හඳුනන්නාහු ද ඔවුහු “බුදුන් වහන්සේ සමග පිළිසඳරෙහි යෙදෙන සුදු හිස (කෙස්) ඇති, වක ගැසුණු, ගොණැස්සක් මෙන් නැමුණු මේ මහල්ලා කවරෙක් දැයි සිතා සිත දූෂණය කරගන්නාහු ය. ඔවුහු අපාය පුරවන්නෝ වෙත්. යමෙක් මා දනිත් ද ඔවුහු දසදහසක් සක්වළ බුදුන් වහන්සේ මෙන් ප්‍රසිද්ධ මහාශ්‍රාවකයන් වහන්සේ’යි සිතා සිත පහදා ගත්තාහු ය, ඔවුහු දෙව් ලෝ යන්නාහු වෙත්” සත්ත්වයන්ගේ අපා මග වසා දෙව් ලෝ මග අරවමින් නම ඇස්සවීම කරවයි.
**බුද්ධානුබුද්ධො** බුදුන් වහන්සේ පළමු ව සත්‍ය සතර අවබෝධ කළ සේක. පසු ව (මේ) තෙරුන් වහන්සේ ය. එහෙයින් “බුද්ධානුබුද්ධො” (බුද්ධ අනුබුද්ධ) යි කියනු ලැබේ. **තිබ්බනික්කමො** බලවත් වීර්ය ඇති, **විවෙකානං** විවේක තුනේ, **තෙවිජ්ජො චෙතොපරියායකොවිදො** අභිඥා සය අතර සතරක් කියයි. එහෙත් සෙසු දෙක නො කියන ලදි. තෙරුන් වහන්සේ ෂඩ් අභිඥා ඇත්තාහු ම වෙත්. මේ ගාථා අවසානයේ පිරිස සංසුන් වූහ. පිරිස සංහුන් වූ බැව් දැන තෙරුන් වහන්සේ බුදුන් වහන්සේ සමග පිළිසඳර කථා පවත්වා “ස්වාමීනි, මාගේ ආයුසංස්කාරය ගෙවී ගොසිනි. පිරිනිවන් පාන්නෙමි. පරිනිර්වාණ කාලය අනුදැන වදාළ මැනවි.” “කොණ්ඩඤ්ඤයනි, කොතැන පිරිනිවන් පාන්නෙහි ද?” “ස්වාමීනි, මාගේ උපස්ථායකයන් වන ඇතුන් විසින් දුෂ්කර කාර්යයක් කරන ලද්දේ ය; ඔවුන් සමීපයෙහි ය” බුදුන් වහන්සේ අනුදැන වදාළ සේක.
තෙරුන් වහන්සේ බුදුන් පැදකුණු කොට “ස්වාමීනි, ඒ මාගේ පෙර වූ පළමු දැක්ම යි; දැන් අවසාන දැකීම යි” මහජනයා වැළපෙද්දී බුදුන් වහන්සේ වැඳ පිටත් ව දොරටුවෙහි සිටිමින්, “ශෝක නො කරව්, නො වැළපෙව්, බුදුන් වහන්සේ ලා වැඩ සිටියා හෝ බුද්ධ ශ්‍රාවකයන් වැඩ සිටියා හෝ වේවා උපන් සංස්කාරයෝ නො බිඳෙන්නාහු නම් නො වෙත්” යි මහජනයාට අවවාද කොට මහා ජනයා බලා සිටියදී ම අහසට නැග මන්දාකිනී තීරයේ බැස විලෙහි නා හැඳ පෙරවා උත්තරාසංග කළ සේක්, ශයනාසනය නවා තබා ඵලසමාපත්තියෙන් යාම තුන ඉක්මවා හිමිදිරි කාලයේ ම පිරිනිවන් පෑ සේක. තෙරුන් වහන්සේගේ පරිනිර්වාණයත් සමග හිමවතේ සියලු වෘක්ෂයෝ මල්වලින් හා ගෙඩිවලින් නැමුණහ.
මුරය හිමි හස්තියා තෙරුන් පිරිනිවි බැව් නො දන්නේ හිමිදිරියේ ම මුවදෙවීම් දිය, දැහැටි කූරු තබා වතාවත් කොට අනුභව කළ යුතු ඵල ගෙනැවිත් තබා සක්මන කෙළවර සිාටියේ ය. හේ හිරු නැගීම තෙක් තෙරුන්ගේ නික්මීමත් නො දත්නේ මේ කිම? පෙර ආර්යයන් වහන්සේ හිමිදිරියේ ම සක්මන් කරති. මුව දොවති; අද පන්සලෙනුදු නො නික්මෙති’ යි කුටියේ දොර ඇර බලන්නේ තෙරුන් හිටි ලෙස ම හිඳිනු දැක හොඬවැල දිග හැර පිරිමැද ආශ්වාස ප්‍රශ්වාස පරීක්ෂා කරන්නේ ඒවාහි පැවැත්මක් නොමැති බැව් දැන, තෙරුන් වහන්සේ පිරිනිවියහ යි හොඬවැල මුවෙහි රුවා මහ හඬින් හැඬී ය. මුළු හිමවත ම එකනින්නාද විය. ඇත්තු අට දහසක් රැස් ව තෙරුන් වහන්සේ ජ්‍යෙෂ්ඨ හස්තියාගේ කුම්භයෙහි වඩා හිඳුවා සුපුෂ්පිත වෘක්ෂ ශාඛාවක් ගෙන පිරිවරා මුළු හිමවත ම සැරිසරා තම ස්ථානයට ම පැමිණියහ.
ශක්‍රයා විශ්වකර්මයා ඇමතී ය. “පුත, අපගේ වැඩි මහල් සොහොයුරා පිරිනිවියේ ය, සත්කාර කරන්නෙමු. නව යොදුන් රන් මුවා කූටාගාරයක් (මහල් නිවසක්) මවව” හේ එසේ කොට තෙරුන් වහන්සේ එහි හොවා හස්තීනට දුන්නේ ය. ඔවුහු මහල් නිවස උසුළා යොදුන් තුන් දහසක් ඇති හිමවතට යළි යළිත් හෙළුහ. ඔවුන් අතින් ආකාශස්ථ දේවතාවෝ එය ගෙන පුණ්‍ය සැණකෙළියක් කළහ. ඉන්පසු වස්සවලාහක, ශීත වළාහක, උෂ්ණ වළාහක, චාතුර්මහාරාජික, තාවතිංස යන මේ ආකාරයට බ්‍රහ්ම ලෝකය දක්වා කූටාගාරය ගියේ ය. බ්‍රහ්මයෝ යලි ඒ දෙවියන්ට ය ආදි පිළිවෙලට හස්තීන්ට ම කූටාගාරය දුන්හ. එක් එක් දේවතාවෙක් ඇඟිලි හතරක් පමණ වූ සඳන් ගැට රැගෙන ආයේ ය. චිතකය නව යොදුන් විය. කූටාගාරය චිතකයට නැංවූහ. පන්සියයක් භික්‍ෂූහු අහසින් පැමිණ මුළු රෑ සජ්ඣායනා කළහ. අනුරුද්ධ තෙරුන් වහන්සේ ධර්මකථා පැවැත්වූහ. බොහෝ දේවතාවනට ධර්මාභිසමය වී ය. පසු දින අරුණෝද්ගමන වේලාවෙහි ම චිතකය නිවා දෑසමන් පොහොට්ටුවල වර්ණය ඇති ධාතූන්ගේ පෙරහන් කඩක් පුරවා, බුදුන් වහන්සේ නික්මී වෙළුවන විහාර දොරටුවට සම්ප්‍රාප්ත වූ කල්හි, ගෙනැවිත් බුදුන් වහන්සේගේ හස්තයෙහි තැබූහ. බුදුන් වහන්සේ ධාතු පෙරහන ගෙන පොළවට අත දිග හැරි සේක, මහ පොළොව බිඳි රිදී බුබුළක් සම චෛත්‍යයක් මතු විය. බුදුන් වහන්සේ ස්වකීය හස්තයෙන් ම චෛත්‍යයෙහි ධාතු නිදන් කළ සේක. අදත් ඒ චෛත්‍යය පවතී.
දස වැන්නේ - **සමන්නෙසති** සොයයි, පිරික්සා බලයි. **නගස්ස** පර්වතයෙහි, **මුනි **බුදුන් වහන්සේ නම් වූ මුනිවරයා; **දුක්‍ඛස්ස පාරගුං** දුක් කෙළවරට පැමිණි, **සමන්නෙසං** සොයන්නාහු, (සොයමින්), එවං **සබ්බඞ්ගසම්පන්නං** මෙසේ සියලු ගුණ සම්පන්න වූ, **අනෙකාකාර සම්පන්නං** නොයෙක් ගුණයන්ගෙන් සමන්විත වූ.
එකොළොස් වැන්නේ - **ත්‍යාස්සුදං** තෙ අස්සුදං, ‘අස්සුදං’ යනු නිපාත මාත්‍රයකි. **වණ්ණෙන** ශරීර වර්ණයෙන්, **යසෙන** පිරිවරින් **වීතමලොව භානුමා** නිර්මල වූ සූර්යයා මෙන්.
දොළොස් වැන්නේ - **ආයස්මා** ප්‍රිය වචනයකි. **වඞ්ගීසො** ඒ තෙරුන්ගේ නම යි. හේ පෙර පදුමුත්තර (බුදුන්) කාලයෙහි ප්‍රතිභා (බුද්ධි) සම්පන්න වූ ශ්‍රාවකයකු දැක දන් දී පැතීමක් කොට කල්ප ලක්ෂයක් පෙරුම් පුරා අපගේ බුදුන් වහන්සේගේ සමයෙහි මුළු දඹදිව වාද කිරීමේ කැමති බව නිසා දඹ අත්තක් පරිහරණය කොට එක් පිරිවැජියකු සමග වාද කොට වාදයෙහි ජය පරාජයක් නො මැති බව හේතුවෙන් එම පිරිවැජියා සමග ම සංවාස කොට ජීවත් වන එක් පරිබ්‍රාජිකාවකගේ කුසයෙහි උපන්නේ විය පත් ව මවගෙන් වාද පන්සියයක් ද පියාගෙන් වාද පන්සියයක් දැයි වාද දහසක් ඉගෙන හැසිරෙයි. එක් විද්‍යාවක් ද දනියි. ඒ විද්‍යාව ජප කොට මළවුන්ගේ සිරසට ඇඟිල්ලෙන් ඇන, අසුවල් තැන උපනැයි දනියි. හේ අනුපිළිවෙලින් ගම් නියම්ගම් ආදියෙහි සැරිසරන්නේ තරුණයන් පන්සියයක් සමග සැවතට අනුප්‍රාප්ත වූයේ නගර දොරටු ශාලාවෙහි හිඳියි.
එදා ද නගර වාසීහු පෙරබත්හි දානය දී පසු බත්හි ශුද්ධ වූ උත්තරාසංග ඇත්තාහු සුවඳ මාලා ආදිය අතින් ගත්තෝ ධර්ම ශ්‍රවණය පිණිස විහාරයට යති. තරුණයා (ඒ බැව්) දැක කොහි යන්නහු දැයි විචාළේ ය. ඔවුහු බුදුන් සමීපයෙහි ධර්ම ශ්‍රවණය පිණිස ය යි කීහ. හේ ද පිරිවර සහිත ව ඔවුන් සමග ගොස් පිළිසඳර කථා කොට එකත්පස් ව සිටියේ ය. ඉක්බිති භාග්‍යවතුන් වහන්සේ ඔහුට (මෙසේ) කී සේක. “වංගීස, හොඳ ශිල්පයක් දන්නෙහි ලු!” “භවත් ගෞතමයිනි, මම බොහෝ ශිල්ප දනිමි. ඔබ වහන්සේ කවරක් අරභයා විමසන්නෙහි ද? ‘ඡවරූපක (මළ කඳ පිළිබඳ ප්‍රතිරූප) ශිල්පය යි.” “එසේ ය, භවත් ගෞතමයිනි,” ඉක්බිති භාග්‍යවතුන් වහන්සේ සිය ආනුභාවයෙන් නිරයේ උපන්නෙකුගේ හිසක් පෙන්වා ‘වංගීස, මොහු කොහි උපන්නේදැයි විමසූ සේක. හේ මන්ත්‍රය ජප කොට ඇඟිල්ලෙන් ඇන “නිරයෙහි” යි පැවසී ය. හොඳයි වංගීස, මැනවින් කියන ලදී’ යි දෙව්ලොව උපන්නෙකුගේ හිසක් දැක් වූ සේක. එය ද එසේ ම ප්‍රකාශ කළේ ය. ඉක්බිති ක්ෂීණාශ්‍රව කෙනකුන්ගේ හිසක් පෙන් වී ය. හේ යළි යළිත් මන්ත්‍රය පෙරලූයේ වුව ද ඇඟිල්ලෙන් ඇන ද උපදින තැනක් නො දකියි.
ඉක්බිති භාග්‍යවතුන් වහන්සේ ඔහුගෙන් “වංගීස, වෙහෙස දැයි විමසූ සේක, “එසේය භවත් ගෞතමයිනි,” “යළි යළිත් පරීක්‍ෂා කරව.” එසේ කරන්නේ වුව ද නො දැක “භවත් ගෞතමයනි, ඔබ වහන්සේ දන්නෙහි දැයි විමසී ය. මේ උපත මා හේතු කොට ගෙන ය. මම ඔහුගේ ගමන (යන තැන) දනිමි” “භවත් ගෞතමයිනි, මන්ත්‍රයෙන් දන්නෙහි ද?” “එසේ ය, වංගීසයෙනි, එක ම මන්ත්‍රයකින් දක්නෙමි.” “භවත් ගෞතමයනි, මගේ මන්ත්‍රය ගෙන මේ මන්ත්‍රය දෙනු මැනවි. “වංගීස, මගේ මන්ත්‍රය අමූලික ය.” “මට දෙනු මැනවි භවත් ගෞතමයිනි.” “මා ළඟ පැවිදි නොවූවහුට දීමට නො හැක්කේ ය.” හේ අන්තේවාසිකයන් ඇමතී ය. “සොහොයුරනි, ශ්‍රමණ ගෞතමයෝ වැඩිපුර ශිල්පයක් දනිති. මම උන් වහන්සේගේ ශාසනයෙහි මහණ වී ශිල්පය ගනිමි. එවිට මුළු දඹදිව මට වැඩියෙන් දන්නා කෙනෙක් නම් නො වන්නාහු ය. ඔබලා මා එන තෙක් උකටලී නො වී සැරිසරව්’ යි ඔවුන් උනන්දු කරවා, “මා පැවිදි කරවනු මැනවි’ යි කී ය. බුදුහු නිග්‍රෝධ කාශ්‍යප හිමියනට පැවරූ සේක. තෙරුන් වහන්සේ තමන් වසන තැනට ගෙන ගොස් පැවිදි කරවූ සේක. හේ පැවිදි ව බුදුන් වහන්සේ වෙත පැමිණ වැඳ සිටිමින් ශිල්පය දෙනු මැනවියි අයැදී ය. ‘වංගීසය, ඔබ (ඔබේ) ශිල්පය ලුණු නැති බොදුන්, (වැළඳීම) රළු බිම්හි නිදීම ආදියෙන් සකසා ගන්නෙහි ය. මේ ශිල්පයට ද පිළිවෙලක් ඇත. එය කරව’යි (කී සේක). ‘යහපති ස්වාමීනි,” ඉක්බිති භාග්‍යවතුන් වහන්සේ ඔහුට තිස් දෙයාකාර කමටහන් වදාළ සේක. හේ එය අනුලෝම ප්‍රතිලෝම වශයෙන් මෙනෙහි කරන්නේ විපස්සනා වඩා අනුක්‍රමයෙන් අර්හත්වයට පත් වූයේ ය.
**විමුත්තිසුඛං පටිසංවෙදී** මෙසේ අර්හත් භාවයට පැමිණ විමුක්ති සුවය විඳින්නේ. **කාවෙය්‍යමත්තා** පද්‍ය බන්ධනයෙන් කවි තැනීමෙහි මත් වූ; **ඛන්‍ධායතනධාතුයො** මේ ස්ක්නධ ආදිය ප්‍රකාශ කරමින් ධර්මය දේශනා කළහ. **යෙ නියාමගතද්දසා** යමෙක් නියාම ධර්මයට පැමිණියෝ ද නියාම ධර්මය දක්නෝ ද, **ස්වාගතං** ‘සු ආගමණං’ (යහපත් ආගමනයක්); **ඉද්ධිප්පත්තොම්හි** මෙයින් ඉද්ධිවිධ ඤාණය ගන්නා ලදි. **චෙතොපරියාය කොවිදා **මෙයින් චෙතෝපරිය ඤාණය (ගන්නා ලදි). දිබ්බසෝතය නො කියන ලද්දේ වුව ද ගන්නා ලද ම ය.
මෙසේ අභිඥා සයට පැමිණි උන්වහන්සේ මහා ශ්‍රාවකයා යි දත යුත්තේ ය.
9. වන සංයුත්තය
1. වන වර්ගය
**වන සංයුත්තයේ** පළමු වැන්නේ - **කොසලෙසු විහරති** බුදුන් සමීපයෙහි කමටහන් ගෙන ඒ ජනපදයෙහි භික්ෂාව සුලබ බැවින් එහි ගොස් වාසය කරයි. **සංවෙජෙතුකාමා** විවේකය පිළිපැද්දවීමට කැමැත්තාහු; විවෙකකාමො විවේක තුන ප්‍රාර්ථනා කරන්නේ, **නිච්ඡරති බහිද්ධා **බාහිර වූ විවිධ අරමුණුවල හැසිරෙයි. **ජනො ජනස්මිං** ජනයා වන ඔබ අනෙක් ජනයා කෙරෙහි **ඡන්‍දරාගය** හික්මවන **පජහාසි** දුරු කරව **භවාසි** වනු; **සතං තං සාදයාමසෙ** ඔබ සිහියෙන් යුතු පණ්ඩිතයෙකැයි අපි දු පිළිගනිමු. නැතහොත් සත්පුරුෂයන්ගේ ඒ ධර්මය අපි අදහමු යන අර්ථ යි. **පාතාලරජො** ප්‍රතිෂ්ඨාවක් (පිහිටක්) නො මැති වීම් අර්ථයෙන් පාතාලසංඛ්‍යාත වූ කෙළෙස් දූවිලි; **මා තං කාමරජො** මේ කාම රාග දූවිලි ඔබ පහතට නො ගෙන යාවා, අපායෙහි නො වැටේවා යනු අර්ථ යි. **පංසුකුණ්ඩිතො** පස් තැවරුණු, **විධුනං** ‘විධුනන්තො’ (පියාපත්) සළමින්; **සිතං රජං** සිරුරේ ලැගුණු දූවිලි, **සංවෙගමාපාදි** දේවතාවා ද මා මෙසේ අස්වති යි විවේකයට පැමිණියේ; උත්තම වීර්යය ගෙන පරම විවේක වූ මාර්ගයට ම පිළිපන්නේ හෝ.
දෙවැන්නෙහි - **සුපති** මේ ක්‍ෂීණාශ්‍රව කෙනෙකි. උන්වහන්සේ ඈත භික්‍ෂාචාර ගමට ගොස් ආපසු පැමිණියාහු පන්සලෙහි පාත්‍ර සිවුරු තැන්පත් කර තබා නුදුරු ව ඇති ස්වාභාවික පොකුණට බැස අත් පා ධෝවනය කොට දහවල් සිටින ස්ථානය අතු ගා එහි මිටි ඇඳක් පනවා නින්දට නො වැටී ම වැතිර සිටියේ ය. ක්‍ෂීණාශ්‍රවයනට වුව ද ශාරීරික වෙහෙස ඇත්තේ ම ය, එය පහ කරනු වස්, ඒ අරභයා ‘සුපති’ (නිදයි) යි කියන ලදි. **අජ්ඣභාසි** මේ භික්‍ෂුව බුදුන් සමීපයෙහි කමටහන් ගෙන දහවල් කල නිදයි; දහවල් නිදීම යන මෙය වර්ධනය වූයේ මෙලෝ පරලෝ දියුණුව නසතියි සිතමින් ඔහුට චෝදනා කරමි යි සිතා පැවසී ය.
**ආතුරස්ස **ජරා ආතුර, රෝග ආතුර, කිලෙස ආතුර යි ආතුර තුනකි. ඒවායින් කිලේසාතර අරභයා මෙය කී ය. **සල්ලවිද්ධස්ස** විෂ සහිත ආයුධ උලකින් මෙන් අවිද්‍යා විෂ තැවරුණු තෘෂ්ණා උලෙන් හදවතට විදිනු ලැබූවහුගේ, **රුප්පතො** ගැටෙන,
දැන් ඔහුට කාමයන්හි ආදීනව පවසන්නී **අනිච්ච** ආදිය කීවා ය. එහි **අසිතං** තෘෂ්ණා දෘෂ්ටි ඇසුරු කිරීමක් නො වුණු; **කස්මා පබ්බජිතං තපෙ** දහවල් නිදීම ඒ ආකාර ක්‍ෂීණාශ්‍රවයා නො තවයි ද? කුමක් හෙයින් එබඳු තැනැත්තෙකු තවන්නේ දැයි කියයි. මේ වචන තෙරුන්ගේ හෝ (වේ). එහෙයින් මෙහි අර්ථය මේ ය: **බන්‍ධෙසු මුත්තං අසිතං** මා වැනි ක්‍ෂීණාශ්‍රව පැවිද්දකු දහවල් නිදාගැනීම කුමක් නිසා තවන්නේ ද? සෙසු ගාථාවල ද මේ න්‍යාය ම ය. දේවතාවියගේ වචන පාර්ශ්වයෙහි දී “මේ ආකාර ක්‍ෂීණාශ්‍රව පැවිද්දකු දහවල් නිදාගැනීම නො තවයි. කුමක් නිසා නො තවන්නේ ද? තවන්නේ ම ය යන අරුත යි. තෙරුන් වහන්සේගේ වචන පැත්තෙහි “මේ ආකාර-මා බඳු-ක්‍ෂීණාශ්‍රව පැවිද්දකු දහවල් නිදා ගැනීම කුමක් නිසා තවයි ද? නො තවයි ම ය’ යන අරුත යි. මේ එහි අප්‍රකට පදවල වර්ණනා ය. **විනයා** විනයෙන්, **සමතික්කමා** සංසාර වට්ටයට මුල වූ අවිද්‍යාව ඉක්මවීමෙන්, **තඤ්ඤාණං** ඒ සත්‍ය සතර පිළිබඳ ඥානය, **පරමවොදානං** පරම පවිත්‍ර, **පබ්බජිතං** ඒ ආකාර ඥානයෙන් යුත් පැවිද්ද, විජ්ජාය සිවු වැනි මාර්ග විද්‍යාවෙන් **ආරද්ධවිරියං** දැඩි ව ගන්නා ලද වීර්යය, පරිපූර්ණ වීර්ය ය.
තෙවැන්නේ - **චෙතං** එක් මුව වැද්දෙකු, **ඔවදති** ඒ මුව වැද්දා උදයෙන් ම අනුභව කොට මුවන් මරන්නෙමි යි වනයට පිවිසියේ එක් රතුවන් මුවෙකු දැක සැතකින් ඔහු මරන්නෙමි යි ලුහු බඳිමින් මුල් සූත්‍රයේ කියන ලද පරිදි ම දිවා විහාරයට හිඳ ගත් තෙරුනට නො දුරින් යයි. ඉක්බිති තෙරණුවෝ ඔහුට “උපාසකය, පාණාතිපාතය නම් වූ මෙය අපායගාමී වුවකි. අල්පායුෂ්ක වන්නකි. වෙනත් ගොවිතැන් වෙළඳාම් ආදි වැඩකින් දරුපවුල පෝෂණය කිරීමට හැක්කේ ය. මේ ආකාරයේ කර්කශ ක්‍රියාවක් නො කරන්න’ යි පැවසූහ. ඔහු ද මහා පංශුකූලික තෙරුන් වහන්සේ පවසති යි ගෞරවයෙන් අසන්නට පටන් ගත්තේ ය. ඉක්බිති ඔහුට ඇසීමේ ආශාව උපදවන්නෙමි යි තෙරණුවෝ පයේ මාපට ඇඟිල්ල දැල්වූහ. හේ ඇස්වලින් බලයි. කන්වලින් අස යි. (එහෙත්) ඔහුගේ සිත, අසුවල් තැනට මුවා ගියා වන්නට ඇත, අසුවල් තැනට බහින්නට ඇති, එතැනට ගොස් ඔහු මරා කැමති තාක් මස් කා සෙස්ස කදකින් ගෙන ගොස් පුතුන් සතුටු කරවන්නෙමි’යි මෙසේ මුවා පස්සෙහි ම ලුහු බඳියි. මෙසේ විසුරුණු සිත් ඇතියහුට දහම් දෙසන තෙරුන් අරභයා ‘ඔවදති’ (අවවාද කරයි) යි කියන ලදි. **අජ්ඣභාසි** මේ තෙරහු නැති ලීයක් සහින්නාක් මෙන් ද, නැති කෙතක සීසාන්නාක් මෙන් ද තමාගේත් මොහුගේත් ක්‍රියාව විනාශ කරති යි ඔහුට දොස් පවරන්නෙමැයි පැවසී ය.
**අප්පපඤ්ඤං** නුවණ නැති, **අචෙතසං** කරුණු දැන ගැනීමට සමත් සිතක් නැති, **මන්‍දොව** අන්‍ධබාලයෙකු මෙන්, **සුණාති** ඔබගේ ධර්මකථාව අසයි. **න විජානාති** එහි අර්ථය ඔහු නො දනී. **ආලොකෙති** ඔබගේ පෘථග්ජන සෘද්ධියෙන් දිදුලන මහපට ඇඟිල්ල බලයි. **න පස්සති** මෙහි තෙල් නැත, තිරයක් නැත, ගිනි කබලක් නැත, තෙරුන්ගේ ආනුභාවයෙන් මෙය දැල්වෙතියි යන මේ කරුණ නො දකී. **දසපජ්ජොතෙ** ඇඟිලි දහයෙහි පහන් දහය, **රූපානි** කාරණ (හේතු) රූපයන්, **චක්‍ඛු **ප්‍රඥා චක්‍ෂු, **සංවෙගමාපාදි** මෙයින් මට කිම? වීර්ය ගෙන පරම විවේකය වූ අර්හත් මාර්ගයට පිවිසියේ ය.
සතර වැන්නෙහි **සම්බහුලා** බොහෝ සූත්‍රාන්තිකයෝ ද ආභිධම්මිකයෝ ද විනයධරයෝ ද, **විහරන්ති** බුදුන් සමීපයෙහි කමටහන් ගෙන වාසය කරති. **පක්කමිංසු** ඒ ජනපදයෙහි එක් ගමකට යන ඔවුන් දැක මිනිස්සු පහන් සිත් ඇත්තාහු ආසන ශාලාවේ ඇතිරිලි බුමුතුරුණු ආදිය පනවා කැඳ කැවිලි ආදිය දී හිඳගෙන සිටියහ. මහ තෙරුන් වහන්සේ ඒක ධර්ම කථික භික්ෂුවකට ධර්මය දේශනා කරන ලෙස පැවසූහ. උන්වහන්සේ විසිතුරු දහම් කතාවක් පැවැත්වූහ. මිනිස්සු පැහැදී බොජුන් වේලෙහි ප්‍රණීත භෝජන දුන්හ. මහ තෙරහු මනෝඥ වූ භක්තානුමෝදනාවක් කළ සේක. මිනිස්සු වඩාත් සොම්නස් බවින් පහන් වූවෝ ස්වාමීනි, තෙමස මෙහි ම වසනු මැනවි යි ප්‍රතිඥා කරවා ගමනාගමනයට පහසු තැනක සෙනසුන් කරවා සිවු පසයෙන් උපස්ථාන කළහ. මහ තෙරහු වස් එළඹෙන දිනයෙහි භික්‍ෂූන්ට අවවාද කළහ: “ඇවැත්නි, ඔබලා විසින් ගෞරව කටයුතු බුදුන් වහන්සේ සමීපයෙහි කමටහන් ගන්නා ලදි. බුදුවරයකු පහළ වීම නම් දුර්ලභ ය. මාසයේ දින අටක් ධර්ම ශ්‍රවණය කොට, ගණසංගණිකාව (කණ්ඩායම් ගැසී සිටීම) හැර දමා අප්‍රමාදී ව වාසය කරවු’යි. ඔවුහු එවක් පටන් යෙදෙත්, එක්වෙත්. සමහර දිනක මුළු රෑ ධර්මශ්‍රවණය කරති, දිනක ප්‍රශ්න විසඳති, සමහර දිනක දැහැන් වඩති. ඔවුන් ධර්ම ශ්‍රවණය කරන දවසේ ධර්ම කථා පවතිද්දී ම අරුණ නැගෙයි. ප්‍රශ්න විසඳන දවසේ ව්‍යක්ත භික්ෂූහු ප්‍රශ්න අසති. පණ්ඩිත (භික්ෂුව) විසඳයි. ප්‍රශ්න ඇසීම් විසඳීම් කෙරෙද්දී ම (අරුණ නැගෙයි). දැහැන් වඩන දවසේ හිරු බැස යද්දී ගෙඩිය ගසා සක්මනට බැස දැහැන් වඩද්දී ම (අරුණ නැගෙයි). ඔවුහු මෙසේ වස් වැස පවාරණය කොට ඉවත් ව ගියහ. ඒ අරභයා මෙසේ කියන ලදි. **පරිදෙවමානා** දැන් ඒ ආකාර වූ මිහිරි දහම් ඇසුමක් ප්‍රශ්න ඇසීමක්, කොහෙන් ලබන්නෙම් ද ආදිය කියා හඬමින්,
**ඛායති** ප්‍රකට ව පෙනෙයි (ඇතිවුණු බව) වැටහෙයි. **කොමෙ** ‘කහං ඉමෙ’ කොහි ද මේ (සවුවෝ), **වජ්ජිභූමියා** වැදැ රට අභිමුඛ ව ගියාහු **මිගා විය** මුවන් ඒ ඒ කඳු පාමුල හෝ වන ලැහැබක හැසිරෙනු මෙන් - මෙය අපගේ මව් සන්තක - පියා සන්තක - උරුමයෙන් ආ දේ යි නො ගෙන යම් තැනක ඔවුනට ගොදුරුවල පහසු බව ද හිරිහැර නො මැති බව ද වේ නම් එහි සැරිසරති. **අනිකෙතා** නිවාස නො මැති භික්ෂූහු ද ඇවැත්නි, මෙය අපගේ ආචාර්ය උපාධ්‍යායන් සන්තක ය, ප්‍රවේණියෙන් පැමිණියේ ය යි නො ගෙන යම් තැනක ඔවුනට සෘතුවලට ඔබින භෝජනයට ඔබින පුද්ගලයනට ඔබින සේනාසනයට ඔබින ධර්මශ්‍රවණයට ඔබින දේ සුලභ වේ ද එහි වෙසෙති.
පස් වැන්නේ - **ආනන්‍දො** ධර්ම භාණ්ඩාගාරික තෙරුන් වහන්සේ, **අතිවෙලං** සීමාව ඉක්මවා ගිය (බොහෝ) වේලාව්ක; **ගිහීසඤ්ඤත්ති බහුලො** රාත්‍රියේත් දවාලේත් බොහෝ වේලාවක් ගිහියනට හැඟවීම් කර වන්නාහු; භාග්‍යවතුන් වහන්සේ පිරිනිවන් පෑ කල්හි මහා කාශ්‍යප තෙරුන් වහන්සේ අනඳ තෙරුනට (මෙසේ) කී හ: ඇවැත්නි, අපි රජගහ නුවර වස් විසීමට ගොස් ධර්මය සංගායනා කරන්නෙමු. යනු මැනවි, ඔබ අරනට පිවිස උපරිමාර්ගත්‍රය පිණිස වෑයම් කරනු මැනවි.” උන්වහන්සේ භාග්‍යවතුන් වහන්සේගේ පා සිවුරු ගෙන කොසොල් රටට ගොස් එක් ආරණ්‍යවාසයක වැස ඊළඟ දිනයේ එක් ගමකට පිවිසියහ. මිනිස්සු තෙරුන් දැක “ස්වාමීනි, ආනන්දයනි, ඔබ වහන්සේ මීට පෙර බුදුන් වහන්සේ සමග පැමිණෙන්නහු ය, අද හුදෙකලා ව ම පැමිණියහු, බුදුන් වහන්සේ කොතැනක වඩා හිඳුවා පැමිණියහු ද? දැන් කවරෙකුගේ පා සිවුරු ගෙන සැරිසරන්නහු ද? කවරකු හට මුව දෝනා වතුර හා දැහැටි දෙන්නහු ද? කුටිය අමදින්නහු ද? වත් පිළිවෙත් කරහු ද? යි බොහෝ සේ කියමින් වැළපුනාහ. තෙරුන් වහන්සේ, “පින්වත්නි, ශෝක නො කරව්, නො වැළපෙව්. සංස්කාරයෝ අනිත්‍යයහ” ආදිය ඒත්තු ගන්වා - බත් කිස අවසානයේ වසන තැනට ම යති. මිනිස්සු සවසට ද එහි ගොස් එලෙස ම වැළපෙත්. තෙරුන් වහන්සේ ද එසේ ඔවා දෙති. ඒ අරභයා මෙය කියන ලදි. **අජ්ඣභාසි** මේ තෙරුන් වහන්සේ භික්‍ෂු සංඝයාගේ කථාව අසා ශ්‍රමණ ධර්මය කරන්නෙමැයි අරණට පිවිස දැන් ගිහියනට ඒත්තු ගන්වමින් වාසය කරයි. බුදු සසුන එකතු නො කළ මල් රැසක් මෙන් වූයේ ධර්ම සංග්‍රහය නො කරයි. මොහුට දෝෂාරෝපනය කරමි යි සිතා පැවසී ය.
**පසක්කියා** පිවිස, **හදයස්මිංඔපියා** කෘත්‍ය වශයෙන් ද ආරම්මණ වශයෙන් ද හදවතේ බහා නිවනට පැමිණෙන්නෙමි යි වීර්ය කරන්නේ නිර්වාණය කෘත්‍ය වශයෙන් හදවතෙහි බහාලයි නමි. නිර්වාණාරම්මණ සමාපත්තිය අර්පණා කොට ආරම්මණයෙන් හිඳිමින්; ඒ දෙක ම අරභයා මෙය කියයි. **ඣායී** ධ්‍යාන දෙකින් දැහැන් වඩන්නෙකු වෙව. **බිළිබිළිකා** ගිහියන් සමග වූ මේ බිළි බිළි කථාව.
සය වැන්නේ - **පුරාණදුතියිකා** අනන්තර ආත්ම භාවයේ (පෙර ආත්මයේ) අග මෙහෙසි; **සොභසි **පෙර ද බැබළුණෙහි; දැනුදු බබළහි. දුග්ගතා ප්‍රතිපත්ති දුර්ගතියෙන් දුර්ගත වූ; ඔවුහු සුගතියෙහි සිටියාහු සම්පත් විඳිති. ඉන් චුත ව ඔවුහු නිරයෙහි උපදිතියි දුර්ගත වූ; **පතිට්ඨිතා** සත්කායයෙහි පිහිටමින් අට කරුණකින් පිහිටයි; (රාගයෙන්) රත්වූයේ රාග වශයෙන් පිහිටයි; (ද්වේෂයෙන්) දුෂ්ට වූයේ ද්වේෂ වශයෙන්, මුළා වූයේ මෝහ වශයෙන්; බඳනා ලද්දේ මාන වශයෙන්; ස්පර්ශ කළේ දෘෂ්ටි වශයෙන්; ශක්තිමත් වූයේ අනුශය වශයෙන්; නිෂ්ටාවට නොගියේ විචිකිච්ඡා වශයෙන්; වික්ෂේපයට පත් වූයේ උද්ධච්ච වශයෙන් පිහිටයි; මෙසේ පිහිටියේ ම; **නරදෙවානං** දෙව් මිනිසුන්ගේ;
**නත්‍ථිදානි** (දැන් නැත), ඒ දෙව් දුව තෙරුන් කෙරෙහි බලවත් සෙනෙහස ඇත්තියක් වූවා ය. ආපසු යන්නට නො හැකි වූවා ය. සුදුසු වේලාවට පැමිණ කුටිය අමදියි; මුව දෝනා ජලය, දැහැටි, පරිභෝජනයට සුදුසු ජලය තබයි. තෙරුන් වහන්සේ ඒ ගැන කල්පනාවක් නො මැති ව ම භුක්ති විඳිති. දිනක් දිරා ගිය සිවුරු ඇති-වස්ත්‍ර සොයා යන-උන්වහන්සේට කසළ ගොඩක දිව්‍ය වස්ත්‍රයක් තබා ගියා ය. තෙරුන් වහන්සේ එය දැක මෙපමණක් ඇතැයි ගත්තේ ය. එයින් ම සිවුරු තුනක් නිමැවී ය. ජනයා දෙකක් දැග සව්වනට ය, (එකක්) අනුරුද්ධ තෙරණුවනට ය යි සිවුරු තුනක් කළහ. බුදුන් වහන්සේ ඉදිකටුව යොදා දුන් සේක. සිවුරු නිමා කර පිඬු පිණිස හැසිරෙන්නහුට දේවතාවිය පිණ්ඩපාතය සමාදන් කරව යි. ඇය වරෙක තනිව (ද), වරෙක තමා දෙවැන්නා ලෙස (තවත් කෙනෙකු කැටිව) ද, තෙරුන් සමීපයට පැමිණෙයි. එදා තමා තුන් වැනියා කොට පැමිණ දිවාස්ථානයෙහි තෙරුන් වෙත පැමිණ, ‘අපි මනාපකායිකා’ නම් වෙමු. සිතින් කැමති කැමති රූප මවමු’ යි කීවාය. තෙරුන් වහන්සේ මොවුහු මෙසේ කියත්. එය පරීක්‍ෂා කරන්නෙමි. සියලු දෙනා නිල්වන් වූහ. මෙසේ පීත, ලෝහිත, ඕදාත වර්ණ (වූහ). ඉන් පසු (ඔවුහු මෙසේ) සිතූහ : තෙරුන් වහන්සේ අපගේ දර්ශනයෙන් ආස්වාදය ලබයි. ඔවුහු සැණකෙළියට පටන් ගත්තාහු, එකියක් ගැයුවා ය. එකියක් නැටුවා ය, එකියක් අසුරු ගැසුවා ය. තෙරුන් වහන්සේ ඉන්ද්‍රියයන් පහතට හැරවූහ. එයින් අපගේ දර්ශනය තෙරුන් වහන්සේ ආස්වාද නො කරතියි දැන ආදරයක් හෝ පිළිසඳරක් හෝ නො ලබමින් කලකිරී යන්නට පටන් ගත්හ. තෙරුන් වහන්සේ ඔවුන් යන බව දැන යළි යළිත් නො එත්වා යි අර්හත්වය පැහැදිලි කරමින් මේ ගාථාව කී හ. එහි **වික්‍ඛීණො ජාතිසංසාරො** ඒ ඒ තැන (ජාති) ඉපදීම සංඛ්‍යාත වූ සංසාරය ගෙවිණි.
සත් වැන්නේ - **අතිකාලෙන** මුළු රැය නිදා සිට ඉතා උදෑසන ඉළපතින් මඳක් ඇමද මුව සෝදා කැඳ අහර පිණිස උදයෙන් ම ප්‍රවේශ වෙයි. **අතිදිවා** කැඳ රැගෙන ආසන ශාලාවට ගොස් (කැඳ) බී එක් තැනක හෙව නිදා මිනිසුන් ආහාර ගන්නා වේලාවේ ප්‍රණීත වූ භික්ෂාවක් ලබන්නෙමැයි මද්දහන ආසන්නයේ නැගිට ධම්ම කරකයෙන් (පැන් පෙරනයෙන්) ජලය ගෙන ඇස් සෝදා පිඬු පිණිස සැරිසරා හැකි තරම් අනුභව කොට මද්දහන ඉකුත් වූ පසු පෙරළා එයි. **දිවා ච ආගන්ත්‍වා** බොහෝ කල් ඇතිව ගිය අය අන් භික්‍ෂූනට පළමු ව ආ යුතු වේ. ඔබ බොහෝ දවල් වී අවුත් ගියෙහි ය යන අරුත යි. **භායාමි නාගදත්තං** ඒ නාගදත්තට (නම් වූ භික්‍ෂුවට) බිය වෙමි. **සුප්පගබ්භං** ‘සුට්ඨු පගබ්භං’ මැනවින් බුහුටි; **කුලෙසු** ක්‍ෂත්‍රිය කුල ආදි උපස්ථායක කුලවල.
අට වැන්නේ - **අජ්ඣොගාළ්හප්පත්තො** අවතීර්ණ වූ තත්ත්වයට පත් වූයේ (බෙහෙවින් ඇගෑලුම් තත්ත්වයට පත් වූයේ). හේ බුදුන් සමීපයේ කමටහන් ගෙන ඒ වන ලැහැබට පිවිස, දෙවැනි දිනයේ පිඬු පිණිස සිත් අළවන පැහැදවීම් සමග ගමට පිවිසියේ ය. එක්තරා කුලයක් (පවුලක්) භික්‍ෂුවගේ ඉරියව් ගැන පැහැදී පසඟ පිහිටුවා වැඳ පිණ්ඩපාතය දුන්නේ ය. භුක්තානුමෝදනාව අසා වැඩිමනක් පැහැදී ස්වාමීනි, සදා කල්හි මෙහි ම භික්‍ෂාව ගනු මැනවි යි ආරාධනය කළේ ය. තෙරුන් වහන්සේ ඉවසා ඔවුන්ගේ ආහාර වළඳන්නේ වීර්යය ගෙන උත්සාහ කරන්නේ අර්හත් භාවයට පත් ව මෙසේ සිතී ය. මේ පවුල මට බෙහෙවින් උපකාරී විය. වෙන තැනක ගොස් කුමක් කරන්නෙම් ද? ඵල සමාපත්ති සුවය අනුභව කරමින් එහි ම විසී ය. **අජ්ඣභාසි** ඇය (දේවතාවිය) තෙරුන්ගේ ක්ෂීණාශ්‍රව භාවය නො දන්නී (මෙසේ) සිතුවා ය. මේ තෙරුන් වහන්සේ වෙනත් ගමකට නො යයි. වෙනත් නිවසකට ද (නො ය යි), රුක් මුල ආසනශාලා ආදියෙහි නො හිඳියි. සැම දා (මේ) නිවසට පිවිස ම හිඳියි. මේ දෙගොල්ල ම අගාධයට වන්නෝ ය; දැඩි ව පය ගසා සිටින්නෝ ය. කිසියම් දිනක ඔහු මේ පවුල දූෂණය කරන්නේ ය ඔහුට දෝෂාරෝපණය කරන්නෙමි” එහෙයින් කීවා ය.
**සණ්ඨානෙ** නගර ද්වාරය අසළ ස්ථානයක, මිනිසුන්ගේ බඩු බිමට බා විවේක ගන්නා ස්ථානයෙහි; **සඞ්ගම්ම** රැස් වී, **මන්තෙන්ති** කථා කරත්. **මං ච තං ච** මා ගැන ද කථා කරත්, ඔබ ගැන ද කථා කරත්; **කිමන්තරං** හේතුව කුමක් ද? **බහූ හි සද්දා පච්චූහා** ලොවෙහි මේ ප්‍රතිලේාම ශබ්ද බොහෝ ය. **තෙන** ඒ කාරණයෙන් නැතහොත් ඒ තාපසයා විසින් **න මඞ්කුහොතබ්බං** (මුළා නො විය යුතු ය); **න හිතෙන** අනුන් විසින් කියන ලද ඒ වචනයෙන් නොව සත්ත්වයා **කිලිස්සති** (කිළිටි වේ); තමා විසින් කරන ලද පාප කර්මයෙන් ම කිලිටි වෙති යි දක්වයි. **වාතමිගො යථා** යම් සේ වනයෙහි වාතමෘගයෙක් සුළඟින් සෙළවුණු කොළ ආදියේ ශබ්දවලින් තැති ගනී ද, එසේ යමෙක් ශබ්දය නිසා තැති ගන්නේ වෙයි ද යනු අර්ථ යි. **නාස්ස සම්පජ්ජතෙ වතං** ලුහු සිත් ඇති ඔහුගේ ව්‍රතය සම්පාදනය නො වේ. තෙරුන් වහන්සේ ක්‍ෂීණාශ්‍රව බැවින් ව්‍රතසම්පන්න වූයේ යි දත යුත්තේ ය.
නව වැන්නේ - **වජ්ජිපුත්තකො** වැදෑ රටේ රාජ පුත්‍රයා ඡත්‍රය හැර දමා පැවිදි වූයේ ය. **සබ්බරත්තිවාරො** කැති නැකත ගැන අණබෙර කරවා මුළු නගරය ධජ පතාක ආදියෙන් සරසවා පවත්වන ලද සර්වරාත්‍රික ක්‍රීඩාව (නැකැත් කෙළිය) මේ නැකත චාතුර්මහාරාජිකය දක්වා ඒකාබද්ධ වේ. **තුරියතාළිකවාදිතනිග්ඝොසසද්දං** බෙර ආදි තූර්ය භාණ්ඩවල, තාලම්පටවල, වීණා ආදි වාදනවල මහා ඝෝෂාව හා හඬ **අභාසි** වේසාලියෙහි සත්දහස් සත් සිය සතක් රජවරු ද එපමණ ම ඔවුන්ගේ උපරාජ සේනාපති ආදීහු (වෙත්), ඔවුන් අලංකාර කොට පිළියෙල කරන ලදුව, නැකැත් කෙළි පිණිස වීදියට අවතීර්ණ වූ කල්හි හැට රියන් මහත් සක්මන් මලුවෙහි සක්මන් කරමින් නුබ මැද සිටි සඳ දැක සක්මන් කෙළවර ඵලකය ඇසුරු කොට සිටිමින් (මෙසේ) කී ය.
**අපවිද්ධංව වනස්මිං දාරුකං** වස්ත්‍ර - වෙළුම් - අලංකාර රහිත බැවින් වනයෙහි දමන ලද දර කොටයක් මෙන් වූ; **පාපියො** අපට වැඩි පහත් (පාපී) කිසිවෙක් ඇද්ද? **පිහයන්ති** තෙරුන් වහන්සේ ආරණ්‍යකහය, පංශුකුලිකයහ, පිණ්ඩපාතිකයහ, සන්තුෂ්ඨයහ බොහෝ දෙනා ඔබ වහන්සේ පත්ති යනු අරුත යි. **සග්ගගාමිනං** ස්වර්ගයට යන්නවුන්ගේ, ගියවුන්ගේ ද.
දස වැන්නෙහි - **යං සුදං** නිපාත මාත්‍රයකි. **සජ්ඣායබහුලො** නිස්සරණ පර්යාප්ති වශයෙන් හැදෑරීමෙන් බොහෝ කාලයක් සජ්ඣායනය කරමින් (හදාරමින්); හේ ආචාර්යයන් වහන්සේගේ දිවාස්ථානය ඇමද ආචාර්යයන් වහන්සේ (එන දෙස) පරීක්‍ෂා කරමින් සිටී; ඉක්බිති ඔහු එනු දැකලා ම පෙර ගමන් කොට පා සිවුරු පිළිගෙන පනවන ලද අසුනෙහි සිාටි (උන්වහන්සේට) තල් පතින් පවන් සලා පැන් විමසා පා දොවා තෙල් ගල්වා වැඳ සිටියේ උදෙසීම් ගෙන සූර්යාස්තංගමය වන තෙක් (රෑ බෝ වන තෙක්) සජ්ඣායනය කරයි. හේ නාන කොටුවේ දිය උවටැන් කොට අඟුරු කබලේ ගිනි දල්වයි. ස්නානය කොට පැමිණි ආචාර්යයන් වහන්සේගේ පාවල දිය පිසදා පිට පිරිමැදීම් කර වැඳ උද්දේස ගෙන ප්‍රථම යාමයෙහි සජ්ඣායනය කොට මධ්‍යම යාමයෙහි සිරුර සතප්පා පශ්චිම යාමයෙහි උද්දේස ගෙන අරුණෝද්ගමනය දක්වා සජ්ඣායතනය කරයි. සජ්ඣායතනය කොට උදයව්‍යයය (ඇතිවීම් නැතිවීම්) වශයෙන් සම්මර්ශනය කරයි. එයින් ඉතිරි උපාදාය රූපය භූතරූපය නාම රූපය යි. පඤ්චස්කන්ධ පිළිබඳ ව විපස්සනාව වඩා අර්හත්වයට පත් විය. **අප්පොස්සුක්කො** උද්දේශ ගැනීමෙහිත් සජ්ඣායතනය කිරීමෙහිත් උත්සාහවත් නො වූයේ **සඞ්කසායති** දැන් යම් අර්ථයක් උදෙසා මම සජ්ඣායතනය කරම් ද මගේ ඒ අර්ථය මස්තක ප්‍රාප්ත විණි. දැන් මට සජ්ඣායනයෙන් (ඇති ඵලය) කිම? යි ඵලසමාපත්ති සුවයෙන් කාලය ගත කරයි. **අජ්ඣභාසි** කිම තෙරුනට අපහසුවක් හට ගැනිණි ද, නැතහොත් ඔහුගේ ආචාර්යයනට (අපහසුවක් වී ද), කුමන කරුණක් නිසා මධුර ස්වරයෙන් සජ්ඣායනය නො කරත් දැයි පැමිණ සමීපයේ සිට පැවසී ය.
**ධම්මපදානි** මෙහි සියලු ම බුද්ධ වචනය අදහස් කෙරේ. **නාධීයසි** සජ්ඣායනය නො කරහි, **න ධීයසි** යි ද පාඨයකි, ‘නො ගනිහි’ යනු අර්ථය යි. **පසංසං** ධර්මභාණක තෙමේ ප්‍රශංසාව ලබයි. ආභිධම්මිකා සූත්‍රාන්තිකය විනයධර යන අය ප්‍රශංසා කරනු ලැබුවෝ වෙත්. **විරාගෙන** ආර්ය මාර්ගයෙන්, **අඤ්ඤාය** දැන, **නික්‍ඛෙපනං** ඔහුගේ දිට්ඨ සුත ආදියෙහි දුර ලීම **සන්තො** පවසතියි දක්වයි. බුද්ධ වචනය නො විසඳවති යි සැම කල්හි ම සජ්ඣායනය කරමින් ම සිටිය යුතු නො වේ. සජ්ඣායනය කොට මෙපමණ අර්ථය හෝ ධර්මය හෝ දැරීමට මම සමත්මි යි දැන සසර දුක කෙළවර කිරීමට පිළිපැදිය යුතු ය.
එකොළොස් වැන්නේ - **අකුසලෙ විතක්කෙ** කාමවිතර්ක ආදි මහා විතර්ක තුන, **අයොනිසොමනසිකාරා** උපාය මනසිකාරය රහිත ව (අනුවණින්), **සො** ඒ ඔබ, **අයොනිසො පටිනිස්සජ්ජ** මෙසේ අනුපාය මනසිකාරය බැහැර කරව, **සත්‍ථාරං** මේ ගාථාවෙන් පාසාදික කමටහන කියයි. **පීතිසුඛමසංසයං** ඒකාන්තයෙන් ම බලවත් ප්‍රීතියක් ද සුඛයක් ද ලබන්නෙහි ය.
දොළොස් වැන්නේ - යමක් කිව යුතු ද එය දේවතා සංයුත්තයෙහි නන්දන වර්ගයෙහි කියන ලද්දේ ම ය.
දහතුන් වැන්නේ - දේවපුත්ත සංයුත්තයෙහි ජන්තු දේවපුත්ත සූත්‍රයෙහි විස්තර කරන ලද්දේ ම ය.
දාහතර වැන්නේ - **අජ්ඣභාසි** ඒ භික්‍ෂුව පියුම් දණ්ඩ ගෙන පියුම සුවඳ බලනු දැක ම, මේ භික්‍ෂුව බුදුන් සමීපයෙහි කමටහන් ගෙන ශ්‍රමණ ධර්මය කරනු පිණිස අරණට පිවිසියේ ගන්ධාරම්මණය මෙනෙහි කරයි. හේ අද ආඝ්‍රාණය කළේ ය. (ඉම්බේ ය), හෙටත් ඊළඟ දවසෙත් (අනිද්දාත්) ඉඹින්නේ ය. මෙසේ ඔහුගේ ඒ ගන්ධතණ්හාව වඩා මෙලෝ පරලෝ වැඩ නසා ගන්නේ ය; මා දැක දැකත් නො නැසේවා, ඔහුට දොස් පවරන්නෙමි යි සමීපයට පැමිණ පැවසී ය.
**එකංගමෙතං ථෙය්‍යානං** සොරකම් කළ යුතු රූපාරම්මණාදි කොට්ඨාශ පහෙන් මෙය එක් අංගයකි, එක් කොටසකි යන අර්ථ යි; **න හරාමි** ගෙන නො යාමි. **ආරා** දුර, (නෙළුම්) දඬු ගෙන නවා ඈත සිටි ඉඹින්නෙමි යි කියයි. **වණ්ණෙන** කරුණකින් (හේතුවකින්):
**ය්වායං** ‘යො අයං,’ ඒ දේවතාවා සමග කථා කරමින් සිටියදී ම එක් තවුසෙක් බැස නෙළුම් අල හෑරීම ආදිය කිරීමට පටන් ගත්තේ ය. ඔහු අරභයා (මෙසේ) කී ය. **ආකිණ්ණකම්මන්තො** මෙසේ අපවිත්‍ර වැඩ ඇත්තේ; **අක්‍ඛීණකම්මන්තො** යනු ද පාඨයකි. කර්කශ කටයුතු ඇත්තේ යනු අර්ථ යි. න වුච්චති “සුවඳ හොරා” හෝ ‘මල් හොරා’ යි කුමක් නිසා නො කියා ද?
**ආකිණ්ණලුද්දො** බොහෝ පව් ඇත්තේ - දරුණු පව් ඇත්තේ යි කුමක් නිසා නො කියයි ද? **ධාතිචෙලං ව මක්‍ඛිතො** යම් සේ කිරි මවගේ කිළිටි හැඳිවත මළ මුත්‍ර - පස් - දූවිලි - මැටි ආදියෙන් තැවරී තිබේ ද එසේ රාගද්වේෂ ආදියෙන් තැවරුනේ **අරහාමි වත්තවෙ** ‘අරහාමි වත්තුං’ කීමට සුදුසු වෙමි. දේවතාවාගේ චෝදනාව බුදුන්ගේ අනුශාසනාවක් හා සමාන ය. එය ලාමක, පහත් නැඹුරු වීම් ඇති, මිථ්‍යා ප්‍රතිපන්න පුද්ගලයෝ නො ලබත්, එහෙයින් මෙසේ කී ය.
**සුචිගවෙසිනො** පිරිසිදු ශීලසමාධි ඥාන සොයන්නහුට **අබ්භාමත්තං ව** වළාපටලයක් පමණක් මෙන්, ජානාසි මෙය පවිත්‍රය යි දනිති. **වජ්ජාසි** ‘වදෙය්‍යාසි’ කියන්නෙහි. **නෙව තං උපජීවාමි** (තොප නිසා ජීවත් නො වෙමි) දේවතාවා (මෙසේ) සිතී ය. මේ භික්‍ෂුව “මට හිතකාමී වූ දේවතාවෙක් ඇත. ඔහු මට චෝදනා කරයි. සිහි කරවයි. ප්‍රමාදයෙහි ද යෙදෙන්නේ ය. ඔහුගේ වචනය නො පිළිගන්නෙමි” යි එහෙයින් මෙසේ කී ය. **ත්‍වමෙව** ‘ත්‍වං යෙව’ ඔබ ම; **ජානෙය්‍ය** ‘ජානෙය්‍යාසි’ දන්නෙහි ය. **යෙන** යම් කර්මයකින් සුගතියට යයි ද ඒ කර්මය ඔබ ම දන්නෙහි ය.
10. යක්ඛ සංයුත්තය
1. ඉන්දක වර්ගය
**යක්‍ඛසංයුත්තයෙහි **පළමු වැන්නේ **ඉන්‍දකස්ස** ඉන්ද්‍රකූට වැසි යකුගේ; යක්ෂයා නිසා කූටයෙනුත් කූටය නිසා යක්ෂයාගෙනුත් නම ලැබිණි. **න ජීවන්ති වදන්ති** ඉදින් බුදුවරු රූපය ජීවය යි නො කියත් ද, ඉදින් රූපය සත්ත්වයෙකි, පුද්ගලයෙකි යි මෙසේ නො කියති යනු අර්ථ යි. **කථනන්වයං** ‘කථං නු අයං’ කෙසේ නම් මෙතෙමේ; **කුතස්ස අට්ඨි යකපිණ්ඩමෙති** මේ සත්ත්වයාගේ ඇට හා අක්මා පිඬ කොහෙන් එයි ද? මෙහි ද ‘අට්ඨි’ (ඇට) ගැනීමෙන් ඇට තුන් සියය ද ‘යක පිණ්ඩ’ (අක්මා පිඬ) ගැනීමෙන් මාංශ පේශී නව සියය ද ගන්නා ලදි. ඉදින් රූපය ජීවය නො වේ නම් ඔහුගේ මේ ඇටත් මේ මාංශ පේශීත් කොහෙන් එත්දැයි ප්‍රශ්න කරයි. **කථනන්වයං මජ්ජති ගබ්භරස්මිං** කුමන කරුණකින් මේ සත්ත්වයා මව් කුසෙහි සැදෙයි ද, ලැගෙයි ද, සිටියි ද යනු යි. මේ යක්ෂයා පුද්ගලවාදියෙකි. සත්ත්වයා එක පැහැර මව්කුස තුළ බිහි වෙති යි ගෙන ගැබෙහි නිදන සත්ත්වයාගේ මව මත්ස්‍යමාංශ කයි. සියල්ල ම එක රැයක වාසයෙන් පැස (දිරවා) පෙන (දිය බුබුලක්) මෙන් වියැකී යයි. ඉදින් රූපය සත්ත්වයා නො වන්නේ නම් මෙසේ වැනසී යයි” යන ලබ්ධියෙන් මෙසේ කී ය. එවිට භාග්‍යවතුන් වහන්සේ ඔහුට “එක පැහැර ම මව්කුසෙහි නො උපදී. අනුපිළිවෙලින් වැඩෙයි” යි දක්වන සේක් **පඨමං කලලං හොති** ආදිය පැවසූ සේක. එහි **පඨමං** පළමු ප්‍රතිසන්‍ධි විඤ්ඤාණය සමග තිස්ස හෝ ඵුස්ස යි නමක් නැත. ඉක්බිති තුන් පුළුන් රොදකින් තැනූ නූලක වන් තෙල් බිඳුවක් පමණ වූ **කලලං හොති** (කලලයක් වෙයි), ඒ අරභයා කියන ලදි:
(තලතෙල් බිඳුවක් - පිරිසිදු ගිතෙල් බිඳක් - යම් සේ වේ ද එබඳු වර්ණයක් සහිත වූයේ ඊට ‘කලල’ යි කියනු ලැබේ.)
**කලලා හොති අබ්බුදං** ඒ කලලයෙන් සත් දිනකට පසු මස් සේදු වතුරෙහි පාට ඇති ‘අබ්බුද නම් වේ. ‘කලල’ යන නාමය අතුරුදහන් වේ. එය ද කියන ලදි:
(කලලය, දින හතක් වැඩුණු එකක් (වේ), පෙරළෙමින් පවත්නා ඒ තත්ත්වයට ‘අබ්බුද යන නම ඇති වේ.)
**අබ්බුදා ජායතෙ පෙසී** ඒ අබ්බුදයෙන් ද සත් දිනකට පසු උණු ඊයම් සමාන පේශී නම් වූ දේ හට ගනී. එය මිරිස් පැණියෙන් (යුෂයෙන්) පැහැදිලි කළ යුත්තේ ය. ගම්දරුවෝ හොඳින් පැසුණු මිරිස් ගෙන රෙදි පොටක පොට්ටනියක් කොට පොඩි කර මණ්ඩිය ගෙන කබලේ බහා අව්වේ තබත්. එය වියළෙන්නට වියළෙන්නට හැම කොටසක්ම කැටි ගැසේ. පේශීය ඒ ආකාර වේ. ‘අබ්බුද’ යන නාමය අතුරුදහන් වෙයි. එය ද කියන ලදි.
(අබ්බුදය දින හතක් වැඩුණු මේරුණු එකක් (වේ.) පෙරළෙමින් පවත්නා ඒ තත්ත්වයට පේශී යන නම ද හට ගනී.)
**පෙසි නිබ්බත්තතී ඝනො,** ඒ පේශියෙන් සත් දිනක් ඇවෑමෙන් කිකිළි බිජුවක සලකුණු ඇති ‘ඝන’ නම් මස් පිඬුවක් හට ගනී. පේශි යන නාමය අතුරුදහන් වේ. එය ද කියන ලදි.
(පේශී සත් දිනක් වැඩුණු මේරුණු එකක් වේ. පෙරළෙමින් පවත්නා ඒ තත්ත්වයට ‘ඝන’ යන නම හට ගනී. කිකිළි බිජු වටක් යම් සේ හාත්පසින් වටකුරුව සිටී ද එසේ ‘ඝනයෙහි’ සටහනක් කර්ම හේතුවෙන් ඇති විණි)
**ඝනා පසාඛා ජායන්ති **පස් වන සතියේ අත් පා යුගල දෙකත් සිරසත් උදෙසා බුබුළු පහක් හට ගනී. ඒ අරභයා මෙය කියන ලදි. “මහණෙනි, පස් වැනි සතියේ බුබුළු පහක් කර්මය හේතු කොට ගෙන පිහිටයි.”
ඉන් පසුව හය හත සති ආදිය ඉක්මවා, දේශනාව සංක්‍ෂෙප කොට, හතළිස් දෙවැනි සතියේ මේරුණු කාලය ගෙන දක්වන සේක්, **කෙසා** ආදිය පැවසූහ. එහි **කෙසා ලොමා නඛානි ච** හතළිස් දෙවැනි සතියේ ඒවා හට ගනී.
**තෙන සො තත්‍ථ යාපෙති** ඔහුගේ නාභියෙන් උඩට ආ නාළය මවගේ උදර පටලයෙන් ඒකාබද්ධ වේ. එය නෙළුම් දඬුවක් මෙන් සිදුරු (සහිත) ය. එයින් ආහාර රසය සංසරණය වී ආහාර හේතු කොට ගෙන වැඩෙන රූපයක් ඇති කරයි. මෙසේ හේ දස මසක් යැපෙයි. **මාතුකුච්ඡිගතො නරො** මවගේ කුසෙහි හරස් අතට සිටියේ, කුසෙහි ඇතුළත සිටියේ යන අරුත යි. මෙසේ භාග්‍යවතුන් වහන්සේ ‘යක්ෂය, මෙසේ මේ සත්ත්වයා අනුපිළිවෙලින් මව් කුසෙහි වැඩේ. එක පැහැර පහළ නො වෙති යි දක්වන සේක.
දෙවැන්නේ - **සක්කනාමකො** එනම් අති එක් යක්ෂයෙක්, හේ මාර පාක්ෂික යක්ෂයෙකි. **විප්පමුත්තස්ස** භව තුනෙකින් මිදුනහුට **යදඤ්ඤං** ‘යං අඤ්ඤං’ **වණ්ණෙන** හේතුවෙන්; **සංවාසො** එක් ව විසීම, සඛිධම්මො = මිත්තධම්මො = මිත්‍රධර්මය (මිතුරුදම) යන අරුත යි. **සප්පඤ්ඤො** සුප්‍රාඥ වූයේ, සම්බුදුන් වහන්සේ,
තුන් වැන්නේ - **ගයායං** ගයා ගමේ, ගයාවට නො දුරේ පිහිටි ගමක් ඇසුරු කොට ගෙන යනු අර්ථ යි. **ටඞ්කිත මඤ්චෙ** දිග ඇඳෙක, කකුල් මැද විය ඇඳ වියළ ඇතුළු කරවා කරන ලද ඇඳෙහි, එහි මේ ඉහළ ය මේ පහළ ය යි නැත. හරවා අතුරන ලද්දේ වුව ද එලෙස ම වෙයි. එය දේවස්ථානයේ තබත්. ගල් හතරක් මත ගල් (ලෑල්ලක්) අතුරා කරන ලද ගෙය ද ‘ටඞ්කිත මඤ්ච” යි කියනු ලැබේ. **සූචිලොමස්ස **ඉදිකටු සමාන ලොම් ඇති. හේ කස්සප බුදුන් වහන්සේගේ ශාසනයෙහි පැවිදි ව දුර ස්ථානයක සිට පැමිණියේ ඩාදිය මළ තැවරුණු සිරුරෙන් යුතු ව මැනවින් පනවන ලද සංඝික ඇඳෙහි අනාදරයෙන් ඇතිරිලි නො දමා හොත්තේ ය. පිරිසිදු සිල් ඇති ඔහුගේ ඒ ක්‍රියාව පිරිසිදු වස්ත්‍රයෙහි කළු ලපයක් මෙන් විය. හේ ඒ ආත්මභාවයෙහි විශේෂත්වයකට පත් වීමට නො හැකි වූයේ කාල ක්‍රියා කොට ගයා ගම්දොර කසළ දමන තැනක යකෙකු වී උපන්නේ ය. උපන් හැටියේ ම ඔහුගේ මුළු සිරුර ඉදිකටුවලින් විදින්නාක් මෙන් හට ගැනිණි.
ඉක්බිති දිනක් භාග්‍යවතුන් වහන්සේ පාන්දර ම ලෝකය අවලෝකනය කරන සේක් ඒ යක්ෂයා ප්‍රථම ආරව්ජනයෙහි ම අක්ෂිගෝචරයට පැමිණියා දැක “මොහු එක් බුද්ධාන්තරයක මහා දුකක් වින්දේ ය. කිම මා වෙත පැමිණ යහපතක් වන්නේ දැයි සිතා බලන සේක, පළමු මගට (සෝවාන් මගට) (ඇති) උපනිශ්‍රය දුටු සේක. ඉක්බිති ඔහුට සංග්‍රහ කරනු කැමති වූ සේක්, රතු දෙපටක් හැඳ සුගත මහාචීවරය පෙරවා දෙව් විමන සදිසි ගඳ කිළිය හැර, ඇත්-ගව-අස්-මිනිස්-බලු ආදීන්ගේ කුණප ගඳ සහිත කසළ ස්ථානයට ගොස් එහි මහ ගඳකිළියෙහි මෙන් වැඩ සිටි සේක. ඒ අරභයා **“සූචිලොමස්ස යක්‍ඛස්ස භවනෙ”** යි කියන ලදි.
**ඛරො** කිඹුල්පිටක් මෙන්, උළුවලින් විෂම (ලෙස) වැසූ වහලක් මෙන් ගොරෝසු ශරීර ඇත්තේ; හේ කාශ්‍යප සම්මා සම්බුදුන්ගේ කාලයෙහි ශීලසම්පන්න උපාසකයෙකි. එක් දිනක් විහාරයෙහි විසිතුරු ඇතිරිලි ආදිය අතුරන ලද බිමෙහි සංඝික ඇතිරිල්ලක තම උතුරු සළුව නො එළා හිඳ ගත්තේ ය. සංඝික තෙලක් බෙදා ගෙන තම අත්වලින් ශරීරයේ ගිල්වා ගත්තේ ය යි ද කියති. හේ (ඒ) කර්මය නිසා ස්වර්ගයේ ඉපදීමට නො හැකි වූයේ ඒ ගම් දොරෙහි ම කසළ යකෙක් වී උපනි. උපන් පමණින් ම ඔහුගේ ද සකළ ශරීරය කලින් කියන ලද පරිදි විය. ඒ දෙදෙනා ම යහළු බවට පත් වූවෝ ය. මෙසේ ඛරගේ ඛර බව (ගොරෝසු බව) දත යුත්තේ ය.
**අවිදූරෙ අතික්කමන්ති** ගොදුරු සොයන්නාහු එක් වන තැනකට හෝ යන්නාහු ආසන්න ස්ථානවලට යත්. ඔවුන් අතරින් සූචිලෝම බුදුන් වහන්සේ නො දකී. ඛරලෝම පළමු කොට ම (බුදුන් වහන්සේ) දැක සූචිලෝම යක්ෂයාට මෙසේ කී ය. **‘එසො සමණො’** යහලුව, ඔබගේ භවනට පැමිණ සිටින මොහු එක් ශ්‍රමණයෙකි; **නෙසො සමණො සමණකො එසො** යමෙක් මා දැක බිය වී පලා යයි ද ඔහුට ‘සමණක’ යි කියනු ලැබේ. යමේක බිය නො වේ ද ඒ ‘ශ්‍රමණයෙකි.’ එහෙයින් මොහු මා දැක බිය පත් ව පලා යන්නේ ය යි සිතමින් මෙසේ කී ය.
**කායං උපනාමෙසි** ගොර බිරම් රූපයක් මවා මහත් වූ මුඛය විවර කොට මුළු ශරීරයෙහි ම ලොම් කෙළින් කරවා සමීප ව කය නැමුවේ ය. **අපනාමෙසි** මැණික් සියයකින් යුතු රන් ඇගෑවක් මෙන් කය මදක් ඉවත් කළ සේක. **පාපකො** පහත්, අමනෝඥ; හේ අසූචි ගොඩක් මෙන්, ගින්නක් මෙන්, කෘෂ්ණ සර්පයෙකු මෙන් ද වර්ජනය කළ යුත්තේ ය. මේ රන්වන් වූ ශරීරයෙන් නො පිළිගත යුත්තේ ය. මෙසේ කී කල්හි සූචිලෝම තෙමේ “මගේ ස්පර්ශය නීච ලු” යි කෝප වූයේ **පඤ්හං තං සමණ** ආදිය පැවසී ය. **චිත්තං වා තෙ ඛිපිස්සාමි** අමනුෂ්‍යයෝ යම් කෙනෙකුගේ සිත කළඹනු (තැති ගන්වනු) කැමැත්තාහු වෙත් ද ඔවුහු සුදු මුහුණ, කළු උදරය, තද රත් අත් පා, මහත හිස, දිළිසෙන ඇස් සහිත ගොර බිරම් ශරීරයක් මවා දක්වති. බියකරු ශබ්දයක් හෝ අස්වති, නැතහොත් කථා කරන්නවුන්ගේ මුඛයෙහි අත ඔබා හදවත පිරිමදිති. එයින් ඒ සත්ත්වයෝ වික්ෂිප්ත සිත් ඇති ව උමතු වෙති. ඒ අරභයා මෙසේ කී ය. **පාරගංගාය** දෙපයින් ගෙන තා විසි කොට යම් සේ යළි නො එන්නෙහි ද එලෙස ගඟෙන් එගොඩට හෙළමි යි කියයි. **සදෙවකෙ** ආදිය කියන ලද අර්ථ පරිදි ම ය. **පුච්ඡ යදාකංඛසි** යම් කිසිවක් කැමති වන්නෙහි ද ඒ සියල්ල අසව. ඉතිරි නො කොට විසඳන්නෙමි යි සර්වඥ උපවාරණයෙන් පැවරී ය. (ඇරයුම් කළේ ය.)
**කුතො නිදානා** කුමක් නිදාන කොට ඇත් ද? කුමක් ප්‍රත්‍ය කොට (හේතු කොට) ඇත් ද යන අර්ථයි. **කුමාරකා ධංකමිවොස්සජන්ති** යම් සේ ගම් දරුවෝ කපුටකු අල්ලා මුදා හරී ද, වීසි කරත් ද, එසේ ම පාප විතර්ක කොතැනින් හට ගැනී සිත (බැහැරට) ඇද දමත් දැයි ප්‍රශ්න කරයි.
**ඉතොනිදානා** මේ ආත්මභාවය ඒවාට නිදානය යි = ‘ඉතොනිදාන’ ය. **ඉතොජා** මේ ආත්මභාවයෙන් හට ගත්තාහු ය. **ඉතො සමුට්ඨාය මනො විතක්කා** යම් සේ දරුවෝ දිග නූලකින් දෙපා බැඳි කපුටකු ඒ නූල කෙළවර ඇඟිල්ලේ පටලවා ගෙන මුදා හරිත් ද, ඒ කපුටා දුරට ගොස් වුව ද යළිත් ඔවුන්ගේ පා ළඟ ම වැටෙයි ද, එසේ ම පාප සිතුවිලි මේ ආත්මභාවයෙන් ම හට ගැනී සිත ඇද දමයි.
**ස්නෙහජා** තෘෂ්ණා (නමැති) ස්නේහයෙන් හටගත්තෝ ය. **අත්තසම්භුතා** ආත්මභාවයෙහි හටගත්තාහු ය. **නිග්‍රොධස්සෙව ඛන්‍ධජා** නුග කඳෙහි හට ගත් රිකිලි මෙනි, **පුථු** බොහෝ - අනේක ප්‍රකාර - පාප සිතුවිලි, ඒ හා ඇඳුණු කෙළෙස් ද, **විසත්තා **ඇළුණු, ලැගුණු, **කාමෙසු** වස්තු කාමයන්හි, **මාලුවාව විතතා වනෙ** යම් සේ වනයෙහි මාලුවා වැලක් යම් රුකක් ඇසුරු කොට ගෙන හට ගනී ද එය මුල සිට අග දක්වාත් අග සිට මුල දක්වාත් යළි යළිත් එකට ගෙතී වසා ගෙන වෙළී පැතිරී සිටී ද, එසේ ම වස්තු කාමයන්හි ක්ලේශකාමයෝ එතුනෝ ය. අනේකප්‍රකාර සත්ත්වයෝ ඒ ක්ලේශ කාමයන් විසින් වස්තු කාමයන්හි ඔතනු ලැබෙත්.
**යෙ න පජානං** යම් කෙනෙක්, ආත්මභාවයෙන් හටගන්නක් යි යමක් මෙහි දී කියන ලද ද ඒ ආත්මභාවය දනිත් ද, **යතො නිදානං** මනුෂ්‍ය ආත්ම භාවයට යමක් නිදාන (හේතු) වේ ද, එය ද දනිත් **තෙ නං විනොදෙන්ති** ඔවුහු මෙසේ ආත්මභාව සංඛ්‍යාත දුඃඛසත්‍යයේ නිදාන භූත වූ ඒ සමුදය සත්‍යය මාර්ගය සත්‍යයෙන් දුරු කරත් ද, ඔවුහු සමුදය සත්‍යය දුරු කරන්නාහු තරණය කිරීමට අපහසු මේ ක්ලේශ සැඩ පහර තරණය කරත්. **අතිණ්ණපුබ්බං** අනමතග්ග වූ සංසාරය හීනෙන් වත් පූර්වයෙහි තරණය නො කළ, **අපුනබ්භවාය** අපුනර්භවසංඛ්‍යාත නිරොධ සත්‍යය පිණිස, මෙසේ මේ ගාථාවෙන් සතර සත්‍යය ප්‍රකාශ කරන සේක් අරහත් බව කෙළවර කෙරෙන දේශනාව අවසන් කළ සේක. දේශනාවසානයෙහි සූචිලෝම ඒ ප්‍රදේශයේ ම (ස්ථානයේ ම) සිටියේ දේශනානුසාරයෙන් ඥානය මෙහෙයවා සෝවාන් ඵලයෙහි පිහිටියේ ය. සෝවාන් ඵලයෙහි පිහිටියාහු කිළිටි වූ ආත්මභාවයක නො සිටිති යි ඵල ප්‍රතිලාභයත් සමග ඔහුගේ ශරීරයෙහි සුදු හොරි බිබිළි සූචි සියල්ල හැලුණි. හේ දිව්‍ය වස්ත්‍ර හැඳ ගත්තේ, උතුම් දිව සළු උත්තරාසංග කර ගත්තේ දිව්‍ය වෙළුමින් වෙළුනේ, දිව්‍යාභරණ සුගන්ධමාලා දැරූයේ, සුවර්ණ වර්ණ වූයේ පිරිකර ලැබී ය.
සතර වැන්නේ - **සුඛමෙධති** සුවය ලබයි. **සුවෙ සෙය්‍යො** හෙට හෙට ශ්‍රේෂ්ඨ ය. සැමදා ම ශ්‍රේෂ්ඨ යන අර්ථ යි. **වෙරා න පරිමුච්චති** මම සිහියෙන් යුක්තයෙමි යි එපමණකින් වෛරයෙන් නො මිදෙයි; **යස්ස** මේ රහත් කෙනෙකුන්ගේ **අහිංසාය** කරුණාවේ මෙන් ම කරුණා පූර්වභාගයෙහි ද, **මෙත්තං සො** හේ මෛත්‍රිය ද මෛත්‍රී පූර්වභාගය ද වඩන්නේ ය. නැතහොත් ‘අංස’ යනු ‘කොටස’ යයි කියනු ලැබේ. ‘මෙත්තා අංසො එතස්ස’ (ඔහුට මෛත්‍රිය අංශයකි) යි = ‘මෙත්තංසො’ කියන ලද්දේ මෙය යි: “යක්ෂයා, යම් රහත් කෙනෙකුන්ගේ මනස මුළු කාලය තුළ කරුණාවෙහි ඇළුනේ ද, යමෙකුට සියලු සතුන් කෙරෙහි මෛත්‍රිය කොටසක් වේ ද ඔහුට කිසිදු පුද්ගලයකු සමග වෛරයක් නම් නැත්තේ ය.”
පස් වැන්නේ - **යක්‍ඛෙන ගහිතො හොති** හේ ඒ උපාසිකාවගේ එක ම පුතා ය. ඉක්බිති ඇය ඔහු ළමා වයසේ දී ම මහණ කරවූවා ය. හේ පැවිදි වූ කල පටන් සිල්වත් වූයේ වතාවත් සහිත වූයේ ය. ආචාර්ය උපාධ්‍යාය ආගන්තුක ආදීනට වතාවත් කරන ලද්දේ ම වේ. මාසයේ දින අටක් පාන්දරින් ම අවදි වී දිය සැළියෙහි දිය පුරවා ධර්ම ශාලාව අතු ගා පහන් දල්වා මධුරස්වරයෙන් ධර්මශ්‍රවණ ඝෝෂාව කරයි. භික්ෂූහු ඔහුගේ ශක්තිය (හැකියාව) දැක “සාමණේරයනි, මිහිරි ලෙස ගාථා කීම කරන්න යි ඉල්ලා සිටිති. හේ “මගේ පපුව වාත අමාරුවකින් රිදෙයි, ශරීරය හෝ බාධා කරයි’ යනුවෙන් කිසිදු පසුබැස්මක් නො කොට ධර්මාසනයට නැග අහස් ගඟ ගලන්නාක් මෙන් මිහිරි ලෙස ගාථා කීම කර (අසුනින්) බසින්නේ මාගේ මව්පියන් හට ද මේ මිහිරි ගාථා කීමේ දී පිං පැමිණවීම් (වෙතැයි) කියයි. ඔහුගේ මව්පියෝ පිං පැමිණවීම කළ බැව් නො දනිති. පෙර ආත්ම භාවයෙහි ඔහුගේ මව යක්ෂණියක් වූවා ය. ඇය දේවතාවියන් සමග පැමිණියා ධර්මය අසා සාමණේරයන් විසින් දෙන ලද පින්, “පුත, අනුමෝදන් වෙමි” යි කියයි. ශීලසම්පන්න වූ භික්‍ෂූහු දෙවියන් සහිත ලෝකයාට ප්‍රිය වෙති’යි දේවතාවියෝ ඒ සාමණේරයන් කෙරෙහි ලජ්ජා සහිත වූවාහු ගෞරව සහිත වූවාහු මහා බ්‍රහ්මයා මෙන් ද, ගිනි කඳක් මෙන් ද ඔහු සළකති. සාමණේරයන් කෙරෙහි ඇති ගෞරවයෙන් ඒ යකිණිය ද ගරු කොට දකිති. ධර්ම ශ්‍රවණ යක්ෂ සමාගම ආදියෙහි දී ඇය පිළිගන්නා ලදැයි යකිණියට අග්‍රාසනය, අග්‍රොදකය, අග්‍ර පිණ්ඩය දෙති. මහේශාඛ්‍ය වූ යක්ෂයෝ ද ඒ දැක මගින් බසිති. අසුනින් නැගිටිත්,
ඉක්බිති ඒ සාමණේර තෙමේ තරුණ බවට පැමිණියේ ඉන්‍ද්‍රිය පරිපාකයට (පැසුණු බවට) ගියේ, අනභිරතියෙන් පීඩාවට පත් වූයේ අනභිරතිය නැසීමට නො හැකි වූයේ වැඩුණු කෙස්, නිය ඇත්තේ කිළිටි වූ හඳන පොරවන දෑ ඇත්තේ, කිසිවකුට හෝ නො දන්වා පා සිවුරු ගෙන හුදකලා ව මව් නිවසට ගියේ ය.
උපාසිකාව පුතා දැක වැඳ (මෙසේ) කීවා ය: “පුතනුවනි, ඔබ මීට පෙර ආචාර්ය උපාධ්‍යායන් හෝ කුඩා සාමණේරවරුන් සමග මෙහි එන්නෙහි ය. කුමක් නිසා අද තනි ව ආයෙහි ද?” හේ උකටලී බව දැන්වී ය. ශ්‍රද්ධාව ඇති උපාසිකාව නානා ප්‍රකාරයෙන් ගිහිගෙහි ආදීනව දක්වා පුතුට අවවාද දෙන්නී වුව ද ඔහුට අවබෝධ කරවීමට නො හැකි වන්නී, සත්‍ය ලෙස ම තමාගේ ම අත් දැකීමෙන් අවබෝධ කර ගන්නේ යයි නො පොළඹවා ම, “පුත, ඉන්න, ඔබට කැඳ බත් හදමි, කැඳ බී, කෑම අනුභව කළ ඔබට කැමති වස්ත්‍ර ගෙනැවිත් දෙන්නෙමි’යි කියා ආසනයක් පනවා දුන්නා ය. සාමණේර තැන හිඳ ගත්තේ ය. ඉන් පසු “බත් උයමි” යි අසළ වාඩි වී සහල් සෝදන්නී ය. ඒ වේලාවෙහි ඒ යක්ෂණිය “සාමණේරවරයා කොහේ ද? කිසියම් අහරක් ලබයි ද නැද්ද?’ යි විමසන්නී, ඔහු සිවුරු හැරීමේ කැමැත්තෙන් සිටින බැව් දැන දේවතාවුන් අතර මට ලජ්ජා නො ඉපදවිය යුතු ය; යමි, ඔහුගේ සිවුරු හැරීමට බාධා කරමි යි පැමිණ සිරුරට ආවේශ ව බෙල්ල හරවා බිම හෙළුවා ය. හේ හැරවුණු ඇස්වලින් යුතු ව කෙළ වගුරවමින් බිම දඟලයි. එහෙයින් **යක්‍ඛෙන ගහිතො හොති** (යකෙකු විසින් ගන්නා ලද්දේ{*}) යි කියන ලදි.
අභාසි උපාසිකාව පුතාගේ ඒ විප්‍රකාරය දැක වේගයෙන් ගොස් පුතා වැළඳ ගෙන කළවයෙහි හොවා ගත්තා ය. ගම්වාසී සියලු දෙනා පැමිණ බලි කර්ම ආදිය කරති. උපාසිකාව හඬා වැලපෙමින් මේ ගාථා පැවසුවා ය.
**පාටිහාරියපක්‍ඛඤ්ච **මිනිස්සු අටවක උපෝසථයට ඉදිරියෙනුත් පසුවත් කරන්නෙමු යි සත්වැනි දිනත් නව වැනි දිනත් උපෝසථ අංග සමාදන් වෙති. තුදුස්වක හා පසළොස්වක දිනවලත් පෙරත් පසුත් (උපෝසථ) කරන්නාහු දහතුන් වැනි දනිත්, පුරපස පළමු වන දිනත් සමාදන් වෙති. වස් විසීම අනුගමනය කරන්නමෝ යි පවාරණ දෙක අතරේ අඩමසක් නො කඩවවා පෙහෙවස් විසීම කරන්නාහු ය. මේ අරභයා ප්‍රාතිහාර්ය පක්ෂය යි කියන ලදි. **අට්ඨඞ්ගසුසමාගතං** අංග අටෙන් මැනවින් සමන්විත වූ, සම්ප්‍රයුක්ත වූ යන අර්ථ යි. **බ්‍රහ්මචරියං **ශ්‍රේෂ්ඨ චර්යාව; **න තෙහි යක්‍ඛා කීළන්ති** යක්ෂයෝ ඔවුන් සමග සෙල්ලම් නො කරත්.
යළි **චාතුද්දසිං** මේ ගාථාවෙන් සාමණේරයන්ගේ කයෙහි ආරූඪ වුණු යක්ෂණිය පැවසුවා ය. **ආවි වා යදි වා රහො** කිසිවෙකුගේ ඉදිරියේ හෝ අනභිමුඛයේ (රහසෙන්) **පමුත්ත්‍යත්‍ථි** පමුත්ති අත්‍ති (මිදීමක් (නොම) ඇත.) **උප්පච්චාපි** (අහසට) නැගී වුවද; ඉදින් පක්ෂියකු මෙන් අහසට නැගී පලා යන්නෙහි ද එසේ වුව ද ඔබට මිදීමක් නැත”යි කියයි. මෙසේ ද කියා සාමණේරවරයා මුදා හැරියා ය. සාමණේරවරයා ඇස් ඇරියේ ය. මව කෙස් විහිදුවා හුස්ම ගනිමින් හෙළමින් හඬයි. හේ අමනුෂ්‍යයකු විසින් ග්‍රහණය කරන ලද්දෙමැයි නො දනී. විමසා බලන්නේ, මම පෙර පීඨයෙහි සිටියෙමි. මව ද අසළ හිඳ හාල් සෝදයි. දැන් මම බිම වැටී සිටිමි. මගේ මව ද හුස්ම ඉහළ පහළ ගනිමින් හඬන්නී ය. මුළු ගම්වාසීහු ද පැමිණ සිටිති. මේ කිම දැයි වැටී සිටිමින් මා **මතං වා අම්ම** යන ගාථාව කී ය.
**කාමෙ චජිත්‍වාන** දෙවැදෑරුම් වූ කාමය ම හැර දමා, **පුනරාගච්ඡතෙ** සිවුරු හැරීම් වශයෙන් පැමිණෙයි. **පුන ජීවං මතො හි සො** උපැවිදි ව යළි ජීවත් වන්නේ වුව ද හේ මළාක් මෙනි. එහෙයින් ඔහු ගැන ද හඬතියි කියයි.
දැන් ඔහුට ගිහිගෙහි ආදීනව පෙන්වන්නී **කුක්කුලා** ආදිය පැවසුවා ය. එහි **කුක්කුලා** ගිහි ගෙය උෂ්ණ අර්ථයෙන් ‘කුක්කුලා’ (උණු අළු){*} නම් වේ. **කස්ස උජ්ඣාපයාමසෙ** වහා යනු මැනව. ඔබට හොඳක් ම වේවා යි මෙසේ කියා ඔබ සිවුරු හැරීමට කැමැත්තේ වුව ද යක්ෂයා විසින් පාපිත වූයේ මේ විප්‍රකාරය ගැන අපි කවරකු හට දොස් පවරමු ද, වරද පමුණුවමු දන්වමු ද? යි පවසයි. **පුන ඩය්හිතුමිච්ඡසි** පිළිස්සෙන නිවසකින් බැහැර කළ භාණ්ඩ මෙන් නිවසින් එළියට විත් බුදු සසුනේ පැවිදි ව යලි මහත් ව පිළිස්සුමක් හා සමාන ගිහිගෙහි පිළිස්සීමට කැමැත්තෙහි ද යනු අර්ථ යි. හේ මව (මෙසේ) පවසත් පවසත් ම කල්පනා කොට ලජ්ජා බය යළි ලැබ ගිහි බවින් මට වැඩක් නැත’ යි කී ය. ඉක්බිති ඔහුගේ මව ‘හොඳමයි පුත’ යි සතුටු වූවා ප්‍රණීත භෝජන වළඳවා ‘පුත, වස් කීය දැයි විමසුවා ය. උපාසිකාවනි,’ වසරක් සම්පූර්ණ කෙළෙමි’යි. එසේ නම් පුත, උපසම්පදාව කරනු මැනවි: තුන් සිවුරු රෙදි දුන්නා ය. හේ තුන් සිවුර කරවා උපසපන් ව බුද්ධවචනය ඉගෙන ගත්තේ ත්‍රිපිටකධාරී වී ශීලාදියට පැමිණි තන්හි ඒ ඒ දේ පුරන්නේ නො බෝ කලකින් ම අර්හත්වයට පත් ව මහා ධර්මකථිකයකු වී වර්ෂ එකසිය විස්සක් සිට මුළු දඹදිව බබුළුවා පිරිනිවන් පෑයේ ය.
සය වැන්නේ - **ජෙතවනෙ** ජේතවනයෙහි පසල් දනව්වක ‘කොසම්බකුටිකා’ නම් තැනක් ඇත. එහි වසයි. **ධම්මපදානි** මෙහි වෙන් වෙන් ම සංග්‍රහ කරන ලද ෂඩ්වීසති වර්ග පෙළ **(ධම්මපදය)** අදහස් කරන ලදි. එහි තෙරුන් වහන්සේ ඒ අවස්ථාවෙහි විහාර ඇතුළත සිටිමින් මධුර ස්වරයෙන් ගාථා කියා **අප්පමාදවග්ගය** කියයි. **එවං තොසෙසි** (මෙසේ නැළවුවා ය). ඈ පියංකර (නම් වූ) පුතා ඇකයෙන් ගෙන ජේතවනයෙහි බටහිර පැත්තේ සිට අහර සොයන්නී පිළිවෙලින් නගරය දෙසට හැරී මළමුත්‍ර - කෙළ - සොටු ආදී දුෂ්කර බොජුන් සොයන්නී තෙරුන් වසන ස්ථානයට පැමිණ මධුර ස්වරය ඇසුවා ය. ඒ ශබ්දය ඇගේ සම ආදිය සිඳ ඇට මිදුලු ගටා හෘදයංගමනීය විය. ඉක්බිති ඈට ගොදුරු සෙවීමේ සිතක් හෝ නො උපතිණි. කන් යොමා ගෙන ධර්මය ම අසමින් සිටින්නී ය. යක් දරුවාගේ ළමාකම හේතුවෙන් ධර්ම ශ්‍රවණයෙහි සිතකුදු නො උපනි. ඔහු බඩ සයින් පෙලුන බැවින් “මෑණියනි, ගිය ගිය තැන කණුවක් මෙන් සිටින්නේ කුමක් නිසා ද? මට කන්නට හෝ බොන්නට කිසිවක් නො සොයන්නෙහි ද?” යි යළි යළිත් මවට දොස් පවරයි. ඇය මගේ ධර්මශ්‍රවණයට බාධාවක් කරතියි **මා සද්දං කරි පියඞ්කර,** ශබ්ද නොකරන්න” යි මෙසේ නැළවූවා ය. එහි **මා සද්දං කරි** ‘සද්දං මා කරි’ (ශබ්ද නො කරන්න)
**පාණෙසු ච** යන ගාථාවෙන් ඈ තමාගේ යෝග්‍යතාව අනුව සමාදන් වූ පඤ්චශීලය දක්වයි. එහි **සංයමාමසෙ** සංයම වෙමු. සංයත වූවෝ වෙමු. මෙයින් පාණාතිපාතයෙන් වැළකීම ගන්නා ලදි. දෙවන පදයෙන් මුසාවාද විරතිය, තෙවන පදයෙන් ඉතිරි විරති තුන (ගන්නා ලදි) **අපි මුඤ්චෙම පිසාචයොනියා** දරුවා යක්ෂ ලෝකයෙහි උපන් නමුත් මේ වෛර පහ හැර දමා සිහියෙන් යුතු ව පිළිපැද මේ කුසගිනි දුබික් සහිත පිශාච යක්ෂ යෝනියෙන් මිදෙමු’යි කී ය.
සත් වැන්නේ - **තෙන ඛො පන සමයෙන** හිරු බැස ගිය කල්හි, එදා භාග්‍යවතුන් වහන්සේ දිවාභෝජනයෙන් පසු ව මහජනයාට දහම් දෙසා මහජනයා උද්යෝගිමත් කරවා ස්නානය කරන කුටියෙහි ස්නානය කොට, ගඳකිළි කාමරයෙහි පනවන ලද උතුම් බුද්ධාසනයෙහි පෙර දිග ලෝකධාතුව බලමින් සිටි සේක. ඉක්බිති ඒකචාරික (තනි තනි ව හැසිරෙන) ද්විචාරික ආදි පංශුකුලික - පිණ්ඩපාතික - භික්‍ෂූහු තම තමන් වසන තැන්වලින් නික්මී පැමිණ බුදුන් වහන්සේ වැඳ, රතු කඩතුරාවලින් වට කරනු ලබන්නාක් මෙන් වාඩි වූහ. ඉක්බිති ඔවුන්ගේ අදහස දැන බුදුන් වහන්සේ නිර්වාණය අඩංගු ධර්ම කථාවක් පැවැත්වූ සේක.
**එවං තොසෙසි** ඇය දියනිය ඇකයෙන් ගෙන පුතා ඇඟිල්ලෙන් (අල්ලා) ගෙන ජේතවන තලාවේ ප්‍රාකාර වටය සමීපයෙහි මළමුත්‍ර - කෙළ - සොටු සොයමින් යන්නී පිළිවෙලින් ජේතවන දොරටුවට පැමිණියා ය. ආනන්දයනි, පාත්‍රය ගෙන එන්න. චීවරය ගෙන එන්න, ඉඳුල් කන්නවුනට දන් දෙන්න යි පවසන භාග්‍යවතුන් වහන්සේ ශබ්දය හාත්පසින් දොළොස් රියනක් පමණ ම ගනී. ධර්ම දේශනා කරන සේක් ඉදින් සක්වල කොට වුව ද පිරිස සිටියත්, ඒ පිරිස දක්වා යයි. ඉන් බැහැර එක් කෙළවර අඟලක් පමණකුදු පිටට නො යයි. හේතු රහිත ව මධුර ශබ්දය නො නසීවා කියා ය. එහි දී මේ යක්ෂණිය පිරිසෙන් පිටත සිටියා ශබ්දය නො ඇසේ. දොරටුවෙහ් සිටි ඇයට මහත් වූ බුද්ධ වීථිය නිසා ඉදිරියේ තිබූ ගඳ කිළිය පෙනිණි. ඈ, සුළඟ නැති තැන පහන් සිළුවක් මෙන් බුදුන් කෙරෙහි වූ ගෞරවයෙන් හස්තකුක්කුච්චයකුදු (අතින් කෙරෙන අශෝභන හැසිරීම්) නො මැති නිසල පිරිස දැක ඒකාන්තයෙන් ම මෙතැ කිසියම් බෙදා දෙන භාණ්ඩයක් විය යුත්තේ ය. එයින් මම ගිතෙල් මී පැණි ආදයෙන් පාත්‍රයෙන් හෝ අතින් වැගිරෙන බිමට වැටෙන කිසිවක් හෝ ලබන්නෙමි යි විහාරය ඇතුළට පිවිසියා ය. දොරටුව අවහිර කරන්නන් වැළැක්වීමට සිටි ආරක්ෂක දේවතාවා යකිණියගේ හේතුවාසනාව දැක නො වැළැක්වී ය. පිරිස සමග ඇගේ ඒකීභාව වීම හේතුවෙන් මධුරස්වරය සම ආදිය සිඳ (පසාරු කරගෙන) ඇට මිදුලු ගටා සිටියේ ය. ධර්මශ්‍රවණය පිණිස සිටි ඇය මුලින් සඳහන් කළ පරිදි ම කුඩා දරුවෝ දොස් පැවරූහ. අද මාගේ ධර්මශ්‍රවණයට අනතුරක් කරතියි කුඩා දරුවනට **තුණ්හී උත්තරීකෙ හොහි** (උත්තරීකාවනි නිහඬ වෙව) යි මෙසේ නැළවූවා ය.
එහි **යාව** යම් තාක් ධර්මය අසම් ද එතෙක් නිහඬ වනු යනු අර්ථය යි. **සබ්බගන්‍ථප්පමොචනං** නිවනට පැමිණ සියලු ගැටවලින් මිදෙත්. එහෙයින් එය සියලු ගැටවලින් මුදවන්නකැයි කියයි. **අතිවෙලා** වේලාව ඉක්මවා, ප්‍රමාණය ඉක්මවා ගිය, **පියායනා** සෙවීම, පැතීම, **තතො පියතරං** මේ ධර්මය සෙවීම - පැතීම යන යමක් ඇත් ද මෙය මට ඊටත් වඩා ප්‍රිය ය යනු අර්ථය යි. “පියතරා” යනු හෝ පාඨයකි. **පාණිනං** යම් සේ ප්‍රාණීන් දුකෙන් මුදවා ද, කවරකු මුදවා ද? ප්‍රාණීන් යි ගෙන කිව යුතු ය. **යං ධම්මං අභිසම්බුද්ධං** යම් ධර්මයක් භාග්‍යවතුන් වහන්සේ අවබෝධ කළාහු ද, **තුණ්හීභූතායං උත්තරා** හුදෙක් මා පමණක් නොව මගේ මේ නැගණි උත්තරා ද නිහඬ ව සිටියි. **සද්ධම්මස්ස අනඤ්ඤය** මෑණියනි, අපි පෙර ද මේ සද්ධර්මය නො දැක දැන් මේ සාපිපාසා ආදී දුක් අනුභව කරමින් දුකෙහි හැසිරෙමු.
**චක්‍ඛුමා** ඇස් පහකින් යුක්ත වූයේ ‘චක්‍ඛුමා.’
ධර්මය දේශනා කරමින් ම භාග්‍යවතුන් වහන්සේ පිරිස විමසා බලන සේක් ඒ යකිණියගේ මෙන් ම යක් දරුවාගේ ද සෝවාන් ඵලයට ඇති හේතුවාසනා දැක දේශනාව වෙනතක හරවා චතුස්සත්‍යය දැක්වූ සේක. එය අසා එතැන්හි ම සිටි යකිණිය පුතාත් සමග සෝවාන් ඵලයෙහි පිහිටියා ය. ඒ දියණියට ද හේතුවාසනාව ඇත. බොහෝ ළදරු හෙයින් දේශනාව අවබෝධ කර ගැනීමට අසමත් වූවා ය.
දැන් ඒ යකිණිය පුතුට අනුමෝදන් කරන්නී, **“සාධු ඛො පණ්ඩිතො නාම”** ආදිය කීවා ය. **අජ්ජාහං හි සමුග්ගතා** අද මම සසරින් ගොඩ වුනෙමි. මැනවින් උඩට ආවෙමි, ශාසනයෙහි හෝ ඉහළට ආවෙමි. නැගී ආවෙමි. එබ ද සුවපත් වන්නෙහි, **දිට්ඨානි** මා විසිනුත් ඔබ විසිනුත් දන්නා ලදි. **උත්තරාපි** සුණාතු මෙ අප චතුස්සත්‍යය අවබෝධ කර ගත් බව මා දියණි උත්තරා ද අසත්වායි කියයි.
සත්‍ය ප්‍රතිවේධය සමග ම ඇය ද සූචිලෝම මෙන් සුදු හොරි කැසීම් ආදි ස්වරූපය හැර දමා පුතා සමග දිව්‍ය සම්පත්තිය ලැබුවා ය. [missing trans] එතැන් පටන් ඇය දරුවන් සමග ගඳ කිළිය සමීපයෙහි වූ රුකෙහි ම නිවාසයක් ලැබ හවස උදේ බුද්ධ දර්ශනය ලබන්නී ධර්මය අසන්නී බොහෝ කලක් එහි ම විසුවා ය.
අට වැන්නේ - **කෙනචිදෙව කරණීයෙන** වෙළෙඳ කටයුතු අදහස් කරන ලදි. අනේ පිඬු සිටුවරයාත් රජගහනුවර සිටුවරයාත් අන්‍යොන්‍ය වශයෙන් සොහොයුරියන්ගේ සැමියෝ වෙත්. යම් විටෙක රජගහ නුවර ආදායම් උපදවන බඩුවල මිල වැඩි වේ ද එවිට රජගහ නුවර සිටුවරයා එය ගෙන පන්සියයක් ගැල් සහිත ව සැවැත් නුවරට ගොස් යොදුනක් පමණ (ඈත) සිට තමා පැමිණි බව දන්වයි. අනේපිඬු සිටුතුමා පෙර ගමන් කොට ඔහුට මහත් සත්කාර කොට එක ම යානයකට නංවා සැවතට පිවිසෙයි. හේ, ඉදින් භාණ්ඩ වහා විකිණේ නම් විකුණයි; (එසේ) නො වේ නම් නැගණියගේ නිවසේ තබා නික්ම යයි. අනාථ පිණ්ඩික ද එසේ ම කරයි. හෙතෙමේ එකල්හි ද ඒ කාරණයෙන් ම ගියේ ය. ඒ අරභයා මෙය කියන ලදි.
එ දවස රජගහ නුවර සිටුවරයා යොදුනක් පමණ (ඈතින්) සිටි අනාථ පිණ්ඩික විසින් ආ බැව් හැඟවීම් යවන ලද හසුන් නො ඇසී ය. ධර්ම ශ්‍රවණය පිණිස විහාරයට ගියේ ය. හේ ධර්මකථාව අසා පසු දින බුදුන් ප්‍රමුඛ භික්‍ෂු සංඝයාට ආරාධනය කොට තමාගේ නිවසේ උදුන් කැනවීම් දර පැලීම් ආදිය කරවී ය. අනාථපිණ්ඩික ද මගේ පෙර ගමන දැන් කරයි දැන් කරයි කියා ගෙදොර දී පවා පෙරගමන් නො ලැබ ගෙතුළට ගොස් වැඩි පිළිසඳරක් පවා නො ලද්දේ ය. මහ සිටුවරය, කිම? දරුවන්ගේ සැප සනීප කොහොම ද? මග වෙහෙසකාරී නො වුණෙහි ද? පිළිසඳර එපමණක් විය.
හේ ඔහුගේ අධික වැඩකටයුතු දැක ‘කිම ගෘහපතියනි, ඔබට ආවාහයක් හෝ වන්නේ ද?” යි ඛන්‍ධකයෙහි ආ පිළිවෙලට කථා පවත්වා ඔහුගේ මුවෙන් බුද්ධ ශබ්දය අසා පස්වනක් ප්‍රීතිය ලැබී ය. එය (එම ප්‍රීතිය) ඔහුගේ හිසෙන් ඇරඹී පා තලය දක්වාත්, පා තලයේ සිට හිස දක්වාත් යයි. දෙපැත්තෙන් ම පැන නැගී මැද කිඳා බසියි. මැදින් ඇරඹී දෙපැත්තට යයි. හේ ප්‍රීතියෙන් නිරන්තරයෙන් ම ස්පර්ශ කරනු ලැබුයේ “ගෘහපතිය, ඔබ ‘බුද්ධ’ යි කියහි?” “ගෘහපතිය, මම ‘බුද්ධ’ යි කියමි” මෙසේ තෙවරක් ප්‍රශ්න කොට යම් මේ ‘බුද්ධ’ යන්නක් (වේද) ලෝකයෙහි මේ ඝෝෂාව ද දුර්ලභය යි කී ය. ඒ අරභයා කියන ලදි. “**අස්සොසි ඛො අනාථපිණ්ඩිකො ගහපති බුද්ධො කිර ලොකෙ උප්පන්නො”** යි.
**එතදහොසි, අකාලෙ ඛො අජ්ජ** හේ සිටුවරයා විමසී ය: ‘ගෘහපතිය, බුදුන් වහන්සේ කොහි වසත් ද? එවිට ඔහු, බුදුන් වහන්සේලා ළං වීමට නො හැක්කෝ ය; සර්පයන් හා සමාන වූවෝ වෙති. බුදුන්වහන්සේ ශීත වනයෙහි වසති. ඔබ වැන්නවුන් විසින් මේ වේලාවට යාමට නො හැකි ය යි ප්‍රකාශ කළේ ය. එවිට ඔහුට මෙසේ සිතුණි.** බුද්ධගතාය සතියා නිපජ්ජති** ඒ දවසේ ඔහුට භාණ්ඩ (ගෙන ආ) කරත්ත ගැන හෝ උපස්ථායකයන් ගැන හෝ සිතක් පවා ඇති නො වී ය. රාත්‍රී ආහාර ගැනීමක් ද නො වී ය. මහල් සතකින් යුතු ප්‍රාසාදයට නැග මැනවින් පනවන ලද උතුම් අසුනෙහි ‘බුද්ධො’ යි සජ්ඣායනය කරමින් ම හෙව නින්දට වැටුනේය. එහෙයින් **“බුද්ධගතාය සතියා නිපජ්ජි”** (බුදුන් කෙරෙහි ගිය සිහියෙන් හෝනේ ය) යි කියන ලදි.
**රත්තියා සුදං තික්‍ඛත්තුං උට්ඨාසි පභාතන්ති මඤ්ඤමානො **ප්‍රථම යාමට යන්තම් අවසන් වුණු විට නැගිට බුදුන් වහන්සේ සිහි කළේ ය. එවිට ඔහුට බලවත් ප්‍රසාදයක් ඇති විය. ප්‍රීතියෙන් හටගත් ආලෝකයක් ඇති විය. සියලු අඳුරු දුරු විය. පහන් දහසක් දැල්වෙන්නාක් මෙන් ද සඳ නැගීම හිරු නැගීම මෙන් ද විය. ප්‍රීතියෙන් හටගත් ආලෝකයක් ඇති විය. හේ මම පමා වුනෙමි, රැවටුනෙමි, හිරු නැගුණි යි නැගිට අහස් තලයෙහි සිටියේ සඳ දෙස බලා එක යාමයක් පමණක් ඉක්ම ගොසිනි, තවත් දෙකක් ඇතැයි යළි පිවිස නිදා ගත්තේ ය. මේ අයුරින් මධ්‍යම යාම අවසානයෙහි ද පශ්චිම යාමය අවසානයෙහි දැයි තෙවරක් නැගිට්ටේ ය. පැසුළු යම අවසානයේ ඉතා උදයෙන් ම නැගිට අහස්තලයට ගොස්, මහ දොරටුවට මුහුණ ලා සිටියේ ය. සත් මහලේ දොර ඉබේ ම විවෘත වුණි. හේ ප්‍රාසාදයෙන් බැස වීදිය තුළට බැස්සේ ය.
**විවරිංසු** මේ මහා සිටුවරයා බුද්ධ උපස්ථායනයට යන්නෙමැයි නික්මියේ, ප්‍රථම දර්ශනයෙන් ම සෝවාන් ඵලයෙහි පිහිටා රත්නත්‍රයේ අග්‍ර උපස්ථායකයා වී අසමාන වූ සංඝාරාමයක් කරවා සිවු දෙස ආර්ය ගණයාට නො වැසූ දොර ඇත්තේ වන්නේ ය. ඔහුට දොර වැසීම නො වටනේ යයි සිතා විවෘත කළහ. **අන්තරධායි** රජගහ නුවර ජනාකීර්ණ ය, ඇතුලු නුවර නව කෝටියකි, බැහැරි නුවර නව (කෝටි)යකි යි එය ඇසුරු කොට දහ අට කෝටියක් මිනිස්සු වසත්. අවේලාවෙහි මළ මිනිසුන් බැහැර ගෙන යාමට නො හැකි වන්නාහු අටල්ලක තබා බිහිදොර දමත්, ‘මහ සිටුවරයා නුවරින් පිටත නික්මුණු සැණින් ම තෙත සිරුර පයින් පෑගිණ; තවෙකකුට පිටි පතුලෙන් ගැසී ය. මැස්සෝ ඉගිලී විසිරෙති. දුර්ගන්ධය නාසා පුටය කඩාගෙන ගියේ ය. බුදුන් කෙරේ වූ ප්‍රසාදය තුනී විය. එයින් ඔහුගේ ආලෝකය අතුරුදහන් විය. අඳුර පහළ විය. **සද්දමනුස්සාවෙසි** සිටුවරයාට උත්සාහය ජනිත කරවන්නෙමියි රන් ගෙජ්ජි ගැටෙන්නාක් මෙන් මිහිරි හඬින් ශබ්දය ඇසෙන්නට සැලැස්වී ය.
**සතං කඤ්ඤාසහස්සානි** මුල් වචන ද මේ ‘සහස්ස’ පදය සමග සම්බන්ධ කළ යුත්තේ ය. ‘සතං කඤ්ඤාසහස්සානි’ මෙන් ‘සතං සහස්සානි හත්ථි,’ ‘සතං සහස්සානි අස්සා,’ ‘සතං සහස්සානි රථා’ යනුවෙනි. එහි අර්ථය මෙයයි. මෙසේ එක එකක් එක සහස්‍රයක් (ලක්ෂයක්) ම දක්වන ලදි. **පදවීතිහාරස්ස** පදවීතිහාරය නම් සමාන ඇවිදීමෙහි පාද දෙක අතර මිටින් රතන (අඟල් 12) පමණ ය. **කලං නාග්ඝන්ති සොළසිං** ඒ එක් පදවීතිහාරයක් සොළොස් කොටසක් කොට, එයින් එක කොටසක් සොළොස් කොටසකට ද එයින් ද එක් කොටසක් තවත් සොළොස් කොටසකට යයි මෙසේ සොළොස් වරක් සොළොස් කොටසකට බෙදූ කල්හි එක් කොටසක් ‘සොළසී කලා’ (සොළොස් කලාව) නමි. එම සොළොස් කලාව (තරම් වත්) මේ සතර ලක්ෂය නො වටී. කියන ලද්දේ මෙයයි; හස්තීහු ලක්ෂයකි, අශ්වයෝ ලක්ෂයකි, රථ ලක්ෂයකි, කන්‍යාවෝ ලක්ෂයකි යන මොවුහු ද මුතු මිණි කොඬොල් සහිත මුළු දඹදිව රජ කුමරියෝ ය යන මෙපමණ ලාභයට වඩා, විහාරයට යන්නහුට ඒ සොළොස් කලා සංඛ්‍යාත ඉඩෙහි පවත්නා චේතනාව ම උත්තරීතර ය. මේ විහාරයට යාම කා වෙනුවෙන් ගන්නා ලද ද? (කරන ලද ද?) විහාරයට ගොස් කිසිදු අන්තරායකින් තොර ව සෝවාන් ඵලයෙහි පිහිටුවන්නහුට සුවඳ මාලාදියෙන් පූජා කරන්නෙමි, චෛත්‍යය ද වඳින්නෙමි, ධර්මය අසන්නෙමි, පහන් පූජා කරන්නෙමි, සංඝයාට ආරාධනය කොට දානය දෙන්නෙමි. ශික්ෂාපදවල හෝ සරණයන්හි හේා පිහිටන්නෙමි යි යෑම් වශයෙන් වටනේ ම ය.
**අන්‍ධකාරො අන්තරධායි** හේ (මෙසේ) සිතී ය: මම තනි ව මැයි (හුදෙකලා ව මැයි) සංඥා කරමි. අනුව යන්නෝ (සේවකයෝ) ද මට ඇත්තාහ. කුමක් නිසා බිය වෙම් දැයි දිරිමත් විය. ඉක්බිති ඔහුට බලවත් බුද්ධ ප්‍රසාදයක් ඇති විය. එහෙයින් අඳුර අතුරුදහන් විය. අනෙක් වාරවල ද මේ න්‍යාය ම ය. තවද ඈතට ඈතට යන්නේ බිහිසුණු සුසාන මාර්ගයේ ඇට සැකිලි මස්-ලේ ආදියත් අනේක විධ මළකඳනුත් දුටුයේ ය. බලු සිවල් ආදීන්ගේ ශබ්දය ද ඇසී ය. යළි යළිත් බුදුන් වෙත ගිය (නැමුණු) ප්‍රසාදය වඩා ඒ සියලු අනතුරු මර්දනය කරමින් ගියේ ම ය.
**එහි සුදත්ත** ඒ සිටුවරයා යමින් ම මෙසේ සිතී ය. මේ ලෝකයේ පූරණකස්සප ආදි බොහෝ තීර්ථකවරු “අපි බුදුවරු වෙමු” “අපි බුදුවරු වෙමු” යි කියති. මම කෙසේ නම් බුදුන් වහන්සේගේ බුදු බව දන්නෙම් වේ ද?” ඉක්බිති ඔහුට (මෙසේ) සිතිණි: මට ගුණ වශයෙන් උපන් නම මහජනයා දනිත්, මගේ පවුලේ නම මා හැර අන් කිසිවෙක් නො දනියි. ඉදින් බුදු කෙනෙක් වෙත් නම් මගේ පවුල් නාමයෙන් මා ආමන්ත්‍රණය කරනු ඇත’ යි. බුදුන් වහන්සේ ඔහුගේ සිත දැන මෙසේ කී සේක.
**පරිනිබ්බුතො **කෙළෙස් පිරිනිවීමෙන් පිරිනිවුනේ ය. **ආසත්තියො** තණ්හාවෝ **සන්ති** කෙළෙස් සමනය වීම, **පප්පුය්‍ය** පැමිණ; මෙය කියා බුදුන් වහන්සේ ඔහුට අනුපිළිවෙල කථා පවසා අවසානයේ සතර සත්‍යය වදාළ සේක. සිටුවරයා ධර්ම දේශනාව අසා සෝවාන් ඵලයෙහි පිහිටා බුද්ධ ප්‍රමුඛ භික්‍ෂු සංඝයාට ආරාධනය කොට පසු දින පටන් මහ දන් දීම ආරම්භ කළේ ය. බිම්බිසාර ආදීහු ඔබ ආගන්තුකයෙකි. යමක් ඔබට ප්‍රමාණවත් නැත්නම් ඒවා මෙයින් ගෙන යන්න’යි හසුන් යවති. හේ, ඇති (ප්‍රමාණවත්), ඔබලා බොහෝ කටයුතු ඇත්තහු ය’යි සියල්ල ප්‍රතික්ෂේප කොට පන්සියයක් ගැලින් ගෙනෙන ලද ධනයෙන් සත්දිනක් මහා දානයක් දුන්නේ ය. දානාවසානයෙහි දී භාග්‍යවතුන් වහන්සේ සැවැත් නුවර වස් විසීමට එකඟ කරවා ගෙන, රජගහත් සැවැතත් අතර යොදුන යොදුන තැන්වල ලක්ෂයක් (බැගින්) දී විහාර හතළිස් පහක් කරවමින් සැවැත් නුවරට ගොස් ජේතවන මහා විහාරය කරවා බුදුන් වහන්සේ ප්‍රමුඛ භික්‍ෂු සංඝයාට පවරා දුන්නේ ය.
නව වැන්නේ - **රථීකාය රථීකං** එක් වීදියකින් තව වීදියකට යන්නේ “රථීකාය රථීකං උපංසකන්තො” නම් වේ. සිංඝාටක (මං සන්ධිය) පිළිබඳ ව ද මේ පිළිවෙල ය. මෙහි **රථීකා** වීදිය, **සිංඝාටකං** සිවු මංසල.
**කිං මෙ කතා** “කිං ඉමෙ කතා”? කුමක් මොවුහු කළාහු ද? කුමක් කරත් ද යනු අර්ථ යි. **මධුපීතාව සෙය්‍යරෙ** සුරා පානය කළාහු මෙන් නිදත්, සුරා පානය කළ තැනැත්තේ හිස එසවීමට නො හැකි වෙයි, විසඥව නිදන්නේ ම ය. එහෙයින් මෙසේ කී ය.
**තං ච පන අප්පටිවානීයං** ඒ නො වැළැක්විය යුතු (ඇසීමෙන් තෘප්තියට නො එන) ධර්මය දෙසයි. බාහිර වූ සුමධුර භෝජනයක් වුව යළි යළිත් වළඳන්නෙකුට නො රුස්නේ ය. ගෙන යව, මෙයින් කිම? යි ඉවත් කළ යුතු වෙයි, බැහැර කළ යුතු වෙයි. මේ ධර්මය එසේ නො වේ. පණ්ඩිතයෝ මේ ධර්මය වර්ෂ සියයක්, දහසක් වුව අසන්නාහු තෘප්තියකට නො පැමිණෙත්, එහෙයින් **‘අප්පටිවානීයං’** යි කියන ලදි. **අසෙචනකමොජවං** නො ඉසින ලද්දා වූ (නො තැවරුණු), ඔදවත් වූ, යම් සේ බාහිර වූ අමිශ්‍ර කිරිබත් ආදිය වුව ද ගිතෙල් මී පැණි සකුරුවලින් ඉසින ලද්දේ ම - යොදන ලද්දේ ම - මිහිරි හා ඔදවත් වෙයි. මේ ධර්මය එසේ නො වේ. මෙය තමා ස්වභාවයෙන් මධුර වූයේත් ඔදවත් වූයේත් වේ. වෙනත් දෙයකින් මිශ්‍ර වී නො මැත. එහෙයින් **අසෙචනකමොජවං** යි කියන ලදි. **පිවන්ති මඤ්ඤෙ සප්පඤ්ඤා** පණ්ඩිත පුරුෂයන් බොන්නාක් මෙන් **වලාහකාමිවද්ධගු** වළාකුළුවලින් නික්මුණු දිය ග්‍රීෂ්මයෙන් රත් වුණු මගීන් මෙන්.
දස වැන්නේ - **පුඤ්ඤං වත පසවි බහුං** ‘බහුං වත පුඤ්ඤං පසවි’ (බොහෝ ම පින් රැස් කළේ ය.)
එකොළොස් වැන්න කියන ලද්දේ ම ය.
දොළොස් වැන්නේ - **ආළවියං** ආළවි යනු ඒ රටත් නගරයත් (වේ); ඒ භවනය නගරයට නො දුරේ ගව්වක් පමණ වූ තැන පිහිටියේ භාග්‍යවතුන් වහන්සේ එහි වසන සේක. ඒ නගරය ඇසුරු කොට ගෙන ආළවියෙහි වසති යි කියන ලදි. **ආළවකස්ස යක්‍ඛස්ස භවනෙ **මෙහි අනුපූර්ව කථාව මෙය යි:
ආලවක රජතුමා නොයෙක් නෘත්‍ය සම්පත් හැර දමා සොරුන් වැළැක්වීම පිණිසත්, විරුද්ධ රජවරුන් වැළැක්වීම පිණිසත් ව්‍යායාම කිරීම පිණිසත්, සත් වැනි සත් වැනි දවස්වල මුව දඩයමේ යන්නේ, එක් දිනක් සේනාව සමග කථිකාවක් කර ගත්තේ ය. යම් කෙනෙකුගේ පැත්තෙන් මුවා පැන යයි ද ඔහුට ම එය භාර ය. ඉක්බිති ඔහුගේ ම පැත්තෙන් මුවා පැන දිවී ය. රජතුමා ජවසම්පන්න වූයේ දුන්න ගෙන පයින් ම යොදුන් තුන්ක ඒ මුවා ලුහු බැන්දේ ය. ඒණි මුවෝ ද යොදුන් තුනක් (දක්වා වූ) වේග ඇත්තෝ ය. ඉක්බිති පිරිහුණු ජවය ඇති, ජලය ඇති තැනකට පැමිණ සිටි ඒ මුවා මරා දෙකට කපා, මසින් තමාට වැඩක් නොමැති වුවත්, මුවා ගෙන ඒමට නො හැකි විය යන අපවාදයෙන් මිදීම පිණිස කදකින් ගෙන පැමිණෙන්නේ නගරය ආසන්නයේ බොහෝ පත්‍රවලින් සමන්විත මහත් නුග ගසක් දැක වෙහෙස නිවා ගැනීම පිණිස එහි මුලට පැමිණියේ ය. ඒ නුග ගසේ ආළවක යක්ෂයා මහරජු සමීපයෙහි භවනක් ලැබ මද්දහන වේලාවෙහි ඒ රුක් සෙවනෙහි පහස ලත් තැනට පැමිණි සතුන් අනුභව කරමින් වාසය කරයි. හේ ඔහු (රජතුමා) දැක කෑමට ළඟට පැමිණියේ ය. රජතුමා ඔහු හා කථිකාවක් කරගත්තේ ය. “මා මුදව, මම තොපට දවස දවස මිනිසෙකුත් සැළි බතකුත් එවන්නෙමි” යක්ෂයා, “ඔබ රජ සැපතින් ප්‍රමාද වූයේ සිහි නො කරන්නෙහි. මම භවනයට නො පැමිණි හා අනුමතිය නො ලත් කිසිවෙකුත් කෑමට නො ලබමි. ඒ මම ඔබ ද අත් හරින්නෙමි’යි මුදා නො හළේ ය. රජතුමා, ‘යම් දවසක නො එවන්නෙම් ද ඒ දවස මා අනුභව කරවයි තමා අනුදැන ඔහු විසින් මුදා හරින ලද්දේ නගරාභිමුඛ ව ගියේ ය.
බල සේනාව මග කඳවුරු බැඳ සිටියාහු රජතුමා දැක, ‘කිම මහරජ’ හුදු අයශ (අපකීර්ති) බයින් මෙසේ වෙහෙස වන්නාහු දැයි කියමින් ඉදිරියට ගොස් පිළිගත්හ. රජතුමා එපවත් නො දක්වා නගරයට ගොස් උදය බත අනුභව කොට නගරාරක්‍ෂකයා කැඳවා මේ කරුණ පැවසී ය. නගරාරක්‍ෂකයා, “කිම රජතුමනි, කාලපරිච්ඡේදයක් වෙන් කරන ලද දැයි විමසී ය. නො කරන ලදැයි කියයි. නුසුදුස්සක් කර ඇත. මහරජ, අමනුෂ්‍යයෝ හුදු වෙන් කරනු ලැබූවක් ම ලබත්; වෙන් නො කළ කල්හි ජනපදයට හිරිහැර වන්නේ ය. ‘දේවයිනි. වේවා! අල්පෝත්සුක වී එසේ කළේ වුව ද ඔබ වහන්සේ රජ සැප විඳිනු මැනවි. මම මෙහි දී කළ යුත්ත කරන්නෙමි’ හේ කල් ඇති ව නැගිට, බන්ධනාගාර දොරටුවෙන් සිට යමයෙම් කෙෙනක් මරණ දඬුවම ලැබිය යුත්තෙක් වෙත් ද, ඒ ඒ අයට “යමෙක් ජීවත් වීමට කැමැත්තේ නම් එළියට එවු” යි කියයි. කිසිවෙක් පළමු ව පිට වේ නම් ඔහු නිවසට ගෙන ගොස් නාවා කන්නට දී, “මේ බත් හැළිය යකුට දෙව” යි (කියා) යවයි. ඔහු රුක් මුලට පිවිසි සැණින් ම යක්ෂයා බිරම් සිරුරක් මවා අලයක් මෙන් (ඔහු) කා දමයි. යක්ෂානුභාවයෙන් මනුෂ්‍යයන්ගේ කෙස් ආදිය නිසා මුළු ශරීරය ම වෙඬරු පිඩක් මෙන් වෙයි. යකුට බත් රැගෙන ගිය මිනිස්සු එය දැක බියට පත් වූවෝ ඒ බැව් මිතුරනට දැන්වූහ. එතැන් පටන්, රජතුමා සොරුන් ගෙන යකුට දෙති යි මිනිස්සු සොරකමින් වැළකුණහ. එයින් පසු කලක අළුත් සොරුන් නො මැති බැවිනුත් පෙර සොරුන් අඩුවීම නිසාත් බන්ධනාගාර හිස් විය.
ඉක්බිති නගරාරක්‍ෂකයා රජුට මේ බැව් දැන්වී ය. රජු තම ධනය නගරයේ වීදිවල දැම්මවී ය.” (කැමැති) කෙනෙකු ලෝභයෙන් ගත හොත් මැනවි,” කිසිවෙක් පයින් වත් ගැසුවේ නැත. හේ සොරුන් නො ලබන්නේ ඇමතිවරුනට දැන්වී ය. අමාත්‍යවරු “පවුල් පිළිවෙලින් එක් එක් මහල්ලෙකු යවමු. ඔහු ස්වභාවයෙන් ම මරණ මාවතේ සිටින්නෙකි’ යි කීහ. රජතුමා, “අපේ පියා අපේ සීයා යවතියි මිනිස්සු කලබල කරන්නාහු ය, එය නො රුස්සව’ යි වැළැක්වී ය. එසේ නම් දේවයන් වහන්ස, උඩුකුරු ව නිදන ළදරුවකු යවමු. එබන්දකු හට මගේ මව, මගේ පියා යි ස්නේහයක් නැත’යි කීහ. රජතුමා අනුමැතිය දුන්නේ ය. ඔවුහු එසේ කළහ. නගරයෙහි දරුවන් ගෙන දරු මව්වරු ද ගර්භිනීහු ද පැන ගොස් වෙනත් ජනපදවල දරුවන් සාදාගෙන එත්. මෙසේ දොළොස් වසක් ගෙවිණි.
ඉන්පසු දිනක් මුළු නගරය ම පරීක්‍ෂා කොට එක ම දරුවකු හෝ නො ලැබ රජුට දැන්වූහ. දේවයිනි, ඇතුළු නුවර ඔබ වහන්සේගේ පුත් ආළවක කුමාරයා හැර වෙනත් දරුවෙකු නැත. රජතුමා “යම් සේ මගේ පුත්‍රයා ප්‍රිය වේ ද එසේ ම සියලු ලෝකයාට තමාට වැඩි ප්‍රියයකු නැත. යව්, ඔහු හෝ දී මගේ ජීවිතය ආරක්ෂාව කරවු” යි (කී ය).
ඒ වේලාවෙහි ආළවක කුමාරයාගේ මව පුතා නාවා සරසා රෙදි දරණුවේ ඔතා ඇකයෙහි නිදි කරවා සිටින්නී ය. රාජ පුරුෂයෝ රජුගේ අණින් එහි ගොස් දොළොස් දහසක් දේවීන්ගේ කිරි මව් ද සමග වැළපෙන ඇගෙන් ඔහු රැගෙන, හෙට යක්ෂයාගේ ආහාරය වන්නේ යයි පිටත් ව ගියහ.
එදින භාග්‍යවතුන් වහන්සේ උදෑසන අවදිව ජේතවන විහාරයෙහි මහ ගඳ කිළියෙහි මහා කරුණා සමාපත්තියට සම වැද බුදු ඇසින් ලොව බලන සේක්, ආළවක කුමාරයාගේ අනාගාමි ඵලයට පැමිණීමේ හා යක්ෂයාගේ සෝවාන් ඵලයෙහි පිහිටීමේ හේතුවාසනාවත්, දේශනාවසානයේ අසූ හාර දහසක් ප්‍රාණීන්ගේ ධර්ම චක්ෂු ප්‍රතිලාභයත් දුටු සේක. උන් වහන්සේ රැය පහන් වීමෙන් පසු ව පෙර බත් කිස නිමවා මැනවින් නිමවන ලද පසු බත් කිස ද ඇති සේක, කළුවර පස උපවස් දිනයෙහි හිරු බැස ගිය කල්හි. හුදෙකලා ව ම දෙවැන්නෙකු රහිත ව ම - පා-සිවුරු ගෙන පා ගමනින් ම සැවැත් නුවරින් තිස් යොදුනක් ගොස් ඒ යකුගේ භවනයට පිවිසි සේක. එහෙයින් **ආළවකස්ස යක්‍ඛස්ස භවනෙ’යි** කියන ලදි.
කිම, ආළවක යක්ෂයාගේ භවනය යම් නුග රුකක වී ද? භාග්‍යවතුන් වහන්සේ එහි මුල වැඩ සිටි සේක් ද? නැතහොත් (යක්ෂ) භවනයෙහි ම ද? භවනයෙහි ම ය. යම් සේ යක්ෂයෝ තම භවන දකිද්ද භාග්‍යවතුන් වහන්සේ ද එලෙස (සිටි සේක). උන් වහන්සේ එහි ගොස් භවන දොරටුවෙහි සිට ගත්හ. එකල්හි ආළවක හිමවතෙහි යක්ෂ සමාගමට ගියේ වේ. ඉක්බිති ආළවකගේ දොරටු පාල ‘ගද්‍රභ’ නම් යක්ෂයා භාග්‍යවතුන් වහන්සේ වෙත පැමිණ වැඳ ස්වාමීනි, භාග්‍යවතුන් වහන්ස, තමා අවේලාවේ පැමිණියහු දැයි විමසී ය. “ගද්‍රභය, ඔව් පැමිණියෙමි. ඉදින් ඔබට බරක් නො වන්නේ නම් ආලවකගේ භවනයෙහි එක් රැයක් වසන්නෙම් ද?” “ස්වාමීනි, මට බරක් නැත. එසේ වුවත් ඒ යක්ෂයා කර්කෂය, පරුෂය, මව් පියාදීන්ට වත් වැඳීම් ආදියක් නො කරයි. භාග්‍යවතුන් වහන්සේට මෙහි වාසය රුචි නො වේවා” “ගද්‍රභය, ඔහුගේ ස්වභාවය දනිමි. මට කිසි අනතුරක් නො වන්නේ ය. ඉදින් ඔබට බරක් නො වන්නේ නම් එක් රැයක් හිඳින්නෙමි’යි.
දෙවන වරට ද ගද්‍රභ යක්ෂයා භාග්‍යවතුන් වහන්සේට මෙසේ කී ය: “ස්වාමීනි, ආළවක හිස ගිනිගත්තෙකු මෙනි. මව් පියන් කියා හෝ ශ්‍රමණ බ්‍රාහ්මණයන් කියා හෝ ධර්මය කියා හෝ නො දනියි. මෙහි පැමිණියවුන්ගේ සිත විප්‍රකාර ද කරයි. හදවත පවා පලයි. පාවලින් ගෙන සමුද්‍ර පරතෙර හෝ පරසක්වල හෝ ගසයි” දෙවනුවත් බුදුන් වහන්සේ පැවසූහ: ‘ගද්‍රභය දනිමි. ඉදින් ඔබට බරක් නැත්නම් එක් රැයක් ගත කරන්නෙමි’ “ස්වාමීනි, මට බරක් නැත. එසේ වුවත් ඒ යක්ෂයා තමාට නොදන්වා (මීට) අනුදන්නා වූ මා ජීවිතයෙන් තොර කරනු ඇත. ස්වාමීනි, ඔහුට දන්වමි.” “ගද්‍රභය, කැමති පරිදි දන්වව” “ස්වාමීනි, එසේ නම් (කළ යුත්ත) ඔබ වහන්සේ ම දන්නා මැනවි” යි බුදුන් වහන්සේට වැඳ හිමවත් දෙසට ගියේ ය. භවනයෙහි දොර තමා ම (ඉබේ ම) බුදුන් වහන්සේට විවෘත කර දුන්නේ ය. භාග්‍යවතුන් වහන්සේ භවන ඇතුළට පිවිස නියම කරන ලද මංගල දිනය ආදියෙහි හිඳ ආළවක තෙම සිරිය විඳියි ද ඒ දිව්‍යරත්නමය පර්යංකයෙහි ම හිඳ ස්වර්ණ ආලෝකයක් මුදා හළ සේක. ඒ දැක යක්ෂයාගේ ස්ත්‍රීහු පැමිණ භාග්‍යවතුන් වහන්සේට වැඳ පිරිවරා හිඳ ගත්හ. භාග්‍යවතුන් වහන්සේ, ‘පෙර ඔබලා දන් දී සිල් සමාදන් වී පිදිය යුත්තන් පුදා මේ සැපතට පත් වූවහු ය. දැනුදු එසේ ම කරව්. එකිනෙකා ඊර්ෂ්‍යා මාත්සර්යයෙන් මැඩී නො හැසිරෙව්” ආදි ක්‍රමයෙන් ඔවුනට ප්‍රකීර්ණක ධර්ම කථා පැවැත්වූ සේක. ඔවුහු බුදුන් වහන්සේගේ මිහිරි හඬ අසා දහස් ගණන් සාධුකාර දී භාග්‍යවතුන් වහන්සේ පිරිවරා හිඳ ගත්තාහු ම ය.
ගද්‍රභ ද හිමවතට ගොස් ආළවකට දැන්වී ය. “නිදුකාණනි,’ ඔබගේ විමානයෙහි භාග්‍යවතුන් වහන්සේ වැඩ සිටිති’යි දැනගනු මැනවි” හෝ ගද්‍රභට සංඥාවක් කළේ ය. “නිශ්ශබ්ද වෙව, ගොස් කළ යුතු දේ කරන්නෙමි” පුරුෂ මානයෙන් ලජ්ජාවට පත්වූයේ විය. එහෙයින් පිරිස මැද කිසිවෙකු නො අසතැයි එසේ කළේ ය.
එකල්හි සාතාගිර හේමවත (දෙදෙනා) භාග්‍යවතුන් වහන්සේ ජේතවනයෙහි දී ම වැඳ යක්ෂ සමාගමට යන්නෙමු යි පිරිවර සහිත ව නොයෙක් යානවලින් අහසින් යති. අහසෙහි ද යක්ෂයන්ගේ මාර්ග සැම තැන ම නැත. ආකාශගත විමානයන් ආරක්‍ෂා කර (යා යුතු) (තැනින්) මාර්ගය වේ. ආළවකගේ විමානය බිම (පොළොවේ) පිහිටියකි, මැනවින් ආරක්ෂිත ය. ප්‍රාකාරවලින් වටවී ය. මැනවින් සකස් කරන ලද දොර - අට්ටාල - නුවර දොරටු සහිත ය, මුදුනෙහි රන් දැලකින් වසන ලද මඤ්ජුසයක් (පැසක්) මෙනි. උසින් යොදුන් තුනකි. එහි ඉහළින් මගක් ඇත. ඔවුහු එම පෙදෙසට පැමිණ යන්නට නො හැකි වූවාහු ය. බුදුන් වහන්සේලා වැඩ සිටින අවකාශයෙහි ඉහළින් යාමට භවාග්‍රය දක්වා කිසිවෙක් සමත් නො වේ. ඔවුහු මේ කිම් දැයි විමසා භාග්‍යවතුන් වහන්සේ දැක අහසට විසි කළ දර කොට මෙන් බැස වැඳ දහම් අසා පැදකුණු කොට භාග්‍යවතුන් වහන්ස, යක්ෂ සමාගමට යමු’යි වස්තු තුන ප්‍රශංසා කරමින් යක්ෂ සමාගමට ගියහ. ආළවක තෙම ඔවුන් දැක මෙහි හිඳ ගන්නැයි පසු පසට ගොස් ඉඩ ලබා දුන්නේ ය. ඔවුහු ආළවකයාට “ආළවකය, ඔබට ලාභයකි. ඔබගේ භවනයෙහි භාග්‍යවතුන් වහන්සේ වෙසෙති. ආයුෂ්මතුනි, යන්න, භාග්‍යවතුන් වහන්සේ ඇසුරු කල මැනවැයි දැන්වූහ. මෙසේ භාග්‍යවතුන් වහන්සේ භවනයෙහි ම වැඩ විසූහ. යම් නුග ගසෙක ආළවකගේ භවනය වී ද එහි මුල නො වේ. එහෙයින් කියන ලදි: ‘**එකං සමයං භගවා ආළවියං විහරති ආළවකස්ස යක්‍ඛස්ස භවනෙ’** යි.
**අථ ඛො ආළවකො -පෙ- එතදවොච නික්‍ඛම සමණ** කුමක් නිසා මොහු මෙසේ කීවේ ද? කෝප කරවනු කැමැත්තෙනි, එහි මුල පටන් සම්බන්ධය මෙසේ දත යුත්තේ ය. අශ්‍රද්ධාදීන්ට ශ්‍රද්ධා කථාත් දුෂ්කථා වේ ද? දුශ්ශීලාදීන්ට ශීලාදිකථාත් යම් සේ දුෂ්කථා වේ ද? එසේ ම ඒ යක්ෂයින්ගෙන් භාග්‍යවතුන් වහන්සේ පිළිබඳ ප්‍රශංසාව අසා ම ගින්නට දැමූ ලුණු කැට මෙන් අභ්‍යන්තරයෙහි කෝපයෙන් තට තට ගානා හදවත ඇත්තේ වී, මගේ භවනට ආ ‘භගවා’ නම් වූ ඔහු කවරෙක් ද? යි ඇසී ය. ඔවුහු කීහ: ඇවැත්නි, අපගේ ශාස්තෲ වූ භාග්‍යවතුන් වහන්සේ ඔබ නො දන්නෙහි ද? උන්වහන්සේ තුසිත භවනයෙහි සිටියේ පස් මහ බැලුම් බලා ආදී ක්‍රමයෙන් ධර්ම චක්‍ර ප්‍රවර්තනය දක්වා කියන්නාහු ප්‍රතිසන්ධි ආදියෙහි දෙතිස් පූර්ව නිමිති කියා ඇවැත්නි, ඔබ මේ ආශ්චර්යයන් පවා නො දුටුවෙහි දැයි දෝෂාරෝපණය කළහ. හේ දැක ද ක්‍රෝධ හේතුවෙන් “නො දුටිමි” යි පැවසී ය. ඇවැත් ආළවකය, ඔබ දැක්කත් නො දැක්කත් දක්නා ලද හෝ නො දක්නා ලද හෝ දෙයින් කිම? අපගේ ශාස්තෲන් වහන්සේට ඔබ කුමක් කරන්නෙහි ද? ඒ ඔබ, උන්වහන්සේ හේතු කොට ගෙන සෙලවෙන මොල්ලිය සහිත මහා වෘෂභයකු සමීපයෙහි එදා උපන් වස්සකු මෙන් ද, තුන් බෙදුන් (සහිත) මත වරණයක (හස්තිරාජයකු) සමීපයෙහි ඇත් පොව්වකු මෙන් ද, ලෙල දෙමින් එල්ලෙන කෙසරුවලින් ශෝභමාන බඳ ඇති සිංහ රාජයකු ඉදිරියේ ජරපත් සිවලෙකු මෙන් ද, යොදුන් එකසිය පනහක් වැඩුණු සිරුර ඇති ගුරුළු රජු සමීපයෙහි දිරාගිය පියාපත් ඇති කවුඩු පෝතකයෙකු මෙන් ද වැටහෙයි. යව, යමක් තොප විසින් කළ යුතු නම් එය කරව.’ මෙසේ කියන ලද කල්හි ක්‍රෝධ ඇවිස්සුණු ආළවක නැගිට මනෝශිලා තලයෙහි වම් පාදය තබා, දැන් ඔබලාගේ ශාස්තෲන් වහන්සේ හෝ මහානුභාව සම්පන්න මා හෝ බලව’යි දකුණු පයින් සැට යොදුනක් පමණ වූ කෛලාස පර්වත කුටිය ඉක්මවීය. අයෝ කුටයකින් පහර දෙන ලද පිරිසිදු යකඩ ගුලියක් මෙන් පතුරු මුදා හැරී ය (ගැලවී ය.) හේ එහි සිට **අහං ආළවකො** යි උද්ඝෝෂණය කළේ ය. මුළු දඹදිව (පුරා ම) ශබ්දය පැතිරිණි.
ශබ්ද සතරක් මුළු දඹදිවෙහි ම ඇසිණි. පූර්ණක යක්ෂ සේනාපතියා ධනඤ්ජය කොරව්‍ය රජවරුන්ගේ සූදුව දිනා අත්පොළසන් දී මම දිනුවෙමි යි හඬ තැලී ය. දෙවියන්ගේ රජ වූ ශක්‍රයා කාශ්‍යප බුදුන්ගේ ශාසනය පිරිහෙද්දී විශ්වකර්ම දේව පුත්‍රයා සුනඛයකු කර මම පාපී භික්ෂූනුන්, පාපී භික්ෂුණීනුන් උපාසකයනුත් උපාසිකාවනුත් යන අධර්මවාදී සියලු දෙනා කමි යි උද්ඝෝෂණය කරවී ය. කුස ජාතකයෙහි දී පභාවතී අරභයා රජුන් සත් දෙනා විසින් නගරය වට කළ කල්හි තමා සමග පභාවතිය ඇතු පිට නංවා නගරයෙන් නික්ම මම සිංහ ස්වර කුසරජු යි මහා පුරුෂ තෙම මහා නාද පැවැත්වී ය. කෛලාස මුදුනේ සිට ආළවක (මහා නාද පැවැත් වී ය) (යන මේ සතර ය). එකල්හි මුළු දඹදිව දොර දොර සිට මහ හඬ නැගුවා හා සමාන විය. යක්ෂයාගේ ආනුභාවයෙන් යොදුන් තුන් දහසක් පතළා වූ හිමවත ද බෙහෙවින් කම්පා විය.
හේ “මෙයින් ම ශ්‍රමණයා පළවා හරින්නෙමැ’යි වායු මණ්ඩලය හට ගැන්වී ය. පෙර දිග ආදි වශයෙන් වාතය පැන නැගී අඩ යොදුන්, යොදුන්, දෙයොදුන්, තුන් යොදුන් ප්‍රමාණ පර්වත කූට පළාගෙන, වන පැළෑටි වෘක්ෂ ආදිය උදුරවා ගෙන අළව් නගරයට එමින්, සෙවිලි කළ දෑ අහසෙහි පාකරමින් දිරා ගිය ඇත්හල් ආදිය සුණු විසුණු කරයි. භාග්‍යවතුන් වහන්සේ කිසිවකුට වත් ගැහැටක් නො වේවා යි අධිෂ්ඨාන කළ සේක. ඒ වාතයෝ බුදුන් වෙත පැමිණ සිවුරු කොණක් පමණ වත් සෙළවීමට අසමත් වූහ. ඉක්බිති ජලයෙන් යට කර ශ්‍රමණයා මරන්නෙමි යි මහා වර්ෂාවක් හට ගැන්වී ය. ඒ අනුහසින් පටල සියය පටල දහස ආදී වශයෙන් වළා එක පිට නැගී වසින්නට පටන් ගත්තේ ය. වැහි දහර වේගයෙන් පෘථිවිය සිදුරු විය. වන වෘක්ෂ ආදියේ මුදුන්හි මහෝඝය පැමිණ බුදුන් වහන්සේගේ සිවුරේ පිනි බිඳු තරම වත් තෙමන්නට නො හැකි විය. ඉක්බිති ගල් වැස්සක් ඇති කළේ ය. මහත් මහත් වූ පර්වත කූට දුම් දමමින් දිදුලමින් අහසෙන් පැමිණ බුදුන් වහන්සේ වෙත විත් දිව්‍යමාලා පොකුරු බවට පත් විය. ඉක්බිති ප්‍රහාරක වර්ෂාවක් ඇති කළේ ය. එක පැත්තෙන් සැඩ පහර එන, දෙපැත්තෙන් ම සැඩ පහර එන කඩු, හෙල්ල, ඊතල ආදිය දුම් දමමින් දිළිසෙමින් අහසින් විත් බුදුන් වෙත පැමිණි දිව මල් මාලා බවට පත් විය. ඉක්බිති අඟුරු වැස්සක් වැටී ය. එරබඳු, කෑල මල් පාට බඳු අඟුරු අහසින් පැමිණ බුදුන්ගේ පාමුල දිව මල් වී විසුරුණි. අනතුරු ව උණු අළු වැස්සක් ඉපදවී ය. ඉතා උණුසුම් අළු අහසින් පැමිණ බුදුන්ගේ පා මුල සඳුන් සුණු බවට පත් වී වැටුණි. ඉනික්බිති වැලි වැස්සක් ඉපද විය. ඉතා සියුම් වැලි දුම් දමමින්, දිළිසෙමින් අහසින් අවුත් බුදුන්ගේ පාමුල දිවමල් බවට පත් වී වැටිණි. අනතුරු ව මඩ වැස්සක් ඇති කළේ ය. ඒ ද දුම් දමමින්, දිළිසෙමින් අහසින් පැමිණ බුදුන්ගේ පාමුල දිව්‍ය ගන්ධය බවට පත් වී වැටිණි. ඉන් අනතුරු ව භීෂණය කොට ශ්‍රමණයා පළවා හරිමි යි අන්‍ධකාරය මැවී ය. එය චතුරංග සමන්නාගත අන්ධකාරය හා සම ව බුදුන් කරා පැමිණ සූර්යාලෝකයෙන් නැසුණු අන්ධකාරයක් මෙන් අතුරුදහන් විය.
මෙසේ යක්ෂයා මේ වාත - වර්ෂා - පාෂාණ - ප්‍රහාරක - අංගාර - කුක්කුල -වාලිකා - කලල - අන්ධකාර යන නව වර්ෂාවලින් භාග්‍යවතුන් වහන්සේ පළවා හැරීමට නො හැකි වූයේ, නානාවිධ වූ පහර දීම් පිණිස වූ අනේක ප්‍රකාර රූප භූත සමූහයෙන් ආකූල වූ චතුරංගිනී සේනාව සමග තමා ම භාග්‍යවතුන් වහන්සේ ඉදිරියට ආවේ ය. ඒ භූත සමූහයා අනේක ප්‍රකාර වූ විකාරයන් කර, ගනුව, නසව යි බුදුන් වහන්සේට ඉහලින් එන්නා සේ වෙයි. එසේ වුවත් මැස්සන් පිරිසිදු කළ ලෝහ ගුළියක (ඇලෙන්නට අසමත් වන්නා) සේ භාග්‍යවතුන් වහන්සේ (ගේ ශරීරයෙහි) ගාවන්නවත් අසමත් විය. මෙසේ තිබියදී වුව ද යම් සේ මාරයා බෝමැඩ දී පැමිණි වේලාවෙහි ම හැරී ගියේ ද, එසේ නො නැවතී අඩ රැයක් පමණ අවුලක් කළහ. මෙසේ අඩ රැයක් පමණ අනේක ප්‍රකාර විහිංසක දර්ශනයෙන් පවා භාග්‍යවතුන් වහන්සේ සෙලවීමට නො හැකි වූයේ, ආළවකයා (මෙසේ) සිතී ය: ඉදින් මම කිසිවකු විසින් වත් ජය ගත නො හැකි දුස්සාවුධය මුදා හරින්නෙම් නම් මැනවි”
ලෝකයෙහි ශ්‍රේෂ්ඨ ආයුධ සතරකි. ශක්‍රයාගේ වජ්‍රායුධය, වෛශ්‍රවණගේ ගදායුධය, යමගේ නයනායුධය, ආළවකගේ දුස්සායුධය යනුවෙනි. ඉදින් ශක්‍රයා කෝප වූයේ වජ්‍රායුධය මහාමේරු පර්වතයෙහි පහර දෙයි ද අට සැට දහසකට අධික යොදුන් ලක්ෂයක් විනිවිද (පසාරු කර) ගොස් පහතට යන්නේ ය. වෛශ්‍රවණ විසින් සාමාන්‍ය කාලයෙහි මුදා හළ ගදායුධය බොහෝ යක්ෂ දහස් ගණනකගේ හිස කපා දමා යළි අත්පසුරට පැමිණ සිටියි. කෝප වූ යමයා විසින් නයනායුධයෙන් බැලූ සැනෙකින් නොයෙක් කුම්භාණ්ඩ දහස් ගණන් දෙනා රත් වුණු කබලෙහි තල පුපුරු ගසන්නාක් මෙන් වැනසෙත්. කිපුණු ආලවක තෙමේ ඉදින් අහසෙහි ආයුධය මුදා හරියි ද වසර දොළහක් වැසි නො වසින්නේ ය. ඉදින් පෘථුවියට මුදා හරින්නේ නම් සියලු ගස් හා තණ කොළ ආදිය වියළී ගොස් දොළොස් වසක් අතරතුර යළි නො වැඩේ. ඉදින් සමුද්‍රයෙහි මුදා හරියි ද රත්වුණු කබලෙහි ජල බින්දු සියලු ජලය සිඳී යයි. ඉදින් මහාමේරු පර්වතයෙහි මුදා හරින්නේ නම් කුඩු කුඩු වී විසිරෙයි.
හේ මෙසේ මහානුභාව වූ දුස්සායුධය උතුරු සළුව මුදා අල්ලා ගත්තේ ය.
දශසහස්‍රී ලෝක ධාතුවල දේවතාවෝ වහා රැස්වූහ. “අද භාග්‍යවතුන් වහන්සේ ආළවකයා දමනය කරන සේක. එහි දී ධර්මය අසන්නෙමු” යුද්ධය දකිනු කැමැති දෙවියෝ ද රැස්වූහ. මෙසේ මුළු අහස ම දෙවියන්ගෙන් පිරුනේ විය.
ඉක්බිති ආළවක තෙමේ භාග්‍යවතුන් වහන්සේ සමීපයෙහි ඉහළින් සැරිසරා වස්ත්‍රායුධය මුදා හළේ ය. එය අකුණු වළල්ලක් මෙන් අහසෙහි ගොස් බිරම් හඬක් නගමින් දුම් දමමින් දිළිසෙමින් භාග්‍යවතුන් වහන්සේ වෙත පැමිණ යක්ෂයාගේ මානය මර්දනය කරනු පිණිස පා පිස්නා රෙදි කඩක් වී පාමුල වැටිණි. ආළවක තෙමේ ඒ දැක අඟ සිඳිනා ලද වෘෂභයෙකු මෙන්, දළ උගුළුවන ලද නාගයකු මෙන් තේජස් රහිත, උඩඟු රහිත, හැළුණු මාන ධජය ඇති අයෙකු වී මෙසේ සිතී ය. දුස්සාවුධය ද ශ්‍රමණයා අභිභවනය නො කළේ ය. හේතුව කුමක් ද? මීට හේතුව ශ්‍රමණයා මෛත්‍රී විහරණයෙන් යුතු වීම යි. ඔහු කෝප කරවා මෛත්‍රියෙන් වෙන් කිරීම මැනවි. මේ සම්බන්ධයෙන් **“අථ ඛො ආළවකො යක්‍ඛො යෙන භගවා -පෙ- නික්‍ඛම සමණ” **යි කියන ලදි.
එහි අදහස මෙය යි: “මා විසින් අනුදැනීමක් නො කරන ලදු ව කුමක් නිසා මගේ භවනයට පිවිස ගෙහිමියා මෙන් ස්ත්‍රී වාසස්ථානය මැද සිටින්නෙහි ද? නො දෙන ලද්දක් පරිහරණය කිරීමත්, ස්ත්‍රී සංසර්ගයත් ශ්‍රමණයකුට තරම් නො වේ. එහෙයින්, ඉදින් ඔබ ශ්‍රමණ ධර්මයෙහි සිටියෙහි නම් ශ්‍රමණය, නික්මෙව.” සමහරු මේ පරුෂ වචනත් තවත් පරුෂ වචනත් කියා ම මොහු මෙසේ පැවසී යයි කියත්.
ඉක්බිති භාග්‍යවතුන් වහන්සේ, යම් හෙයකින් ස්තබ්ධ (දැඩි ස්වරූපයෙන් යුතු) වූවෙකු ප්‍රතිස්තබ්ධභාවය ඇති කරන කල්හි, උදාහරණ වශයෙන් සැරපරුෂ බල්ලකුගේ නාසයෙහි පිත බිඳියි නම් (පිත ඉව වැටුනු විට) ඌ වඩාත් අධික ලෙස චණ්ඩ වන්නේ ය, එමෙන් වඩාත් දැඩි වෙයි. මෘදු බවින් ම ඔහු දමනය කිරීමට හැකි වෙතැයි දැන “මැනවි, ඇවැත්නි” යි ප්‍රිය වචනයෙන් ඔහුගේ වචනය පිළිගෙන නික්මුණු සේක. එහෙයින් “**සාධාවුසොති භගවා නික්‍ඛමි”** යි කියන ලදි.
ඉක්බිති ආළවක, මේ ශ්‍රමණයා සුවච (කීකරු) කෙනෙකි. එක් වචනයකින් ම නික්මුනේ, මෙසේ පහසුවෙන් නික්මවීමට හැකි ශ්‍රමණයා මම අකාරණයෙන් මුළු රාත්‍රියෙහි ම යුද්ධය මගින් එරෙහි ව ගියෙමි’යි මෘදු සිත් ඇත්තේ වී, යළි (මෙසේත්) සිතී ය. සුවචභාවය නිසා නික්මුණේ ද නැතහොත් ක්‍රෝධයෙන් (නික්මුනේ) ද යි දැනුදු දැන ගැනීමට නො හැක. විමසමි’යි. ඉක්බිති **පවිස සමණ** යි කී ය. ඉක්බිති (බුදුන්) ‘සුවච ය’ යි මෘදු වූ සිත් ඇතියහුගේ (යකුගේ) සිත තහවුරු කරනු පිණිස යළිත් ප්‍රියවචනය පවසන සේක් **සාධාවුසොති භගවා** පාවිසි (මැනවි ඇවැත්නි, යි භාග්‍යවතුන් වහන්සේ ඇතුළු වූ සේක) ආළවක තෙම යළි යළිත් එකී සුවච භාවය ම විමසන්නේ දෙවනුවත් තෙවනුවත් ‘නික්‍ඛම’ ‘පවිස’ කී ය. භාග්‍යවතුන් වහන්සේ ද එසේ කළ සේක. ඉදින් නො කරන්නේ නම් ස්වභාවයෙන් ම ගොරෝසු වූ යකුගේ සිත තවත් දරදඬු වී ධර්ම කථාවට භාජන නො වන්නේ ය. එහෙයින් යම් සේ මව හඬන දරුවාට ඔහු කැමති යමක් දී හෝ කර අවනත කර ගනියි ද එසේ ම භාග්‍යවතුන් වහන්සේ ද කෙළෙස් හැඬීමෙන් හඬන යක්ෂයාට සැනසීමට, යමක් ඔහු කියයි ද එය කළ සේක. යම් සේ කිරි මව තනය නො බොන දරුවා යමක් දී සුරතල් කරවා කිරි පොවයි ද එසේ ම භාග්‍යවතුන් වහන්සේ ද යක්ෂයාට ලෝකෝත්තර ධර්මය (නමැති) කිරි පෙවීමට ඔහු පැතූ වචන කිරීමෙන් සනසා මෙසේ කළ සේක. යම්සේ පුරුෂයෙක් ලබුයෙහි චතු මධුර පිරවීමට කැමැත්තේ එහි ඇතුළත සෝදයි ද එසේ ම භාග්‍යවතුන් වහන්සේ ද යක්ෂයාගේ සිතෙහි ලෝකෝත්තර චතුමධුර පුරවනු කැමති වූ සේක් ඔහුගේ අභ්‍යන්තරයෙහි ක්‍රෝධ මල සේදීමට තෙවන වර දක්වා නික්මීම් පිවිසීම් කළ සේක.
ඉක්බිති ආළවක “මේ ශ්‍රමණයා සුවච ය. නික්මෙව යි කියන ලද්දේ නික්මෙයි. පිවිසෙව යි කියන ලද්දේ පිවිසෙයි. ඉදින් මම මේ ශ්‍රමණයා මෙසේ ම මුළු රෑ වෙහෙස කරවා දෙපයින් ගෙන ගඟෙන් එගොඩට වීසි කරන්නෙම් නම් මැනව’යි පවිටු සිතුවිල්ලක් උපදවා සතර වැනි වරටත් ‘නික්‍ඛම සමණ’ යි කී ය. ඒ බැව් දැන භාග්‍යවතුන් වහන්සේ **නක්‍ඛවාහං තං** යි කී සේක. මෙසේ කී කල්හි ඊට වැඩියෙන් කළ යුතු දෙයක් විමසන්නේ ප්‍රශ්න විමසිය යුතු යයි හෝ සිතන්නේ ය. එය ධර්ම කථාවට පහසුවක් වන්නේ ය යි දැන **‘න ඛ්වාහං තං’** යි කී ය. එහි **‘න’** යනු ප්‍රතික්‍ෂෙපය යි. **‘ඛො’** අවධාරණය යි. **‘අහං’** තමා දැක්වීම යි. **‘තං’** හේතු වචන යි, එයින් ම, මෙහි යම් හෙයකින් ඔබ මෙසේ සිතහි ද එහෙයින් ඇවැත්නි, මම නො නික්මෙන්නෙමි, **යං තෙ කරණීයං තං කරොහි** (තා විසින් යමක් කළ යුතු නම් එය කරව) යි මෙසේ අර්ථය දත යුත්තේ ය.
ඉක්බිති ආළවක යම් හෙයකින් පෙරත් ආකාශයෙන් යන වේලාවෙහි කිම මෙය ස්වර්ණ විමානයක් ද නැතහොත් රජත මණි විමානවලින් එකක් ද කියා බලන්නෙමු යි මෙසේ තමාගේ විමානයට පැමිණි සෘද්ධි සම්පන්න තාපස පරිබ්‍රාජකයන්ගෙන් ප්‍රශ්න විමසා විසඳීමට නො හැකි වූවන් චිත්ත ව්‍යාකූලත්ව ආදියෙන් වෙහෙසවයි ද, එහෙයින් භාග්‍යවතුන් වහන්සේ ද එසේ වෙහෙස කරවන්නෙමැයි සිතමින් **පඤ්හං තං** ආදිය කී ය.
ඔහුගේ ප්‍රශ්නය කොහෙන් (පැමිණියක්) ද? ඔහුගේ මවුපියෝ කාශ්‍යප භාග්‍යවතුන් වහන්සේ ඇසුරු කොට ප්‍රශ්න අටක් විසඳුම් ද සහිත ව උගත්හ. ඔවුහු තරුණ කාලයෙහි ආළවකට (ඒවා) ඉගැන්වූහ. හේ කල් යත් ම විසඳීම අමතක කළේ ය. එහෙයින් මේ ප්‍රශ්න විනාශ නො වේවා යි රන් පටක සාදිලිංගම්වලින් ලියවා විමානයෙහි තැබී ය. මෙසේ මේ බුද්ධ ප්‍රශ්න බුද්ධ විෂයට ම අයත් වේ.
භාග්‍යවතුන් වහන්සේ එය අසා, යම් හෙයකින් බුදුන් වහන්සේගේ ලාභයට අනතුරක් (බාධාවක්) හෝ ජීවිත අන්තරායක් හෝ සර්වතාඥාන බ්‍යාමප්‍රභා ආදිය විනාශ කිරීමක් හේ කිසිවකු විසින් කිරීමට නො හැක්කේ ද එහෙයින් ලෝකයෙහි ඒ අසමාන බුද්ධානුභාවය දක්වන සේක. **න ඛ්වාහං තං ආවුසො පස්සාමි සදෙවකෙ ලොකෙ** ආදිය කී සේක.
මෙසේ භාග්‍යවතුන් වහන්සේ ඔහුගේ බාධනචිත්තය ප්‍රතිෂෙධ කොට (වළක්වා) ප්‍රශ්න විමසීමේ උත්සාහය ඇති කරවන සේක් **‘අපි ච ත්‍වං ආවුසො පුච්ඡ යදාකඞ්ඛසි’** යි කී සේක. එහි අර්ථය නම් : ඉදින් කැමැත්තෙහි ද එය අසව. ප්‍රශ්න විසඳාලීමෙහි ලා මට බරක් නැත. නැතහොත් යමක් කැමැත්තෙහි ද එය අසව. සියල්ල ඔබට විසඳා දෙන්නෙමි’යි පසේ බුදු අගසව් මහසව් ආදීනට පොදු නො වූ සර්වඥ පවාරණයෙන් පැවරූ සේක. මෙසේ භාග්‍යවතුන් වහන්සේ සර්වඥ පවාරණයෙන් පැවරූ කල් හි **අථ ඛො ආළවකො යක්‍ඛො භගවන්තං ගාථාය අජ්ඣභාසි**.
එහි **කිංසුධ විත්තං** ‘කිං සු ඉධ’ විත්තං යනු ධනය යි. එය ප්‍රීති සංඛ්‍යාත වූ ‘විත්ති’ (සතුටු) කරයි. එහෙයින් ‘විත්තං’ යි කියනු ලැබේ. **‘සුචිණ්ණං’** මැනවින් කරන ලද **සුඛං** කායික චෛතසික ප්‍රීතිය. **ආවහාති** ‘ආවහති’ (ගෙන එයි.) දෙති (දෙයි) ‘අප්පෙති’ (පමුණුවයි) **හ වෙ** ‘දැඩි’ අර්ථය හඟවන නිපාතයකි. **සාදුතරං** අතිශයින් මිහිරි, ‘සාධුතරං’ යි ද පාඨයකි. **රසානං **රස සඤ්ඤ බවට පත් වූ දේවල, කුමන ආකාරකින්=**කථං**; ජීවත්වන්නහුගේ ජීවිතය = **ජීවිං ජීවිතං;** ගාථා බන්ධන පහසුව පිණිස අනුනාසික සහිත යයි කියනු ලැබේ. **කථං ජීවිං ජීවතං** යි හෝ පාඨයකි. “එහි ජීවත්වන්නවුන්ගේ කෙසේ ජීවිතය” යන අර්ථය යි. මෙසේ මේ ගාථාවෙන් මේ ලෝකයෙහි පුරුෂයාට (සත්ත්වයාට) කුමක් නම් ශ්‍රේෂ්ඨ ධනය වේද? මැනවින් (පුරුදු) කරන ලද කුමක් සැපය ගෙන දෙයි ද, රසයන් අතුරින් කුමක් වඩා මිහිරි ද? කෙසේ ජීවත්වන්නහුගේ ජීවිතය ශ්‍රේෂ්ඨ යයි කීහු ද යන මේ ප්‍රශ්න සතර විමසී ය .
ඉක්බිති භාග්‍යවතුන් වහන්සේ කාශ්‍යප බුදුන් වහන්සේ විසින් විසඳන ලද ආකාරයට ම ඔහුට විසඳා දෙමින් මේ ගාථාව දෙසූ සේක. **සද්ධීධ විත්තං** එහි යම් සේ රන් රුවන් ආදි ධනය උපභෝග සුඛය ගෙන දෙයි ද, සා පිපාසා ආදි දුක වළක්වයි ද දිළිඳුකම තුරන් කරයි ද මුතු ආදි රුවන් ලැබීමට හේතු වෙයි ද ලෝක පැවැත්ම ගෙන එයි ද එසේ ම ලෞකික ලෝකෝත්තර ශ්‍රද්ධාව ද ලෞකික ලෝකෝත්තර ඵල සුවය ද ගෙන දෙයි. ශ්‍රද්ධා ධුරයට පිළිපන්නවුන්ගේ ජාති ජරා ආදි දුක වළක්වයි. ගුණ දිළිඳුකම තුරන් කරයි. සති සම්බොජ්ඣංග ආදි රතන ප්‍රතිලාභයට හේතු වෙයි.
(ශ්‍රද්ධා සම්පන්නයා ශීලයෙන් යුක්ත වූයේ කීර්තිය හා සම්පත්වලින් සමන්විත වූයේ යම් යම් ප්‍රදේශයක් ඇසුරු කරයි ද ඒ ඒ තැන්හි පුදනු ලබන්නේ ම ය.)
යන වචනයෙන් ලෝකයෙහි පැවැත්ම ද ගෙන එයි කියා ‘විත්තං’ (ධනය) යි කියන ලදි. මේ ශ්‍රද්ධා ධනය අනුගාමික වූ අනන්‍යසාධාරණ වූ සියලු සම්පත්වලට හේතු ය; ලෞකික රන්රුවන් ආදි ධනයට වුව හේතු ය, ශ්‍රද්ධාවෙන් ම දානාදි පින්කම් කොට ධනය ලබයි ද, අශ්‍රද්ධා පුද්ගලයාගේ ධනය අනර්ථය පිණිස ම වන්නේ ය. එහෙයින් **සෙට්ඨං** (ශ්‍රේෂ්ඨ) යි කියන ලදි. **පුරිසස්ස** උත්කෘෂ්ඨයන් වෙන් කිරීමේ දේශනාවකි. එහෙයින් හුදෙක් පුරුෂයන්ගේ පමණක් නොව ස්ත්‍රී ආදීන්ගේ ද ශ්‍රද්ධාව ම ශ්‍රේෂ්ඨ යයි දත යුතු ය.
**ධම්මො** දශ කුශල ධර්මය යි. දාන, ශීල, භාවනා, ධර්ම හෝ; **සුචිණ්ණො** සුකතො (මැනවින් කරන ලද), සුචරිතො, හොඳින් හැසුරුණු (යෙදුණු), **සුඛමාවහාති** සෝණ සිටු පුතා, රට්ඨපාල ආදීන්ගේ මෙන් මනුෂ්‍ය සුඛය ද, ශක්‍රාදීන්ගේ මෙන් දිව්‍ය සුඛය ද, අවසානයේ මහා පදුම (බෝසතුන්) ආදීන්ගේ මෙන් නිර්වාණ සුඛය ද ගෙන එයි.
**සච්චං** මේ ‘සච්ච’ ශබ්දය නොයෙක් අර්ථවල දැක්වේ. උදාහරණ වශයෙන් “සච්චං භණෙ න කුජ්ඣෙය්‍ය” (සත්‍යය කථා කරව, නො කිපෙව) යනාදි තැන්වල වාක් සත්‍යයෙහි, “සච්චෙ ඨිතා සමණබ්‍රාහ්මණා” (සත්‍යයෙහි පිහිටි ශ්‍රමණ බ්‍රාහ්මණයෝ) ආදි තැන්වල විරති සත්‍යයෙහි, “කස්මා නු සච්චානි වදන්ති නානා පවාදියාසෙ කුසලා වදානා” ආදියෙහි දෘෂ්ටි සත්‍යයෙහි, “චත්තාරිමානි භික්‍ඛවෙ බ්‍රාහ්මණ සච්චානි” (මහණෙනි, මේ බ්‍රාහ්මණ සත්‍ය සතරකි) ආදි තැන්වල බ්‍රාහ්මණ සත්‍යයෙහි ය. “එකං හි සච්චං න දුතියමත්‍ථි” (සත්‍යය ඒකාන්තයෙන් ම එකකි. දෙවැන්නක් නො මැත) ආදි තැන්වල පරමාර්ථ සත්‍යයෙහි ය. “චතුන්නං සච්චානං කතිකුසලා” යනාදි තැන්වල ආර්ය සත්‍යයෙහි ය. මෙහි දී පරමාර්ථ සත්‍යය වූ නිර්වාණයත් විරතිසත්‍යයත් ඇතුළත් කොට වාක් සත්‍යය අපේක්ෂා කරන ලදි. එහි ආනුභාවයෙන් ජලය ආදිය වසඟයට ගනිති. ජාති ජරා මරණය තරණය කරති. (පහත දැක්වෙන ලෙස) කී පරිදි,
(සත්‍ය වචනයෙන් දියෙහි තිර ව සිටියි. පණ්ඩිතයෝ සත්‍යයෙන් විෂ පවා නසති. සත්‍යයෙන් ගිගුරුම් දෙමින් වැස්ස වසී. සත්‍යයෙහි පිහිටියාහු නිවන පතති. පෘථිවියෙහි යම් රසයක් වේ ද, ඒ රස අතුරෙන් සත්‍යය වඩා රස ය. ශ්‍රමණ බ්‍රාහ්මණයෝ සත්‍යයේ පිහිටියාහු ජාතිමරණයේ එතෙර තරණය කරත්.)
**සාදුතරං** මධුරතර, ප්‍රණීතතර; **රසානං** මුල් රස, කඳෙහි රස ආදි ක්‍රමයෙන් යම් රස විඳිය යුතු වස්තුවක් වේ ද, “අනුජානාමි භික්‍ඛවෙ සබ්බං ඵලරසං” “(මහණෙනි, සියලු ඵල රස අනුදනිමි.) අරසරූපො භවං ගොතමො, යෙතෙ බ්‍රාහ්මණ රූපරසා සද්දරසා (බ්‍රාහ්මණය, රූප රස ශබ්ද රස යි යමක් වේ ද භවත් ගෞතමයෝ රස ස්වභාව නැත්තාහු ය.)” “අනාපත්තිරසො අයං ධම්මවිනයො එකරසො විමුත්තිරසො” මේ ධර්ම විනය අනාපත්ති රස වේ. එක ම රසය විමුක්ති රස - ඇත්තේ වේ. “භාගී වා භගවා අත්‍ථ රසස්ස ධම්ම රසස්ස” (භාග්‍යවතුන් වහන්සේ අර්ථ රසයෙහි හා ධර්ම රසයෙහි කොටස්කරුවෙකි.)” ආදි ක්‍රමයෙන් - ද්‍රව - ආචාර රූප - වජ්ජ - අවශේෂ ව්‍යඤ්ජන ආදී දෑ “රස” යි කියත් ද ඒ රස අතරින් සත්‍යය ඒකාන්තයෙන් ම වඩාත් රසවත් ය; සත්‍යය ම සාදුතර ය, සාධුතර - ශ්‍රේෂ්ඨතර - උත්තම තර - හෝ වේ. මූල රස (මුල්වලින් ලබා ගන්නා යුෂ) ආදිය ශරීරය වඩවයි. කෙළෙස් අඩංගු සුඛය ගෙන එයි. සත්‍ය රසය, විරති සත්‍ය, වාක් සත්‍ය රස සමථ විපස්සනා ආදියෙන් චිත්තය වඩවයි. කෙළෙස් රහිත වූ සුඛය ගෙන එයි. විමුක්ති රසය පරමාර්ථ සත්‍ය රසය පරිභාවිත බැවින් සාදු රස ය. අර්ථ රස ධර්ම රස ද එහි අධිගමයට හේතු පාදක වූ අර්ථයත් ධර්මයත් ඇසුරු කොට පවතී.
**පඤ්ඤාජීවිං** මෙහි යම් පුද්ගලයෙක් අන්ධ, එකැස්, දෑස් ඇති යන අය අතරින් දෑස් ඇති පුද්ගලයා - ගිහියෙකු නම් කර්මාන්තයෙහි උත්සුකවීම, සරණාගමන, දාන සංවිභාග, ශීල සමාදාන, උපෝසථ කර්ම ආදි ගෘහස්ථ ප්‍රතිපදාව ද, පැවිද්දෙකු නම් විපිළිසර නො වූ ශීල සංඛ්‍යාත වූ හෝ ඊට උසස් චිත්ත විශුද්ධි ආදි කොට ඇති පැවිදි ප්‍රතිපදාව ද ප්‍රඥාවෙන් ගෙන ජීවත් වෙයි ද, ප්‍රඥාවෙන් ජීවත් වන ඔහුගේ ජීවිතය; ඒ ප්‍රඥාජීවිතය ශ්‍රේෂ්ඨය යි කියති යි මෙසේ අර්ථ දත යුත්තේ ය.
මෙසේ භාග්‍යවතුන් වහන්සේ විසින් ප්‍රශ්න සතරක් විසඳනු අසා සතුටට පත් යක්ෂයා අවශේෂ ප්‍රශ්න සතරක් ද අසන්නේ **කථංසු තරකි ඔඝං** යන ගාථාව කී ය. ඉක්බිති භාග්‍යවතුන් වහන්සේ මුල් ආකාරයට ම විසඳන සේක්, **සද්ධාය තරති** යන මේ ගාථාව වදාළ සේක.
එහි යමෙක් චතුර්විධ ඕඝය තරණය කරන්නේ ද, හේ සසර සමුදුර ද තරණය කරයි. සංසාරදුඃඛය ද ඉක්ම යයි. කෙළෙස් මළ ද පිරිසිදු වෙයි. එසේ තිබියදී යම් හෙයකින් අශ්‍රද්ධා වූයේ ඕඝතරණය නො අදහන්නේ නො පනියි ද (නො පහදී ද), පඤ්චකාම ගුණයෙහි සිත ලිහිල් කිරීමෙන් ප්‍රමාද වූයේ එහි ම පැටලුණු බැවින් සංසාර සාගරය තරණය නො කරයි. කුසීත වූයේ දුක සේ වෙසෙයි. අකුශල ධර්මවලින් ගැවසී ගත්තේ ය. ප්‍රඥාව නැත්තේ ශුද්ධි මාර්ගය නො දන්නේ පිරිසිදු නො වේ. එහෙයින් ඊට ප්‍රතිපක්ෂය දක්වන භාග්‍යවතුන් වහන්සේ විසින් මේ ගාථාව පවසන ලදි.
මෙසේ මේවා කී කල යමක් නිසා සෝතාපත්ති අංග ආසන්න කාරණ වූ සද්ධින්ද්‍රිය වේ ද, එහෙයින් **සද්ධාය තරතී ඔඝං** යන මේ පදයෙන් දිට්ඨිඕඝතරණයත් සෝතාපත්ති මාර්ගයත් සෝවාන් ලාභියත් ප්‍රකාශ කරති. යම් හෙයකින් සෝවාන් වූයේ කුශල ධර්මයන් වැඩීමෙන් සාතච්චකිරිය සංඛ්‍යාත (නිතර නිතර කිරීම නම් වූ) අප්‍රමාදයෙන් සමන්විත වූයේ දෙවැනි මගට සතුටු වී එක් වරක් පමණක් මේ ලොවට පැමිණීමේ මග (සකෘදාගාමී මග) හැර; සෝවාන් මාර්ගයෙන් අවශේෂ වූ-තරණය නො කළ-භව ඕඝ වස්තු වූ සංසාර සමුද්‍රය තරණය කරයි ද එහෙයින් **අප්පමාදෙන අණ්ණවං** වේ. මේ පදයෙන් භවොඝතරණය වූ සකෘදාගාමි මාර්ගයත් සකෘදාගාමියාත් ප්‍රකාශ කරයි. යම් හෙයකින් සකෘදාගාමියා වීර්යයෙන් තෘතීය මාර්ගය ගෙන සකෘදාගාමි මාර්ගයෙන් ඉවත් නො කළ කාමෝඝ වස්තූත් කාමෝඝසංඥිතයත් කාම දුක්‍ඛයත් යටපත් කරයි ද, එහෙයින්, **විරියෙන දුක්‍ඛං අච්චෙති** වේ. මේ පදයෙන් ද කාමෝඝ තරණය වූ අනාගාමි මාර්ගයත් අනාගාමියාත් ප්‍රකාශ කරයි. යම් හෙයකින් අනාගාමි වූයේ පහවූ කාම සඤ්ඤාවෙන් පිරිසිදු වූ ප්‍රඥාවෙන් ඒකාන්ත පරිශුද්ධ වූ චතුර්ථ මාර්ග ප්‍රඥාව ගෙන අනාගාමි මාර්ගයෙන් ප්‍රහීණ නො වූ අවිද්‍යා සංඛ්‍යාත වූ පරම (කෙළෙස්) මළ හැර දමයි ද, එහෙයින් **පඤ්ඤාය පරිසුජ්ඣති **වේ. මේ පදයෙන් ද අවිද්‍යා ඕඝ තරණ නම් වූ අර්හත් මාර්ගයත් අර්හත් ඵලයත් ප්‍රකාශ කරයි. මේ අර්හත් බව පරමොත්කෘෂ්ට කොට දක්වන ගාථාව අවසානයේ යක්ෂයා සෝවාන් ඵලයෙහි පිහිටියේ ය.
දැන් එය ම ප්‍රඥාවෙන් පිිරිසිදු වෙති යි මෙහි කියන ලද ප්‍රඥා පදය ගෙන තම බුද්ධියෙන් ලෞකික ලෝකෝත්තර බව මිශ්‍ර වූ ප්‍රශ්නයක් අසන්නේ **කථං සු ලභතෙ පඤ්ඤං** යන මේ සය පද ගාථාව පැවසී ය. එහි **කථං** සැම තන්හි ම අර්ථය යෙදුණු ප්‍රශ්නයක් වේ. මොහු ප්‍රඥා ආදියෙහි අර්ථය දැන එහි යුක්තිය අසයි. කෙසේ කුමන යුක්තියකින් කුමන කරුණකින් ප්‍රඥාව ලබයි ද? ධනාදිය ගැන ද මේ න්‍යාය ම ය.
භාග්‍යවතුන් වහන්සේ හේතු හතරකින් ප්‍රඥා ලාභය දක්වන සේක්, **සද්දහානො** ආදිය කී සේක. එහි අර්ථය - පූර්ව භාගයෙහි යම් කායසුචරිත ආදි අංගවලින් ද පසුව සත්තිස් බෝධි පාක්ෂික ධර්ම කොටස්වලින් ද, අර්හත් වූ බුද්ධ, ප්‍රත්‍යෙක බුද්ධ, බුද්ධශ්‍රාවකයෝ නිවනට පැමිණියාහු ද ඒ අර්හත් ධර්මය අදහමින් නිර්වාණප්‍රාප්තිය පිණිස ලෞකික ලෝකෝත්තර ප්‍රඥාව ලබති. එය ද ශ්‍රද්ධා මාත්‍රයෙන් ම නො වේ. යම් හේතුවකින් ශ්‍රද්ධාව හට ගන්නේ සමීපයට පැමිණෙයි ද, පැමිණ ඇසුරු කරයි ද, ඇසුරු කරමින් කන් යොමයි ද, කන් යොමන ලද්දේ දහම් දෙසයි. එහෙයින් අසළට පැමිණීමේ පටන් ධර්ම ශ්‍රවණයෙන් අසනු කැමති වීම ලබයි යන්න දක්වා කියන ලද්දේ වේ. ඒ දහම අදහා වුව ද කලින් කලට ආචාර්ය උපාධ්‍යායන් වෙත එළඹ වතාවක් කිරීමෙන් ඇසුරු කොට යම් දිනෙක ඇසුරු කිරීම නිසා සිත් ඇද ගන්නා ලද්දාහු කිසිවක් කීමට කැමැති වූවෝ වෙත් ද, එවිට ජනිත වූ ඇසීමට ඇති කැමැත්ත මගින් කන් යොමා අසන්නාහු ප්‍රඥාව ලබති. මෙසේ ඇසීමට ඇති කැමැත්ත ද සිහිය බැහැර වීමකින් තොර ව අප්‍රමාදී වූ සුභාෂිත දුබ්භාෂිත පිළිබඳ දැනුම ඇති බැවින් විචක්ෂණයා පමණක් ලබයි. වෙනත් කෙනෙකු නො වේ. එහෙයින් ‘**අප්පමත්තො විචක්‍ඛණො’** යි කී සේක.
මෙසේ යම් හෙයකින් ප්‍රඥා ලාභය ඇතිවන ප්‍රතිපදාව පිළිපදියි ද සකසා ඇසීමෙන් ප්‍රඥාව ලැබීමේ උපාය මාර්ගය අසයි ද අප්‍රමාදී ලෙස එය ගන්නා ලද්දේ මුළා නො වන්නේ ය. විචක්ෂණභාවයෙන් අඩුත් නැති ව වැඩිත් නැති ව විපරීත ද නො වී ගෙන පුළුල් කරයි. යළි ඇසීම මගින් හෝ යොමු කරන ලද කන් ඇත්තේ ප්‍රඥා ප්‍රතිලාභයට හේතු වන ධර්මය අසයි. අප්‍රමාද ව අසා දහම් සිත්හි දරයි. විචක්ෂණ භාවයෙන් දරන ලද ධර්මයන්ගේ අර්ථය පිරික්සා බලයි. ඉක්බිති පිළිවෙලින් පරමාර්ථ සත්‍යය සාක්ෂාත් කරයි. එහෙයින් “කථං සු ලභතෙ පඤ්ඤං” යි අසන ලදු ව භාග්‍යවතුන් වහන්සේ ඔහුට මේ සතර කරුණ දක්වන සේක් මේ ගාථව වදාළ සේක.
දැන් එතැනින් පසුව ඉතිරි ප්‍රශ්න තුන විසඳන සේක් යන මේ ගාථාව වදාළ සේක. එහි දේශකාල ආදිය බැහැර නො කොට ලෞකික හෝ ලෝකෝත්තර ධනයට සමාන අධිගම **“පතිරූපකාරී”** වේ. **ධුරවා** චෛතසික වීර්ය වශයෙන් බැැහර නො කළ ධුර ඇත්තේ, **උට්ඨාතා** “යො ච සීතඤ්ච උණ්හඤ්ච තිණා භිය්‍යො න මඤ්ඤති” (යමෙක් ශීතලත් උෂ්ණයත් තණ කොළවලට වඩා වැඩි යමක් කොට නො සිතයි.”) ආදි වශයෙන් කී පරිදි කායික වීර්යයෙන් උත්සාහවන්ත වූ ලිහිල් නො කළ පරාක්‍රමය (ධෛර්යය) ඇත්තේ. **වින්‍දතෙ ධනං** චුල්ලන්තේවාසිකයා මෙන් එක් මීයකු නිසා නොබෝ කලකින් ම සාරලක්ෂයක් ලෞකික ධනය ද, මහල්ලකමහාතිස්ස තෙරුන් මෙන් ලෝකොත්තර ධනය ද ලබයි. උන්වහන්සේ ඉරියව් තුනෙන් ම වසන්නෙමි යි වතාවත් කොට ථීනමිද්ධය එන වේලාවට පිදුරු දරණුවක් තෙමා හිසේ තබා කරක් පමණ වනතුරු ජලයෙහි බැස ථීනමිද්ධය වළක්වන්නේ වසර දහයකින් අර්හත් බවට පත් වූහ. වචී සත්‍යයෙන් සත්‍යවාදී ය, භූතවාදී ය යි ද, පරමාර්ථ සත්‍යයෙන් බුදු, පසේ බුදු, අරියසාවක යි ද, මෙසේ **කිත්තිං පප්පොති** (කීර්තියට පත් වෙයි); **දදං** යමක් කැමති ද පනත ලද ද එය දෙමින්, **මිත්තානි ගන්‍ථති** සැපයීම කරයි. කරයි යන අර්ථ යි. නොදෙන්නන් හෝ දෙන්නන් කර ගනී, ‘දාන’ යන්නෙන් සතර සංග්‍රහ වස්තු හෝ ගන්නා ලදැයි දත යුතු ය. එමගින් මිතුරන් සදයි යනු අරුත යි.
මෙසේ ගිහි පැවිදි අයට පොදු ලෞකික ලෝකෝත්තර වශයෙන් මිශ්‍ර වූ ප්‍රශ්න සතර විසඳා දැන් **කථං පෙච්ච න සොචති** (කෙසේ නම් පරලොව ගොස් ශෝක නො කරයි ද?) යනුවෙන් මේ පස්වැන්න ගෘහස්ථ වශයෙන් විසඳමින් **යස්සෙතෙ** ආදිය පැවසූ සේක.
එහි අර්ථය - **යස්ස** “සද්දහානො අරහං” යි මෙහි කියන ලද සියලු කල්‍යාණ ධර්ම උත්පාදනය කරන ශ්‍රද්ධාවෙන් සමන්නාගත බැවින් **සද්ධස්ස ඝරමෙසිනො** ඝරාවාසය (ගිහිගෙය) හෝ පඤ්චකාම ගුණය සොයන - ගවේෂණය කරන - කාමභෝගී ගිහියාට, “සත්‍යයෙන් කීර්තියට පැමිණේ” යි මෙහි කී ආකාරයට **සච්චං** (සත්‍යය), “සුස්සූසා ලභතෙ පඤ්ඤං” (අසනු කැමැත්ත හේතු කොට ගෙන ප්‍රඥාව ලබයි) යන මෙහි අසනු කැමැත්ත, ප්‍රඥා නාමයෙන් කියන ලද **ධම්මො** (ධර්මය), “ධුරවා උට්ඨාතා” (බහා නො තැබූ ධුර ඇති-උට්ඨාන වීර්යය ඇති-තැනැත්තේ) යන මෙහි ධුරනාමයෙනුත් උට්ඨාන නාමයෙනුත් කියන ලද. **ධිති** (ධෘතිය); “දදං මිත්තානි ගන්‍ථති” (දන් දෙන්නේ මිත්‍රයන් බැඳ ගනී) යන මෙහි කියන ලද ප්‍රකාර චාගො (ත්‍යාග); **එතෙ චතුරො ධම්මා** (මේ කරුණු සතර) වේ.{*} **ස වෙ පෙච්ච න සොවති** මේ ලෝකයෙන් පර ලොවට ගොස්, ඔහු පරලොව ශෝක නො කරයි යනු යි.
මෙසේ භාග්‍යවතුන් වහන්සේ පස්වැනි ප්‍රශ්නයත් විසඳා ඒ යක්ෂයා පොළඹවන්නේ **ඉඞ්ඝ අඤ්ඤෙපි** ආදිය කී සේක.
එහි, ඉඞ්ග පෙළඹවීම් අර්ථයෙහි නිපාතයකි. **අඤ්ඤෙපි** අන්‍ය වූ ප්‍රශ්න ධර්ම **පුථුසමණබ්‍රාහ්මණෙ පුච්ඡස්සු** නැතහොත් පූරණ (කාශ්‍යප) ආදි සර්වඥ ලෙස පිළිපන් බොහෝ අන්‍ය ශ්‍රමණ බ්‍රාහ්මණයන් විමසව, ඉදින් අප විසින්, “සච්චෙන කිත්තිං පප්පොති” (සත්‍යයෙන් කීර්තියට පැමිණෙයි) යනුවෙන් මෙහි කියන ලද ආකාරයට සත්‍යයට වඩා කීර්තියට පැමිණීමේ (අන්) හේතුවක් හෝ, “සුස්සුසා ලභතෙ පඤ්ඤං” (අසනු කැමැත්තෙන් ප්‍රඥාව ලබයි) යන මෙහි ‘අසනු කැමැත්ත’ යනු ප්‍රඥාව යයි දක්වමින් කියන ලද ධර්මයට වැඩි ලෞකික ලෝකෝත්තර ප්‍රඥා ලාභය ඇති කරන (වෙනත්) හේතුවක් හෝ, “දදං මිත්තානි ගන්‍ථති” (දෙන්නේ මිතුරන් ඇති කර ගනී) යනුවෙන් මෙහි කියන ලද ත්‍යාගයට (දානයට) වැඩි මිත්‍රයන් සපයන (වෙනස්) කාරණයක් හෝ, “ධුරවා උට්ඨාතා” (බහා නො තැබූ ධුර ඇති උට්ඨාන වීර්යය ඇති) යන මෙහි ඒ ඒ අර්ථය පදනම් කොට ගෙන ‘ධුර’ නාමයෙනුත් ‘උට්ඨාන’ නාමයෙනුත් කියන ලද මහ බරක් දරා සිටීම අර්ථයෙන් උත්සාහවන්ත භාවයට පත් වීර්ය සංඛ්‍යාත වූ ඉවසීමට වැඩි ලෞකික ලෝකෝත්තර ධනය ලබන (වෙනත්) හේතුවක් හෝ, “සච්චං ධම්මො ධිති චාගො” (සත්‍යය ධර්මය ධෛර්යය ත්‍යාගය)’ යි මෙසේ කියන ලද මේ ධර්ම සතරට වැඩි මේ ලෝකයෙන් පරලෝකයට (මිය) ගොස් ශෝක නො කිරීමේ (වෙනත්) හේතුවක් හෝ මෙහි විද්‍යමාන නො වේ. මෙය මෙහි ලුහුඬු යෙදීම සමග අර්ථ වර්ණනාව යි. විස්තර වශයෙන් එක් එක් පදයක් අර්ථ ද, උද්ධරණය කිරීම - පද උද්ධරණය කිරීම - පද වර්ණනා කිරීම යන ක්‍රමවලින් බෙදා දත යුත්තේ ය.
මෙසේ කී කල යක්ෂයා යම් සැකයකින් වෙනත් ප්‍රශ්න විමසන්නේ ද, එය (එම සැකය) පහවූ බැවින් **කථන්නුදානි පුච්ඡෙය්‍යං පුථු සමණ බ්‍රාහ්මණෙ** (දැන් බොහෝ වූ මහණ බමුණන් කුමකට විචාරන්නෙම් ද?) යි කියා, ඔහු ප්‍රශ්න නො කරන හේතුව යම් කෙනෙක් නො දනිද්ද ඔවුනට ද දැනගැනීමට සලස්වමින් **“සොහං අජ්ජ පජානාමි යොචත්‍ථො සම්පරායිකො”** යි කී ය.
එහි **අජ්ජ** අද පටන් කොට යන අදහස යි. **පජානාමි** කියන ලද පරිදි දනිමි. **යො චත්‍ථො** මෙපමණකින් “සුස්සූසා ලභතෙ පඤ්ඤං” ආදි ක්‍රමයට කියන ලද ‘දිට්ඨධම්මික’ අර්ථය දක්වයි. **සම්පරායිකො:** මෙයින්, “යස්සෙතෙ චතුරො ධම්මා” යි කියන ලද මරණින් පසු (පරලොව) ශෝක නැති බව සහිත සම්පරායික අර්ථය (දක්වයි). ‘අර්ථ’ යන්න ද ‘කාරණ’ (හේතු) යන්නට සමානාර්ථ වචනයකි මේ ‘අර්ථ’ ශබ්දය: “සාත්‍ථං සබ්‍යඤ්ජනං” යන තැන්වල ‘පද’ අර්ථයෙහි පවතී. “අත්‍ථො මෙ ගහපති හිරඤ්ඤසුවණ්ණෙන” ආදි තැන්වල ප්‍රකාශ කිරීමෙහි ය. “හොති සීලවතං අත්‍ථො” යන ආදි තැන්වල වෘද්ධියෙහි ය. “බහුජනො භජතෙ අත්‍ථහෙතු” ආදියෙහි ධනයෙහි ය. “උභින්නමත්‍ථං චරති” යන තැන්වල යහපතෙහි ය. “අත්‍ථෙ ජාතෙ ච පණ්ඩිතං” යනාදි තැන්වල කාරණයෙහි ය. මෙහි කාරණයෙහි ය. එහෙයින් යමක් ප්‍රඥා ආදිය ලැබීමට කාරණ (හේතු) වන ‘දිට්ඨධම්මික’ (අර්ථය) වේ ද, යමක් මරණින් මතු ශෝකය නොමැති වීමේ කාරණය වන ‘සම්පරායික’ (අර්ථය) වේ ද එය මම අද භාග්‍යවතුන් වහන්සේ විසින් කියන ලද ආකාරයට පෞද්ගලිකව ම දනිමි. ඒ මම කුමට දැන් බොහෝ වූ ශ්‍රමණ බ්‍රාහ්මණයන්ගෙන් විමසන්නෙම් ද? මෙසේ එහි අර්ථය ලුහුඬින් දත යුත්තේ ය.
මෙසේ යක්ෂයා ‘පජානාමි යොචත්‍ථො සම්පරායිකො” (සම්පරායික වූ යම් අර්ථයක් (වේ) ද කියා, ඒ ඥානයට මූලකාරක වූයේ භාග්‍යවතුන් වහන්සේ යයි පෙන්වන්නේ **අත්‍ථාය වත මෙ බුද්ධො **යි කී ය. එහි අත්‍ථාය හිත පිණිස, වෘද්ධිය පිණිස ද, යත්‍ථ දින්නං මහප්ඵලං “යස්සෙතෙ චතුරො ධම්මා” (යමෙකුට මේ දහම් සතර වේ නම්) යි මෙහි කියන ලද දානයෙන් යම් තැනකට (කෙනෙකුට) දෙන ලද්දේ ද, මහත් ඵල වේ ද ඒ අග්‍රදක්‍ෂිණාවෙන් පිදිය යුතු බුදුන් වහන්සේ දනිමි යනු අර්ථ යි. සමහරු සංඝයා අරභයා මෙසේ කියතියි පවසති.
මෙසේ මේ ගාථාවෙන් තමාගේ හිතාධිගමය දක්වා දැන් අනුන්ගේ අභිවෘද්ධි ප්‍රතිපත්තිය විදහා පාන්නේ **සො අහං විචරිස්සාමි** ආදිය කී ය.
එහි **ගාමාගාමං** දේවග්‍රාමයෙන් දේවග්‍රාමයට පුරාපුරං දේව නගරයෙන් දේව නගරයට **නමස්සමානො සම්බුද්ධං ධම්මස්ස ච සුධම්මතං** භාග්‍යවතුන් වහන්සේ සම්මා සම්බුද්ධයහ, භාග්‍යවතුන් වහන්සේ විසින් ධර්මය මැනවින් ප්‍රකාශ කරන ලද්දේ ය, ආදි ක්‍රමයෙන් බුදුන් වහන්සේගේ සුබෝධිත භාවය ද ධර්මයේ සුධර්මතාව ද **ච** ශබ්දයෙන් ‘සුපටිපන්නො භගවතො සාවකසංඝො’ යනාදි ක්‍රමයෙන් සංඝයාගේ සුපටිපන්න භාවය ද ප්‍රශංසා කොට නමස්කාර කරමින් ධර්මඝෝෂකයකු වී සැරිසරන්නෙමි යි කියන ලද්දේ වේ.
මෙසේ මේ ගාථාවේ අවසානයත් රෑ පහන් වීමත් සාධුකාර ශබ්ද නැගීමත් ආළවක කුමාරයා යක්ෂ භවනයට පැමිණීම්ත එක ම මොහොතේ දී විය. රාජ පුරුෂයෝ මේ ශබ්දය අසා මේ ආකාරයේ සාධුකාර ශබ්දයක් බුදුන් වහන්සේට හැර වෙනත් කෙනෙකුට පහළ නො වේ. භාග්‍යවතුන් වහන්සේ පැමිණියෝ වත් දැයි විමසන්නාහු භාග්‍යවතුන් වහන්සේගේ ශරීර ප්‍රභාව දැක පෙර දී මෙන් පිටත නො සිට සැක සංකා රහිත ව ඇතුළට ම පිවිස යකුගේ භවනයෙහි සිටින භාග්‍යවතුන් වහන්සේත් ඇඳිලි බැඳ සිටින යකුත් දුටහ. දැක යක්ෂයාට (මෙසේ) කීහ. “මහා යක්ෂයාණනි, මේ රාජකුමාරයා ඔබට බිලි කිරීම පිණිස ගෙනෙන ලද්දේ ය. ඔහු කනු මැනවි, නැතහොත් බුදිනු මැනවි, නැතහොත් සුදුසු දෙයක් කරනු මැනවි යි. හේ සෝවාන් වූයේ, විශේෂයෙන් භාග්‍යවතුන් ඉදිරියේ මෙසේ පවසනු ලබද්දී ලජ්ජාවට පත් වූයේ ය. ඉක්බිති ඒ කුමාරයා දෑතින් පිළිගෙන බුදුන් වහන්සේට පිරිනැමී ය. ස්වාමීනි, මේ කුමාරයා මා හට එවා ඇත. මම ඔහු භාග්‍යවතුන් වහන්සේට දෙමි. බුදුන් වහන්සේලා හිතානුකම්පක වූවෝ ය. ස්වාමීනි, මේ දරුවා ඔහුගේ හිතසුව පිණිස සැප පිණිස පිළිගන්නා සේක්වා’ මේ ගාථාව ද කී ය;
(නුවණ නමැති) ඇස් ඇත්තාණනි, උත්කෘෂ්ට සිත් ඇත්තෙමි. මනා සිත් ඇත්තෙමි, සිය (ගණන්) පුණ්‍ය ලක්ෂණවලින් යුතු වූ, සියලු අංගයන්ගෙන් සමන්විත වූ, සියලු නිසග ගුණවලින් පිරිපුන් මේ කුමාරයා ලෝ වැඩ පිණිස ඔබ වහන්සේට පවරමි. පිළිගන්නා සේක්වා”
භාග්‍යවතුන් වහන්සේ කුමාරයා පිළිගත් සේක. පිළිගන්නා අතර ම යක්ෂයාටත් කුමාරයාටත් මංගලයක් කරනු පිණිස එක් පාදයක් අඩු ගාථාවක් දෙසූහ. යක්ෂයා කුමාරයා (තෙරුවන්) සරණ යවමින් තුන් වරක් (කියා) සිවු වැනි පාදය පිරවී ය. කෙසේ ද යත්:
“මේ කුමාරයා දීර්ඝායුෂ්ක වේවා! යක්ෂය, ඔබ ද සුඛිත වන්නෙහි ය. ලෝ වැඩ පිණිස නීරෝගී ව සිටිනු. මේ කුමාරයා බුදුන් සරණ යයි...... දහම් සරණ යයි..... සඟුන් (සරණ යයි)”
ඉක්බිති භාග්‍යවතුන් වහන්සේ මොහු හදා වඩා මට ම දෙවයි කුමාරයා රාජ පුරුෂයනට භාර දුන් සේක. මෙසේ ඒ කුමාරයා රාජ පුරුෂයන්ගේ අතින් යක්ෂයාගේ අතට, යක්ෂයාගේ අතින් යළි භාග්‍යවතුන් වහන්සේගේ අතට, භාග්‍යවතුන් වහන්සේගේ අතින් රාජ පුරුෂයන්ගේ අතට ගිය බැවින් නමින් **හත්‍ථක ආළවක** යි හැඳින්විණි. ඔහු රැගෙන ආපසු එන රාජපුරුෂයන් දැක ගොවි, වන, කාර්මික ආදීහු, ‘කිම යක්ෂයා කුමාරයා ඉතා ළදරු හෙයින් නො කැමැති වී දැයි බිය වී (ඒ ගැන) විමසූහ. රාජපුරුෂයෝ “බිය නො වව්, භාග්‍යවතුන් වහන්සේ විසින් අභය දෙන ලදි” යි සියල්ල දැන්වූහ. ඉන් පසු “සාධු සාධු” යි මුළු අළවු නගරය එක ම හඬක් නගමින් (අළව්) යකු දෙසට හැරිණි. යක්ෂයා ද භාග්‍යවතුන් වහන්සේගේ භික්ෂාචාර වේලාව පැමිණි කල්හි පාසිවුරු ගෙන මගක් ගොස් නැවතුනේ ය.
ඉක්බිති භාග්‍යවතුන් වහන්සේ නගරයෙහි පිඬු පිණිස හැසිර බත් කිස කළ සේක් නගර දොරටුවෙහි එක් විවේකී රුකක් මුල පනවන ලද උතුම් බුද්ධාසනයෙහි වැඩ සිටි සේක. පසුව මහජනයා සමග රජතුමාත් නගර වැස්සෝත් එකට රැස්ව භාග්‍යවතුන් වහන්සේ වෙත පැමිණ, වැඳ පිරිවරා සිටිමින්, “ස්වාමීනි, කෙසේ නම් මෙබඳු දරුණු යකෙකු දමනය කළ සේක් දැයි විමසූහ. භාග්‍යවතුන් වහන්සේ යුද්ධ පළමු කොට වූ නව විධ වර්ෂාවක් වස්වා මෙසේ භීෂණයක් කළේ ය. මෙසේ ප්‍රශ්න කළේ ය. ඔහුට මම මෙසේ (ප්‍රශ්න) විසඳූයෙමි” යි ඒ ආළවක සූත්‍රය ම දේශනා කළ සේක. සූත්‍රය අවසානයෙහි දී අසූ හාරදහසක් ප්‍රාණීන්ට ධර්මාවබෝධය වී ය. ඉන්පසු රජතුමාත් නගර වැස්සෝත් වෛශ්‍රවණ මහරජුගේ භවන සමීපයෙහි යකු හට භවනක් තනවා මල්-සුවඳ සත්කාර නිත්‍ය බලි පැවැත්වූවෝ ය.
දැනුම් තේරුම් ඇති වූ විට ඒ කුමාරයා ඔබ භාග්‍යවතුන් වහන්සේ නිසා ජීවිතය ලද්දෙහි, යනු මැනවි, භාග්‍යවතුන් වහන්සේත් භික්‍ෂු සංඝයාත් ඇසුරු කරනු’යි යැවූහ. හේ භාග්‍යවතුන් වහන්සේත් භික්‍ෂු සංඝයාත් ඇසුරු කරන්නේ නො බෝ කලකින් ම අනාගාමි ඵලයෙහි පිහිටා සියලු බුදුවදන් ඉගෙන පන්සියයක් උවසුන් පිරිවර කොට සිටියේ ය. භාග්‍යවතුන් වහන්සේ ද එතුමන් “ඒතදග්‍රයෙන්” නිර්දේශ කළහ.” මහණෙනි, සතර සංග්‍රහ වස්තුවෙන් පිරිසට සංග්‍රහ කරන මගේ ශ්‍රාවකයන් උපාසකයන් අතර හත්‍ථක ආළවක ‘අග්‍ර’ යි.
11. සක්ක සංයුත්තය
1. සුවීර වර්ගය
**සක්කසංයුත්තයෙහි **පළමු වැන්නේ - **අභියංසු** (ඉදිරියට පැමිණියාහු ය) **කවදා** පැමිණියාහු ද? යම් දවසක බලවත් වූවෝ එදා ය. එහි අනුපූර්ව කථාව මෙය යි:
ශක්‍රයා මගධ රට මචල ගමේ මඝ නම් මානවකයා වී පුරුෂයන් තිස් තුන් දෙනෙකු ගෙන යහපත් වැඩ කරන්නේ සප්ත ව්‍රත පද පුරා එහි කාලක්‍රියා කළේ දෙව්ලොව උපන්නේ ය. ඒ බලවත් කර්මානුභාවයෙන් සෙසු දේවතාවෝ දස කරුණකින් විශිෂ්ටත්වයට පත් වූ පිරිස සහිත ඔහු දැක ආගන්තුක දේවපුත්‍රයෝ පැමිණියෝ යි නේවාසිකයෝ ගණ්ඩපාණය සූදානම් කළහ. ශක්‍රයා සිය පිරිසට සංඥාවක් දුන්නේ ය. “පින්වත්නි, ගණ්ඩපාණය නො බොන්න. බොන ආකාරය පමණක් දක්වන්න. ඔවුහු එසේ කළාහු ය. දේවතාවෝ රන් ඔඩම්වලින් ගෙන්වන ලද ගණ්ඩපාණය ඇති තාක් පානය කොට, මත් වූවෝ, ඒ ඒ තැන රන් පොළවෙහි වැටී නිදන්ට වූහ. ශක්‍රයා ‘පුතා විසින් නසන ලද තැනැත්තියගේ දරුවන් ගනිවු” යි ඔවුන් පාවලින් ගෙන මහාමේරු පාමුලට විසි කරවී ය. ශක්‍රයාගේ පුණ්‍ය තේජසින් ඔවුන්ගෙන් පැවතෙන සියලු දෙනා ද එහි ම වැටුනාහ. ඔවුහු මහමෙර මැද කල්හි සිහිය ලැබ, පියවරුනි, (අපි) සුරා පානය නො කළෙමු යි කීහ. එතැන් පටන් ‘අසුර’ යි නම් ලැබූහ. ඉක්බිති ඔවුනට මහමෙරෙහි පහළ ම තලයෙහි කර්ම ප්‍රත්‍යය සෘතු සමුට්ඨාන සහිත දස දහසක් යොදුනැති අසුර භවන පහළ විණි. ශක්‍රයා ඔවුන් ආපසු හරවා යවා (යළි) නො ඒම පිණිස ආරක්ෂාව තැබී ය. ඒ අරභයා කියන ලදි:
(අයෝධ්‍ය පුර දෙක අතර පඤ්චවිධ වූ ආරක්ෂාවක් තබන ලදි. උරග - කරෝටි - පයස්සභාරී - මදනයුතා - ශ්‍රේෂ්ඨ (රජවරු) සතර දෙනා යනුවෙනි)
නගර දෙක යුද්ධයෙන් (ජය) ගැනීමට නො හැකි වීම නිසා ‘අයුජ්ඣපුර’ (අයොධ්‍ය නගර) නම් වී ය: දේව නගරය හා අසුර නගරය (වශයෙනි), යම් කලෙක අසුරයෝ බලවත් වෙත් ද එවිට දෙවියන් පලා ගොස්, දේව නගරයට පිවිස දොර වසා ගත් කල්හි අසුරයන් ලක්ෂයකට වුව කිසිවක් කිරීමට නො හැකි වේ. යම් කලෙක දෙවියෝ බලවත් වෙත් ද, එවිට අසුරයන් පලා ගොස් අසුර නගරයෙහි දොර වසා ගත් කල්හි ශක්‍රයින් ලක්ෂයකට වුව කිසිවක් කිරීමට නො හැකි වේ. මෙසේ මේ නගර දෙක අයුජ්ඣ පුර නමි. ඒ දෙක අතර ඒ උරග ආදී පස් පොළක ශක්‍රයා විසින් ආරක්ෂාව තබන ලදි. එහි ‘උරග’ ශබ්දයෙන් නාගයෝ ගන්නා ලදහ. ඔවුහු ජලයෙහි බලවත් වෙති. එහෙයින් මහා මේරුයෙහි ප්‍රථම ආලින්දයෙහි ඔවුන්ගේ ආරක්ෂාව ය. ‘කරොටි’ ශබ්දයෙන් ගුරුළෝ ගන්නා ලදහ. ඔවුන්ගේ ‘කරොටි’ නම් සත්ත්ව භෝජනයකි. එයින් ඒ නම ලැබූහ. දෙවැනි ආලින්දයෙහි ඔවුන්ගේ ආරක්ෂාව ය. ‘පයස්සභාරි’ ශබ්දයෙන් කුම්භාණ්ඩයෝ ගන්නා ලදහ. ඔවුහු අසුර රාක්ෂසයෝ ය. තෙවැනි ආලින්දයෙහි ඔවුන්ගේ ආරක්ෂාව ය. “මදනයුත” ශබ්දයෙන් යක්ෂයෝ ගන්නා ලදහ. ඔවුහු විෂම ලෙස හැසිරෙන යුද්ධකාමීහු ය. සතර වැනි ආලින්දයෙහි ඔවුන්ගේ ආරක්ෂාව ය. “චතුරො මහන්තා” යන්නෙන් මහ රජවරු සතර දෙනා කියන ලදි. පස් වැනි ආලින්දයෙහි ඔවුන්ගේ ආරක්ෂාව ය. එහෙයින් ඉදින් අසුරයෝ කෝප වී කැළඹුණු සිත් ඇති ව දේව පුරයට ළං වෙත් ද යුධයෙහිදු කන්දෙහි යම් පළමු වටකිරීමක් වේ ද එය උරගයෝ වළක්වත්. ඉතිරි ඒවා පිළිබඳව ද මෙසේ ය.
ඒ අසුරයෝ ආයු - වර්ණ - යස - ඓශ්වර්ය සම්පත්වලින් තාවතිංසය හා සම වේ ම ය. එහෙයින් තමන්ගේ ඇතුළත නො දැන, පාටලි (පළොල්) මල් පිපුණු ගෙයින් මෙය දේව නගරයක් නො වේ, එහි පරසතු මල්පිපේ, මෙහි වූ කලී චිත්‍ර පාටලීය. මහලු ශක්‍රයා විසින් සුරා පොවා අපි රවටන ලද්දමෝ වෙමු. අපගේ දේව නගරය ද ගන්නා ලදි. යමු, ඔහු සමග යුද කරන්නෙමු යි ඇත් අස් රථවලට නැග රන්රිදී මිණි පළඟ ගෙන යුද්ධයට සැරසුනාහු අසුර බෙර වාදනය කරන්නාහු මහා සමුද්‍රයෙහි ජලය දෙකට බෙදා නැගී සිටිති. ඔවුහු වැසි වට කල්හි මෙරු තුඹසට නගින්නාක් මෙන් මහාමේරුවට නැගීමට පටන් ගනිති. ඉක්බිති ඔවුනට පළමු ව නාගයින් සමග යුද්ධය වේ. ඒ යුද්ධයෙහි කිසිවකුගේ සිවිය හෝ සම හෝ නො සිඳේ. ලේ ද නො උපදී. හුදෙක් දරුවන්ගේ ලී බැටළු යුද්ධයක් මෙන් උනුනුන්ට සන්ත්‍රාසය ගෙනෙන්නක් පමණක් වේ. කෝටි සියයක් කෝටි දහසක් හෝ නාගයෝ ඔවුන් හා යුද කොට ඔවුන් අසුර පුරයට ම ඇතුළු කරවා (යවා) නවතිත්.
ඉදින් අසුරයෝ බලවත් වෙත් නම් නාගයෝ පසු බැස දෙවැනි ආලින්දයෙහි ගුරුළන් සමග එක් ව යුද කරති. ගුරුළු ආදීන් අතර ද මේ ක්‍රමය ම ය. යම් දවසක අසුරයෝ ඒ පස් තැන ම මර්දනය කරත් නම් එවිට සම්පිණ්ඩිත වූ (කැටි වූ) ඒ පඤ්ච බලය පසු බසී. ඉක්බිති මහරජවරු සතර දෙනා ගොස් ශක්‍රයාට එ පවත් දන්වති. ශක්‍රයා ඔවුන්ගේ වචන අසා යොදුන් එකසිය පනහක් වූ වෛජයන්ත රථයට නැග තමා ම හෝ යයි. එක් පුතෙකු හෝ යවයි. මේ අවස්ථාවේ පුත්‍රයා යවනු කැමැත්තේ **‘තාත, සුවීර’** ආදි ය පැවසී ය.
**එවං භද්දන්තවාති ඛො** = ‘එවං හොතු භද්දං තව ඉති ඛො’ “එසේ වේවා! ඔබට යහපත් වේවා” **පමාදං ආපාදෙසි** ප්‍රමාද කළේ ය. අප්සරා ගණයා විසින් පිරිවරන ලද්දේ පළලින් සැට යොදුන් වූ රුවන් මහ වීදියට බැස නැකැත් කෙළි කෙළිමින් නඳුන් වන ආදියෙහි සැරිසරයි යනු අර්ථයි.
**අනුට්ඨහං** උත්සාහ නො කරමින්, අවායාමං වෑයම් නො කරමින් **අලසස්ස** ‘අලසො අස්ස’ - අලස වන්නේ ය. **න ච කිච්චානි කාරයෙ** කිසිදු වැඩක් නම් නො කරන්නේ ය. **සබ්බකාමසමිද්ධස්ස** සියලු කාමයන්ගෙන් සමෘද්ධ වන්නේ නම්, **තං මෙ සක්ක වරං දිස** ශක්‍රය, දේවශ්‍රේෂ්ඨය, මට ඒ ‘වරං’ - උතුම් ස්ථානය - අවකාශය - දක්වනු මැනවි, පවසනු මැනවි, කියනු මැනවි’ යි කියයි. **නිබ්බාණස්ස හි සො මග්ගො** කර්ම නො කොට ජීවිත පැවැත්ම නිර්වාණයට මග ය.
දෙවැන්නේ - **සුසීමං** තමාගේ පුතුන් දහස අතරේ මෙ බඳු නම් ඇති එක ම පුතා.
තෙවැන්නේ - **සමුපබ්බූළ්හො** සම්පිණ්ඩිත වූ, ඒකරාශී වූ, **ධජග්ගං උල්ලොකෙය්‍යාථ** ශක්‍රයාට යොදුන් එක සිය පනහක් දිග රථයකි. එහි පසු පස කොටස යොදුන් පනහකි. මැද රථපඤ්ජරය යොදුන් පනහකි. රථ සන්ධිය සිට රථ ශීර්ෂය දක්වා යොදුන් පනහකි. එම ප්‍රමාණය ම දෙගුණ කොට යොදුන් තුන් සියයක් දිග ය යි ද කියත් ම ය. එහි පර්යංකය ප්‍රමාණයෙන් යොදුනක් වේ. යොදුන් තුනක් වූ සේසත මුදුනෙහි තබන ලදි. එක ම වියගහේ ආජන්‍ය අශ්වයෝ දහසක් බඳනා ලදහ. සෙසු අලංකාරයෙහි ප්‍රමාණයක් නැත. එහි ධජය යොදුන් දෙසිය පනහක් උසට ගොසිනි. වාතයෙන් සෙළවුණු එයින් පඤ්චාංගික තූර්යයක මෙන් ශබ්දයක් පිටවෙයි. එය බලවු යයි කියති. මක් නිසා ද? එය බලන්නවුනට අපගේ රජතුමා පැමිණ පිරිස කෙළවරේ සිටවූ කණුවක් මෙන් සිටියේ, අපි කාට බිය වෙමු ද?” යි බයක් නො වේ. **පජාපතිස්ස** හේ ශක්‍රයාට සමාන වර්ණයෙන් යුතු වූයේ සම ආයුෂ ඇත්තේ දෙවැනි අසුන ලබයි. වරුණත් ඊශානත් එසේ ය. වරුණ තෙවැනි අසුන ලබයි. ඊශාන සිවු වැන්න (ලබයි.) **පලායී** අසුරයින් විසින් පරාජිත වූයේ ඒ රථයෙහි සිටිමින් අල්ප මාත්‍ර වූ හෝ දූවිල්ලක් හෝ ධජයක් හෝ දැක පැන යන ස්වභාවය ඇත්තේ.
**ඉති පි සො භගවා** ආදිය **විසුද්ධිමාර්ගයෙහි **විස්තර කරන ලද්දේ ම ය. **ඉදමවොච** මේ **ධජග්ගපරිත්තං** භාග්‍යවතුන් වහන්සේ පැවසූ සේක. උන්වහන්සේගේ අණ කෝටි ශත සහස්‍ර චක්‍රවාළයෙහි ආනුභාවයක් මෙන් පවතී. මෙය සිහි කොට යක්ෂ භය, චෝර භය ආදී දුක්වලින් මිදුනවුන්ගේ කෙළවරක් නැත. වෙනත් දුක් සමනය වීම තිබියේවා. මෙය සිහි කරමින් ප්‍රසන්න සිත් ඇත්තේ ආකාශයෙහි වුව ද ප්‍රතිෂ්ඨාවක් ලබයි යනු යි.
මේ එහි කථා වස්තුවකි - දීඝවාපි චෛත්‍යයෙහි සුණු පිරියම් කරද්දී එක් තරුණයෙක් මුල් වේදිකා පාදයෙන් වැටී සෑ කුහරයෙහි වැටෙයි. පහත සිටි භික්‍ෂු සංඝයා ඇවැත්නි, ධජග්ග පිරිත ආවර්ජනය කරන්නැයි කීහ. හේ මරණ බයින් තැති ගත්තේ ධජග්ග පිරිත මා රකීවා යි කීයේ ය. එකෙණෙහි ම සෑ කුහරයෙන් ගඩොල් දෙකක් නික්මී ඉණිමගක් වී සිටියේ ය. ඉහළින් සිටියාහු වැල් ඉණිමගත් බැස්සූහ. ඒ ඉණිමග පිහිටි කල්හි ගඩොල් සුදුසු තන්හි ම පිහිටියේ ය.
සිවු වැන්නේ **වෙපචිත්ති** මේ අසුරයන් සැමට ජ්‍යෙෂ්ඨ ය. **යෙන** නිපාත මාත්‍රයකි. නං ද (නිපාත මාත්‍රයකි) **කණ්ඨපඤ්චමෙහි** දෙ අතෙහි, දෙපාවල හා ගෙළෙහි යන බැඳුම් පහෙන් (=දෑත්, දෙපා, ගෙළ, බැඳ), ඒවා නෙළුම් හුයක් මෙන් ද මකුළු හුයක් මෙන් ද ඇස යොමුවට එයි. ඉරියව් මුවා කරයි. ඒවායින් සිතෙත් ම බැඳේ. සිතෙන් ම මිදේ. **අක්තොසති **සොරෙක්, බාලයෙක්, මුළා වූවෙක්, ඔටුවෙක්, ගොනෙක්, ගද්‍රභයෙක්, අපායගාමියෙක්, තිරිසන් බවට පත්වූවෙක් වෙහි; ඔබට සුගතියක් නැත. ඔබ අගතිය ම අපේක්ෂා කළ යුතු ය යන මේ ආක්‍රොශ වස්තු දහයෙන් ආක්‍රොශ කරයි. **පරිභාසති** මහලු ශක්‍රය, ඔබ සැම දා නො දින්නෙහි ය; යම් දිනෙක අසුරයන්ට ජය වන්නේ නම් එදාට ඔබ ද මෙසේ බැඳ අසුර නගරයෙහි දොරටුවෙහි හොවා තළවන්නේය ආදිය කියා තර්ජනය කරයි. ජය අත් පත් කර ගත් ශක්‍රයා එය සිතට නො ගනී. (ගණන් නො ගනී) මහා පිළිගැනීමක් ඔහුගේ හිසෙහි කම්පනය (ඇති) කරමින් සුධර්මා දේවසභාවට පිවිසෙයි; නික්මෙයි. **අජ්ඣභාසි** කිම මේ ශක්‍රයා මේ පරුෂ වචන බයෙන් ඉවසයි ද? නැතහොත් ඉවසීමේ ක්ෂාන්තියෙන් යුක්ත බැවින් (ඉවසයි) දැයි විමසමින් පැවසී ය.
**දුබ්බල්‍යා නො** දුර්වල බවින්; **පටිසංයුජෙ** ප්‍රතිවිරුද්ධ ව සටහන් කරයි ද? වාද කරයි ද? **පභිජ්ජෙය්‍යුං** නො ඇලෙන්නෝ ය; (බිඳන්නෝ ය) **පකුජ්ඣෙය්‍යුං** යනු ද පාඨයකි. **පරං** සතුරා **යො සතො උපසම්මති** යමෙක් සිහියෙන් යුක්ත වී සංසිඳේ ද; ඔහුගේ සංසිඳීම ම මම බාලයාගේ වැළැක්වීම ය යි සිතමි යනු අරුත යි. **යදා නං මඤ්ඤති** “යස්මා නං මඤ්ඤති” - යම් හෙයකින් එය (ඉවසීම) හඟී ද; **අජ්ඣොරූහති** යට කරයි; (ගිල්වා දමයි) **ගොව භිය්‍යො පලායිනං** ගව රැළක ක්‍ෂණික ව ගවයින් දෙදෙනෙකු පොර කන විට (ඇන ගන්නා විටක) ගව රංචුව බලා සිටියි. යම් විටක එකෙක් පැන යයි ද, එවිට ඒ පැන යන (ගවයා) සියලු ගවයෝ වඩාත් යට කරති; මෙසේ මෝඩයා ඉවසන්නා බොහෝ සෙයින් යට කරයි යනු අරුත යි.
**සදත්‍ථපරමා** තම අර්ථය ම පරම කොට ඇති; **ඛන්ත්‍යා භිය්‍යොන විජ්ජති** ඒ තම අර්ථය ම පරම කොට ඇති අර්ථයන් අතර ක්ෂාන්තියට (ඉවසීමට) වැඩි උත්තරීතර අන්‍ය අර්ථයක් නො මැත. **තමාහු පරමං ඛන්තිං** යම් බලවත් පුද්ගලයෙක් ඉවසයි ද ඔහුගේ ඒ ක්ෂාන්තිය ශ්‍රේෂ්ඨ යි කීවෝ ය. **බාලබලං** අඥාන බලය; එය **යස්ස** (යමෙකුගේ) බලය අබල ම ය; එය බලය යි **ආහු** කියති යි දක්වති. **ධම්මගුත්තස්ස** ධර්මයෙන් ආරක්ෂා කරන ලද්දහුගේ, ධර්මය රකින්නහුගේ හෝ **පටිවත්තා** විරුද්ධ ව නැගී සිට පවසන්නා. විරුද්ධ ව නැගී සිට ඒක මේක (යම් යම් දේ) කීව ද දැහැමි ව සිටින්නකු සොළවන්නට සමතෙකු නම් නැත. **තස්සෙව තෙන පාපියො** ඒ ක්‍රෝධයෙන් ඒ පුද්ගලයාට ම පාපය (වේ), කාට ද? **යො කුද්ධං පටිකුජ්ඣති **(යමෙක් ක්‍රෝධ කරන්නෙකුට පෙරළා ක්‍රෝධ කරයි ද (ඔහුට ය)) **තිකිච්ඡන්තානං** ඒක වචනය වෙනුවට බහු වචනයකි. ‘තිකිච්ඡන්තං (වැඩ සාදන්නා) යන අර්ථයි. **ජනා මඤ්ඤන්ති** මේ ආකාර වූ, තමාටත් අනුන්ටත් යන දෙගොල්ලට ම තිකිච්ඡන්තං - නිප්ඵාදෙන්තං වැඩ සාදන පුද්ගලයා මොහු අන්ධ බාලයෙකැයි අන්ධබාල පෘථග්ජනයා ම සිතත්, **ධම්මස්ස අකොවිදො** චතුස්සත්‍යයෙහි අදක්ෂ වූවෝ. **ඉධ** මේ ශාසනයෙහි **ඛො** නිපාත මාත්‍රයකි.
පස් වැන්නේ - **අසුරින්‍දං එතදවොච** බුද්ධිමත් බව නිසා මෙසේ කී ය. ඔහුට මෙසේ සිතිණි: අනෙකාගේ ග්‍රහණය මුදාහැර පළමුවෙන් කීම බරපතළ ය; අනිකාගේ වචන අනුව යමින් පසු ව කීම පහසුය යි. පුබ්බදෙවා දෙව් ලොව බොහෝ කලක් ජීවත් වන්නා වූ මුල් අධිපතිවරු ය, ඔබලාගේ පරපුරෙන් පැමිණි දේ කියනු මැනවි. **අදණ්ඩාවචරා** දණ්ඩයෙහි ආශ්‍රයක් රහිත වූවෝ; දණ්ඩක් හෝ ආයුධයක් (අතට) ගත යුතු ය යන්න මෙහි නැත යන අරුත යි.
සය වැන්නේ - **අජ්ඣභාසි** ඒ සිම්බලී (ඉඹුල්) වනය අභිමුඛ ව හටගත් රථශබ්ද, උතුම් අශ්වයන්ගේ ශබ්ද, ධ්වජ ශබ්ද ද හාත්පස හෙණ හඬ මෙන් විය. එය අසා සිම්බලී වනයෙන් බලවත් ගුරුළෝ පැන දිවූහ. ජරාජීර්ණ වූවෝ ද, රෝග නිසා දුර්වල වූවෝ ද, නොහටගත් පියා පත් ඇති පොව්වෝ ද, පැන දිවීමට අසමත් වූවෝ ද මරණ භයින් තැති ගත්තාහු එක පැහැර මහා ඝෝෂාවක් නැගූහ. ඉක්බිති ශක්‍රයා දරුව, කාගේ ශබ්දයක් දැයි මාතලිගෙන් විමසී ය. දේවයිනි, ඔබගේ රථ ශබ්දය අසා ගුරුළෝ පැන යාමට අපොහොසත් ව හඬ තලති” ඒ අසා කරුණාව තබා ගත් හදවත ඇත්තේ (මෙසේ) පැවසී ය.
**ඊසාමුඛෙන** රථයේ රියහිසෙන්; යම් සේ රිය හිස (ගුරුළු) කැදලි කුඩු නො කරයි ද එසේ මේ රිය හිසෙන් ඒවා මග හරවන්න. ඒ රථය පින් හේතුවෙන් පහළ වූයේ සක්වල පර්වත ද මහමේරුව ද හමු වූ විට ඒවා විනිවිද ව (පසාරු කර ගෙන) යයි; නො ඇළෙයි. අහසට ගියාක් මෙන් ම යයි. ඉදින් ඒ සිම්බලි වනයෙන් ගියේ නම්, මහ රියක් කෙසෙල් වන මැදින් හෝ එරඬු වනයක් මැදින් හෝ ගිය කල්හි සියලු වනය කැබලි වී කුඩු වී යයි ද එම සිම්බලි වනය ද එසේ වන්නේ ය.
සත් වැන්නේ - **උපසංකමි** මේ ශක්‍රයා, යමෙක් මට පසමිතුරෙක් වේ ද ඔහුට ද මම ද්‍රෝහ නො කරන්නෙමි යි සිතයි. මට ඔහුට වැඩි පස මිතුරකු නම් නැත. කිම මා දැක ද්‍රෝහ කරයි ද ද්‍රෝහ නො කරයි ද කියා විමසන්නෙමි යි සිතා ළඟට පැමිණියේ ය. **තිට්ඨ වෙපචිත්ති! ගහිතෝසි වේපචිත්ති!** ඔතැන ම නවතිනු, මා විසින් තෝ අල්ලා ගන්නා ලද්දෙහි ය කියයි. ඔහුගේ වචනයත් සමග ම හේ ගෙළ පස්වැන්න කොට ඇති බැඳුම්වලින් බැඳුනේ විය. **සපස්සු ච මෙ** මා කෙරෙහි ද්‍රෝහි නො වන බවට පොරොන්දු වෙව’ යි කියයි.
**යං මුසා භණතො පාපං** මේ කල්පයෙහි මුල් කල්ප වැසියන් අතර චේතිය රජුගේ පාපය අරභයා කී ය. **අරියුපවාදිනො** (ආර්යයන්ට අපහාස කරන්නහුට) කෝකාලිකගේ පාපය මෙන්; **මිත්තද්දුනො ච යං පාපං** (මිත්‍ර ද්‍රෝහියාට නම් පාපයක්) මහා කපි ජාතකයෙහි බෝධි සත්ත්වයන් කෙරෙහි දුෂ්ට වූ සිත ඇතියහුගේ පාපය, **අකතඤ්ඤුනො** දෙව්දත්ට සමාන අකෘතඥ වූවන්ගේ පාපය; වේවා මේ කල්පයෙහි මහා පාප සතර වේ.
අට වැන්නේ - **අට්ඨංසු** දොරටු පාලකයන් මෙන් සිටියෝ ය. **නිප්ඵදා** නිෂ්පත්තිය, යම් කලක අර්ථය (ප්‍රතිඵල) නිපදවයි ද, ඒ තාක් කල් වෑයම් කරව් යයි කියයි. දෙවැනි ගාථාව ශක්‍රයාගේ ය. එහි **ඛන්ත්‍යා භිය්‍යො** ඇති කරන ලද ශෝභන (උසස්) අර්ථ (ප්‍රතිඵල) අතර ක්ෂාන්තියට වැඩි උතුම් අර්ථයක් නම් නැත. අත්‍ථජාතා හටගත් කටයුතු ඇත්තාහු (කළ යුතු වැඩ ඇත්තාහු) බලු කැනහිල් ආදීන් ගත් කල්හි පවා වැඩක් නැති සතෙකු නම් නැත. මෙතැනින් එතැනින් යාම් මාත්‍රයක් වුව වැඩක් ම වේ. **සංයොග පරමාත්‍වෙව සම්භොගා සබ්බපාණිනං** ‘පාරිවාසික’ කල්ගිය නැතහොත් පිළුණු වූ බත් සම්භෝගයට (පරිභෝජනයට) නුසුදුසු ය. ඒවා යළි රත් කර බැද ගිතෙල් මී පැණි ආදියෙන් යෝග කරනු ලැබුයේ කෑමට සුදුසු වේ. එහෙයින් සියලු ප්‍රාණීන්ගේ සම්භෝග සංයෝගය පරම කොට ඇත්තේ ම වේ’ යි කී ය. **නිප්ඵන්නසොභිනො අත්‍ථා **අර්ථයෝ නම් නිෂ්පත්තිය නිසා ම බැබළෙත්. යළි සතර වැනි ගාථාව ශක්‍රයාගේ ය. එහි ද අර්ථ කියන ලද පරිද්දෙන් දත යුත්තේ ය.
නව වැන්නේ - **පණ්ණකටීසු සම්මන්ති** හිමවත් පෙදෙසේ රමණීය අරණ්‍ය ආයතනයක රාත්‍රි ස්ථාන දිවා ස්ථාන සක්මන් මළු ආදියෙන් සමන්විත පන්සල්වල වසත්. **සක්කො ච දෙවානමින්‍දො වෙපචිත්ති ච** මේ දෙදෙනා බෑණා හා මාමා; කලින් කලට කලහ කරති; ඇතැම් විටෙක එකට හැසිරෙති; මේ වේලාවෙහි එකට හැසිරෙති; **අටලියො** පට කීපයකින් යුත් පාවහන්; **ඛග්ගං ඔලග්ගෙත්‍වා** කඩුවක් එල්ලා ගෙන; **ජත්තෙන** දිව්‍ය සේසත හිසින් දරමින් **අපබ්‍යාමතො කරිත්‍වා** අවමාන කොට.
**චිරදික්‍ඛිතානං** බොහෝ කලක් සමාදන් වූ ව්‍රත ඇති; **ඉතො පටික්කම** මෙයින් ඉවත් වෙව, බැහැර වෙව, උඩු සුළඟේ නො සිටිනු යි කියත්. **න හෙත්‍ථ දෙවා** මෙහි සිල්වතුන්ගේ සුවඳ පිළිබඳ ව දෙවියෝ පිළිකුල් හැඟීම් ඇත්තාහු නො වෙති. ඉෂ්ට කාන්ත මනාප සංඥා ඇත්තාහු ම යයි දක්වයි.
දස වැන්නේ - **සමුද්දතීරෙ පණ්ණකුටීසු** සක්වළ මහ සමුදුර පිටියෙහි රිදීපටක් වන් වැලිතලාවේ, කියන ලද ආකාර පන්සල්හි වසත්. **සියාපි නො** විය හැක්කේ ය. අපට; **අභයදක්‍ඛිණං යාචෙය්‍යාම** අභය දානය ඉල්ලන්නෙමු. බොහෝ වශයෙන් දේවාසුර සංග්‍රාමය මහසමුදුර පිටියෙහි වේ. අසුරයනට සැම කල්හි ජය නො වේ. බොහෝ වාරයන්හි පරාජය ම වේ. ඔවුහු දෙවියන් විසින් පරාජය කරනු ලැබුවාහු පලා යමින් සෘෂිවරුන්ගේ ආශ්‍රමපදය දෙසින් යන්නාහු ශක්‍රයා මොවුන් සමග සාකච්ඡා කොට අප නසයි, දරුවන් නැසූ තැනැත්තියගේ පුතුන් ගනිව් යයි කුපිත වූවාහු ආශ්‍රමපදයෙහි පැන් කළ, සක්මන් ශාලා ආදිය විනාශ කරති. සෘෂිවරු ආරණ්‍යයෙන් පලාපල ගෙන පැමිණියාහු, ඒ දැක යළිත් දුකෙන් පිළිසකර කරත්. ඔවුහු යළි යළිත් එසේ ම විනාශ කරත්. එහෙයින් දැන් එවුන් සංග්‍රාමයට සූදානම් වෙති යි අසා ද මෙසේ සිතූහ.
**කාමඞ්කරො** කැමැත්තක් කරන්නේ. **භයස්ස අභයස්ස වා** භය හෝ අභය හෝ; කියන ලද්දේ මෙයයි: ඉදින් ඔබ අභය දීමට කැමැත්තෙහි නම් අභය දීමට සමත් වෙහි. ඉදින් භය ඇති කිරීමට කැමැත්තෙහි නම් භය ඇති කිරීමට සමත් වන්නෙහි. අපට අභය දානය දෙනු මැනවි. **දුට්ඨානං** විරුද්ධවූවන්ගේ **පවුත්තං** කුඹුරෙහි තබන ලද (වපුරන ලද)
**තික්‍ඛත්තුං උබ්බිජ්ජති** සවස් කාලයෙහි බත් කා යහනට නැග වැද හොත්තේ නින්දට වැටුණු සැණින් හාත්පස සිට ආයුධ සියයකින් පහර දෙන ලද්දාක් මෙන් කෑගසමින් නැගිටියි. යොදුන් දස දහසක් වූ අසුරභවනය මේ කිම් දැයි කැලඹිල්ලට පත් වෙයි. ඉක්බිති ඔහු වෙත පැමිණ මේ කිම් දැයි විමසත්. හේ ‘කිසිවක් නැහැ’ යි කියයි. දෙවැනි යාම ආදියෙහි ද මේ පරිදි ය. මෙසේ ‘මහරජ, බිය නො වනු මැනවි’ යි ඔහු අස්වසන්නාහු අසුරයනට අරුණ උදා වේ. මෙසේ ඔහුට එවක් පටන් ගිලන් බව හට ගැනිණි. චිත්තං (සිත) වෙපති, එහෙයින් ම ඔහුට **වෙපචිත්ති** යි වෙනත් නමක් ඇති විණි.
2. සත්තවත වර්ගය
දෙවන වර්ගයේ පළමු වැන්නේ - **වතපදානි** ව්‍රත කොටස්, **සමත්තානි** සම්පූර්ණ කරන ලද, **සමාදින්නානි** ගන්නා ලද, **කුලෙජෙට්ඨාපචායී** පවුලේ ජ්‍යෙෂ්ඨයන් - සීයා, ආච්චි, සුළු පියා, සුළු මව, මාමා, නැන්දා යනාදී ගරු කටයුතු වූවෝ, **සණ්හවාචො** ප්‍රිය මෘදු මධුර වචන ඇත්තේ, **මුත්තචාගො** ලිහන ලද ත්‍යාග ඇත්තේ, **පයතපාණී** දෙය්‍ය ධර්ම දීම පිණිස සෑම කල්හි සේදූ අත් ඇත්තේ, **වොස්සග්ගරතො** ත්‍යාග දීමෙහි ඇළුනේ, **යාචයොගො** අනුන් විසින් ඉල්ලනු ලැබීමට සුදුසු වූ, නැතහොත් යාචයෝගයෙන් ම යුක්ත වූ, **දානසංවිභාගරතො** දානයෙහිත් බෙදා දීමෙහිත් ඇළුනේ.
දෙවැන්නෙහි - **මනුස්සභූතො** මගධ රටේ මචල ගමේ මිනිසෙකු වී **ආවසථං අදාසි** සිව් මං සල්හි මහජනයාට ආවාසයක් කරවා දුන්නේ ය. **සහස්සම්පි අත්‍ථානං** කරුණු දහසක් වුව ද, දහසක් මිනිසුන් විසින් හෝ දහසක් වචනවලින් හෝ විස්තර කළ කල්හි “මෙහි අර්ථය මෙය යි, මෙහි අර්ථය මෙය යි’ යනුවෙන් එක් වන ම විනිශ්චය කරයි.
තුන් වැන්නෙහි - **උපසංකමි** “සක්කො” (ශක්‍රයා) දේවරාජා” යි කියත්. යම් කෙනකු විසින් හේ මීට පෙර දක්නා ලද්දේ ද, එබඳු ශක්‍ර නමැත්තෙක් සිටී ද? (ශක්‍රයා යි කියනු ලබන්නා මීට පෙර කිසිවකු දැක තිබේ ද?) යන මේ කාරණය බුදුන් වහන්සේගෙන් විමසන්නෙමි යි පැමිණියේ ය. **තඤ්ච පජානාමි** බහු වචනය වෙනුවට ඒක වචනය යි. ඒ ධර්ම ද දනිමි යන අරුත යි. ශක්‍රයා පෙර ආත්ම භාවයක මගධ රට මචල ගමේ ‘මඝ’ නම් මාණවක වී ය. පණ්ඩිත වූ ව්‍යක්ත වූ ඔහුගේ හැසිරීම බෝධිසත්ත්ව චර්යාව හා සමාන විය. හේ මිනිසුන් තිස් තුන් දෙනකු ගෙන යහපත් වැඩ කළේ ය. එක් දිනක් තමා ම නුවණින් පරීක්‍ෂා කොට ගම මැද මහජනයා රැස්වන තැන කසළ ගොඩක් දෙපසින් ම බැහැර කොට එය රමණීය ස්ථානයක් කළේ ය. යළි එහි ම මණ්ඩපයක් කළේ ය. පසු ව කල්යත් ම ශාලාවක් ඉදි කරවී ය. ගමින් ද නික්ම ගොස් ගව්වක් ද, අඩ යොදුනක් ද, ගව් තුනක් ද, යොදුනක් ද සැරිසරා එම සහායකයන් සමග විසම තැන් සම කළෝ ය. ඒ සියලු ම දෙනා ඒකච්ඡන්දයෙන් ම ඒ ඒ තැන පාලම් (දැමිය) යුතු තැන පාලම්, මණ්ඩප, ශාලා, පොකුණු, මල් ගස් වැල් ආදිය (කළ) යුතු තන්හි මණ්ඩප ආදිය කරන්නාහු බොහෝ පුණ්‍ය ක්‍රියා කළෝ ය. මඝ (මාණවක තෙමේ) සප්ත ව්‍රත පද පුරා මරණින් මතු සහායකයින් සමග තාවතිංස භවනයෙහි උපන්නේ ය. ඒ සියල්ල භාග්‍යවතුන් වහන්සේ දනිති. එහෙයින් කීහ. **යෙසඤ්ච ධම්මානං සමාදින්නත්තා සක්කො සක්කත්තං අජ්ඣගා තඤ්ච පජානාමි** (යම් දහමක් සමාදන් වූ බැවින් ශක්‍රයා ශක්‍ර බවට පැමිණියේ ද එය ද දනිමි.) මෙය ශක්‍රයාගේ ශක්‍රභාවය ලබා ගැනීම පිළිබඳ සාරාංශ කථාව යි. විස්තර **සුමඞ්ගල විලාසිනී දීඝනිකායට්ඨ කථා** වෙහි **සක්කපඤ්හ සූත්‍ර** වර්ණනාවෙහි කියන ලදි.
සිවු වැන්නේ - **මනුස්සදළිද්දො** මනුෂ්‍ය දුප්පතෙක්, **මනුස්ස කපණො** මිනිස් කරුණාවට පාත්‍ර වූවෙක්, **මනුස්සවරාකො** මිනිස් නිවටයෙක්, **තත්‍ර** එම ස්ථානයෙහි, ඒ ‘අතිරෝචනයෙහි’ (ඉක්මවා බැබලීමෙහි) හෝ, **උජ්ඣායන්ති** අවඥා කරත්, පහත් කොට සිතත්, **ඛීයන්ති** කථා කරත්. ප්‍රකාශ කරත්, **විපාචෙන්ති** ඒ ඒ තැන කථා කරත්, විස්තර කරත්, **එසො ඛො මාරිස** (පින්වත්නි, මෙ තෙමේ), එහි අනුපූර්ව කථාව මෙය යි -
හේ බුද්ධෝත්පාද නො වූ කාලයක කසී රට බරණැස් රජු වී ඔසවන ලද ධජ පතාක ආදි නානා අලංකාරවලින් මැනවින් අලංකාර කරන ලද නගරය පැදකුණු කළේ ය. තමාගේ සිරි සම්පතින් ආකර්ෂණය කරන ලද නෙතින් යුතු ජනකාය විසින් බලනු ලබමිනි. එ සමයෙහි ශාන්ත වූ ඉන්ද්‍රියයන් ඇති, ශාන්ත වූ මනස ඇති, උත්තම දමථයෙන් සමන්නාගත වූ එක් පසේබුදු වරයෙක් ගන්ධමාදන පර්වතයේ සිට පැමිණ එම නගරයෙහි පිඬු පිණිස හැසිරෙති. මහ ජනයා ද රජකුට දක්වන ගරු බුහුමන් හැර දමා පසේ බුදුන් දෙස ම බලා සිටියහ. රජතුමා දැන් මේ ජනකාය අතර එකෙකු හෝ මා දෙස නො බලයි. මේ කිමෙක් දැයි බලන්නේ පසේ බුදුවරයා දුටුවේ ය. උන්වහන්සේ ද පසේ බුදුවරයෙකි. මහලු කෙනෙක් වෙති, පශ්චිම වයසේ සිටින සේක. උන්වහන්සේගේ සිවුරු ද පරණ ය. තැනිත් තැනින් නූල් ගැලවෙයි. ශත සහස්‍රයකට අධික අසංඛ්‍ය දෙකක් පාරමී පිරූ පසේබුදුවරයන් වහන්සේ දැක රජුගේ සිතේ පැහැදීම් මාත්‍රයක් හෝ අත දිගු කර වැඳීම් මාත්‍රයක් හෝ නො වී ය. ඒ රජු පැවිද්දෙකි යි සිතමි. මොහු ඊර්ෂ්‍යාවෙන් මා දෙස නො බලති යි කිපී සිවුර පොරවා ගත් මේ කුෂ්ටයා කවුදැයි කෙළ ගසා පිට ව ගියේ ය. ඒ කර්මයේ විපාක වශයෙන් මහ නිරයේ ඉපදී විපාක ඉතිරියෙන් මනුෂ්‍ය ලෝකයට පැමිණෙමින් රජගහ නුවර ඉතා ම දිළිඳු ස්ත්‍රියකගේ කුසෙහි පිළිසිඳ ගත්තේ ය. (පිළිසිඳ) ගත් කල පටන් ඒ ස්ත්‍රිය කැඳක් පමණ වත් කුස පිරෙන ආහාරයක් නො ලැබුවා ය. කුසට පිවිසි ඔහුගේ කන් නාසා ගිලී ගියේ ය. හක් ගෙඩි මෙන් පැසුණු කුෂ්ඨ සහිත වී මව් කුසින් නික්මෙන්නේ; මවුපියෝ නම් ඉමහත් හිරිහැරයට පත් වන්නෝ වෙත්. එහෙයින් ඔහුගේ මව කබලක් ගෙන ඇවිදීමට නො හැකි තාක් කල් ඔහුට කැඳත් වතුරත් ගෙනැවිත් දුන්නා ය. කෑම සොයා යාමට හැකි කාලයෙහි ඔහුට කබලක් අතට දී තමාගේ ක්‍රියාවෙන් දැනගන්නෙහි’යි කියා ගියා ය.
ඉක්බිති එතැන් පටන් ඔහුගේ මුළු ශරීරයෙන් ම මස් සිඳී සිඳී වැටේ. ඉස්ම බේරෙයි, මහා වේදනා පවතී, යම් යම් වීදියක් ඇසුරු කොට නිදයි ද, මුළු රෑ මහ හඬින් හඬයි. ඔහුගේ කරුණා විලාප ශබ්දයෙන් මුළු වීදියේ මිනිස්සු රාත්‍රිය පුරා නින්දක් නො ලබති. ඔහුට එතැන් පටන් සැපට නිදා අවදිවෙතියි “සුප්පබුද්ධ” යනුවෙන් නමක් ඇති විය. ඉන් පසු කලෙක භාග්‍යවතුන් වහන්සේ රජගහ නුවර වැඩම කළ කල්හි නගර වැසියෝ උන්වහන්සේට ආරාධනය කොට නගරය මැද මණ්ඩපයක් තනා දන් දුන්හ. සුප්‍රබුද්ධ කුෂ්ඨයා ද ගොස් දන් දෙන මණ්ඩපය සමීපයේ හිඳගෙන සිටියේ ය.
නගර වැසියෝ බුදුන් ප්‍රමුඛ භික්‍ෂු සංඝයාට ප්‍රණීත ඛාද්‍ය භෝජ්‍යයෙන් සංග්‍රහ කරන්නාහු ඔහුට ද කැඳ බත් දුන්හ. ප්‍රණීත භෝජන අනුභවකළ කල්හි ම ඔහුගේ සිත එකඟ විය. බුදුන් වහන්සේ බත්කිස අවසානයේ අනුමෝදන් කොට චතුස්සත්‍යය විදහා දැක්වූහ. සුප්පබුද්ධ සිටි තැන්හි ම සිටියේ දේශනානුසාරයෙන් ඤාණය මෙහෙයවා සෝවාන් ඵලයෙහි පිහිටියේ ය. බුදුන් වහන්සේ නැගිට විහාරයට වැඩියහ. ඔහු ද දරණුව නංවා කබල ගෙන හැරමිටියේ එල්බ ගෙන තමන් වසන තැනට යන්නේ දඩාවතේ යන එළදෙනක විසින් දිවි තොර කරන ලද්දේ මැටි පාත්‍රය බිඳ රන් පාත්‍රයක් ලබන්නාක් මෙන් දෙවැනි චිත්තවාරයෙහි දෙව් ලොවෙහි උපන්නේ තමන්ගේ පින නිසා අන් දෙවියන් ඉක්මවා බැබළුණේ ය. ඒ කාරණය දක්වමින් සක් දෙවිඳු “එසො ඛො මාරිස” ආදිය පැවසී ය.
සද්ධා (ආර්ය) මාර්ගයෙන් ආ ශ්‍රද්ධාව **සීලඤ්ච යස්ස කල්‍යාණං** කල්‍යාණ ශීලය යනු ආර්ය ශ්‍රාවකයාගේ ආර්යකාන්ත ශීලය යි කියනු ලැබේ. එහි ආර්ය ශ්‍රාවකයාගේ අකාන්ත වූ එක ම ශීලයක් වත් නැතත්, මෙහි අර්ථයේ දී භවාන්තරයෙහි පවා ප්‍රහීණ නො වන පඤ්චශීලය අදහස් කෙරේ.
පස් වැන්නේ - **ආරාමචෙත්‍යානි** ‘ආරාමචෙතියානි’ (ආරාම චෛත්‍ය) වනචෙත්‍යානි **‘වනචෙතියානි’** (වන චෛත්‍ය) දෙතන්හි ම අර්ථයෙන් “චෙත්‍යං” (චෛත්‍ය යි) දත යුතු ය. **මනුස්සරාමණෙය්‍යස්ස** මනුෂ්‍යරමණීය භාවයෙන්, දැන් මනුෂ්‍ය රමණිය භාවය අනුව භූමි රමණීය භාවය දක්වන්නාහු **ගාමෙව** ආදිය පැවසූහ.
සය වැන්නේ - **යජමානානං** යාග කරන්නාවූ, එකල්හි අංග - මගධ - වාසි මිනිස්සු අවුරුදු පතා ගිතෙල් මී පැණි ආදියේ අග්‍ර කොටස ගෙන එක් තැනක දර කරත්ත හැටක් පමණ රැස් කර ගිනි අවුළුවා දැල්වෙන විට මහාබ්‍රහ්මයාට යාග කරමු යි ඒ සියල්ල දමත්, එක වරක් දැමුයේ සිය දහස් ගුණයෙන් පල දෙයි යනු ඔවුන්ගේ ඇදහීම යි.
සක් දෙව් රජ “මේ සියලු ම අග්‍ර දේ ගෙන මහා බ්‍රහ්මයාට යාග කරමු යි ගින්නේ දවා ලත්. නිෂ්ඵල දෙයක් කරත්, මා දැක දැකත් නො නැසෙත්වා’ යම් සේ බුදුන් වහන්සේටත් මහා සංඝයාටත් (දන්) දී බොහෝ පින් උපදවත් ද එසේ කරන්නෙමි යි දර රැසක් දල්වා මිනිසුන් බලා සිටියදී පසළොස්වක දින බ්‍රහ්මාත්ම භාවය මවා මහජනයා බලා සිටියදී ම සඳමඬල පළා ගෙන නික්මෙන්නාක් මෙන් සිටියේ ය. මහජනයා (මෙය) දැක “මේ යාගය පිළිගැනීමට මහා බ්‍රහ්මයා පැමිණෙයි” යි දණහිස්වලින් බිම හිඳගෙන ඇඳිළි බැඳ නමස්කාර කරමින් සිටියෝ ය. බ්‍රාහ්මණයෝ කීහ: “අපි තර්කයෙන් (තර්කානුකූල ව) කථා කරමු’යි සිතන්නෙහි ය. දැන් බලනු මැනවි. අපගේ මේ බ්‍රහ්මයා සියතින් යඥය පිළිගැනීමට පැමිණෙයි,” ශක්‍රයා පැමිණ දර සෑය මත අහසෙහි සිට මේ සත්කාරය කාට දැයි විමසී ය. “ස්වාමීනි, ඔබ වහන්සේට ය. අපගේ යඥය පිළිගන්නා සේක්වා’යි. “එසේ නම් එනු මැනවි, මහ තරාදිය අත හැර අතින් කිරහු ද? මේ බුදුන් වහන්සේ ධුරවිහාරයෙහි (අසළ පන්සලෙහි) වසන සේක. කවුරුන් හට දෙන ලද්ද මහත් ඵල වේ දැයි උන්වහන්සේගෙන් විමසන්නෙමු යි දෙරට වැසියන් ගෙන බුදුන් වහන්සේ සමීපයට ගොස් විමසන්නේ මෙසේ කී ය.
එහි **පුඤ්ඤපෙක්‍ඛානං** - පින් කැමතිවන්නාවූ, පින් බලාපොරොත්තු වන්නාවූ; **ඔපධිකං පුඤ්ඤං** උපධි විපාක පින. **සංඝෙ දින්නං මහප්ඵලං** ආර්ය සංඝයා කෙරෙහි දෙන ලද්ද විපාක ඵල මහත් වෙයි. දේශනාවසානයෙහි අසූහාර දහසක් සත්ත්වයෝ අමෘත පානය බීවෝ ය. එතැන් පටන් මිනිස්සු අග්‍රදාන භික්ෂු සංඝයාට දුන්හ.
සත් වැන්නේ - **උට්ඨෙහි **නැගී සිටිනු මැනවි, ගැටෙනු මැනවි, වෑයම් කරනු මැනවි. **විජිතසංගාම** රාගාදියත්, දොළොස් යොදුන් ප්‍රමාණ මාර බලයත් දිනූ හෙයින් භාග්‍යවතුන් වහන්සේට මෙසේ ආමන්ත්‍රණය කරයි. **පන්නභාර** බහා තබන ලද ස්කන්‍ධ - ක්ලේශ - අභිසංඛාර බර ඇත්තවුන් වහන්ස, **පණ්ණරසාය රත්තිං** පසළොස්වක පූර්ණිමා රාත්‍රියෙහි.
අට වැන්නේ - **පුථුදිසා** සතර දිසා සතර අනුදිසා ද, **භුම්මා** භූමියෙහි වසන, **චිරරත්තසමාහිතෙ **උපචාර අර්පණාවලින් බොහෝ කලක් සමාධිගත වූ සිත් ඇති, වන්‍දෙ වඳිමි. **බ්‍රහ්මචරියපරායණෙ** වසර දහයක්, විස්සක්..... හැට වසරක් ම දිවි හිමියෙන් එක ම යහන්හි නිදන, එක ම වේලක් බුදින ආදි ශ්‍රේෂ්ඨ චර්යාවේ - බ්‍රහ්මචර්යාවේ - යෙදෙන යන අරුත යි; **පුඤ්ඤකරා** - සිවු පස දානය, කුසුම්භ සුමන මල් දම් ආදි පූජා, පහන් දහසක් දැල්වීම ආදී පින්කම් කරන **සීලවන්තො** උපාසකභාවයෙහි පිහිටා පඤ්ච ශීලයෙහි - දස ශීලයෙහිත් සමන්විත වූ හ. **ධම්මෙන දාරං පොසෙන්ති** උමං බිඳීම් ආදිය නො කොට ධාර්මික වූ ගොවිතැන - ගවපාලනය - වෙළඳාම ආදියෙන් දරු පවුල පෝෂණය කරති. **පමුඛො රථමාරුහි** දෙවියන් අතර ප්‍රමුඛයා, ශ්‍රේෂ්ඨයා, රථයට නැගුණේ ය.
නව වැන්නේ - **භගවන්තං නමස්සති** උතුරු සළුව ඒකාංශ කොට දණ බිම ඇණ හිසෙහි ඇඳිලි බැඳ නමස්කාර කරයි. **සො යක්‍ඛො** ඒ ශක්‍රයා **අනොමනාමං** සියලු ගුණවල පහත් බවක් (අඩු බවක්) නැති හෙයින් සියලු ගුණ පිළිබඳ නිමිති කියන නම්වලින් ‘අනොමනාම’ වූ, **අවිජ්ජාසමතික්කම **චතුස්සත්‍යය වසා ලන සංසාර මූලක අවිද්‍යාව ඉක්මවීමෙන්, සෙඛා සප්ත ශෛක්ෂයෝ **අපචයාරාමා** සසර වට නැසීමෙහි ඇළුණු; **සික්‍ඛරෙ** හික්මෙත්.
දස වැන්නේ - **අජ්ඣභාසි** කුමක් නිසා ඔහු යළි යළිත් මෙසේ කියයි ද? සක් දෙවිඳුගේ ශබ්දය මධුර ය. දන්තාවරණය මැනවින් ස්පර්ශ වේ. කථා කරන විට ස්වර්ණ කිංකිණි ශබ්දය මෙන් නික්මෙයි. එය යළි යළිත් අසන්නට ලැබෙති යි පවසයි. **පූතිදෙහසයා** දුගඳ හමන මවගේ සිරුරේ හෝ තමාගේ ම සිරුරේ විසුරුවා ගෙන නිදන බැවින් “පූතිදෙහසයො” **නිමුග්ගා කුණපෙස්වෙතෙ** දස මසක් මව්කුස නම් වූ කුණපයෙහි ගැලුනාහු **එතං නෙසං පිහයාමි** ඔවුන්ගේ මේ (ගුණය) පතමි. **න තෙසං කොට්ඨෙ ඔපෙන්ති** ඔවුන් සතු ධාන්‍යයක් කොටුවක (අටුවක) නො දමත්. ඔවුනට ධාන්‍ය නැත. **න කුම්භි** සැළියක නො (දමත්.) **න ඛලොපියං** පැසක නො (දමත්), **පරනිට්ඨිතමෙසානා** අනුන් විසින් නිමවන ලද අන් ගෙවල උයන ලද භික්ෂාචාර ව්‍රත සොයන - ගවේෂණය කරන, **තෙන** මෙසේ පුදන ලද දෙයින් **සුබ්බතානි** දශ (වර්ෂයක්) සැට වර්ෂයක් වුව ද මැනවින් සමාදන් වූ සුන්දර ව්‍රත ඇත්තාහු,
**මන්තිනො** ධර්මය සජ්ඣායනය කරන්නෙමු. ධුතංග සමාදන් වන්නෙමු. අමෘතය වළඳන්නෙමු. ශ්‍රමණ ධර්මය කරන්නෙමු යි මෙසේ සුභාෂිත වචන කථා කරන්නාවූ. **තුණ්හීභූතා සමඤ්චරා** රාත්‍රි තුන් යාමයෙහි හෙණ හඬින් ඝෝෂා කරන ලද්දාක් මෙන් ධර්මය කථා කරතත් නිහඬ වූවාහු “සම ව හැසිරෙත් ම ය” නමි. මක් නිසා ද? නිරර්ථක වචන නො මැති හෙයිනි. **පුථුමච්චා ච** බොහෝ සත්ත්වයෝ ද උනුනුන්ට විරුද්ධයහ. **අත්තදණ්ඩෙසු නිබ්බුතා** අනුනට හිංසා කිරීම පිණිස දඬුගත් සත්ත්වයන් අතර නිවුණාහු, මුදාහළ - දඬු ඇති, **සාදානෙසු අනාදානා** ආදාන (ග්‍රහණ) සහිත සත්ත්වයන් අතර භවයෝනි ආදියෙහි එක කොටසක් හෝ නො ගත් බැවින් ‘අගහණ.’
3. සක්කපඤ්චකය
{*}එකොළොස් වැන්න කියන ලද අර්ථ ම ය.
දොළොස් වැන්නේ - **දුබ්බණ්ණෙ** දැවුණු කොටයක පාට ඇත්තේ, **ඔකොටිමකො** ඉතා මිටි - මහ උදරයක් ඇති. **ආසනෙ** පණ්ඩුකම්බල ශෛලාසනයෙහි **කොධ භක්‍ඛො** මෙය ශක්‍රයා විසින් ගන්නා ලද නම යි. හේ එක් රූපාවචර බ්‍රහ්මයෙකි. ශක්‍රයා ක්ෂාන්ති බලයෙන් සමන්විත යයි අසා විමසීම පිණිස පැමිණියේ ය. අවහිර කරනු ලැබූ යක්ෂයෝ මේ අයුරින් සංවිධානය වූ ආරක්ෂාස්ථානයට ඇතුළු වීමට නො හැකි වෙත්. **උපසංකමි** දෙවියන්ගේ (කථාව) අසා මොහු පරුෂ බවින් සොළවන්ට නො හැක. යටහත් පහත් ලෙස හා ක්ෂාන්තියෙහි සිට පන්නා දැමීමට හැකි වේ. එසේ පන්නා දැමීමට කැමති ව අසළට පැමිණියේ ය. **අන්තරධායී** ක්ෂාන්තියෙහි පිහිටා බලවත් සිතිවිල්ලක් සිතේ දරා ගෙන යටහත් බවින් යුතු ව බලා සිටි කල්හි අසුනෙහි සිටීමට නො හැකි වූයේ අතුරුදන් විය. **නසූපහතචිත්තොම්හි** මෙහි ‘සු’ යනු නිපාත මාත්‍රයකි. ‘න උපහත චිත්තොම්හි අහං - මම නසන ලද සිත් ඇත්තෙක් නො වෙමි. **නාවත්තෙන සුවානයො** ක්‍රෝධ ව්‍රතයෙන් පහසුවෙන් ගෙන ආ හැකි නො වේ. ක්‍රෝධ වසඟයෙහි පැවැත්මට නො හැක්කෙමි යි කියයි. **න වො චිරාහං** ‘වො’ නිපාත මාත්‍රයකි. මම බොහෝ කලක් නො කිපෙමි’ යි කියයි.
දහතුන් වැන්නෙහි - **ආබාධිකො** සෘෂි සමූහයා විසින් කරන ලද ශාපයෙන් හට ගත් ආබාධයෙන් පෙළුනේ, **වාචෙහි මං** ඉදින් මට සම්බරීමායාව උගන්වන්නෙහි නම් මම ද ඔබට පිළියම් කරන්නෙමි’යි කියයි. **මා ඛො ත්‍වං මාරිස වාචෙසි** සම්බරීමායාව නො මැති ව ශක්‍රයා අපට මෙතරම් බාධා කරයි, ඉදින් එය දන්නේ නම් අප විනාසයි. තමන්ගේ තනි අරමුණ අදෙසා අප නො නසනු යි කියා වැළැක්වූහ. **සම්බරො ච සතං සමං** මායාකාරී සම්බර අසුරිඳු මායාව යොදා ගෙන සියක් වසක් නිරයේ පැසුනේ ය. එසේ පැසෙයි. ඔබතුමා ධාර්මිකයෙක් ම ය. ඔබට මායාවෙන් කම් නැත’යි කියයි. කිම ශක්‍රයා ඔහුගේ ක්‍රෝධයට පිළියම් කිරීමට හැක්කේ ද? හැකි ය. කෙසේ ද? එදා ඒ සෘෂි සමූහයා වසත් ම ය. ඔහු ඒ සෘෂිවරුන් සමීපයට ගෙන ගොස් සමා කරවත් නම් එලෙස ඔහුට පහසු බව (සැනසුම) ඇති වෙයි. එයින් රැවටුණු බැවින් එසේ නො කොට නික්ම ගියේ ම ය.
දාහතර වැන්නේ **- සම්පයොජෙසුං** කලහ කළහ. **අච්චසරා** ඉක්ම විය. එක භික්ෂුවක් තව භික්ෂුවක් අභිභවා වචන පැවසී ය’ යන අරුත යි. **යථා ධම්මං න පරිගණ්හාති** නො ඉවසයි. **කොධො වො වසමායාතු** ක්‍රෝධය ඔබලාගේ වසඟයට ඒවා! ඔබලා ක්‍රෝධවසඟයට නො යාවා’යි දක්වයි. **මා ච මිත්තෙ හි වො ජරා** මෙහි ‘හි’ නිපාත මාත්‍රයකි. ඔබලාගේ මිත්‍රධර්මයෙහි දිරීමක් නම් නො වේවා! ආධාරවිභක්තිය වෙනුවට කරණ විභක්තිය හෝ (වේ). ඔබලාගේ මිත්‍රයන් අතර දිරීමක් නො හට ගනීවා. මිත්‍රභාවයෙන් වෙනත් ස්වරූපයක් ඇති නො වේවා යනු අර්ථ යි. **අගරහියං මා ගරහිත්‍ථ** නො ගැරහිය යුතු ක්‍ෂීණාශ්‍රව පුද්ගලයාට නො ගරහන්න.
පසළොස් වැන්නේ - **මා වො කොධො අජ්ඣභවි** ක්‍රෝධය ඔබලා අභිභවනය නො කරාවා! ඔබලා ම ක්‍රෝධය අභිභවනය කරව්. **මා ච කුජ්ඣිත්‍ථ කුජ්ඣිනං** කිපෙන්නවුනට ප්‍රතිකෝප නො කරව්. **අක්කොධො** මෛත්‍රියත් මෛත්‍රී පූර්ව භාගයත් අවිහිංසා කරුණා පූර්වභාගයත් **අථ පාපජනං කොධො පබ්බතොවාභිමද්දති** ක්‍රෝධය පර්වතයක් මෙන් ලාමක ජනයා මැඩලයි.
