ඛුද්දක නිකාය
මහානිද්දෙස අටුවාව
ගන්ථාරම්භකථා
අවිද්‍යා නමැති අගුලද නන්‍දිරාග තෘෂ්ණාවද මුලින්ම ගලවා දමා, ආර්ය අෂ්ටාංගික මාර්ගය වඩමින්, යම් කෙනෙක් තුමූ අමෘත පද සංඛ්‍යාත නිර්වාණය ස්පර්ශ කළාහුද,
(ඒ ජිනයන්) බුදුරජාණන් වහන්සේ බුද්ධත්වයට පැමිණ (ඉක්බිති) මිගදායයට වැඩමවා, දම්සක් දෙසුම් පවත්වා, එහි කොණ්ඩඤ්ඤ තෙරුන් ප්‍රමුඛ කොට.
අටළොස් කෙළෙක (කෙලක් පමණ වූ) බ්‍රහ්මයන්ට ධර්මාවබෝධය කරවූවහුද, සියලු සත්ත්වයනට වඩා උතුම් වූ ඒ බුදුරජාණන් වහන්සේ සිරස නමා වඳිමි.
එසේම උතුම් වූ ධර්මයද, අනුත්තර වූ (ශ්‍රාවක) සංඝයාද (වඳිමි.) බොහෝ සෙයින් සංක්‍ෂිප්ත කොට දේශනා කරන ධම්මචක්ක දේශනාව විස්තර විභාග වශයෙන් දක්වමින්
මහාප්‍රාඥ වූ, ශාස්තෲන් වහන්සේ හා සමාන වූ, ජිනරාජ පුත්‍ර වූ, සැරියුත් මහ තෙරුන් වහන්සේ, ධම්මචක්ක දේශනාව විභාග කර දක්වමින් මහානිද්දේසය දෙසූ සේක.
විශේෂ කොට දන්වන ලද පාඨය නිද්දේස නමි. එම (ග්‍රන්ථ) නාමයද (මෙකී) විශේෂාර්ථ වශයෙන් වේ.
අනතුරුව, ජිනරාජ පුත්‍ර වූ, ස්ථිරසාර නොයෙක් ගුණ මහිමයෙන් ශෝහිත වූ, ප්‍රඥා ස්වභාවයෙන් උස්ව නැගි කීර්තිරාව ඇති, මනා වූ නිවාත ගුණයෙන් (නිහතමානී බවින්) හෙබි පැවතුම් ඇති, ඒ ශාරිපුත්‍ර තෙරණුවන්ද නැමද,
ඉවසීම, දයාව ආදී ගුණයෙන් යුත්, ගුණ යුක්ත, දෝෂ මුක්ත ආදි ආකාරයෙන් කථාකරන සුලු, බහුශ්‍රැත වූ දේව නම් තෙරුන් විසින් ආරාධිත වුයෙම්.
මහා විහාර වාසීන්ගේ ඉගෙනීම් සම්ප්‍රදායෙහි පිහිටියෙම්, පුරාණාචාර්යවරයන්ගේ අර්ථ විවරණයන්ගෙන් ගතයුතු විනිශ්චයද ගෙන,
සමය නො ඉක්මවමින්ද, පරසමය ස්පර්ශ නොකරමින්ද, (මෙකී) පෙර පසු දෙ කරුණෙහිදීම, සුදුසු පරිදි, අට්ඨකථා නය හකුලුවමින්ද (පිඬුකොට දක්වමින්ද),
(මාර්ග-ඵල ආදී වූ) ඥාන ප්‍රභේදයන් ගෙන දෙවන, බොහෝ වූ යෝගීන් විසින් සෙවුනා ලද, එම නිද්දේස පාළියෙහි අපූර්ව වූ අර්ථය වර්ණනා කෙරෙමින්, සූත්‍ර පාඨයද, යුක්ති යුක්තතාවද නො ඉක්මවමින්
තමා හුවා දැක්වීමේ කැමැත්තෙන් නොව, සද්ධර්මය කෙරෙහි බහුමානයෙන් යුක්තව මහා නිද්දේස පාළියෙහි අර්ථ වර්ණනාව බොහෝ විස්තර නැතිව අරඹන්නෙමි.
හික්මවිය යුතු ජනයාගේ හිතසුව පිණිස, සද්ධර්මයේ චිරස්ථිතිය අපේක්‍ෂාවෙන් සද්ධර්මය අතිශයින් ජ්‍යොතිමත් කරන කථා ඇති එම (සද්ධම්ම පජ්ජොතිකා නම් වූ) අට්ඨකථාව මම කියමි. සාධු ජනයිනි, එය යහපත් සිතින් මනාකොට අසවු. ධාරණයද කරගනිවු.
එහි, **පාඨො විසිට්ඨො නිද්දෙසො තං නාම විසෙසතොච** යනුවෙන් කී බැවින්, පාඨය ද්විවිධ වේ. බ්‍යඤ්ජන පාඨය, අත්‍ථ පාඨය යනුවෙනි. ඒ අතුරින් බ්‍යඤ්ජන පාඨය අක්‍ෂර, පද, ව්‍යඤ්ජන, ආකාර, නිරුක්ති, නිද්දේස වශයෙන් සවැදෑරුම් වේ. අත්‍ථපාඨයද සංකාසන, පකාසන, විවරණ, විභජන, උත්තානී කරණ, ප්‍රඥප්ති යනුවෙන් ස-වැදෑරුම් වේ. එහි තුන් දොරෙහි පිරිසිදුව යෙදීම් වශයෙන් පිරිසිදු කරන්නවුන්ගේ සිතින් පවත්වන ලද දේශනාව වචනයෙන් කියන ලද බැවින්ද (වචනයෙන්ම) සෙවුනා ලබන බැවින්ද **අක්ඛර** නම් වීය. එය (වචනයම පිහිටකොට ගත් බ්‍රහ්මයන්ගේ මනසින් අසන ලද ප්‍රශ්නයන්ට අනුව භාග්‍යවතුන් වහන්සේ විසින් රුවන් ගෙහි වැඩහිඳ සම්මර්ශනය (විමසීම) කරන ලද පට්ඨාන මහා ප්‍රකරණ වශයෙන්ද **අක්ඛර** නම් වෙති’යි ගතයුතුය.
නැතහොත් පිරිපුන් (සම්පූර්ණ) පදය ‘**අක්‍ෂර’** යයි ගත යුතුය. ‘සට්ඨිවස්ස සහස්සානි’{1} යන ආදියෙහි මෙනි. මෙහි **ස** කාර, **න** කාර, **සො** කාර ආදිය **අක්‍ෂර** යයි ගෙන ඇතැමෙක් එක අකුරෙකින් සැදි පදය හෝ **අක්‍ෂර** යයි පවසති. ‘යායං තණ්හා පොණොභවිකා’{2} යන ආදියෙහි විභක්ත්‍යන්ත වූ අර්ථයක් ප්‍රකට කරන අකුරු - පිඬ **පද** නම් වේ. ‘නාමඤ්ච රූපඤ්ච’ යන ආදියෙහි බොහෝ අක්‍ෂරයන්ගෙන් යුතු පදය **නාම**{3} යයි කියන ලද පදය ප්‍රකට කරයි. පදයෙන් නො මුතු වූයේ **ව්‍යඤ්ජන** යි. එනම් වාක්‍යයමැයි. ‘චත්තාරො ඉද්ධිපාදා’{4} යනුවෙන් සංක්‍ෂිප්ත කොට දෙසූ අර්හත්වය ‘කතමෙ චත්තාරො’ ඡන්‍ද සමාධිපධාන සංඛාර - සමන්නාගතං ඉද්ධිපාදං භාවෙති, විරිය-චිත්ත වීමංස සමාධි පධාන-සංඛාර -සමන්නාගතං ඉද්ධිපාදං භාවෙතී’{5} යන ආදි තන්හි ප්‍රකට කිරීමේ අර්ථයෙන් **බ්‍යඤ්ජන** නම් වේ. බ්‍යඤ්ජනයන්ගේ විභාගය හෙවත් විග්‍රහය ප්‍රකට කිරීම **ආකාර** යි. ‘තත්‍ථ කතමො ඡන්‍දො? යො ඡන්‍දො, ඡන්‍දීයතා, කත්තුකම්මතා{6} යන ආදියෙහි යන ලද බ්‍යඤ්ජනය නොයෙක් ආකාරයෙන් (නැවත) විභාග කිරීම **ආකාර** නම් වේ. ආකාර වශයෙන් කියන ලද පදය නිර්වචන කිරීම **නිරුත්ති** නමි. ‘ඵස්සො වෙදනා{7} යන ආදී තන්හි ආකාර වශයෙන් කියන ලද දෙය (නැවත) ‘ඵුසතීති ඵස්සො වෙදියතීති වෙදනා’{8} යනුවෙන් ගෙනහැර දැක්වීම **නිරුත්ති** නමි. නිර්වචන කළ දෙය (නැවත) නියමකොට නිශ්චිත කොට දැක්වීම **නිද්දේස** යි. ‘වෙදියතී ති වෙදනා’{9} යනුවෙන් නිර්වචන කළ ශබ්ද පාඨය ‘සුකා, දුක්ඛා, අදුක්ඛමසුඛා, සුඛයතීති සුඛ, දුක්ඛයතීති දුක්ඛා, නෙව දුක්ඛයති, නසුඛයතීති අදුක්ඛමසුඛා’{10} යනුවෙන් අර්ථ විස්තරය නිරවශේෂ වශයෙන් කියන ලද හෙයින් **නිද්දේස** නම් වේ.
මෙසේ සවැදෑරුම් බ්‍යඤ්ජන පාඨය පැහැදිලි කොට, ඉක්බිති සවැදෑරුම් අර්ථ පාඨයන් අතුරෙන්, පළමු කොට, ‘කාසනා’ යනු: සංක්‍ෂේපයෙන් අරුත් හැඟවීම, හෙලි කිරීම **සංකාසන** යි. ‘මඤ්ඤමානො ඛො භික්ඛූ බද්ධො මාරස්ස, ආමඤ්ඤමානො මුත්තො පාපිමතො’{11} යන (ආදී තන්හි සංක්‍ෂිප්ත කොට අර්ථ දැක්වීම **සංකාසනා** නමි. මේ තෙරණුවෝ වනාහි භාග්‍යවත් බුදුරජාණන් වහන්සේ විසින් මෙසේ සංක්‍ෂිප්ත කොට පවසන ලද අර්ථය, අඤ්ඤාතං භගවා, අඤ්ඤාතං සුගත’{12} යයි පවසනු සමත් වූවාහු (රහත්ඵලය) ප්‍රතිවේධ කළහ.
මත්තෙහි (පසුව) කිවයුතු අර්ථය පළමුව ප්‍රකාශ කිරීම **පකාසනා** යි. ‘සබ්බං භික්ඛවෙ ආදිත්තං’{13} යන ආදියෙහි පසුව කිවයුතු අර්ථය ප්‍රථම වචනයෙන්ම දක්වා තිබීම **පකාසනා** නම් වේ. මෙසේ ප්‍රථමයෙන් දැක්වූ අර්ථය නැවත ප්‍රකට කොට දැක්වීම් වශයෙනි. ‘කිඤ්ච භික්ඛවෙ සබ්බං ආදිත්තං, චක්ඛුං භික්ඛවෙ ආදිත්තං, රූපං ආදිත්තං’{14} යනුවෙන් මේ ආදිය පැවසූ විට, තියුණු ඉන්‍ද්‍රිය සහිත පුද්ගලයා සංක්‍ෂිප්ත කොට දෙසන ලද අර්ථය අවබෝධ කරගනීය’යි කියන ලද හෙයින් මෙකී (සංකාසනා, පකාසනා යන) අර්ථ පද දෙකම තීක්‍ෂණ ඉන්‍ද්‍රිය ඇත්තාට උපකාර වශයෙන් කියන ලදි.
සංක්‍ෂිප්ත කොට කියන ලද දෙයද, එක් වරක් පමණක් විස්තර කොට පවසන ලද දෙයද නැවත විස්තර කිරීම **විවරණ** යි. ‘කුසලා ධම්මා’{1} සංක්‍ෂිප්ත වශයෙන් පවසන ලද දෙය නැවත, ‘කතමෙ ධම්මා කුසලා යස්මිං සමයෙ කාමාවචරං කුසලං චිත්තං උප්පන්නං හොති’{2} යනුවෙන් නිද්දේස වශයෙන් විස්තර කිරීමද, විස්තර වශයෙන් නැවත කීමද ‘විවරණ’ නම් වේ.
එය විභාග (විග්‍රහ) කොට දැක්වීම ‘විභජන’යි. ‘තස්මිං සමයෙ’{3}යි විවරණ කරන ලද කුසල ධර්මයන්, ‘තස්මිං සමයෙ ඵස්සො හොති, වෙදනා හොති’{4} යනුවෙන් විභාග කිරීම ‘විභජන’ නම් වේ. විවරණ කරන ලද දෙයද, විස්තර පැවසීමෙන් ව්‍යවස්ථා කරන ලද දෙය උපමා කීමෙන් තවදුරටත් පැහැදිලි කිරීම **උත්තානී කරණ** යි, විවරණයෙන් හෙළි පෙහෙළි කරන ලද අර්ථය, ‘කතමො තස්මිං සමයෙ ඵස්සො හොති, යො තස්මිං ඵස්සො ඵුසනා, සම්ඵුසනා’{5} යනුවෙන් තවදුරටත් විවරණ කර පැවසීමද විභජනය මගින් විග්‍රහකොට දක්වන ලද දෙය, ‘සෙය්‍යථාපි භික්ඛවෙ ගාවී නිච්චම්මා, එවමෙවඛ්වාහං භික්ඛවෙ ඵස්සාහාරො දට්ඨම්බො’ති වදාමි’{6} යන ආදී වශයෙන් උපමාකථනයෙන් වඩාත් පැහැදිලි කිරීමද **උත්තානීකරණ** නම් වේ. දහම් අසන්නවුන්ගේ සිත්හි දහම් දෙසීමෙන් අනේක ප්‍රකාරයෙන් සොම්නස් ඉපදවීමද, තීක්‍ෂණ නොවූ බුද්ධි ඇත්තවුන්ගේ ඥානය නොයෙක් ආකාරයෙන් තීක්‍ෂණභාවයට පත් කිරීමද **පඤ්ඤත්ති** නමි. එසේ දහම් අසන්නවුන්ගේ සිත තොස්වමින්ද, ධර්මය වෙතට යොමවමින්ද ප්‍රඥාව වඩති’යි **පඤ්ඤත්ති** නම් වේ. මෙහිදී භාග්‍යවතුන් වහන්සේ අක්‍ෂරයන්ගෙන් (දහම් කරුණු) සංකාසනය (සංක්‍ෂේපයෙන් ඇර දැක්වීම) කරති. පදයන්ගෙන් ප්‍රකාශනය කරති. බ්‍යඤ්ජනයන්ගෙන් විවරණය කරති. ආකාරයන්ගෙන් විභජනය කරති. නිරුත්තීන්ගෙන් උත්තානීකරණය කරති. නිද්දේසයන් පඤ්ඤායනය (ප්‍රඥා වර්ධනය) කරවති. කුමක් කියන ලද්දේද යත්, භාග්‍යවත් බුදුවරයෝ තුමූ ද ඇතැම් වෙනෙය ජනයනි, (හික්මවිය යුතු පුද්ගලයන්ට), ඇතැම් දේශනයෙක්හිදී අක්‍ෂරයන් මගින් අර්ථ සංකාසනය කෙරෙති. -පෙ- නිද්දේසයන් මගින් අර්ථාවබෝධනය කරවති’යි යනු මෙහි අභිප්‍රායයි.
නොහොත් අක්‍ෂරයන්ගෙන් සංකාසනය (සංක්‍ෂිප්තාර්ථය දැක්වීම) කොට පදයන්ගෙන් පකාසනය (නිගමනය කළ යුතු අර්ථය දැක්වීම) කරති. බ්‍යඤ්ජනයන්ගෙන් අර්ථ විවරණය කොට ආකාරයන්ගෙන් විභජනය (බෙදා දැක්වීම) කෙරෙති. නිරුත්තියෙන් උත්තානීකරණය කොට නිද්දේසයෙන් පඤ්ඤාපනය (අර්ථාවබෝධනය) කරවති. කුමක් කියන ලද්දේද යත්, මෙබඳු වූ ධර්මදේශනයෙන් ඇතැම් තැන්වලදී ඇතැම් ශෛක්‍ෂයන් (හික්මවිය යුතු පුද්ගලයන්) හික්මවති’ යනුයි.
නොහොත්, අක්‍ෂරයන්ගෙන් වැසුම් හරවා පදයන්ගෙන් ප්‍රකාශනය කරමින් **උග්ඝටිතඤ්ඤූ** නම් ශෛක්‍ෂ්‍යයා හික්මවති. බ්‍යඤ්ජනයන්ගෙන් විවරණය කොට ආකාරයන්ගෙන් විභජනය කෙරෙමින් **විපචිතඤ්ඤූ** නම් ශෛක්‍ෂයා හික්මවති. නිරුත්තීන්ගෙන් උත්තානීකරණය කොට, නිද්දේසයන්ගෙන් අර්ථාවබෝධනය කරවමින් **නෙය්‍ය** නම් ශෛක්‍ෂයා හික්මවති. මෙසේ වෛනේය ජනයන් වශයෙන්ද යෙදිය යුත්තේමය.
මෙහි අර්ථ වශයෙන් වනාහි ‘ව්‍යඤ්ජන පාඨ’ යනු කවරේද? ‘අත්‍ථපාඨ’ යනු කවරේදැ’යි යතහොත්, දහම් දෙසන්නා වූ භාග්‍යවත් බුදුවරයන්ගේ අර්ථයක් ගෙන දෙන, විඤ්ඤත්ති (ඇඟවීමක්) සහිත යම් ශබ්දයක් වේද, එය **බ්‍යඤ්ජන පාඨ** යි. එම දේශනාවෙන් අවබෝධ කරගත යුතු, ලක්‍ෂණ, රස, ආදියෙන් යුත් යම් ධර්මයක් වේද එය අත්‍ථ පාඨයි යනුවෙන් දතයුතුය. යලිදු ‘පාඨ’ යනු, සන්‍ධාය භාසිත, බ්‍යඤ්ජන භාසිත, සාවසේස පාඨ, අනවසේස පාඨ, නීත, නෙය්‍ය යනුවෙන් සවැදෑරුම් වේ. එහි අනේකාර්ථ (යටි අරුත්) හඟවන පාඨ **සන්‍ධාය භාසිත** නම් වේ. ‘මාතරං පිතරං හන්ත්‍වා රාජානො දෙව ඛත්තියෙ{7} යන ආදිය මෙනි. ඒකාර්ථවත් පාඨය **බ්‍යඤ්ජන භාසි** නමි. ‘මනො පුබ්බංගමා ධම්මා’{8} ආදියයි. **සාවසෙස** යනු, ‘සබ්බං භික්ඛවෙ ආදිත්තං’{9} යන ආදියයි. එයට (සාවසේසයට) විපරීත ඤාණමුඛෙ ආපාථං ආගච්ඡන්ති{10} යන ආදියයි. වචනය අනුවම අවබෝධ කළයුතු පාඨය **නීත** යි. ‘අනිච්චං දුක්ඛං අනත්තා’{11} යන ආදියයි. යුක්ති යුක්ත වන සේ සිහි කළ යුතු පාඨය **නෙය්‍ය** නමි. ‘එක පුග්ගලො භික්ඛවෙ’{12} යන මේ ආදියයි.
‘අත්‍ථ’ යනුද පාඨත්ථය, සභාවත්‍ථය, ඤායත්‍ථය, පාඨානූරූපය, නපාඨානුරූපය, සාවසේසත්‍ථය, නිරවසේසත්‍ථය, නීතත්‍ථය, නෙය්‍යත්‍ථය යනාදී වශයෙන් අනේකප්‍රකාර වේ. එහි, මඳ වූ (සුලු) අරුතක් හැඟවීම පිණිස යම් පාඨයක් උච්චාරණය කරනු ලැබේද, එය **පාඨත්‍ථ** යි, ‘සාත්‍ථං සබ්‍යඤ්ජනං’{1} ආදිය **සභාවත්‍ථ** යි, ‘සම්මා දිට්ඨිං භාවෙති’{2} යන ආදියෙහි මෙනි. යම් අර්ථයක් දැනගනු ලබනුයේ හිතසුව පිණිස පවත්නේද එය (අනුන් හට) දැන්වීම සුදුසුයයි **ඤායත්‍ථ** යි, ‘අත්‍ථවාදී ධම්මවාදී’{3} යන ආදියෙහි මෙනි. පාඨයට අනුරූපීව කියන ලද අරථය **පාඨානුරූප** යි. ‘චක්ඛුං භික්ඛවෙ පොරාණ කම්මං’{4} යනුවෙන් භාග්‍යවතුන් වහන්සේ විසින් දෙසන ලදි. එහෙයින් ඇසද කර්මයයි’ යන බ්‍යඤ්ජනච්ඡායාවෙහි අර්ථය බැහැර කිරීම් වශයෙන් කියන ලද අර්ථය **න පාඨානූරූප** යි එය පාඨයෙන් අනුදන්නා ලද්දේ, ප්‍රතික්‍ෂේප නොකරන ලද්දේ පාඨාර්ථයෙන් වියුක්ත වූයේ ද වේ. සංග්‍රහ කළයුතු දෙය සංග්‍රහ නොකොට, ඉවත් කළ යුතු දෙය ඉවත් නොකොට, කිවයුතු දෙය ඉතිරි නොකොට කියන ලද්දේ වුවද **සාවසෙසත්‍ථ** ‍වේ. ‘චක්ඛුඤ්ච පටිච්ච රූපෙච උප්පජ්ජති චක්ඛුවිඤ්ඤාණං’{5} ‘සබ්බෙ තසන්ති දණ්ඩස්ස සබ්බෙ භායන්ති මච්චුනො’{6} ආදියෙහි මෙනි. එයට (සාවසේසත්‍ථයට) විපරීත වූයේ **නිරවසේසත්‍ථ** යි, ‘සන්‍ධාවිතං සංසරිතං මමඤ්චෙව තුම්හාකඤ්ව’{7} “තත්‍ර භික්ඛවෙ, කො මනතා කො සන්‍ධාතා අඤ්ඤත්‍ර දිට්ඨපදෙහි{8} යන ආදියෙහි මෙනි. ශබ්ද වශයෙන්ම දතයුතු අර්ථය **නීතත්‍ථ** යි. ‘රූපා සද්දා රසා ගන්‍ධා ඵොට්ඨබ්බා ච මනොරමා’{9} යන ආදියෙහි මෙනි. සම්මුති වශයෙන් දතයුතු වුයේ **නෙය්‍යත්‍ථ** නමි. ‘ චත්තාරො’ මෙ භික්ඛවෙ වලහාකොපමා පුග්ගලා’{10} යන ආදියෙහි මෙනි. මේ ආකාරයෙන් පාඨයද, අර්ථයද මනාව දැන සිටියේ. බොහෝ කාලයක් තීර්ථක ස්ථානයක විසීමෙන් වුවද අන්‍ය ලබ්ධිකයන් විසින් (පැහැරගනු ලැබිය) හැක්කේ නොවේ. (ස්ථිරව බුදු දහමෙහි පිහිටියේය යන අර්ථයි.)
මෙසේ නොසෙල්විය හැකි බැවින් යම්තාක් ආගම-අධිගම සම්පත්තිය වේද, ඒ තාක් ඒ පිළිබඳව කථා කිරීමට හැකි වේ. සංක්‍ෂේප-විස්තර ක්‍රමයන් මගින්, හේතු උදාහරණාදියෙන් අවබෝධ කරවීමට සමත් වේ. මෙසේ වූ බව දත් කල තමා මෙන්ම මෙරමාද පිරිසිදු කරවීමට සමත් බැවින් දුසිල්-මිසදිටු මල-විරහිතතාව ඇති වේ. (දුසිල්, මිසදිටු යන) දෙදෙනා අතරින්ද, දුස්සීලයා වනාහි තෙමේම නැසේ. එහෙයින් නොපිළිගත හැකි වචන ඇති හේ තෙමේ, වස්ත්‍ර ආහාර නැතිව හැසිරෙනුයේ, මව් දෙන වෙත යාමට ආශාවෙන් පෙළෙන වස්සකු මෙන් වේ. මිථ්‍යාදෘෂ්ටි ගත්තේද තෙමේම නැසේ. ඇසුරු කළවුන් විසින් ද දුරුකරනු ලැබේ. සර්ප ගුහාවලින් ගැවසි පියුම් ලැහැබක් මෙනි. දෙ අතින්ම විනාශයට පත්වූයේ වනාහි සර්වප්‍රකාරයෙන්ම ඇසුරු නොකළ යුත්තේය. අසූචි මත තිබෙන සොහොන් පෙනෙල්ලක්ද, අසූචි මත සිටි කෘෂ්ණ සර්පයකු ද සෙයිනි. (සිල්වත් බවින් මෙන්ම සම්‍යග් දෘෂ්ටික බවින්) යන දෙ අතින්ම සම්පත්තියට (හෙවත් සමෘද්ධභාවයට පත් වූයේ වනාහි සර්වප්‍රකාරයෙන්ම ඇසුරු කළ යුත්තේය. නුවණැත්තන් විසින් සේවනය කළ යුත්තේය. උපද්‍රව රහිත රුවන් ආකරයක් සෙයිනි. මෙසේ වූයේම, දරු (හෝ ශිෂ්‍ය) පරම්පරාවෙන් පවත්වාගෙන ආ යුතු ගුරුමුෂ්ටි, සූත්‍ර සූත්‍රානුලෝම, ආචාර්යවාද, අත්තනෝමති සංඛ්‍යාත චාරිත්‍රයන් අත් නොහරිනුයේ (කඩ නොකරනුයේ) ඒ චාරිත්‍රයන්ට අනුව විස්තර කරන ලද්දේ වේ.
ඒකාන්ත වශයෙන් කියන වචනය එකෙකි. විග්‍රහකොට කියන වචනය (දෙවන) පදයයි. තුන්වන වචනය අනුව ප්‍රතිප්‍රශ්න විචාරන්නේය. සතරවැන්න අනුව (කියන ලද දෙය) ස්ථාපනය කරන්නේය. (තහවුරු කළ යුත්තේය) යන,
මේ චාරිත්‍ර ධර්මයන් හෝ නොහරින්නේයි. එහෙයින්ම ඵල-හේතූන් පිළිබඳ සිත සාධනයෙහි නියුතු වූ හෙයිනි. එහෙයින්ම මේ ධර්මයන් අවබෝධ කිරීමෙහිලා අනලස් (උත්සුක) වෙති’යි (යන අර්ථයි.) මෙහිලා මෙසේද කීහු :-
පාඨාර්ථයන් මැනවින් දත්, අචල ස්වභාව ඇති, අර්ථවත් කථා ඇති, පිරිසිදු චරිත ඇති, නොමසුරු වූ (ඉහත කී) චතුර් ධර්මයන් අත් නොහරිනුයේ හිත කැමැති දේශකයෙක් වන්නේය.
මෙහි, ‘දෙසකස්ස’ යනු, දෙසකො අස්ස = භවෙය්‍ය, දේශකයෙක් වන්නේය යන අර්ථයි. ‘හිතන්‍විතො’ හිතසුව අනුව ගියේ, හිත කැමැති සිත් ඇත්තේයි. ඒ මේ හිත සිත් ඇති ආචාර්ය තෙමේ (දේශක තෙමේ) ශිෂ්‍යයා කෙරෙහි (ඉහත කී) චතුර් ධර්මයන් අත් නොහරින හෙයින් අචල ස්වභාවයෙන් සම්භාවනීය බවට පත් වූයේ, හිත සිත් ඇති හෙයින් වචනයෙහි දක්ෂ වුයේ, පාඨාර්ථයන් දත් හෙයින් ගැඹුරු ලෙස කථා කරනුයේ, මසුරු නොවන හෙයින් නිසි තැන්හි (ශිෂ්‍යයා) යොදවන්නේ ය’යි මෙසේ,
‘ප්‍රියමනාප වූ, ගෞරවාර්හ වූ, අර්ථවත් කථා කියන, වචනයෙහි දක්‍ෂ, ගැඹුරු ලෙස කථා කරන ගුරුවර තෙමේ (ශිෂ්‍යයා) නොනිසි තන්හි නොයොදවන්නේ වේ’ යනුවෙන්,
[missing trans]
පසසන ලද දේශක (ආචාර්ය) තෙමේ ශ්‍රාවකයකු (ශිෂ්‍යයකු වශයෙන් හුදෙක් පදයන් අධ්‍යයනය කරන්නෙක් නොවේ. (ඉහත සඳහන් වතුර්ධර්මයන් කෙරෙහි ගරුසරු ඇති හෙයිනි. කථාවට (දේශනාවට) පරිභව නොකරයි. ආචාර්යවරයා කෙරෙහි ගරුසරු ඇති හෙයිනි. දෙසන ලද්දට (ධර්මයට) පරිභව නොකරයි. ශ්‍රද්ධා, ප්‍රඥාදී ගුණයෙන් උපලක්‍ෂිත වූ හෙයිනි. තමාට පරිභව නොකරයි. කපටි මායා ස්වභාව නැති හෙයිනි. නිවනට යොමු වූ හෙයින් නොවිසුරුණ සිත් ඇත්තේ වේ. ඉතා නුවණැති බැවින් නුවණින් මෙනෙහි කරයි. කියන ලද මැයි භාග්‍යවතුන් වහන්සේ විසින්;
‘මහණෙනි, අංග පසෙකින් සමන්විත වූ අසන්නා සද්ධර්ම ප්‍රතිපදාවට පත්වීමට, කුසල් දහම්හි ප්‍රීණනයට (සතුටට) පත්වීමට සමත් වේ. කවර අංග පසෙකින්ද යත්, දේශනාවට පරිභව නොකරයි. දෙසන ලද්දට (ධර්මයට) පරිභව නොකරයි. තමාට පරිභව නොකරයි. නොවිසුරුණ සිතින් ධර්මය ශ්‍රවණය කරයි. එකඟ වූ සිතින් නුවණින් මෙනෙහි කරයි.
එම ලක්‍ෂණයනට පත්වූ හෙයින් ඇසුරට සුදුසු වේ. මෙහිලා මෙසේද කීහු :-
‘ධර්මාචාර්ය ගෞරව ඇති, ශ්‍රද්ධා සම්පන්න, ප්‍රඥාදී ගුණයෙන් හෙබි, කපටි-මායා බවින් තොර, නුවණැත්තේ නිවනට යොමුවන්නේය. දේශක ශ්‍රාවක යන දෙදෙනාම මෙසේ (විය යුතු)ය.
කියන ලද ආකාරයෙන් මෙසේ බ්‍යඤ්ජනයද, අර්ථයද දක්වා ඉක්බිති, විශේෂ කොට කියන ලද හෙයින් ‘මහා සමුද්ද, මහාපඨවි’ (මහ මුහුද, මහ පොළොව) යනුවෙන් ‘මහා ච සො නිද්දෙසො චාති, මහා නිද්දෙසො’ (මහා වූයේ ද එම නිද්දේස වූයේ ද, මහා නිද්දේසයයි.) යනුවෙන් යමෙක් කියාද, ඒ මහා නිද්දේසය වර්ණනා කරන්නෙමි.
‘ආයස්මතා සාරිපුත්තත්‍ථෙරෙන භාසිතං තදෙතං මහානිද්දෙසං සුත්‍වා ආයස්මා ආනන්‍දත්‍ථෙරො පඨම මහා සංගීතිකාලෙ යථාසුතමෙව සංගහං ආරොපෙසි’ (ආයුෂ්මත් සැරියුත් තෙරණුවන් විසින් කියන ලද ඒ මේ මහා නිද්දේසය අසා ආයුෂ්මත් අනඳ තෙරණුවෝ ප්‍රථම මහා සංගායනාවස්ථාවෙහිදී අසන ලද පරිද්දෙන්ම සංග්‍රහයට නැගූහ)යි යනු සම්බන්ධයයි.
ඒ මහා නිද්දේසය අර්ථ සම්පන්නය. බ්‍යඤ්ජන සම්පන්නය. ගැඹුරුය. ගැඹුරු අර්ථ ඇත්තේය. ලෝකෝත්තර අර්ථයන් ප්‍රකාශ කරන්නේය. ශුන්‍යතාවෙන් (නිර්වාණ ස්වභාවයෙන්) යුක්තය. ප්‍රතිපත්ති-මාර්ග-ඵල ගුණ විශේෂයන් සාධනය කරන්නේය. ප්‍රතිපත්ති විරෝධ වූ තත්ත්වයන් වලක්වන්නේය. යෝගාවචරයන්ගේ විදර්ශනා ඥානාචාරයට ආකරයක් වූයේය. ධර්මකථිකයන්ගේ ධර්මකථා විලාශය අලංකාර කිරීමට විශේෂ හේතු වූයේය. සසර බිය ඇත්තනට දුකින් මිදීමට අවශ්‍ය උපාය මාර්ගය දැක්වීමෙන් ආශ්වාද ජනනය පිණිස, ප්‍රතිපක්‍ෂ උපාය මාර්ගයන් නසනු පිණිස, ගැඹුරු අරුත් ඇති නොයෙක් සූත්‍රාන්ත පදයන්ගේ අර්ථ විවරණයෙන් නුවණැත්තන්ගේ හදවත්හි සතුට දනවනු පිණිස, තථාගත වූ අර්හත් වූ සම්‍යක් සම්බුදුරජාණන් වහන්සේ විසින්, සියලු තන්හි නොපැකිලෙන සර්වඥතා ඥාන නමැති මහා ප්‍රදීපයෙහි ආලෝකයෙන්, සියලු සත්ත්වයා වෙත පතළ මහාකරුණා නමැති තෙලින්, වෛනෙය ජනයන්ගේ හදවත්හි කෙළෙස් අඳුරු දුරුකිරීම පිණිස දල්වන ලද සද්ධර්ම ප්‍රදීපයෙහි ඒ අභිප්‍රාය පතුරුවනු සඳහා තෙල් වැගිරවීමෙන් මෙන් පන්දහස් වස් තරම් ඉතා දිගු කලක් (එම සද්ධර්ම ප්‍රදීපය) දැල්වෙනු කැමැති, ලෝකානුකම්පී වූ, ශාස්තෲන් වහන්සේ හා සමකළ හැකි තරම් වූ, ධර්මරාජයන් වහන්සේගේ ධර්මසේනාපති වූ, ආයුෂ්මත් සැරියුත් තෙරණුවන් විසින් කියන ලද (මහා නිද්දේසය) අසා (ධාරණය කොටගෙන) ආයුෂ්මත් ආනන්ද තෙරණුවෝ ප්‍රථම මහා සංගායනාවස්ථාවෙහිදී අසන ලද පරිදිම සංග්‍රහයට නැගූහ.
ඒ මේ (මහා නිද්දේසය) වනාහි, විනය පිටකය, සූත්‍ර පිටකය, අභිධර්ම පිටකය යන තුන් පිටකයෙන් සූත්‍ර පිටකයට අයත් වේ. දීඝනිකාය, මජ්ඣිම නිකාය, සංයුත්ත නිකාය, අංගුත්තර නිකාය, ඛුද්දක නිකායය යන පංච මහා නිකායයන් අතුරෙන් ඛුද්දක මහා නිකායයට අයත් වේ. සුත්ත, ගෙය්‍ය, වෙයියාකරණ, ගාථා, උදාන, ඉතිවුත්තක ජාතක, අබ්භූතධම්ම, වේදල්ලය යන නව සත්‍ථුසාසනාංගයන් අතුරෙන්, සම්භව වූ පරිදි, ගාථා, වෙය්‍යාකරණ යන අංගද්වයය තුළ සංග්‍රහ කරන ලද්දේය.
දෙ-අසූ දහසක් බුදුරදුන්ගෙන් ද, දෙදහසක් ධර්මස්කන්ධය භික්‍ෂු, භික්‍ෂුණී උභය සංඝයාගෙන්ද ලබා ගතිමි. මෙසේ යම් ඒ සද්ධර්ම ස්කන්ධයක් වේද, එය පවත්නා පරිදි සුවාසූ දහසක් වේ.’
කරුණු පහක් පිළිබඳව අග තන්හි තබනු ලැබූ ධර්ම භාණ්ඩාගාරික තෙරුන් විසින් අනුමත කරන ලද සුවාසූ දහසක් ධර්ම ස්කන්ධයන් අතුරෙන් භික්‍ෂූන්ගෙන් ගන්නා ලද දෙදහසක් වූ ධර්මස්කන්ධයන් තුළ නොයෙක් සිය ගණන් ධර්මස්කන්ධයන් සංග්‍රහ කරනු ලැබ ඇත. (ඔවුනතුරෙන්) ඒ මහා නිද්දේසයට අට්ඨක වග්ග, පාරායනිකවග්ග යන වර්ග දෙකද, ඛග්ගවිසාණ සූත්‍රයද අයත් වේ. එක් එක් වර්ගයෙහි සොළොසක් සොළොසක් බැගින් (සූත්‍ර දෙතිසක්) ද, ඛග්ගවිසාණ සූත්‍රයද සමග, කාමසූත්‍රයෙන් පටන්ගෙන ඛග්ගවිසාණ සූත්‍රයෙන් අවසන් වන තෙතිසක් සූත්‍රයෝ වෙති. මෙසේ නන් අයුරින් ව්‍යවස්ථාපනය කරන ලද මේ මහා නිද්දේසයේ පදාර්ථ වර්ණනාව අනුපිළිවෙළින් කරන්නෙමි. මේ මහා නිද්දේසය පාඨ වශයෙන්ද අර්ථ වශයෙන්ද (මතු ඡේදයෙහි දැක්වෙන පරිදි) උද්දේස කරන්නහුද, නිද්දේස කරන්නහුද විසින් මැනවින් උද්දේසද, නිද්දේසද කළ යුතුය. උගන්නහු විසින් ද සකසා ඉගැනීමද ධාරණයද කළයුතුය. කවර හෙයින්ද? මේ මහා නිද්දේසය ගැඹුරු හෙයින් හා ලොවට හිතසුව පිණිස එය බොහෝකලක් ලෝකයෙහි පවතිනු පිණිසද වේ.

1. කාමසූත්‍රනිර්දේශ වර්ණනාව
එහි මුල් සූත්‍රය කාමසූත්‍රයයි. එහිද මුල් ගාථාව **කාමං කාමයමානස්ස** යනුයි. එය (ඒ ගාථාව) උද්දේස, නිද්දේස වශයෙන් තුන් අයුරෙකින් සිටියේය. **කාමං කාමය මානස්ස** යන මේ ආදිය උද්දේසයි. **‘කාමා’ ති උද්දානතො ද්වෙ කාමා, වත්‍ථුකාමො කිලෙසකාමොච** යනුවෙන් (වෙසෙසා) දැක්වීම නිද්දේසයි. **කතමෙ වත්‍ථුකාමා, මනාපිකා රූපා** යන මේ ආදිය පටිනිද්දෙසයි.
එහි **කාමං** මනාප වූ ප්‍රියරූපාදී ත්‍රෛභූමක ධර්ම නම් වූ වස්තු කාමයයි. **කාමයමානස්ස** යනු, කැමැති වන්නහුටයි. **තස්ස චෙ තං සමිජ්ඣති** යනු, ඒ කැමතිවන සත්ත්වයා හට, ඉදින් ඒ කැමතිවන කාම සංඛ්‍යාත වස්තුව සමෘද්ධ වේ නම්, ‘ඉදින් ඔහු එය ලබතොත්” යයි කී නිසයි. **අද්ධා පීති මනො හොති** යනු ඒකාන්තයෙන් සතුටු සිත් ඇත්තෙක් වේ. **ලද්ධා** යනු ලැබ, **මච්චො** යනු ඒ සත්ත්වයායි. ‘යදිච්ඡති’ යමක් කැමැති වෙතොත් එයයි. මේ වනාහි සංක්‍ෂේප වශයෙන් පදාර්ථයන් දැක්වීම පමණෙකි. විස්තරය වනාහි පෙළෙහි (මහා නිද්දේස පාළියෙහි) ආ නයින්ම දතයුතුය. මෙහි යම් සේද, මින්මතු සියලු තන්හි එසේය.
‘කාමා’ යනු මතුකොට දැක්විය යුතු පදයයි. ‘**උද්දානතො’** යනු, වර්ග වශයෙන් නැවත ගැනීමයි. ‘කිණෙය්‍ය’ (තෝරා) මිලට ගන්නේය) යන ආදියෙහි මෙන් නැතහොත්, මතු මත්තෙහිත් දැක්වීම් වශයෙන් විස්තර කිරීමයි. මතු මත්තෙහිද සේදීමෙන් පිරිසිදු කිරීමේ අර්ථයෙන් ‘වොදාන’ යන වචනය මෙනි. විස්තර කරන බැවින් හෝ ‘කාමා’ යන පදය වෙන්කොට දැක්විය යුතුය. **ද්වෙ** යනු, සංඛ්‍යාව දෙක යයි පිරිසිඳ දැක්වීමයි. එකක් හෝ තුනක් නොවෙති’යි යනුවෙනි. **වත්‍ථුකාමාච** යනු ප්‍රියමනාප රූපාදී වූ වස්තු කාමයෝ ද, තැවීම් අරුතින් හා බාධා කිරීම් අරුතින් ද ක්ලේශ කාමයෝද ගැනෙති. ඔවුන් (වස්තුකාම ක්ලේශකාමයන්) අතරෙන් වස්තු කාමය පිරිසිඳ දතයුතුය. ක්ලේශකාමය පහකළ යුතුය. එහි වස්තුකාමය ක්ලේශකාමය මගින් පැතිය යුත්තේ නුයි, පතනු ලබන්නේ නුයි ‘කාම’ නම් වේ. ක්ලේශකාමය වස්තුකාමයන් පිළිබඳ අපේක්‍ෂාවනට හේතුවන බැවින්, මෙය (ක්ලේශ කාමය) හේතු කොටගෙන පතනු ලැබේනුයි ‘කාම’ නම් වේ. එහි රූපාදී වූ ස්කන්ධය තුළ සංගෘහීත වූයේ වස්තු කාමයයි. සංඛාර ස්කන්ධය තුළ සංගෘහීත වූයේ ක්ලේශකාමයයි. (චක්ඛු විඤ්ඤාණ ආදී) ෂඩ් විඥානයන් මගින් දතයුත්තේ වස්තු කාමයයි. හුදෙක් මනෝ විඤ්ඤාණයෙන් දතයුත්තේ ක්ලේශ කාමයයි. කෙලෙසුනට පිහිට ආධාර වෙතැ’යි හේතු වෙතැ’යි යන අරුතින්ද වස්තුකාම නම් වේ.
ලොව යම් විසිතුරු කාමයෝ වෙත්ද, ඔව්හු කාමයෝ නොවෙති. පුරුෂයාගේ සංකල්ප රාගයම කාමය වේ. ලොව විසිතුරු වස්තූහු එසේම පවතිත්. මෙහි (ඒ බව දත්) නුවණැත්තෝ වස්තූන් කෙරෙහි ඇතිවන ආශාව හික්මවා ගනිති.
නන්‍ද මානවක සෝරෙය්‍ය සිටු පුත් ආදීන්ගේ කථා වස්තු මෙහිලා නිදර්ශන වේ. ක්ලේශ කාමයෝ තැවීම් අරුතින් ද, බාධා කිරීමේ අරුතින්ද, තුමූම කැමැති වෙත්නුයි ‘කාම’ නම් වේ. කියන ලදමැයි. ‘බ්‍රාහ්මණය, රාගයට හසු වූයේ, රාගයෙන් මඩනා ලද්දේ තමාට දුක් පිණිස සිතයි. -පෙ- දෙපිරිසේම දුක් පිණිස සිතයි’ යනු ද, බ්‍රාහ්මණය, රාගයට ගොදුරු වූයේ පර පණද නසයි. නුදුන් දෙයද ගනියි. පරඹුවන් කරාද යෙයි. බොරුද කියයි’ යනුද නිදර්ශන වේ. එයම පටිනිද්දේස වශයෙන් විස්තර කොට කියනු කැමැතිව **කතමෙ වත්‍ථුකාමා** යන ආදිය කීහු. එහි ‘කතමෙ’ යනු, (තමාම) කියනු කැමැතිව ප්‍රශ්න කිරීම (කථෙතු කම්‍යතා පුච්ඡා) යි. පුච්ඡාව (ප්‍රශ්න කිරීම) පස්වැදෑරුම් වේ. ඒ පිළිබඳ විභාගය පෙළෙහිම මතු විස්තර වශයෙන් දැක්වේ. ඒ (පස්වැදෑරුම්) පුච්ඡාවන් අතුරෙන් මෙය කථෙතුකම්‍යතා පුච්ඡා’යි.
එහි **මනාපිකා** යනු, මන පිනවති’යි, මන වඩති’යි යන අරුතින් ‘මනාප’ නමි. මනාප වූයේම (තදර්ථ තද්ධිත) ‘මනාපික’ වේ. **රූපා** යනු කම්ම, චිත්ත, උතු, ආහාර යන මොවුන්ගෙන් හටගැනීම් වශයෙන් ඇතිවන චතු සමුට්ඨානික රූපාරම්මණයෝයි. රූපයන්තී’ති, රූපා-රූපණය වෙති’යි ‘රූප’ නමි. වර්ණ විකාරයට පත්වෙමින් හදවත කරා ළඟා වන බව පවසති’යි යන අර්ථයි. එහි, කවර අරුතෙකින් ‘රූප’ නම් වේද, විනාශ වෙතැ’යි යන අරුතෙනි.
වදාරන ලදමැයි භාග්‍යවතුන් වහන්සේ විසින්;
‘මහණෙනි, ‘රූප’ යනු කුමකැ’යි කියහුද? මහණෙනි, විනාශ වෙති’යි යන අරුතින් ‘රූප’ යයි කියනු ලැබේ. එය කුමකින් විනාශ වේද? සීතලෙන් විනාශ වේ. උණුසුමින් විනාශ වේ. සාගින්නෙන් විනාශ වේ. පිපාසයෙන් විනාශ වේ. මැසි, මදුරු, අවු, සුළං, සර්ප ස්පර්ශ ආදියෙන් ද විනාශ වේ යන අරුතින්, ‘මහණෙනි, ‘රූප’ යයි කියනු ලැබේ.
එහි, ‘රුප්පති’ යනු, ඇවිසෙති’යි, ගැටෙති’යි, පෙළෙති’යි, බිඳෙති’යි යන අර්ථයි. ශීතයෙන් විනාශවීම ලෝකාන්තරික නරකයෙහි ප්‍රකට වේ. මහංස රට ආදී හිම වැටෙන ශීත ප්‍රදේශයන්හිද එය ප්‍රකට වේමය. එහි ජීවත්වන සත්ත්වයෝ ශීතයෙන් පෙළුණ ශරීර ඇතිව ජීවිතක්‍ෂයට පවා පැමිණෙති.
උෂ්ණයෙන් විනාශ වීම අවීචි මහා නිරයෙහි ප්‍රකට වේ. එහි රත් වූ ලෝහමය පොළොව මත හොවා පංචවිධ වධ බන්ධනයන් කරන කල සත්ත්වයෝ මහ දුක් විඳිති.
සාගින්නෙන් වන විනාශය ප්‍රේත ලෝකයෙහි මෙන්ම දුර්භික්‍ෂ කාලයෙහිද ප්‍රකට වේ. ප්‍රේත ලෝකයෙහි සත්ත්වයෝ බුද්ධාන්තර දෙක තුනක් කිසිම ආහාරයක් අතින් ගෙන මුවෙහි බහාලන්නාහු නම් නොවෙති. උදරය ඇතුළත ගිනිගත් සිදුරු සහිත ගසක් මෙන් දැවේ. දුර්භික්‍ෂ කාලයෙහිදී කැඳිත්තක් පමණකුදු නොලැබ මරණයට පත් වන්නන්ගේ ප්‍රමාණයක් නැත.
පිපාසයෙන් වන විනාශය කාලකංජ ආදී ලෝකයන්හි ප්‍රකට වේ. එහි වනාහි සත්ත්වයෝ බුද්ධාන්තර දෙක තුනක් මුළුල්ලෙහි හදවත තෙමන පමණකුදු, දිව තෙමන පමණකුදු පැන්පොදක් ලැබීමට නොහැකි වෙති. පැන් බොන්නමු’යි ගඟට බටවුනට ගඟෙහි වැලිතලාවම මතුවී එයි. මහ මුහුදට පනිනවුනට පවා මහ මුහුද මතුපිට පාෂාණයක්ම (ගල්තලාවක්ම) වේ. ඔව්හු මෙසේ වියලෙන්නාහු බලවත් දුකින් පෙළෙමින් හඬති. මැසිමදුරු ආදීන්ගෙන් විනාශවීම මැසිමදුරුවන් බහුල ප්‍රදේශයන්හි ප්‍රකටය. එය වනාහි, ‘කතමං තං රූපං, සනිදස්සනං සප්පටිසං’ (නිදර්ශන සහිත වූ, ප්‍රතිඝ සහිත වූ ඒ රූපය කවරේද) යන ආදී වශයෙන් අභිධර්මයෙහි විස්තර කරන ලද්දේමය.
ශබ්ද කරනු ලැබෙත්නු’යි **සද්දා** ශබ්ද නම් වෙති. කියනු ලැබෙතැ’යි යන අර්ථයි. ශබ්දයෝ ඍතු හා චිත්ත වශයෙන් ද්විසමුට්ඨානික වෙති. වහනය කෙරෙති’යි **ගන්‍ධා** ගන්‍ධ නම් වෙති. තමාට අයත් වස්තූන් ප්‍රකාශ කෙරෙති’යි යන අර්ථයි. සත්ත්වයෝ එහි රස විඳිති’යි යන අරුතින් **රසා** රස නම් වෙති. ආශ්වාදනය කෙරෙති යන අර්ථයි. ස්පර්ශ කරනු ලැබෙත්නුයි. **ඵොට්ඨබ්බ** ස්පර්ශ නම් වෙති. මෙකී ගන්‍ධ ආදිය චතු සමුට්ඨානිකම වේ. එහි පිළිවෙල විභාගය අභිධර්මයෙහි විස්තර කරන ලද්දේමය.
එම අර්ථයම විස්තර වශයෙන් දක්වන්නාහු **අත්‍ථරණා, පාපුරණා** යන ආදිය කීහු. එහි, අතුරා හොවිති’යි යන අරුතින් **අත්‍ථරණා**, ආස්තරණ නම් වෙති. ශරීරය වෙලා පොරොවනු ලැබෙති’යි **පාපුරණ** ප්‍රාවරණ නම් වෙති. (තමා සතු ගම් බිම් සීමා) ඇතුළත උපන් (පාරම්පරික) ආදී සතර වර්ගයකට අයත් **දාසී දාසා** දැසි දස්සෝ මෙහි ‘ඛෙත්ත වත්‍ථු’ ශීර්ෂයෙන් කෙත්වතු මෙන්ම වැව් තඩාගාදියද ගන්නා ලදි. **හිරඤ්ඤං** යනු කහවණුය. **සුවණ්ණං** යනු රන්ය. හිරණ්‍ය ස්වර්ණ යන දෙක ගැනීමෙන් ලොහො මුවා, ලහ මුවා, දැවමුවා ආදී සියලු මසු (කාසි) වර්ග ගැනේ. **ගම නිගම රාජධානියෝ** යනු, ඒකකුටික (යටත් පිරිසෙයින්) එක් නිවෙසක් හෝ (දෙකක්, තුනක් ආදි වශයෙන්) ඇත්තේ ගමයි. ආපණ (සල්පිල්) සහිත වූයේ නිගම (නියම්ගම්)යි, එක් රජකුගේ ආඥාව පවත්නා ප්‍රදේශ සීමාව රාජධානියයි. **රට්ඨං** (රට) යනු, ජනපදයෙක එක් කොටසකි. ‘ජනපදො’ (ජනපදය) යනු කාසි, කෝසල ආදී ජනපදයි. **කොසො** (ක්‍රෝධ) යනු, දුර ප්‍රමාණයකි. එය සතර වැදෑරුම් වේ. ඇත්, අස්, රිය, පාබල යනුවෙනි. **කොට්ඨාගාරං** (කෝෂ්ටාගාර) යනු, ධන කෝෂ්ටාගාර, ධාන්‍ය කෝෂ්ටාගාර, වස්ත්‍ර කෝෂ්ටාගාර යන ත්‍රිවිධ කෝෂ්ටාගාරයි. **යංකිඤ්චි** යනු, කිසිවක් ඉතිරි නොවන සේ, සියල්ල ඇතුළත් කොට දැක්වීමේ වචනයෙකි. **රජනීයං** යනු, ඇලුම් කළයුතුය යන අරුති.
අනතුරුව, ත්‍රික වශයෙන් (තුනක් තුනක් බැගින්) කාමය වර්ගකොට දක්වනු සඳහා, අතීත තිකය, අජ්ඣත්ත තිකය, හීන තිකය, ඕකාස තිකය, පයෝග තිකය, කාමාවචර තිකයයි ත්‍රික සයක් කීහු. එහි පළමුකොට අතීත තිකයෙහි, තමාගේ ස්වාභාවය උප්පාද (ඉපදීම) ආදී ලක්‍ෂණයන්ට පමුණුවා ඉක්මගියහ’යි **අතීතා** අතීත නම් වෙති. (ඉපදීම, ඉක්මයාම යන) දෙකම (මෙතෙක්) නෝ ආහ’යි **අනාගතා** අනාගත නම් වෙති. ඒ ඒ කාරණය නිසා උපන්හ’යි යන අරුතින් **පච්වුප්පන්නා** (වර්තමාන) නම් වෙති. මෙය භවයෙන් සීමා වූවෙකි. පිළිසිඳීමේ පටන් අතීත (ඉකුත් වූ) භවයන්හි අවසන්වරට ඉකුත් භවයෙහි හෝ උපන්නාහු වෙත්වයි, කල්ප කෝටි සියදහසක් පෙර උපන්නාහු හෝ වෙත්වයි ඒ සියලු කාමයෝ **අතීත** නම් ම වෙති. ච්‍යුතියෙහි පටන් අනාගත භවයන්හි උපදින කාමයෝ, අනතුරුව (මීළඟ) භවයෙහි උපදින කාමයෝ වෙත්වයි, කල්ප කෝටි සියදහසක් මතුයෙහි උපදින කාමයෝ වෙත්වයි, ඒ සියලු කාමයෝ **අනාගත** නම් ම වෙති. ච්‍යුතිය හා ප්‍රතිසන්ධිය යන දෙක අතර වූ කාමයෝ **පච්චුප්පන්න** වර්තමාන නම් වෙති.
අජ්ඣත්ත තිකයෙහි මෙසේ (අතීත, අනාගත, පච්චුප්පන්න වශයෙන්) පවත්නා වූ, ‘අපි ආත්මය’යි යන ග්‍රහණයට යන්නමෝය යන මෙවන් අභිප්‍රායයෙන් මෙන්, තමා අධිකාරී කොට තම සන්තානයෙහි පවත්නා, ඒ ඒ පුද්ගලයාට ආවේණික වූ කාමයෝ **අජ්ඣත්තිකා** **කාමා** අභ්‍යන්තර කාම නම් වෙති. එයින් පිටත පවත්නා, ඉන්‍ද්‍රියබද්ධ වූ හෝ, ඉන්‍ද්‍රියබද්ධ නොවූ හෝ කාමයෝ **බහිද්ධා** බාහිර වූ කාමයෝය. මෙහි තුන්වන පදය වශයෙන් මේ දෙක්හිම මිශ්‍ර බව **අජ්ඣත්ත බහිද්ධා කාමා** යන්නෙන් කියන ලදි.
හීනත්තිකයෙහි, **හීනා** යනු ලාමක වූ කාමයෝය. **මජ්ඣිමා** යනු හීන-ප්‍රණීත යන දෙක මැද පවතිත්නු’යි මධ්‍යම නම් වෙති. සෙසු කාමයෝ උත්තමාර්ථයෙන් **ප්‍රණීතා** ප්‍රණීත නම් වෙති. තවද එකිනෙක සංසන්දනය කොට උසස් පහත් බව සැලකීමෙන් හීන, මධ්‍යම, ප්‍රණීත බව දතයුතුය. නිරය වැසි සතුන්ගේ කාමයෝ (පහත්ම) කෙළවරට පැමිණියාහු **හීනා** හීන නම් වෙති. ඔවුන් හා සමග සසඳන කල තිරිසන් යෝනියෙහි, නාග සුපර්ණාදීන්ගේ කාමයෝ **පණිතා** නම, ප්‍රණිත නම් වෙති. සෙසු තිරිසන් සතුන්ගේ කාමයෝ **මජ්ඣිමා** මධ්‍යම නම් වෙති. එම (නාග සුපර්ණයන්ගේ) කාමයෝ ද **හීන** නම් වෙති. ඔවුන් සමග සසඳන කල මහේශාක්‍ය ප්‍රේතයන්ගේ කාමයෝ **පණීත** ප්‍රණීත වෙති. සෙසු ප්‍රේතයන්ගේ කාමයෝ **මජ්ඣිමා**, මධ්‍යම නම් වෙති. ඔවුන්ගේ (මහේශාක්‍ය ප්‍රේතයන්ගේ) කාමයෝ ද හීන වෙති. ඔවුන් හා සමග සසඳන කල ජනපද වැසියන්ගේ කාමයෝ **පණීතා**, ප්‍රණීත නම් වෙති. පිටුසර වැසියන්ගේ කාමයෝ **මජ්ඣිමා** මධ්‍යම නම් වෙති. ඔවුන්ගේ (ජනපද වැසියන්ගේ) කාමයෝද **හීන** වෙති. ඔවුන් හා සසඳන කල ග්‍රාම භෝජකයන්ගේ කාමයෝ **පණීත** ප්‍රණීත වෙති. ඔවුන්ගේ (ග්‍රාම භෝජකයන්ගේ) සේවකයන්ගේ කාමයෝ **මජ්ඣිමා** මධ්‍යම නම් වෙති. ඔවුන් (ග්‍රාම භෝජකයා) ද, කාමයෝ **හීනා** හීන නම් වෙති. ඔවුන් හා සසඳන කල ජනපද ස්වාමීන්ගේ කාමයෝ **පණීතා** ප්‍රණීත නම් වෙති. ඔවුන්ගේ සේවකයන්ගේ කාමයෝ **මජ්ඣිමා**, මධ්‍යම නම් වෙති. ඔවුන් (ජනපද ස්වාමීන්)ගේද කාමයෝ **හීනා** හීන වෙති. ඔවුන් හා සසඳන කල ප්‍රදේශ රජවරුන්ගේ කාමයෝ **පණීතා** ප්‍රණීත නම් වෙති. ඔවුන්ගේ ඇමතිවරුන්ගේ කාමයෝ **මජ්ඣිමා** මධ්‍යම නම් වෙති. ඔවුන් (ප්‍රදේශ රජුන්)ගේද කාමයෝ **හීනා** හීන නම් වෙති. ඔවුන් හා සසඳන කල චක්‍රවර්ති රජවරුන්ගේ කාමයෝ **පණීතා** ප්‍රණීත නම් වෙති. ඔවුන්ගේ ඇමතිවරුන්ගේ කාමයෝ **මජ්ඣිමා**, මධ්‍යම නම් වෙති. ඔවුන් (වක්‍රවර්ති රජුන්) ද කාමයෝ **හීනා** හීන නම් වෙති. ඔවුන් හා සසඳන කල බුමාටු දෙවියන්ගේ කාමයෝ **පණීතා**, ප්‍රණිත නම් වෙති. ඔවුන්ගේ සේවක දෙවියන්ගේ කාමයෝ **මජ්ඣිමා**, මධ්‍යම නම් වෙති. ඔවුන් (බූමාටු දෙවියන්) ගේද, කාමයෝ **හීනා**, හීන නම් වෙති. ඔවුන් හා සසඳන කල වාතුර්මහාරාජික දෙවියන්ගේ කාමයෝ **පණීතා**, ප්‍රණීත නම් වෙති. යන (ආදී වශයෙන් අකනිටා වැසි දෙවියන් කාමයෝ උසස්තම බවට පත්වූවාහු **ප්‍රණීත** නම් වෙති. මෙසේ ඒ ඒ සත්ත්වයන්ගේ කාමයන් නැවත නැවත සංසන්දනය කිරීමෙන් හීන, මධ්‍යම, ප්‍රණීත කාමයෝ දතයුත්තාහ.
ඕකාසතිකයෙහි, **ආපායිකා** කාමා යනු, ‘අනභිවෘද්ධිය’යි කියනු ලබන, අභ්‍යුදයෙන් (අභි+උද්+අය) තොර වූ, සිවු අපායෙහි (අප+අය) උපන් කාමයෝ **ආපායිකා** ආපායික නම් වෙති. මිනිස්ලොවෙහි උපන් කාමයෝ ‘මනුස්ස කාමා’, මනුෂ්‍යකාම නම් වෙති. දෙවියන් අතර උපන් කාමයෝ **දිබ්බා** දිව්‍ය නම් වෙති.
පයෝගත්තිකයෙහි, එළඹ සිටි කාමයන් වළඳන හෙයින් නිරය වැසියන් හැර, සෙසු තුන් අපාය වැසි සතුන්ගේද, මනුෂ්‍යයින්ගේද, චාතුර්මහා රාජිකයෙහි පටන් තුසිත දෙව්ලොව දක්වා වූ දෙවියන්ගේ කාමයෝ **පච්චුපට්ඨිතා** කාමා, පච්චුපට්ඨිත (එළඹ සිටි) කාම නම් වෙති. ප්‍රකෘතියෙන් (ස්වාභාවික වශයෙන්) පිළියෙල වූ ආරම්මණයෙන් බැහැරව, අතිරේක වශයෙන් කෙරෙති’යි නිර්මාණරතී දෙවියන්ගේ කාමයෝ **නිම්මිතා කාමා** නිර්මිත කාම නම් වෙති. තමන්ගේ අදහස දැන අනුන් විසින් නිර්මිත අරමුණු සේවනය කරත්නු’යි පරනිර්මිත වසවර්ති දෙවියන්ගේ කාමයෝ **පරනිම්මිතා** **කාමා** පරනිර්මිත කාම නම් වෙති. **පරිග්ගහිතා** යනු, මෙය මාගේය’යි ග්‍රහණය කරගත් කාමයෝ ය. **අපරිග්ගහිතා** යනු, එසේ නොගන්නා ලද උතුරුකුරු වැසියන්ගේ වැනි කාමයෝය. **මමායිතා** යනු, තෘෂ්ණා වශයෙන් මෙය මාගේය’යි ගන්නා ලද කාමයෝය. **අමමායිතා** යනු, මෙකී කාමයනට ප්‍රතිපක්‍ෂ (එසේ නොගන්නා ලද කාමයෝය.)
**සබ්බෙපි කාමාවචර ධම්මා** යනු, යටින් අවීචි නිරය කෙළවර කොටැ’යි යන මේ ආදි වශයෙන් කියන ලද කාමාවචර ධර්මයන්හි ඇතුළත් වූ කාමයෝය. මේ එහි වචනාර්ථයි. විස්තර වශයෙන් වස්තුකාමය, ක්ලේශකාමයයි දෙකකි. **කිලෙසකාමො** ‘ක්ලේශ කාම’ යනු, අර්ථ වශයෙන් ඡන්‍ද රාගයයි. **වත්‍ථු කාමා**, වස්තුකාම යනු, ත්‍රෛභූමක වූ පැවැත්මයි. මෙහි, ක්ලේශකාමය, ‘ආශා කෙරේනු’යි **කාමා**, කාම නම් වෙයි. අනෙක (වස්තු කාමය) ආශා කරනු ලැබෙති’යි යන අරුතින් ‘කාම’ නම් වේ. යම් පෙදෙසෙක්හි මේ ද්විවිධ වූම කාමයෝ පැවතීම් වශයෙන් හැසිරෙත්ද, එය සතර අපාය, මනුෂ්‍යලෝකය හා ෂඩ් දිව්‍යලෝක වශයෙන් එකොළොස් වැදෑරුම් ප්‍රදේශයයි. මෙහි කාමය හැසිරේනුයි **කාමාවචරො** කාමාවචර නම් වේ. එයට අයත් සියලු ධර්මයන් (ස්වභාවයන්) සඳහා ‘සබ්බෙපි කාමාවචරා ධම්මා’යි කියන ලදි. තමාගේ ස්වභාවය දරත්නු’යි ධම්මා, ධර්ම නම් වෙති. **රූපාවචරා ධම්මා** යනු, පහළින්ම පිහිටි බ්‍රහ්මලෝකය ඇතුළු කොටැ’යි යන ආදී නයින් කියන ලද රූපාවචර ධර්මයන්ගේ වශයෙන් සියලුම ධර්මයෝ රූපාවචර ධර්ම නම් වෙති. **අරූපාවචර ධම්මා** යනු, යටින් ආකාසානඤ්චායතන (අරූප) ලෝකයෙහි දෙවියන් ඇතුළු කොටැ’යි යන ආදී නයින් කියන ලද සියලුම අරූපාවචර ධර්මයෝයි. එහි රූප විෂයයෙහි හැසිරෙත්නුයි රූපාවචර නම් වෙති. අරූප විෂයයෙහි හැසිරෙත්නු’යි අරූපාවචර නම් වෙති. **තණ්හා වත්‍ථුකා** ප්‍රතිෂ්ඨා යන අර්ථයෙන් ද, ‘හේතු’ යන අර්ථයෙන්ද තණ්හාවට වස්තු වූවාහුය. **තණ්හාරම්මණා** යනු, ඔවුහු (වස්තු කාමයෝ) එල්බගෙනම තණ්හා-ප්‍රවෘත්ති වශයෙන් එයට අරමුණු වූවාහුය. **කමනීයත්‍ථෙන** යනු, ප්‍රාර්ථනා කළ යුතුය යන අර්ථයෙනි. **රජනීයත්‍ථෙන** යනු, ඇලීමට යෝග්‍ය වූ යන අර්ථයෙනි. **මදනීයත්‍ථෙන** යනු කුල මද ආදිය ඉපැදවිය හැකිය යන අර්ථයෙනි.
‘තත්‍ථ කතමෙ වත්‍ථුකාමා මනාපිකා රූපා’ (එහි, වස්තු කාමයෝ කවරහුද යත්, මනාප වූ රූපයෝ) යනුවෙන් අරඹා ‘යං කිඤ්වි රජනීය වත්‍ථුං’ (යම්කිසි ඇලුම් කටයුතු වස්තුවක්) යනුවෙන් (සවිඤ්ඤාණික අවිඤ්ඤාණික වශයෙන් අවසානය කියන ලදි. ඉතිරිය එක් වතුෂ්කයක් හා ත්‍රිකයන් සයක් වෙති’යි දතයුතුය.
මෙසේ වස්තුකාමය දක්වා ක්ලේශකාමය දක්වනු පිණිස, ‘කතමෙ කිලෙසකාමා’ (ක්ලේශකාමයෝ කවරහුද යත්) යන ආදිය කීහු. එහි **ඡන්‍දො** (ඡන්‍දය) යනු දුර්වල රාගය යි. **රාගො** (රාග) යනු, එයට වඩා බලවත් රාගයයි. මතු පැවසෙන රාග විශේෂ තුනම මෙකී දෙකට වඩා බලවත් වේ. **කාමෙසු** යනු, පංචකාම ගුණයන් විෂයයෙහි ය. **කාමච්ඡන්‍දො** (කාමච්ඡන්‍ද) යනු ‘කාම’ යයි කියනු ලබන ඡන්‍දය (කැමැත්ත)යි. කත්තුකම්‍යතා ඡන්‍දය (කුසල් කරනු කැමැත්ත) නොවේ. ධර්මය කෙරෙහි ඇති කැමැත්ත හෝ නොවේ. කැමැති කරවීම් වශයෙන් ද ඇඳුම් කරවීම් වශයෙන්ද, කාමයම රාගය වෙති’යි **කාමරාගො** කාමරාග නම් වේ. කැමැති කරවීම් වශයෙන්ද, සතුටු කරවීම් වශයෙන්ද කාමයම නන්‍දී (සතුට) වෙති’යි, **කාමනන්‍දි**, කාමනන්‍දි නම් වේ. සියලු තන්හි මෙසේයි. ‘කාම’ යන්නෙහි අර්ථය මෙසේ දැන, තෘෂ්ණා ඉපදවීමේ අරුතින් **කාම තණ්හා** කාම තෘෂ්ණා නම්ද, සෙනෙහ දැනවීමේ අරුතින් **කාම සිනෙහ** (කාම ස්නේහ) නම් ද, දාහ දැනවීමේ (අරුතින් **කාම පරිළාහ** කාම පරිදාහ නම්ද, මුසපත් කරවීමේ අරුතින් **කාම මුච්ඡා** (කාම මූර්ඡා) නම්ද ගැලී අවසන් කිරීමේ අරුතින් **කාමජ්ඣොසානං** (කාම අධ්‍යවසාන) නම්ද, සසර වටෙහි ගැලෙති’යි, ගිලෙති’යි **කාමොඝො** කාමෝඝ නම්ද, සසර වටෙහි යොදවති’යි **කාමයෝගා** කාමයෝග නම් වෙති’යි දතයුතුය. දැඩි වශයෙන් තෘෂ්ණා දෘෂ්ටි ගැනීම **උපාදානං** උපාදාන නම් වේ. සිත වසා දමති’යි, හාත්පසින් වෙළා ගනිති’යි **නීවරණං** නීවරණ නම් වේ.
**අද්දසං** යනු, දිටිමි’යි යන අර්ථයි. **කාමා** යනු, එම්බා කාමය යි ද ඇමතීමයි. **තෙ** යනු තොපගේ යන අර්ථයි. **මූලං** යනු, ප්‍රතිෂ්ටාවයි. මුලයි. **සංකප්පා** යනු, පරිකල්පනයෝයි. තොප ගැන සංකල්පනය නොකරමි’යි නොතකමි’යි යන අර්ථයි. **න භොහිසි** යනු, නො වන්නෙහිය. නො උපදනෙහි’යි යන අර්ථයි.
**ඉච්ඡමානස්ස** යනු, අපේක්‍ෂා කරන්නා හටයි. **සාදිය මානස්ස** යනු, ආශ්වාදනය කරන්නා හටයි. **පත්‍ථය මානස්ස** යනු, ප්‍රාර්ථනය උපදවන්නා හටයි. **පිය මානස්ස** පැමිණෙනු පිණිස කැමැත්ත උපදවන්නා හටයි. **අභිජප්ප මානස්ස** යනු, තණ්හා වශයෙන් තෘප්තිය උපදවන්නා හටයි. නොහොත් **අභිවදන්තස්ස** **ඛත්තියස්ස වා** (මනාකොට පවසන ක්‍ෂත්‍රියයකුට හෝ) යන ආදිය ක්‍ෂත්‍රිය ආදී චතු ජාති වශයෙන් කියන ලදී. ‘ගහට්ඨස්සවා පබ්බජිතස්සවා’ (ගිහියකුට හෝ පැවිද්දකුට හෝ) යනු ලිංග වශයෙන් කියන ලදි. **දෙවස්සවා මනුස්සස්සවා** (දෙවියකුට හෝ මිනිසකුට හෝ) යනු, උත්පත්ති වශයෙන් කියන ලදි. **ඉජ්ඣති** (නිපැදේ) **සමිජ්ඣති** මනාකොට නිපැදේ. **ඉජ්ඣති** යනු විශේෂ රූප ප්‍රතිලාභ වශයෙනි. ‘ලභති’ යනු දර්ශනීය රූප ප්‍රතිලාභ වශයෙනි. **ඵලභාති** යනු ප්‍රාසාදනීය රූප ප්‍රතිලාභ වශයෙනි. **අධිගච්ඡති** යනු, සණ්ඨාන රූප ප්‍රතිලාභ වශයෙනි. **වින්‍දති** යනු, අභිප්‍රසාද රූප ප්‍රතිලාභ වශයෙනි. නොහොත්, **ඉජ්ඣති** යනු සෞභාග්‍ය මහත්වයෙනි. **ලභති** යනු, ජාති මහත්වයෙනි. **පටිලභති** යනු ඓශ්වර්ය මහත්වයෙනි. **අධිගච්ඡති** යනු, සුඛ මහත්වයෙනි. **වින්‍දති** යනු, සම්පත් මහත්වයෙනි.
**එකංස වචනං** යනු, ඒකාංශයක් (එක් කොටසක්) ගැන පැවසෙන වචනයයි. එකංසං චීවරං කත්‍වා’ (සිවුර ඒකාංශකොට) එකංස ව්‍යාකරණීයො පඤ්හො ඒකාන්ත ලෙස විවරණය කළයුතු ප්‍රශ්නය යන ආදී තන්හි සෙයින් අනේක අංශයන් ගැනීම ප්‍රතික්‍ෂේප කිරීමයි. **නිස්සංසය වචනං** යනු, සැකයෙන් තොරව (ඒකාන්ත කොට) කියන වචනයි. සන්දේශය (සැකය) නිෂේධ කරන වචනයි. **නික්කංඛා වචනං** යනු, මෙය කෙසේද, මෙය කෙසේදැ’යි සංකා ප්‍රතික්‍ෂේප කිරීමේ වචනයි යන අර්ථයි. **අදෙවජ්ඣ වචනං** යනු ද්විවිධත්වය (දෙවැදෑරුම් බව) ‘දෙවජ්ඣ’ යනුවෙන් (තද්ධිත) වේ. එසේ (ද්විධත්වයක්) නොවන හෙයින් අද්වෙජ්ඣ වචනයි. ද්විවිධ භාව විරහිතය යන අර්ථයි. ‘අද්වෙජ්ඣ වචනා බුද්ධා’ (බුදුවරයෝ වචන දෙකක් නැත්තාහු වෙති) යන ආදී තන්හි සෙයින් විමති ප්‍රතික්‍ෂේප වචනයි. **අද්වෙළ්හක වචනං** යනු, දෙසිතක් (දෙබිඩියාවක්) නොවූ හෙයින් අද්වෙළ්හක නම් වේ. ඉතිහාස (ඉති+ඉහ+ආසි) (මෙහි මෙසේ වීලූ) යන්න වැනි පරෝක්‍ෂ (දෙබිඩියා) වචන ප්‍රතික්‍ෂේප කිරීමයි. **නියොග වචනං** එක් අර්ථයෙක්හි වචන දෙකක් නොයෙදෙතැ’යි නියෝග වචන’ නමි. ද්විවිධ මාර්ග (දෙබිඩි මං) ප්‍රතික්‍ෂේපයයි. අන්තැනෙක්හි වනාහි ‘නියොගා’, නියෝග යනු, අනාගත (තවමත් නොපැමිණි) අරමුණයයි (පවත්වාගෙන) ආයේය. **අපණ්ණක වචනං** යනු, ප්‍රලාප රහිත වූ, අවිරුද්ධ කාරණ රහිත වූ සාරවත් වචන යි. අපණ්ණකං ඨානමෙතො (‘නිරවද්‍ය කාරණය’යි ඇතැමෙක් ‍යෙති) යන ආදී තන්හි කියයි. නිරවද්‍ය ක්‍රියාවක් කරනවිට (එය අනුමත කරනු පිණිස) දෙනු ලබන පිළිතුර වැනි වචනයෙකි. **අවත්‍ථාපන වචනමෙතං **යන මේ වචනය, ගැඹුරට මුල්බැසගෙන තිරව පිහිටි දෙයක් තවදුරටත් තහවුරුකොට නිමකිරීමයි.
මේ මහා නිද්දේසයෙහි බෙදීමට නගන ලද පද බෙදීමට යන කල හේතු තුනක් අනුව බෙදීමට යෙයි. නානත්වයට පත්වන කල හේතු සතරක් අනුව නානත්වයට පත්වේ. මෙහි වනාහි පසුව කරනු ලබන අර්ථ විවරණ කරුණු දෙකක් අනුව කරනු ලැබේ. කෙසේද යත්, එසේ බෙදීමට යන පද බ්‍යඤ්ජන වශයෙන්ද, උපසර්ග වශයෙන්ද, (අර්ථ වශයෙන්දැ’යි යන කරුණු තුන අනුව බෙදීමට යෙයි. එහි, කොධො (ක්‍රෝධය), කුජ්ඣන (කිපීම), කුජ්ඣිතත්තං (කිපෙන බව), දොසො (ද්වේෂය), දුස්සනා (ද්වේශ කිරීම), දුස්සිතත්තං (ද්වේෂ කිරීමේ ස්වභාවය යනුවෙන් මෙසේ බ්‍යඤ්ජන වශයෙන් බෙදීමට යාම දතයුතුය. මෙහි වනාහි එක්ම ක්‍රෝධය ව්‍යඤ්ජන වශයෙන් බෙදීමට ගියේය. ‘ඉජ්ඣති (ඉටු වේ) සමිජ්ඣති (සමෘද්ධ වේ), ලභති (ලැබේ), පටිලභති (නතු වේ) අධිගච්ඡති (සාක්‍ෂාත් කැරේ) යනුවෙන් වනාහි උපසර්ග වශයෙන් මෙසේ බෙදී යාම දතයුතුය. ‘පණ්ඩිච්චං (පාණ්ඩිත්‍යය), කොසල්ලං (කෞශල්‍යය), නෙපුඤ්ඤං (නෛපුණ්‍යය) වෙභව්‍ය (විභූතිය) චින්තා (චින්තනය), උපපරික්ඛා (මනසිකාරය) යනුවෙන් මෙසේ අර්ථ වශයෙන් බෙදී යාම දතයුතුය.
මෙම බෙදීම්වලදී, පළමුකොට ‘පීති’ යන පදය නිර්දේශ කිරීමේදී මෙකී ත්‍රිවිධ වූම බෙදීම් ලැබේ. ‘පීති (ප්‍රීතිය, පාමොජ්ජ (ප්‍රමෝදය, හාසො (හාස්‍යය) යනුවෙන් බ්‍යඤ්ජන වශයෙන් බෙදී යාම වේ. ‘ආමොදනා (අධික මෝදනය) පමොදනා (බලවත් මෝදනය) හාසො (හාස්‍යය) පහාකයා (අධික හාස්‍යය) යනුවෙන් උපසර්ග වශයෙන් බෙදීම වේ. ‘ඔදග්ගං (ඔකඳ බව), අත්තමනතා (සතුටු සිත් ඇති බව) යනුවෙන් අර්ථ වශයෙන් බෙදීම වේ. මේ නයින් සියලු පද නිර්දේශයන්හි බෙදීයාම දතයුතුය.
නානාවිධ වන්නාහු ද නාම නානත්තය, ලක්ඛණ නානන්තය කිච්ච නානත්තය, පටික්ඛෙප නානත්තය යන මේ සතර කාරණයෙන් නානාවිධ වෙති. ‘තත්‍ථ කතමො ව්‍යාපාදො යො තස්මිං සමයෙ දොසො දුස්සතා’ (එහි ව්‍යාපාදය යනු කවරේද යත්, එසමයෙහි යම් ද්වේෂයක් කිපීමක් වේ) යන මෙහි ව්‍යාපාද යයි ද ද්වේෂ යයි ද යන වචන දෙකින් ම අදහස් කෙරේනුයේ එකම ක්‍රෝධයයි. නමුත් නම් වශයෙන් නානත්වයට ගියේය. මෙසේ නාම නානත්වයෙන් වන විවිධත්වය දතයුතුයි.
රාශි අර්ථයෙන් පංචස්කන්ධය එකම ස්කන්ධයක් වේ. මෙහි වනාහි ‘රූපය විනාශවීමේ ලක්‍ෂණයෙන් යුක්තය. වේදනාව විඳීම් ලක්‍ෂණයෙන් යුක්තය. සංඥාව හැඳිනීම් ලක්‍ෂණයෙන් ද චේතනාව සිතීම් ලක්‍ෂණයෙන් ද විඤ්ඤාණය දැනගැනීමේ ලක්‍ෂණයෙන් ද යුක්ත වේ’ යනුවෙන් පංචස්කන්ධය මේ ලක්‍ෂණ නානත්වයෙන් යුක්ත වන බව දතයුතුයි. මෙසේ ලක්‍ෂණ නානත්වයෙන් වන නානාවිධ බව දතයුතුයි.
චත්තාරො සම්මප්පධානා, ඉධ භික්ඛූ අනුප්පන්නානං පාපකානං අකුසලානං ධම්මානං අනුප්පාදාය චිත්තං පග්ගණ්හාති පදහති’ (සම්‍යක් ප්‍රධාන වීර්ය සතරකි. මේ ශාසනයෙහි භික්‍ෂු තෙමේ නූපන් පාපී වූ අකුශල ධර්මයන් නො ඉපදවීම පිණිස සිත දැඩිකර ගනී. දැඩි ලෙස උත්සාහ කරයි.) යනුවෙන් එකම වීර්යය කෘත්‍ය නානත්වයෙන් සතර තැනෙක්හි ආයේය. මෙසේ කෘත්‍ය නානත්වයෙන් නානාවිධ වන බව දතයුතුයි.
‘චත්තාරො අසද්ධම්මා, කෝධගරුකා න සද්ධම්ම ගරුතා මක්ඛගරුතා න සද්ධම්මගරුතා ලාභගරුතා න සද්ධම්මගරුතා සක්කාරගරුතා න සද්ධම්ම ගරුතා’ මේ ආදී තන්හි වනාහි පටික්ඛේපනානත්ත වශයෙන් නානත්වය දතයුතුය.
මේ සතර නානත්වය වනාහි හුදෙක් ‘පීති’ විෂයයෙහිම ලැබෙනුයේ නොවේ. යථාලාභ වශයෙන් (ලැබෙන පරිද්දෙන්) සියලු තන්හි ම ලැබේ. ප්‍රීතිය පිළිබඳ (එම) පීති යන නාමය (චිත්තස්ස චිත්තං) ‘සිතට ධනය වෙති’යි යන අරුතිනි. (මෙහි පෙළෙහි එන චිත්තසස චිත්තං යනු මුද්‍රණ දෝෂයක් විය යුතුයි.)
ප්‍රීතිය ද පැතිරෙන ලක්‍ෂණයෙන් යුතුය. වේදනාව විඳින ලක්‍ෂණයෙන් යුතුය. සංඥාව හැඳිනීමේ ලක්‍ෂණයෙන් යුතුය. චේතනාව සිතීමේ (ලක්‍ෂණයෙන් යුතුය. විඤ්ඤාණය දැනගැනීම් ලක්‍ෂණයෙන් යුතුය. (මේ ලක්‍ෂණ නානත්වයයි.) එසේම ප්‍රීතිය පැතිරීම කෘත්‍යකොට ඇත්තේය. වේදනාව විඳීම කෘත්‍යකොට ඇත්තේය. සඤ්ඤාව හැඳිනීම කෘත්‍යකොට ඇත්තේය. චේතනාව සිතීම කෘත්‍යකොට ඇත්තේය. විඤ්ඤාණය දැනගැනීම කෘත්‍යකොට ඇත්තේය. මෙසේ කෘත්‍ය නානත්වයෙන් නානාවිධ බව දතයුතුයි. පටික්ඛෙප නානත්වය පීති පදයෙහි නොමැත.
අලෝභාදී පද නිර්දේශයන්හි, ‘අලොභො අලුබ්භතා අලුබ්භිතත්තං’ (අලෝභය, ලෝභ නොකීරීම, ලෝභ නොකරන බව) ආදී ක්‍රමයෙන් ලැබෙන්නේ යැ’යි මෙසේ පටික්ඛේප නානත්වයෙන් නානත්වය දතයුතුයි. මෙසේ සියලුම පද නිර්දේශයන්හි ලැබෙන පරිදි චතුර්විධ වූ ම නානත්වය දතයුතුය.
අපරදීපතාව (තවදුරටත් විස්තර කිරීම) **පදත්‍ථුති** වශයෙන් හෝ **දළ්හීකම්ම** වශයෙන් හෝ මෙසේ ආකාර දෙකකට යයි. සැරයටි කෙළවරින් මඩින්නාක් මෙන් එක්වරක්ම ‘පීති’යි කී කල්හි, මෙසේ ඒ පදය පිපී ගිය, අලංකෘත වූ විභූෂිත වූවක් නම් නොවේ. නැවත නැවත ව්‍යඤ්ජන වශයෙන්, උපසර්ග වශයෙන් හා අර්ථ වශයෙන් ‘පීති පාමොජ්ජං ආමොදනා ‘පමොදනා හාසො පහාසො විත්ති’යි පැවසූ කල්හිම පිපී ගිය, අලංකෘත වූ විභූෂිත වූ පදයක් නම් වේ. යම්සේ ළදරුවෙකු නහවා මනරම් වස්ත්‍රයක් අන්දවා, මලින් සරසා අඳුනින් ඇස් ගල්වා, ඉන්පසු ඔහුගේ නළලේ එකම රත්සිරියල් බින්‍දුවක් තබන්නේ නම්, එපමණකින් එය විසිතුරු තිලකයක් නම් නොවේ. නානා වර්ණයෙන් පිරිවරා බින්‍දුව තැබූ විට එය විසිතුරු තිලකයක් නම් වේ. මේ කරුණ මෙසේ දතයුතුයි. මෙය **පදත්‍ථුති** (පද වර්ණනය) නම් වේ.
බ්‍යඤ්ජන වශයෙන්, උපසර්ග වශයෙන් හා අර්ථ වශයෙන් නැවත නැවත පැවසීම ම **දළ්හීකම්ම** (අවධාරණය) නම් වේ. යම්සේ ද, ඇවැත්නි! ස්වාමීනි!යි හෝ යක්‍ෂයෙක, සර්පයෙකැයි හෝ පැවසූ පමණින් එය දළ්හීකම්ම නම් නොවේ. ‘ඇවැත්නි! ඇවැත්නි’යි හෝ ‘ස්වාමීනි! ස්වාමීනි!යි හෝ යක්‍ෂයෙක යක්‍ෂයෙක’යි හෝ ‘සර්පයෙක සර්පයෙක’යි හෝ පැවසූ කල්හිම දළ්හීකම්ම නම් වේ. මෙලෙසින් එක්වරක්ම සැරයටි කෙළවරින් අවුස්සන්නාක් මෙන් ‘පීති’යි පැවසූ පමණින් **දළ්හීකම්ම** නම් නොවේ. නැවත නැවත බ්‍යඤ්ජන වශයෙන් ද උපසග්ග වශයෙන් ද අර්ථ වශයෙන් ද ‘පීති, පාමොජ්ජං, ආමොදනා, පමොදනා, හාසො, පහාසො, විත්තී’ යැයි පැවසූ කල්හිම දළ්හීකම්ම නම් වේ. මෙසේ අපරදීපනාව ආකාර දෙකකට යයි. (ස්වරූප දෙකකින් සිදුවේ.) මේ අපරදීපනා වශයෙන් ද ලැබෙන පද නිද්දේසයන්හි දී සෑම තැනකම අර්ථ දතයුතුයි.
එහි පිනා යනුයේනුයි **පීති** නම් වේ. ඒ ප්‍රීති මැනවින් ප්‍රිය කරවීම ලක්‍ෂණ කොට ඇත්තේය. කය සිත පිනවීම කෘත්‍යකොට ඇත්තේය. ඔකඳ බවේ වැටහීම් කරණ කොට ඇත්තේය. යම් ප්‍රීතියක් පංචකාම ගුණයන්ගෙන් යුක්ත වූයේ ද රූපාදී පංචකාම ගුණ කොට්ඨාසයන්ගෙන් යුක්ත වූයේ ද ඒ ප්‍රීතිය පිනා යන්නේනුයි **පීති** නම් වේ. මෙය ස්වභාව පදයකි. ප්‍රමුදිතභාවය **පාමොජ්ජං** (පාමොජ්ජ නම් වේ.) ආමෝදයට පත්වීම් ආකාරය **ආමොදනා** (ආමෝදනා නම් වේ.) ප්‍රමෝදයට පත්වීම් ආකාරය **පමොදනා** (පමෝදනා නම් වේ.) යම්සේ බෙහෙත් හෝ තෙල් හෝ උණුදිය, සිසිල්දිය හෝ එක්කිරීම ‘මෝදනා’ යැයි කියනු ලැබේ ද එසේම මේ ධර්මයන්ගේ එක්වීමෙන් **මොදනා** (මෝදනා නම් වේ.) උපසර්ග වශයෙන් සරසා ‘අමොදනා පමොදනා’ යැයි කියන ලදී.
සිනහ නගනුයේ නුයි **හාසො** නමි. ප්‍රහර්ෂය ගෙනදෙනුයේනුයි **පහාසො** නම් වේ. තුටුපහටු ආකාරයට මේ අධිවචන යි. වින්දනය කරත්නේනුයි **විත්තං** (විත්ත නම් වේ.) මේ ධනයට නමෙකි. මේ ප්‍රීතිය වනාහි සොම්නසට ප්‍රත්‍යය (හේතු) වූ බැවින් (සතුට ගෙනදෙන හෙයින්) ධනය හා සමාන වූ නිසා විත්ති නම් වේ. යම්සේ ධනවතාට ධනය නිසා සොම්නසක් උපදියි ද එසේම ප්‍රීතිමත් පුද්ගලයාට ප්‍රීතිය නිසා සොම්නසක් උපදියි. එනිසා ‘විත්ති’ යැයි කියන ලදී. තුෂ්ටි ස්වභාවයෙන් යුක්ත හෙයින් ප්‍රීතියට මේ නම යෙදේ. ප්‍රීතිමත් පුද්ගලයා කය සිත ඔදවැඩීමෙන් උද්යෝගවත් වීමෙන් **උදග්ග** (උදග්‍ර) යැයි කියනු ලැබේ. උදග්‍ර වූ ස්වභාවය **ඔදග්ගං** නම් වේ.
තමා සතු සිතක් ඇති බව (තුටු සිත් ඇති බව) **අත්තමනතා** නමි. සතුටින් තොර පුද්ගලයාගේ සිත දුකට පදනම් වූ හෙයින් තමා සතු සිත නම් නොවේ. සතුටින් යුතු පුද්ගලයාගේ සිත සැපයට පදනම් වූ හෙයින් තමා සතු සිත නම් වේ. (සතුටු සිත) මෙසේ තමා සතු සිත් ඇති බව අත්තමනතාව නම් වේ. ස්වකීය සිත් ඇති බව යන අර්ථයයි. ඒ අත්තමනතාව යම්හෙයකින් අන් කිසිවකුගේ ‘තමා සතු සිත් ඇති බව’ නොව, සිත පිළිබඳ වූම ශෝභන ස්වභාව ඇති චෛතසික ධර්මයක් වේද, එහෙයින් **අත්තමනතා** **චිත්තස්ස** යි කියන ලදී.
සිත චිත්‍ර විචිත්‍ර වූ බැවින් **චිත්තං** නම් වේ. අරමුණු මැනීම දන්නේනුයි ‘මන’ නම් වේ. ‘මානසං’ යනු මනෝ යන්නෙහිම ස්වාර්ථ පදයෙකි. ‘අන්තලික්ඛචරො පාසො ස්වායං චරති මානසො’ (අහසෙහි හැසිරෙන මලපුඩුවක් ඒ මේ සිත හැසිරෙයි) යන මෙහි සිතේ මනාව යෙදුණු (සම්ප්‍රයුක්ත වූ) ධර්මය ‘මානස’ යැයි කියන ලදී.
භාග්‍යවත් (ජනෙසුත) බුදුරජාණන් වහන්ස, ඔබවහන්සේගේ ශාසනයෙහි ඇලුණු ශ්‍රාවකයෙක් තෙමේ කෙසේනම් රහත්ඵලයට නොපැමිණි සේඛියයෙක්ව කළුරිය කරන්නේ ද?
යන මෙහි රහත් බව ‘මානසං’ යැයි කියන ලදී. මෙතැන්හිදී මන නම් වූ සිතම (ස්වාර්ථ වශයෙන්) ‘මානසං’ නම් වේ. බ්‍යඤ්ජන වශයෙන් මේ පදය වර්ධනය කරන ලදී.
**හදයං** ‘චිත්තං වා තෙ ඛිපිස්සාමි, හදයං වා තෙ ඵලෙස්සාමි (තාගේ සිත හෝ සුණු කරන්නෙමි. ළය හෝ ඵලන්නෙමි.) යන තැන්හි උරස්ථලය (පපුව) සඳහා හදය යැයි කියන ලදී. ‘හදයා හදයං මඤ්ඤ අඤ්ඤාය තච්ඡතී’ (සිතින් සිත දැන සසිති’යි හඟිමි.) යන තැන්හි හදයං යනු සිතයි. ‘වක්කං හදයං’ යන තැන්හි හදයං යනු හදවතයි. මෙතැනදී හදයං යනු සිතමයි. ශරීරාභ්‍යන්තරයේ යන අර්ථයෙන් ‘හදය’යි කියන ලදී. එයම ඉතා පිරිසිදුය යන අරුතින් **පණ්ඩරං** නම් වේ. භවාංග සිත සඳහා මෙය කියන ලදී. ‘පභස්සරමිදං භික්ඛවෙ චිත්තං තඤ්ච ඛො ආගන්තුකෙහි උපක්කිලෙසෙහි උපක්කිලිට්ඨං (මහණෙනි, මේ සිත ප්‍රභාස්වරය. එය වනාහි ආගන්තුක වූ උපක්ලේශයන්ගෙන් කිලිටි වී ඇත.) යනුයි. ඒ භවංග සිතින් නික්මෙන් හෙයින් කුසලය ද (පෙළෙහි අකුසලම්පි යනු මුද්‍රණ දෝෂයෙකැයි හැඟේ. එය ‘කුසලම්පි’ යනුවෙන් නිදොස් විය යුතුය.) මහා ගංගාවෙන් නික්මෙන (බෙදී යන) නදිය ගංගා නම් වන්නාක් මෙන් ද ගෝදාවරී ගඟින් නික්මෙන නදිය ගෝදාවරී නම් වන්නාක් මෙන් ද ‘පණ්ඩර’ යැයි මා කියන ලදී.
**මනො මනායතනං** යන මෙහි වනාහි ‘මනො’ යනුවෙන් ගැනීම මනස ම (සිතම) ආයතන වන බව දක්වනු පිණීසයි. එහෙයින් මෙය පැහැදිලි කොට දක්වයි. ‘දේවායතන’ යන පදය මෙන් මනස පිළිබඳ ආයතනයක් වූ බැවින් ‘මනායතන’ යන පදය සිද්ධ වූයේ නොවේ. එහෙත් මනසම ආයතන වූ බැවින් ‘මනො එව ආයතනං’ විග්‍රහයෙන් ‘මනායතන’ නම් විය. එහි නිවාසයං යන අරුතින් ද ආකාරය යන අරුතින් ද සමොසරණ ස්ථාන අරුතින් ද සංජාතිදෙස අරුතින් ද කාරන අරුතින් ද **ආයතනං** (ආයතන) නම් වූ බව දතයුතුයි. යම්සේ ලෝකයෙහි ඉස්සරායතනය, වාසුදේවායතනය යනාදියෙහි නිවාසය, වෙසෙන තැන ආයතන යැයි කියනු ලැබේ. ‘සුවණ්ණායතනං රජතායතනං’ (ස්වර්ණායතනය රජතායතනය) යනාදියෙහි ආකරය යන අර්ථයි. සසුනෙහි වනාහි ‘මනොරමෙ ආයතනෙ සෙවන්ති නං විහංගමා’ (අහසෙහි සැරිසරන පක්‍ෂීන් සෙයින් ඔවුහු මනරම් ආයතනයෙක්හි සැරිසරති.) යනාදියෙහි සමෝසරණ ස්ථානාර්ථයෙනි. ‘දක්ඛිණාපථො ගුන්නං ආයතනං’ (දක්‍ෂිණා පථය ගවයන්ගේ ජාතභූමියයි.) යනාදියෙහි සංජාතිදේශ (උපන් දේශය යන) අර්ථයයි. ‘තත්‍රතත්‍රෙව සක්ඛිභබ්බතං පාපුණාති සති සති ආයතනෙ’ (හේතුවක් ඇති ඇති කල්හි දී සාක්‍ෂි පිණිස යෝග්‍යභාවයට පත් වේ.) යනාදියෙහි කාරණාර්ථයයි. (හේතු අර්ථයි.) මෙතැනදී ආයතන යන්නෙන් සංජාති දේශාර්ථය ද සමෝසරණ ස්ථානාර්ථය ද කාරණාර්ථය ද යන තුන් ආකාරයම සුදුසුය.
‘ස්පර්ශාදී ධර්මයෝ මෙහි හටගනිති’ යන අරුතින් සංජාති දේශාර්ථයෙන් මෙය ආයතනයකි. ‘බාහිර වූ රූප, සද්ද, ගන්‍ධ, රස, ඵොට්ඨබ්බ යන ධර්මයෝ අරමුණු වශයෙන් මෙහි සැරිසරති’යි යන අරුතින් සැරිසරන ස්ථානය ද ආයතන වේ. ස්පර්ශාදීන් පිළිබඳ සහජාත ධර්මයන් ප්‍රත්‍යයාර්ථයෙන් කාරණ වන හෙයින් කාරණය (හේතුව) ආයතන බව දතයුතුය. එම මනසම මනන (සිතීම්) ලක්‍ෂණයෙන් ප්‍රධාන බව, අධිපති බව කරන්නේනුයි (ඉන්‍දට්ඨ කරොතීති) ඉන්‍ද්‍රිය නම් වේ. මනසම ඉන්‍ද්‍රිය වූයේ **මනින්‍ද්‍රියං** නම් වේ.
‘විජානනය කරන්නේනු’යි (විජානාතී ති) **විඤ්ඤාණං** (විඤ්ඤාණ නම් වේ. විඤ්ඤාණය ම ස්කන්ධය වූයේ **විඤ්ඤාණක්ඛන්‍ධො** විඤ්ඤාණක්ඛන්‍ධ නම් වේ. එහි රාශි ආදී වශයෙන් අර්ථ දතයුතුයි. ‘මහා උදකක්ඛන්‍ධොත්‍වෙව සංඛං ගච්ඡතී’ ති යනු ‘මහා දියකඳ’ මෙහි රාශිය යන අරුතින් ‘ඛන්‍ධො’යි කියන ලදී. ‘සීලක්ඛන්‍ධ, සමාධික්ඛන්‍ධ’ යන තැන්හි ගුණ අර්ථ (රූඪි) යෙන් ද ‘අද්දසා ඛො භගවා මහන්තං දාරුක්ඛන්‍ධං (භාග්‍යවතුන් වහන්සේ මහත් දර ගොඩක් දුටු සේක.) යන තැන්හි ප්‍රඥප්ති මාත්‍රයෙන් ද ‘ඛන්‍ධ’ යන්න යෙදී ඇත. මෙහි වනාහි රූඪි වශයෙන් ‘ඛන්‍ධ’ යැයි කියන ලදී. රාශි අර්ථයෙන් වනාහි විඤ්ඤාණ ස්කන්ධයෙහි ඒකදේශයකි. (කොටසකි.) එක් විඤ්ඤාණයෙකි. එහෙයින්, යම්සේ ගසෙක එක් කොටසක් සිඳින කල්හි ‘ගස් සිඳිති’ යන වහර ඇතිවන්නාක් මෙන් විඤ්ඤාණයේ ඒකදේශයක් වූ එක් විඤ්ඤාණයකුදු රූඪි වශයෙන් ‘විඤ්ඤාණක්ඛන්‍ධ’ යැයි කියන ලදී.
**තජ්ජා මනො විඤ්ඤාණ ධාතු** (එයින් හටගත් මනෝවිඤ්ඤාණ ධාතුව) යනු ඒ ස්පර්ශාදී ධර්මයන් නො උපදවන මනෝ විඤ්ඤාණ ධාතුවයි. මේ පදයෙහි එක ම සිත මැනීම් අර්ථයෙන් ‘මනො’ යැයි ද දැනගැනීම් (විජානන) අර්ථයෙන් විඤ්ඤාණ යයි ද ස්වභාවාර්ථයෙන් හෝ ‘සත්ත්වයකු නොවෙති යන අර්ථයෙන් ‘ධාතු’ යැයි ද යනුවෙන් ‘මනෝ නාම’ තුනෙකින් කියන ලදී. **සහගතො** නොහරන ලදුයේයි, **සහජාතො** ළංව යේයි. එකට උපන්නේයි. සංසට්ඨො මිශ්‍ර වී, එකිනෙක සම්බන්ධ වී සිටියේ යි. **සම්පයුත්තො** යනු සම ප්‍රකාරයෙන් එක්ව යෙදුණේයි. කවර ප්‍රකාරයෙන්ද? එකට ඉපදීම ආදී වශයෙනි. ‘අන් කිසි ධර්මයක් හා සමග එක්ව යෙදුණු කිසි ධර්මයක් නැද්දැ’යි මෙසේ අසන ලද මේ ප්‍රශ්නය ප්‍රතික්‍ෂේප කිරීමෙන්, යම්කිසි ධර්මයක් සමග සහගත වූ, සහජාත වූ, සංසට්ඨ වූ, එකට උපන්, එකට නිරුද්ධ වූ, එක් වස්තුවක් වූ, එක් අරමුණක් වූ ධර්මයක් ඇත්තේ නොවේ ද? මෙසේ එකට ඉපදීම් ආදී වශයෙන් සම්ප්‍රයෝග (එකට යෙදුණු) අර්ථය කියන ලදී. මෙසේ ඒ එකුප්පාදතාදී සම ප්‍රකාරයෙන් යුතු බැවින් සම්ප්‍රයුක්තය. **එකුප්පාදො** යනු ‘එකට උපන්නේ යි. වෙන් නොවූයේ යි’ යන අර්ථයි. **එකනිරොධො** යනු එකට ම නිරුද්ධ වන්නේ යි. **එකවත්‍ථුකො** හදවතේ පැවතීම් වශයෙන් ඒකවස්තුක වූයේ යි. **එකාරම්මණො** රූපාදී වශයෙන් එක් අරමුණක පවත්නේ යි.
මෙහි ‘සහගත’ ශබ්දය, තබ්භාවයෙහි, ඔකිණ්ණයෙහි, ආරම්මණයෙහි, නිස්සයයෙහි, සංසට්ඨයෙහි යන අර්ථ පසෙහි යෙදී ඇති අයුර බුද්ධවචනයෙහි දක්නට ඇත. ‘යායං තණ්හා පොනො භවිකා නන්‍දිරාග සහගතා’ (පුනර්භවය ඇතිකරන නන්‍දිරාගයෙන් යුත් යම් මේ තෘෂ්ණාවක් වේ ද) යන තැන්හි තත්භාවයෙහි (‘එයම වෙති’යි යන අර්ථයෙහි) යෙදුණු බව දතයුතුයි. ‘නන්‍දිරාග වූ’ යන අර්ථයි. ‘යා භික්ඛවෙ වීමංසා කොසජ්ජ සහගතා කොසජ්ජ සම්පයුත්තා’ (මහණෙනි, යම් වීමංසාවක් කුසීත බවින් යුක්ත වේද) යන මෙහි ඕකිණ්ණ අර්ථයෙහි යෙදී ඇත. අතරින් පතර උපදින්නා වූ, කුසීතකමින් ගැවසියේ යි යන අර්ථයි. ‘ලාභී හොති රූප සහගතානං වා සමාපත්තීනං අරූප සහගතානං වා සමාපත්තී නං’ (රූපාරම්මණ වූ හෝ අරූපාරම්මණ වූ සමාපත්තිලාභියෙක් වේ.) යන තැන්හි ආරම්මණාර්ථයෙහි යෙදී ඇත. රූපාරම්මණයන්ගේයි. අරූපාරම්මණයන්ගේයි යන අර්ථයි. ‘අට්ඨිකසඤ්ඤා සහගතං සති සම්බොජ්ඣංගං භාවෙති’ (අට්ඨික සඤ්ඤා සහගත වූ සති සම්බොජ්ඣංගය වඩයි) යන මෙහි නිස්සයාර්ථයෙහි (නිශ්‍රිතැයි යන අර්ථයෙහි) යෙදී ඇත. ‘අට්ඨි’ යන සංඥාව ඇසුරුකොට, අට්ඨික සංඥාව වඩා ලබන ලද්දේය’ යන අර්ථයි. ‘ඉදං සුඛං ඉමාය පීතියා සහගතං හොති සහජාතං සම්පයුත්තං’ (මේ සැපය, මේ ප්‍රීතියෙන් මුසුවූයේය, සහජාත වූයේය, සම්ප්‍රයුක්ත වූයේය) යන මෙහි සංසට්ඨාර්ථය ඇත. ‘සම්මිශ්‍ර වූයේ’යි යන අර්ථයි. මෙතැන්හිදී ‘සහගත’ යනු ‘මිශ්‍ර වූ’ යන අර්ථයෙහි යෙදී ඇත.
සහජාත ශබ්දය ‘සහජාතං පුරෙජාතං පච්ඡාජාතං’ (සමග උපන්, පළමුව උපන්, පසුව උපන්) යන තැන්හි මෙන් සහජාතාර්ථයෙහි ය. සංසට්ඨ ශබ්දය ‘ගිහී සංසට්ඨොති’ ච (ගිහියන් සමග සංසර්ගයෙහි යෙදුණේ.) යන තැන්හි ද ‘එවං සංසට්ඨො භන්තෙ’ (ස්වාමීනි, මේ ආකාරයෙන් සංසර්ගයෙහි යෙදුණේ.) යන තැන්හි ද සංසර්ගාර්ථයෙහි ය. ‘කිසෙ ථූලෙ විවජ්ජෙත්‍වා සංසට්ඨා යොජිතා හයා’ (කෘශ වූ ද ස්ථුල වූ ද අසුන් හැර එක සමාන වූ අස්හු යොදන ලද්දාහ.) යන මෙතැන්හි සදෘශාර්ථයෙහි ය.
‘දධිවාහනය! තොපගේ අඹගස කොහොඹ ගස් පිරිවරා ඇත. මූලෙන් මුල එක්ව වෙළී ඇත. අත්තෙන් අත්ත ඇසුරු කෙරේ.’
යන මෙහි සංසට්ඨ ශබ්දය උපචිත (රැස්වීම්) අර්ථයෙහි ය. ‘චිත්ත සංසට්ඨා ධම්මා’ යන මෙහි චිත්ත සම්ප්‍රයුක්ත ධර්ම විෂයයෙහි ය. මෙහි වනාහි ඒ (යො යනු සො යනුවෙන් නිදොස් විය යුතුයි. විඤ්ඤාණ ස්කන්ධය ඵල ප්‍රදානයෙහි (විපාක දීමෙහි) දී, වෙන් නොවන ස්වභාවයක් වන හෙයින් බෙදා වෙන් නොකොට ඒකුප්පාද (එක්ව උපදනා) ස්වභාවයට පත්වීමෙන් ‘සම්ප්‍රයුක්ත’ යැයි කියනු ලැබේ. නැතහොත් ‘සහගත’ යැයි පවසා, ‘එම විඤ්ඤාණ ස්කන්ධය පසුපසින් ලුහුබැඳ පැමිණි පුත්‍රයා මෙන් නොවෙති’යි දැක්වීමට **සහජාතො** යි කියන ලදී. (තවද) ‘සහජාත සමග එකට උපන් රූප අරූප ස්කන්ධ ධර්ම මෙන් නොවෙති’යි දැක්වීමට **සංසට්ඨො** යි කියන ලදී.
එම (විඤ්ඤාණ ස්කන්ධය) ද (වෙන්කළ හැකි) කිරි දිය මෙන් නොවෙතියි දක්වනු පිණිස **සම්පයුත්තො** (මැනවින් යෙදුණේය)යි කියන ලදී. වෙන් කරනු නොහැකි වන හෙයින් (එසේ වුව ද) සමග උපන්, එකට යෙදුණ (එහෙත් වෙන් කළ හැකි) කිරි තෙල් වැනි ස්වභාවයෝ ඇත්තාහු, නොවෙත් ද, කිරෙන් ඉවත් කළ වෙඬරු කොයින් එසේ වෙන්කර ලද්දාහුද වෙති. එවැනි ලක්‍ෂණයට පත් වූයේ, ඒකුප්පාදී (එක්ව උපන්) ලක්‍ෂණ ඇත්තේ ම වේ’ යැයි දක්වනු පිණිස **එකුප්පාදො** (එක්ව උපන්) යනාදිය කියන ලදී. මෙහි ඒකුප්පාද සහජාත ධර්මයන්ගේ නානාකාර බව (වෙනස) කුමක් ද? ඉපදීමේදී අතරක් නොමැති වීම ඒකුප්පාද යයි. එම විඤ්ඤාණ ස්කන්ධය (කිරි) දී බවට පත්ව බොහෝ කාලයක් ඉකුත්ව ගිය ද මැඩීමෙහිදී ප්‍රකටවන වෙඬරු මෙන් හෝ පෙරබත් කාලය (පෙරවරු) පසුබත් කාලය (පස්වරු) වශයෙන් එක් දිනයකම ඉපැදීම මෙන් හෝ එය නොවන බව දක්වනු පිණිස ‘එකම ක්‍ෂණයෙහි උපන්නේය’යි සහජාත නම් වේ. පිහිටීම් අර්ථයෙන් **එකවත්‍ථුකො** ඒකවත්‍ථුක නම් වේ. එක් පිරිසිඳීමෙන් (එකක් ලෙස ගැනීමෙන්) ඒකවත්‍ථුක නම් වේ. භික්‍ෂූන් දෙදෙනෙකුගේ ඒකවත්‍ථු කතාව මෙන් ස්ථාන අතර වෙනසක් නැත. **එකාරම්මණො** යනු අනියත වූ ඒකාරම්මණ (එක් අරමුණු) ඇති බවයි. චක්ඛු විඤ්ඤාණය මෙන් නොවෙති’යි මෙසේ ඇතැමෙක් අර්ථ වර්ණනා කරති.
**මච්චො** යනු මුල් පදය යි. රූපාදියෙහි ඇලුණහ යි, ලැගියහයි, ලැගුණහ යි **සත්තො** සත්ත්ව නම් වේ. කියන ලද මැයි, ‘සත්ත්වයා සත්ත්වයා යැයි කියනු ලැබේ. ස්වාමීනි, කොපමණකින් සත්ත්ව නම් වේද?’ ‘රාධය, රූපයක් කෙරෙහි යම් කැමැත්තක්, යම් රාගයක් වේද, එහි යමෙක් ඇලුණේද, පැටලුණේ ද, එහෙයින් සත්ත්වයා යැයි කියනු ලැබේ.’ අත්බව්හි යෙදීමෙන් හෝ සත්ත්වයා යැයි කියනු ලැබේ. සුගති දුගති දෙකට ගෙන යන්නේනුයි **නරො** නර නම් වේ. ඔහුගේ පුත් වූයේ **මාණවො** මානව නම් වේ. උපකරණවලින් තමා පෝෂණය කරගත්තේනුයි **පොසො** පොස නම් වේ. පුං යනු නිරයයි. ඒ නිරයෙහි ගැලෙනුයි **පුග්ගලො** පුද්ගල නම් වේ. ජීවිතින්‍ද්‍රිය චෛතසිකය දරන්නේනුයි **ජිවො** ජීව නම් වේ. චුතියෙන් පසුව ජාතියට (ඉපදීමට) යන්නේනුයි **ජාගු** නම් වේ. ජායති, උපදින්නේනුයි **ජන්තු** නම් වේ. ඉන්‍ද්‍රියයන්ගෙන් අරමුණු වෙත ගෙන යන්නේනුයි **ඉන්‍දගූ** නම් වේ. නොහොත් අධිපතියකු වැනි වූ කර්මය හේතුකොට යන්නේනුයි **ඉන්‍දගූ** නම් වේ. **හින්‍දගූ** යනු ද පෙළෙහි යෙදේ. ‘හින්‍දං’ යනු මරණයයි. ඒ මරණයට පත්වන්නේනුයි **හින්‍දගූ** නම් වේ. ඔහුගෙන් උපන්නේය යන අරුතින් **මනුජො** නම් වේ. **යං සාදියතී** යනු යම් රූපාදියක් ආශ්වාදනය කරයි ද යන අර්ථයි. සෙසු පදයන්ගේ අර්ථ කියන ලද ක්‍රමයෙන් ම දතයුතුයි. ඉන් අනතුරුව ඉහත කී අර්ථය නිගමනය කරමින්, අවසන් කර දක්වමින්;
**තෙනාහ භගවා ‘කාමං කාමයමානස්ස -පෙ- යදිච්ඡතී** යැයි දක්වන ලදී.
මින්පසුව එන ගාථා විස්තරයන්හි මෙතෙකුදු විස්තර නොදක්වා විශේෂ මාත්‍රයක්ම (හුදෙක් විශේෂකොට කිවයුතු අර්ථයක් ම) දක්වන්නෙමි.
**තස්ස මෙ කාමයමානස්ස** යනු ඒ කාම සම්පත් කැමතිවන පුද්ගලයාට නැතහොත් කාමයෙන් පිනායෑම කැමතිවන, **ඡන්‍ද ජාතස්ස** උපන් තණ්හා ඇති **ජන්තුනො** සත්ත්වයාට **තෙ කාමා පරිහායන්ති** ඉදින් ඒ කාමයෝ පිරිහී යත් නම්, **සල්ලවිද්ධොව** **රුප්පතී** එවිට ඔහු යකඩ කළ හුලකින් විදින ලද්දකු මෙන් පීඩාවට පත් වේ. මින්පසුව මුලින් පැවසූ පදයන්ගේ අර්ථ හැර නොපැවසූ පදයන්හි අර්ථයම කියන්නෙමි.
ඇස පිනවන අරමුණට පැමිණීම් වශයෙන් ‘යෙති’යි, පැමිණෙති’යි, ‘දර්ශනිය වශයෙන් ප්‍රිය කෙරෙතියි, ‘අරමුණු වශයෙන් සමීපයට පැමිණෙති’යි යන අරුතින් **නීයති** යනු වේ. ඇසිය යුත්තක්ව කණ, ශ්‍රෝතස පිනවීම ආරම්මණ වශයෙන් ඇදගනිති’යි යන අරුතින් **ආයුහති** යනු වේ. සිහිකළ යුත්තක්ව සිත පිනවීම, ‘ආරම්මණ වශයෙන් ගෙන එක්තැන් කරති යි, ‘ළඟට පමුණුවති’යි යන අරුතින් සංහරීයති යනු වේ. යථා යනු උපමාර්ථයේ නිපාතයකි. ‘ඇතු පිටින් යෙති’යි, ‘ගමන් කරති’යි යන අරුතින් **හත්‍ථියානෙන** යනු වේ. **වා** යනු විකල්පාර්ථයේ ‘හෝ’ යන නිපාතයයි. ‘අසු පිටින් යෙති’යි ගමන් කරති’යි යන අරුතින් **අස්සයානෙන** යනු වේ. ගවයකු යෙදූ, ගවයකු අදින යානයෙන් (රථය) ගෙනයානුයි. **ගොයාගෙන** ගෝයානයෙනි. අජ යානාදියෙහි ද මෙම නය වේ. කැමති ලෙසට උපන්නේ නුයි **සඤ්ජාතො** සඤ්ජාත නමි.
අරමුණ ප්‍රියත්වය අනුව උපන්නේ නුයි **අභිනිබ්බත්තො** අභිනිබ්බත්ත නමි. අරමුණට මනාප පහළ වූ හෙයින් **පාතුභූතො** පාතුභූත නමි. නැතහොත්, කාමරාග වශයෙන් හෝ උපන්නේ **සඤ්ජාතො**, සඤ්ජාත නමි. කාම නන්දි (සතුට) වශයෙන් උපන්නේ **අභිනිබ්බත්තො** අභිනිබ්බත්ත නමි. කාම ආශා වශයෙන්ද කාම ස්නේහ වශයෙන් ද කාමච්ඡන්‍ද වශයෙන් ද කාම පිරිතැවීම් (පරිදාහය) වගයෙන් ද **පාතුභූතො** පාතුභූත යැයි දතයුතුයි.
**තෙ කාමා පරිහායන්ති** ඒ වස්තු කාමාදිය පිරිහීමට පත් වේ. ගිලිහීමට පත් වේ. **සො වා** **කාමෙහි පරිහායති** යනු මේ ක්‍ෂත්‍රියාදී පුද්ගලයා වස්තු කාමාදී කාමයන්ගෙන් පිරිහී යයි. ගිලිහී යයි. **පුබ්බෙව මච්චං විජහන්ති භොගා ** **මච්චො ධනෙ පුබ්බතරං ජහාතී’ති ** ‘පළමුකොට ම භෝගයෝ මිනිසා අත්හරිති. එයටත් වඩා පළමුව මිනිසා ධනය හැර යයි.’ යනාදියෙහි මෙනි. **කථං** යනු කවරාකාරයකින් ද? **තිට්ඨන්තස්සෙව** යනු ජීවත්ව සිටියදීම **තෙ භොගෙ** ඒ වස්තුකාමාදී භෝග සම්පත් **රාජානොවා** පෘථිවි පාලක රජවරු හෝ **හරන්ති** රැගෙන යති. පැහැර ගනිති. **චොරාවා** හන්දි සිඳින (ගෙවල් බිඳින) සොරු හෝ **අග්ගවා** යනු ලැව්ගිනි ආදියෙන් හෝ. **දහති** දවයි. හලු කරයි. **උදකං වා’** ගං හෝ ආදී ජලය **වහති** ගසාගෙන ගොස් මහ මුහුදේ තැන්පත් කරයි. **අප්පියා වා** අකමැති අමනාප වූවෝ හෝ. **හරන්ති දායාදා** යනු උරුමයක්, හිමිකමක් නැත්තෝ දායාද කොට ගෙන යති. **නිහිතං වා** නිධන්කර තබන ලද ධනය හෝ **නාධිගච්ඡතී** ‘නො විඳිති යි, ‘නොලබති’යි, ‘නොදකිති’යි යන අර්ථයි. **දුප්පයුත්තො** යනු වරදවා යෙදූ කෘෂි වණික් ආදී කර්මාන්තයි. **භිජ්ජන්ති** යනු බිඳීමට පත්වෙති. නොපවතියි යන අර්ථයි. ‘භිජ්ජති තං අජානනතා’ (නොදැනීමෙන් ද විනාශ වෙයි.) යනාදියෙහි සම්භවය දතයුතුයි.
**කුලෙ ඝාතකො වා කුලබ්භාගෙ උප්පජජති** යනු ක්‍ෂත්‍රියාදී කුල නසන්නා කුලයේ අවසන් පුරුෂයාව උපදියි. **කුලෙ වා කුලගාරො** යනු ද පාළි (පෙල)යි. **යො තෙ භොගෙ විකිරති** යනු යමෙක් අන්තිමයා වූයේ ද හේ තෙමේ, ඒ අමුරන් ආදී භෝගයන් ක්‍ෂය කරයි. **විධමති** යනු වියෝග කරයි. දුරු කරයි. **විද්ධංසෙති** යනු නසයි. මකා දමයි. නැතහොත් ස්ත්‍රී ලෝලියෙක්ව **විකිරති** භෝග විසුරුවයි. සුරාසොඬෙක්ව **විධමති** භෝග වනසා දමයි. දූකෙළින්නෙක්ව **විද්ධංසෙති** භෝග විනාශ කර දමයි. නැතහොත් **විකිරති** යනු උපන් අය ආදායම් නොදැනීමෙනි. **විධමති** යනු වියදම් කිරීමේ සුවය නොදැනීමෙනි. **විද්ධංසෙති** යනු ආරක්‍ෂා කරන්නන්ගේ අසංවිධානයෙන් තිබූ තැනින් දුරුවේ. මේ ආදිය සමග යෙදිය යුතුයි.
**අනිච්චතායෙව අට්ඨමී** යනු අනිත්‍යතාවම භෝග විනාශයට අටවන හේතුවයි. **හායන්ති** යනු නො දක්නා බවට පැමිණෙති. **පරිහායන්ති** නැවත දක්නට නො ලැබෙති. **පරිධංසන්ති** යනු තුබූ තැනින් ඉවතට යති. **පරිපටන්ති** යනු වැගිරෙති. **අන්තරධායන්ති** යනු අතුරුදහන්වීමට, නොදැකීමට යති. **විප්පලුජ්ජන්ති** සුණු විසුණු වී පහවෙති.
**තිට්ඨන්තෙව තෙ භොගෙ** යනු ඒ ධනය තිබියදීම ‘තිට්ඨන්තෙ නිබ්බත්තෙ ච’ යනාදියෙහි මෙනි. **සො** ඒ භෝග හිමි පුද්ගලයා චවති යනු දෙව්ලොවින් නම් චුත වේ. **මරති** යනු මිනිස්ලොවදී නම් මැරෙයි. **විප්පලුජ්ජති** නාග සුපර්ණාදී ලෝකයන්ගෙන් නම් අතුරුදහන් වෙයි. නැතහොත් **හායති** යනු ධාන්‍ය කෝෂ්ටාගාර වශයෙන් ගෙවී ක්‍ෂය වෙයි. **පරිහායති** යනු ධන කෝෂ්ටාගාර වශයෙන් පිරිහේ. **පරිධංසති** යනු ඇත්, අස්, ගව ආදී සම්පත් වශයෙන් වැනසෙයි. **පරිපටති** යනු දැසි දස් වශයෙන් ඉවත්වී යයි. **අන්තරධායති** යනු බිරින්දන් පැහැර ගැනීම් (දාරාහරණ) වශයෙන් අතුරුදහන් වේ. නස්සති යනු ජලාදියෙන් නැසේ’ යනුවෙන් ද ඇතැමෙක් අර්ථ දක්වති.
**අයොමයෙන** යනු කාල ලෝභයෙන් (යකඩින්) නිපද වූ **සල්ලෙන** යනු ඊතලයකින් **අටඨිමයෙන** යනු මිනිස් ඇට හැර සෙසු සත්ත්වයන්ගේ ඇටවලින් සෑදු **දන්තමයෙන** යනු ඇත්දත්වලින් සෑදූ විසානමයෙන යනු (සිඟුමුවා) ගව අං ආදියෙන් කළ හීයකින් **කට්ඨමයෙන** උණු ආදී දැවමුවා හීයකින්, **විද්ධො** යනු ඉහතින් කියන ලද ආකාරයේ හී අතුරින් එක් හීයකින් විදින ලදුයේ **රුප්පති** යනු විසිරෙයි. විකාරයට පත්වෙයි. **කුප්පති** යනු සසල වෙයි. කෝපය උපදවයි. **ඝටීයති** ගැටෙයි. **පීළියති** පෙළේ. පහර ලදුයේ **කුප්පති** කිපෙයි. තෙවන දින වෙදාගේ ලොහොකුර පිවිසවා සෝදන කල්හි **ඝට්ටියති** ගැටෙයි. ක්‍ෂාර (ලුණුදිය) දමා සෝදනවිට **පීළීයති** පෙළේ. නැතහොත්, ‘පහර ලද තැන සෝදන කල්හි **රුප්පති** විසිරේ. ඒ දුක උපදින කල්හි **කුප්පති** කිපෙයි. වෙද කූර පිවිසෙනවිට **පීළීයති** පෙළේ. කරදියෙන් සෝදනවිට දී **ඝට්ටීයති** ගැටේ, යනුවෙන් ඇතැමෙක් විස්තර කරති.
**ව්‍යථිතො** පහර ලැබ පෙළෙනුයේ, **දොමනස්සිතො** යනු දොම්නසට පත්වුයේ **විපරිණාමඤ්ඤථාභාවා** යනු ප්‍රකෘති ස්වභාවය හැර වෙනස් වූ ආකාරයකට පත්වූවහු විසින්, ඇතුලතින් තැවීම් ආදී **සොකො** ශෝකය ද වදනින් විලාපකීම් ආදී **පරිදෙවො** පරිදේවයන් ද, කයින් පෙළීම ආදී **දුක්ඛං** දුක ද සිතින් පෙළීම ආදී **දොමනස්සං** දොම්නසට පත්වීම් ද, බොහෝ වූ වෙහෙස, **උපායාසො** උපායාසය ද විඳිනු ලැබේ. මෙසේ කියන ලද ආකාරයෙන් ශෝකාදිය උපදියි. පැළඹීමට යෙයි.
තෙවන ගාථාවේ සංක්‍ෂිප්ත විස්තරය මෙසේ ය. ‘යමෙක් මේ වස්තුකාම, ක්ලේශකාමයන්හි ඡන්‍දරාගය, විෂ්කම්භන වශයෙන් හෝ සමුච්ඡේද වශයෙන් හෝ තමාගේ පාදයෙන් සර්ප හිසක් ඉවතලන්නාක් මෙන් ඉවත් කරයි ද ඒ භික්‍ෂු තෙමේ, මුළු ලොවම පතුරුවාගෙන සිටි බැවින්, ලෝකයේ විසත්තික නම් වූ තණ්හාව අත්හැර සිහියෙන් යුතුව වෙසෙයි.’
**සො** යනු බෙදා දැක්විය යුතු පදයයි. **යො යාදිසො** යනාදිය එහි විභජන පදයි. මෙහිද යම්හෙයකින් **යො** යන අර්ථ සහිත පදයක් වේද, එය ද අනියම් වශයෙන් පුද්ගලයකු දක්වයි. එහෙයින් එහි අර්ථ දක්වමින් අනියමින් පුද්ගලයකු දැක්වෙන **යො** ශබ්දය ම කීහ. එනිසා මෙහි මෙසේ අර්ථ දතයුතුයි. **යො** යනු යම්කිසිවෙක් යැයි කියන ලදී. යම්හෙයකින් හේ **යො කොචි** නම් වේ ද එහෙයින් ඔහුගේ ලිංග යුක්ති යම්සේ සිටී ද, යම් ප්‍රකාර වූයේ ද, යම් න්‍යායකින් යුතු වේ ද, සද්ධර්මයෙන් යුක්තවීම් වශයෙන්, මේ ආකාරයෙන් පැහැදිලි වේ. එහෙයින් ඔහු මෙහි දී දැන්වීම දැක්වීමට (අදහස් කිරීමට) ඒ ප්‍රභේද ප්‍රකාශ කරමින් **යාදිසො** යනාදිය කීහ. එහි යාදිසො යනු ලිංග වශයෙන්, යම්සේ හෝ එසේ වේවා, (කෙසේ හෝ වේවා) උස් හෝ මිටි හෝ වේවා, කලු හෝ සුදු හෝ මඟුරු සම් පැහැ ඇති හෝ වේවා, කෘශ හෝ ස්ථුල වූ හෝ වේවා යන අර්ථයි.
**යථායුත්තො** යනු යෙදීම් වශයෙන් යම්කිසි කාර්යයක යෙදුණේ හෝ වේවා. නව කර්මාන්තයක යෙදුණේ හෝ වේවා, ප්‍රාතිමෝක්‍ෂ උද්දේසයෙහි යෙදුණේ හෝ වේවා. වාසධුරයෙහි යෙදුණේ හෝ වේවා යන අර්ථයි. **යථා විහිතො** යනු යම්සේ යොදවන ලද්දේ ද එසේ නව කර්මාන්ත පාලනය කිරීම් ආදී වශයෙනි. **යථාපකාරො** පිරිස් නායක ආදී වශයෙන් යම් ආකාරයකින් පිහිටුවන ලදුයේ යි. **යං ඨානං පත්තො** සේනාපති, සිටු ආදී යම් ඨානාන්තරයකට පත්වූයේ යි. **යං ධම්ම සමන්නාගතො** ධුතංගාදී යම් දහමකින් යුක්ත වූයේ යි.
**වික්ඛම්භනතො වා** උපචාර, අර්පණා, සමාධි මගින් කෙලෙසුන් දුරු කිරීමෙන් හෝ කළයේ පහරින් දියසෙවෙල් ඉවත් කරන්නාක් මෙන් තාවකාලික වශයෙන් හෝ **සමුච්ඡෙදතො වා** නැවත නොපවතින සේ කොට, අත්‍යන්ත වශයෙන් (සෝතාපත්ති ආදී) මාර්ගයෙන් කෙළෙසුන් මුලිනුපුටා දමා, සමුච්ඡේද වශයෙන් මුළුමනින් ම ප්‍රහීණ කිරීමෙනි. **අට්ඨිකංකලූපමා කාමා** ආදි එකොළොස් පදය විදර්ශනා භාවනා වශයෙන් කියන ලදී.
**බුද්ධානුස්සතිං භාවෙන්තො** ආදී වශයෙන් ද **මරණානුස්සතිං භාවෙන්තාපි උපසමානුස්සතිං භාවෙන්තො පි **යනාදී වශයෙන් ද උපචාර ධ්‍යාන වශයෙන් ද කියන ලදී. **ආනාපාන සතිං භාවෙන්තොපි කායගතාසතිං භාවෙන්තොපි පඨමජ්ඣානං භාවෙන්තොපි** ආදී වශයෙන් ඇරඹී **නෙවසඤ්ඤා නාසඤ්ඤායතන සමාපත්තිං භාවෙන්තො පි** යන්නෙන් අවසන් වන භාවනා අර්පණා ධ්‍යාන වශයෙන් කියන ලදී. එහි **අට්ඨිකංකලූපමා කාමා** යනු මනාව ඉවත් කිරීමෙන් මස් රහිත වූ ලෙයින් වැකුණු සත්ත්ව ඇටයකි. ‘මේ කාමයන්ට උපමා වෙති’යි අට්ඨිකංකලූපමා කාමා (කාමයෝ ඇටසැකිල්ලක් බඳු වෙති.) **අප්පසාදට්ඨෙන** යනු අප වූ සුලු වූ ආශ්වාද ඇතැයි යන අරුතින්, **ආදීනවො එත්‍ථ භිය්‍යො** යනු මෙහි බොහෝ ආදීනව ඇතැයි යන දර්ශන අර්ථයෙන්, **පස්සන්තො** එසේ පවතිනතාක් ඒ බල්ලා ක්ලාන්තයට පීඩාවට බඳුන් වන්නේ යැ’යි නුවණැසින් බලමිනි. **පරිවජ්ජෙති** යනු ඉතා දුරු කරයි. භාග්‍යවතුන් වහන්සේ විසින් දෙසන ලදමැයි;
‘ගහපතිය, බඩසයින් දුබල වී පෙළෙන බල්ලෙක් ගවඝාතක ස්ථානයකට පැමිණියේ වේ. දක්‍ෂ වූ ගෝ ඝාතකයා හෝ ගව ඝාතක අතවැසියා හෝ මනාව මස් නහර ඉවත් කළ, මස් නැති හෙයින් වැකුණු ඇටසැකිල්ලක් ඌට දෙන්නේ ය. ගහපතිය, ඔබට කුමක් සිතේ ද? ඒ බල්ලා මේ මනාව මස් ඉවත් කළ ලේ වැකුණු ඇට කැබැල්ල ලොවින්නේ නමුත් උගේ සාගිනි දුබල බව දුරුවන්නේ ද?’ (ගහපතියා) ‘ස්වාමීනි! නැත’යි (පිළිතුරු දුන්නේ ය.) ඊට හේතු කුමක් ද?’යි (භාග්‍යවතුන් වහන්සේ විචාළ විට ඒ ගහපති තෙමේ) ‘ස්වාමීනි, මේ ඇටකැබැල්ල මනාව මස් ඉවත් කළ ලේ වැකුණු එකක් වන හෙයිනි. එය එසේ තිබෙනතාක් ඒ බල්ලා වෙහෙසට, ක්ලාන්තයට, පීඩාවට භාජන වන්නේ ය’යි පිළිතුරු දුන්නේ ය. බුදුහු එවිට මෙසේ වදාළහ.) ‘ගහපතිය, එලෙසින්ම මේ ආර්ය ශ්‍රාවක තෙමේ මෙසේ සිතන්නේය. ‘භාග්‍යවතුන් වහන්සේ විසින් කාමය ඇටසැකිල්ලක් වැනියැයි, බොහෝ දුක් ඇතැයි, බොහෝ උපායාස ඇතැයි දෙසන ලදී. මෙහි ආදීනව බොහෝ යයි, තත්වාකාරයෙන් ම මනා නුවණින් දැක, යම් උපේක්‍ෂාවක් නානාප්‍රකාර වේද, නානාශ්‍රිත වේද එය ඉවත දමා, යම් උපේක්‍ෂාවක් ඒකවිධ වේද, ඒකාශ්‍රිත වේද, යම් උපේක්‍ෂාවකදී ලෞකික උපාදානයෝ සර්වප්‍රකාරයෙන් නිරවශේෂ වශයෙන් නිරුද්ධ වෙත් ද ඒ උපේක්‍ෂාවම වඩන්නේය.
‘මාංසපේශී උපමාව මොවුනට (මේ කාමයන්ට) ගිජුලිහිණි ආදීන් හා සමග සාධාරණ (පොදු) වෙති’යි **මංසංපසූපමා** වේ. ‘බොහෝදෙනාට සාධාරණ (පොදු) වෙති’යි යන අරුතින් **බහුසාධාරණා** නමි. ඇවිලගත් තණසුල මොවුනට (මේ කාමයන්ට) උපමා වෙති’යි **තිණුක්කූපමා** නම් වේ. **අනුදහනත්‍ථෙන** යනු ‘අත් ආදිය දවති’ යන අර්ථයෙනි. ‘පුරුෂයකුගේ උස ප්‍රමාණයට අධික වූ, ගිනිසිළු හා දුම් පහ වී ගිය, අඟුරුවලින් පිරුණු අඟුරුවළක් මේ කාමයන්ට උපමා වෙති’යි **අංගාරකාසූපමා** වේ. **මහාපරිලාහත්‍ථෙන** යනු ‘මහත් පරිදාහ දනවති’යි යන අර්ථයෙනි. ‘ආරාම (උයන්) ආදියෙහි රමණිය බව පිළිබඳ සිහිනය මේ කාමයනට උපමා වෙතියි **සුපිනකූපමා** වේ. **ඉත්තර පච්චුපට්ඨානත්‍ථ‍ෙන** යනු (වෙතට) නොපැමිණ, මඳක් සමීපව සිටැ’යි යන අර්ථයෙනි. යැදීමෙන් ලද යානා ආදී භාණ්ඩ මොවුනට (මේ කාමයන්ට) උපමා වෙති’ යි **යාචිතකූපමා** නම් වේ. **තාවකාලිකත්‍ථ‍ෙන** යනු (අඛණ්ඩව) බැඳී නොසිටිතැයි යන අර්ථයෙනි. ‘එල සම්පන්න වූ ඵල භරිත ගස මොවුනට උපමා වෙති’යි **රුක්ඛඵලූපමා** නම් වේ. **සම්භජ්ජන පරිභජ්ජන‍ත්‍ථෙන **යනු ශාඛා බිඳීම් අර්ථයෙන් හා හාත්පසින් අතු කපා ගස කපා බිම හෙළීම් අර්ථයෙනි. කඩුව හා මස්වැදැල්ල ද මොවුනට (මේ කාමයන්ට) උපමා වෙති’යි **අසිසුණුකූපමා** නම් වේ. **අධිකුට්ටනත්‍ථෙන** යනු සිඳීම් අර්ථයෙනි. සැත්හුලක් මොවුනට (කාමයන්ට) උපමා වූයේනුයි **සත්තිසුලූපමා** නම් වේ. **විනිවිජ්ඣනත්‍ථෙන** ‘ඇට ඉවත් කරමින් ගමන් කරන විනිවිද යන බැවින් බිය දනවති’ යි යන අර්ථයෙනි. සර්ප හිසක් මේ කාමයන්ට උපමා වේනුයි **සප්පසිරූපමා** නම් වේ. **සප්පටි භයත්‍ථ‍ෙන** යනු අභිමුඛ වූ භය සමග යැයි යන අර්ථයෙනි. දුක් ජනනය කරන ගිනි කඳක් මේ කාමයන්ට උපමා වේනුයි **අග්ගික්ඛන්‍ධූපමා** නම් වේ. **මහාභිතාපත්‍ථෙන** යනු මහ ගින්නෙන් තැවීම්, පීඩා ඇති කරතියි යන අර්ථයෙනි. මෙසේ කාමය දුරු කෙරෙති’යි මෙසේ වදාරණ ලදී.
‘ගහපතිය, ගිජුලිහිණියෙක් හෝ කපුටෙක් හෝ උකුස්සෙක් හෝ ඒ මස්වැදැල්ල ගෙන ඉගිලෙන්නේ ය. ගිජුලිහිණියෝ ද කපුටෝ ද උකුස්සෝ ද පසුපස ලුහුබඳිමින්, කොටමින් එය උදුරන්නේය. ගහපතිය, ඔබ කුමක් සිතන්නෙහි ද? ඒ ගිජුලිහිණියා හෝ කපුටා හෝ උකුස්සා තමා ගත් මස්වැදැල්ල වහා නොමුදන්නේ නම් මරණයට හෝ මරණ සමාන දුකකට පත්වන්නේ ද?’ ‘එසේය, ස්වාමීනි!’, ‘ගහපතිය, එලෙසින්ම ආර්යශ්‍රාවකයා මෙසේ සිතන්නේ ය. ‘භාග්‍යවතුන් වහන්සේ විසින් මස් වැදැල්ලක් උපමා කර කාමය එබඳු යැයි වදාළ සේක. -පෙ- එම (ඉහත කී) ඒකවිධ වූ ඒකාශ්‍රිත වූ උපේක්‍ෂාව වඩයි. ‘ගහපතිය, පුරුෂයෙක් ගිනි ඇවිලගත් තණසුලක් ගෙන උඩු සුළඟට යන්නේ ය. ‘ගහපතිය, ඔබ කුමක් සිතන්නේ ද? ඒ පුරුෂයා ඇවිලගත් තණසුල වහා ඉවත නොලන්නේ නම්, ඒ තණසුල ඇවිලී ඔහුගේ අත හෝ දවන්නේ ය. බාහුව හෝ දවන්නේ ය. වෙනත් ශරීරාංගයක් හෝ දවන්නේ ය. ඉන් ඔහු මරණයට හෝ මරණ සමාන දුකට පත්වන්නේ ද?’ ‘එසේය, ස්වාමීනි.’ ‘ගහපතිය, එලෙසින් ම ආර්ය ශ්‍රාවකයා මෙසේ සිතන්නේ ය. ‘භාග්‍යවතුන් වහන්සේ විසින් මේ කාම සම්පත් තණසුලකට උපමා කර ඇත. එහි බොහෝ දුක්, බොහෝ වෙහෙසවීම් ඇත. - පෙ- එම උපේක්‍ෂාවම වඩයි. ගහපතිය, පුරුෂ ප්‍රමාණයට අධික වූ, පහ වූ ගිනිසිලු හා දුම් ඇති කකියන අඟුරු පිරි වළක් ඇත. ඒ වළ සමීපයට ජීවත්වනු කැමති, නොමැරෙනු කැමති, සැප කැමති, දුක පිළිකුල් කරන පුරුෂයෙක් එන්නේය. බලවත් පුරුෂයෝ දෙදෙනෙක් ඒ මිනිසා නානාබාහුක ලෙසින් (තමාගේ අත් දෙකින් ඔහුගේ එක් අතක් බැගින්) අල්වාගෙන අඟුරු වළ වෙත ඇදගෙන යන්නේය. ගහපතිය, ඔබ කුමක් සිතන්නේ ද? ඒ පුරුෂයා ‘ඉතිච ඉතිච’ (මෙසේ ද මෙසේ ද) කියමින් සිය කැමැත්තෙන්ම අඟුරු වළ වෙත සිය කය නො එළවන්නේ වේද?’ ‘ස්වාමීනි, එසේය.’ ‘ඊට හේතු කවරේ ද?’ ‘ස්වාමීනි, ඒ පුරුෂයා ‘මම මේ අඟුරු වළට ඉදින් වැටෙන්නේ නම්, ඉන් මරණයට හෝ මරණ සමාන දුකකට හෝ පත්වන්නෙමියි දන්නා හෙයිනි. ‘ගහපතිය, එලෙසින්ම ආර්ය ශ්‍රාවකයා මෙසේ සිතන්නේ ය. ‘භාග්‍යවතුන් වහන්සේ විසින් කාමය අඟුරු වළකට උපමා කළ සේක. -පෙ- එම උපේක්‍ෂාව ම වඩයි.’ ‘ගහපතිය, පුරුෂයෙක් උයනෙහි රමණීය බව, වනයෙහි රමණිය බව භූමියෙහි රමණීය බව, පොකුණුවල රමණීය බව පිළිබඳ සිහින දක්නේද, ඔහු පිබිද සිටි කල්හි ඒ කිසිවක් නොදක්නේය. ගහපතිය, එලෙසින්ම ආර්ය ශ්‍රාවකයා ද මෙසේ සිතයි. ‘භාග්‍යවතුන් වහන්සේ විසින් කාමය සිහිනයකට උපමා කරන ලද සේක. -පෙ- එම උපේක්‍ෂාවම වඩයි.’ ‘ගහපතිය, පුරුෂයෙක් වෙනත් අයගෙන් ඉල්ලාගත් භෝගයත්, යානාවන් උතුම් මණිකුණ්ඩලාභරණාදිය පරිහරණය කරන්නේය. ඔහු ඒ ඉල්ලාගත් භෝගයන්ගෙන් පිරිවරාගෙන, වටකරගෙන වෙළඳාම් පිළට (වෙළඳපොළට) යන්නේ ය. ඔහු දුටු මිනිස්සු මෙසේ කියන්නෝ ය. ‘පින්වත් මේ පුරුෂ තෙමේ මෙබඳු මහා භෝග සම්පත් වැළඳීමට සුදුස්සෙක්ව සම්පත් වළඳන්නේය. ඔහු භෝග සම්පත් ඉල්ලාගත් වස්තු හිමියෝ යම් යම් තැනෙක්හි සිට එය දක්නාහුය. ගහපතිය, ඔබ කුමක් සිතන්නෙහිද? ඒ පුරුෂයාගේ වෙනසකට, අමුත්තකට එය ප්‍රමාණවත් වේද?’ ‘ස්වාමීනි, එය එසේ නොවේ. ‘ඊට හේතු කවරේ ද?’ ‘ස්වාමීනි, වස්තු හිමියන් විසින් තම තමන්ගේ වස්තු රැගෙන යන බැවිනි. ‘ගහපතිය, මෙලෙසින් ම ආර්ය ශ්‍රාවකයා ද මෙසේ සිතයි. ‘භාග්‍යවතුන් වහන්සේ විසින් කාමයෝ ඉල්ලාගත් වස්තුවට උපමා කළ සේක. -පෙ- එම උපේක්‍ෂාවම වඩන්නේ ය. ‘ගහපතිය, යම්සේ ගමක හෝ නියම්ගමක හෝ නුදුරෙහි මහත් වනලැහැබක් ඇත. එහි ඵලයෙන් යුතු හටගත් ඵල ඇති ගසක් ඇත. එහි කිසිදු ගෙඩියක් බිම වැටී නැත. ඉක්බිති ඵල අවශ්‍ය (කැමති) ඵල සොයමින් යන පුරුෂයෙක් ඒ වනලැහැබේ ඇවිදිනුයේ එම ගස දකින්නේය. ඵල භරිත වූ හටගත් ගෙඩි ඇති ගස දුටු හෙතෙම මෙසේ සිතන්නේය. ‘මේ හටගත් ගෙඩි ඇති, ඵල භරිත වූ ශක්තිමත් ගසකි. මෙහි කිසිදු ගෙඩියක් බිම වැටී නැත. මම ගසට නැගීමට දන්නෙමි. මම ගසට නැග ඇතිතාක් ඵල කා, එකුරුතුපට (ඔඩොක්කුව) ද පුරවාගන්නෙම් නම් යෙහෙකි.’ හේ මේ ගසට නැග ඇතිතාක් ඵල කන්නේය. ඔඩොක්කුව ද පුරවා ගන්නේය. ඉක්බිති දෙවැනි පුරුෂයෙක් ද එල කැමතිව, එල සොයමින්, ඵල පිණිස හැසිරෙනුයේ තියුණු පොරවක් ද ඇතිව ඒ වනලැහැබ වෙත අවුත්, හටගත් ඵල ඇති, ඵලභරිත වූ ඒ ගස දකින්නේය. ඔහු මෙසේ සිතයි. ‘මේ ගස හටගත් ඵලයෙන් භරිතව ඇත. කිසිදු ඵලයක් බිම වැටී නැත. මම මේ ගසට නැගීමටද නොදන්නෙමි. මම මේ ගස මුලින් ම සිඳ දමා, ඇති තාක් ගෙඩි කා එකුරුතුපට (ඔඩොක්කුව) ද පුරවා ගන්නෙම් නම් යෙහෙකි.’ මෙසේ සිතූ හෙතෙම ගස මුලින්ම සිඳින්නේ ය. ගහපතිය, ඔබ කුමක් සිතන්නෙහිද? ඒ පළමුව ගසට නැගි පුරුෂයා ඉදින් වහා නො බසින්නේ නම්, ඒ ගස කපා වැටෙනවිට ඔහුගේ අත හෝ පය හෝ වෙනත් අවයවයක් හෝ බිඳී යන්නේ ය. ඔහු එයින් මරණයට හෝ මරණ සමාන දුකට පත්වන්නේ ද?’ ‘එසේය, ස්වාමීනි.’ ‘ගහපතිය, එලෙසින්ම ආර්ය ශ්‍රාවකයාද මෙසේ සිතන්නේය. භාග්‍යවතුන් වහන්සේ විසින් බොහෝ දුක් ඇති, බොහෝ වෙහෙස ඇති, බොහෝ ආදීනව ගෙන දෙන කාමයන් ඵල දරන ගසකට උපමා කළ සේක.
මෙසේ තත්ත්වාකාරයෙන් සම්‍යක් ප්‍රඥාවෙන් දැක, යම් ඒ උපේක්‍ෂාවක් නානාවිධව, නානාවිධත්වය ඇසුරු කළේ ද ඒ උපේක්‍ෂාව හැර දමා යම් ඒ උපේක්‍ෂාවක් ඒකවිධව, ඒකවිධත්වය ඇසුරු කළේ ද, යම් උපේක්‍ෂාවෙක්හි සර්වප්‍රකාරයෙන්ම ලෝකාමිෂ උපාදානයෙක් ඉතිරි නොවන සේ නිරුද්ධ වෙත්ද, ඒ උපේක්‍ෂාවම වඩන්නේය’යි මෙසේ ඇටසැකිල්ල පිළිබඳ උපමාවෙන් පටන්ගෙන ගිනිකඳේ උපමාවෙන් අවසන්කොට ඇති විදර්ශනාව දක්වා, දැන් උපචාර සමාධිය දක්වමින් ‘බුද්ධානුස්සතිං භාවෙන්තො’ යනාදිය කීහු.
එහි නැවත නැවත ඉපදවීම් වශයෙන් සිහිය පැවැත්වීම ‘අනුස්සති’ නම් වේ. පැවැත්විය යුතු ස්ථානයෙහි ම පවත්වන ලද බැවින් ශ්‍රද්ධාවෙන් පැවිදි වූ කුලපුත්‍රයාට අනුරූප වූ සතිය ද **අනුස්සති** නමි. බුදුරදුන් අරබයා උපන්නා වූ අනුස්සතිය **බුද්ධානුස්සති** යයි. අර්හත්‍වාදී බුදුගුණ අරමුණු කොටගෙන පවත්නා සිහියට මෙය අධිවචනයෙකි. **බුද්ධානුස්සතිං භාවෙන්තො** යනු බුද්ධානුස්සතිය වඩමින්, වර්ධනය කරමින් ධර්මරත්නය අරබයා උපන් සිහිකිරීම (අනුස්සතිය) **ධම්මානුස්සති** යයි. ස්වාක්ඛාත ආදී දහම් ගුණ අරමුණු කරගෙන පවතින්නා වූ සතියට මෙය අධිවචනයකි. සංඝරත්නය අරබයා පවත්නා වූ අනුස්සතිය **සංඝානුස්සති** යයි. සුපටිපන්නාදී සඟ ගුණ අරමුණු කරගෙන පවතින සිහියට මේ අධිවචනයෙකි. සීලය අරබයා උපන් අනුස්සතිය සීලානුස්සතියයි. තමාගේ නොකැඩුණු සිල්ගුණ අරමුණු කරගෙන පවතින සිහියට මේ අධිවචනයකි. ත්‍යාගය අරමුණු කරගෙන උපන් අනුස්සතිය **චාගානුස්සති** යයි. තමාගේ මුත්තචාගතා (දීම පිණිස සැදී පැහැදී සිටින බව) ආදී ත්‍යාගී ගුණ අරමුණු කරගෙන පවතින සිහියට මේ අධිවචනයකි. දෙවියන් අරබයා උපන් අනුස්සතිය **දෙවතානුස්සති** යයි. දෙවියන් සාක්‍ෂි ස්ථානයේ තබාගෙන, තමාගේ සිත් තුළ ඇති ශ්‍රද්ධාදී ගුණ අරමුණු කරගත් සිහියට මේ අධිවචනයෙකි. ආශ්වාස ප්‍රශ්වාසයන් අරබයා උපන් අනුස්සතිය **ආනාපාන සති** යයි. ආනාපාන නිමිත්ත අරමුණු කරගෙන පවතින සිහියට මේ අධිවචනයෙකි. මරණය අරබයා උපන් සිහිය **මරණසති** යයි. එක භවයක් තුළ සිදුවන ජීවිතින්‍ද්‍රිය උපච්ඡේදක සංඛ්‍යාත මරණය අරමුණු කොට පවත්නා සිහියට මේ අධිවචනයෙකි.
පිළිකුල් සහගත වූ කෙස් ආදී දෙතිස් කුණපයනට අයත් වූ බැවින්, ඊට ආකරයක් වූ බැවින්, ‘කාය’ නම් වූ ශරීරය කෙරෙහි පැවැති, නොහොත් ශරීරය හෝ කය වෙත යොමු වූ සිහිය, (කායං ගතා සති) කායගත සතී’ යැයි කිවයුතු තැන ත කාරය හ්‍රස්ව නොකොට **කායගතාසතී** යැයි (තා ලෙස දීර්ඝ කර) කියන ලදී. කෙස් ආදී කායික කොටස්වල පිළිකුල් බව පිළිබඳ නිමිති (අරමුණු) කොට පවත්නා සිහියට මේ අධිවචනයෙකි. උපසමය, සන්සිඳීම අරබයා උපන් අනුස්සතිය **උපසමානුස්සති** යයි. සියලු දුක්වල සන්සිඳීම, හෙවත් නිවන අරමුණු කරගත් සිහියට මේ අධිවචනයෙකි.
‘විතක්ක, විචාර, පීති, සුඛ, ඒකග්ගතා සහිත වූ ප්‍රථම ධ්‍යානය වඩනුයේයි, පීති, සුඛ, ඒකග්ගතා සහිත ද්විතීය ධ්‍යානය වඩනුයේයි. සුඛ ඒකග්ගතා සහිත තෘතීය ධ්‍යානය වඩනුයේයි. උපේක්‍ෂාව හා ඒකග්ගතාව සහිත චතුර්ථ ධ්‍යානය වඩනුයේ යි. -පෙ- නේවසඤ්ඤානාසඤ්ඤායතනය වඩනුයේයි.
කාමයන් දුරු කරන්නේය’ යනුවෙන් විෂ්කම්භන ප්‍රහාණය දක්වා, ඉක්බිති සමුච්ඡේද වශයෙන් කාමයන්ගේ ප්‍රහාණය දක්වනු පිණිස **සොතාපත්ති මග්ගං භාවෙන්තොපි** යනාදිය කීහු. එහි ආර්ය මාර්ග නම් ශ්‍රෝතසට (ප්‍රවාහයට) පැමිණිම **සෝතාපත්ති** නමි. සෝතාපත්තිය පිළිබඳ මාර්ගය **සොතාපත්ති මග්ගො** සෝතාපත්ති මාර්ගයයි. **අපායගමනීයෙ කාමෙ** යමෙක් අපායට ගෙනයත් ද, ඒ අපායට පමුණුවන කාමයන් (මුලිනුපුටා දැමීමෙන්) සෝතාපත්ති මාර්ගය වඩනුයේ සමුච්ඡේද වශයෙන් දුරු කරයි. ප්‍රතිසන්ධි වශයෙන් එක් ම වරක් මේ ලෝකය එත්නුයි **සකදාගාමි** සකෘදාගාමී නම් වේ. ඒ පිළිබඳ මාර්ගය **සකදාගාමි** **මග්ගො** සකෘදාගාමි මාර්ගයයි. ඒ මාර්ගය වඩනුයේ **ඔළාරිකෙ** යනු පිරිතැවීමට පරිළාහයට පත් වූ කාම යනුයි. ප්‍රතිසන්ධි වශයෙන් නැවත කාමභවයට කිසිසේත් නො පැමිණෙත්වායි යන අරුතින් **අනාගාමි** නම් වේ. ඒ පිළිබඳ මාර්ගය **අනාගාමි මග්ගො** අනාගාමී මාර්ගය නම් වේ. එය වඩනුයේ **අනුසහගතෙ** යනු, සියුම් බවට පත් කාම යනුයි. කෙලෙසුන් කෙරෙන් දුරු වූ හෙයින් ද කෙලෙස් සතුරන් හැර ගිය හෙයින් ද සංසාරය නමැති චක්‍රයේ අර සිඳ දැමූ හෙයින් ද පව් කිරීමේ රහසිගත බවක් නොමැති වූ හෙයින් ද ප්‍රත්‍යාදිය ලැබීමට සුදුසු වූ හෙයින් ද **අරහං** අරහත් නම් වේ. අරහත්භාවය ‘අරහත්ත’ නමි. එය කුමක් ද? අරහත්ව ඵලයයි. අරහත්වයට යන මාර්ගය **අරහත්තමග්ගො** අර්හත් මාර්ග නම් වේ. ඒ අර්හත් මාර්ගය වඩනුයේ යි. **සබ්බෙන සබ්බං** යනු සර්වප්‍රකාරයෙන් සියල්ල **සබ්බථා සබ්බං** සියලුම ආකාරයෙන් සියල්ලයි. **අස්සෙනිස්සෙසං** තිර වශයෙන් ම ස්කන්ධ මාත්‍රයක් හෝ නොතබා නැතහොත් **සබ්බෙන සබ්බං** සහමුලින් **සබ්බථා සබ්බං** යනු ආකාර නිප්පදේස දැක්වීම් වශයෙනි. අසේස නිස්සෙසං යනු භාවනා නිප්පදේස දැක්වීම් වශයෙන් ‘එසේම මුල් පදයෙන් දුශ්චරිතය නොමැති වීමෙනැයි ද දෙවැනි පදයෙන් පරියුට්ඨාන (පෙළඹීම්) නොමැති වීමෙනැයි ද තෙවැනි පදයෙන් අනුසය (දුබලව පැවති කාමරාගාදී කෙලෙසුන් පවා නොමැති වීමෙනැයි ද යනුවෙන් ඇතැමෙක් අර්ථ වර්ණනා කරති.)
**සප්පො වුච්චති අහි** යනු යම් කිසිවෙක් වැනෙමින් හැසිරෙයි. **කෙනත්‍ථෙන** යනු කවර අරුතකින්ද යත්, **සංසප්පන්තො ගච්ඡති** යනු යම්හෙයකින් දෙපසට වැනෙමින් යේනුයි සප්ප නම් වේ. **භුජන්තො** යනු වකුටු වෙමින් යේනුයි. **පන්නසිරො** යනු පහතට නැමුණු හිස ඇතිවයි. සිරෙන සුපති යනු දරණ වැළ තුල සිදුරෙක මෙන් ඔබාගත් හිසින් නිදන්නේනුයි, ‘සිරිංසප’ නම් වේ. බිලයෙහි නිදන්නේනුයි **බිලාසයො** බිලාසය නමි. ‘බිලසයො’ යන පාඨය ද පෙළෙහි වේ. එය සුන්දර වචනයකි. ගුහාවේ නිදන්නේනුයි **ගුහාසයො** ගුහාසය නමි. **දාඨා තස්ස ආවුධො** යනු ඒ සර්පයාගේ දළ දෙකක් පහර දෙන ආයුධ ලෙස පවතියි. **විසං තස්ස ඝොරං** යනු සර්පයාගේ බ්‍යාමප්ප නම් වූ (බ්‍යාමප්ප අර්ථය හෝ නිරුක්තිය පැහැදිලි නැත.) විෂ දරුණුය. කර්කශය. **ජිව්හා තස්ස දුවිධා** යනු ඒ සර්පයාට දිව දෙකකි. **ද්වීහි ජිව්හාහි රසං සායති** යනු දිව දෙකින් රස දැනගනියි. ආශ්වාද විඳියි. ඉවසයි. ජීවත්වීමට කැමැත්තේනුයි **ජීවිතු කාමො** ජීවිතුකාම යයි. මෙසේම **අමරිතුකාමො** යනු නොමැරෙනු කැමැත්තේයි, සැප කැමැත්තේනුයි **සුඛකාමො**. **දුක්ඛපටික්කූලො** යනු දුක් නොඉවසන්නේයි. **පාදෙන** තමාගේ පයින්. **සප්පසිරං** සර්පයාගේ හිස. **වජ්ජෙය්‍ය** පෙරටුවම වර්ජනය කරන්නේය. ඉවතලන්නේය. **විවජ්ජෙය්‍ය** සර්පයාට ගැසීමෙනි. **පරිවජ්ජෙය්‍ය** හාත්පසින්ම දුරුකරන්නේය. **අභිනිවජ්ජෙය්‍ය** සිවුරියනක් පමණ ඉවතටයි. නැතහොත්, ‘පළමු පදයෙන් හිසින් ද දෙවන තෙවන පදවලින් දෙපසින් හා සිවුවන පදයෙන් පසුපසින්, කාම සම්පත්වලට නොපැමිණියහුගේ ඒවා සෙවීමට මුල් වූ දුකට වස්තු වන හෙයින් **වජ්ජෙය්‍ය** යනු කියන ලදී. කාමසම්පත් ලබාගත්තහුගේ ඒවා ආරක්‍ෂා කරගැනීමට මුල් වූ දුකට වස්තු වන හෙයින් **විවජ්ජෙය්‍ය** යි කියන ලදී. ඤාණ පරිදාහ දුකට වස්තු වන හෙයින් **පරිවජ්ජෙය්‍ය** යි කියන ලදී. හෝග සම්පත් විනාශයට පත්වීමේ දී ප්‍රියවිප්‍රයෝග දුකට වස්තු වන හෙයින් **අභිනිවජ්ජෙය්‍ය** යි කියන ලදී’ යනුවෙන් ඇතැමෙක් වර්ණනා කරති.
සිත් ඇලවීම් වශයෙන් **රාගො** රාග නමි. කාම සම්පත් විෂයෙහි සත්ත්වයන් තුළ පවත්නා අනුකුල බව (අනු අනු නයනතො) **අනුනයො** අනුනය නුයි. අනුකූල, එකඟ වන්නේ නුයි **අනුරොධො** අනුරෝධ යි. කැමති වෙයි යන අර්ථයි. යම්කිසි තැනෙක සොයන්නා වූ සත්ත්වයන් ‘මෙයින් සතුටට පත් වෙති’යි ‘තමාම සතුටු වෙති’යි යන අරුතින් **නන්‍දි** නන්‍දි නමි. නන්‍දි වනුයේ දැඩිව රංජනාර්ථයෙන් රාග නම් වනුයේ ද **නන්‍දිරාගො** නන්‍දිරාග නමි. එහි එක් අරමුණක වරක් උපදින තණ්හාව **නන්‍දි** නන්‍දි නමි. නැවත නැවත ඉපදෙන තණ්හාව **නන්‍දිරාගො** නන්‍දිරාග යැයි කියනු ලැබේ. **චිත්තස්ස සරාගො** යනු යමක් බලවත් සේ සිත් ඇලවූවකැයි යන අර්ථයෙන් ‘සරාග’ යැයි කියන ලද ද, ඒ තණ්හාව, ඒ ඒ සිතට ම සරාග වෙතියි යන අර්ථයි.
මෙයින් අරමුණ කැමති වේනුයි **ඉච්ඡා** ඉච්ඡා නමි. කෙලෙස් බහුල බැවින් මේ සත්ත්වයෝ මේ රාගයෙන් මුසපත් වෙත්නුයි **මුච්ඡා** මුච්ඡා නමි. ගිල අවසන් කරගැනීම් වශයෙන් **අජ්ඣොසානං** අජ්ඣොසාන නමි. මෙයින් සත්ත්වයෝ ගිජු වෙති. ගිජු බවට පත්වෙති යන අරුතින් **ගෙධො** ගේධ නමි. එයම බහුල වූ අර්ථයෙන් **පළිගෙධො** පළිගේධ නමි. ගිජුභාවයන්ගේ එක්රැස්වීම, බහුලවීම යන අරුතින් ම කියන ලදී. දෙවන පදයට උපසර්ගයක් යෙදීමෙන් අර්ථය වර්ධනය කර ඇත. නැතහොත් ‘සර්ව ප්‍රකාරයෙන් ම ගිජුබවට පත්වූහ’යි හෝ **පළිගෙධො** පළිබෝධ නම් වේ. ‘අරමුණෙහි ඇලෙති’යි යන අරුතින් **සංගො** සංග නමි. ‘ලැගෙති’යි ‘ එල්බෙති’යි යන අර්ථයෙන් හෝ **සංගො** නමි. ‘බැසගති’ යන අරුතින් **පංකො** පංක නමි. ආකර්ශනය කරගැනීම් වශයෙන් **එජා** ඒජා නමි. ‘ඒජා නම් තණ්හාව මේ පුරුෂයා ඒ ඒ භවයෙහිම ඉපදීම පිණිස ඇදගනියි. යැයි කියන ලදී. වංචා කරන, රවටන අරුතින් **මායා** මායාව නමි. ‘සංසාරයෙහි සත්ත්වයන් ජනනය කෙරෙති’යි යන අරුතින් **ජනිකා** නමි. තණ්හාව මිනිසා ජනනය කරවයි. ඔහුගේ සිත ඔබනොබ (භවයන්හි) දිව යයි යනුවෙන් කියන ලදී. ‘දුක හා සමග සංයෝජනය කරමින් උපදවති’යි යන අරුතින් **සඤ්ජනනී** නම් වේ. ගලපති යි යන අර්ථයෙන් **සිබ්බතී** නමි. (‘ඝටනත්‍ථ‍ෙන’ යනු නිවැරදි පදය සේ පෙනේ.) ඇඳුම් මසන්නෙකු එක් රෙදිකඩක් තවත් රෙදිකඩක් හා සමග ගලපන්නා සේ මේ තෘෂ්ණාව චුති-ප්‍රතිසන්ධි වශයෙන් සත්ත්වයා සසර මඩෙහි ගලපයි. එහෙයින් ඝටන (ඝට්ටන නොවේ.) අර්ථයෙන් **සිබ්බනී** (සිබ්බතී ගලපතී) යැයි කියන ලදී. ‘අනේකප්‍රකාර කාම විෂය දැලක් ඇතැයි හෝ තණ්හාවෙන් දැඟලීමෙන් එය තුළට පිවිසෙති’යි කියනු ලබන දැලක් තෘෂ්ණාවට ඇතැයි යන අරුතින් හෝ **ජාලිනී** නම් වේ.
ආකර්ශනය කරගන්නා යන අරුතින් ශීඝ්‍ර දිය පහරක් වැනි යැයි **සරිතා** සරිතා නම් වේ. තෙතයි යනු මෙහි තෘෂ්ණාවයි. කියන ලද මැයි : ‘සරිතානි සිනෙහිතානි ච සොමනස්සානි භවන්ති ජන්තුනො’ (තෙත් වූ ද ගල්වන ලද්දා වූ ද දෙය සත්ත්වයා හට සොම්නස් උපදවන්නේ වේ.) යනුවෙනි. සරිතා යන්නෙන් තෙත් වූ ද තෙල් ගල්වන ලද්දා වූ ද යනු මෙහි පදාර්ථයි. නොයෙකුත් විපත් ඇතිකරවන අර්ථයෙන් ඉඳිබුවන් බැඳි හුයක් මෙන් යැයි **සුත්තං** සුත්ත නම් වේ. කියන ලදමැයි:- ‘සුත්තන්ති ඛො භික්ඛවෙ නන්‍දිරාගස්සෙතං අධිවචනං’ (මහණෙනි, සුත්තං යනු නන්‍දි රාගයට අධිවචනයකි. රූපාදියෙහි පැතිර පවතීනුයි අරුතින් **විසතා** විසතා නමි. ඒ ඒ භවයන්හි උපත ලැබදීමට සත්ත්වයන් රැස්කරවයි යන අරුතින් **ආයූහනී** ආයූහනී නමි. ‘කළකිරීමට ඉඩ නොදී සසර පැවැත්මට සහාය වෙති’යි යන අර්ථයෙන් **දුතියා** නමි. මේ තණ්හාව සත්ත්වයන්ට සසර පිළිබඳව කළකිරීමට ඉඩ නොදෙයි. ගිය ගිය තැන ප්‍රිය යහලුවෙකු මෙන් සිත පිනවයි. එහෙයින් කියන ලදී.
තණ්හාව දෙවැන්නා (සහායකයා) කොටගත් පුරුෂ තෙමේ දිගු සසර මඟ සැරිසරනුයේ වර්තමාන ස්වභාවය අන්‍යථාභාවයට (වෙනස් බවට) පත්කරන එම සසර නො ඉක්මවයි. (අවසන් නො කරයි.)
ප්‍රාර්ථනා (ප්‍රතිධාන) වශයෙන් **පණිධි** ප්‍රණිධි නම් වේ. **භවනෙත්ති** යනු භව නැමති රැහැනයි. මේ තණ්හාවෙන් බැඳි සත්ත්වයෝ ගෙල බැඳ රැහැනින් ගොනුන් ගොපල්ලා කැමති තැනට ගෙනයන මෙන් මාරයා විසින් ගෙන යනු ලබයි. ඒ ඒ අරමුණ අල්ලා ගනිති යි, භජනය කරතියි ඇලී සිටිතියි **වනං** වන නම් වේ. **වනථො** යනුවෙන් ව්‍යඤ්ජනාක්‍ෂරයක් එක් කර පදය වර්ධනය කරන ලදී. අනර්ථ දුක්ඛයන් හටගන්වති යන අර්ථයෙන් ද ගහන වෙති යන අරුතින් ද වනයක් වැනි යයි **වනං** වන නම් වේ. බලවත් තණ්හාවට මේ නම යෙදේ. ඉතා ගහන වීමෙන් (ග්‍රහණතර අරුතින්) ඉතා බලවත් වූයේනුයි යන අර්ථයෙන් ද **වනථො නාම** තණ්හාව ‘වනථ’ නම් වේ. එහෙයින් කියන ලදී.
ගස් නොකපා වනය සිඳින්න. වනයෙන් බිය හටගනී. වන (තෘෂ්ණාව) ද වනථය (බලවත් තෘෂ්ණාව) ද සිඳ දමා මහණෙනි ! නිර්වාණ (තෘෂ්ණාව නැති) බවට පත් වවු.
ඇසුරු කිරීම් වශයෙන් (සන්‍ථව වශයෙන්) **සන්‍ථවො** සන්‍ථව නමි. සංසර්ගය යි යන අර්ථයි. සන්‍ථවය ද්විවිධ වේ. තණ්හා සන්‍ථවය හා මිත්‍ර සන්‍ථවය යනුවෙනි. ඒ දෙකින් මෙහිදී තණ්හා සන්‍ථවය අභිප්‍රේතයි. (අදහස් කරන ලදී.) ස්නේහ වශයෙන් **සිනෙහො** සිනේහ නමි. ආලය කිරීම් වශයෙන් අපේක්‍ෂා ඇත්තේනුයි **අපෙක්ඛා** අපේක්‍ෂා නමි. මෙය කියන ලද මැයි. ‘දේවයිනි, මේ කුසාවතී රාජධානිය ප්‍රමුඛ වූ සුවාසූ දහසක් නගර ඇති රාජ්‍ය සම්පත් ඔබට ඇත. මෙහි කැමැත්ත ඇතිකර ගන්න. ජීවිතාපේක්‍ෂා වර්ධනය කරගන්න’ ඇලුම් කරනු මැනවැයි යනු මෙහි අර්ථයයි. වෙන් වෙන් වූ අරමුණුවල බැඳෙති යි, හෝ ඤාති වෙති’යි යන අර්ථයෙන් හෝ ‘එක්තරා ඥාතියෙකි’යි **පටිබන්‍ධු** නමි. නිත්‍ය සන්නිශ්‍රිත අර්ථයෙන් ද සත්ත්වයා හට තණ්හාව හා සම වූ ඤාතියෙක් නම් නැත. අරමුණු අනුභව කරන හෙයින් **ආසා** ආශා නම් වේ. මැඩ වසාගෙන සිටීමෙන් හා පසුපස යමින් පරිභෝජනය කිරීමෙනියි යන අර්ථයි. ප්‍රාර්ථනා වශයෙන් **ආසිංසනා** ආසිංසනා නමි. ප්‍රාර්ථනා සහිත භාවය **ආසිංසිතත්තං** ආසිංසිතත්ත නමි.
ඉක්බිති ඒ ආශාව, අපේක්‍ෂාව පවත්නා ස්ථානය දැක්වීමට **රූපාසා** යනාදිය කියන ලදී. එහි ප්‍රාර්ථනා වශයෙන් ආශාවය යන අර්ථය ගෙන, රූප විෂයයෙහි පවත්නා ආශාව **රූපාසා** නමි. මෙසේ පද නවයෙහිම අර්ථ දතයුතුයි. මෙහි මුලින් දැක්වූ පස පස්කම් ගුණ වශයෙන් දැක්විණි. සවැන්න පිරිකර කෙරෙහි ලෝභ කිරීම් වශයෙනි. එය විශේෂයෙන් පැවිද්දන් සඳහාය. ඉන් අනතුරුව දැක්වෙන තුන ගිහියනට අකැප වූ වස්තු වශයෙනි. ඒ ගිහියනට ධනය, පුත්තුය, ජීවිතය යන මේවාට වඩා ප්‍රිය වූවක් නොමැත. ‘අසුවල් දෙය මගේය, මෙය මාගේය’, හෝ ‘අසුවලා විසින් මට මෙය දෙන ලදී හෝ නොදෙන ලදී’ යනුවෙන් ‘සත්ත්වයන් ජල්පනය (ජප) කරවති’යි හෝ **ජප්පා** ජජ්ජා නමි. අනෙක් **පජප්පා** හා **අභිජප්පා** යන දෙපදය උපසර්ග යොදා වැඩිකරන ලදී. ඉන් අනතුරුව වෙනත් ආකාරයකින් බෙදා දැක්වීම අරඹන ලද බැවින්, නැවත **ජප්පා** යැයි කියන ලදී. ජල්පනය කරන ආකාරය **ජප්පනා** යි. ජල්පිත ස්වභාවය **ජප්පිතත්තං** ජප්පිතත්ත යි. නැවත නැවත කාම සම්පත් විෂයයෙහි ලොල් කරවති’යි, ආකර්ෂණය කරතියි **ලොලුපො**. ලොල් කරවීමේ ස්වභාවය **ලොලුප්පං** ලෝලුප්ප නම් ලෝලුප්පයෙහි ආකාරය **ලොලුප්පායනා** නමි. ලොල්වීමෙන් යුක්ත වූ ස්වභාවය **ලොලුප්පායිතත්තං** ලෝලුප්පායිතත්ත නම් වේ.
**පුච්ඡඤ්චකතා** යනු යම් තෘෂ්ණාවක් හේතුකොට ලාභයක් ලැබෙන ස්ථානයන්හි දී වලිගය සොලවන බල්ලන් මෙන් සසල වෙමින් හැසිරෙත්ද ඒ සසල වන තෘෂ්ණාවට මේ නමෙකි. යහපත් කැමැති කැමැති විෂයයෙහි කාමය උපදවන්නේ නුයි **සාධුකම්මං** සාධුකර්ම නම් වේ. එහි ස්වභාවය **සාධුකම්‍යතා** සාධුකම්‍යතා නමි. මව, මවගේ සහෝදරිය ආදීන් කෙරෙහි, නුසුදුසු තැන්හි ඇතිවන රාගය **අධම්මරාග** අධම්ම රාග නමි. සුදුසු තැනෙක වුවත් බලවත්ව නැගි ලෝභී සිතිවිල්ල **විසමලොභො** විෂමලෝභ නමි. නොහොත් ‘රාගය විෂම’යි ආදී වචන වශයෙන් සුදුසු තැන වුවද උපන් රාගය **ඡන්‍දරාගො** ඡන්‍දරාග නමි. අධර්ම වූ අරුතින් **අධම්මරාගො** යනුවෙන්ද විෂම වූ අර්ථයෙන් **විසමලොභො** යනුවෙන් ද දතයුතුයි. අරමුණුවලට ආශා කිරීම් වශයෙන් **නිකන්ත** නිකන්ති නමි. ආශා කරන ස්වභාවය **නිකාමනා** නිකාමනා නමි. පැතීම් වශයෙන් **පත්‍ථනා** ප්‍රාර්ථනා නමි. ප්‍රිය කිරීම් වශයෙන් **පිහනා** නමි. මනාව ප්‍රාර්ථනා කිරීම **සම්ඵත්‍ථනා** සම්පත්‍ථනා නමි. පංචකාම ගුණයන් කෙරෙහි පවතින තණ්හාව **කාමතණ්හා** වයි. රූප අරූප භවයන් කෙරෙහි පවතින තණ්හාව **භව තණ්හා** නමි. උච්ඡේද නම් වූ විභවය කෙරෙහි පවතින තණ්හාව **විභව** **තණ්හා** නමි. රූප භවයෙහි ම පවතින තණ්හාව **රූප තණ්හා** වයි. අරූප භවයෙහි පවතින තණ්හාව **අරූප තණ්හා** නමි. නොහොත් උච්ඡේද දෘෂ්ටියෙන් යුක්ත රාගය යි. නිරෝධයෙහි පවතින තණ්හාව **නිරොධ තණ්හං** නම් වේ. ශබ්දය පිළිබඳ වූ තණ්හාව **සද්දතණ්හා** නම් වේ. **ගන්‍ධ තණ්හා** දියෙහි ද මේ ක්‍රමයම දතයුතුයි. **ඔඝො යොගො** යනාදියේ අර්ථ මේ ක්‍රමයෙන් දතයුතුයි.
‘කුසල් දහම් අවුරති’යි (ආවරණය කරයි) නුයි **ආවරණං** ආවරණ නමි. වසාදැමීම් වශයෙන් **ඡදනං** ඡදන නමි. සත්ත්වයන් සංසාරයෙහි බැඳ තබන්නේනුයි **බන්‍ධනං** බන්‍ධන නමි. ‘සිත ළඟට පැමිණ කෙලෙසති’යි, (කිලිටි කරති’යි යන අරුතින් **උපක්කිලෙසො** උපක්කිලේශ නමි. බලවත් බවට ගිය අර්ථයෙන් අත්නොහැර පවතිති’යි **අනුසයො** අනුසය නමි. ‘උපදින සිත ඔසවා තබති’යි **පරියුට්ඨානං** පරියුට්ඨාන නමි. ඉපදීමට නොදීමෙන් ‘කුසල වාරය පැහැර ගනිති’යි යන අර්ථයි. ‘චොරා මග්ගෙ පරියුට්ඨිංසු, ධුත්තා මග්ගෙ පරියුට්ඨිංසු’ (මාර්ගයෙහි සොරු නැගී සිටියාහුය. මාර්ගයෙහි ධූර්තයෝ නැගී සිටියාහුය’ යන ආදියෙහි මාර්ගය අත්පත් කරගත්හ යන අර්ථයි.) මෙහිද අත්පත් කරගැනීම් අර්ථයෙන් **පරියුට්ඨානං** යන පදය යෙදුණු බව දතයුතුයි. වැලක් මෙන් වෙළාගන්නා බැවින් තණ්හාවට **ලතා** යන නම යෙදේ. ‘ලතා උබ්භිජ්ජ තිට්ඨති (වැලක් ලියලා සිටිනු වැනිය) යන තැන්හි ද මේ තණ්හාව නම් ලතාව අදහස් වේ. විවිධාකාර වූ වස්තු කැමැත්තේනුයි **වෙවිච්ඡං** වේ විච්ඡ නමි. සංසාර දුකට මුල්වන බැවින් **දුක්ඛමූලං** දුක්ඛමූල නමි. එම දුකටම නිදාන වන හෙයින් **දුක්ඛ** **නිදානං** දුක්ඛනිදාන නමි. ඒ දුක මෙයින් (තණ්හාවෙන්) හටගන්නේ නුයි **දුක්ඛප්පභවො** දුක්ඛප්පභව නමි. බැඳීම් අර්ථයෙන් මලයක් මෙන් වූයේ, මාර පාශයක් වූයේ **මාරපාසො** මාරපාශ නමි. තණ්හාව අමාරුවෙන් වමාරා දැමිය යුතුය යන අර්ථයෙන් බිලියක් මෙන් වූයේ, මාරයාගේ බිලියක් වූයේ **මාරබලිසං** මාරබලිස නමි. තණ්හාවෙන් මඬනා ලද්දාහු ඒ මරුගේ විෂයය නො ඉක්මවති’යි ඔවුන් මත්තෙහි මාරයා සිය ආධිපත්‍ය පවත්වති’යි යන මේ නියාමයෙන් ද මාරයාගේ විෂය වූයේ **මාර විසයො** මාර විෂය නමි. ගලාබසිති යි යන අරුතින් තණ්හාව නදියක් වැනි යයි **තණ්හා** **නදී**. තණ්හා නදී නමි. පැතිර, වසාගෙන යන අරුතින් තණ්හාව දැලක් වැනියයි **තණ්හා ජාලං** තණ්හාජාල නමි. යම්සේ දම්වැලින් බැඳි බල්ලෝ (ස්වාමියාට) අවශ්‍ය තැනට පමුණුවනු ලබත් ද එමෙන්ම තණ්හාවෙන් බැඳි සත්ත්වයෝ ද (මාරයාට අවශ්‍ය තැනට) පමුණුවනු ලබති. දැඩි බැඳීමෙන් දම්වැලක් මෙන් වූ බැවින් ‘ගද්දුල’ නම් වේ. තණ්හා නැමති දම්වැල තණ්හා **ගද්දූලං** තණ්හා ගද්දූල නමි. පිරවීම, තෘප්තියට පත්වීම අසීරු හෙයින්, ඒ අර්ථයෙන් තණ්හාව සමුද්‍රයක් වැනි යැයි **තණ්හා සමුද්දො** තණ්හා සමුද්ද නමි. (යලි යලිත් ලෝභී) චින්තාවන්හි යෙදීමේ අර්ථයෙන් **අභිජ්ඣා** නම් වේ. ‘මෙය කරණකොට ඇලෙති’යි ‘තමා ම හෝ ඇලෙති’යි, (ඇලීම මාත්‍රයක් හෝ **ලොභො** ලෝභ නමි. සම්ප්‍රයුක්ත වූ අකුසලයන්ට ප්‍රතිෂ්ඨා අර්ථයෙන් මුල් වේ.
**විසත්තිකා** යනු ඇලීම ඇතිකරන ස්වභාවය යි. **කෙනත්‍ථෙන** යනු කවර ස්වභාවයකින්ද? **විසතා** යනු පැතිරුණේය. රූපාදියෙහි විශාල වූහයි **විපුලා** විපුලා නමි. **විසටා** යනු භූමිත්‍රයෙහි පැතිරීම් වශයෙන් ‘විසෘෂ්ට වූ පැතිර ගියහ’යි විසට නමි. මුල් **විසතා** යන පදයේ ‘ත’ යන්නට ‘ට’ යන ආදේශ කර, ව්‍යඤ්ජන විසභාග (වෙනස්) කර කියන ලදී. **විසක්කතී** යනු දරා ගනියි. ඉවසා ගනියි. රාගයෙන් මඬනා ලද්දේ එම රාගයට වස්තු වූවහු විසින් එයින් තළනු ලබන නමුත් ඉවසයි. දරාගනියි. පසුබැසීම හෝ කම්පා වීම, **විසක්කනං** යන්නෙන් අදහස් වන බව ද කියති. ඇතැමෙක් ‘කුසලා කුසලයන් කරනු හැකි වෙති‘යි පවසති. **විසංහරති** යනු ඒ ඒ ආකාරයෙන් කාමයන්හි ඇති ආනිසංස දකිමින්, විවිධාකාරයෙන් නෙක්ඛම්මයට අභිමුඛව පැවති සිත හකුළුවා ගනිතියි, සංක්‍ෂේප කරතියි, නැතහොත් විෂ වූ දුකට හෝ පමුණුවතියි යන අර්ථයි. විෂ වූ දුක් එක්තැන් කර දෙයි යන අරුතයි. **විසංවාදිකා** යනු අනිත්‍යාදී වස්තූන් නිත්‍යාදී වශයෙන් ගනිමින් විසංවාදනය කරයි. විපරීත කොට ගනියි. දුක උපදවන කර්මයට හේතුවන බැවින් **විසමූලා** විෂමූල නමි. විෂ හෝ දුක මුල් කරගත් වේදනාව මෙයට (තණ්හාවට) මුල්වේනුයි විසමූල නම් වේ. දුක ඇතිවීමට හේතුවන හෙවත් විෂ වූ ඵලයක් ඇතැයි යන අරුතින් **විසඵලා** විෂඵල නම් වේ. තණ්හාවෙන් රූපාදිය මුල්කොට ඇති දුක්ඛයන්ට පරිභෝගය වෙති’ යි, ‘නිවන් පරිභෝගය නොවෙති’යි යන අරුතින් **විසපරිභොගො** විෂ පරිභෝග යැයි කියන ලදී. සියලු තන්හි නිරුත්ති වශයෙන් පද සිද්ධිය දතයුතුයි.
ඒ තණ්හාවේ විශේෂත්වය දක්වනු කැමතිව ‘රූපයෙහි ඒ තණ්හාව විශාල වේ’ යනාදිය කියන ලදී. එහි **විසාලා වා පන** යනු ඉතා මහත් වූවාමය. ආශා දනවති’යි යන අරුතින් තණ්හා නමි. රූපාදී පස්කම් සුවයෙන් ඇලීම් වශයෙන් කියන ලදී. **කුලගණෙ** ආදී වූ එකොළොස් පදය ලෝභ ඉපදවීම් වශයෙන් කියන ලදී. **කාමධාතුත්තිකො** යනු කාමධාතු ත්‍රිකය කර්ම වශයෙන් බෙදන ලදී. **කාමභවත්තිකො** කාම භව ත්‍රිකය විපාක වට්ට වශයෙන් බෙදන ලදී. **සඤ්ඤා භවත්තිකො** සඤ්ඤා භව ත්‍රිකය සංඥා වශයෙන් බෙදන ලදී. **එකවොකාර භවත්තිකො** ඒකවෝකාර භව ත්‍රිකය ස්කන්ධ වශයෙන් බෙදන ලදී. **අතීතත්තිකො** අතීත ත්‍රිකය ස්කන්ධ වශයෙන් බෙදන ලදී. **අතීතත්තිකො** අතීත ත්‍රිකය කාල වශයෙන් බෙදන ලදී. **දිට්ඨ චතුක්කො** දෘෂ්ට චතුෂ්කය අරමුණු වශයෙනි. **අපායත්තිකො** අපාය ත්‍රිකය අවකාශ වශයෙනි. **ඛන්‍ධත්තිකො** ස්කන්ධ ත්‍රිකය නිස්සත්‍ව, නිජ්ජීව වශයෙන් බෙදන ලදැයි දතයුතුයි. එහි සංක්‍ෂිප්ත වූ අර්ථ දැක්වීම හා වර්ණනය මෙසේ ය.
‘එහි ‘කාමධාතු’ යනු කවරේද? යටින් අවීචි නිරය කෙළවර කොට, උඩින් පරනිම්මිත වසවත්ති දෙවියන් ඇතුලත්ව, මේ සීමා දෙක අතර ඇති, ඒ දෙකට ඇතුලත් වූ ස්කන්ධ, ධාතු, ආයතන, රූප, වේදනා, සංඥා, සංඛාර, විඤ්ඤාණ යන මේවා ‘කාම ධාතු’ යැයි කියනු ලැබේ.
‘එහි ‘රූප ධාතු’ යනු කවරේද? යටින් බ්‍රහ්ම ලෝකය කෙළවර කොට උඩින් අකනිටා දෙව්ලොව ඇතුළත්ව, මේ දෙසීමාව අතරට අයත් වූ, ඇතුළත් බවට පැමිණියහුගේ හෝ උපන්නහුගේ දිට්ඨධම්ම සුඛ විහාරී වූ චිත්ත චෛතසික ධර්මයක් වේද? මේ රූපධාතු යැයි කියනු ලැබේ.’
‘එහි ‘අරූප ධාතු’ යනු කවරේද? යටින් ආකාසානඤ්චායතනයට පැමිණි දෙවියන් කෙළවරකොට, උඩින් නේවසඤ්ඤානාසඤ්ඤායතනයට පැමිණි දෙවියන් ඇතුලත්ව, මේ දෙසීමා අතරට අයත් වූ, ඇතුළත් බවට පැමිණියහුගේ හෝ උපන්නහුගේ දිට්ඨධම්ම සුඛවිහාරී වූ යම් චිත්ත චෛතසික ධර්මයක් වේද එය ‘අරූප ධාතු’ යැයි කියනු ලැබේ. අට්ඨකථාවෙහි (හෙළටුවාවෙහි) වනාහි **කාමධාතු** යන්නෙන් කාමභවයේ පංචස්කන්ධය ලැබේ. **රූපධාතු** යන්නෙන් රූප භවයෙහි පංචස්කන්ධය ලැබේ. **අරූපධාතු** යන්නෙන් අරූපභවයේ චතු ස්කන්ධය ලැබේ’යැයි කියන ලදී.
නැතහොත් කාමරාග නම් වූ, කාමයෙන් යුතු ධාතු ‘කාමධාතු’ නම් වේ. කාම යැයි නම් කළ ධාතු හෝ කාමධාතු නම් වේ. කාමය හැර රූපයෙන් යුතු ධාතු ‘රූපධාතු’ නම් වේ. නොහොත් රූප යැයි නම් කළ ධාතු රූපධාතු නම් වේ. කාමභවයත් රූප භවයත් හැර අරූපභවයේ යුතු ධාතු අරූපධාතු නම් වේ. නැතහොත් අරූප යැයි නම් කළ ධාතු අරූප ධාතු නම් වේ. එම ධාතූන් ම නැවත භව පර්යායයෙන් දක්වන ලදී. ‘වන්නේ’ නුයි භව යැයි කියනු ලැබේ. ‘ත්‍රිවිධ භව’ යැයි කියති. සංඥාවෙන් යුක්ත භවය හෝ සංඥා සහිත භවය හෝ මේ භවයේ සංඥාව ඇත්තේය යන අරුතින් **සඤ්ඤා භවො** සඤ්ඤා භව නමි. ඒ කාමභවය ද අසංඥා භවයෙන් තොර වූයේ ය. රූප හා අරූප භවයෝ නේවසඤ්ඤානාසඤ්ඤායතන භවයෙන් තොර වූහ.
සංඥා රහිත භවය **අසඤ්ඤභවො** අසඤ්ඤා භවයයි. රූපභවයේ එක් කොටසක් ඔළාරික බවින් තොර වූ හෙයින්, නේවසඤ්ඤා නමි. සූක්‍ෂම ස්වභාවයෙන් නාසඤ්ඤා නමි. ඒ අංග දෙකින් යුක්ත වූ භවය **නෙවසඤ්ඤානාසඤ්ඤාභවො** නේවසඤ්ඤානාසඤ්ඤා භව නම් වේ. නැතහොත් ඕළාරික වූ සංඥාවේ අභාවයෙන් ද සූක්‍ෂම වූ ස්වභාවයෙන් ද මේ භවයෙහි සංඥාව නොමැත. සංඥාව නැත්තේ ද නොවේ යන අරුතින් **නෙවසඤ්ඤා** **නාසඤ්ඤා භවො** නේවසඤ්ඤානාසඤ්ඤා භව නම් වේ. එය අරූප භවයේ එක් කොටසකි. එකක් වූ රූපස්කන්ධයෙන් පමණක් යුක්ත වූ භවය ‘එකම ස්කන්ධයකින් (වෝකාර) යුතුය යන අරුතින් **එකවොකාර භවො** ඒකවෝකාර භව නමි. ඒ අසංඥභවය ද සතර අරූප ස්කන්ධයන්ගෙන් යුක්තය. ‘සතරක් වූ ස්කන්ධයන්ගෙන් මේ භවය යුක්තය’ යන අරුතින් **චතුවොකාර භවො** චතුවෝකාර භව නමි. එය සම්පූර්ණ අරූප භවය ම වේ. පංචස්කන්ධයෙන් යුක්ත වූ භවය හෝ පංචස්කන්ධයක් සහිත භවය යන අරුතින් **පංචවෝකාර භවො** පංචවෝකාර භව නමි. එයට කාමභවය ද රූප භවයේ එක් කොටසක් ද අයත් වේ. අතීත ත්‍රිකය ඉහත පැවසූ පරිදිම දත යුතුය. **දිට්ඨං** චතුසමුට්ඨානික රූපාරම්මණයි. **සුතං** ද්විසමුට්ඨානික ශබ්දාරම්මණයයි. **මුතං** දැන, විඳගත යුතු චතු සමුට්ඨානික වූ ගන්‍ධ, රස, ස්පර්ශ යන ආරම්මණයෝ ය. **විඤ්ඤාතබ්බං** විඤ්ඤාතබ්බ නමි. එනම් මනසින් දතයුතු ධම්මාරම්මණයයි. ඒවා අතුරෙන් දැකිය යුතු, ඇසිය යුතු, විඳිය යුතු, දතයුතු යන ධර්මයන්හි **විසතා විත්‍ථතා** යනු ‘මහත් සේ පතළාහ’ යන අර්ථයයි.
**අපායලොකෙ** යනු වැඩීම යැයි කියන ලද අය සක් (කීර්තියක්) නොමැති හෙයින් අපාය නම් වේ. එම අපාය ලෝකයෙහි ය. **ඛන්‍ධලොකෙ** යනු ඇලීම් අර්ථයෙන් රූපාදී පංචස්කන්ධයෝම ලෝක නම් වෙති. **ධාතු** **ලොකෙ** යනු ශුන්‍යතා (හිස් බව) යන අර්ථයෙන් චක්‍ෂු ධාතු ආදී ධාතු දහඅටම ලෝක නමි. **ආයතන ලොකෙ** යනු ආයතන ආදී හේතුන් නිසා දොළොස් ආයතනයම ‘ලෝක’ නම් වේ. සියල්ල නැසෙති යි යන අර්ථයෙන් ලෝක නම් වේ. මෙසේ කියන ලද ආකාර ඇති ලෝකයෙහි ‘විසිර ගියහ’යි, ‘පැතිර ගියහ’යි **විසත්තිකා** විසත්තිකා නම් වේ. **සතො** යනු සිහිකරන්නේය. සිහි ඇති පුද්ගලයායි. සිහිය පමණක් මෙහිදී අදහස් නොකරන ලදී.
එහි සිහිකරන ලක්‍ෂණය **සති** නමි. ‘එය කරණකොට සිහිකරතියි, ‘තමාම සිහිකරති’යි හෝ සිහිකිරීම් පමණක්ම හෝ සති නම් වෙයි. (සර සිහිකිරීමේ ධාතුවෙන් නිපන් භාව කෘදන්ත පදය ‘සරණ’ නමි. සිහිකිරීම යන අර්ථයි.) ඒ සිහිය වනාහි නො ඉල්පෙන ලක්‍ෂණ ඇත්තේ ය. නොමුළාවන කෘත්‍ය ඇත්තේය. ආරක්‍ෂාවෙහි නියුතු බව (විමසිලි සහිත බව) පච්චුපට්ඨාන (වැටහීම් හේතුව) කොට ඇත්තේය. අදාළ විෂයයට අභිමුඛ (අවධාන සහිත) බව හෝ පච්චුපට්ඨාන කොට ඇත්තේය. සඤ්ඤාව (දැනීම හෙවත් දැනුවත් බව) පදට්ඨාන (පදනම්) කොට ඇත්තේ ය. කායානුපස්සනාදී සතිපට්ඨානයන් හෝ පදනම් කොට ඇත්තේය. අරමුණේ දැඩිව පිහිටි බැවින් ඉන්‍ද්‍රඛීලයක් වැනි යැයි ද චක්‍ෂුරාදී ද්වාරයන් ආරක්‍ෂා කරන බැවින් දොරටුපාලයකු වැනියයි ද දතයුතුයි.
ඒ සිහිය පවතින ස්ථානය දක්වමින්, **කායෙ කායානුපස්සනං භාවෙන්තො** යනාදී ක්‍රමයෙන් සතර සතිපට්ඨානයන් දැක්වූහ. එහි **කායෙ** යනු රූපකායයි. රූප කය වනාහි මෙහි අඟපසඟ ආදියේ ද කේශාදී ධර්මයන්ගේ ද සමූහාර්ථයෙන් හස්තිකාය, රථකාය (ඇතුන් සමූහය, රිය සමූහය) මෙන් **කායො** යි අභිප්‍රේතයි. යම් සේ සමූහාර්ථයෙන් වේ ද මෙසේ ම පිළිකුල් වූ දෙතිස් කුණපයනට උත්පත්ති ස්ථාන යයි යන අර්ථයෙන්, අතිශයින් පිළිකුල් වූ වස්තූනට ‘ආය වෙති’යි කාය නම් වේ. (කු+ආය) ‘ආය’ යනු උත්පත්ති ප්‍රදේශයයි. එහි මේ වචනාර්ථයයි. ‘ඉන් හටගත්තේය. උපන්නේ නුයි ආය නමි. කවරක් හටගත්තේ ද යත්, මේ පිළිකුල් වූ කේශාදියයි. මෙසේ පිළිකුල් සහගත වස්තූනට උත්පත්ති ස්ථාන යැයි යන අර්ථයෙන් ද **කායො** කාය නම් වේ.
**කායානුපස්සනා** යනු කය අනුව බැලීමයි. **කායෙ** යැයි කියන යලිත් **කායානුපස්සනා** යි දෙවනුව ද කාය ග්‍රහණය (කාය යැයි ගැනීම) කය පිළිබඳ අසම්මිශ්‍ර නොව (හෙවත් වේදනා, චිත්ත, ධම්ම යන අනුපස්සනා තුන බැහැරකොට, හුදෙක් කායානුපස්සනාවම) ව්‍යවස්ථා කිරීම (නියම කිරීම) හා ඝන විනිබ්භෝගාදිය දක්වනු පිණිස කරන ලදැයි දතයුතුයි.
එයින් කය කෙරෙහි වේදනානුපස්සනාව හෝ චිත්ත ධම්මානුපස්සනාව හෝ නොවේ. හුදෙක් **කායානුපස්සනායෙව** ‘කායානුපස්සනාව ම වෙති’යි, කාය සංඛ්‍යාත වස්තු විෂයයෙහි කායානුපස්සනාකාරයම දැක්වීමෙන්, අසම්මිශ්‍ර වශයෙන් කාය විෂයයෙහි අංග ප්‍රත්‍යයන්ගෙන් මිදුණු එකම ස්වභාවයක් අනුව බැලීමද නොවේ. තවද මෙහි කේශලෝමාදී අශුභයන්ගෙන් මිදුණු ස්ත්‍රී පුරුෂ ශරීර අනුව බැලීම ද නොවේ. භූත රූපයන්ගේ ද උපාදාය රූපයන්ගේ ද සමූහය යැයි කියනු ලබන යම් කයක් වේ ද, එසේ වුවත් භූත උපාදාය රූපයන්ගෙන් බැහැර වූ එකම ධර්ම ස්වභාවයක් අනුව බැලීමක් නැත. ඉක්බිති රථ ඝරයක් (රිය කූඩුවක්) අනුව බලන්නකුගේ (අටුවාවෙහි රථසර යන රථඝර විය යුතුයි.) වැනි අඟපසග සමූහය පිළිබඳ අනුපස්සනාව හා නගරයක අවයව අනුව බලන්නකුගේ වැනි කෙස් ලොම් ආදී සමූහය පිළිබඳ අනුපස්සනාව ද (පිළිවෙලින්) කෙසෙල් කඳක් කොළ පතුරු ගලවා වෙන් කරන්නකුගේ වැනි භූත රූප සමූහය පිළිබඳ අනුපස්සනාව හා හිස් මිටක් දිගහැර බලන්නකුගේ වැනි උපාදාය රූප සමූහය පිළිබඳ අනුපස්සනාව ම වෙතැ’යි යනුවෙන් සමූහ වශයෙන් ම (එකක් වශයෙන් නොව) කාය සංඛ්‍යාත වස්තුව නානාප්‍රකාර වශයෙන් දක්වන්නහු විසින් ඝන විනිබ්භෝගය (එක්ව බැඳී පවත්නා වස්තු කොටස් සමූහයක් බෙදා වෙන්කොට දැක්වීම) කරන ලද්දේ වේ. මෙහිදී දැක්වූ පරිදි ස්කන්ධාදියෙන් විනිර්මුක්ත වූ ස්ත්‍රී පුරුෂ කායයන් හෝ අන්කිසි ධර්මයක් (ස්වභාවයක්) හෝ නොපෙනේ. කියන ලද පරිදි ධර්මයන්ගේ සමූහ මාත්‍රය කෙරෙහි ම ඒ ඒ ආකාරයෙන් සත්ත්වයෝ වැරදි අයුරින් සෙවීම කරති. එහෙයින් කීහු පුරාණාචාර්යයෝ:
‘යමක් බලයි ද එය (තත්වාකාරයෙන්) නො දක්නා ලදී. යමක් දක්නා ලද්දේ ද එය (මනාව) නො දකියි. නොදකිනුයේ (යථාර්ථය) මුළා වූයේ (මරහු විසින්) බඳනා ලැබේ. බඳනා ලබනුයේ සසරින් නොමිදේ’ යනුයි.
‘ඝන විනිබ්භෝගාදිය දක්වනු පිණිසයි’ කියන ලදී. මෙහි ‘ආදි’ ශබ්දයෙන් පහත දැක්වෙන අර්ථය ද අවබෝධ කටයුතුයි. මේ වනාහි මේ කයෙහිම කායානුපස්සනා අනුව බැලීම මිස අන් කිසිදු ධර්මයක් පිළිබඳ අනුපස්සනාවක් නොවේ. කුමක් කියන ලද්දේ ද යත්, ‘යම්සේ දිය නැති වුවත් මිරිඟුව දෙස බැලීමේදී උදකානුපස්සනාව වේ ද, එමෙන්ම අනිත්‍ය දුක්ඛ-අනාත්ම-අශුභ වූ මේ කයෙහි නිත්‍ය-සුඛ-ආත්ම-ශුභ වශයෙන් අනුපස්සනාවක් නොවේ. තව ද ‘කායානුපස්සනා’ යනු අනිත්‍ය-දුක්ඛ-අනාත්ම-අශුභ යන ආකාර සමූහය පිළිබඳ අනුපස්සනාව ම යැයි කියන ලද්දේ වේ.
නැතහොත් මෙකරුණ මහා සතිපට්ඨාන සූත්‍රයෙහි :- ‘මහණෙනි, මේ සසුනෙහි භික්‍ෂුව අරණ්‍යයට ගියේ -පෙ- ඔහු සිහි ඇතිවම ආශ්වාස කරයි’ ආදී නයින් ආශ්වාස ප්‍රශ්වාසාදියේ සිට ඉතා සූක්‍ෂම වූ ඇට දක්වා වූ කය දක්වන ලදී. එමෙන්ම පටිසම්භිදා මග්ගයෙහි සතිපට්ඨාන කථාවෙහිදී ‘මෙහි ඇතැමෙක් පඨවි කය අනිත්‍ය වශයෙන් විමසා බලති. ආපෝ කය, තේජෝ කය, වායෝ කය, කේශ කය, ලෝම කය, ඡවි කය, මාංස කය, රුධිර කය, නහර කය, ඇට කය, ඇටමිදුලු කය යනාදී වශයෙන් කය පිළිබඳව විග්‍රහ කරන ලදී. ඒ සෑම තැනකම මේ කයෙහිම සිත පිහිටුවා ඒ අනුව විමසා බැලීමෙන් ‘කායානුපස්සනාව’ සිදුවන්නේය යන අර්ථය දතයුතුයි.
නැතහොත් ‘කයෙහි මම ය, මාගේය යනුවෙන් ගතයුතු කිසිවක් නො දැකීමෙන්, ඒ ඒ කේශලෝමාදී නානාධර්ම සමූහය අනුව විමසා බැලීමෙන්, ‘කයෙහි කේශාදී සමූහයැ’යි කියන ලද කායානුපස්සනය’ යනුවෙන් මෙහි අර්ථ දතයුතු යි. තවද මේ කයෙහි අනිත්‍ය වශයෙන් මිස නිත්‍ය වශයෙන් නො බලයි’ ආදී අනුපිළිවෙළින් පටිසම්භිදා මග්ගයෙහි ආ ක්‍රමයට සියලුම අනිත්‍ය ලක්‍ෂණාදිය ආකාර, සමූහ සංඛ්‍යාත වූ කය අනුව විමසා බැලීම ද ‘කය කෙරෙහි වූ කායානුපස්සනා’ යැයි මෙසේ ද අර්ථ දතයුතුයි. මෙය සතර සතිපට්ඨානයන්ට ම සාධාරණ වූ අර්ථයයි.
**සතිපට්ඨානං** යනුවෙන් ස්මෘතියට ගෝචර වූ, තවද කරුණු තුනක් ගැනේ. එනම්: තුන් ආකාරයෙකින් පිළිපන් ශ්‍රාවකයන් කෙරෙහි, බුදුරදුන්ගේ දොම්නස හා ඇල්ම ඉක්ම වූ (ඒ දෙකින් තොර වූ) බවයි. ආකල්පයයි. ‘චතුණ්ණං භික්ඛවෙ සතිපට්ඨානානං සමුදයඤ්ච අත්‍ථගමඤ්ච දෙසිස්සාමි, තං සුණාථ සාධුකං -පෙ- කො ච භික්ඛවෙ කායස්ස සමුදයො? ආහාර සමුදයා කාය සමුදයො’ (මහණෙනි! සතර සතිපට්ඨානයන්ගේ ඇතිවීමත්, නැතිවීමත් පිළිබඳව දේශනා කරමි. එය මනාව අසවු. -පෙ- මහණෙනි! කුමකින් කය හටගනී ද? ආහාර හේතුවෙන් කය හටගනියි.) යනාදියෙහි සති ගෝචරය සතිපට්ඨාන යැයි කියයි. එසේම ‘කායො උපට්ඨානං නො සති, සති උපට්ඨානඤ්චෙව සති චාති’ (කය එළඹ සිටින්නක් මිස සිහිය නොවේ. සිහිය එළඹ සිටින්නක් මෙන් ම සිහිය ද වේ.) යනාදියෙහි ද එම අර්ථයයි. ‘මෙහි පිහිටති’යි යන අරුතින් ‘පට්ඨාන’ නම් වේ. (එනම්) කයයි. නො එළඹ සිටි සිහිය යි. සිහියෙහි පිහිටීම, ‘සතිපට්ඨානං’ නම් වේ. නැතහොත් - ප්‍රමුඛ (ප්‍රධාන) වූයේ නුයි පට්ඨාන නම් වේ. සිහියේ ප්‍රධානත්වය, පිහිටීම සතිපට්ඨානයයි. ‘හත්‍ථිට්ඨාන’, ‘අස්සථඨාන’ ආදිය මෙනි.
‘තයො සතිපට්ඨානා යදරියො සෙවත යදරියො සෙවමානො සත්‍ථා ගණමනුසාසිතුමරහති (යම් සතිපට්ඨානයක් ආර්යයන් වහන්සේ ඇසුරු කෙරෙත් ද, යම් සතිපට්ඨානයක් ඇසුරු කරන ශාස්තෲ වූ ආර්යයන් වහන්සේ (ශ්‍රාවක) ගණයාට අනුශාසනය කරනු යුතු වේ ද, එම සතිපට්ඨාන තුනයි.) යන මෙහි ත්‍රිවිධාකාරයෙන් පිළිපන් ශ්‍රාවකයන් කෙරෙහි ශාස්තෲන් වහන්සේගේ දොම්නස හා ඇල්ම (යන දෙකම) ඉක්මවා සිටි බව සතිපට්ඨාන යැයි කියන ලදී. එහි අර්ථ මෙසේයි. පිහිටුවිය යුතු බැවින් පට්ඨාන නම් වේ. පැවැත්විය යුතු බැවිනැයි යන අර්ථයි. කුමකින් පිහිටුවිය යුතු ද? සිහියෙනි. සිහියෙන් පිහිටුවීම සතිපට්ඨාන යයි. ‘සතර සතිපට්ඨානයෝ වඩන ලද්දාහු. පුරුදු කරන ලද්දහු සප්ත බෝධ්‍යංගයන් සම්පූර්ණ කෙරෙති.’ (චත්තාරො සතිපට්ඨානා භාවිතා බහුලීකතා සත්තබොජ්ඣංගෙ පරිපූරෙන්ති) ආදියෙහිද එම අරුත වේ. නැවත සිහිය ම ‘සතිපට්ඨානං’ යැයි කියන ලදී. එහි අර්ථ මෙසේයි. පිහිටානුයි පට්ඨාන නම් වේ. ‘එළඹ සිටිති’යි දුව-පැන (පසුව එක්තැන) පවතිති’යි යන අර්ථයි. සිහියම සතිපට්ඨාන නම් වේ. නැතහොත් හැසිරෙති යන අර්ථයෙන් සති (සිහිය) නමි. පිහිටුවීම් අර්ථයෙන් පට්ඨාන නමි. ‘සති’ වූයේ ද එම ‘පට්ඨාන’ වූයේ ද එම ‘සතිපට්ඨාන’ වේ. මෙසේ මෙහිදී මේ අර්ථය අභිප්‍රේතයි. ඒ සතිපට්ඨානය **භාවෙන්තො** යනු වඩමිනි. මෙහි දී ද ත්‍රිවිධාකාරයෙන් පිළිපන් ශ්‍රාවකයන් කෙරෙහි ශාස්තෲන් වහන්සේගේ දොම්නස හා ඇල්ම ඉක්මවා සිටින ස්වභාවය සතිපට්ඨාන යයි කියන ලදී. එය මේ සූත්‍රයෙන් ගතයුතුයි. භාග්‍යවතුන් වහන්සේ විසින් මෙසේ දෙසන ලදී.
‘තයො සතිපට්ඨානා යදරියො සෙවති යදරියො සෙවමානො සත්‍ථා ගණමනුසාසි තුමරහති’ (යම් සතිපට්ඨානයක් ආර්යයන් වහන්සේ ඇසුරු කෙරෙත් ද, යම් සතිපට්ඨානයක් ඇසුරු කරන ශාස්තෲ වූ ආර්යයන් වහන්සේ (ශ්‍රාවක) ගණයාට අනුශාසනය කරනු යුතු වේ ද, එම සතිපට්ඨාන තුනයි.) යනුවෙන් මෙය දක්වන ලදී. කුමක් නිසා මෙය දක්වන ලද්දේ ද යත්, ‘මහණෙනි! මේ සසුනෙහි ශාස්තෲන් වහන්සේ ශ්‍රාවකයන්ට දහම් දෙසන සේක්, අනුකම්පකව, හිතෛෂීව, අනුකම්පාව උපදවා, ‘මෙය ඔබට හිත පිණිස පවතී’ ‘මෙය ඔබට සුව පිණිස පවතී’ යනුවෙන් දෙසති. උන්වහන්සේගේ ශ්‍රාවකයෝ එය මනාව නො අසති. මනාව කන් යොමු නොකරති. දැනගැනීමේ සිත නො එළවති. ඔවුහු ශාස්තෲ ශාසනයෙන් ඉවත්ව ජීවත් වෙති. මහණෙනි, එකල්හි තථාගතයන් වහන්සේ නොසතුටු සිත් ඇති නොවෙත්මය. නොසතුටු සිත් ඇති බව නොම විඳිති. සිහි ඇතිව, මනාකොට දැන (කෙලෙසුන්ගෙන්) නොතෙත්ව (නොකිලිටිව) වැඩ වෙසෙති. මහණෙනි, මේ පළමු සතිපට්ඨානය යම් (සතිපට්ඨානයක්) ආර්යයන් වහන්සේ -පෙ- සුදුසු වේ.
‘මහණෙනි, නැවත ද ශාස්තෲන් වහන්සේ -පෙ- මෙය ඔබට සුව පිණිස පවතී’ එය ඇතැම් ශ්‍රාවක කෙනෙක් මනාව නො අසති. -පෙ- වසති. ඇතැම් ශ්‍රාවක කෙනෙක් මනාව අසති. -පෙ- මේ ශාස්තෲ ශාසනයෙන් නො ඉවත්ව වෙසෙති. මහණෙනි, එහිදී තථාගතයන් වහන්සේ සතුටු සිත් ඇති නොවෙති. සතුටු සිත් ඇති බව නොම විඳිති. අසතුටු සිත් ඇති නො වෙති. අසතුටු සිත් ඇති බව නො විඳිති. අසතුටු සිත් ඇති නො වෙති. අසතුටු සිත් ඇති බව නො විඳිති. සතුටු සිත් ඇති ඇති බව ද නොසතුටු සිත් ඇති බව ද යන දෙකම වලක්වා උපේක්‍ෂා සහගතව, සිහි ඇතිව මනාකොට දැන වැඩ වෙසෙති. මහණෙනි, මෙය දෙවැනි -පෙ-’
‘නැවත ද මහණෙනි, -පෙ- සුව පිණිස පවතියි. උන්වහන්සේගේ ශ්‍රාවකයෝ මනාව අසති. -පෙ- පවතිති. මහණෙනි, තථාගතයන් වහන්සේ සතුටු සිත් ඇත්තේම වෙති. සතුටු සිත් ඇති බව ද අත්විඳිති. සිහි ඇතිව මනාකොට දැන (කෙලෙසුන්ගෙන්) නොතෙත්ව (කිළිටි නොවී) වැඩ වෙසෙති. මහණෙනි, මේ තෙවැනි -පෙ-’
මෙසේ දොම්නස හා ඇල්ම යන දෙකින් නො කිළිටි වූ, එළ වූ සිහි ඇති බැවින් ඒ දෙක ඉක්මවා පැවතීම, ‘සතිපට්ඨාන’ යැයි කියන ලදී. සම්මා සම්බුදුවරුන්ගේ ම නිතර එළඹ සිටි සිහි ඇති බව වේ. පසේබුදු ආදීන්ගේ එසේ නොවෙති.
වේදනාවන් කෙරෙහි වේදනානුපස්සනා සතිපට්ඨාන ආදියෙහි ද, වේදනාවන් නැවත කීමෙහි යෙදීම කායානුපස්සනාවෙහි පැවසූ පරිදිම යෝග්‍ය සේ යොදා අර්ථ දතයුතුයි. මේ වනාහි (සතිපට්ඨාන සතරටම) පොදු වූ අර්ථයි. සුඛ (වේදනාව) ආදී අනේකප්‍රභේද ඇති වේදනාවන් අතුරෙන් එක් එක් වේදනාවක් වෙන වෙන ම ගෙන අනිත්‍යදී ත්‍රිලක්‍ෂණ වශයෙන් සිහිනුවණින් බැලීම (හෙවත් වේදනානුපස්සනාව) ද, සරාග සිත් සොළොසක් ප්‍රභේද ඇති සිත් එකක් එකක් වෙන් වෙන්ව ගෙන අනිත්‍යාදී වශයෙන් සිහි නුවණින් බැලීම (හෙවත් චිත්තානුපස්සනාව) ද කාය-වේදනා-චිත්තයන් හැර, සෙසු ත්‍රෛභූමික ධර්මයන් අතුරෙන් එකක් එකක් වෙන් වෙන්ව ගෙන සිහිනුවණින් බැලීම (හෙවත් ධම්මානුපස්සනාව) ද සතිපට්ඨාන සූත්‍රයෙහි කියන ලද නයින් නීවරණ ආදී ධර්මයන් සිහිනුවණින් බැලීම (හෙවත් නීවරණාදී) ධම්මානුපස්සනාවදැයි යනුවෙනි. මෙහි ද ‘කායෙ’ යනුවෙන් ඒකවචනය ශරීරය ඒකත්වයෙන් (එකක් වශයෙන්) ගැනීමෙන් ද ‘චිත්තෙ’ යැයි ඒකවචනය සිතේ ස්වාභාවික භේද නොමැති හෙයින් ජාති ග්‍රහණයෙන් ද කරන ලදැයි දතයුතුයි. යම්සේ වේදනාදිය විමසා බැලිය යුතු වේද, එසේ වූ වේදනාවන් විමසා බැලීම වේදනානුපස්සනා නම් වේ. සිත පිළිබඳව විමසා බැලීම චිත්තානුපස්සනාවයි. ධර්මයන් පිළිබඳව විමසා බැලීම’ ධම්මානුපස්සනාව’යි යනුවෙන් අවබෝධ කරගත යුතුයි. පළමුව වේදනාවන් කෙසේ විමසා බැලිය යුතු ද? පළමුව සැප වේදනාව පවතී ද, ඒතාක් වූ සැප වේදනාව දුක් වශයෙන් ද, දුක් වේදනාව හුලක් වශයෙන් ද අදුක්ඛමසුඛ වේදනාව අනිත්‍ය වශයෙන් ද විමසා බැලිය යුතුයි. එනිසා කියන ලදී.
යමෙක් සැප වේදනාව දුක් වශයෙන් ද දුක් වේදනාව හුලක් වශයෙන් ද අදුක්ඛමසුඛ වේදනාව ශාන්ත වශයෙන් ද, අනිත්‍ය වශයෙන් ද දකියි නම් ඒ භික්‍ෂු තෙමේ මනාව දකිනුයේ ම ඒකාන්තයෙන් ම වේදනාව පිරිසිඳ දැනගනියි.
ඒ සියලු වේදනාවන් දුක් වශයෙන් ද විමසා බැලිය යුතුයි. මෙය කියන ලදී. ‘යම්කිසි විඳිය යුත්තක් වේද ඒ සියල්ල දුක යැයි කියමි’යි සැප දුක් වශයෙන් ද විමසා බැලිය යුතුයි. ‘සුඛ වේදනාව පවත්නා තාක් සැප වේ. වෙනස්වීම දුක් වේ. දුක් වේදනාව පවතින තාක් දුක් වේ. වෙනස්වීම සැප වේ. අදුක්ඛමසුඛ වේදනාව දැනගැනීම සැප වේ. නොදැනීම දුක වේ.’ තවද අනිත්‍යාදී සත් අනුපස්සනා වශයෙන් ද බැලිය යුතුය. චිත්ත ධම්මයන් අතුරෙන් ද පළමුව සිත ආරම්මණාධිපති, සහජාත යන ප්‍රත්‍යය වශයෙන් ද භූමිකම්ම කිරිය ආදී නානාවිධ භේද වශයෙන් ද අනිත්‍යාදී සත්ත අනුපස්සනාවන් හා සරාග ආදී ෂෝඩෂ ප්‍රභේදයන් වශයෙන් ද විමසා බැලිය යුතුයි. ධර්මයෝ සලක්ඛණ සාමාන්‍ය ලක්‍ෂණයන් වශයෙන් ද ශුන්‍යතා ධර්මයක් වශයෙන් ද අනිත්‍යදී සත්ත අනුපස්සනාවන් වශයෙන් ද ශාන්ත ආශාන්තාදීන් වශයෙන් ද විමසා බැලිය යුතුයි.
මේ සතර සතිපට්ඨානයෝ පූර්වභාගයෙහි මාර්ග ක්‍ෂණයට ප්‍රථමයෙන් නානාවිධ චිත්තයන්හි ලැබෙති. ‘එක් සිතෙකින් කය පරීක්‍ෂා කරයි. අනෙක් සිතෙකින් වේදනාව ද අනෙකෙකින් සිත ද, තවද අනෙකෙකින් ධර්මයන් ද පරීක්‍ෂා කරයි. ලෝකෝත්තර මාර්ග ක්‍ෂණයෙහි වනාහි එක් සිතෙකම ලැබෙයි’ යනාදී වශයෙන් කය පිළිබඳව මුලපටන් පරීක්‍ෂා කර, පැමිණියහුගේ විදර්ශනා සම්ප්‍රයුක්ත සිහිය ‘කායානුපස්සනා නම් වේ, එම සතියෙන් සමන්විත පුද්ගල තෙමේ කායානුපස්සී නම් වේ. විදර්ශනාව උත්සාහවත් කරවා ආර්ය මාර්ගයට පැමිණියහුගේ මාර්ග ක්‍ෂණයෙහි මාර්ග සම්ප්‍රයුක්ත වූ සිහිය කායානුපස්සනා නම් වේ. එම සිහියෙන් යුක්ත වූ පුද්ගලයා ‘කායානුපස්සී’ නම් වේ.
වේදනාව පරීක්‍ෂා කර, -පෙ- සිත පරීක්‍ෂා කර පෙ- ධර්මයන් පරීක්‍ෂා කර පැමිණියහුගේ විදර්ශනා සම්ප්‍රයුක්ත වූ සිහිය -පෙ- ධම්මානුපස්සනා නම් වේ. එය සිහිකිරීමෙන් යුතු පුද්ගලයා ධම්මානුපස්සී නම් වේ. විදර්ශනාව උත්සාහවත් කොට ආර්ය මාර්ගයට පැමිණි තැනැත්තාගේ මාර්ග ක්‍ෂණයෙහි මාර්ග සම්ප්‍රයුක්ත වූ සිහිය ධම්මානුපස්සනා නම් වේ. ඒ සිහියෙන් යුක්ත වූයේ ධම්මානුපස්සී නම් වේ, මෙසේ මේ දේශනාව පළමුව පුද්ගලයා වෙත සිටියි. (යොමුවෙයි.) කය විෂයයෙහි ‘ශුභ’ යැයි යන විපර්යාසය (විපරීත සිත) ප්‍රහීණ කරන කය පිළිබඳ සිහිය මාර්ගයෙන් සමෘද්ධ වෙතියි ‘කායානුපස්සනා’ නම් වේ. වේදනාව විෂයයෙහි, ‘සුවයකැ’යි යන විපර්යාස සිත ප්‍රහීණ කරන, වේදනාව පිළිබඳ සිහිය ‘මාර්ගයෙන් සමෘද්ධ වෙති’යි වේදනානුපස්සනා නම් වේ. සිත විෂයයෙහි ‘නිත්‍යයැ’යි යන විපරීතය ප්‍රහීණ කරන සිත පිළිබද සිහිය මාර්ගයෙන් සමෘද්ධ වෙති’යි චිත්තානුපස්සනා නම් වේ. ධර්මයන් කෙරෙහි ආත්ම යැයි විපර්යාසයව ඇති සිත ප්‍රහීණ කරන, ධර්මයන් පිළිබඳ සිහිය මාර්ගයෙන් සමෘද්ධ වෙති’යි ධම්මානුපස්සනා නම් වේ. මෙසේ ‘මාර්ග සම්ප්‍රයුක්ත වූ එකම සතිය කෘත්‍ය සතරක් සිදු කෙරෙති’යි යන අරුතින් නම් සතරක් ලබයි. එහෙයින් ‘ලෝකෝත්තර මාර්ග ක්‍ෂණයෙහි දී වනාහි එකම සිතෙක ලැබෙති’ යි කියන ලදී.
උපකාර වශයෙන් ද අපරිහීන (නොපිරිහීම) වශයෙන් ද ප්‍රගුණ වශයෙන් ද යලිදු අනෙක් චතුෂ්ක (සිවු ආකාර) තුන දක්වන ලදී. එහි **අසති පරිවජ්ජනාය** යනු සති (සිහි) නොවනුයේ ‘අසති’ නම් වේ. සිහිය මෙහි නැත්තේනුයි හෝ අසති නමි. මුළා වූ සිහියට මේ තවත් සමාන අරුත් ඇති වදනෙකි. **පරිවජ්ජනාය** යනු හාත්පසින්ම වර්ජනය කිරීමෙන්, බත් දැමූ කළ කවුඩන් මෙන් මුළා සිහි ඇති පුද්ගලයන් පරිවර්ජනය කිරීමෙනි. එළ වූ සිහි ඇති පුද්ගලයන් සේවනය කිරීමෙන් සිටීම්, හිඳීම් ආදියෙහි සිහිය පිහිටුවා ගැනීම පිණිස නැඹුරු වූ ප්‍රවණ වූ වෙතට නැමුණා වූ සිත් ඇති බැව්හි සිහිය උපදියි. **සතිකරණීයානං** **ධම්මානං** යනු සිහිය පවත්වාගත යුතු ධර්මයන්ගේ. **කතත්තා** යනු කරන ලද බැවිනි. සතර මාර්ගයන් කරන ලද බැවිනි’ යි, ‘වඩන ලද බැවිනි’යි යන අරුති. **සතිපටිපක්ඛානං** **ධම්මානං හතත්තා** යනු කාමච්ඡන්දාදී සිහියට ප්‍රතිවිරුද්ධ ධර්මයන් නසන ලද බැවිනි. **සතිමිත්තානං** **ධම්මානං** **අපම්මුට්ඨත්තා** යනු සිහිය පවත්වා ගැනීම පිණිස නිමිති කොටගත යුතු කායාදී අරමුණු නොනට බැවිනි. (විනාශ නොවූ බැවිනි.) ‘සිහියෙන් යුක්ත වූ බැවිනි’යි සිහිය පිළිබඳ ධර්මයන් වෙත ආ බැවින් හා පිරිහී නොගිය බැවිනි. **වසිත්තා** යනු වශීභාවයට පත්වූ බැවිනි. **පාගුඤ්ඤතාය** ප්‍රගුණ වූ බැවිනි. **අපච්චොරොහතාය** යනු නොපෙරලෙන බැවිනි. නොපසුබස්නා බැවිනි.
**සත්තත්තා** යනු ස්වභාවයෙන් විද්‍යමාන වන බැවින්, **සන්තත්තා** යනු නිවුණු බැවින් **සමිතත්තා** යනු කෙලෙසුන් සන්සිඳුණු බැවිනි. **සන්තධම්ම සමන්නාගතත්තා** යනු සත්පුරුෂ ධර්මයන්ගෙන් නොපිරිහුණු බැවිනි. බුද්ධානුස්සති ආදිය ඉහතින් පැවසූ පරිදි ම වේ. සිහිකිරීම් වශයෙන් සිහිය අදහස් කරන ස්වභාවික පදය **සති** නම් වේ. නැවත නැවත සිහිකිරිමෙන්, අනුස්මරණය කිරීම් වශයෙන් **අනුස්සති** නමි. ඉදිරියට ගොස් මෙන් සිහිකරන හෙයින්, යලි සැමරීම් වශයෙන්. **පටිස්සති** නම් වේ. නැතහොත් මෙය උපසර්ග වශයෙන් හෝ හුදෙක් අර්ථය වැඩිකිරීම් පමණකි. සිහිකරන ආකාරය **සරණතා** නමි. යම් හෙයකින් **සරණතා** යනු ත්‍රිවිධ රත්නයට ද නමක් වේ ද එහෙයින් (එසේ අර්ථ ගැනීම) වළකනු සඳහා නැවත ‘සති’ යන්න යොදන ලදී. (දෙවරක් ‘සති’ යන පදය යෙදූ හේතුව දක්වයි.) මෙහි සති සංඛ්‍යාත වූ සරණයයි. සූත්‍ර පර්යාප්තිය දරණ බව **ධාරණතා** නම් වේ. අනුපවිසන සංඛ්‍යාත වූ (පිවිසීම යැයි කියනු ලබන) අවගාහාර්ථයෙන් (ගිලීම) යන අර්ථයෙන් නො ඉල්පෙන බව **අපිලාපනතා** නමි. යම්සේ ලබුකලස් ආදිය (දියමත) ඉල්පේද, (දියෙහි) නොගිලේ ද, අරමුණෙහි යොදවන ලද සිහිය එසේ නොවේ. මේ (සිහිය) වනාහි අරමුණෙහි ප්‍රවිෂ්ට වෙයි. එහෙයින් ‘අපිලාපනතා’ (නො ඉල්පීම) යි කියන ලදී. බොහෝ කාලයක් කරන ලද, බොහෝ කාලයක් කියන ලද කරුණු (අමතක නොවී, විස්මෘත නොවී පවත්නා බව **අසම්මුස්සනතා** නමි. සමීපව සිටි හෝ එළඹ සිටි ලක්‍ෂණයෙහි ප්‍රධාන බව කරන්නේනුයි **ඉන්‍ද්‍රිය** නමි. සිහිය නම් වූ ඉන්‍ද්‍රිය **සතින්‍ද්‍රියං** සතින්‍ද්‍රිය නමි. ප්‍රමාදයකින් නොසැලේනුයි **සති බලං** නමි. විය යුතු ආකාර වූ සිහිය, නිදහස (මෝක්‍ෂය) වෙත යොමු කරවන සිහිය, කුසල් සිහිය **සම්මා සති** නමි. අවබෝධ කරගන්නහුගේ අගය ‘බොජ්ඣංග’ නමි. ප්‍රශස්ත වූ, සුන්දර වූ, බොජ්ඣංගය සම්බොජ්ඣංග නම් වේ. ‘සති’ යනු ම (සිහිය ම) සම්බොජ්ඣංග වූයේ නුයි **සති** **සම්බොජ්ඣංගො** සති සම්බොජ්ඣංග නම් වේ.
**ඒකායන මග්ගො** යනු එකම මඟ වූයේ, ‘මේ මාර්ගය ද්විවිධ මාර්ගයක් (දෙමඟකින් යුතු වූවක්) නොවේ.’ යනුවෙන් අරුත් දතයුතුයි. නැතහොත් ‘තනිවම වැඩිය යුතුය’ යන අරුතින් ද ‘ඒකායන’ නම් වේ. එකෙන (එකලා වූවහු විසින්) යනු සමූහ වාසය හැරදමා විවේක ස්ථානයක ඉතා විවේකීව සිටියහු විසින් ‘අධිතබ්බො’ යනු පිළිපැදිය යුතුය. මෙයින් යෙත්නුයි හෝ ‘අයන’ නමි. ‘සංසාරයෙන් නිවනට යෙති’යි යන අර්ථයි. අසහාය වූවහුගේ අයනය (මාර්ගය) ‘ඒකායන’ නම් වේ. ‘ඒක’ යනු ශ්‍රේෂ්ඨයන් වහන්සේගේයි. භාග්‍යවතුන් වහන්සේ සියලු සත්ත්වයින්ට ශ්‍රේෂ්ඨ වෙත්මය. එහෙයින් ‘භගවතො’යි කියන ලදී. එතෙකුදු වුවත් ඒ (මාර්ගයෙන්) අන්‍යයෝ ද යෙති. එසේ ද වුවත් එම මාර්ගය භාග්‍යවතුන් වහන්සේගේම ය. උන්වහන්සේ විසින් උපදවන ලද හෙයිනි. යම්සේ කීහු ද, ‘සොහි බ්‍රාහ්මණ භගවා අනුප්පන්නස්ස මග්ගස්ස උප්පාදෙතා’ (බ්‍රාහ්මණය, ඒ භාග්‍යවතුන් වහන්සේ නූපන්නා වූ මාර්ගය පළමුව උපදවන සේක්මයි.) යන ආදියයි. ‘යේනු’යි අයන නමි. ‘යෙති’යි පවතිති’යි යන අරුති. එකම තැනෙක්හි වූ අයනය ඒකායන නම් වේ. ‘මෙම ධර්ම විනයෙහිම ඒ නිවන් මාර්ගය පවතියි. අන් සසුනක නැතැ’යි කී නියාසය යම්සේ කීහු ද, ‘ඉමස්මිං ඛො සුභද්ද ධම්ම විනයෙ අරියො අට්ඨංගිකො මග්ගො උපලබ්භතී (සුභද්‍රය, මේ ධර්ම විනයෙහි ම ආර්ය අෂ්ටාංගික මාර්ගය ලැබිය හැකිය) යනුවෙනි. මෙය දේශනා නයෙහි භේදයක් වුවත් අර්ථ වශයෙන් එකක්මය. තවද ‘එකං අයතී’ති, ‘එකක් ම කරා යෙති’යි යන අරුතින් ඒකායන නම් වේ. ‘පූර්ව භාගයේ දී (මුලදී) නානාවිධ භාවනා වැඩීම් වශයෙන් පැවතියේ වුව ද පසුභාගයෙහි එකම නිවන කරා යෙති’යි කී නියාය. යම්සේ කීහුද සහම්පතී බ්‍රහ්ම තෙමේ.
ඉපදීම හා නැතිවීම යන මේ දෙක්හි සසරෙහි කෙළවර දක්නා වූ සත්ත්වයා කෙරෙහි හිතානුකම්පී වූ තථාගතයන් වහන්සේ ඒකායන මාර්ගය දන්නා සේක. මේ මගින් සත්ත්වයා පෙර සසර නැමති හොය තරණය කළහ. දැනුදු එතෙර වෙති. මතුදු එතෙර වන්නෝ ය.
**මග්ගො** යනු කවර අර්ථයකින් මග්ග නම් වේද? නිවනට පමුණුවන අර්ථයෙනි. නිවන සොයන්නවුන් විසින් සෙවිය යුතුය යන අරුතිනි. **උපෙතො** යනු ආසන්නයට ගියේයි. සමුපෙතො ඊටත් වඩා ආසන්නයට ගියේයි. මේ පද දෙකින්ම ‘සිහියෙන් නො පිරිහුණේ’යි යන අරුතයි. **උපගතො** යනු සමීපයට පැමිණ සිටියේ යි. **සමුපගතො** යනු එක්වී සිටියේයි. **උපාගතො** යනු ද පෙළෙහි ඇත. මේ පද දෙකින් ම සිහිය එක්වීමට, සමීපයට ආයේය යන අර්ථයි. **උප්පන්නො** යනු වියෝ නොවූයේයි **සමුප්පන්නො** යනු පිරිපුන් වූයේයි. **සමන්නාගතො** යනු නොවිකලව විද්‍යමාන වූයේ යි. ‘උපෙතො, සමුපෙතො’ යන දෙපදයෙන් පැවැත්ම කියන ලදී. ‘උපගතො, සමුපගතො’ යන දෙපදයෙන් ප්‍රතිවේධය පැවසුණි. ‘උප්පන්නො සමුප්පන්නො සමන්නාගතො’ යන පද තුනින් ප්‍රතිලාභය කියන ලදැයි ඇතැමෙක් විස්තර කෙරෙති.
**ලොකෙ වෙසා විසත්තිකා** යනු මේ අනේකප්‍රකාරයෙන් පැවසූ විසත්තිකා නම් තණ්හාව ස්කන්ධ ලෝකයෙහිම මිස ස්කන්ධයන් කෙරෙහි බැහැර අන් තැනෙක්හි නොපවති’යි යන අර්ථයි. **ලොකෙ වෙතං විසත්තිකං** යනු ස්කන්ධ ලෝකයෙහි මෙසේ පවත්නා මේ විසත්තිකා නම් වූ තණ්හාව **තරති** යනු කාමයන් හැරදමනුයේ **උත්තරති** කෙලෙස් දුරුකරනුයේ **පතරති** ඒ කෙලෙසුනට ප්‍රතිෂ්ඨා වන හේතුව සිඳිනුයේ **සමතික්කමති** සංසාරය ඉක්මවා යනුයේ **පීතිවත්තති** ප්‍රතිසන්ධි වශයෙන් නැවත උත්පත්තියක් නොවිය හැකි බවට පත්කරමින් (තරණය කරයි.) නැතහොත් **තරති උත්තරති** යනු චිත්තානුපස්සනාවෙන් ඉක්මවීමයි. සියල්ලෙන් ම **වීතිවත්ත ති** යනු ධම්මානුපස්සනාවෙන් හෝ ඉක්මවීමයි. නැතහොත් තරති ‘සීලයෙන්, **උත්තරති** සමාධියෙන්, **පතරති** විදර්ශනාවෙන් තරණය කරයි. **සමතික්කමති** මාර්ගයෙන්, **වීතිවත්තති** ඵලයෙන් ඉක්මවයි යන ආදිය හා සමග යෙදිය යුතුය.
සතරවන ගාථාවේ සංක්‍ෂිප්තාර්ථය මෙසේ ය. ‘යමෙක් මේ හැල් කෙත් ආදී කෙත් හෝ, ගෙවතු ආදී වතු හෝ, කහවණු නම් වූ අමුරන් හෝ, ගව අශ්වාදී ප්‍රභේද ඇති ගව, අශ්වයන් හෝ අන්තෝජාත (ඇතුළත උපන්) දාසාදීන් හෝ භටකාදී කුලීකරුවන් හෝ ස්ත්‍රී සංඥා ඇති ස්ත්‍රීහු හෝ ඤාතිබන්‍ධු ආදී ඤාතීන් හෝ, අනික් ප්‍රියමනාප රූපාදී බොහෝ කාමයන් හෝ ප්‍රාර්ථනා කරයි. **සාලික්ඛෙත්තං** යනු යම් කෙතක හැල් වැඩෙයි ද, ඒ කෙත් ය, **වීහික්ඛෙත්තා** දියෙහි ද එම නයයි. **වීහි** යනු සෙසු වී ආදී ධාන්‍ය වර්ගයි. ‘මෝදයට පත් කරති’යි **මුග්ගො** මුග්ග නම් වේ. **ඝරවත්‍ථුං** ගෙවල් සෑදීමට සකස් කළ භූමිභාගයයි. **කොට්ඨකවත්‍ථු** ආදියෙහි ද මෙම නයයි. **කොට්ඨකො** යනු දොර, කොටු ආදියයි. **පුරෙ** යනු ගෙයට ඉදිරියෙන් **පච්ඡා** යනු ගෙයට පසුපසිනි. ‘මෙහි සිත අලවති’යි, ‘සිත සතුටු කරති’යි යන අරුතින් **ආරාමො** ආරාම නම් වේ. මලිත්, ඵලින්, සෙවණින් හා දස්නෙන් ද සිත් අලවති යි යන අර්ථයි.
**පසුකාදයො** යනු එළු ආදීහුය. **අන්තො ජාතො** යනු ගෙතුළ වසන දාසියකගේ කුසින් උපන්, **ධනක්කී** **තො** මිලදී ගෙන තමා සතු කරගත්, **සාමංවා** යනු තෙමේ ම (සිය කැමැත්තෙන්) හෝ දාස බවට පත් වූයේ, **දාස වියං** යනු දාස බව, දාසව්‍ය නමි. එයම දාස විය යි. **උපෙති** එළඹේ. **අකාමතො වා** නොකැමැත්තෙන් හෝ යුද්ධයකදී ජීවග්‍රහයෙන් අල්ලා ගෙනෙන ලදැයි යන සතර ආකාර දාසයන් නැවත දක්වනු සඳහා **ආමාය දාසාපි භවන්ති** **හෙකෙ** (ඇතැමෙක් ගෙහි තුළ උපන් දාසයෝ වෙති.) යනාදිය කීහ. **ආමාය දාසා** යනු ගෙයි ඇතුළත උපන් දාසයෝ හා අනුන්ගෙන් මිළදී ගත් ගෘහස්ථ දාසයෝ යි. ‘ඨිතො ඵුල්ලානි ගජ්ජතී’ යන මෙහි ද මොවුන් (දාසයන්) පිළිබඳව කියන ලදී. ධනයෙන් මිලදී ගත් **ධන දාසා** ධනදාසයෝ යි. **සාමඤ්ච එකෙ**, ඇතැමෙක් (සිය කැමැත්තෙන්) තුමූ ම දාසබවට පත්වූවාහුය. **භයාපනුන්නා** යනු බිය නිසා නො කැමැත්තෙන් දාස වූවාහුය. **භයාපනුන්නා** බියෙන් දාස බවට වැටුණාහුය.
**භතකා** යනු කුළියෙන් (වැටුපෙන්) ජීවත් වන්නාහුය. ‘කෘෂිකර්මාන්තාදී කටයුතු කරති’ යි **කම්මකරා** කම්මකාර නම් වෙති. සම්මන්ත්‍රණාදියෙන් සමීපයට පැමිණ ගිවිසුම්කොට, ඇසුරෙහි ජීවත් වන්නාහු **උපජීවිතො** ‘උපජීවී’ නම් වෙති.
**ඉත්‍ථි** යනු ස්ත්‍රීහුය. ‘මැය කෙරෙහි ගැබ පිහිටානු’යි ඉත්‍ථි නම් වේ. **පරිග්ගහො** යනු සැමියා සහිත ස්ත්‍රීහුය. මාපිය නෑයෝ ද **ඤාතිබන්‍ධු** නම් වෙති. සිය ගෝත්‍රයේ වූවෝ **ගොත්තබන්‍ධු** නම් වෙති. එකම ආචාර්ය කුලයක හෝ එක් ජාති මන්ත්‍රයක් හෝ උගත් මන්ත්‍රාදිය ඇත්තේ **මන්තබන්‍ධු** නම් වේ. දුනු ශිල්පාදිය සමග එක්ව උගත්තේ **සිප්පබන්‍ධු** නම් වේ. තවද **මිත්තබන්‍ධවාපී බන්‍ධූ** යන පාඨයද කිසියම් පොතෙක දක්නා ලැබේ.
**ගිජ්ඣති** යනු කෙලෙස් කාමයෙන් ප්‍රාර්ථනා කරයි. අනුගිජ්ඣති යනු තව තවත් ගිජු වේ. පුන පුනා ප්‍රාර්ථනය කරයි. **පළිගිජ්ඣතී** යනු හාත්පසින්ම ප්‍රාර්ථනා කරයි. **පළිබජ්ඣති** යනු සෙසු දෙයක් නොපතයි. උදාරත්වයෙන් නිමිති ගැනීම් වශයෙන් **ගිජ්ඣති** ගිජු වෙයි. **අනුගිජ්ඣති** අනුබ්‍යඤ්ජන (සුලු ලකුණු) ගැනීම් වශයෙන් **පළිගිජ්ඣති** හාත්පසින් ගිජු වේ. හාත්පසින්ම බැඳේ. (පළිබජ්ඣතී) යැයි ඇතැමෙක් විස්තර කෙරෙති.
පස්වන ගාථාවේ සංක්ෂිප්ත අර්ථය මෙසේ ය. ‘ඒ පුද්ගලයා දුර්වල බැවින් ක්ලේශයෝ ඔහු බලය යොදා යටපත් කරගනිති. දමනය කරති. මර්දනය කරති. ‘ශ්‍රද්ධා බල ආදියෙන් තොර වූ බැවින් හෝ දුර්වල වූ ඒ පුරුෂයා දුබල බැවින් බලාත්කාරයෙන් යටත් කරගනිති’යි යන අර්ථයි. ඉක්බිති ඒ කාමයට ගිජු වූ, කාමයෙහි ඇලුණු, කාමය සොයන්නහු සිංහාදී වූ ප්‍රකට අන්තරායයෝ ද කාය දුශ්චරිතාදී අප්‍රකට අන්තරායයෝ ද මර්දනය කරති. ඉක්බිති අප්‍රකට අන්තරායයන් විසින් මඬනා ලද ඒ පුද්ගලයා පසුපස ජාති ආදී දුක් එයි. බිඳී ගිය නැවක් තුළට ජලය වදනා සේය.
**අබලා** යනු ‘මොවුනට බලයක් නැත්නු’යි අබල නම් වෙති. බලයෙන් තොර වූවාහුයි. **දුබ්බලා** යනු මද වූ ප්‍රයෝග (ප්‍රායෝගිකත්වයක්, කාර්යක්‍ෂම භාවයක්) ඇත්තාහුයි, බලයෙන් කළයුතු කටයුතු විරහිත වූවාහුයි. **අප්පබලා** අල්ප වූ, සුලු වූ බලයක් මොවුනට ඇත්නු’යි අප්පබල නම් වෙති. යෙදීමට (නියුතුවීමට අසමත් වූවාහු යි. **‘අප්පථාමා’** යනු අල්ප වූ සුලු වූ වීර්යයක්, වෑයමක්, උත්සාහයක් මොවුනට ඇත්නුයි අප්පථාප නමි. වීර්යයෙන් හීන වූවාහුයි, ප්‍රයෝග හීන වූ බැවින් **ඔමකා** ‘ඕමක’ (ප්‍රායෝගිකත්වයෙන් අවම) නම් වෙති. වීර්යය දුර්වල වූ හෙයින් **ඡත්තක** නම් වෙති. (එනම් හතු මෙන් පහසුවෙන් මඩිනු ලැබිය හැකි වෙති.) අදහස් හීන වූ බැවින් **පරිත්තා** යනු පරිත්ත (ලඝු) නම් වෙති. ශක්තියෙන් හීන වූ හෙයින් (කාය දුශ්චරිතාදී වූ අප්‍රකට අන්තරායයෝ) යටත් කරගනිති. මැඩගනිති. ගැටීම් උපදවති. **පරිසහන්ති** යනු සර්වප්‍රකාරයෙන් ම මැඩ ගනිති. **අභිභවන්ති** යනු ඒ ඒ භවයෙහි උත්පත්ති වශයෙන් **අජ්ඣොත්‍ථරන්ති** යනු නැවත නැවත උත්පත්ති වශයෙන් මැඩගනිති. **පරියාදියන්තී** යනු වියලවා (ක්‍ෂය කරවා) සිටීමෙන්, **මද්දන්ති** යනු කුසල් ඉපදීම වැළැක්වීමෙන් මඩිති.
**සද්ධාබලං** යනු ‘මෙය කරණකොට ගෙන අදහතියි, ‘තමාම (තනිවම) යමක් කරණ කොටගෙන) අදහති’යි, මෙය හුදු ඇදහීම් මාත්‍රයකි’ යි හෝ ‘සද්ධා’ නමි. එය ඇදහීම ලක්‍ෂණකොට ඇත්තේය. විශ්වාස කිරීම හෝ ලක්‍ෂණ කොට ඇත්තේ ය. මනාකොට පැහැදවීම (රස) කෘත්‍යකොට ඇත්තේය. ජලය පහදවන මැණිකක් මෙනි. ශීඝ්‍ර චලනය (සැණෙකින් ක්‍රියාත්මක වීම) හෝ කෘත්‍යකොට ඇත්තේ ය. ඕඝයක් තරණය කිරීමේ දී නැවක් මෙනි. විචිකිච්ඡා ආදියෙන් නොකිළිටි බව පච්චුපට්ඨාන (වැටහීම් කාරණය) කොට ඇත්තේ ය. නැඹුරු බව වැටහීම් කරණ කොට ඇත්තේය. ඇදහිය යුතු බව පදට්ඨාන (පදනම්) කොට ඇත්තේ ය. සෝතාපත්ති අංගය (විචිකිච්ඡා රහිත බව) හෝ පදට්ඨාන කොට ඇත්තේ ය. ‘මැනවින් මඬනා ලද (නිසැකයෙන් ඵලදාව ඇතිකරන) බිජුවට මෙනැ’යි දතයුතුය. ‘අවිශ්වාසයෙන් (සැකයෙන්) කම්පා නොවෙති’යි **සද්ධාබලං** සද්ධා බල නමි. **විරිය බලං**, විරිය බල යනු වීරයාගේ ස්වභාවය ‘විරිය’ (වීර්ය) නමි. වීරයන්ගේ කාර්යය හෝ විධිමත් නයින් (උපායයෙන්) කියවිය යුතු වූයේ, පැවැත්විය යුතු වූයේ හෝ විරිය (වීර්ය) නමි. ඒ මේ (වීර්යය) උපස්ථම්භනය (රුකුල්දීම) ලක්‍ෂණකොට ඇත්තේ ය. උත්සාහය ලක්‍ෂණකොට ඇත්තේ ද වේ. සහජාත (එක්ව උපන්) ධර්මයනට රුකුල්දීම කෘත්‍යකොට ඇත්තේය. ‘සංවිග්ගො යොනිසො පදහති’ (සංවේගයට පත්වූයේ නුවණින් වීර්ය කරයි.) යනු කී හෙයින් සංවේගය (කලකිරීම) පදට්ඨාන (පදනම්) කොට ඇත්තේ ය. වීර්යාරම්භයට වස්තු (ආශ්‍රය) වූ දෙය හෝ පදට්ඨාන කොට ඇත්තේ ය. මැනවින් අරඹන ලද්දේ සියලු සම්පතට මුල්වෙතැයි දතයුතුය. කුසීතකමින් කම්පා නොවෙති’යි **විරිය බලං** විරිය බල නම් වේ.
සිහියෙහි ලක්‍ෂණාදිය (ඉහතින්) පවසන ලද්දේ ය. මුළා වූ සිහියෙන් කම්පා නොවේනුයි **සති බලං**, සති බල නම් වේ. ‘සහජාත (එක්ව උපන්) ධර්මයන් මනාව ආධාරකොට ගනිති’යි, ‘පිහිටුවා ගනිති’යි **සමාධි** නම් වේ. එය (සමාධිය) ප්‍රමුඛත්වය ලක්‍ෂණකොට ඇත්තේ ය. අවික්‍ෂේපය (ඒකාග්‍රතාව) හෝ අවිසාර (නො විසුරුණු බව) හෝ ලක්‍ෂණකොට ඇත්තේ ය. සහජාත (එක්ව උපන්) ධර්මයන් පිළිබඳ අරමුණෙහි දී සම්පිණ්ඩනය (පිඬුකොට ගැනීම) කෘත්‍යකොට ඇත්තේ ය. (සඳුන්, කොකුම් ආදී) නහන සුවඳ කුඩුවලට (සුවඳ සුණු) ජලය මෙනි. උපසමය (සන්සිඳීම) වැටහීම් කාරණ කොට ඇත්තේ ය. ඥානය හෝ වැටහීම් කොට ඇත්තේ ය. ‘සමාහිතො යථාභූතං පජානාති පස්සති’ (සමාධියෙන් යුක්ත වූයේ තත් වූ පරිදි දනියි. දකියි.) යනුවෙන් කියන ලදී. විශේෂයෙන් සුඛය (සුවපහසු බව) පදට්ඨාන (පදනම්) කොට ඇත්තේය. සුළඟින් ආවරණය වූ තැනෙක පහන් සිළුවේ නිසල පැවැත්ම මෙන් සිතෙහි නිසල බව දතයුතුයි. ‘උද්ධච්චයෙන් කම්පා නොවෙති’යි **සමාධිබලං** සමාධි බල නමි. ‘විශේෂයෙන් දැනගන්නේ නු’යි **පඤ්ඤා** නම් වේ. කුමක් දැනගනී ද? ‘මේ දුකය.....’ යනාදී නයින් ආර්ය සත්‍යයන් දැනගනියි. එය යථා ස්වභාව (තත් වූ පරිදි අවබෝධ කිරීම) ප්‍රතිවේධය ලක්‍ෂණකොට ඇත්තේ ය. අක්ඛලිත පටිවේධය (නොපැකිලෙන) හෝ ලක්‍ෂණකොට ඇත්තේ වේ. දක්‍ෂ දුනුවායකුගේ දුන්නෙන් නිකුත් වූ ඊතලයක් (නිවැරදිව ඉලක්කය කරා යන්නා වැනිය.) මෙන් ප්‍රස්තුත විෂය කරාම යන්නේය. ප්‍රස්තුත විෂයය පහනක් මෙන් හෙළිපෙහෙළි කිරීම කෘත්‍යකොට ඇත්තේය. අසම්මෝහය (නොමුළා බව), නොමුලාව කැලෑ මං නිවැරදිව පෙන්වන්නෙකු මෙන් පච්චුපට්ඨාන (වැටහීම් කාරණය) කොට ඇත්තේය. අවිද්‍යාවෙන් කම්පා නොවේනුයි **පඤ්ඤා බලං** පඤ්ඤා බල නමි. අහිරික බවින් (ලැජ්ජා නැති බැවින්) කම්පා නොවේනුයි **හිරිබලං** හිරිබල නමි. අනොත්තප්පයෙන් (පව් කිරීමට නොබිය වන බැවින්) කම්පා (නොවේනුයි **ඔත්තප්පබලං** ඔත්තප්ප බල නම් වේ. මේ එම දෙපදයේ අර්ථ වර්ණනාවයි. කාය දුශ්චරිතාදියෙහි ලැජ්ජා වනුයේ ‘හිරි’ හිරි නමි. ලජ්ජාවට මේ අධිවචනයෙකි. ඒ කාය දුශ්චරිතාදිය සිදුකිරීමට බිය වේනුයි **ඔත්තප්පං** ඔත්තප්ප නමි. පාපයට බියවීමට තැති ගැනීමට මේ අධිවචනයෙකි.
මේ දෙපදය වෙන්කර පැහැදිලි කරනු පිණිස සමුට්ඨාන, අධිපති හා ලජ්ජාදී ලක්‍ෂණයන් ද යන මේ මාතෘකා තබා, අනතුරුව මේ සවිස්තර කථාව කියන ලදී. ඇතුලතින් හටගන්නේ (සමුට්ඨාන) හිරි නම් වේ. බාහිරව (පිටතින්) හටගන්නේ ඔත්තප්ප නම් වේ. තමා අධිපති කොට උපන්නේ හිරි නම් වේ. ලෝකයා අධිපති කොට උපන්නේ ඔත්තප්ප නම් වේ. ලජ්ජා ස්වභාවයෙන් සිටියේ හිරි නම් වේ. එය ස්වභාවයෙන් සිටියේ ඔත්තප්ප නම් වේ. අප්‍රගල්භ (යටහත් පහත් පැවතුම් ඇති) ලක්‍ෂණය ඇත්තේ හිරි නම් වේ. වරදට බිය වන වරදෙහි බිය දක්වා ලක්‍ෂණය ඇත්තේ ඔත්තප්ප නම් වේ.
එහි අභ්‍යන්තරව හටගන්නා හිරිය කාරණා සතරකින් උපදියි. එනම්, තමාගේ ජාතිය පිළිබඳව සලකා බලා ද, වයස සලකා බලා ද, ශූරභාවය සලකා බලා ද තමාගේ බහුශ්‍රැතභාවය සලකා බලා දැයි යන කරුණු සතරෙකි. කෙසේද යත්, ‘පව්කම් කිරීම නම් උසස් කුලවතුනට සුදුසු වුවක් නොවේ. මසුන් මරන කේවට්ටාදී කරන ක්‍රියාවෙකි. ‘ඔබ වැනි උසස් කුලවතුන්ට මෙවැනි ක්‍රියා කිරීම නොහොබී’ යනුවෙන් තමාගේ ජාති සම්පන්නභාවය සිහිකර බලා, ප්‍රාණඝාතාදී පව්කම් නොකරනුයේ පව් කිරීමට ලජ්ජාව උපදවා ගනියි. එසේම ‘පව්කම් කිරීම නම් ළදරුවන් විසින් කළ යුත්තකි. ඔබ වැනි වැඩිහිටි වියෙහි සිටියකු විසින් මෙවැනි පව්කම් කිරීම නොහොබී’ යැයි වයස පිළිබඳව සිහිපත් කර බලා ප්‍රාණඝාතාදී පවු නොකරනුයේ ලැජ්ජාව උපදවා ගනියි. එසේම ‘පව්කම් නම් දුර්වල වූවන්ගේ ක්‍රියාවකි. ඔබ වැනි ශූරභාවයට පත්වූවකු විසින් මෙවැනි පාපකර්ම කිරීම නුසුදුසුය’යි මෙසේ තම ශූරභාවය සිහිපත් කර බලා ප්‍රාණඝාතාදී පවුකම් නොකරනුයේ ලජ්ජාව උපදවා ගනියි. එසේම ‘පව්කම් කිරීම නම් අඳබාලයන්ගේ ක්‍රියාවෙකි. පඬිවරුන්ගේ ක්‍රියාවක් නොවේ. ඔබ වැනි බහුශ්‍රැත පඬිවරුනට මෙවැනි ක්‍රියා සිදුකිරීම නොහොබී’ යැයි මෙසේ තම බහුශ්‍රැතභාවය සිහිපත් කිරීමෙන් පව්කම් නොකරනුයේ ලජ්ජාව උපදවා ගනියි. මෙසේ අභ්‍යන්තරව හටගන්නා හිරිය සිවු ආකාරයකින් උපදවා ගනියි. එසේ උපදවා ගෙන, යලිදු තමාගේ සිත තුළ පිහිටාගෙන පවුකම් නො කරයි. මෙසේ අභ්‍යන්තරයෙන් හටගන්නා පව් කිරීමට ඇති ලජ්ජාව හිරි නමි. ඔත්තප්ප සිතුවිල්ල කෙසේ බාහිරව හටගන්නේ ද? ඉදින් ඔබ පව්කම් කරතොත් සිවු පිරිස් අතර ගැරහීමට පත්වූවෙක් වන්නාහුය.
‘නුවණැත්තෝ ඔහුට නගරවැසියෙකු අශූචි පිළිකුල් කරන්නාක් මෙන් ගරහති. සිල්වතුන් විසින් අත්හැරෙති. ඒ භික්‍ෂුව කෙසේ (මහණකම්) කරන්නේ ද?’
මෙසේ සිහිපත් කරමින් බාහිර හටගන්නා වූ ඔත්තප්පය (බිය) නිසා පවුකම් නොකරයි. මෙසේ බාහිරව හටගන්නා (පවු නොකරන සිතුවිල්ල) ඔත්තප්ප නම් වේ.
කෙසේ අත්තාධිපති ධර්මය හරි නම් වේද? මේ සසුනෙහි කිසියම් කුලපුත්‍රයෙක් තමා අධිපතියකු, ජ්‍යෙෂ්ඨයකු කර, ‘ඔබ වැනි ශ්‍රද්ධාවෙන් පැවිදි වූ බහුශ්‍රැත වූ ධුතංගධරයෙකුට පව්කම් කිරීම නුසුදුසුය’යි සිතා පව්කම් නොකරයි. මෙසේ තමා ප්‍රධාන කරගත් (අත්තාධිපති) ධර්මය හිරි නමි. එහෙයින් භාග්‍යවතුන් වහන්සේ මෙසේ වදාළහ. ‘ඔහු තමාම අධිපති කරන්ගෙන අකුසල් දුරු කරයි. කුසල් වඩයි. සාවද්‍ය දේ බැහැරලයි. නිවැරදි ක්‍රියා වඩයි. පිරිසිදු වූ ආත්මභාවය පරිහරණය කරයි’ යනුවෙනි.
ලෝකාධිපති ධර්මය ඔත්තප්ප නම් වූයේ කෙසේද? මේ සසුනෙහි කිසියම් කුලපුත්‍රයෙක් ලෝවැසි ජනයා ප්‍රධාන කරගෙන, ජ්‍යෙෂ්ඨ කරගෙන පව්කම් නොකරයි. යම්සේ කීහුද,
‘මේ ලෝක සන්නිවාසය වූ කලී ඉතා මහත්ය. ඒ ඉතා මහත් වූ ලෝක සන්නිවාසයෙහි ඍද්ධිමත්, දිවැස් ඇති, අනුන්ගේ සිත් දන්නා ශ්‍රමණ බ්‍රාහ්මණයෝ වෙති. ඔවුහු ඉතා දුර වුවත් දකිති. සමීපයෙහි වූවත් දිස් නොවෙති. (නොදකිති.) තම සිතින් (පර) සිත් ‘ඔවුහු මා මෙසේ දැනගනිති’යි දැනගනිති. පින්වතුනි, බලවු! මේ කුලපුත්‍රයා ශ්‍රද්ධාවෙන් ගිහිගෙන් නික්ම අවුත් පැවිදි වූයේ පවිටු අකුසල ධර්මයන්ගෙන් ගැවසී වාසය කරයි’ යනුවෙනි. එසේම සෘද්ධිමත්, දිවැස් ඇති, අනුන්ගේ සිත් දන්නා වූ දේවතාවෝ වෙති. ඔවුහු ඉතා දුර වුවත් දකිති. සමීප වූවත් නොපෙනෙති. තම සිතින් පර සිත් දැනගනිති. ඒ දෙවියෝ ද මා පිළිබඳව මෙසේ දැනගනිති. ‘පින්වතුනි, බලනු! මේ කුලපුත්‍රයා ශ්‍රද්ධාවෙන් ගිහිගෙන් නික්ම අනගාරික සසුනෙහි පැවිදි වී, පාපක අකුසල ධර්මයන්ගෙන් ගැවසී ගෙන වාසය කරයි’ යනුවෙනි. ඔහු මෙසේ ලෝකයාම අධිපති කරගෙන අකුසල් බැහැරලයි. කුසල් වඩයි. වැරදි කටයුතු අත්හැර නිවැරදි කටයුතු වර්ධනය කරගනියි. පිරිසිදු වූ ආත්මභාවය පරිහරණය කරයි. මෙසේ ලෝකාධිපති වූ ධර්මය ඔත්තප්ප නම් වේ.
ලජ්ජා ස්වභාවයෙහි පිහිටියේ හිරි නම් වේ. භය ස්වභාවයෙහි පිහිටියේ ඔත්තප්ප නම් වේ. මෙහි වනාහි **ලජ්ජා** යනු ලජ්ජා ආකාරයයි. ඒ ස්වභාවයෙන් යුතු වූයේ හිරි නමි. **භයං** යනු අපාය භයයි. ඒ ස්වභාවයෙන් යුතු වූයේ ඔත්තප්ප නමි. මේ දෙකම පාපයන් දුරු කිරීමෙහි ප්‍රකට වේ. ඇතැමෙක් වනාහි යම්සේ හුදකලා වූ කුලපුත්‍රයෙක් තෙමේ මළ මුත්‍ර කරමින් සිටියේ ලජ්ජාවිය යුතු කෙනෙකු දැකීමෙන් ලජ්ජාවට පත්ව, හැකිලෙනුයේද එසේම අභ්‍යන්තර වශයෙන් ලජ්ජාවිය යුතු ස්වභාවය හැරපියා පව්කම් නොකරති.
එහිලා මේ උපමාවයි. ‘යම්සේ වනාහි යකඩ ගුලි දෙකක් ඇත. ඉන් එකක් අසූචිවලින් වැකුණේ සීතල වූයේ ද, අනික රත් වී ගිනියම් වූයේ ද, එවිට නුවණැත්තා සීතල වූ යකඩ ගුලිය අශූචි වැකුණු හෙයින් පිළිකුල් කොට, අතට නොගනියි. අනික පිලිස්සීමේ බිය නිසා අතට නොගනියි.’ මේ උපමාවේ එන සීතල වූ අශූචි වැකි ගුලිය පිළිකුල නිසා අතට නොගන්නාක් මෙන් අභ්‍යන්තර ලජ්ජී ධර්මය ඉක්මවා පවු නොකිරීම දතයුතුයි. උණුසුම් වූ යකඩ ගුලිය ‘දැවෙති’යි යන බිය නිසා අතට නොගන්නාක් මෙන් අපාය දුකට බියෙන් පවු නොකිරීම දතයුතුයි.
**සප්පතිස්ස ලක්ඛණා හිරි, වජ්ජභීරුක භය දස්සාවී ලක්ඛණං ඔත්තප්පං** (අප්‍රගල්හ (යටත් පහත් පැවතුම් ඇති, ගරු සරු ඇති) බව හිරි නමි. වරදෙහි බිය දන්නා ලක්‍ෂණ ඇති බව ඔත්තප්ප නමි.) මේ දෙක පාප දුරුකිරීමෙහිම ප්‍රකට වේ. ඇතැම්හු සිය කුලවත් බව සිහිපත් කිරීමෙන්, ශාස්තෲවරයාගේ මහත් බව සිහිපත් කිරීමෙන්, දායාද මහත් බව සිහිපත් කිරීමෙන්, සබ්‍රහ්මචාරීන්ගේ මහත් බව සිහිපත් කිරීමෙනැයි යන සිවු කාරණයෙන් අප්පගබ්භ ලක්‍ෂණ සහිත හිරිය ඉපදී පව්කම් නොකරති. ඇතැම්හු අත්තානුවාද භයින්, පරානුවාද භයින්, දඬුවම් භයින් සහ දුගතියට යෑමේ භයින් යන සිවු කරුණින් වරදට බිය වන ලක්‍ෂණ ඇති ඔත්තප්පය උපදවාගෙන පව්කම් නොකරති. මෙහිලා ජාති මහත්වය, කුලවත් බව සිහිකිරීම් ආදී සතරත්, අත්තානුවාද භයාදී සතරත් විස්තර කර කිවයුතු වේ. මෙසේ කියන ලද සත්වැදෑරුම් බලය යම් පුද්ගලයෙකුට නැත්තේ ද ඒ කෙලෙස්හු එම පුද්ගලයා යටත් කරගනිති. -පෙ- හාත්පසින් ගනිති. මැඩලති.
**ද්වෙ පරිස්සයා** යනු ප්‍රකට, අප්‍රකට වශයෙන් උපද්‍රවයෝ දෙකක් ම වෙති. එකක් හෝ තුනක් නොවෙති. ඒ දෙක විභාග කර දැක්වීමට **කතමෙ පාකට පරිස්සයා** යනාදිය කීහු. (එහි **කොකා** යනු වෘකයෝය. මෙය අප පාඨයකි.) **චොරා** යනු සොරකම්හි නිරතයෝ ය. **මානවා** යනු සැහැසිකම්වලින් යුතු පුද්ගලයෝ ය. **කතකම්මා** ගෙවල් බිඳීම් ආදී සොරකම් කලාහුය. **අකතකම්මා** එවැනි කටයුතු නොකළ නමුදු කිරිමට නික්මුණු පුද්ගලයෝ ය. මෙහි **අස්සූ** යනු වන්නෝය යන අර්ථයි. (අස වීමෙහි ධාතුවෙන් නිපන් වර්තමාන කාලික ප්‍රථම පුරුෂ බහුවචන රූපයයි. ‘වෙති’ යනුයි.) **චක්ඛු රොගො** යනු ඇසෙහි උපන් රෝගයයි. ‘වේදනා දෙනුයේනු’යි රෝග නම් වේ. චක්‍ෂු රෝගාදිය වස්තු වශයෙන් දතයුතුයි. උපතින්ම චක්ඛු ආදී ප්‍රසාදයන් හීන වූ රෝගයක් නම් නැත. (උපතින්ම පංච ප්‍රසාදයන් දුබලවීම රෝගයක් නොවේ.) **කණ්ණරොගො** යනු පිට කණෙහි සෑදෙන රෝගයයි. **මුඛරොගො** මුවෙහි උපන් රෝගයි. **දන්තරොගො** යනු දත්මුල් රෝගයි. **කාසො** යනු ක්‍ෂය රෝගයයි. **සාසො** යනු ඇදුම හෙවත් මුහ රෝගයයි. **පිනාසො** යනු පිට නාසයේ රෝගයකි. **ඔහො** ශරීරයේ උපදින්නා වූ උණයි. **මුච්ඡා** මුසපත් වීමයි. **පක්ඛන්‍දිකා** ලෝහිත පක්ඛන්‍දිකා හෙවත් අතීසාර රෝගයයි. **සූලා** යනු ආමශූල නම් කුසේ රෝගයකි. **විසූචිකා** මහත් වූ විරේචනයයි. **කිලාසො** කුෂ්ට රෝගයයි. **සොසො** වියලි ඇදුම රෝගයයි. **අපමාරො** අපස්මාරයයි. හෙවත් අමනුෂ්‍යයකු, වෛරී යක්‍ෂයකු ආවේශ වීමයි. **දද්දූ** දද පිළිකායි. **කණ්ඩු** කුඩා දද පිළිකායි. කච්ඡු මහා කුෂ්ටයි. **රඛසා** නියවලින් හූරා දැමූ තැන් ඇති රෝගයයි. **රක්ඛසා** යන පාඨය ද පෙළෙහි යෙදේ. **විතච්ඡිකා** අත් පා තල තීරු තීරු ආකාරයෙන් පැළෙමින් උපදින රෝගයකි. **ලොහිත පිත්තං** ලේ පිතයි. රත් පිත යැයි කියන ලදී. **මධුමෙහො** යනු ශරීරාභ්‍යන්තරයේ හටගන්නා බලවත් රෝගයකි. ‘තවද මධුමේහය බලවත් (පහසුවෙන් සුවකළ නොහැකි) රෝගයකි’යි කියන ලදී.
‘**අංසො’** යනු අර්ශස් රෝගයයි. **පිළකා** යනු ලේ පිළිකා රෝගයයි. ‘යෝනිය නොහොත් ගුදය පළති’යි භගන්දලා නමි. මළ මාර්ගය පළති’යි යන අර්ථයි. **පිත්ත සමුට්ඨානා** යනු ‘මේ (රෝගයගේ) හටගැනීම, උපත, පිතෙත් වෙති’යි පිත්ත සමුට්ඨාන නමි. ඔවුහු දෙතිසක් වෙති. **සෙම්හ සමුට්ඨානා** දියෙහිද මෙම නයයි. **සන්නිපාතිකා** යනු වා, පිත්, සෙම් ආදියේ එක්රැස් වීමෙන්, එකතු වීමෙන් උපන් රෝගයි. ‘රෝගයන් ඇති කරති’යි යන අර්ථයෙන් **ආබාධා** නමි. **උතු පරිණාමජා** යනු පරිණාමයට (වැඩීමට) පත් වූ අති උෂ්ණ, අති සීත ස්වභාවයෙන් උපදින රෝගයෝ යි. **විසම** **පරිහාරජා** යනු නුසුදුසු ස්ථානවල හිඳීම් ආදී විෂම දේ කිරීමෙන් උපන් රෝගයෝ යි. **ඔපක්කමිකා** වධ බන්‍ධනාදී උපක්‍රමයෙන් උපන් රෝගයෝයි. **කම්ම විපාකජා** යනු බලවත් කර්ම විපාකයන්ගෙන් හටගත් රෝගයෝයි. බලවත් කර්ම විපාකයෙන් හටගත් රෝග කෙරෙයි. **සීත උණ්හං -පෙ- සම්ඵස්සා ඉති වා** යනු මෙසේ හෝ මේ රෝගයන් ගැන කියනු ලැබෙති’යි නිගමනය කරමින් කියන ලදී.
**කතමෙ පටිච්ඡන්න පරිස්සයා** අප්‍රකට, වැසුණු උපද්‍රවයෝ **කතමෙ** යනු කවරහුද?යි විචාරයි. එහි **කාය දුච්චරිතං** යනු ප්‍රාණඝාත, අදින්නාදාන, මිථ්‍යාචාරී චේතනායි දතයුතුයි. **වචී දුච්චරිතං** මුසාවාද, පිසුණාවාච, ඵරුසාවාච, සම්ඵප්ඵලාප චේතනා යැයි දතයුතුයි. **මනො දුච්චරිතං** දැඩි ලෝභය, ව්‍යාපාදය, මිථ්‍යාදෘෂ්ටිය යන මොවුහු යැයි දතයුතුයි. කයෙහි පවතින, කයින් හෝ පවත්වන දුෂ්ට චරිත හැසිරීම, කෙලෙස්වලින් කිලිටි වූ බැවින් දුෂ්ට වූ චරිතය **කාය** **දුච්චරිතං** නම් වේ. වචී, මනෝ දුශ්චරිතයන් පිළිබඳව ද මේ නයයි.
පතනු ලබන්නේ නුයි **කාමා** නම් වේ. පංචකාම ගුණයෝ යි. කාමයන් කෙරෙහි ඇති කැමැත්ත **කාමච්ඡන්‍දො** කාමච්ඡන්‍දයයි. පතනු ලැබේනුයි කාමයි. **කාමො** කාමයම ඡන්‍දය වේනුයි **කාමච්ඡන්‍දො**, කාමච්ඡන්‍දයයි. කත්තුකම්‍යතා ඡන්‍ද (කරනු කැමති බව, ප්‍රාර්ථනාව) සංඛ්‍යාත කුසල චේතනාව නොවේ. කාම තණ්හාව ම මෙනම් වේ. කුසල්දහම් වළකනුයේනුයි **නීවරණං** නීවරණ නම් වේ. කාමච්ඡන්‍දයම නීවරණ වූයේ **කාමච්ඡන්‍ද** **නීවරණං** කාමච්ඡන්‍ද නීවරණ නම් වේ. සෙසු පදයන්හි අර්ථ ද මෙසේය. ‘එය කරණ කොටගෙන සිත ගැහැටට පත්වෙති’යි කිලිටි බවට පත්වෙති’යි හෝ වෛර කරති’ යි හෝ විනයගරුක ආචාරශීලී බව ද හිතසුව ආදිය ද නසති’ යි **ව්‍යාපාද** නම් වේ. කුසල් දහම් වලක්වන්නේ නුයි **නීවරණ** නම් වේ. ව්‍යාපාදයම නීවරණ වූයේ **ව්‍යාපාද** **නීවරණං** ව්‍යාපාද නීවරණ නම් වේ. සිතෙහි අකර්මණ්‍ය බව, මැනි බව **ථීන** යැයි. කයෙහි අකර්මණ්‍ය බව, මැලි බව **මිද්ධ** යි. උත්සාහ නොමැති (අලස) කමින් සම්පත් විනාශ වීමයි යන අර්ථයි. ථීනයත් මිද්ධයත් එක්වූයේ **ථීනමිද්ධ** ථීනමිද්ධ නමි. එහි ථීන යනු උත්සාහ නොමැති බව ලක්‍ෂණකොට ඇත්තේය. වීර්ය, ප්‍රඥාව දුරුකිරීම කෘත්‍ය කොට ඇත්තේය. පසුබට වීම පච්චුපට්ඨාන (වැටහීම් කාරණ) කොට ඇත්තේ ය. මිද්ධ යනු අකර්මණ්‍ය බව ලක්‍ෂණකොට ඇත්තේය. පසුබැස්වීම කෘත්‍යකොට ඇත්තේය. සැඟවෙන සුලුබව (වැටහීම්) කාරණා කොට ඇත්තේය. නැතහොත් නිදිබර බව හෝ පච්චුපට්ඨාන කොට ඇත්තේය. මේ දෙකම නොඇලීම, නිදිමත, ඈලිමැලි බව ආදියෙහි අයෝනිසෝ මනසිකාර (නුනුවණින් මෙනෙහි කිරීම) පදට්ඨාන (පදනම්) කොට ඇත්තේය.
විසිරුණු වභාවය **උද්ධච්චං** නම් වේ. එය අසහනය ලක්‍ෂණකොට ඇත. සුළං ගැටී සෙළවෙන ජලය මෙන් අනවට්ඨාන නිසලව නොසිටීම ලක්‍ෂණකොට ඇත. සුළං ගැටීමෙන් සැලෙන පතාක මෙන් භ්‍රාන්ත වූ බව පච්චුපට්ඨාන කොට ඇත. ගල් පහරින් උඩට නැගුණු අළු මෙන් සිතෙහි නොසන්සුන් බවයි. අයෝනිසෝ මනසිකාරය පදට්ඨාන කොට ඇත. එනම් චිත්ත වික්‍ෂේපයැයි දතයුතුයි. නින්දිතව කරන ලද්ද කුකත නමි. ඒ කුකත යන්නෙහි ස්වභාවය **කුක්කුච්චං** කුක්කුච්ච නමි. එය පශ්චාත්තාපය ලක්‍ෂණ කොට ඇත. කළ නොකළ දෙය (කළ අකුශල කර්ම හා නොකළ කුශල කර්මයන්) පිළිබඳව ශෝක කිරීම කෘත්‍යකොට ඇත. විපිළිසර බව පච්චුපට්ඨාන කොට ඇත. කළ නොකළ (අකුසල හා කුසල්) පදට්ඨාන කොට ඇත. උද්ධච්ච කුක්කුච්ච දෙක දාසත්වය (දාස බව) මෙනැයි ද දතයුතුයි. දුරු වූ විචිකිච්ඡාව (ප්‍රතිකාරයන් නැති බව) විචිකිච්ඡා නමි. ස්වභාවය හෝ සොයමින් ‘මෙයින් ගැහැට විඳිති’යි, දුකට පත්වෙති’යි, වෙහෙසට පත්වෙති’යි **විචිකිච්ඡා** නමි. එය සැක කිරීම ලක්‍ෂණකොට ඇත. සංසප්පනය (ඒ මේ අත වැනෙන සුලු බව) කෘත්‍ය කොට ඇත. නිශ්චය රහිත බව පච්චුපට්ඨාන (වැටහීම් කාරණ) කොට ඇත. නැතහොත් විචිකිච්ඡාව අනේකංසගාහය (නොයෙක්, නොයෙක් පැති ගැනීම) පච්චුපට්ඨාන කොට ඇත්තේ ය. අයෝනිසෝ මනසිකාරය (නුනුවණින් මෙනෙහි කිරීම) පදට්ඨාන කර ඇත. මෙය ප්‍රතිපත්තියට අන්තරායකර බව දතයුතුයි.
රඤ්ජනය (ඇලුම් කිරීම) ලක්‍ෂණකොට ඇත්තේ **රාගො** රාගයයි. සිත දූෂ්‍ය කරන ලක්‍ෂණය ඇත්තේ **දොසො** ද්වේෂයයි. මුළාවන ලක්‍ෂණය ඇත්තේ **මොහො** මෝහයයි. කිපෙන ලක්‍ෂණය ඇත්තේ **කොධො** ක්‍රෝධයයි. නැතහොත් සැඩපරුෂ බව ලක්‍ෂණකොට ඇත්තේය. සිත දූෂ්‍ය කරන ලක්‍ෂණ ඇත්තේ, සැඩපරුෂ බව ලක්‍ෂණකොට ඇත්තේ ක්‍රෝධයයි. එය ආඝාතය (වෛර බැඳීම) කෘත්‍යකොට ඇත්තේය. දූෂණය පච්චුපට්ඨාන කොට ඇත්තේ ය. වෛර බැඳීම් ලක්‍ෂණ ඇත්තේ **උපනාහො** උපනාහ යයි. වෛරය අත්නොහැරීම කෘත්‍යකොට ඇත්තේය. ක්‍රෝධය නොසිඳී පවත්නා බව පච්චුපට්ඨාන කොට ඇත්තේය. කියන ලද මැයි. ‘පුබ්බංකාලං කොධො අපරකාලං උපනාහො’ (පූර්ව කාලයේ ක්‍රෝධයයි. පසුකාලයේ උපනාහ යයි.) යනාදියයි.
අනුන්ගේ ගුණ මකන ලක්‍ෂණය ඇත්තේ **මක්ඛො** මක්ඛයයි. අනුන් ගුණ නැසීම කෘත්‍යකොට ඇත. අනුන් ගුණ වසාදැමීම පච්චුපට්ඨාන කොට ඇත. තරඟකාරි බව ලක්‍ෂණකොට ඇත්තේ **පලාසො** පලාසයයි. අනුන්ගේ ගුණ සමග තමාගේ ගුණ සමාන කිරීම කෘත්‍යකොට ඇත. අනුන්ගේ ගුණ ප්‍රමාණයට වඩා ඉහළින් නැගී සිටීම පච්චුපට්ඨාන කොට ඇත.
අනුන්ගේ සම්පත්තීන් අඩුකොට තැකීම ලක්‍ෂණකොට ඇත්තේ **ඉස්සා** ඊර්ෂ්‍යාවයි. එය නො ඉවසන බව ලක්‍ෂණකොට ඇත. එහි නොකැමති බව කෘත්‍යකොට ඇත. ඉන් ඉවත හැරවූ මුහුණ ඇති බව (දැකීමට නොකැමති බව) පච්චුපට්ඨාන කොට ඇත. තමාගේ සම්පත් සැඟවීම ලක්‍ෂණකොට ඇත්තේ **මච්ඡෙරං** මච්ඡේරයයි. තමාගේ සම්පත්තීන් අනුන්ට ද බෙදීයාම නො ඉවසීම කෘත්‍යකොට ඇත. හැකිලීම පච්චුපට්ඨාන කොට ඇත්තේය.
කළ පවු වසා දැමීම ලක්‍ෂණකොට ඇත්තේ **මායා** මායාවයි. එය සඟවන බව කෘත්‍යකොට ඇත. එය වසන් කිරීම පච්චුපට්ඨාන කොට ඇත. තමා තුළ අවිද්‍යමාන ගුණ ප්‍රකාශ කිරීම ලක්‍ෂණ කොට ඇත්තේ **සාඨෙය්‍යං** සාඨෙය්‍ය නමි.
එම ගුණ මතු කොට පෙන්වීම කෘත්‍ය කොට ඇත්තේය. සිතේ උඩඟු බව ලක්‍ෂණකොට ඇත්තේ **ථම්භො** ථම්භයයි. නිගරු පැවැත්ම කෘත්‍ය කොට ඇත්තේ ය. අමද්දවය (දරදඬු බව) පච්චුපට්ඨාන කොට ඇත්තේය. එකටෙක කිරීම ලක්‍ෂණ කොට ඇත්තේ **සාරම්භො** සාරම්භයයි. විරුද්ධ බව කෘත්‍යකොට ඇත. අගෞරවය පච්චුපට්ඨාන කොට ඇත.
ඉහළට නැඹුරු වූ බව ලක්‍ෂණකොට ඇත්තේ **මානො** මාන යයි. එය අහංකාරය කෘත්‍ය කොට ඇත. උඩඟු බව පච්චුපට්ඨාන කොට ඇත. අතිශයින්ම ඉහළට නැඹුරු වූ බව ලක්‍ෂණකොට ඇතේ **අතිමානො** අතිමානයයි. අතිශය අහංකාරය කෘත්‍යකොට ඇත. අතිශයින්ම උඩඟු බව පච්චුපට්ඨාන කොට ඇත.
මත් වූ ලක්‍ෂණය **මදො** මදයයි. මද ග්‍රහණය කෘත්‍යකොට ඇත. උමතු බව පච්චුපට්ඨාන කොට ඇත. පංචකාම ගුණයන් වෙත සිත හැරුණු බව ලක්‍ෂණ කොට ඇත්තේ **පමාදො** ප්‍රමාදයයි. සිත හැරීමට ඉඩදීම කෘත්‍යකොට ඇත. සිහියෙන් වෙන්වීම පච්චුපට්ඨාන කොට ඇත. මෙසේ මේ ධර්මයන්ගේ ලක්‍ෂණාදිය දතයුතුයි. මේ දැක්වූයේ එම පදයන්ගේ සංක්‍ෂිප්ත අර්ථයයි.
විස්තර වශයෙන් වනාහි ‘තත්‍ථ කතමො කොධො’ ආදී වශයෙන් විභංගයෙහි දැක්වූ පරිදි ම දතයුතුයි. මෙහි විශේෂ වශයෙන් - ආමිෂයට ගිජුව තමාට නොලැබී අන් කෙනෙකුට ලැබෙනවිට ලබන්නා කෙරෙහි කිපෙයි. ඔහුට එක්වරක් (පළමුවර) උපදිනුයේ **කොධං** ක්‍රෝධයයි. ඉන්පසුව උපදිනුයේ **උපනාහො** වෛරයයි. ඔහු මෙසේ කිපී වෛර බඳිනුයේ ම ලාභී වූ අන්‍යයාගේ සත්‍ය වශයෙන් ඇත්තා වූ ම ගුණ මකයි. ‘මම ද ඔහු හා සමාන වෙමි’යි තරඟ කරයි. මෙය ඔහුගේ **මක්ඛො** මකු බව ද **පලාසො** තරඟකාරී බව ද වේ. ඔහු මෙසේ අනුන්ගේ ගුණ මකමින්, අනුන් වෙත තරඟකාරී වෙමින් අනුන්ගේ ලාභ සත්කාරාදියෙහි ‘මොහුට මෙයින් කවර ප්‍රයෝජන ද?’ යනුවෙන් ඊර්ෂ්‍යා කරයි. ද්‍රෝහ කරයි. මෙය මොහුගේ **ඉස්සා** ඊර්ෂ්‍යාවයි. ඉදින් ඔහුට කිසියම් සම්පත්තියක් වේද එහි පොදු බවක් ඔහු නො ඉවසයි ද මෙය ඔහුගේ **මච්ඡෙරං** මසුරුකමයි. සිවුපස ලාභ හේතුවෙන් තමා කෙරෙහි ඇත්තා වූ ද දොස් වසාලයි ද, මෙය ඔහුගේ **මායා** මායාවයි. නොමැති ගුණ ප්‍රකාශ කිරීම **සාඨෙය්‍යං** කපටි බවයි. ඔහු මෙසේ පිළිපන්නේ, ඉදින් අදහස් පරිදි සිවුපස ලාභ ලබයි ද එයින් **ථද්ධො** දැඩි සිත් ඇත්තේ, මෘදු නො වූ සිතැත්තේ වේ. මෙය මෙසේ නොකළ යුතු යැයි අවවාද දීමට නොහැකිවන්නේ ද මෙය මොහුගේ **ථම්භො** ථම්භයයි. ඉදින් කිසිවෙක් ‘මෙය මෙසේ නොකළ යුතු’යැයි කිසිවක් කියයි ද, එයින් කෝප වූ සිතැතිව බැම හකුලාගත් මුහුණෙන් ‘ඔබ මගේ කවුද’යි දොස් කියයි. මෙය **සාරම්භො** එකටෙක කීමයි. මෙසේ වූ ස්ථම්භනයෙන් ‘මම ම උතුම්’ යැයි තමා පිළිබඳව සිතමින් මාන උපදවයි. එකටෙක කිරීමෙන් ‘මොවුහු කවුරුද’යි අන්‍යයන්ට අවඥා කෙරෙමින්, තමා උසස්කොට සළකනුයේ **අතිමානී** වේ. මෙසේ ඔහුගේ **මානො** මානය ද **අතිමානො** අතිමානය ද වේ. ඔහු මේ මාන, අතිමානයන් හේතුකොට ජාති මද ආදී අනේකවිධ වූ මද උපදවයි. මත් වූයේ ම පංචකාම ගුණාදී භේද ඇති කාම වස්තූන්හි පමා වේ. මෙය ඔහුගේ **මදො** මදයත්, **පමාදො** ප්‍රමාදයක් ලෙස දතයුතුයි.
**සබ්බ කිලෙසා** යනු සියලුම ක්ලේශ ධර්මයෝ තැවීම් අරුතින් ද බාධා කිරීම් අරුතින් ද කෙලෙස්වලින් කිලිටි වූ බැවින් **දුච්චරිතා** දුශ්චරිත නම් වෙති. ‘කෙලෙස් දාහය ඇති කරති’යි යන අරුතින් **දරථා** දරථ නම් වෙති. ඇතුලත දැවීම් ආදිය කිරිම් අර්ථයෙන් **පරිදාහා** පරිදාහ නම් වෙති. සන්තාප, සිත්තැවුල් ඇතිකරන අරුතින් **සන්තාපා** සන්තාප නම් වෙති. ‘අකුසල වශයෙන් හටගත්හ’යි යන අර්ථයෙන් ද අභිසංඛාරණාර්ථයෙන් ද **සබ්බෙ අකුසලාභිසංඛාරා** සියල්ලෝම අකුසලාභිසංඛාර නම් වෙතියි යන අර්ථයි.
**කෙනත්‍ථෙන** යනු කවර අරුතකින් ද අභිභවනාදී ත්‍රිවිධ අර්ථ දැක්වීම පිණිස ‘පරිසහන්තී ති පරිස්සයා’ (ඉවසති’යි, විඳිති’යි පරිස්සය නම් වෙති) යන ආදිය කීහු. **පරිසහන්ති** යනු දුක් උපදවතියි, අභිභවනය කරති. **පරිහාණාය සංවත්තන්ති** කුසල් දහම් අත්හැරීම පිණිස හේතු වේ. **තත්‍රාසයා** යනු ඒ ශරීරයෙහි අකුසල් දහම් පවතියි. වෙසෙයි. උපදියි යන අර්ථයි. **තෙ පරිස්සයා** යනු කාය දුශ්චරිතාදී උපද්‍රවයෝ යි. **කුසලානං** **ධම්මානං** **අන්තරායාය** යනු ධාතු කිවයුතු සම්‍යක් ප්‍රතිපදා දී කුශල ස්වභාවයෙන් හටගත් ධර්මයන්ගේ අතුරුදහන්වීම පිණිස, නොපෙනී යෑම පිණිස පවතිත්. **සම්මා පටිපදාය** යනු සුන්දර වූ, ප්‍රශස්ත වූ, ප්‍රතිපදාවෙනි, මිථ්‍යා (වැරදි) පිළිවෙතින් නොවේ. **අනුලෝම** **පටිපදාය** යනු විරුද්ධ නොවූ ප්‍රතිපදාවෙනි. ප්‍රතිලෝම වූ ප්‍රතිපදාවෙන් නොවේ. **අපච්චනික** **පටිපදාය** යනු විරුද්ධ නොවූ සතුරු නොවූ ප්‍රතිපදාවෙනි. **අනවත්‍ථ පටිපදාය** අර්ථයට (වෘද්ධියට, වැඩීමට) අනුගත වූ ප්‍රතිපදාවෙනි. මතු මත්තෙහි වඩනා ලද ප්‍රතිපදාවෙනි. යම්සේ අර්ථය (වෘද්ධිය) වේද එසේ පිළිපැදිය යුතු ප්‍රතිපදාව (වුත්තං හොති) කී නියායයි. (**අත්තත්‍ථපටිපදාය** ආත්මාර්ථය (තමාගේ අභිවෘද්ධිය පිණිස) යන පාඨය ද පෙළෙහි එයි. එය අසුන්දරය. **ධම්මානුධම්ම පටිපදාය** යනු ධර්මය නම් නවලෝකෝත්තර ශ්‍රී සද්ධර්මයයි. අනුධර්ම නම් විදර්ශනාදී ඒ ධර්මයට අනුරූප ප්‍රතිපදාවයි. අනුධර්ම ප්‍රතිපදාවයි. ඒ ධර්මානුධර්ම ප්‍රතිපදාව පිණිසයි.
**සීලෙසු පරිපූරකාරිතාය** යනු ප්‍රාතිමෝක්‍ෂ ශීලයෙහි පරිපූර්ණ කොට සිටීම පිණිස, **ඉන්‍ද්‍රියෙසු** **ගුත්තද්වාරතාය** යනු ‘ඇසින් රූප දැක’ ආදී වශයෙන් කියන ලද මනස සයවැනි කොට ඇති ඉන්‍ද්‍රියයන්හි මනාසේ රක්නා ලද ද්වාර ඇති බව පිණිස, **භොජනෙ මත්තඤ්ඤුතාය** ප්‍රතිග්‍රහණාදියෙහි ප්‍රමාණයෙන් යුතු බැවින් අලංසාටකාදී (බමුණු) ක්‍රියාවලින් වෙන්ව, පමණ දත් බොජුන් ඇති බව පිණිස.
**ජාගරියානුයොගස්ස** යනු දවස තුළ සක්මනින් හා හිඳීමෙන් (වැලැක්විය යුතු ක්ලේශ ධර්මයන්ගෙන්) යන ආදී නයින් සද්ධින්‍ද්‍රියාදී පස්වැදෑරුම් පංච ඡාගරණ ධර්මයන්හි සාවධානව යෙදුණහුට, **සතිසම්පජඤ්ඤස්ස** සියලු කමටහන් භාවනාවන්හි අනුයුක්ත (සාවධානව යෙදුණා) වූ සියලු යෝගීන්ට සියලු කල්හි උපකාරී වූ සති සම්පජඤ්ඤයෙහි (සිහි ඇති බවෙහි)
**සතිපට්ඨානානං** යනු ආරම්මණයන්හි බැස එළඹ සිටින හෙයින් ‘පට්ඨාන’ නමි. සතිය ම පට්ඨාන වූයේ ‘සතිපට්ඨානං’. සතිපට්ඨාන නමි. කාය, වේදනා, චිත්ත, ධම්ම යන සිහි මගින් අශුභ, දුඃඛ, අනිත්‍ය, අනාත්ම යන සිවු ආකාරයන් ප්‍රහාණය කිරීම් වශයෙන් ශුභ, සුඛ, නිත්‍ය, ආත්ම සංඥාවන්ගේ ප්‍රහාණ කෘත්‍යය සාධනය කිරීම් වශයෙන් පවත්නා හෙයින් සිවු අයුරකින් ප්‍රභේද වේ. ඒ සතර සතිපට්ඨානයන්ගේ,
**චතුන්නං** **සම්මප්පධානානං** යනු ස්ථිර ලෙස පිහිටුවති. මෙයින් ප්‍රමුඛ වේනුයි, ශෝභන වූ ප්‍රධන් වීර්යය සම්‍යක් ප්‍රධානයයි. මෙය කරණකොට වීර්ය කරත්නුයි ‘පධාන’ නමි. ශෝභන වූ පධානය සම්මප්පධාන යයි. මෙය කරණ කොට මනාසේ වීය ක‍ෙරෙත්නුයි හෝ සම්මප්පධාන නමි. ශෝභන වූ ඒ (ප්‍රධාන වීර්යය) කෙලෙසුන්ගෙන් විරූපත්වයට පත්ව වසන්නහුට ප්‍රධාන වශයෙන් හිතසුව නිපදවන බැවින් ශ්‍රේෂ්ඨ භාවය ගෙනදීම් වශයෙන් ද ප්‍රමුඛත්වය ඇති කරන හෙයින් ද සම්මප්පධාන නම් වේ. මෙය වීර්යයට අධිවචනයකි. (සමානාර්ථවත් පදයකි.) පිළිවෙලින් උපන් නූපන් හා නූපන්-උපන් වශයෙන් සතරක් වූ අකුශල හා කුශලයන්ගේ ප්‍රහාණය අනුත්පාදය (නො ඉපදවීම) උත්පාදය (ඉපැදවීම) ස්ථිතිය (පැවැත්ම) යන සතරවැදෑරුම් කෘත්‍යයන් සාධනය කිරීම් වශයෙන් පවත්නා හෙයින් ප්‍රධාන වීර්යය පිළිබඳ ප්‍රභේදය සතර ආකාර වේ. එම සතර සම්‍යක් ප්‍රධානයන්ගේ ය.
**චතුන්නං ඉද්ධිපාදානං** යනු මෙහි ඡන්ද වීර්ය චිත්ත වීමංස යන මොවුන් අතුරෙන් එක් එක් ධර්මයක් සිද්ධ වේනුයි **ඉද්ධි** ඉද්ධි නමි. ‘සමෘද්ධ වෙති’යි ‘නිපදවෙති’ යි යන අර්ථයි. නැතිනම් සමෘද්ධ වේනුයි හෝ මෙය කරණකොට සත්ත්වයන් සමෘද්ධ වූවත්, වූද්ධියට පත්වූවත්, උසස් බවට පත්වූවන් වෙති’යි හෝ ‘ඉද්ධි’ නමි. පළමු අර්ථයෙන් ඉද්ධි වූයේ ම පාද ද වේනුයි ඉද්ධිපාද නමි. සෘද්ධි කොට්ඨාසයේ යන අරුති. දෙවැනි අර්ථයෙන් සෘද්ධියට පාද වනුයේනුයි ‘ඉද්ධිපාද’ නමි. පාද යනු ප්‍රතිෂ්ඨාවයි. (පිහිටයි.) අධිගම උපායයි යන අර්ථයි. එහෙයින් මනාව මතු මතුයෙහි විශේෂ සංඛ්‍යාත ඍද්ධීන් උපදවති’යි, ඍද්ධීනට පැමිණෙති’යි යන අරුතින් ‘පාද’ යැයි කියනු ලැබේ. ඒ සතර සෘද්ධිපාදයන්ගේ ය.
**සත්තන්නං බොජ්ඣංගානං** යනු චතුස්සත්‍යාවබෝධයෙහි හෝ එම අවබෝධය සඳහා වීර්ය වඩන්නාගේ අංගයයි. කියන ලද මැයි. ‘සා එසා ධම්ම සාමග්ගි..........බොධීති වුච්චති’ (යනුවෙන් ක්‍රියා කාරක සම්බන්ධය වේ.) කවරාකාර සාමග්‍රිතාවයක් ද යත්, ලෝකෝත්තර මාර්ගක්‍ෂණයෙහි දී උපදින, සැඟවුණ උද්ධච්චය තුළ පිහිටීම හා රැස්කිරීම සිදුවන කාමසුඛ-අත්තකිලමථයන් සමග අනුයෝගය (යෙදීම) උච්ඡේද-ශාස්වත දෘෂ්ඨිනට පිවිසීම ආදී නොයෙක් උපද්‍රවයනට ප්‍රතිපක්‍ෂ වූ, සති-ධම්මවිචය-විරිය-පීති-පස්සද්ධි-සමාධි-උපෙක්ඛා යන ධර්මයන්ගේ යම් සාමග්‍රියක් (එක්වීමක්) විසින් ආර්ය ශ්‍රාවක තෙමේ බෝධනය කරනු ලැබේ යැයි සලකා බෝධි යැයි වහරනු ලැබේ ද, යම් සාමග්‍රියක් කරණකොට ක්ලේශ පරම්පරා නමැති නිද්‍රාවෙන් නැගී සිටී ද චතුරාර්ය සත්‍යයක් හෝ ප්‍රතිවේධ කෙරේ ද නිවනම හෝ ප්‍රත්‍යක්‍ෂ කෙරේ ද එම ධර්ම සාමග්‍රී සංඛ්‍යාත වූ බෝධියෙහි අංගයන් වෙතැයි ද බොජ්ඣංග නම් වෙති. ඣානංග මග්ගංග ආදිය මෙනි. තවද මේ ආර්ය ශ්‍රාවක තෙමේ කියන ලද ප්‍රකාර ඇති මේ ධර්ම සාමග්‍රිය විසින් බෝධනය කරනු ලැබේයැයි සලකා ‘බෝධි’ යැයි වහරනු ලැබේ ද ඔහුගේ අංගයන් වෙති’යි බොජ්ඣංග නම් වෙති. සේනංග ආදිය මෙනි. එහෙයින් අටුවාචාරීහු මෙසේ කීහ. ‘අවබෝධ කරගත් පුද්ගලයාගේ අංග වෙතැයි හෝ බොජ්ඣංග නමි’ යනුවෙනි. ඒ සත්ත බොජ්ඣංගයන්ගේයි.
**අරියස්ස අට්ඨංගික මග්ගස්ස** යන මෙහි අරිය යනු ඒ ඒ මාර්ගයෙන් නැසිය යුතු කෙලෙසුන් කෙරෙන් දුරු වූ බැවින් ද ආර්යභාවය ඇතිකරන බැවින් ද (ආර්යඵල ප්‍රතිලාභය කරන බැවින් ද ‘ආර්ය’ යැයි කියනු ලැබේ. එහි අංග අටක් ඇත්තේනුයි අට්ඨංගික නමි. එය වතුරංග සේනාව මෙන් ද පංචගික තූර්ය මෙන් ද අංග මාත්‍රයක් ම වේ. අංග විනිර්මුක්ත වූවක් නොමැත. ‘නිවන සොයති’ යි, ‘කෙලෙසුන් ද නසමින් යෙති’යි යන අරුතින් මග්ග නමි. ඒ ආර්ය අෂ්ඨාංගික මාර්ගය පිළිබඳ භාවනාවෙහි යෙදුණහුට (වඩන්නාට) **ඉමෙසං කුසලානං ධම්මානං** යනු ඉහත දක්වන ලද ලෝකෝත්තර කුසල ධර්මයන්ගේයි. **අන්තරායාය** යනු ලෝකෝත්තර ධර්මයන්ගේ අන්තරාය පිණිසය. අතුරුදහන් වීම පිණිසය. ලෞකික ලෝකෝත්තර ධර්මයන්ගේ අත්හැරීම පිණිසය.
ඒ දෙක අතුරින් ලෝකෝත්තර ධර්මයන්ට ඉපදීමට නොදෙන අර්ථයෙන් **පරිස්සයා** පරිස්සය නමි. ඔවුහු වනාහි නිරුද්ධ වෙමින් උපද්‍රව ගෙන දෙති. එහි **තෙ** යනු ඒ ආත්මභාවයෙහි මේ, **පාපකා** ළාමක පාපධර්මයෝයි. **අත්තභාව** **සන්නිස්සයා** යනු ආත්මභාවය ඇසුරු කරමින්, එය අරමුණු කොට උපදිතියි එනම් වේ. ඇතැමෙක් ‘පරිස්සය’ යැයි කියති.
**වුත්තං** **හෙතං** යනු මෙය කියන ලදැයි යන අරුති. **සාන්තෙ වාසිකො** යනු ‘අන්තේවාසික’ යැයි කියන ලද කෙලෙසුන් සමග එක්ව වසති’යි යන අරුතින් ‘සාන්තේවාසික’ නම් වේ. සමුදාචරණ යැයි කියන ලද කෙලෙසුන් සමග එක්ව වසති යි යන අරුතින් **සාචරියකො** සාචරියක නමි. (ඇතුලත වසති’යි යන අරුතින් සාන්තේවාසික නමි. සිත ඇතුලත ශිෂ්‍යයකු මෙන් ඇවතුම් පැවතුම් ඇතිව, දුබලව පවතින කෙලෙස් අන්තේවාසික නමි. සමුදාචරණ - සං+උද්+ආ+චර ධාතුවයි. සමුදාචරණ යනු ප්‍රබලව, උසස් ලෙස පෙළඹීමයි. ආචාර්යවරයාගේ මෙන් පැවතුම් ඇතිව, පහසුවෙන් තමා යටත්කර ගැනීමට සමත් කෙලෙස්.)
**චක්ඛුනා රූපං දිස්වා** යනු චක්ඛු විඤ්ඤාණයෙන් රූප දැක, මතු කියනු ලබන **සොතෙනසද්දං සුත්‍වා** යනාදියෙහි ද මේ ක්‍රමයම වේ. **උප්පජ්ජන්ති** යනු මනාකොට, උසස්ව හැසිරෙති. **සරසංකප්පා** යනු නානාවිධ අරමුණු කෙරෙහි හැසිරීම් වශයෙන් උපදින පරිකල්පනයි. **සඤ්ඤොජනීයා** යනු අරමුණු බවට පත් වූ සංයෝජනයන්ගේ සංවර්ධනයෙන්, සංයෝජනයන්ට හිත වූ **ත්‍යාස්සා** යනු (තෙ+අස්ස) යනු ඒ පවිටු කෙලෙස්හු මේ පුද්ගලයාගේ **අන්තොවසන්ති** යනු අභ්‍යන්තරයෙහි (සිතේ) වාසය කරති. **අන්‍වාස්ස වසන්ති** යනු සන්තානයට පිවිස, බොහෝසෙයින් ලුහුබැඳ වෙසෙති. එහෙයින් මේ අකුසල ධර්මයෝ එම පුද්ගලයා **සමුදාචරන්ති** යනු බලවත්ව හසුරුවති. ඔහු කෙරෙහි ප්‍රබල ලෙස පවතිති’යි යන අර්ථයි.
කිළිටි කරන අර්ථයෙන් **මලා** මලනම් වෙති. සතුරුය යන අර්ථයෙන් **අමිත්තා** අමිත්ත නම් වෙති. වෛරී අර්ථයෙන් **සපත්තා** සපත්ත නම් වෙති. නැසීමේ අර්ථයෙන් **වධකා** වධක නම් වෙති. පසමිතුරු අර්ථයෙන් **පච්චත්‍ථිකා** පච්චත්‍ථික නම් වෙති. නැතහොත් **මලා** යනු සූර්යයාට උපක්ලේශ වූ වලාකුළු මෙනි. **අමිත්තා** යනු සූර්යයාට දුම මෙනි. **සපත්තා** යනු සූර්යයාට පොළව මෙනි. **වධකා** යනු සූර්යයාට දූවිලි මෙනි. **පච්චත්‍ථිකා** යනු සූර්යයාට රාහු මෙනි. **මලා** යනු රන්වල මළ බැඳීම මෙන් සිතේ ප්‍රභාව නසන්නාහුය. **අමිත්තා** යනු යකඩ මළ මෙන් සිතේ සිනිඳු බව නසන්නාහුය. **සපත්තා** යනු මුහුණට මුහුණ දී යුධ කරන සතුරන් මෙන් සිතේ පිහිටි ධර්මයන් නසන්නාහුය. **වධකා** යනු මනුෂ්‍ය ඝාතකයන් මෙන් ධර්මය නසන්නාහුය. **පච්චත්‍ථිකා** යනු ජීවග්‍රහයෙන් අල්ලාගන්නා ලද රජෙකුගේ විනාශය මෙන් මෝක්‍ෂ මාර්ගය වළකන්නාහුය’ යනුවෙන් ඇතැමෙක් විවරණය කරති.
**අනත්‍ථජනනො** යනු අර්ථය නොවූයේ අනර්ථයයි. ඒ අනර්ථය උපදවන්නේය යන අරුතින් අනත්‍ථජනනා නමි. **කොධො** ක්‍රෝධයයි. **ලොභො චිත්තප්පකොපනො** යනු සිත අවුස්වන, සසල කරන, කුසල් වළක්වා සිත අවහිර කරතියි යන අර්ථයයි. **භය** **මන්තරතො ජාතං** යනු අභ්‍යන්තරයෙහි තමාගේ සිත තුළ ම උපදින, අනර්ථය ජනනය කිරීම් ආදී භයට හේතු වූ උපද්‍රවයෝ යි. **තං ජනො නාව බුජ්ඣතී** යනු අඥාන වූ මහජනයා ඒ උවදුරු හැඳිනගෙන එතෙරවීමට නොදනිති. **අත්‍ථං** යනු කුපිත වූ පුද්ගලයා ලෞකික වූ ද ලෝකෝත්තර වූ ද හිතවැඩ නොදනියි. **ධම්මං** යනු අර්ථයට හේතුවයි. **අන්‍ධත්තමං** යනු ඝන අන්‍ධකාරයයි. **යං** යනු යම්හෙයකින්, නොහොත් යම් මිනිසෙක්, **සහතෙ** යනු අභිභවනය කරයි.
**අජ්ඣත්තං** යනු ස්වකීය සන්තානයෙහි **උප්පජ්ජමානා** **උප්පජ්ජන්ති** යනු පූර්වාන්තයෙන් මතු වී උපදනාහ. අහිත පිණිස, දුක් පිණිස උපදිති. ඒ දෙකින්ම සැපයෙන් තොර විහරණය අදහස් වේ. **අහිතාය** යනු චෛතසික වශයෙන් දුක් බව පිණිස ය. **දුක්ඛාය** යනු කායික වශයෙන් දුක් බව පිණිස ය. **අඵාසුවිහාරාය** ඒ දෙකින් ම අපහසු විහරණය පිණිසය. නැතහොත් **උප්පජ්ජමානා උප්පජ්ජන්ති** යනු භවංග චලනයේ සිට වොත්‍ථපනය දක්වා වූ චිත්ත ක්‍ෂණ, ‘උප්පජ්ජමාන’ නමි. ‘වොත්‍ථපනයට පැමිණ නොනවත්නා බැවින් උප්පජ්ජන්ති නම් වෙති යි ඇතැමෙක් අර්ථ වර්ණනා කරති.
**තචසාරං ච සංඵලං** තමාගේ ම ඵලයෙන් නැසුණා වූ උණ ගස මෙනි. **අරති** යනු කුසල් දහම්හි කළකිරුණු බවයි. **රතී** යනු පස්කම් ගුණයෙහි විශේෂ ඇල්ම (දැඩි ඇල්ම)යි. **ලොමහංසො** යනු කටුවක් මෙන් උඩුකුරුව නැමුණ රෝමයි. **ඉතො නිදානා** යනු මේ ‘ආත්මභාවය මොවුනට නිදාන වෙති’යි, ප්‍රත්‍ය වෙතියි ඉතෝනිදාන නම් වෙති. **ඉතො** **ජාතා** යනු මේ ආත්මභාවයෙන් උපන්නාහු යි. **ඉතො සමුට්ඨාය මනො විතක්කා** යනු යම්සේ දිග නූලකින් පය බැඳි කපුටෙකු දරුවෝ ඒ නූලේ කෙළවර ඇඟිල්ලේ වෙළාගෙන අත්හරිත් ද, කපුටා ඉතා දුර ගොස් පවා නැවත දරුවන්ගේ පාමුලම වැටේ ද එමෙන් ම මේ ආත්මභාවයෙන් නැගී පාප විතර්කයෝ සිත හැර යති.
**සන්තෙවාසිකො** යනුවෙන් දක්වන ලද පළමු සූත්‍රය කෙලෙසුන් සමග එක්ව විසීම සඳහා කියන ලදී. **තයො මෙ භික්ඛවෙ අන්තරා මලා** යනුවෙන් දක්වන ලද ‘මහණෙනි, ඇතුලතින් කිලිටි වීම් තුනෙකි’ යන දෙවන සූත්‍රය කුසල්දහම් කිළිටි කිරීම් වශයෙන් ද අර්ථය හා අනර්ථයන් (වැඩ අවැඩ) නොදැනීම් වශයෙන් ද **තයො ඛො මහාරාජ පුරිසස්ස ධම්මා අජ්ඣත්තං** **උප්පජ්ජමානා** යනුවෙන් (මහරජ, ධර්මත්‍රයක් පුරුෂයාගේ අභ්‍යන්තරයෙහි උපදනාහු) දක්වන ලද තුන්වැනි සූත්‍රය තමාගේ ආශ්‍රය නැසීම් වශයෙන් ද **රාගො ච දොසොච ඉතො නිදානා **යනුවෙන් (රාගය ද ද්වේෂය ද මේ ආත්මභාවය නිදානකොට ඇත්තාහුය.) දක්වන ලද සිවුවන සූත්‍රය කෙලෙසුන්ගේ ප්‍රතිෂ්ඨාව (පදනම) දැක්වීම් වශයෙන් ද කියන ලදැයි දතයුතුයි.
**තතො පරිස්සයතො** යනු ඒ උපද්‍රව හේතුවෙන්, **තං පුග්ගලං** යනු කියන ලද ආකාරයෙන් කෙලෙසුන්ගෙන් පිරි පුද්ගලයායි. **දුක්ඛං අන්‍වෙති **යනු දුක පසුපස ගමන් කරයි. මව පසුපස යන කිරි දරුවකු මෙනි. **අනුගච්ඡති** යනු වධයට පැමිණියකු (සොරෙකු) කරා යන වධකයකු මෙන් සමීපයට යයි. **අන්‍වායිකං හොති** යනු පැමිණියේ වේ. හිස ගසාදමන දංගෙඩිය ළඟට මෙන් දුක සමීපයට පැමිණේ. **ජාති දුක්ඛං** යන මෙහි ජාති ශබ්දයෙහි අනේක අර්ථයෝ දක්වන ලදහ. කෙසේද යත්:
ජාති යන්නෙහි භවය, කුලය, නිකායය, සීලය, පඤ්ඤත්තිය, ලක්ඛණය, ප්‍රසූතිය, සන්‍ධියයි යන අර්ථයෝ දක්වන ලදහ.
ඒ එසේමැයි. ‘එකම්පි ජාති ද්වෙපි ජාතියො’ (එක් ආත්මභාවයක් ද ආත්මභාව දෙකක්දැයි) යනාදියෙහි භවය යන අර්ථයයි. ‘අක්ඛිත්තො අනුපක්කුට්ඨො ජාතිවාදෙන’ (කුලවාදය හේතුකොට බැහැර කරන ලද්දේ, හෙළා දකින ලද්දේ නොවේ.) යන තැන්හි කුලය යන අර්ථයයි. ‘අත්‍ථිවිසාඛෙ නිගණ්ඨා නාම සමණ ජාති’ (විශාඛාවෙනි. නිඝණ්ඨ නම් ශ්‍රමණ ජාතියක් ඇත.) යන තැන්හි නිකාය යන අර්ථයයි. ‘යතො’හං භගිනි, අරියාය ජාතියා ජාතො නාභිජානාමි’ (නැගනියනි, මා ආර්ය ජාතියෙහි උපන් තැන් පටන්) යන තැන්හි ආර්ය ශීලය යන අර්ථයයි. ‘තිරියා නාම තිණ ජාති නාභියා උග්ගන්ත්‍වා නභං ආහච්ච ඨිතා අහොසි’ (තිරියා නම් තෘණ වර්ගය නාභි ප්‍රමාණයෙන් ඉහළට නැග අහස වසා සිටියේ විය.) යන මෙහි ව්‍යවහාරය යන අර්ථයයි. ‘ජාති ද්වීහි ඛන්‍ධෙහි සංගහීතා’ (හටගැනීම ස්කන්ධ දෙකකින් සංගෘහීත වේ.) යන මෙහි සංඛත ලක්‍ෂණයයි. ‘සම්පති ජාතො ආනන්‍ද බෝධිසත්තො (ආනන්දය, උපන් කෙණෙහි ම බෝධිසත්ත්ව තෙමේ) යන මෙහි ප්‍රසූති අර්ථයයි. ‘භව පච්චයා ජාති, ජාතිපි දුක්ඛාති’ (භවය හේතු කොට ඉපදීම වේ. ‘ඉපදීම ද දුකකි.) යන තැන්හි පර්යාය (සම්මුති) වශයෙන් පටිසන්ධි ක්‍ෂණය අදහස් වේ. නිෂ්පරියාය (පරමාර්ථ) වශයෙන් ඒ ඒ තැන උපදින සත්ත්වයන්ගේ යම් යම් ස්කන්ධයෝ පහළ වෙත් ද ඒ ස්කන්ධයන්ගේ පළමු පහළවීමයි.
මේ ජාතිය (ඉපදීම) දුකක් වනුයේ කවර හෙයින් ද? නොයෙක් ආකාර දුක්ඛයනට වස්තු වූ හෙයිනි. දුක් වනාහි බොහෝ ය. ඒ කෙසේද යත්, දුක්ඛ දුක්ඛය, විපරිණාම දුක්ඛය, සංඛාර දුක්ඛය, පටිච්ඡන්න දුක්ඛය, අපටිච්ඡන්න දුක්ඛය, පරියාය දුක්ඛය, නිෂ්පරියාය දුක්ඛය යනුවෙනි.
මෙහි කායික චෛතසික දුක්ඛය වේදනා ස්වභාව වශයෙන් ද නාම වශයෙන් ද දුක් බැවින් ‘දුක්ඛ දුක්ඛ’ යැයි කියනු ලැබේ.
සුඛ වේදනාව, විපරිණාමයෙහිදී දුක්ඛ උත්පත්තියට හේතුවන බැවින් ‘විපරිණාම දුක්ඛ’ යැයි ද උපේක්‍ෂා වේදනාව අවශේෂ වූ ත්‍රෛභූමික සංඛාරයෝ ද ඇතිවීම හා නැතිවීමෙන් දැඩිසේ පෙළුණු බැවින් සංඛාර දුක්ඛ යැයි ද කියනු ලැබේ.
කන් කැක්කුම, දත් කැක්කුම, රාගයෙන් උපන් පරිදාහය, ද්වේෂ මෝහ යන දෙකින් උපන් පරිදාහය යන කායික චෛතසික ආබාධ විචාරා දතයුතු වන බැවින් ද, උපක්‍රමයෙන් අප්‍රකටව පවත්නා බැවින් ද පටිච්ඡන්න (සැඟවුණු) දුක් වේ.
දෙතිස් වධ බන්ධන ආදියෙන් හටගත් ආබාධ නොවිචාරාම දත හැකි බැවින් ද, උපක්‍රමයන් ප්‍රකටව පවත්නා බැවින් ද අප්පටිච්ඡන්න (නො සැඟවුණු) දුක් වේ.
දුක්ඛ දුක්ඛය හැර සෙසු දුක් සච්ච විභංගයෙහි (ඇතුලත්ව) ආයේය. ජාති ආදී සියල්ල ම ඒ ඒ දුක්ඛයට වස්තු වන බැවින් පරියාය (අනියත) දුක්ඛයකි. දුක්ඛ දුක්ඛය නිෂ්පරියාය (නියත) දුක්ඛයකි.
මෙහි මේ ජාති හෙවත් ඉපදීම, බාල පණ්ඩිත ආදී සූත්‍රයන්හි දී භාග්‍යවතුන් වහන්සේ විසින් ද උපමා වශයෙන් දෙසන ලද යම් අපා දුකක් වේද, තවද, සුගති’ යැයි කියනු ලබන මිනිස්ලොව ද ගැබ පිළිසිඳ ගැනීම් ආදිය මුල්කරගත් යම් දුකක් උපදී ද එයට වස්තූන් විද්‍යමාන වන හෙයින් දුක්ඛ නම් වේ.
එහි ගබ්භොක්කන්ති (මවුකුස පිළිසිඳීම්) ආදිය මුල්කොට ඇතිවන දුක් මෙසේ යි. ‘මේ සත්ත්වයා මවුකුස පිළිසිඳ ගනුයේ උපුල්, රත් පියුම්, හෙළ පියුම් ආදියෙහි නූපදියි. ආමාශයට යටින් ද පක්වාශයට උඩින්ද උදර පටලයට හා කොඳු ඇටයටත් දෙකට මැදි වූ, අතිශයින් බාධා සහිත වූ ඝන අන්ධකාර ඇති නානාප්‍රකාර කුණපවලින් පිරි අතිශයින් දුගඳ හමන, ඉතාමත් පිළිකුල් කටයුතු වූ කුස් පෙදෙස්හි කුණු වූ මසකු තුළ, පිළුණු කොමු පිඩක්ව (පිට්ටුවක්) තුළ, ගවරවළ ආදිය තුළ උපදින පණුවකු මෙන් උපදියි. එහි උපන් ඒ (සත්ත්ව) තෙමේ දසමසක් මවුකුස හටගන්නා උණුසුමින් තැම්බුම් උන්නක් මෙන් පැසෙමින්, පිටි පිඩක් (පිට්ටුවක්) මෙන් හුමාලයෙන් තෙත්වෙමින්, අත්පා හැකිලීම්, දිගහැරීම් ආදියෙන් තොරව අතිශයින් දුක් විඳියි. මෙය **ගබ්භොක්කන්ති මූලකං දුක්ඛං** ගබ්භොක්කන්තිය මුල්කොට ඇතිවන දුක නමි.
ඒ සත්ත්ව තෙමේ මව වහා ඇකිලීම්, පැකිලීම්, ගමන් කිරීම්, හිඳගැනීම් නැගිටීම්, පෙරලීම් ආදිය කරනවිට, සුරාසොඬෙකුට හසු වූ එළු පැටවකු මෙන් ද අහිකුණ්ටිකයකු අතට පත් නයි පැටවකු මෙන් ද ඉදිරියට පසුපසට ඇදීම්, උඩු අතට යටි අතට ගැස්සීම් ආදී උපක්‍රමයන්ගෙන් අධිමාත්‍ර වූ යම් දුකක් අනුභව කරයි ද එසේම මව ශීතල දිය පානය කරන කල්හි සීත නිරයේ උපන්නෙකු මෙන් ද, උණු කැඳබත් ආදියක් අනුභව කරන කල්හි අඟුරු වැස්සකට හසුවූවකු මෙන් ද ලුණු ඇඹුල් ආදිය අනුභව කරන කල්හි සිරුර තීරු තීරු කොටපළා (කේඳිලා) කාඩි ගැල්වීම වැනි වධයට පත්වූවකු සෙයින් ද, තියුණු දුක් අනුභව කරයි ද, මෙය **ගබ්භ පරිහරණමූලකං දුක්ඛං** යනු ගැබ් පරිහරණය මුල්කොට ඇති දුකයි.
යම්හෙයකින් මව මූඪගර්භ (ගබ්සා) ඇත්තියක් වුවහොත්, මිතුරන්, ලැදියන්, හිතවතුන් ආදීන් විසිනුදු දැකිය නොහැකි තරම් දුක් ඉපදීමට හේතු වූ කැපුම් පැළුම් ආදියෙන් යම් දුකක් උපදී ද, මෙය **ගබ්භවිපත්තිමූලක** (ගැබ විනාශවීමෙන් ඇතිවන) දුකයි.
ප්‍රසූති කාලයෙහි දී මවගේ කර්මජ වාතයෙන් පෙරලී අවුත් නරක ප්‍රපාතයක් වැනි අතිභයානක වූ යෝනි මාර්ගයට පිවිසවනු ලබනවිට ද අතිශය සම්බාධ සහිත වූ යෝනි මුඛයෙන් පිටතට නෙරපවනු ලබන විට ද යතුරු සිදුරකින් නික්මවනු ලබන මහ ඇතෙකුට මෙන් ද සංඝාත නිරයේ පර්වතවලින් සුණුවිසුණු කරන ලද නිරි සතෙකුට මෙන් ද යම් දුකක් උපදී ද, මෙය **විජයානමූලකං දුක්ඛං** වැදීම මුල්කර ගත් දුකයි.
අලුත් වණයක් බඳු සුකුමාර ශරීරයක් ඇතිව උපන්නහුට අතින් අතට ගැනීම්, නැහැවීම්, සේදීම්, රෙදිවලින් පිරිමැදීම් ආදිය කරනවිට හිඳි තුඩු දැලිපිහි තල ආදියෙන් විඳීම්-පැළීම් ආදිය කරනවිට මෙන් යම් දුකක් විඳියි ද මෙය මවුකුසින් **බහිනික්ඛමූලකං දුක්ඛං** පිටතට නික්මෙනවිට ඇතිවන දුකයි.
ඉන්පසු දිවිපැවැත්මෙහිදී තමා විසින් ම තමාට වධ දී ගැනීමෙන් අචේලක (නිගණ්ඨ) ව්‍රත ආදියෙන් ඇතුළතින්-පිටතින් සිරුර තවා ගන්නා විට ද ක්‍රෝධ වශයෙන් (තරහ වී) ආහාර නොගෙන සිටිනවිටද (සිරුර විද කොකුවලින්) එල්බ සිටිනවිට ද යම් දුකක් උපදී ද, මේ **අත්තූපක්කම මූලකං දුක්ඛං** තමාගේ ම උපක්‍රම මුල්කොට උපන් දුකයි.
අනුන්ගේ වධබන්ධන විඳින්නාට යම් දුකක් උපදියි ද, මේ **පරූපක්කම මූලකං දුක්ඛං** අනුන්ගේ උපක්‍රම මුල්කොට ඇතිවන දුකයි.
මෙසේ දැක්වූ සියලුම දුක්ඛයන්ට මෙලොව උපතම (ජාති) වස්තු වේ. මෙය **ජාති දුක්ඛං** ඉපදීමේ දුක නමි.
**ජරා දුක්ඛං** ජරාව දෙවැදෑරුම් වේ. සංඛත ලක්‍ෂණ වශයෙන් හා කැඩීම් වැටීම් ආදී වශයෙන් සම්මත වූ පැවැත්මෙහි එකම භවයකට අයත් වූ ස්කන්ධයන්ගේ දිරායෑම, පැරණිවීම වශයෙනි. මෙහිලා දෙවැනි කරුණ අභිප්‍රේතයි. (අදහස් වේ.) සංඛාර දුක් ඇතිකරන බැවින් මෙන් ම දුකට වස්තුවන බැවින් ද ඒ මේ ජරාව (දිරායෑම) දුකක්මය. අඟපසඟ ලිහිල්වීම, ඉඳුරන් විකෘති වීම, විරූපී බව, යොවුන් බව නැසීම, වීර්යය හීන වීම, සිහිකල්පනා නැතිකරන, අනුන්ගේ රොස් පරොස් ඇසීම් ආදී අනේකප්‍රකාර වූ හේතු නිසා කායික චෛතසික වූ යම් දුකක් වේද, එයට ආධාර (වස්තු) වනුයේ ජරාවයි. එහෙයින් කියන ලදී.
අතපය ආදී ශරීරාවයව ලිහිල් වීමෙන් ද ඉඳුරන් විකෘති වීමෙන් ද යොවුන් බව විනාශවීමෙන් ද බලය-ශක්තිය නැසීමෙන් ද
සිහිකල්පනාදිය ඉවත යාමෙන් ද තමාගේම අඹුදරුවන්ට පවා අප්‍රියවීමෙන් ද බොහෝසෙයින් ළදරුවන්ගේ ස්වභාවයට පත්වීමෙන් ද,
මනුෂ්‍ය තෙමේ යම් කායික වූ ද එසේම මානසික වූ ද යම් දුකකට පැමිණේ ද, ඒ සියලු දුක් ජරාවට පත්වීම හේතුකොට සිදු වේ. එහෙයින් ජරාව දුකකි.
මේ ජරා දුක පුද්ගලයා ලුහුබැඳ පැමිණේ යැයි සම්බන්ධ කළයුතුයි. **ව්‍යාධී** යනු විවිධ වූ දුක් ඇතිකරයි. ගෙනදෙයි නුයි ව්‍යාධි නමි. රෝගී කරයි. සෞඛ්‍යයට බාධා කරයි. කම්පිත කරයි යන අරුතින් ද ව්‍යාධි නමි.
**මරණ දුක්ඛං** යනු මරණ දුකයි. මෙහිද මරණය දෙ-ආකාර වේ. ‘ජරාමරණං ද්වීහි ඛන්‍ධෙහි සංගහිතං’ (ජරා-මරණ යන දෙක ස්කන්ධ දෙකකින් සංගෘහිත වේ.) යනුවෙන් කියන ලද (සංඛත ලක්ඛණං) සංඛත ලක්‍ෂණය හා ‘නිච්චං මරණතො භයං’ (මරණයෙන් නිරතුරුව උපදින බිය) යනුවෙන් කියන ලද (එක භව පරියාපන්න ජීවිතප්පබන්‍ධ විච්ඡෙදො) එක් භවයකට අයත් ජීවිතේන්‍ද්‍රිය සම්බන්ධය බිඳී යාමයි. මෙහි අභිප්‍රේත වනුයේ (දෙවනුව කී) ජාති පච්චය (ඉපදීම හේතුකොට) සිදුවන මරණයයි. ඉපදීම හේතුකොට ඇතිවන මරණය, උපක්‍රම මරණය, සරස මරණය, (ස්වාභාවික මරණය) ආයුක්ඛය මරණය හා පුඤ්ඤක්ඛය මරණය යනු ද එයට ම නම් වේ. නැවත ක්‍ෂණික මරණය, සම්මුති මරණය හා සමුච්ඡේද මරණය යැයි මරණයේ ප්‍රභේද දතයුතුයි. පැවතියදීම (ජීවත්ව සිටියදීම) රූප අරූප ධර්මයන්ගේ ක්‍ෂණයක් පාසා බිඳීයාම ක්‍ෂණික මරණය නමි. ‘තිස්ස මළේය’, ‘ඵුස්ස මළේය’ යනු පරමාර්ථ වශයෙන් සත්ත්වයකු නැති හෙයින් ද ‘ශෂ්‍ය මළේය. ගස මළේය’ යනු ජීවිතේන්‍ද්‍රියක නැති හෙයින් ද සම්මුති මරණ නමි. රහතන් වහන්සේගේ ප්‍රතිසන්ධියක් නොමැතිව (කළුරිය කිරීම) පිරිනිවන්පෑම සමුච්ඡේද මරණ නමි. බාහිර සම්මුති මරණය හැර සෙසු සම්මුති මරණ ද, ඉහත දැක්වූ පරිදි බැඳීම් සිඳින බැවින් මෙහිදී සංග්‍රහ කර දැක්විණි. දුකට හේතු වතු වන බැවින් මරණය දුකකි. එහෙයින් මෙය කියන ලදී.
පාපියාට පාපකර්මාදී නිමිති පෙනෙන විට ද පින්වතාට ප්‍රිය වස්තූන්ගේ වියෝගය ඉවසාගත නොහැකි වන විට ද මරණාවස්ථායෙහි දී අවිශේෂයෙන් යම් මානසික දුකක් වේද, සියල්ලන් හටම සන්ධි බන්‍ධනච්ඡේදනාදී වූ (අත් පා, අඟ පසඟ සිඳීම්) මර්මස්ථානයනට හානි කරන වධ වේදනාවන්ට භාජන වනවිට ද, පමණ කළ නොහැකි,
නො ඉවසිය හැකි, ප්‍රතිකාර නැති යම් ශාරීරික දුකක් වේද, මෙකී සියලු දුකට මේ මරණය යම් හෙයකින් වස්තු වේ ද, එහෙයින් මෙය දුකක්ම යැයි කියන ලදී.
**සොක පරිදෙව දුක්ඛ දොමනස්සුපායාසදුක්ඛං** යන මෙහි, ශෝකාදියෙහි **සොකො** ශෝකය නම්, ඤාති ව්‍යසනාදියෙන් හටගත්තා වූ ඇතුළත තැවීම් ලක්‍ෂණ ඇති චිත්ත සන්තාපයයි. එය (ඉහත කී) දුක්ඛ දුක්ඛය වන බැවින් ද දුක වස්තුකොට ඇති බැවින් ද ‘දුක්ඛ’ නමි. එහෙයින් කියන ලදී.
ශෝකය සත්ත්වයන්ගේ හදවත විෂ පෙවූ හීයකින් මෙන් පෙළයි. තවද ගින්නෙන් රත්කළ යකඩ හුලකින් මෙන් අතිශයින් දවයි. යම්හෙයකින් (එය) ව්‍යාධි, ජරා, මරණ, වැලපීම වැනි විවිධාකාර දුක් ගෙනදෙයි ද එහෙයින් ශෝකය දුකකැයි කියනු ලැබේ.
**පරිදෙවො** පරිදේව නම් ඤාති ව්‍යසනාදියෙන් පහරන ලද්දහුගේ වාග් ප්‍රලාපයයි. වැලපීමයි. (ඉහත කී පරිදි) සංඛාර දුක්ඛ වන බැවින් ද, දුකට වස්තු වන බැවින් ද දුක්ඛ නම් වන්නේය. එහෙයින් මෙය කියන ලදී.
‘යම් ශෝක නම් හුලෙන් පවරන ලදුව වැළපෙනුයේ බොහෝසෙයින් උගුර, තොල්, තල්ල වියලීමෙන් හටගත් නො ඉවසිය හැකි අපමණ දුකකට පත් වේ. එහෙයින් භාග්‍යවතුන් වහන්සේ පරිදේවය දුකෙකැයි වදාළ සේක.’
**දුක්ඛං** දුක නම් කය පෙළන ලක්‍ෂණ ඇති කායික දුකයි. ඉහත කී පරිදි දුක්ඛ දුක්ඛ වන බැවින් ද, කායික දුක් එළවන බැවින් ද, මානසික දුක් ඇතිකරන බැවින් ද දුක්ඛ නම් වන්නේ ය. එහෙයින් මෙය කියන ලදී.
යම්හෙයකින් මේ කායික දුක්ඛය (සත්ත්වයා) පෙළයි ද එමෙන් ම බොහෝසෙයින් මානසික දුක්ඛය ද දනවයි ද එහෙයින් විශේෂයෙන් ද දුකෙකැයි කියන ලදී.
**දොමනස්සං** දෝමනස්ස නම් සිත පෙළන ලක්‍ෂණ ඇති මානසික දුකයි. දුක්ඛ දුක්ඛ ස්වභාවයෙන් ද කායික දුක් එළවන හෙයින් ද දෝමනස්සය දුක්ඛ නමි. මානසික දුක්ඛයෙන් පෙළුණාහු කෙස් විසුරුවාගෙන ළෙහි අත් ගසති. පෙරළෙති. ඒ මේ අත පෙරළෙති. කඩතොලු ඇති ප්‍රපාතයට පනිති. සැතින් ඇනගනිති. වස විස කති. ගෙළ වැළලා ගනිති. ගිනි වදිති. මෙසේ නානාප්‍රකාර වූ දුක් විඳිති. එහෙයින් මෙය කියන ලදී.
යම්හෙයකින් සිත පෙළයි ද කායික පීඩා පවා ගෙන එයි ද එහෙයින් දෝමනස්සය දුක්ඛ නම් විය.
**උපායාසො** උපායාස නම් ඤාතිව්‍යසනාදිය හේතුකොට දැනෙන අතිමාත්‍ර මානසික දුකින් උද්දීප්ත ආයාසය (දැඩි වෙහෙස)මයි. සංස්කාර ස්කන්ධයට ඇතුලත් එක්තරා ධර්මයෙකැයි ඇතැමෙක් පවසති. උපායාසය ඉහත කී පරිදි සංඛාර දුක්ඛ වන හෙයින් ද සිත දවන, තවන බැවින් ද කායික වෙහෙස ඇතිකරන බැවින් ද දුක් වන්නේ ය. එනිසා මෙය කියන ලදී.
අධිකව සිත දැවීමෙන් ද කය වෙහෙසීමෙන් ද අතිමාත්‍ර වූ යම් දුකක් දනවාද, එහෙයින් උපායාසය දුකෙකැයි කියන ලදී.
මෙහි වනාහි ශෝකය මද ගින්නෙන් බඳුනක් තුළ පැසීම වැනියැයි ද පරිදේවය තද ගින්නෙන් පැසෙන බඳුනක වූ දෙය පිටතට උතුරායෑම වැනියැයි ද උපායාසය පිටතට නික්මීමට නොහැකි ඉතිරිය බඳුන තුළම සිඳී අවසන් වනතෙක් පැසීම වැනි යැයි ද දතයුතුයි.
**නෙරයිකං දුක්ඛං** යනු නිරයෙහි පංචවිධ වධ බන්ධනාදී වූ දුක් (සත්ත්වයා) ලුහුබැඳ එයි. එය දේවදූත සූත්‍රය අනුව විස්තර කළ යුතුයි. එහෙයින් මෙය කියන ලදී.
ඉදින් සත්ත්ව තෙමේ නරකයෙහි නො උපදින්නේ නම්, එහි ගිනිගැනීම් ආදී නො ඉවසිය හැකි දුක් කොතැනක ප්‍රතිෂ්ඨාවක් ලබන්නේද? එහෙයින් (ශාක්‍ය) මුනීන්‍ද්‍රයන් වහන්සේ ජාතිය (ඉපදීම) දුකෙකැයි වදාළ සේක.
**තිරච්ඡාන යොනිකං දුක්ඛං** යනු තිරිසනුන් අතරෙහි කසයෙන්, කෙවිටෙන් තැළීම් විඳීම් ආදී අනේකප්‍රකාර දුක් පැමිණේ. මෙහිදී බාලපණ්ඩිත සූත්‍රයෙහි එන ලෙස ගතයුතුයි. එහි මෙසේ කියන ලදී.
තිරිසන් සතුන් අතර, කස-කෙවිටි-මුගුරු පහර ආදියෙන් ඇතිවන යම් දුකක් වේද එහි ඉපදීමෙන් තොරව එය කෙසේ සිදුවේද? එහෙයින් ද ඉපදීම දුකකි.
**පෙත්ති විසයිකං දුක්ඛං** යනු ප්‍රේත ලෝකයෙහි සා පිපාසා අව් වැසි සුළං ආදියෙන් උපදනා දුක් ඇත. තියුණු අන්ධකාරය ඇති ලෝකන්තරික (අසුර නිකායෙහි) ඉවසිය නොහැකි ශීතාදී දුක් ද පැමිණෙයි. එහෙයින් මෙය කියන ලදී.
ප්‍රේත ලෝකයෙහි සා පිපාසා, අව්වැසි සුළං ආදී විචිත්‍ර වූ නොයෙක් දුක්විඳිය යුතු වේ. එම ප්‍රේත ලෝකයේ නූපන්නහුට එබඳු දුකෙක් නැත. එහෙයින් බුදුහු ජාතිය (ඉපදීම) දුකෙකැයි වදාළහ.
ඝනාන්‍ධකාර සහිත වූ නො ඉවසිය හැකි ශීතයෙන් යුත් ලෝකාන්තරිකයෙහි, අසුර නිකායෙහි යම් දුකක් ඇති ද යම් ලෙසකින් ඉපදීමක් නැත්නම්, එම දුක නොවන්නේය. එහෙයින් ද මේ ඉපැදීම දුකකි.
**මානුසකං දුක්ඛං **යනු මිනිසුන් අතර ඇතිවන වධ බන්‍ධනාදී දුක්ය. **ගබ්භොක්කන්තිමූලං දුක්ඛං** යනු ‘මේ සත්ත්වයා මව්කුස උපදිනුයේ උපුල්, රත්පියුම්, හෙළ පියුම් ආදියෙහි නූපදියි’ යනාදී වශයෙන් යම් ජාති දුකක් ඉහත විස්තර කරන ලද්දේ ද, මේ ගැබ පිළිසිඳ ගැනීම මූලිකව ඇතිවන දුක පළමු කොට සත්ත්වයා ලුහුබැඳ එයි. **ගබ්භට්ඨිති මූලකං දුක්ඛං** යනු (සත්ත්වයා පිළිසිඳගත් පසු ඔහුගේ) ‘මවගේ වහා පය පැකිලීම්, ගමන් කිරීම්, හිඳීම් ආදී නයින් යම් තියුණු දුකක් කියන ලද ද, ඒ ගැබ පිහිටීම් මුල්කොට ඇතිවන දුක ද සත්ත්වයා ලුහුබැඳ එයි. **ගබ්භවුට්ඨානමූලකං දුක්ඛං** යනු ‘මව මූඩගර්භ වීමෙන් (ගබ්සා වීමෙන්) මිත්‍රාමාත්‍ය නෑ හිතමිතුරන් ආදීන් විසිනුදු දක්නට නොහැකි දුක් උපදින ස්ථානයකි. මෙසේ යම් දුකක් ඉහත කියන ලද ද, මේ මව්කුසින් පිටතට නික්මීම මුල් කරගත් දුක සත්ත්වයා පසුපස එයි. එහෙයින් මෙය කියන ලදී.
මවුකුසේදී, ගූථ නිරයේ දී මෙන් සත්ත්වයා බොහෝ කලක් දුක් විඳ, ඉක්බිති ඉන් පිටතට නික්මීමේ දී ද යම් අතිශය බිහිසුණු දුකකට පත් වේද, ඉපදීමක් නැතොත් මෙය ද නොවන්නේ ය. එහෙයින් මේ ජාතිය (ඉපදීම) වනාහි දුකෙක්ම ය.
බොහෝ කොට පැවසීමෙන් කවර ප්‍රයෝජන ද? මේ ලෝකයෙහි කවර තැනෙකවත්, කවර කලෙකවත් මේ කවර හෝ දුකෙක් ඇත්නම්, ඒ කිසිවක් ඉපදීමක් නැත්නම් සිදුනොවනුයේ නොවේ ද? මෙසේ හෙයින් මහා මුනීන්‍ද්‍රයන් වහන්සේ සියල්ලටම ප්‍රථම මේ ඉපදීම දුකකැයි වදාළ සේක.
**ජාතස්සූපනිබන්‍ධන දුක්ඛං** යනු මෙලොව උපන්නහුට පෙකනිවැල බැඳීම, නෑවීම්, ආලේපන තැවරීම්, කැවීම්, පෙවීම් ආදී වශයෙන් හැදී වැඩීම් පිළිබඳ දුක් ලුහුබැඳ එයි. **ජාතස්ස** **පරාධෙය්‍යතං දුක්ඛං** යනු අනුන්ට අයත්ව පැවතීම් වශයෙන් පරාධීනතාව පිළිබඳ දුක ලුහුබැඳ එයි. අනුන්ට යටත්ව පැවතීම් පිළිබඳ සියලු දුක් යැයි කියන ලදී. **අත්තපක්කමං දුක්ඛං** යනු තමාම තමාට දුන් පමුණුවා ගන්නහුට ද, අවේලක ව්‍රතාදී වශයෙන් තැවීම්, පිරිතැවීම් සහිත අත්තකිලමථානු යෝගයෙහි යෙදෙන්නහුට ද, ක්‍රෝධ වශයෙන් නිරාහාරව සිටින්නහුට හා ගෙල වැළලා ගන්නහුට ද දුක් ඇති වේ. තමාගේ ම උපක්‍රමයෙන් ඇතිවන මෙම දුක් ඔහු කරා එයි. **පරූපක්කම දුක්ඛං** යනු අනුන්ගේ වධ බන්‍ධනාදියට ලක් වන්නහුට උපදින දුකයි. අනුන්ගේ උපක්‍රම නිසා ඇතිවන මෙම දුක පුද්ගලයා ලුහුබැඳ එයි. **දුක්ඛ දුක්ඛං** යනු කායික වූ ද චෛතසික වූ ද දුක් වේදනාව ස්වභාව වශයෙන් ද, නාම වශයෙන් ද ‘දුක්ඛ දුක්ඛ’ යැයි කියන ලදී. මේ දුක්ඛ දුක්ඛය පුද්ගලයා ලුහුබැඳ එයි. **සංඛාර දුක්ඛං** යනු උපේක්‍ෂා වේදනාව මෙන්ම සෙසු ත්‍රෛභූමික සංස්කාරයෝ ද ඇතිවීම, නැතිවීම හෝ ඉපදීම මරණාදියෙන් දැඩිව පෙළුණු බැවින් සංස්කාර දුක පුද්ගලයා ලුහුබැඳ එයි. **විපරිණාම දුක්ඛං** යනු සැප වේදනාව විපරිණාමයට පත්වීමේදී දුකට හේතුවන බැවින් විපරිණාම දුක්ඛ නම් වේ. මේ විපරිණාම දුක සත්ත්වයා ලුහුබැඳ එයි.
**මාතු මරණං** යනු මවගේ මරණයයි. **පිතුමරණං** යනු පියාගේ මරණයයි. **භාතු මරණං** යනු ජ්‍යෙෂ්ඨ කණිෂ්ඨ (වැඩිමල්, බාල) සොයුරන්ගේ මරණයයි. **භගිනි මරණං** ජ්‍යෙෂ්ඨ කණිෂ්ඨ සහෝදරියන්ගේ මරණයයි. **පුත්ත මරණං** යනු පුතුන්ගේ මරණයයි. **ධීතු මරණං** යනු දූන්ගේ මරණයයි. **ඤාතිව්‍යසන දුක්ඛං** යනු ඤාතීන්ගේ වියෝවයි. සොර බිය, රෝග බිය ආදියෙන් ඤාතීන්ගේ ක්‍ෂය වීමයි. විනාශ වීමයි යන අර්ථයි. එසේ ඤාතීන්ගේ විනාශයෙන් පවරන ලද්දහුට, මැඩුනහුට, පෙළුණහුට ඇතිවන දුක ඤාති ව්‍යසන දුක්ඛයයි. ඒ ඤාති ව්‍යසන දුක පුද්ගලයා ලුහුබැඳ එයි. සෙසු පදයන්හි ද මෙම නයයි. මෙහි ඇති විශේෂ පද නම්, **හොගව්‍යසනං** යනු භෝගයන්ගේ විනාශයයි. රජ, සොර ආදී වශයෙන් භව භෝග සම්පත් ක්‍ෂයවීමයි. විනාශ වීමයි යන අර්ථයි. ඉහත පැවසූ පරිදිම ඒ භෝග ව්‍යසන දුඃඛය සත්ත්වයා ලුහුබැඳ එයි. රෝගය ම ව්‍යසනය, විපත වූයේනුයි **රෝග** **ව්‍යසන** රෝග ව්‍යසනයි. රෝගය වනාහී නිරෝගී බව විනාශ කෙරේනුයි ව්‍යසන වේ. ඉහත පැවසූ පරිදිම ඒ රෝග ව්‍යසන දුඃඛය පුද්ගලයා පසුපස එයි. **සීලව්‍යසන දුක්ඛං** යනු ශීලය විනාශවීම = සීල ව්‍යසනයි. දුසිල් බවට මේ නමෙකි. කී නයින්ම එම ශීල ව්‍යසන දුඃඛය (සත්ත්වයා) කරා එයි. ඉහත පැවසූ පරිදිම සීලය විනාශවීමෙන් ඇතිවන දුක ද පුද්ගලයා පසුපස එයි. සම්මා දිට්ඨිය විනාශ කරමින් උපදින දෘෂ්ටියම **දිට්ඨි ව්‍යසනං** දිට්ඨි ව්‍යසන නමි. පෙර පැවසූ පරිදි ම ඒ දිට්ඨි ව්‍යසන දුඃඛය පුද්ගලයා පසුපස එයි. මෙහි ද මුලින් පැවසූ ව්‍යසන දෙක අනිඡපන්නයෝය. පසුව පැවසූ ව්‍යසන තුන නිෂ්පන්නයෝ ය. ත්‍රිලක්‍ෂණය විනාශ කරන්නෝය. මුලින් දැක්වූ ව්‍යසන තුන කුසල හෝ අකුසල නොවේ. සීල, දිට්ඨි ව්‍යසන දෙක අකුසලයි.
**යථා** යනු උපමාව දැක්වීමේ නිපාතයි. **භින්නනාවං** යනු ලිහිල්ව බැඳී දිරාගිය හෝ පුවරු ගැලවී ගිය හෝ නැවයි. **ඉවොදකං** යනු ජලය ඇතුලට එන ජලය ඇතුලට පිවිසෙන්නාක් මෙනි. **තතො තතො උදකං අන්‍වෙති** යනු ඒ ඒ තැනින් බිඳී ජලය ඇතුලට පිවිසෙයි. **පුරතොපිනාවාය** යනු නැවේ ඉදිරිපසින් ද **පච්ඡතොපි** යනු එහි පසුපසින් ද **හෙට්ඨතොපි** යනු යටි පැත්තෙන් ද **පස්සතො පි** යනු දෙපසින්ම ද මේ අතරතුර යම් වචනයක අර්ථ නොපවසන ලද ද ඒ වචනයන්හි අර්ථ මේ අනුසාරයෙන් දතයුතුයි.
එහෙයින් සත්ත්ව තෙමේ කායගතා සති ආදී භාවනා විෂයයෙහි සියලු කල්හි සිහි ඇතිව, රූපාදී වස්තු කාමයන් කෙරෙහි පවත්නා සියලුම ආකාරයේ කෙලෙස් කාමය, විෂ්කම්භනය, සමුච්ඡේද වශයෙන් දුරුකරනුයේ කාමයන් දුරු කරන්නේය. මෙසේ ඒ කාමයන් අත්හැර, ඒ කාමයන් ප්‍රහාණය කරන ශෝකාපත්ති ආදී මාර්ගයෙන්ම චතුරෝඝය තරණය කරන්නේය. තරණය කිරිමට හැකිවන්නේය. යම්සේ පුරුෂයෙක් තෙමේ ජලයෙන් බර වූ නැව ඉස දමා (ජලය හිස් කර) සැහැල්ලු වූ නැවින් අල්ප වූ ආයාසයෙකින්ම (සුලු වෙහෙසකින් ම) තරණය කරනුයේ පරතෙරට යන්නේද, එසේම කෙලෙස් ජලයෙන් බර වූ ආත්මභාව නමැති නැව ඉසීමෙන් සැහැල්ලු වූ විට පරතෙරට පත්වන්නේය. ‘සියලු දහම්හි කෙළවරට, නිවනට ගියේ වන්නේය’, අර්හත්වයට පත්වන්නේ ය. ‘අනුපාදිසේස නිර්වාණ ධාතුවෙන් පිරිනිවීමෙනැ’යි මෙසේ අර්හත්වයට යොමුකිරීමෙන් දේශනාව නිම කළ සේක.
**තස්මා** යනු යම්හෙයකින් ජාතිය මුල්කරගත් දුක් ඒ පුද්ගලයා වෙත එයි ද එහෙයිනි. **තං කාරණා තං හෙතු** යනාදියෙහි ද මෙම නයයි. යම්හෙයකින් කියන ලද ආකාර වූ දුක් මේ සත්ත්වයා ලුහුබැඳ එයි ද ඒ හේතුවෙනි. යම්හෙයකින් ලුහුබැඳ එයි ද, එය ප්‍රත්‍ය කොටගෙන ලුහුබැඳ එයි ද එම නිදානයෙනි. යනුවෙන් පදයෝජනාව කළ යුතුයි. **හෙතු** යනාදිය කාරණ පර්යාය වචන යි. කාරණය වනාහි ‘එයින් එම ඵලය ඇතිවේ’ නුයි, ‘පවතීනු’යි හේතු නමි. ඒ ඒ ඵලය උදෙසා ‘ඒනුයි, පවතීනු’යි **පච්චයො** පච්චය නමි. ‘වහා මොහු ගනිවු’ යැයි දක්වන්නාක් මෙන් තමාගේ ඵලය දක්වානුයි **නිදානං** නිදාන නමි.
**තං කාරණා** යනු නිෂ්කාරණ බව ප්‍රතිෂේධ කිරීමයි. **තං හෙතු** යනු අහේතුක බව, මහාභූත හේතු නොවන බව වැලැක්වීමයි. **තං පච්චයා** යනු හේතු රහිත බව හා සමග පොදු නොවූ ප්‍රත්‍ය සහිත බව වැලැක්වීමයි. **තං නිදානා** යනු නිදානයක් මුල් හේතුවක් නොමැති බව හා සමග ආගමාධිගමයෙහි නිදානයක් (මුල් හේතුවක් ඇති බව) වැලැක්වීම යැයි, මෙසේ ඇතැමෙක් අර්ථ දක්වති. **එතං ආදීනවං සම්පස්සමානො** යනු මෙසේ කියන ලද ආකාරයෙන් තමාට ඇතිවන උපද්‍රව විදසුන් නුවණින් මැනවින් බලමින් දකිමින්.
**සදා** යනු මූල පදයයි. **පුන සදා** යනු අර්ථ පදයයි. **සදා** යනු සදහටම ය. **සබ්බදා** යනු සදාකාලයටම ය. **සබ්බකාලං** පෙරවරු ආදී සියලු කාලයෙහි ය. **නිච්චකාලං** දිනපතායි. දවසින් දවස ය. **ධුවකාලං** යනු අවිච්ඡින්නවයි. **සතතං** නිරන්තරයෙනි. **සමිතං** එක දිගටම ය. **අබ්බොකිණ්ණං** අනිකක් සමග අසම්මිශ්‍රව යි. **පොංඛානුපොංඛං** පිළිවෙලින් එකින් එක ගෙතීමෙනි. ‘පොංඛානුපොංඛං අවිරාධිතං උපට්ඨාති’ (පිළිවෙල නොසිඳ උපස්ථාන කරයි.) ආදියෙහි මෙනි. **උදකොමිකාජාතං** යනු දියෙහි හටගත් රළ පෙළක් මෙනි. **අවීචි** යනු අවිරලවයි. **සන්තති** යනු නොකඩවා යි. **සහිතං** යනු එක්කොට ගලපන ලදුවයි. ‘සහිතම්මෙ අසහිතන්තෙති’ (මට ගැලපෙන දෙය ඔබට නොගැලපෙයි.) යනාදියෙහි මෙනි. **ඵුස්සිතං** යනු නිවහනක් මෙන් ආවරණ සහිතවයි. ඵුස්සිතග්ගලෙ (දොරඟුල් දැමූ) යනාදියෙහි මෙනි. **පුරෙ භත්තං පච්ඡා භත්තං** යන දෙපදය දිවාකාලයේ කාලය - විකාලය හැඳින්වීම් වශයෙනි. **පුරිමයාමං මජ්ඣිමයාමං පචඡීමයාමං** යන තුන රාත්‍රී භාග වශයෙනි. **කාලෙ ජුණ්හෙ** යනු අඩ මස් වශයෙනි. **වස්සෙ -පෙ- හෙමන්තෙ - ගිම්හෙ** යන තුන ඍතු වශයෙනි. **පුරිමෙ වයො ඛන්‍ධෙ -පෙ- පච්ඡිමෙ වයො ඛන්‍ධෙ** යන තුන වයස් තුන - බාල, තරුණ, මහලු යනුවෙන් දක්වන ලදැයි දතයුතුයි.
**සතො** යනු කයෙහි, කය අනුව බලන, කායානුපස්සනා සතිපට්ඨානය වඩමිනි. ‘මෙසේ සමුච්ඡේද වශයෙන් කාමයන් දුරු කරන්නේය’යි අවසන් කරමින් ‘සතො’ යනාදිය කියන ලද්දේමය. තවද **සත්තත්තා සතො** යනු ත්‍රිවිධ වස්තුවෙහි ඇලීම් හේතුවෙන් හෝ ත්‍රිවිධ ක්ලේශයන් ඉවත් කිරීමට ශක්තිමත් හෙයින් හෝ **සත්තත්තා සතො** යි කියන ලදී. **සන්තත්තා** යනු ක්ලේශ උපක්ලේශයන් පලවා හැර සිටීමෙන් ද අරමුණුවලින් සිත මුදවාගෙන සිටීමෙන් ද ශාන්ත සන්සුන් බවට පැමිණියේනුයි, **සතො** ‘සතො’යි කියන ලදී. **සමිතත්තා** යනු ඉෂ්ට ඵල දායක වූ පිනෙන් ද, අනිෂ්ට ඵල දායක පවින්දැයි යන පින් පවු දෙකම සන්සිඳවූ හෙයින් **සතො** සතොයි කියන ලදී. **සන්ත ධම්මසමන්නාගතො** යනු සත්පුරුෂ දහම් ඇසුරු කිරීමෙන් ද බුද්ධාදී ආර්ය පුද්ගලයන් සේවනය කිරීමෙන් ද ලබාගත් ශාන්ත ධර්මයන්ගෙන් යුක්ත වූ බැවින් සතො යි කියන ලදී.
**වත්‍ථුකාමෙ** **පරිජානිත්‍වා** යනු මෙසේ ඉහත විස්තර කළ පරිදි ත්‍රෛභූමික වස්තුකාමයන් පිළිබඳව තීරණ පරිඥාවෙන් පිරිසිඳ දැන, **පහාය** කෙලෙස් කාමයන් ප්‍රහාණ පරිඥාවෙන් අත්හැර. **පජහිත්‍වා** යනු ඉවත්කර, කූඩයකින් කුණුකසල ඉවත් කරන්නාක් මෙන්ද නැත. ඒ කෙලෙස් දුරුකර, අත්හැර, විඳහැර, බැහැර හැර, කෙවිටෙන් ගවයකු එළවන්නාක් මෙන් ද නැත. තව ද එම කෙලෙස් අවසන්කොට, බැහැර බවට පත්කොට, යටත් පිරිසෙයින් ගතිමාත්‍රයක් හෝ ඉතිරි නොවන සේ කොට, කෙසේ නම් වනාහි ඒ ආකාරයෙන් නසන ලද්දේ වේ ද **අනභාවං ගමෙත්‍වා** යනු අනු+අභාවං, නැවත නූපදනා බවට පමුණුවා, සමුච්ඡේද ප්‍රහාණ වශයෙන් යම්සේ මුලිනුපුටා දමන ලද්දේ ද, එසේ කොටැයි කී නියායි. කාමච්ඡන්‍ද නීවරණාදියෙහි ද මේ නයයි.
**කාමොඝො** යනාදියෙහි, පංචකාම ගුණික රාගය අදහස් වේ. ‘එහි ගිලෙති’යි යන අර්ථයෙන් කාමය ඕඝයකැයි කියනු ලැබේ. **භවොඝො** යනු රූපාරූප භවයන් කෙරෙහි පවත්නා ඡන්‍ද රාගයයි. ධ්‍යානයන් කෙරෙහි පවත්නා බලවත් කැමැත්ත ද භවෝඝයයි. **දිට්ඨොඝො** යනු ශාස්වත දෘෂ්ටි ආදියෙන් යුතු භවය පිළිබඳව පවත්නා ප්‍රාර්ථනාවමයි. මෙසේ දිට්ඨෝඝය සහ භවෝඝය එක්වීමට පත්වෙයි. **අවිජ්ජොඝො** අවිජ්ජොඝය වනාහි චතුරාර්ය සත්‍ය පිළිබඳ නොදැනීමයි. එහි පංචකාම ගුණයන් ආශ්වාදනය කිරීමෙන්, එහි ආශ්වාද කිරීමෙන්, නූපන් කාමෝඝය උපදියි. උපන් කාමෝඝය වර්ධනය වේ. මහද්ගත ධර්මයන් ආශ්වාදනයෙන්, සිහිකිරීමෙන් නූපනා වූ ද භවෝඝය උපදියි. උපන්නා වූ භවෝඝය ද වර්ධනය වේ. ත්‍රෛභූමික ධර්මයන්හි සතර විපර්යාසයන් පදනම්කොට ඇති බැවින් නූපන්නා වූ ද අවිජ්ජෝඝය උපදියි. උපන්නා වූ ද අවිජ්ජෝඝය වැඩේ යැයි දතයුතුයි. ඉහත පැවසූ ක්‍රමයට ප්‍රතිපක්‍ෂ වශයෙන් යහපත් පක්‍ෂය විස්තර කළ යුතුයි.
(ප්‍රණිධි හෙවත් තෘෂ්ණා රහිත) අපණිහිත විමෝක්‍ෂය වෙතට පිළිපන්නේ කාමෝඝය ද, අනිමිත්ත (නිමිති රහිත) විමෝක්‍ෂයට පිළිපන්නන් භවෝඝය ද සුඤ්ඤත (ශුන්‍යතා හෙවත් නිර්වාණ) විමෝක්‍ෂයට පිළිපන්නේ අවිජ්ජෝඝය ද **තරෙය්‍ය** තරණය කරන්නේ ය. පළමු ආර්ය මාර්ග වශයෙන් **තරෙය්‍ය** තරණය කරන්නේය. දෙවැනි ආර්ය මාර්ග වශයෙන් **උත්තරෙය්‍ය** එතෙර වන්නේ ය. තෙවැනි ආර්ය මාර්ග වශයෙන් **පතරෙය්‍ය** ප්‍රතරණය (පූර්ණ වශයෙන් තරණය) කරන්නේය. සිවුවන ආර්ය මාර්ග වශයෙන් **සමතික්කමෙය්‍ය** අතික්‍රමණය කරන්නේය. ඵල වශයෙන් **වීතික්කමෙය්‍ය** ඉක්මවන්නේය. නැතහොත් කාමෝඝ වශයෙන් **තරෙය්‍ය** තරණය කරන්නේය. **භවෝඝ** වශයෙන් **උත්තරෙය්‍ය** එතෙර වන්නේ ය. දිට්ඨොඝ වශයෙන් **පතරෙය්‍ය** පූර්ණ වශයෙන් තරණය කරන්නේ ය. අවිජ්ජෝඝය වශයෙන් **සමතික්කමෙය්‍ය** අතික්‍රමණය කරන්ය. සිවු ඕඝ වශයෙන් ම **වීතිවත්තෙය්‍ය** ඉක්මවන්නේය යනුවෙන් ද ඇතැමෙක් අර්ථ දක්වති.
**ගරුකං** යනු සැහැල්ලු නොවූ, **භාරිකං** බර වූ බඩු මෙහි තබන ලද්දේනුයි භාරික වූ, **උදකං** **සිත්‍වා** ජලය ඉස, **උස්සිඤ්චිත්‍වා** මනාව දිය ඉවතලා, **ඡඩ්ඪෙත්‍වා** හැරදමා, **ලහුකායා** යනු සැහැල්ලු වූ (නැවෙන්) **ඛිප්පං** වේගයෙන් වහා **ලහුකං** සැණෙකින් **අප්පකසිරෙනෙව** යනු නිරායාශයෙන්ම **පාරං වුච්චති අමතං නිබ්බාණං** යනු ස්වකාය නමැති මෙතෙර සිට එතෙර වීම වාණ නම් වූ තණ්හාවෙන් නික්මීම, නිවන යැයි කියනු ලැබේ. **යොසො** යනු යම් ඒ ‘සබ්බසංඛාර සමථො’ (සියලු සංස්කාරයන්ගේ සංසිදීම) යැයි යමක් කියන ලද ද ඒ සියල්ලම නිවනම වන්නේය. යම්හෙයකින් ඒ නිවනට පැමිණීමෙන් සියලු සංස්කාරයන්ගෙන් හටගන්නා සියලු කම්පාවෝ සන්සිඳෙත් ද, මනාව සන්සිඳෙත් ද එහෙයින් **සබ්බ සංඛාර සමථො** යනු සබ්බ සංඛාර සමථ යැයි කියනු ලැබේ. යම්හෙයකින් ඒ නිවනට පැමිණීමෙන් සියලු උපධීහු දුරුවෙත් ද සියලු තණ්හාවෝ ක්‍ෂය වෙත් ද සියලු කෙලෙස් කිලුටු පහ වේද සියලු දුක් නිරුද්ධ වේද එහෙයින් නිවනට **සබ්බූපධිපටිනිස්සග්ගො** සබ්බූ පධිපටිනිස්සග්ග යැයි ද **තණ්හක්ඛයො** තණ්හක්ඛය යැයි ද **විරාගො** විරාග යැයි ද **නිරොධො** නිරෝධ යැයි ද කියනු ලැබේ. ඒ මේ තණ්හාව එක් භවයක් හා සමග තවත් භවයක් ද ඵලය හා සමග කර්මය ද දවටති යි, වියති යි යන අරුතින් වාණ යැයි කියනු ලැබේ. ඒ වාණ නම් තණ්හාවෙන් නික්මුණු බවට, නිවන නම් පරතෙරට යන්නේය. නිමිති වශයෙන් හුදකලාව නැගී සිටි ගෝත්‍රභූ ඤාණයෙන් නිවන නම් පරතෙරට පැමිණෙන්නේය. අවබෝධ කරන්නේය. නිමිති පැවතීම් යන දෙ අංශයෙන් උපන් මාර්ග ඤාණයෙන් නිවන නම් පරතෙරට විශේෂයෙන් පැමිණෙන්නේය. ස්පර්ශ කරන්නේය. නිබ්බාණාරම්මණ (නිවන අරමුණු කොට ඇති) ඵල සිත් වශයෙන් නිවන නම් පරතෙර ස්පර්ශ කරන්නේ ය. **සච්ඡිකරෙය්‍ය** යනු ගුණ වශයෙන් ස්පර්ශ කොට ප්‍රත්‍යවේක්‍ෂා ඤාණයෙන් නිවන නම් පරතෙර ප්‍රත්‍යක්‍ෂ කරන්නේය. නැතහොත් පළමු ආර්ය මාර්ගයෙන් **පාරං ගච්ඡෙය්‍ය** පරතෙර යන්නේය. දෙවන මාර්ගයෙන් **අධිගච්ඡෙය්‍ය** අවබෝධ කරන්නේය. තෙවන මාර්ගයෙන් **ඵස්සෙය්‍ය** ස්පර්ශ කරන්ය. සිවුවැන්නෙන් **සච්ඡිකරෙය්‍ය** සාක්‍ෂාත් කරන්නේ යැයි යනුවෙන් ද ඇතැමෙක් අර්ථ වර්ණනා කරති. **යොපි පාරං ගන්තුකාමො** යනු යම්කිසි විදසුන් නුවණෙහි පිහිටියා වූ ආර්ය පුද්ගලයෙක් තෙමේ, නිවන් පරතෙරට යනු කැමති වේද, හෙතෙමේද අවශ්‍යයෙන් ම එහි යන්නේ ය. යන අරුතින් ‘පාරගූ’ නම් වේ. කියන ලදමැයි:- ‘මම ජාතියෙන් ද, ජරාවෙන් ද, මරණයෙන් ද, ශෝකයෙන් ද, පරිදේවයෙන් ද, දුකෙන් ද, දොම්නසින් ද, උපායාසයෙන් ද එතෙර වූයෙමි’ ආදී වශයෙනි. පූර්වභාගයේ (ආරම්භයෙහි) පැවති අදහස් වශයෙන් ද (පසුව) විදසුන් භාවනාව වැඩීම් වශයෙන් ද එම යෝගාවචරයා ද ‘පාරගූ’ නම් වේ. **යොපි පාරං ගච්ඡති** යනු යමෙක් ආර්ය මාර්ගයන්ගෙන් යුතුව නිවන් නමැති පරතෙරට යයි ද, ඔහු ද පාරගූ නම් වේ. **යොපි පාරං ගතො** යනු යමෙක් ආර්ය මාර්ගයේ කටයුතු නිමවා, ඵලයෙහි සිටියේ නිවන් නමැති පරතෙරට ගියේ වේ ද, ඔහු ද පාරගූ නම් වේ.
එය බුද්ධ වචනයෙන් ම දක්වනු සඳහා ‘වුත්තම්පි හෙතං භගවතා තිණ්ණො පාරගතො ථලෙ තිට්ඨති බ්‍රාහ්මණො’ (භාග්‍යවතුන් වහන්සේ විසින් දෙසන ලදමැයි :- බ්‍රාහ්මණ තෙමේ එතෙර වූයේ, පරතෙරට ගියේ ගොඩ වී සිටියි.) යනාදිය දක්වන ලදී. **අභිඤ්ඤා පාරගූ** අවබෝධ කරගත් ඤාණයෙන්, පිරිසිඳ දත් නුවණින් නිවන් පරතෙරට යනු කැමති වෙති යි, යෙති යි, ගියහ යි, පාරගූ නම් වේ. **පරිඤ්ඤා පාරගූ** යනු සියලු ධර්මයන්ගේ ස්වභාවය තීරණ පරිඥාවෙන් මනාව ඉක්මවා ඉහත පැවසූ පරිද්දෙන්ම පාරගූ නම් වේ. **පහාන පාරගූ** යනු සමුදය සංඛ්‍යාත තෘෂ්ණා පක්‍ෂයෙහි වූ ක්ලේශයන් ප්‍රහාණ පරිඥාවෙන් මනාව ඉක්මවා, ඉහත පැවසූ නයින් ම පාරගූ නම් වේ. යමෙක් සියලු ස්වභාවයන් මනාව පිරිසිඳ දනියි ද, ඔහු ත්‍රිවිධ පරිඥාවන් ඤාත පරිඥාවෙන්, තීරණ පරිඥාවෙන් හා ප්‍රහාණ පරිඥාවෙන් පිරිසිඳ දනියි. එහි ‘ඤාත පරිඥා’ යනු කවරේ ද? සියලු ස්වභාවයන් පිළිබඳව, මොහු අභ්‍යන්තර ස්වභාවයෝ ය. මොහු බාහිර ස්වභාවයෝ ය. මෙය මෙහි ලක්‍ෂණයි. මොහු මෙහි කෘත්‍ය, පච්චුපට්ඨාන, පදට්ඨාන (ආසන්න කාරණය හෙවත් පදනම) යෝ යැයි දනියි ද, මේ ඤාත පරිඥාවයි. එහි තීරණ පරිඥාව යනු කවරේද? මෙසේ ධර්මයන් පිළිබඳව දැනගෙන, ඒ ධර්මයන් පහළ වීමේ දී සියලු ධර්මයන් පිළිබඳව අනිත්‍ය වශයෙන්, දුක්ඛ වශයෙන්, අනාත්ම වශයෙන් තීරණය කරයි ද, මේ තීරණ පරිඥාවයි. ප්‍රහාණ පරිඥාව යනු කවරේ ද? මෙසේ සියලු ධර්මයන් පිළිබඳව තීරණය කර, ආර්ය මාර්ගයෙන් ඡන්‍දරාගය දුරුකරයි ද, මේ ප්‍රහාණ පරිඥාවයි. මේ පරිඥාවන් සඳහා **සො අභිඤ්ඤා පාරගූ පරිඤ්ඤා පාරගූ පහාන පාරගූ** යි (හේ අභිඥා පාරගූය. පරිඤ්ඤා පාරගූය. පහාන පාරගූ යයි) කීහු.
**භාවනා පාරගූ** යනු භාවනාවෙහි කෙළවරට පත්ව, මාර්ග වශයෙන් නිවන් නම් පරතෙරට ගියේයි. **සච්ඡිකිරියා පාරගූ** යනු ඵල නිබ්බාණ වශයෙන් ප්‍රත්‍යක්‍ෂ කිරීමෙන් නිවන් ඵලයෙහි පරතෙරට ගියේ යි. **සමාපත්ති පාරගූ** යනු සමාපත්ති අටෙහි පරතෙරට පත්වූයේ යි. **සබ්බ ධම්මානං** යනු පංචස්කන්ධාදී සියලු ධර්මයන්ගේයි. **සබ්බදුක්ඛානං** යනු ඉපදීමේ දුක ආදී සියලු දුක්ඛයන්ගේයි. **සබ්බකිලෙසානං** යනු කාය දුශ්චරිතාදී සියලු කෙලෙසුන්ගෙනි. **අරිය** **මග්ගානං** යනු සෝවාන් ආදී සතර ආර්ය මාර්ගයන්ගේයි. **නිරොධස්ස** යනු නිර්වාණයේ යි. **සබ්බ සමාපත්තීනං** යනු සියලුම රූපාරූප සමාපත්ති අටෙහි ය. **සො** යනු ඒ ආර්ය පුද්ගල තෙමේයි. **වසිප්පත්තො** යනු වශීභාවයට (පලපුරුදු බවට) පත්වූයේ යි. නැතහොත්, කාන්තභාවයට - ඉසුරුමත් බවට, නිසසල බවට පත් වූයේයි. **පාරමී පත්තො** යනු පාරමී යනු අවසානයට, නිෂ්ඨාවට හෝ උත්තම භාවයට පැමිණියේයි. කවර විෂයයෙක්හි (උත්තම භාවයට) පැමිණියේ ද? යන්නට පිළිතුරු දෙමින්, ආර්ය වූ සීලයෙහි යනාදිය කියන ලදී. එහි **අරියස්මිං සීලස්මිං** නිදොස් වූ සීලයෙහි ය. **අරියස්මිං සමාධිස්මිං** නිදොස් වූ සමාධියෙහි යි. **අරියාය පඤ්ඤාය** නිදොස් වූ ප්‍රඥාවෙහි ය. **අරියාය විමුත්තියා** නිදොස් වූ ඵල විමුත්තියෙහි යි. මුල් කරුණින් (සීලයෙන්) වාචා, කම්මන්ත, ආජීවය යන අංග ත්‍රයය ගන්නා ලදී. දෙවැන්නෙන් (සමාධියෙන්) වායාම, සති, සමාධි යන අංගත්‍රයය ගන්නා ලදී. තෙවැන්නෙන් (ප්‍රඥාවෙන්) විතක්ක සම්මා දිට්ඨිය ගන්නා ලදී. සිවුවැන්නෙන් (විමුත්ති) එය හා සම්ප්‍රයුක්ත වූ සෙසු ධර්මයෝ (සම්මා ඤාණ, සම්මා විමුත්ති) ගන්නා ලදහ යි දතයුතුයි.
**අන්තගතො** යනු සංස්කාර ලෝකයේ අන්තයට ගියේයි. **අන්තප්පත්තො** එම ලෝකාන්තය නමැති නිවනට ඵලයෙන් පත් වූයේයි. **කොටිගතො** යනු ආර්ය මාර්ගයෙන් සංස්කාරයන්ගේ කෙළවරට ගියේයි. **කොටිප්පත්තො** යනු එම කෙළවරට ම ඵලයෙන් පත්වූයේයි. **පරියන්තගතො** යනු ආයතනාදී ලෝකයේ පර්යන්තයට පිරිසුන් බවට මාර්ගාන්තයට ගියේයි. **පරියන්තප්පත්තො** යනු එම ලෝකයම ඵලයේ කෙළවර කොට ගියේයි. **වොසානගතො** යනු මාර්ගයෙන් අවසානයට ගියේයි. **වොසානප්පත්තො** යනු ඵලයෙන් අවසානයට පත්වූයේයි. **තානගතො** යනු මාර්ගයෙන් රක්‍ෂා ස්ථානයට ගියේයි. **නානාප්පත්තො** යනු ඵලයෙන් රක්‍ෂා ස්ථානයට ගියේයි. **ලෙනගතො** යනු මාර්ගයෙන් රැකවරණයට ගියේයි. **ලෙනප්පත්තො** යනු ඵලයෙන් රැකවරණයට ගියේයි. **සරණගතො** මාර්ගයෙන් අචල ප්‍රතිෂ්ඨාවට ගියේයි. **සරණප්පත්තො** යනු ඵලයෙන් අචල ප්‍රතිෂ්ඨාවට පැමිණියේයි. **අභයගතො** මාර්ගයෙන් නිර්භය ස්ථානයට ගියේ යි. **අභයප්පත්තො** ඵලයෙන් අභය ස්ථාන නැමති නිවනට පත්වූයේයි. **අච්චුතිං ගතො** යනු මාර්ගයෙන් වුති රහිත නිර්වාණයට ගියේයි. **අච්චුතිප්පත්තො** යනු එයට ම ඵලයෙන් පත්වූයේයි. **අමත ගතො** යනු මාර්ගයෙන් අමෘත වූ නිවනට ගියේයි. **අමතප්පත්තො** යනු එයට ම ඵලයෙන් පත්වූයේයි. **නිබ්බාණ ගතො** යනු වාණ සංඛ්‍යාත තෘෂ්ණාවෙන් නිකුත්, නිවනට ආර්ය මාර්ගයෙන් ගියේ යි. **නිබ්බාණප්පත්තො** යනු එම නිවනටම ඵලයෙන් පත්වූයේ යි. **යො වුත්‍ථවාසො** යනු ‘ඒ රහතුන් වහන්සේ දස වැදෑරුම් ආර්ය වාසයන්හි වුසූහ’යි ‘දිගුකල් වුසූහ’යි ‘වැස නිම කළහ’යි ‘වුත්‍ථවාස’ නම් වෙති. **චිණ්ණචරණො** යනු ශීලය හා සමග වූ අටවැදෑරුම් සමාපත්තීන්හි බොහෝ කල් වුසූහ’යි බොහෝකල් හැසිරුණහයි, චිණ්ණචරණ නම් වෙති. **ගතද්ධො** යනු සංසාර මාර්ගය ඉක්මවූහ. **ගතදිසො** යනු සිහිනෙනුදු පෙර නොගිය විරූ නිවන නම් දිශාවට ගියහ. **ගත කොටිකො** යනු අනුපාදිසේස නිර්වාණයේ කෙළවරට පැමිණ සිටියහ. **පාලිත බ්‍රහ්මචරියො** යනු රක්නා ලද බඹසර ඇත්තාහ. **උත්තම දිට්ඨි පත්තො** යනු උතුම් වූ සම්මා දිට්ඨියට පත්වූවාහුය. **පටිවිද්ධාකුප්පො** යනු අකෝප්‍ය වූ අචල වූ අර්හත්ඵලය අවබෝධ කර සිටියාහ. **සච්ඡිකත නිරෝධො** යනු නිරෝධය, නිර්වාණය සාක්‍ෂාත් කර සිටියාහ.
**දුක්ඛං තස්ස පරිඤ්ඤාතං** යනු ත්‍රිවිධ දුඃඛය ඔවුන් විසින් සමතික්‍රමණය කර, පිරිසිඳ දක්නා ලදී. **අභිඤ්ඤෙය්‍යං** යනු ස්වාභාව, ලක්‍ෂණ අවබෝධ කිරීම් වශයෙන් ශෝභන වූ ආකාරයෙන් දතයුතු ස්වභාවයයි. **අභිඤ්ඤාතං** යනු අධික වූ ඥානයෙන් දන්නා ලදී. **පරිඤ්ඤෙය්‍යං** සාමාන්‍ය ලක්‍ෂණ අවබෝධ කරගැනීම් වශයෙන් ද, කෘත්‍යයෙහි නියැලීම් වශයෙන් ද පලපුරුදු ලැබීමෙන් පිරිසිඳ දතයුතු ස්වභාවයයි. **පරිඤ්ඤාතං** යනු සකලා කාරයෙන්ම දන්නා ලදී. **භාවෙතබ්බං** වැඩිය යුතු දෙයයි. **සච්ඡිකාතබ්බං** ප්‍රත්‍යක්‍ෂ කරගත යුතු දෙයයි. සාක්‍ෂාත් කරගැනීම දෙවැදෑරුම්ය. ප්‍රතිලාභ සාක්‍ෂාත් කරණය හා ආරම්මණ සාක්‍ෂාත් කරණය යනුවෙනි.
**උක්ඛිත්ත පලිඝො** යනු මෙහි ‘පලිඝ’ යනු සසර වටට මුල් වූ අවිද්‍යාවයි. එය වනාහි උදුරා දැමීම අපහසු හෙයින් පලිඝ නමි. ඒ රහතුන් වහන්සේ විසින් අවිද්‍යාව උදුරා දමන ලද හෙයින් නිවනට උක්ඛිත්ත පලිඝ යැයි කියන ලදහ. **සංකිණ්ණ පරිඛො** යනු පරිඛා නම් පුනර්භවය ඇතිකරවන, භවයන්හි ඉපදවීම් වශයෙන් මෙන්ම සැරිසැරීම් වශයෙන් ද ජාති සංසාරය යැයි නම් ලද පුනර්භව ස්කන්ධයනට ප්‍රත්‍යය වූ කර්මාභිසංස්කාරය යි, එය වනාහි පුන පුනා උත්පත්ති ඇතිකිරීම් වශයෙන් වටකොට සිටි බැවින් ‘පරිබා’ යැයි කියනු ලැබේ. ඒ (රහතුන් වහන්සේ විසින්) මේ (කර්මාභි සංස්කාරය) විහිදුවාලන ලද හෙයින්, විසුරුවා හරින ලද හෙයින්, ‘සංකිණ්ණ පරිඛ’ යැයි කියන ලදහ. **අබ්බූළ්හෙසිකො** යනු එසිකා නම් සසර පැවැත්මට මුල් වූ තණ්හාවයි. මේ තණ්හාව වනාහි ගැඹුරුය. උදුරා දැමීම අපහසු හෙයින් ‘ඒසිකා’ (ඉන්‍ද්‍රඛීල) යැයි කියනු ලැබේ. මොවුන් විසින් ඒ තණ්හාව උදුරා දමන ලද හෙයින්, උගුලා හරන ලද හෙයින් ‘අබ්බූළ්හෙසික’ යැයි කියනු ලබති. **නිරග්ගලො** යනු ‘අග්ගල’ නම් පහළ භවයෙහි උපදවන, කාම භවයෙහි උත්පත්තියට හේතුවන ඕරම්භාගිය සංයෝජන ධර්ම පසයි. මේ (සංයෝජනයෝ) නගර දොරක් වසා සිටි මහත් දොරබාවක් සෙයින් අවුරා සිටි හෙයින් අග්ගල යැයි කියනු ලබති. ඒ රහතුන් වහන්සේ විසින් ඒ සංයෝජනයන් අඟුල් හැර සිඳලන ලද හෙයින් ‘නිරග්ගල’ යැයි කියන ලදහ. **අරියො** යනු නිකෙළෙස් වූවාහුය. පිරිසිදු වූවාහුය. **පන්නද්ධජො** යනු හෙළන ලද මාන නමැති ධජ ඇත්තාහ. **පන්නභාරො** යනු ස්කන්ධභාර- කෙළෙස් භාර - අභිසංස්කාර භාර - පංචකාම ගුණ භාරයන් මොවුන් විසින් මුදාහරින ලදහ’යි බහාතබන ලදහයි, ‘පන්නභාර’ නම් වෙති. තවද මෙහි මාන භාරයම බහා තබන ලද හෙයින් ‘පන්නභාර’ නම් වෙතියි අභිප්‍රේතයි. **විසංයුත්තො** යනු චතුර්යෝගයන් කෙරෙන් ද සියලු කෙලෙසුන් කෙරෙන් ද විසංයුක්ත වූහ. මෙහි වනාහි මාන යෝගය කෙරෙන් ම දුරු වූ බැවින්, ‘විසංයුත්ත’ නම් වෙතියි අභිප්‍රේතයි.
මෙපමණෙකින් (සැරියුත්) තෙරුන් වහන්සේ විසින් ආර්ය මාර්ගයෙහි ගමන් කිරීමෙන් සියලු කෙලෙස් ගෙවා නිවන නම් උතුම් සයනයට පැමිණි රහතුන් වහන්සේගේ නිවන් අරමුණු කොට ඇති ඵල සමවතට පැමිණ වෙසෙන අවස්ථාව දක්වන ලදී. යම්සේ වනාහි නගර දෙකක් වේ ද එකක් සොරුන්ගේ නගරයෙකි. අනික ක්‍ෂේම වූ (නිරුපද්‍රිත) නගරයෙකි. එවිට එක් මහා යෝධයෙකුට මෙවැනි සිතක් ඇතිවේ. ‘යම්තාක් මේ සොරුන්ගේ නගරය පවතියි ද ඒ තාක් මේ ක්‍ෂේම නගරය සොර බියෙන් නොමිදේ. ‘සොර නගරය විනාශ කරන්නෙමි’යි යනුවෙනි. ඉක්බිති සන්නාහ සන්නද්ධව, කඩුවක් ගෙන සොර නුවරට පැමිණ, නගර ද්වාරයේ ඔසවන ලද ඉන්‍ද්‍රඛීලයත් කඩුවෙන් සිඳ දමා, දොර බා සමග නගරද්වාරය ද බිඳ, දොරපොලු උගුලුවා දමා, පවුර බිඳිනුයේ දියඅගල විසුරුවා, නුවර අලංකාරයට ඔසවා තුබූ ධජ පහත හෙළා, නුවර ම ගින්නෙන් දවා, ක්‍ෂේම නගරයට පිවිස ප්‍රාසාදයේ මතුමහලට නැග, ඤාති සමූහයා පිරිවරාගෙන ඉතා රසවත් භෝජන අනුභව කරන්නේ ද, මෙසේ (මේ උපමාවේ එන) සොර නගරය සත්කාය (ශරීරය) වැනිය. ක්‍ෂේම නගරය නිවන වැනි ය. යෝගාවචරයා මහා යෝධයකු වැනිය. ඔහුට මෙසේ සිතේ. ‘යම්තාක් මේ ස්වකාය වෘත්තය (සිය කය පිළිබඳ අග් මුල් නැති වටයි) පවතී ද, ඒතාක් දෙතිසක් වධ බන්ධනයන්ගෙන් ද, අටානූවක් රෝගයෙන් ද පස්විසි මහ භයින් ද මිදීමක් නම් නැත.’ ඔහු මහා යෝධයකු මෙන් සීල නමැති සන්නාහයෙන් සන්නද්ධව, ප්‍රඥාව නමැති කඩුව ගෙන, කඩුවෙන් ඉන්ද්‍රඛීලයන් මෙන් අර්හත් මාර්ගයෙන් තණ්හාව නමැති ඉන්ද්‍රඛීලය සිඳ දමයි. ඒ යෝධයා දොර බා සහිත නගර දොරටුව මෙන් ඕරම්භාගිය සංයෝජන පස නමැති දොර අගුල උගුලා දමයි. ඒ යෝධයා දොර පොල්ල මෙන් අවිද්‍යා පලිඝය බිඳ දමයි. ඒ යෝධයා ප්‍රාකාර බිඳිමින් දිය අගල මෙන් කර්මාභිසංස්කාරය බිඳිමින්, ජාති සංසාර නමැති දිය අගල වනසයි. ඒ යෝධයා නගරය ශෝභමාන කිරීමට ඔසවා තිබූ ධජයන් මෙන් මාන නමැති ධජය පහත හෙළයි. ස්වකාය නමැති නගරය ගිනිලා, ඒ යෝධයා ක්‍ෂේම නගරයට පිවිස මතු මහලට නැගී ඉතා රසවත් බොජුන් අනුභව කරන්නාක් මෙන් නිවන නමැති නගරයට පිවිස, අමෘත මහා නිර්වාණය අරමුණු කොට ඇති ඵලසමවත් සුව අනුභව කරමින් කල්යවයි. භාග්‍යවතුන් වහන්සේ විසින් දෙසන ලද මැයි:-
‘මහණෙනි, භික්‍ෂු තෙමේ කෙසේනම් උක්ඛිත්තපලිඝ (උදුරා දැමූ දොරගුලු ඇත්තේ) වේද? මහණෙනි! මේ සසුනෙහි භික්‍ෂුවගේ අවිද්‍යාව ප්‍රහීණ කරන ලද්දේ ද, සිඳින ලද මුල් ඇත්තේ ද, කරටියෙන් කපන ලද තල්ගසක් මෙන් කරන ලද්දේ ද, නැවත නොවැඩෙන සේ කරන ලද්දේ ද, මතු නො-උපදින සේ කරන ලද්දේ ද, මහණෙනි! මෙසේ වනාහි භික්‍ෂු තෙමේ ‘උක්ඛිත්ත පලිඝ’ නම් වේ.
‘මහණෙනි! කෙසේ නම් භික්‍ෂු තෙමේ සංකිණ්ණ පරිඛ නම් වේද? මහණෙනි! මේ සසුනෙහි භික්‍ෂුවගේ පුනර්භවය ඇතිකරන ජාති සංසාරය ප්‍රහීණ කරන ලද්දේ ද -පෙ- මහණෙනි! මෙසේ ඒ භික්‍ෂු තෙමේ සංකිණ්ණ පරිබ (විසුරුවන ලද කර්මාභිසංඛාර නමැති පරිඛා ඇත්තේ) වේ.’
‘මහණෙනි, කෙසේ නම් භික්‍ෂු තෙමේ අබ්බූල්හේසික (උදුරන ලද තණ්හා නැමති ඉන්‍ද්‍රඛීල ඇත්තේ) වේද? මහණෙනි! මේ සසුනෙහි භික්‍ෂුවගේ තණ්හාව ප්‍රහීණ කරන ලද්දේ වේද -පෙ- මහණෙනි! මෙසේ ඒ භික්‍ෂු තෙමේ අබ්බූල්හේසික නම් වේ.’
‘මහණෙනි! කෙසේ නම් භික්‍ෂු තෙමේ නිරග්ගල (හරන ලද අගුල් ඇත්තෙක්) වන්නේ ද? මහණෙනි! මේ සසුනෙහි භික්‍ෂුවගේ ඕරම්භාගිය සංයෝජන පස ප්‍රහීණ කරන ලද්දේ ද -පෙ- මහණෙනි, මෙසේ භික්‍ෂු තෙමේ නිරග්ගල (උගුලා දැමූ අගුල් ඇත්තෙක්) වන්නේය.’
‘මහණෙනි! කෙසේ නම් භික්‍ෂු තෙමේ ආර්ය නම් ද පන්නද්ධජ (පහත හෙලූ මාන ධජ ඇත්තෙක්) නම් ද ‘පන්නභාර’ (බහා තැබූ කෙලෙස් බර ඇත්තෙක්) නම් ද විසංයුක්ත (මිදුණු සිත් ඇත්තෙක්) නම් ද වන්නේද? මහණෙනි! මේ සසුනෙහි භික්‍ෂුවගේ අස්මි මානය ප්‍රහීනය වූයේ ද? උදුරා දැමූ මුල් ඇත්තේ වේ ද, කරටිය කැපූ තල්ගසක් මෙන් කරන ලද්දේ ද, මතු නොවැඩෙන තත්ත්වයට පත්කරන ලද්දේ ද, මහණෙනි! මෙසේ භික්‍ෂු තෙමේ ආර්ය නම් ද, පන්නධජ (බිම හෙලූ ධජ ඇත්තේ) නම් ද, පන්නභාර (බහා තැබූ බර ඇත්තේ) නම් ද, විසංයුක්ත නම් ද වන්නේය.
මහණෙනි! මෙසේ මිදුණු සිත් ඇති භික්‍ෂුව (ඇතුළතින්) පිරික්සා බැලීමට සක්දෙවිඳු, බඹුන් හා මහ බඹු ඇතුළු දෙවියෝ නො සමත් වෙති. මෙම (විෂයය) තථාගතයන් වහන්සේගේ විඤ්ඤාණය ඇසුරුකොට පවතින්නෙකි.
**පංචංග විප්පහීනො** යනු කාමච්ඡන්‍ද ආදී පංච (නීවරණ) අංගයන් විවිධාකාර උපායයන්ගෙන් දුරුකර සිටියේ යි. කියන ලද මැයි.
‘මහණෙනි! කෙසේනම් භික්‍ෂු තෙමේ පංචංගයන් දුරුකොට සිටියේ වේද? මහණෙනි, මේ සසුනෙහි යෙදුණු භික්‍ෂුවගේ කාමච්ඡන්‍දය ප්‍රහීණ කරන ලද්දේ වේද, ව්‍යාපාදය ද ථිනමිද්ධය ද උද්ධච්චකුක්කුච්චය ද විචිකිච්ඡාව ද ප්‍රහීණ කරන ලද්දේ වේද, මහණෙනි! මෙසේ භික්‍ෂු තෙමේ පංචංගයන් ප්‍රහීණ කොට සිටියේ වේ.’
**ඡළංගසමන්නාගතො** යනු සදොරෙහි රූපාදී අරමුණු පිළිබඳව පවත්නා ගැටීම් හා ඇලීම් දුරලා උපේක්‍ෂා වශයෙන් සිහි ඇතිව, සාවධානව විසීම් වශයෙන් ෂඩංගයන් සම්පූර්ණ කොට සිටි බැවින් ඡළංග සමන්නාගත යැයි කියන ලදී. කියන ලදමැයි:-
‘මහණෙනි! කෙසේ නම් භික්‍ෂු තෙමේ ඡළංග සමන්නාගත වේද? මහණෙනි! මේ සසුනෙහි භික්‍ෂුව ඇසින් රූප දැක සතුටු නොවන්නේම ය. නො සතුටු ද නොවේ. උපේක්‍ෂා සහගතව සිහියෙන් සාවධානව වෙසේ. කණින් ශබ්ද අසා -පෙ- නාසයෙන් ගඳසුවඳ ආඝ්‍රාණය කොට -පෙ- දිවෙන් රස විඳ -පෙ- කයින් පහස ලැබ -පෙ සිතින් ධර්මය (ස්වභාව සිද්ධිය) දැන සතුටු නොවන්නේම, නොසතුටු ද නොවේ. උපේක්‍ෂා සහගතව සිහියෙන් සාවධානව වෙසේ. මහණෙනි! මෙසේ භික්‍ෂු තෙමේ ඡළංග සමන්නාගත වේ.’
**එකාරක්ඛො** යනු සිහිය ආරක්‍ෂා කරගැනීම් වශයෙනි. ඒක සංඛ්‍යාව නොව, උතුම් වූ ආරක්‍ෂාව යමෙකුට වේද හේ ‘ඒකාරක්ඛ’ නමි. කියන ලදමැයි;
‘මහණෙනි, කෙසේ නම් භික්‍ෂු තෙමේ ‘ඒකාරක්ඛ’ වේ ද? මහණෙනි! මේ සසුනෙහි භික්‍ෂු තෙමේ සිහිය ආරක්‍ෂා කරගත් සිතින් වෙසේ ද, මහණෙනි! මෙසේ භික්‍ෂු තෙමේ ‘ඒකාරක්ඛ’ නම් වේ.
**චතුරපස්සෙනො** යනු ප්‍රඥාවෙන් ප්‍රතිසේවන, පරිවර්ජන, විනෝදන, පජහන යනාදී වශයෙන් සතර වැදෑරුම් අපශ්‍රයන්ගේ, එනම් ඔබිනොබ නොපෙරලී සිටීම් වශයෙන් ‘චතුර පස්සේන’ නම් වේ. ඒ සිවු අපශ්‍රයනට මනාව පැමිණ සිටියේයි. කියන ලද මැයි.
‘මහණෙනි! කෙසේ නම් භික්‍ෂුව ‘චතුරපස්සෙන’ වේද? මහණෙනි! මේ සසුනෙහි භික්‍ෂුව එක් කරුණක් විමසා බලා සේවනය කරයි. එක් කරුණක් විමසා බලා දුර හරියි. එක් කරුණක් විමසා බලා බැහැර කරයි. එක් කරුණක් විමසා බලා අත්හරියි’ යන ආදී නයින් විස්තර කළ යුතුයි.
**පණුන්න පච්චෙක සච්චො** මේ දර්ශනයම සත්‍යයයි. මෙය ම සත්‍යයයි යනුවෙන් මෙසේ වෙන වෙනම ගන්නා ලද බැවින් ප්‍රත්‍යෙක නම් වූ ශාස්වත ආදී දෘෂ්ටි සත්‍යයන් බැහැර කරන ලදැයි, ඉවත් කරන ලදැයි, ප්‍රහීණ කරන ලදැයි යන අරුතින් එම භික්‍ෂු තෙමේ ‘පණුන්න පච්චේක සච්ච’ නම් වේ.
**සමවය සට්ඨෙසනො** යන මෙහි, අවය යනු අනූනය යන අර්ථයි. සට්ඨ යනු විසුරුවා හරින ලදැයි යන අර්ථයි. මොහු විසින් මනාසේ නොඅඩුව, ඒෂණයන් (සෙවීම්) හරනා ලදී නුයි ‘සමවය සට්ඨෙසන’ නම් වේ. මනාසේ විසුරුවා හරින ලද සියලු ඒෂණයන් (සෙවීම්) ඇත්තේය යන අරුති. **කෙවලී** යනු පිරිපුන් වූයේයි. **වුසිතවා** යනු වැස නිම වූ බඹසර ඇත්තේයි. ගරු සංවාස (ගුරුන් හා සම විසීම්) යෙහි ද ආර්ය මාර්ගයෙහිද දස ආර්ය වාසයන්හි ද වැස නිමවූයේයි. **උත්තම පුරිසො** යනු ක්‍ෂය කරන ලද කෙලෙස් ඇති බැවින් විශේෂ පුරුෂයෙක් උත්තම පුරුෂයෙක් වූයේයි. **පරමපුරිසො** යනු උත්තම පුරුෂයාට ම මේ නමෙකි. උතුම් ප්‍රතිලාභයට පැමිණි හෙයින්, පරම ප්‍රාප්තියට පත්වූයේ යි, උතුම් වූ පරම වූ පැමිණිය යුතු වූ අර්හත්ව ප්‍රතිලාභයට පැමිණියේ යි. අනුත්තර පුණ්‍යක්‍ෂේත්‍ර වූ උතුම් පුරුෂයෙක් වේ. ඒ අර්ථයෙන්ම පරම පුරුෂයෙක් ද වේ. අනුත්තර වූ (නිරෝධ) සමාපත්තියට සමවැදීමට, අමෘත ප්‍රතිලාභයට පත් වූ බැවින් **පරමප්පත්තිපත්තො** පරම පත්තිපත්ත නම් වේ. නැතහොත් ‘ගෘහ වාසයේ’ (ගිහිගෙයි) ආදීනව දැන හඳුනාගෙන විදසුන් භාවනාවට පිවිසීම් වශයෙන් පරම පුරුෂ වූයේයි. කෙලෙස්හි ආදීනව අවබෝධ කරගෙන විශේෂ වූ ආර්ය භූමියට පිවිසියේ, පරම ප්‍රාප්තියට පැමිණියේය’ යනුවෙන් ඇතමෙක් අය පවසති.
**නෙව ආචිනාති** යනු කුසලාකුසලයන් ප්‍රහීණ කරන ලද බැවින් එහි විපාක රැස් නොකරයි. **න අපචිහාති** යනු ඵලයෙහි සිටි හෙයින් විපාක විනාශ නොකරයි. **අපචිනිත්‍වා ඨිතො** යනු පටිප්පස්සද්ධි (මුළුමනින්ම බහා තැබීම්) ප්‍රහාණයෙහි පිහිටි හෙයින්, කෙලෙස් විද්වංසනය කර සිටියේයි. මින්පසුව එන පදපත්‍රයෙන් මාර්ගඵල වශයෙන් ම යෙදිය යුතුයි. **නෙව පජහති** යනු පහ කළයුතු ක්ලේශයක් නැති බැවින් කෙලෙස් දුරු නො කරයි. **න උපාදියති** තණ්හා මාන දෘෂ්ටි වශයෙන් ගතයුත්තක් නොමැති හෙයින් ගැනීමක් නොකරයි. **පජහිත්‍වා** යනු දුරුකර, අත්හැර සිටියේයි. **නෙවසං සිබ්බති** යනු තණ්හා වශයෙන් නොබැඳයි. **න උස්සිනෙති** යනු මාන වශයෙන් ද උසස්කොට නොතකයි. **විසිබ්බෙත්‍වා ඨිතො **යනු තෘෂ්ණා බන්‍ධනය නොකර සිටියේ වේ, යනුවෙන් ඇතමෙක් අර්ථ කියති. **නෙව විධූපෙති** යනු කෙලෙස් ගිනි නොනිවයි. **න සන්‍ධූපෙති** කෙලෙස් ගිනි නොදල්වයි. **විධූපෙත්‍වා ඨිතො** කෙලෙස් ගිනි නිවා සිටියේ වේ.
**අසෙක්ඛෙන සීලක්ඛන්‍ධ‍ෙන** නැවත හික්මවිය යුතු නොවන හෙයින් ශෛක්‍ෂ්‍ය නොවූ වාචා, කම්මන්ත, ආජීව යන සීල ස්කන්ධයෙන් යුතුව සිටියේයි, ශීල භාවනාවෙන් සමන්විතව සිටියේ යි. අපරිහීන භාවයෙන් සිටියේයි. **සමාධික්ඛන්‍ධෙන** යනු වායාම, සති යන අංගයන්ගෙන් යුක්ත වූ සමාධියෙනි. **විමුත්තික්ඛන්‍ධෙන** යනු විමුත්තියෙන් යුක්ත වූ ස්කන්ධයෙනි. **විමුත්තිඤාණ දස්සනක්ඛන්‍ධ‍ෙන** යනු ප්‍රත්‍යවේක්‍ෂණා ඤාණයෙනි. **සච්චං සම්පටිපාදයිපවා **යනු චතුරාර්ය සත්‍යය ස්වභාව වශයෙන් ස්වකීය සන්තානයෙහි අවබෝධ කරගෙන, ප්‍රතිවේධ කරගෙන සිටියේයි. මෙසේ **සමතික්කමිත්‍වා** යනු යම් බඳු තණ්හාවක් වේ ද එය ඉක්මවා, **කිලෙසග්ගිං** යනු රාගාදී කෙලෙස් ගිනියි. **පරියාදයිත්‍වා** යනු ගෙවා දමා, ක්‍ෂය කර, **අපරිගමනතාය** යනු සංසාරයෙහි ගමන් නැති බැවින්, නැවත ඒමක් නැති බැවින් යන අර්ථයි. **කථං සමාදාය** යනු නය ග්‍රහණයෙන් ගෙන, **මුත්තිපටිසෙවනතාය** යනු සියලු කෙලෙසුන්ගෙන් මිදී රූපාදී අරමුණු වශයෙනි. නැතහොත් සියලු කෙලෙසුන් විදාරණ විමුක්තිඵල සමාපත්ති සේවනය කිරීම් වශයෙනි. **මෙත්තාය පාරිසුද්ධියා** යනු කිලිටි, බාධාවලින් මිදුණු, පිරිසිදුභාවයෙහි පිහිටි, මෛත්‍රියෙහි පිහිටියේයි. කරුණා දියෙහි ද මෙම නයයි.
**අච්චන්ත පාරිසුද්ධියා** යනු සසර කෙළවර ඉක්ම වූ පාරිශුද්ධ භාවයෙන් පාරිශුද්ධත්වයේ කෙළවරට පැමිණ සිටියේයි. **අතම්මයතාය** යනු තෘෂ්ණාව, මිසදිටු බව හා මානය යන තුන ‘තම්මය’ නම් වේ. ඒවායෙන් දුරු වූ බව ‘අතම්මයතා’ නම් වේ. ඒ තෘෂ්ණා, දෘෂ්ටි, මානයන් කෙරෙන් තොරව සිටියේයි. කියන ලදමැයි,
‘සො තාදිසො ලෝකවිදූ සුමෙධො - සබ්බෙසු ධම්මෙසු අතම්මයො මුනී (ඒ තාදී වූ ලෝකවිදූ වූ මනා නුවණැති මුනීන්‍ද්‍රයන් වහන්සේ සියලු ධර්මයන්හි තණ්හා මාන දෘෂ්ටි විරහිත වූහ.) යන මෙහිද අතම්මයො යනු තණ්හා, මාන, දෘෂ්ටි විරහිත වූයේය යන අර්ථයි. **විමුත්තත්තා** යනු සියලු කෙලෙසුන්ගෙන් මිදුණු බැවිනි. **සන්තුසිතත්තා** යනු යථාලාභ, යථාබල, යථා සාරුප්‍ය යන සන්තෝෂයන්ගේ වශයෙන් සන්තුෂ්ටි භාවයෙහි සිටියේයි.
**ඛන්‍ධපරියන්තෙ** යනු ඒක - චතු - පංච ස්කන්ධයන් ත්‍රිවිධ පරිඥාවන් මගින් දවා අන්තයෙහි, අවසානයෙහි සිටියේයි. ධාතු පරියන්තාදියෙහි ද මේ නයයි. මේ වනාහි විශේෂ යි. **ධාතු පරියන්තෙ** යනු අටළොස් ධාතූන්ගේ පර්යන්තයෙහියි. **ආයතන පරියන්තෙ** යනු දොළොස් ආයතනයන්ගේ පර්යන්තයෙහිය. **ගතිපරියන්තෙ** යනු නිරයාදී පංචගතීන්ගේ අවසානයෙහි ය. **උප්පත්ති පරියන්තෙ** යනු සුගති දුගති දෙකේ ඉපදීමේ පර්යන්තයෙහි ය. **පටිසන්‍ධි පරියන්තෙ** යනු කාම, රූප, අරූප භවයන්හි ප්‍රතිසන්ධියේ අවසන්හි ය. **භව පරියන්තෙ** යනු ඒකවොකාර, චතුවෝකාර, පංචවෝකාර, සඤ්ඤායතන, නේවසඤ්ඤා නාසඤ්ඤායතන, කාම, රූප, අරූපාදී භවයන්ගේ අන්තයෙහිය. **සංසාර පරියන්තෙ** යනු ස්කන්ධ, ධාතු, ආයතනයන්ගේ නොසිඳී පැවැත්වීමේ අවසන්හිය. **වට්ට පරියන්තෙ** යනු කර්ම විපාක, ක්ලේශ වෘත්තයන්ගේ (සංසාර) පර්යන්තයෙහි, **අන්තිමභවෙ** යනු අවසාන උත්පත්ති භවයෙහි, **අන්තිම සමුස්සයෙ ඨිතො** යනු අවසාන වූ අන්තිම ශරීරයෙහි සිටියේයි. **අන්තිම දෙහධරො** යනු අන්තිම වූ අවසාන වූ දේහය, ශරීරය දරනුයේනුයි ‘අන්තිම දේහධර’ නම් වේ. **අරහා** යනු කෙලෙස් සතුරන්ගෙන් දුරු වූ බැවින්, සංසාර චක්‍රයෙහි අරයන් (ගරාදි) සිඳලූ බැවින්, ප්‍රත්‍යලාභයට සුදුසු වූ හෙයින්, රහසින්වත් පවු නොකරන බැවින් අර්හත් නම් වේ.
**තස්සාය පච්ජිමකොටි** යනු ඒ ක්‍ෂීණාශ්‍රවයන් වහන්සේගේ මේ අවසාන ආත්මභවයයි. **චරිමො** යනු අල්ප වූ, මඳ වූ, ‘චරිමො ආලොපො’, ‘චරිමං කබලං’ (අවසාන බත් පිඩ) යනාදියෙහි මෙන් අවසන් ශරීරයයි. නැවත පිළිසිඳ ගැනීමක් නොමැති හෙයින් ‘ජාති මරණ සංසාරො නත්‍ථි තස්ස පුනබ්භවො’ (ජාති මරණාදී සංසාරය, පුනර්භවය ඔහුට නැත)යි කියන ලදී. ඉපදීම, ජනනය **ජාති** නමි. මෙය හේතුකොට මැරේනුයි **මරණං** මරණ නමි. ස්කන්ධාදීන්ගේ නොසිඳීමෙන් සසර පැවැත්ම ද නැවත ඒ රහතුන් වහන්සේට නැතැයි කියන ලද බව නිගමනය කරමින් දක්වන ලදී. එහෙයින් භාග්‍යවතුන් වහන්සේ මේ ගාථාව වදාළහ.
‘තස්මා ජනතු -පෙ- නාවං සිත්‍වාව පාරගූ’ - යනුවෙනි.
මේ සූත්‍රයෙහි අතරතුර යමක් නොපවසන ලද ද, ඒ පාඨානුසාරයෙන් (සෙසු පදයන්ගේ අනුසාරයෙන්) ගතයුතුයි.
2. ගුහට්ඨකසූත්‍රනිර්දේශ වර්ණනාව
දෙවන සූත්‍රයේ පළමු ගාථාවේ **සත්තො** යනු ඇලුණේයි. **ගුහායං** කයෙහි, ශරීරයෙහි, කය නම් රාගාදී ව්‍යාල මෘගයනට විසීමට අවකාශ (ඇති හෙයින් ‘ගුහා’ යැයි කියනු ලැබේ. **බහුනාභිච්ඡන්නො** යනු බොහෝ රාගාදී ක්ලේශ විශේෂයන්ගෙන් වැසුණේයි. මෙහි අභ්‍යන්තර බන්‍ධනය කියන ලදී. **තිට්ඨං** යනු රාගාදී වශයෙන් සිටිනුයේ, **මොහනස්මිං පගාළ්හො** යනු මෝහන නම් පංචකාම ගුණයෝ යි. මෙහි වනාහි දෙවියෝ ද මිනිස්සුද මුළා වෙති. එහි ගැලී සිටින හෙයිනි. මෙහිදී බාහිර බන්‍ධනය කියන ලදී. **දූරෙ විවෙකාහි තථාවිධො සො** යනු මෙබඳු වූ පුද්ගලයා ත්‍රිවිධාකාර කාය විවේකාදී විවේකයන්ගෙන් ඉතා දුරුව, නො සමීපව වෙසේ. කුමක් නිසාද? ලෝකයෙහි කාමයෝ වනාහි කිසිවකුටත් පහසුවෙන් අත්හළ නොහැකි වෙති. ලෝකයෙහි කාමයන් පහසුවෙන් අත්හළ නොහැකි හෙයිනැයි කී නියායි.
**සත්තො ති ඛො වුත්තං** යනු සත්ත්වයා, නරයා, මානවයා මේ ආදී නයින් කියන ලද්දේම ය. **ගුහායං** යනු පළමුකොට ගුහාවකැයි කිවයුතු හෙයින් මුලදීම ගුහාවකැයි කියන ලදී. ‘කායොති වාති’ යනාදියෙහි පළමු කොට මේ පද යෝජනාවයි. කය හෝ ගුහාව හෝ කුම්භ (කළය) හෝ යනුවෙනි. එහි **කායො** යනු පිළිකුල් වූ කුණපයන්ට උත්පත්ති ස්ථාන වේනුයි (කුච්ඡිතානං ආයොති) කාය නම් වේ ආදී වශයෙන් ඉහත සතිපට්ඨාන කථාවෙහි (31 වන පිටුවෙහි) දක්වන ලද්දේමය. රාගාදී ව්‍යාල මෘගයනට වාසයට අවකාශ ඇතැයි යන අරුතින් කය **ගුහා** නම් වේ. ‘රාගාදී ධර්මයන් සැඟවීමේ අරුතින් ද ගුහා නම් වෙති’යි ඇතැමෙක් පවසති. ‘දූරංගමං එකචරං අසරීරං ගුහාසයං’ ආදියෙහි මෙනි. රාගාදියෙන් දවනු ලබතැයි යන අර්ථයෙන් **දෙහො** දේහ නම් වේ. ‘තෙ හිත්‍වා මානුසං දෙහං’ ආදියෙහි මෙනි. ‘ප්‍රමාද බවට පත්කරති’යි යන අර්ථයෙන් **සන්‍දෙහො** සන්දේහ නම් වේ. ‘භිජ්ජති පූතිසන්‍දෙහො මරණන්තං හි ජීවිතං’ (පිළිකුල් සහිත මේ දේහය බිඳේ. ජීවිතය මරණයෙන් කෙළවර වේ. ‘සිඤ්ච භික්ඛූ ඉමං නාවං සිත්තා තෙ ලහුමෙස්සතී’ යනාදියෙහි (මහණ! මේ නැව ඉසිනු. ඉසින ලද නැව සැහැල්ලු බවට එන්නේය.) මෙනි. ඉරියව් පැවතුම් ඇති හෙයින් **රථො** රථ නම් වේ. ‘රථො සීලපරික්ඛාරො ඣානක්ඛො චක්කවීරියො’ (ශීල නමැති පිරිකර හෙවත් අංගෝපාංග ඇති, ධ්‍යාන නැමති අක්‍ෂ ඇති, චක්‍රයන් වැනි වීර්ය ඇති මේ ශරීර නමැති රථය) ආදියෙහි මෙනි. ඉතා උස් හෙයින් **ධජො** ධජ - නමි. ‘ධජො රථස්ස පඤ්ඤාණො’ (ධ්වජය රථයෙහි ප්‍රකටව පෙනෙන සලකුණයි.) ආදියෙහි මෙනි.
කෘමි කුලයනට වාසස්ථාන වන බැවින් **වම්මිකො** වම්මික නමි. ‘වම්මිකොති ඛො භික්ඛු ඉමස්සෙතං චාතුම්මහා භූතිකස්ස කායස්ස අධිවචනං’ (මහණ! වම්මික යනු, සතර මහාභූතයන්ගෙන් නිපන් මේ කයට අධිවචනයි.) බාහිර වශයෙන් ‘වම්මික’ යනුවෙන් හැඳින්වෙන තුඹස වනාහි බැහැර කෙරෙති’යි, අත්හරින ලද්දෙකැයි, වමනය කිරීමෙන් ගොඩනංවන ලදහ’යි, වමනය කරන ලද කෙල දියරෙන් බැඳුණාහ’යි යන සිවු කරුණෙන් ‘වම්මික’ යැයි වහරනු ලැබේ. ඒ තුඹස වනාහි සර්ප, මුගටි, මී, සුණු ආදී නානාප්‍රකාර ප්‍රාණින් පිටතට නික්මවති’යි යන අරුතින් ‘වම්මික’ නමි. වේයන් විසින් අත්හරින ලදහ’යි ‘වම්මික’ නමි. වේයන් විසින් මුව තුඩින් තෙමමින් ඔසවා බැඳි පස් සුණුවලින් තුනටිය පමණ උසට හෝ මිනිසකු පමණ උසට හෝ ඔසවා සාදන ලදහ’යි යන අරුතින් ද තුඹස වම්මික නම් වේ. වේයන් විසින් වැමෑරු කෙළ නම් තෙත් බැවින් බැඳී ඇති හෙයින් සත් සතියක් වුව වැසි වස්නා කල්හි පවා නොවිසිරේද, (දිය වී නොයේ ද) ග්‍රීෂ්ම කාලයේ පවා එයින් පස් මිටක් ගෙන එය තදින් මිරිකනු ලබන කල්හි තෙත් බව පිටවේද, මේ ආකාරයට වැමෑරූ තෙතමනයෙන් බැඳුණාහ’යි යන අරුතින් ද ‘වම්මික’ නමි. මෙලෙසින් ශරීරය ද ‘ඇසින් කබ ආදී වශයෙන් නානාප්‍රකාර අශූචි කිලුටු මල ආදිය වගුරුවතියි යන අරුතින් වම්මික නම් වේ. ‘බුදු, පසේබුදු, මහරහත් උතුමන් මේ ආත්මභාවය කෙරෙහි ආශාව මැඩලීමෙන් ආත්මභාවය අත්හැර දමා ගියහ’යි යන අරුතින් ද ‘ආර්යයන් විසින් අත්හරින ලදහ’යි යන අරුතින් ද වම්මික’ නම් වේ. ඒ මේ කය ද තුන්සියයක් ඇටවලින් ඔසවන ලදුව, නහරින් බැඳී මසින් ආලේප කරන ලදුව, තෙත් වූ සමින් වසන ලදුව, ‘සිවියෙන් සරසන ලදුව සත්ත්වයන් රවටති’යි යන සියල්ලම ආර්යයන් විසින් අත්හරින ලද හමැයි, මෙසේ වමාරා ඔසවන ලදහයි යන අරුතින් ද ‘වම්මික’ නම් වේ. ‘තණ්හා ජනෙති පුරිසං චිත්තමස්ස විධාවතී’ (තෘෂ්ණාව පුරුෂයා උපදවයි. ඔහුගේ සිත ඒ මේ අත දුවයි.) මෙසේ තණ්හාවෙන් උපදවන ලද බැවින් ආර්යයන් විසින් වමාරන ලද්දා වූ ම තණ්හා නැමති බැඳීමෙන් මේ ශරීරය බැඳුණහ’යි මෙසේ වත්ත සිනේහ සම්බන්ධ වමාරන ලද තෘෂ්ණා ස්නේහ සම්බන්ධයන් ඇතියහයි යන අරුතින් ද ‘වම්මික’ නම් වේ. යම්සේ තුඹස තුළ නානාප්‍රකාර ප්‍රාණීහු එහිම උපදිත් ද, එහිම මලමුත්‍රා පහකරත් ද ගිලන්ව වැතිරෙත් ද මැරී වැටීමෙන් ද මේ ආකාරයෙන් එම තුඹස (එම ප්‍රාණීන්ට) සූතිකාගාරය ද වැසිකිළිය ද ආරෝග්‍යශාලාව හා සුසානභූමිය ද වන්නේය. එසේම ක්‍ෂත්‍රිය මහාසාර කුලවල උපන්නවුන්ගේ කය ද මහානුභාව ඇත්තවුන්ගේ ගෝපනය නොකළ, ආරක්‍ෂා නොකළ ආභරණයෙන් සරසන ලද කයදැයි විශේෂයක් නොසිතා ම, සිවිය ආශ්‍රිත ප්‍රාණීහු ද සම ආශ්‍රිත ප්‍රාණීහු ද නහර ආශ්‍රිත ප්‍රාණීහු ද ඇට ආශ්‍රිත ප්‍රාණීහු හා ඇටමිදුළු ආශ්‍රිත ප්‍රාණීහු දැයි මෙසේ කුල ගණනින් අසූවක් වූ දහස් ගණන් කෘමිජාතීහු මේ ශරීරය තුළම හටගනිති. මේ තුළම මලමුත්‍රා කරති. ගිලන් බවට පත්ව වැතිරෙති. මැරී වැටෙති. මෙසේ මේ ශරීරය ද ප්‍රාණීන්ගේ සූතිකාගාරය ද වැසිකිළිය ද ආරෝග්‍ය ශාලාව ද සුසානභූමිය ද වෙතියි යන අරුතින් ද ‘වම්මික’ (තුඹසකි) යන සංඛ්‍යාවට ගියේය.
‘මනාප අමනාපයන් සැරිසරවති’යි යන අර්ථයෙන් **නගරං** නගර නමි. ‘සක්කාය නගරං’ (ස්වකාය නම් නගරය) ආදියෙහි මෙනි. රෝග ආදියට නිවහනක් (කුඩුවක්) වන හෙයින්, කැදැල්ලක් වන හෙයින් ද **නීළං** නීල හෝ **නීඩං** නීඩ නමි. ‘රොගනීඩං පභංගුරං’ (රෝගයනට කැදැල්ලක් වූ බිඳෙන සුලු වූ) ආදියෙහි මෙනි. ප්‍රතිසන්ධියට නිවාස ගෘහයක් (ලැගුම් ගෙයක්) වෙති’ යි යන අර්ථයෙන් **කුටී** කුටි නම් වේ. ‘පඤ්චද්වාරායං කුටිකායං පසක්කිය’ (පංචද්වාර නමැති ලැගුම් ගෙහි රැස් වී) යනාදියෙහි මෙනි. පිළිකුල් ස්වභාවය නිසා **ගණ්ඩො** ගඩුවකි. ‘රොගො’ති භික්ඛවෙ, ‘ගණ්ඩො’ති භික්ඛවෙ, ‘සල්ලො’ති භික්ඛවෙ කායස්සෙතං අධිවචනං (මහණෙනි, රෝගයෙකැයි, ගඩෙකැයි හුලෙකැයි කයට අධිවචනයි.) බිඳීම් අරුතින් **කුම්භො** කුම්භ නමි. ‘කුම්භූපමං කායමිමං විදිත්වා’ (මේ කය කළයක් වැනියැයි දැන) ආදියෙහි මෙනි. **කායස්සෙතං අධිවචනං** යනු මෙසේ කියන ලද ආකාර ඇති, සතර මහා භූතයන්ගෙන් නිර්මිත වූ, නින්දිත ස්වභාවයනට රැස්වීම් පොලක් වූ ශරීරයට අධිවචනයි යන අර්ථයි. **ගුහායං** යනු ශරීරයෙහි ය. **සත්තො** යනු ඇලී පවත්නේයි. **විසත්තො** යනු (ඡවි, වර්ණයෙහි ඇලීම්, ආදී වශයෙන් විවිධාකාරයෙන් ඇලුණේයි. **ආසත්තො** යනු සණ්ඨානරාග (කඩවසමෙහි, හැඩහුරුවෙහි ඇලීම්) වශයෙන් ඇලුණේයි. එහිම (කයෙහි ම) සුභයැයි, සැප යැයි ගැනීම් වශයෙන් **ලග්ගො** ලග්ග නමි. ආත්මරාග (ආත්මයෙහි ඇලීම්) වශයෙන් **ලග්ගිතො** ලග්ගිත නමි. **පළිබුද්ධො** යනු ස්පර්ශ රාග වශයෙන් නොමිදී සිටියේයි. **භිත්තිඛීලෙ** යනු බිත්තියක සවිකළ කොකුවෙක, **නාගදන්තෙ** එවැනිම ඇත්දත් සමාන වක් දඬුවක හෝ, **සත්තං** යනු බිත්ති කොකුවෙක එල්බුණු, **විසත්තං** යනු නාගදන්තයෙක එල්බුණු, **ආසත්තං** යනු සිවුරු දණ්ඩෙහි එල්බුණු **ලග්ගං** යනු සිවුරු රැහැනේ එල්බුණු, **ලග්ගිතං** යනු පුටු කකුළෙහි එල්බුණු, **පළිබුද්ධං** යනු ඇඳ කකුලෙහි එල්බුණු, යන ආදී නයින් අර්ථ යෙදිය යුතුයි.
**ලග්ගනාධිවචනං** යනු විශේෂයෙන් ඇලීම් ප්‍රකාශ කිරීමයි. **ඡන්නො** යනු කියන ලද ආකාරයෙන්ම කෙලෙසුන්ගෙන් වසන ලදුයේයි, නැවත නැවත ඉපදීම් වශයෙන් මතු මතුයෙහි වසන ලද්දේනුයි **උච්ඡන්නො** උච්ඡන්න නමි. **ආවටො** යනු අවුරන ලදුයේයි. **නිවුතො** යනු මුවහකරන ලදුයේයි. **ඔඵුටො** යනු යලි යලිත් වසන ලදුයේයි. **පිහිතො** බඳුනකින් සැළිමුවවිටක් වසන්නාක් මෙන් වසන ලද්දේයි, **පටිච්ඡන්නො** යනු හාත්පසින් වසන ලදුයේයි. **පටිකුජ්ජිතො** යනු යටිකුරු කර තබන ලදුයේයි, එහි තණපත් ආදියකින් වසන ලද්දාක් මෙන් වැසුණේයි, උච්ඡන්න යනු නදිය ආවරණය කරන හේදණ්ඩක් මෙනි. ආවට්ට යනු ජනයා හැසිරෙන මාර්ගයක් වසන්නාක් මෙන් වැසීමයි.
**විනිබන්‍ධො මානවසෙන** යනු මාන වශයෙන් නානාවිධ වූ (ආරම්මණයන්හි බැඳී සිටියි. **පරාමට්ඨො දිට්ඨිවසෙන** යනු දෙසැටක් මිසදිටු වශයෙන්, සිතින් දැඩිව අල්ලාගන්නා ලදුයේයි, **වික්ඛෙපගතො උද්ධච්චවසෙන** යනු ආරම්මණයෙහි නොපිහිටීම් වශයෙන් චිත්ත වික්‍ෂේපයට පැමිණියේයි. **අනිට්ඨංගතො විචිකිච්ඡාවසෙන** යන රත්නත්‍රයාදිය කෙරෙහි සංකා සංඛ්‍යාත විචිකිච්ඡාවෙන් නිගමනයට නොපැමිණියේයි. **ථාමගතො අනුසයවසෙන** යනු ඉවත් කිරීමට අපහසු අප්‍රහීණ (කාමරාගාදී) අනුශය වශයෙන් ස්ථිර බවට පැමිණියේයි.
**උපගතො හුත්‍වා තිට්ඨති රූපූපායං** යනු තෘෂ්ණා දෘෂ්ටි උපාය වශයෙන් රූපයට පැමිණ, අරමුණු කරගෙන, **විඤ්ඤාණං තිට්ඨමානං** යනු ඒ අරමුණෙහි රූපාරම්මණ විඤ්ඤාණය සිටියි. එම රූපාරම්මණය **රූපප්පතිට්ඨං** යනු රූපයේ ම එල්බගෙන, රූපයම පිහිට කරගෙන, **නන්‍දුපසෙවනං** යනු ප්‍රීතිය සහිත වූ තණ්හා නැමති දියෙන් තෙමන ලද විඤ්ඤාණය, **වුද්ධි** යනු වෘද්ධභාවයට **විරූළ්හිං** යනු වැඩීම් වශයෙන් මතුයෙහි වැඩීමට **වෙපුල්ලං** යනු තදාරම්මණ වශයෙන් විපුලත්වයට,
**අත්‍ථිරාගො** යනු අත්‍ථිරාග ආදිය ලෝභයට ම නම් වේ. එය වනාහි (රඤ්ජන) ඇලීම් වශයෙන් **රාගො** රාග නමි. සතුටුවීම් (නන්දන) වශයෙන් **නන්‍දි**. නන්දි නමි. තණ්හා ජනනය කිරීම් වශයෙන් තණ්හා යැයි කියනු ලැබේ. **පතිට්ඨිතං තත්‍ථ විඤ්ඤාණං විරූළ්හං** යනු කර්මය බලගන්වා ප්‍රතිසන්ධිය ඇදීමට සමත් වූ බැවින් පිහිටියේ ද වැඩුනේ ද වේ. **යත්‍ථ** ත්‍රෛභූමික සංසාර වට්ටයෙහි, භූමියකි. නැතහොත් සියලුම පූර්ව පදයන්හි මේ ‘භුම්ම’ යන්න ඇත. එහි **සංඛාරානං වුද්ධී** යනු මේ විපාක වට්ටයෙහි සිටියහුට, **ආයති** යනු සසරට මුල් වූ සංස්කාරයන් සඳහා කියන ලදී. **යත්‍ථ අත්‍ථි ආයති පුනබ්හවාභි නිබ්බත්ති** යනු යම්තැනක අනාගතයේ පුනර්භවයක්, නැවත ඉපදීමක් ඇත්ද, එතැනයි. එහි මුල් සූත්‍රය රූපාදී අරමුණු ලැබීම් වශයෙන්, කියන ලදී. දෙවන සූත්‍රය ඒ අරමුණේම සතුටුවීම් වශයෙන් කියන ලදී. තෙවන සූත්‍රය විඤ්ඤාණය පිහිටීම් වශයෙන් කියන ලදී. සිවුවන සූත්‍රය සතරවැදෑරුම් ආහාර වශයෙන් ද කුසලාකුසල විඤ්ඤාණ පිහිටීම් වශයෙන්ද කියන ලදැයි දතයුතුයි.
**යෙභුය්‍යෙන** යනු බොහෝසෙයින්, **මුය්හන්ති** යනු මුළාවට පැමිණෙති. **සම්මුය්හන්ති** යනු විශේෂයෙන් මුළා වෙති. **සම්පමුය්හන්ති** යනු සියලුම ආකාරයෙන් මුළා වෙති. නැතහොත් රූපාරම්මණය නිසා **මුය්හන්ති** මුලා වෙති. ශබ්දාරම්මණය නිසා **සම්මුය්හන්ති** විශේෂයෙන් මුළා වෙති. ස්පර්ශාරම්මණය නිසා **සම්පමුය්හන්ති** සියලු ආකාරයෙන් මුළා වෙති. **අවිජ්ජාය අන්‍ධිකතා** යනු බුද්ධාදී අටතැන්හි නොදැනීම් හේතුවෙන්, අවිද්‍යාවෙන් අන්‍ධ කරන ලද, අන්‍ධිගතා යන පාඨය ද යෙදේ. ‘අන්‍ධබවට පැමිණියාහු’ යන අර්ථයයි. **පගාළ්හො** යනු පිවිසියේ. **ඔගාළ්හො** යනු යටි භාගයට (ගැඹුරට) පිවිසියේ. **අජ්ඣොගාළ්හො** යනු ඉතා ගැඹුරට බැසගෙන, වැතිරී ඇතුළට පිවිස, විශේෂයෙන් පිවිසියේ. **නිමුග්ගො** යනු ඕගාළ්හයි. ශ්‍රවණ සංසර්ගයෙන් **අජ්ඣොගාළ්හො** අජ්ඣොගාළ්හ යි. වචන සංසර්ගයෙන් **නිමුග්ගො** නිමුග්ගයි. නැතහොත් සත්පුරුෂ සංසර්ගයෙන් තොරවූ හෙයින් **ඔගාළ්හො** ඔගාළ්හ යි. සද්ධර්ම ශ්‍රවණයෙන් තොර වූ හෙයින් **අජ්ඣොගාළ්හො** අජ්ඣොගාළ්හයි. ධර්මානුධර්ම ප්‍රතිපත්තියෙන් තොර වූ හෙයින් **නිමුග්ගො** නිමුග්ග යි.
**විවෙකො** යනු විවික්තයට හෝ විවේකයට පත්වීම, විවේකයයි. **තයො** යනු සංඛ්‍යාව දැක්වීමයි. **කාය විවෙකො** යනු කයින් විවේකයයි. ඉවත්වීමක් නොමැති බවයි. චිත්ත විවේකාදියෙහි ද මෙම නයයි. **ඉධ භික්ඛු** යනු මේ සසුනෙහි, සසර භය දක්නා හෙයින් (එනම් වූ) භික්‍ෂු තෙමේ, **විවිත්තං** යනු ජනශූන්‍ය වූ, අල්ප ශබ්ද ඇති, අල්ප වූ ඝෝෂා ඇති යන අර්ථයි. මෙය සඳහාම විභංගයෙහි ‘විවත්තන්ති සන්තිකෙ චෙපි සෙනාසනං හොති තං ච අනාකිණ්ණං ගහට්ඨෙහි පබ්බජිතෙහි තං විවිත්තං’ (විවිත්තං යනු ඉදින් සමීපයෙහි වුවද සේනාසනයක් වේද, එය ගිහියන්ගෙන් ද පැවිද්දන්ගෙන් ද ගැවසීගත්තේ නොවේ ද? එය විවිත්ත (විවේක සහිත) යැයි කියන ලදී.
මෙහි වැතිරෙතියි ද හිඳිතියි ද යන අරුතින් **සෙනාසනං** නම් වේ. මෙය ඇඳපුටු ආදියට අධිවචනයි. එහෙයින් ‘සේනාසන’ යැයි කීහු. ඇඳ ද සේනාසනයි. කොට්ට මෙට්ට ආදිය ද විහාරය ද අඩ්ඪයෝග (ගුරුළු පියාපත් වැනි වහල ඇති ගෙය) ද ප්‍රාසාදය ද (මහල් ගෙය) හම්මිය (සඳළු සහිත ගෙය) ද ගුහාව ද අටලු ගෙය ද එක්මහල් ගෙය ද ලෙන ද උණගොමුව ද රුක්මුල ද මණ්ඩපයද සේනාසන නමි. යම්තැනෙක සිට භික්‍ෂූහු පෙරළා යෙත් ද ඒ සියල්ල සේනාසනයි.
තවද ‘විහාරය, අඩ්ඪයෝගය, ප්‍රාසාදය, හම්මියය, ගුහා’ යන මේවා විහාර සේනාසන නමි. ‘ඇඳ පුටු කොට්ට මෙට්ට’ ආදිය ඇඳපුටු සෙනසුන් නමි. පාපිසි, සම්කඩ (පත්කඩ), තණඇතිරි, කොළ ඇතිරි’ ආදිය සන්‍ථාර සේනාසන නමි. යම්තැනෙකට භික්‍ෂූහු පෙරළා යෙත් ද එය ඕකාස සෙනසුන් නමි. මෙසේ සෙනසුන් සතරවැදෑරුම් වේ. ඒ සියලුම සෙනසුන් මෙහි සේනාසනයයි ගන්නා ලදී.
මෙහිදී වනාහි පක්‍ෂියකු හා සමාන වූ සිවුදිගින් පැමිණෙන භික්‍ෂුවට යෝග්‍ය වූ සේනාසන දක්වමින් **අරඤ්ඤං රුක්ඛමූලං** යනාදිය කීහ. එහි **අරඤ්ඤං** යනු ‘ඉන්‍ද්‍රඛීලයෙන් පිටතට නික්මුණු කල්හි ඇති සියලු ප්‍රදේශය අරණ්‍ය නම් වේ’ යැයි මෙසේ භික්‍ෂුණීන්ට සුදුසු යැයි, අරණ්‍ය යයි.’ ‘අරණ්‍ය නම් සෙනසුන දුනු පන්සියයකින් පිටතයයි දක්වන ලදී. මෙය වනාහි භික්‍ෂුවට යෝග්‍ය වූ අරණ්‍යයයි. එම අරණ්‍යයෙහි ලක්‍ෂණ විසුද්ධි මාර්ගයේ ධුතාංග නිර්දේශයේ දක්වන ලදී. **රුක්ඛමූලං** යනු යම්කිසි ඝන වූ සෙවණ ඇති තනි රුක්මුලෙකි. **පබ්බතං** යනු ගල් පර්වතයකි. එහි වනාහි ගලේ පිහිටි දියපොකුණු ආදියෙන් දියකිස නිමවා, සිසිල් රුක් සෙවණෙහි හුන්නහුගේ සිත, නානා දිශාවෙන් හමන ඉතා සිහිල් සුළගින්, පවන් සලනු ලබනවිට එකඟ වේ. **කන්‍දරං** යන්නෙහි **කං** යනු ජලයයි. එයින් දැදුරු වූ, ජලයෙන් බිඳුණු පර්වත ප්‍රදේශය කන්දර නමි. ඊට නිතම්බ යැයි ද නදීකුජ්ජ යැයි ද කියති. එහි රිදීපටක් හා සමාන වැලිතලා ඇත. නදිය මතුයෙහි මැණික් වියනක් බඳු වනගහණයයි. අක්කර බඳු දියකඳුරු වැගිරෙයි. මෙබඳු වූ දියකඳුරක බැස, පැන් බී, ගත සිසිල් කරගෙන වැලි ගොඩක් ගසා, ඒ මත පාංශුකූල චීවරය අසුනක් සේ පනවාගෙන වැඩහිඳ මහණදම් වඩන්නහුගේ සිත එකඟ වේ. **ගිරිගුහං** යනු පර්වත දෙකක් අතර, නැතහොත් එකම පර්වතයක හෝ ඇති උමගක් හා සමාන මහා විවරයකි. සුසාන ලක්‍ෂණ විසුද්ධි මාර්ගයෙහි කියන ලදී.
**වනපත්‍ථං** යනු ග්‍රාමන්තය ඉක්මවා, මිනිසුන්ගේ ගැවසීමක් හෝ සීසෑම්, වැපිරීම් ආදියක් නොමැති ස්ථානය වනපත්‍ථ නමි. එහෙයින් කියන ලදී. ‘වනපත්‍ථ යනු දුරින් පිහිටි සෙනසුන්වලට අධිවචනයි.’ ආදී වශයෙනි. **අබ්භොකාසො** යනු නිරාවරණ වූ තැනයි. එය අපේක්‍ෂා කරනුයේ සිවුරු කුටියක් සාදාගෙන වෙසෙයි. **පලාලපුඤ්ජං** යනු පිදුරු කුටියකි. මහත් වූ පිදුරු කුටියකින්, පිදුරු ගෙන පබ්භාර (ඉදිරියට නෙරාගිය පර්වත පාර්ශ්වවල ඇති) ලෙන් හා සමාන ආවාස සාදාගනිති. රුක්ගොමු ආදියෙහි ද මත පිදුරු දමා එහි හිඳ මහණදම් කරති. මේ සියල්ල සඳහා ‘කායෙන ච විවිත්තො විහරති’ (කයින් ද විවේකීව විහරණය කෙරෙති)යි කියන ලදී. හුදෙකලාව සක්මන් ඉටාගනියි. ‘සක්මන් පවත්වති’යි කී නියායයි. **ඉරීයති** යනු ඉරියවු පවත්වයි. **වත්තතී** යනු ඉරියවු පැවැත්ම උපදවයි. **පාලෙතී** යනු ඉරියවු පැවැත්ම ආරක්‍ෂා කරගනියි. **යපෙති** පෝෂණය කරයි. **යාපෙතී** පෝෂණය කරවයි.
**පඨමජ්ඣානං සමාපන්නස්ස** යනු කුසල ධ්‍යානයෙන් යුක්ත වූවහුගේ, **නීවරණෙහි චිත්තං විවිත්තං** යනු උපචාර සමාධිය මගින් නීවරණයන් කෙරෙන් වියුක්ත වූ සිත අර්පණා සමාධිය තුළදී මැනවින් විවික්ත වූයේ (මිදුණේ) නම් වෙති යි දක්වනු පිණිස, ‘පඨමජ්ඣානං සමාපන්නස්ස නීවරණෙහි චිත්තං විවිත්තං හොති’ (ප්‍රථම ධ්‍යානයට සමවැදුනහුගේ සිත නීවරණයන් කෙරෙන් වියුක්ත වූයේ වේ.) යනුවෙන් කියන ලදී. ද්විතීය (දෙවන), තෘතීය (තෙවන), චතුර්ථ (සිවුවන) ධ්‍යානයනට සමවන්නවුන්ගේ සිත විතක්ක, විචාර, පීති, සුඛ, දුක්ඛ යන මෙයින් විවික්ත වීමද මෙම නයයි. **රූප සඤ්ඤාය** යනු කුසල (චිත්ත), විපාක (චිත්ත), කිරිය (චිත්ත) වශයෙන් (පංචමධ්‍යානයත් සමග පසක් වූ ධ්‍යානයන් තුනෙන් ගුණ කිරීමෙන් ලැබෙන) පසළොසක් වූ රූපාවචර ධ්‍යානයන් පිළිබඳ සංඥාවෙනි. **පටිඝසඤ්ඤා** යනු ඇස හා රූපය ආදී වශයෙන් ගැටීමෙන් උපන් කුසලාකුසල විපාක හා කිරිය වශයෙන් වූ දෙපස් විඤ්ඤාණ නම් පටිඝ සංඥාවෙන් ද **නානත්ත සඤ්ඤායා** යනු නානාවිධ අරමුණුවල පැවති සූසාළිසක් වූ කාමාවචර සංඥාවෙන් ද සිත විවික්ත වේ. ශුන්‍ය වේ. (මුක්ත වේ.)
**ආකාසානඤ්චායතනං සමාපන්නස්ස** යන මෙහි, මෙයට අන්තයක් (කෙළවරක්) නැත්නුයි ‘අනන්ත’ යි, ආකාසය අනන්ත වේනුයි ‘ආකාසානත්ත’ යි, ආකාසානත්ත යනුම (ස්වාර්ථ තද්ධිත වශයෙන් ආකාසානත්ත්‍ය) ‘ආකාසානඤ්ච’ වේ. අධිට්ඨාන (ගැවසෙති’යි යන) අර්ථයෙන් ‘දෙවානං දෙවායතනං’ (දෙවියන් ගැවසෙන ස්ථානය දේවායතන) වන සේ, මේ සම්ප්‍රයුක්ත ධර්ම ධ්‍යානයට ආයතන වේනුයි ආකාසානඤ්චායතන නම් වේ. (පරිච්ජින්න-ආකාස) කසිණයෙන් වෙන්කොට හඳුනා ගතයුතු (අනන්ත වූ) ආකාශය අරමුණුකොට ඇති ධ්‍යානයට මේ අධිවචනයි. එම ආකාසානඤ්චායතනයට සමවන්නහුගේයි. එනම් කුශල ක්‍රියා ධ්‍යානයට සමවන්නහුගේය. **රූපසඤ්ඤාය** යන මෙහි සඤ්ඤා ශීර්ෂයෙන් රූපාවචර ධ්‍යාන වශයෙන් මෙන් ම තදාරම්මණ වශයෙන් ද රූපාවචර ධ්‍යානය ද ‘රූප’ යයි කියනු ලැබේ. **රූපී රූපානි** **පස්සති** යනාදියෙහි ය. (රූප ඇත්තේ රූපයන් දකියි.) එහි අරමුණ ද (‘රූප’ යයි කියන ලදී.) **බහිද්ධා රූපානි පස්සති** **සුවණ්ණදුබ්බණ්ණානි** යනාදියෙහිය. (මනා හා නොමනා පැහැ ඇති බාහිර රූපයන් දකියි.) එහෙයින් මෙහි, රූප සඤ්ඤා, ‘රූපසඤ්ඤා’ යනුවෙන් මෙසේ සඤ්ඤා ශීර්ෂයෙන් රූපාවචර ධ්‍යානයට ‘රූපසඤ්ඤා’ යන මේ අධිවචනයි. මෙයට (මේ ධ්‍යානයට) රූපයේ සංඥාව ඇත්තේනුයි ‘රූප සඤ්ඤා’ යනු මේ ධ්‍යානයට නාම යැයි කී නියායි. මෙසේ පඨවි කසිණාදී භේද ඇති තදාරම්මණයට (රූපාවචර ධ්‍යානයට අයත් අරමුණට) ද අධිවචනයයි දතයුතුයි. මේ කුසල, විපාක, ක්‍රියා වශයෙන් (ඉහත කී පරිදි) පසළොස් වැදෑරුම් වූ, ධ්‍යාන සංඛ්‍යාත සංඥාවෙන් ද, මේ පඨවි කසිණාදී වශයෙන් (ආලෝක, පරිච්ජින්නාකාස යන දෙක හැර) අටවැදෑරුම් වූ අරමුණු සංඛ්‍යාත රූප සංඥාවෙන් ද,
**පටිඝ සඤ්ඤාය** යනු චක්ඛු ආදී වස්තූන්ගේ ද, රූපාදී ආරම්මණයන්ගේ ද ගැටීමෙන් උපන්නා වූ සංඥාවෙන්, රූප සංඥාදීන්ට මේ අධිවචනයි. කියන ලදමැයි. ‘එහි පටිඝ සඤ්ඤා යනු කවරේ ද? රූප සඤ්ඤා, සද්ද සඤ්ඤා, ගන්‍ධ සඤ්ඤා, රස සඤ්ඤා හා ඵොට්ඨබ්බ සඤ්ඤා යන මොහු පටිඝ සඤ්ඤාවෝ යැයි කියනු ලැබෙති. කුසල විපාක පසෙකැයිද අකුසල විපාක පසෙකැයි ද යන මේ පටිඝ සංඥාවෙනි.
**නානත්ත සඤ්ඤාය** යනු නානාවිධ වූ ගෝචරයන් (අරමුණු) කෙරෙහි පැවැත්තා වූ සංඥාවෙන් හෝ නානාප්‍රකාර වූ සංඥාවෙනි. කියන ලදමැයි. එහි නානත්ත සඤ්ඤා යනු කවරේද? (ධ්‍යානයන්ට) නො සමවන් මනෝ ධාතුවෙන් යුක්ත වූවහුගේ හෝ මනෝවිඤ්ඤාණ ධාතුවෙන් යුක්ත වූවහුගේ සඤ්ඤාව, සංජානනය, සංජාති තත්වය යන මේ නානත්ත සඤ්ඤා යැයි කියනු ලැබේ’ යනුවෙන් මෙසේ විභංගයෙහි බෙදා දක්වන ලදී. මෙහි එම සඤ්ඤාවෝ අභිප්‍රේතයහ. ධ්‍යානයන්ට නොසමවන්නහුගේ මනෝධාතු මනෝ විඤ්ඤාණ ධාතූන්ගෙන් සංග්‍රහ කරන ලද රූප, ශබ්දාදී භේද ඇති සඤ්ඤාවෝ නානත්වයෙහි, නානා ස්වභාව ඇති ගෝචරයන් (අරමුණු) කෙරෙහි පවත්නාහුය. යම්හෙයකින් මේ කාමාවචර කුසල සංඥා අට ද අකුසල සංඥා දොළොසද කාමාවචර කුසල විපාක සංඥා එකොළොසද අකුසල විපාක සංඥා දෙක ද කාමාවචර ක්‍රියා සංඥා එකොළොසදැයි යන සූසාළිස් සංඥාවෝ මෙසේ නානාවිධව, නානා ස්වභාව ඇතිව, ඔවුනොවුන්ට අසමානව පවතින්නාහු ද, එහෙයින් ‘නානත්ත සංඥා’ යැයි කියන ලදහ. ඒ නානත්ත සංඥාවෙනි.
**විවිත්තං හොති** යනු ආකාසානඤ්චායතනයට සමවන්නහුගේ ධ්‍යාන සිත රූපසංඥා, පටිඝ සංඥා, නානත්ත සංඥා සංඛ්‍යාත සංඥාවන්ගෙන් විවික්ත වූයේ, තොර වූයේ, බැහැර වූයේ වේ. **විඤ්ඤාණඤ්චායතනං** යනු මේ විඤ්ඤාණය ම ගැවසෙතැයි යන අර්ථයෙන් මෙම ධ්‍යානයට ආයතන වන්නේනුයි විඤ්ඤාණඤ්චායතන නමි. ආකාශයෙහි පැවති විඤ්ඤාණය අරමුණුකොට ඇති ධ්‍යානයට මේ අධිවචනයි. ඒ ධ්‍යානයට සමවන්නහුගේ සිත පළමු කියන ලද ආකාර ඇති ආකාසානඤ්චායතන සංඥාවෙන් විවික්ත (මිදුණේ) වෙයි.
**ආකිඤ්චඤ්ඤායතනං** යන මෙහි, මේ (ධ්‍යානයට) කිසිවක් නැත්තේනුයි ‘අකිඤ්චන’ නම් වේ. යටත් පිරිසෙයින් භංග මාත්‍රයක් (බිඳීගිය කොටසක්) හෝ මෙම ධ්‍යානයට ඉතිරිව නැතැයි කී නිසායි. අකිඤ්චනයෙහි ස්වභාවය (තද්ධිත හෙයින්) ‘ආකිඤ්චඤ්ඤ’ නමි. ආකාසානඤ්චායතන විඤ්ඤාණය පහවී යාමට මේ අධිවචනයි. ඒ ආකිඤ්චඤ්ඤකය ගැවසීමේ අර්ථයෙන් මෙහි ඇත්නුයි ‘ආකිඤ්චඤ්ඤායතන’ නමි. ආකාශයෙහි පැවති විඤ්ඤාණපගමය (විඤ්ඤාණය පහවී යාම) අරමුණු කොට ඇති ධ්‍යානයට මේ අධිවචනයි. ඒ ආකිඤ්චඤ්ඤායතනයට සමවන්නහුගේ සිත ඒ විඤ්ඤාණඤ්චායතන සංඥාවෙන් විවික්ත වේ. (මිදේ.)
**නෙවසඤ්ඤානාසඤ්ඤායතනං** යන මෙහි වනාහි, යම් සංඥාවක් නොමැති වීමෙන් එය, ‘නේවසංඥායතන’යි කියනු ලැබේ, විධි වූ පරිදි පිළිපන්නහුට එම සංඥාව වේ. එය දක්වනු පිණිස විභංගයෙහි, පළමුකොට ‘නෙවසඤ්ඤී නාසඤ්ඤී’ යැයි මතුකොට දක්වා, ‘එම (පළමු කී) ආකිඤ්ඤචායතනය ම සත්තා (ඇති බව){1} වශයෙන් මෙනෙහි කරයි. සංස්කාර වශයෙන් ශේෂ වී ඇති (ආකිඤ්චඤ්ඤායතන) සමාපත්තිය වඩයි. එහෙයින් ‘නෙවසඤ්ඤී නාසඤ්ඤී’ (සංඥාවක් ඇත්තේ ද සංඥාවක් නැත්තේ ද නොවන) යැයි කියනු ලැබේ’ යනුවෙන් කියන ලදී. එහි **සන්තතො මනසිකරොති** යනු ඒකාන්තයෙන් මේ සමාපත්තිය ඇත්තේමය. යම් (සමාපත්තියක්) කෙරෙහි වනාහි අසත්තාව (නැති බව) ද අරමුණු වශයෙන් මෙනෙහි කොට වාසය කෙරෙති’යි, මෙසේ ඇතැයි යන (අරමුණ කෙරෙහිම (නා සත්තා ති) නැතැයි යනු ද මෙනෙහි කරයි. එම නේවසඤ්ඤානාසඤ්ඤායතනය අර්පණාවට නගා හුන්නහුගේ ධ්‍යාන විත්තය එම ආකිඤ්චඤ්ඤායතන සඤ්ඤාවෙන් ශූන්‍ය (හිස්) වේ.
සොතාපන්නස්ස යනු සෝවාන් ඵලයට පත්වූවහුගේ යි. **සක්කාය දිට්ඨියා** යනු විසිවැදෑරුම් සක්කාය දෘෂ්ටියෙනි. **විචිකිච්ඡාය** යනු අටතැන්හි සැකයෙනි. **සීලබ්බත පරාමාසා** යනු (තීර්ථකයන් විසින් දක්වනු ලබන) සීලයෙන්, ව්‍රතයෙන් ශුද්ධිය වෙතැයි යන ග්‍රහණයෙන් උපන් දෘෂ්ටියෙනි. **දිට්ඨානුසයා** යනු ප්‍රහීණ නොවීම් අර්ථයෙනි. සන්තානය තුළ ඉතිරි වී, සැඟවී පවත්නා දෘෂ්ටීන්ගෙනි. **තදෙකට්ඨෙහි ච** යනු එකී සක්කාය දිට්ඨි ආදී වූ ක්ලේශයන් හා සමග එක්ව සිටි (අවශේෂ) ක්ලේශයන්ගෙනි. ක්ලේශයෝ ශ්‍රෝතස (සෝතාපත්තියට) වෙත පැමිණෙනතුරු තැවීම් හා බාධක ඇති කරති. එම සක්කාය දිට්ඨි ආදී ක්ලේශයන් කෙරෙන් විවික්ත වූයේ (මිදුණේ) ශුන්‍ය (හිස්) වූයේ ද වෙයි. මෙහි **තදෙකට්ඨං** යනු මෙහි ඒකට්ඨ (එක්ව විසීම්) පහානෙකට්ඨය, සහජෙකට්ඨය යැයි දෙයාකාර වේ. අපාය ගමනට හේතුවන ක්ලේශයෝ සෝවාන් මාර්ගයෙන් යම්තාක් ප්‍රහීණ නොවී පවතිත් ද ඒතාක් දෘෂ්ඨි විචිකිච්ඡාවන් හා සමග එකම පුද්ගලයකු තුළ සිටියාහු යැයි පහානෙකට්ඨ නම් වේ. දශවිධ ක්ලේශයන් අතුරෙන් මෙහි සක්කාය දිට්ඨි විචිකිච්ඡා යන දෙක පමණක් අදහස් කෙරිණි. අනුසයන් අතුරෙන් දිට්ඨානුසය විචිකිච්ඡානුසය යන දෙක ආයේය. සෙසු අපායගාමිනී ක්ලේශයන් වන ලෝභය, ද්වේෂය, මෝහය, මානය, ථිනය, (මැලිබව), උද්ධච්චය (විසිරුණු ස්වභාවය), පවට ලැජ්ජා නොවීම, පවට බිය නොවීම යන අට දිට්ඨි විචිකිච්ඡා දෙකත් සමගම පහානේකට්ඨ වශයෙන් අනුශය දෙකත් සමගම සෝවාන් මාර්ග ලාභයෙන් ප්‍රහීණ වෙයි. නැතහොත් රාග, ද්වේෂ, මෝහ ප්‍රමුඛ වූ කෙලෙස් එක්දහස් පන්සියය අතුරින් සක්කාය දිට්ඨිය සෝවාන් මාර්ගයෙන් ප්‍රහීණ කරනවිට, එම දිට්ඨියත් සමගම විචිකිච්ඡාව ද ප්‍රහීණ වේ. දිට්ඨානුසය හා විචිකිච්ඡානුසයන් සමග අපායගාමිනීව සියලු කෙලෙස්හු පහනෙකට්ඨ වශයෙන් ප්‍රහීණ වෙති. සහජෙකට්ඨ යනු සක්කාය දිට්ඨියත්, විචිකිච්ඡාවත් සමග එක් එක් සිතෙහි සිටි ඉතිරි ක්ලේශයෝ යි.
සෝවාන් මාර්ගයෙන් දිට්ඨි සම්ප්‍රයුක්ත අසංඛාරික සිත් දෙක ප්‍රහීණ වන කල්හි, ඒ දෙක සමග උපන් ලෝභය, ද්වේෂය, මෝහය, උද්ධච්චය, අහිරිකය, අනොත්තප්පය යන මේ කෙළෙස් සහජෙකට්ඨ වශයෙන් ප්‍රහීණ වේ. දිට්ඨි සම්ප්‍රයුක්ත සසංඛාරික සිත් ප්‍රහීණ වන කල්හි ඒ දෙසිත සමග උපන් ලෝභය, මෝහය, ථිනය, උද්ධච්චය, අහිරිකය හා අනොත්තප්පය යන මේ කෙලෙස් සහජෙකට්ඨ වශයෙන් ප්‍රහීණ වේ. විචිකිච්ඡා සහගත සිත ප්‍රහීණ වන කල්හි, ඒ සමග උපන් මෝහය, උද්ධච්චය, අහිරිකය, අනොත්තප්පය යන මේ කෙලෙස් සහජෙකට්ඨ වශයෙන් ප්‍රහීණ වේ. දෙවැදෑරුම් ඒකට්ඨයන්ගෙන් **කිලෙසෙහි චිත්තං විචිත්තං හොති** යනු කෙලෙසුන්ගෙන් මාර්ග සිත වෙන් වේ. ඵල සිත විවේකයට, වියුක්ත බවට, තිබූ තැනින් පහවීමට, ශූන්‍ය බවට පත් වේ යන අර්ථයයි.
**සකදාගාමිස්ස ඔලාරිකා කාමරාග සඤ්ඤොජනා** යනු ඕලාරික (දළ) වූ, එනම් කායද්වාර-වාග් ද්වාර සීමාවන් ව්‍යතික්‍රමණය (උල්ලංඝනය) කිරීමේ හේතුවෙන් තර වූ මෛථුන රාග සංඛ්‍යාත වූ සංයෝජනයෝ. එය වනාහි ‘කාම භවයෙහි සත්ත්වයා බැඳ තබති’යි යන අර්ථයෙන් සංයෝජන යැයි කියනු ලැබේ. **පටිඝ සඤ්ඤොජනා** යනු ව්‍යාපාද සංයෝජනයෝ යි. එය අරමුණෙහි ගැටෙතියි යන අරුතින් පටිඝ යැයි කියනු ලැබේ. ඒවා බලවත් වීමෙන් සන්තානයෙහි වැතිර පවතිති යි අනුශය නම් වේ. **අනුසහගතා** යනු සූක්‍ෂ්ම වූ (සියුම්) කාමරාග සංයෝජනය ද පටිඝ සංයෝජනය ද අනුසහගත නම් වේ. **කාමරාගානුසයා පටිඝානුසයා** යනු ප්‍රහීණ නොවූහයි යන අරුතින් සන්තානයෙහි අප්‍රකට ව, සූක්‍ෂමව පවතින කාමරාග හා පටිඝ අනුශයෝ, **තදෙකට්ඨෙහි ච** යනු ඉහත කියන ලද අර්ථ ඇති දෙවැදෑරුම් ඒකට්ඨයනට ඇතුළත් කෙලෙස්වලින් සිත වෙන් වේ. මිදේ. ශුන්‍ය වේ.
**අරහතො** යනු කෙලෙස් සතුරන් නැසූ බැවින් ‘අර්හත්’ යැයි ලැබූ නම් ඇති, **රූපරාගා** යනු රූප භවය කෙරෙහි පවතින ඡන්‍දරාගය (දැඩි කැමැත්ත)යි. **අරූපරාගා** යනු අරූපභවය පිළිබඳව ඇතිවන ඡන්‍දරාගයයි. **මානා** යනු අර්හත් මාර්ගයෙන්ම ඇසිය යුතු මානයමයි. එසේම උද්ධච්ච, අවිජ්ජා, මාන යන අනුශයෝ ද අර්හත් මාර්ගයෙන් ම නැසිය යුත්තාහුය. මේවා අතුරින් උන්නති (ඉහළට නැමුණ) ලක්‍ෂණය මානයයි. නොසන්සිඳීමේ, නොසන්සුන් බවෙහි ලක්‍ෂණය උද්ධච්චයයි. අන්‍ධ බව, නොදැනීම් ලක්‍ෂණය අවිද්‍යාවයි. රූපරාග, අරූපරාග වශයෙන් පවත්නාහු භවරාගානුශයෝ ය. **තදෙකට්ඨෙහි ච** යනු ඔවුන් සමග එක්ව සිටියා වූ කෙලෙසුන්ගෙනි. **බහිද්ධා ච සබ්බනිමිත්තෙහී** යනු අභ්‍යන්තර චිත්ත සන්තානයෙහි වූ අකුසල ස්කන්ධය වෙන්කොට ගැනීමෙන් බාහිර යැයි (කියන ලද) සම්මත වූ, අභ්‍යන්තරය හැර පිටත පවත්නා සියලු සංස්කාර නිමිතිවලින් ද මාර්ග චිත්තය (විවික්ත) වෙන් වේ. පහ වේ. ඉවත් වේ. ඵල චිත්තය ද වෙන් වූයේ ඉවත් වූයේ වේ.
එහිදී කෙලෙස් පිළිවෙළින් ද මාර්ග පිළිවෙළින් ද යන දෙපරිද්දෙන් ම අනුශයයන්ගේ නැතිවී යාම දතයුතුයි. කෙලෙස් පිළිවෙළින් (කිලේස පටිපාටිය) වනාහි, කාමරාගානුසය හා පටිඝානුසයන්ගේ අභාවය තුන්වන මාර්ගයෙහි සිද්ධ වේ. මාන අනුශය විනාශය සිවුවන මාර්ගයෙන් ද දිට්ඨානුසය විචිකිච්ඡානුසයන්ගේ විනාශය පළමු මාර්ගයෙන් ද භවරාගානුශය අවිජ්ජානුශයයන්ගේ විනාශය සිදුවන මාර්ගයෙන් ද සිද්ධ වේ. මාර්ග පිළිවෙළින් (මග්ග පටිපාටිය) වනාහි, පළමු මාර්ගයෙන් දිට්ඨානුසය හා විචිකිච්ඡානුසයයන්ගේ අභාවය වේ. දෙවැනි මාර්ගයෙන් කාමරාගානුසය හා පටිඝානුසයයන්ගේ තුනීවීම ද, තෙවැනි මාර්ගයෙන් ඒ දෙක සර්වප්‍රකාරයෙන් ම විනාශවීම ද සිවුවන මාර්ගයෙන් මානානුසය භවරාගානුසය හා අවිජ්ජානුසයයන්ගේ අභාවය වේ. **චිත්ත විවෙකො** යනු මහග්ගත හා ලෝකෝත්තර සිත් කෙලෙසුන්ගෙන් මිදී ශුන්‍යව හිස්ව පවත්නා බවයි යන අර්ථයයි.
**උපධි විවෙකො** යනු කෙලෙස්, ස්කන්ධ, අභිසංස්කාර යන උපධීන්ගෙන් ශූන්‍ය වූ බවයි. පළමුව උපධීන් දක්වනු සඳහා **උපධිවුච්චන්ති කිලෙසා ච** යනාදිය කීහ. යමෙකුට රාගාදීහු උපදිත් ද ඔහුට තැවීම් ඇති කරත් ද බාධක ඇතිකරත්දැයි යන අරුතින් ක්ලේශයෝ ද උපාදාන වශයෙන් ගෝචර වූ රූපාදී වූ පංචස්කන්ධයෝ ද උපාදාන වශයෙන් හටගත් පුඤ්ඤ, අපුඤ්ඤ හා අනෙඤ්ජාභි සංස්කාරයෝ ද උපධි නම් වෙති. **අමතං** යනු මොහුට මරණ නම් වූ අමෘතභාවය නැත්තේනුයි ‘අමත’ නම් වේ. එසේම කෙලෙස් නම් විෂට ප්‍රතිවිරුද්ධ වූ බැවින් ද මරණයක් නැත්තේනුයි අමත නම් වේ. ‘සංසාර යෝනීන්හි ගති, උත්පත්ති, විඤ්ඤාණ ස්ථිති, සත්තාවාසයන්හි බඳවති යි, ‘නැඹුරු කරවති’ යි යන අරුතින් තණ්හාව ‘වාණ’ යැයි කියනු ලැබේ. එහි ඒ තණ්හාව නැතැයි ‘නිබ්බාණ’ (නි+වාණ) නම් වේ. **වවකට්ඨකායානං** යන ගණ සංගණිකාවෙන් (සමූහ වාසයෙන් වෙන් වූ) සිරුරු ඇත්තවුන්ගේ **නෙක්ඛම්මාභිරතානං** යනු නෙක්ඛම්මයෙහි කාමාදියෙන් නික්ම ප්‍රථම ධ්‍යානාදියෙහි සිත් ඇලවූවන්ගේ, නෛෂ්ක්‍රම්‍යය වෙත නැඹුරු වූවන්ගේ, **පරමවොදානප්පත්තානං** උතුම් පිවිතුරු බවනම් ඵලයට පැමිණ සිටියවුන්ගේයි. උපක්ලේශයන්ගෙන් තොර වූ බැවින් පිරිසිදු සිත් ඇත්තවුන්ගේයි. කෙලෙසුන්ගෙන් මිදුණු බැවින් අතිශය පිරිසිදු භාවයට පත්වූවන්ගේයි. විෂ්කම්භන ප්‍රහාණ වශයෙන් පිරිසිදු සිත් ඇත්තන්ගේයි. සමුච්ඡේද ප්‍රහාණ වශයෙන් අතිශය පාරිශුද්ධභාවයට පත්වූවන්ගේයි යනුවෙන් ද ඇතැමෙක් අර්ථ කියති. **නිරූපධීනං** යනු දුරු වූ උපධි ඇත්තවුන්ගේයි. **විසංඛාරගතානං** යනු සංස්කාර ආරම්මණය අත්හැර, සංස්කාර හෙවත් රැස්කිරීම දුරුකළවුන්ගේයි. නිවනට අරමුණු වශයෙන් පැමිණියවුන්ගේයි. **විසංඛාරගතං චිත්තං** යන මෙහි ද නිවනම ‘විසංඛාර’ යැයි කියන ලදී.
**විදූරෙ** යනු ඉතා දුරෙහිය. **සුවිදූරෙ** යනු අතිශයින් දුරෙහිය. **නසන්තිකෙ** යනු නො සමීපයෙහිය. **න සාමන්තා** යනු එකත්පසෙක නොවූ, **අනාසනෙන** යනු අතිශයින් සමීපයෙහි නොවේ. **වවකට්ඨෙ** යනු නුදුරෙහි, බැහැර නොව සිටියේයි, යන අර්ථයයි. **තාදිසො** ඒ හා සමාන වූයේයි. **තස්සඨිතො** යනු ඒ ආකාරයෙන් සිටියේයි. **තප්පකාරො** යනු ඒ ප්‍රකාරයෙන් සිටියේයි. **තප්පටිභාගො** ඒ කොටසෙහි වූයේ, නැතහොත් ආත්මභාව නැමති ගුහාවෙහි ලැගි හෙයින් **තාදිසො** ‘තාදිස’ නම් වේ. කෙලෙසුන්ගෙන් වැසුණු බැවින්, **තස්සණ්ඨිතො** තස්සණ්ඨිත නම් වේ. මෝහයෙහි ගිලුණු බැවින් **තප්පකාරො** තප්පකාර නම් වේ. ත්‍රිවිධ විවේකයන්ගෙන් දුරු වූ බැවින් **තප්පටිභාගො** තප්පටිභාග නම් වේ, යනුවෙන් ඇතැමෙක් අර්ථ කියති.
**දුප්පහායා** යනු සුවසේ ප්‍රහාණය කළ හැකි නොවේ. **දුච්චයා** යනු සුවසේ අත්හැරීමට නොහැක, **දුප්පරිච්චජා** යනු සර්වප්‍රකාරයෙන් ම අත්හැරීමට නොහැක. **දුන්නිම්මදයා** මදයෙන් තොර කිරීමට, නිර්මද කිරීමට නොහැකිය. **දුබ්බිනිවෙඨයා** යනු ලිහාලීම, මුදාලීමට නොහැකිය. **දුත්තරා** යනු එතෙර වී, ඉක්මවාලීමට නොහැකිය. **දුප්පතරා** යනු විශේෂයෙන් එතෙර වීමට නොහැකිය. **දුස්සමතික්කමා** දුකසේ අතික්‍රමණය කළ හැකි වේ. **දුබ්බනිවත්තා** නැවැත්වීම දුෂ්කරය. නැතහොත් ප්‍රකෘති වශයෙන් අත්හැරීම දුෂ්කරය. විකෘති වශයෙන් නිර්මද බවට පත්කිරීම දුෂ්කරය. නාග පාශයක් මෙන් ලිහාලීමට නොහැකිය. ග්‍රීෂ්ම කාලයෙහි නිරුදක කාන්තාරයක් මෙන් **දුත්තරා දුප්පතරා** තරණය කළ නොහැකි ය. ව්‍යාඝ්‍රාදීන්ගෙන් ගැවසුණු වනයක් මෙන් තරණය කළ නොහැකිය. **දුස්සමතික්කමා** මුහුදු රළ මෙන් **දුබ්බිති වත්තා** නැවැත්විය නොහැකි ය’ යනුවෙන් ද ඇතැමෙක් අර්ථ කියති.
මෙසේ පළමු ගාථාවෙන් ‘එබඳු වූ පුද්ගලයන් ත්‍රිවිධ විවේකයෙන් දුරුවෙතියි නිගමනය කොට, නැවත මෙබඳු පුද්ගලයන්ගේ ස්වභාවය ප්‍රකට කරමින් ‘ඉච්ඡානිදානා’ යන දෙවන ගාථාව වදාළහ. එහි **ඉච්ඡා නිදානා** යනු තණ්හාව හේතුකොට ඇති, **භාවසාතබද්ධා** යනු සුඛවේදනාදී භව සුවයෙහි බැඳුණාහු, **තෙ දුප්පමුඤ්චා** යනු යම් භව සුඛයට වස්තු වූ ධර්මයෝ වෙත් ද එහි බැඳුණු තණ්හාව නිදාන කරගත් ඒ සත්ත්වයෝ දුකසේ මිදිය යුත්තෝ වෙති. **නහි අඤ්ඤමොක්ඛා** යනු අනිකකු මිදවීමට නොහැකි වෙති. නැතහොත් මෙය කරණවිබත් වචනයි. ‘ඒ සත්ත්වයෝ දුකසේ මිදිය යුත්තෝ වෙති. කවර හෙයින් ද? අනිකකු විසින් මිදවිය හැක්කෝ නොවන හෙයිනි. එම සත්ත්වයෝ (සසර දුකින්) මිදෙතොත්, ස්වශක්තියෙන් ම මිදිය යුත්තාහුය’ යනු මෙහි අර්ථයි. **පච්ඡා පුරෙවාපි අපෙක්ඛමානා** යනු අනාගතයෙහි වසන්නා වූ අතීතයෙහි වූ කාමයන් අපේක්‍ෂා කරමින්, **ඉමෙව කාමෙ පුරිමෙව ජප්පං** යනු මේ වර්තමානයෙහි ඇති කාමයන් හෝ පළමු කී අතීතානාගත කාමයන් හෝ බලවත් තණ්හාවෙන් ප්‍රාර්ථනා කරමින්, මෙකී දෙපදය **තෙ දුප්පමුඤ්චා නහි අඤ්ඤමොක්ඛා** යන මේ පදය සමග ම සම්බන්ධ කර අර්ථ දතයුතුයි. (එසේ පද සම්බන්ධය නොකොට) ‘අපේක්‍ෂා කරන්නාහු කුමක් කරත්ද?යි හෝ කුමක් කළාහුද’යි නොදක්වන්නාහු ය. (නොපැහැදිලිය යන අර්ථයි.)
**භවසාතබද්ධා** යනු භවයෙහි සැපය. ‘භවසාත’ නමි. ඒ භව සුඛයෙහි, සුඛාශ්වාදයෙහි බැඳී සිටියාහු වේ. එය බෙදා දැක්වීම පිණිස **එකං භවසාතං, සුඛාවෙදනා** යනාදිය දැක්වීය. යොවුන් බව **යොබ්බඤ්ඤං** යොබ්බඤ්ඤයයි. නීරෝගී බව **ආරෝග්‍යං** ආරෝග්‍යයයි. ජීවිතින්‍ද්‍රිය පවත්වා ගන්නා ස්වභාවය **ජීවිතං** ජීවිතයයි. **ලාභො** යනු සිවුපස ලාභයයි. **යසො** යනු පිරිවරයි. **පසංසා** යනු කීර්තියයි. **සුඛං** යනු කායික, චෛතසික සුඛයයි. **මනාපිකා රූපා** යනු මන වඩන රූපයයි. සෙසු පදයන්හි ද මෙම නයයි.
**චක්ඛු සම්පදා** යනු පැහැදිලිව පෙනෙන ඇස් ඇති බවයි. මාගේ චක්‍ෂු සම්පත්තිය මැණික් විමනෙක එසවූ සී මැදුරු කවුළුවක් මෙන් වැටහෙති’යි ඇසෙන් උපන් සුඛාශ්වාදය සඳහා ‘චක්ඛු සම්පදා’ යැයි කියන ලදී. සෝත සම්පදාදියෙහි ද මෙම නයයි. සුඛ වේදනාවෙන් සත්ත්වයෝ බැඳුණාහුය. විශේෂයෙන් බැඳුණාහුය යනු (-පෙ- විබද්ධා) මූලපදයයි. **විබද්ධා** යනු විවිධාකාරයෙන් බැඳුණාහුය. **ආබද්ධා** යනු විශේෂයෙන් මුල සිට බැඳුණාහුය. **ලග්ගා** යනු අරමුණ සමග ඇලුණාහුය. **ලග්ගිතා** නාග දන්තයෙක (බිත්තියේ ගැසූ කොක්කෙක) එල්බන ලද කළයක් මෙන් එල්බුණාහුය. මෙහි නොකියන ලද ‘සත්තො විසත්තො’ ආදී පදයන්හි අර්ථ මුලදී පැවසූ අයුරින්ම ගතයුතුයි.
**නහි අඤ්ඤමොක්ඛා** යනු අනුන් විසින් නො මුදවනු ලබති. **තෙවා භවසාතවත්‍ථු දුප්පමඤ්චා** යනු භවයේ සුඛාශ්වාදයට වස්තු වූ ධර්මයෙන් හෝ මිදීමට අපහසුය. **සත්තා වා එත්තො දුම්මොචයා** යනු නැතහොත් සත්ත්වයෝම හෝ මේ භවාශ්වාද වස්තූන්ගෙන් මිදීම පහසුවෙන් නොකළ හැක්කාහුය.
**දුරුද්ධරා** යනු ආශ්වාද වස්තූන්ගෙන් දුරුවීම අපහසුය. **දුස්ස මුද්ධරා** යනු හාත්පසින්ම බිඳීගිය ඉවුරු ඇති නිරා වළක වැටුණකු මෙන් උඩුකුරුව ගොඩ ඒමට නොසමත් වෙති. **දුටුට්ඨාපයා** යනු එසවීමට ඉතා අපහසු ය. **දුස්සුමුට්ඨාපයා** යනු සූක්‍ෂ්ම ආත්ම භාවයක් පොළවෙහි පිහිටුවීම මෙන් ඔසවා තැබීම අතිශය දුෂ්කරය.
ඔවුහු **අත්තනා පලිපපළිපන්නා** යනු ගැඹුරු මඩ වගුරෙක හිස දක්වාම ගිලුණාහු **න සක්කොන්ති පරං පලිපපළිපන්නං උද්ධරිතුං **යනු එසේම (මඩෙහි) ගිලුණු අනිකෙකු අතින් හෝ හිසින් හෝ ගෙන ගොඩ තැබීමට නොසමත් වෙති. **සො වත චුන්‍ද** යන මෙහි **සො** යනු කිවයුතු ආකාර ඇති පුද්ගලයා දක්වන නිද්දේස වචනයි. එහි **යො** යන මේ උද්දේස වචනය ගෙන, ‘යො අත්තනා පලිපපළිපන්නොව සො වත චුන්‍ද පරං පලිපපළිපන්නං උද්ධරිස්සතී’ති (යමෙක් තමා මඩෙහි ගිලී සිටිමින් ම, චුන්‍දය හෙතෙමේ මඩෙහි ගිලුණු අනිකෙකු ගොඩ ගන්නේය) යනුවෙන් මෙසේ සෙසු පද සම්බන්ධය දතයුතුයි. **පලිපපළිපන්නා** යනුවෙන් ගැඹුරු මඩෙහි ගිලුණු තැනැත්තා කියනු ලැබේ. චුන්‍දය! යම්සේ යම්කිසි පුරුෂයෙක් තෙමේ නාසිකාග්‍රය දක්වා ගැඹුරු මඩවළෙක ගැලී සිටිනුයේ එසේම ගිලුණු අනිකෙකු අතින් හෝ හිසින් ගෙන ගොඩ කරන්නේය යන මෙකරුණ, **නෙතං ඨානං විජ්ජති** යනු යම් ලෙසකින් හෙතෙමේ ඔහු ඔසවා ගොඩ තබන්නේය යනු සිදුවිය හැකි කරුණක් නොවේමය. **අදන්තො අවිනීතො අපරිනිබ්බුතො** යන මෙහි සන්සුන් නොවූ බැවින් අදන්ත (නො දැමුණේය.) නො හික්මවන ලද විනය ඇති බැවින් අවිනීත (නො හික්මුණේ) ය. නොනිවන ලද කෙලෙස් ඇති බැවින් අපරිනිබ්බුත (නො පිරිනිවියේ) යැයි දතයුතුයි. එබඳු වූ ඒ පුද්ගලයා **පරං දමෙස්සති** යනු අනිකෙකු සන්සුන් කරවති යි **විනෙස්සති** යනු ‘ත්‍රිවිධ ශික්‍ෂාවන්හි හික්මවති’යි **පරිනිබ්බාපෙස්සති**, ‘ඔහුගේ කෙලෙස් පිරිනිවීමට පත් කරවති’යි යන්න (සිදු නොවේමය.)
**නත්‍ථඤ්ඤො කොචි** යනු මිදවීමට සමත් අනික් කිසිදු පුද්ගලයෙක් නැත. **සකෙන ථාමෙන** යනු තමාගේ ඤාණ ශක්තියෙන් **බලෙන** යනු ඤාණ බලයෙන් **විරියෙන** යනු ඤාණ සම්ප්‍රයුක්ත චෛතසික වීර්යයෙන් **පුරිස පරක්කමෙන** යනු ඒ ඒ තැන් මඩින මහත් වූ වීර්යයෙන්.
**නාහං සහිස්සාමි** යනු මම නොසමත් වෙමි. නොහැක්කෙමි. වෑයම් නොකරන්නෙමියි කී නියායි. **පමොචනාය** යනු මුදවනු පිණිස ය. **කථංකථි** සැක ඇතිව, **ධොතකා** යනු ආමන්ත්‍රණයයි. **තරෙසි** තරණය කරන්නෙහිය.
මෙහි අර්ථ මෙසේය. ‘යමෙකු විසින් තමන්ම පව්කම් කරන ලද්දේ ද, ඔහු සතර අපායෙහි දුක් විඳිමින්, තමන් ම කිලුටට පත්වන්නේය. යමෙකු විසින් පව් නොකරන ලද්දේ ද, ඔහු සුගතියට ම යන්නේ තමා ම පිරිසිදු බවට පත්වේ. කුසල කර්ම නම් වූ ශුද්ධිය ද අකුසල කර්ම නම් වූ අශුද්ධිය ද වෙන් වෙන්ව එය කරන සත්ත්වයාට ම විපාක දෙයි. කිසි පුද්ගලයෙක් අනික් පුද්ගලයෙකු පිරිසිදු නොකරයි. කිලිටි නොකරයි. පිරිසිදු ද නොකරයි, යනු කී නියායි.
**තිට්ඨතෙව නිබ්බාණං** යනු අමෘත මහ නිර්වාණය පවත්නේමය. **නිබ්බාණගාමි මග්ගො** යනු පූර්වභාග විදර්ශනාවෙහි පටන් වූ ආර්ය මාර්ගයයි. **තිට්ඨාමහං සමාදපෙතා** යනු ඒ නිර්වාණගාමී මාර්ගය ගන්වන, සමාදන් කරවන මම ද පවත්නේ වෙමි. ශ්‍රාවකයන් එහි පිහිටුවමි. **එවං ඔවදියමනා එවං අනුසාසිය මානා** යනු මවිසින් මෙසේ අවවාද කරනු ලබන්නාහු, මෙසේ අනුශාසනා කරනු ලබන්නාහු, මෙහි කිසියම් කරුණක් මතු වූ විට කැරෙනුයේ ‘ඔවදති නාම’ ඔවදති යනුයි. (අවවාදයි.) එසේ කරුණක් නූපන් කල්හි පවා, ‘ඔබට මෙසේ අයසක්, අයහපතක් වන්නේය’ ආදී වශයෙන් අනාගතය දක්වමින් කැරෙනුයේ (අනුසාසති නාම) අනුසාසති යනුයි. (අනුශාසනායි.) අභිමුඛයෙහි සිට කීමද ඔවදති නාම, ඔවදති යනුයි. අවවාදයි. අනභිමුඛයෙහි සිටිමින් දූතයකු මගින් හසුන් යවා කැරෙනුයේ අනුශාසනාවයි. එක්වරක් පමණක් කැරෙනුයේ ‘ඔවාද’ යයි. නැවත නැවත පැවසීම ‘අනුශාසනා’ යයි. නැතහොත් අවවාද දීම ම හෝ අනුශාසනා නම් වේ. **අප්පෙකච්චෙ** යනු කිසිවෙක්, ඇතැමෙක් යන අර්ථයි. **අච්චන්ත නිට්ඨං නිබ්බාණං ආරාධෙන්ති** යනු ‘ක්‍ෂය, ව්‍යය නම් වූ අන්තය ඉකුත් වූහ’යි අච්චන්තයි. අච්චන්ත වූයේ ද එම, සියලු සංස්කාරයන්ගේ නොපවත්නා ස්ථාන වන බැවින්, නිෂ්ඨා වූයේ ද ‘අච්චන්ත තිට්ඨං’ අච්චන්ත තිට්ඨ නම් වේ. ඒකාන්ත නිෂ්ඨාව යන අර්ථයි. ඒ අත්‍යන්ත නිෂ්ඨාව වූ නිවන ලබා ගනිති. සම්පාදනය කරගනිති. **න ආරාධෙන්ති** යනු (ඇතැම් ශ්‍රාවක කෙනෙක්) සම්පාදනය කර නොගනිතියි, නොලබතියි යන අරුතයි. **එත්‍ථක්‍යාහං** යනු මෙහිලා, මම කුමක් කරම් ද? යන අර්ථයි. **මග්ගක්ඛායී** යනු පිළිවෙත් මග දේශනා කරනුයේ **ආචික්ඛතී** යනු කියයි. **අත්තනා පටිපජ්ජ** **මානා මුඤ්චෙය්‍යුං** යනු පිළිවෙත් පිළිපදිමින් සසරින් මිදෙන්නෝ ය.
**අතීතං උපාදාය** යනු අතීතය නිසා, **කථං අපෙක්ඛං කරොති** යනු කවරාකාරයකින් අපේක්‍ෂාව, බැලීම කරයි ද? **එවරූපො අහොසි** යනු දික්, කෙටි, කුදු, මහත් ආදී වශයෙන් මෙබඳු ජාති ඇත්තේ වීමි. මෙබඳු රූප ඇත්තේ වීමි. **තත්‍ථ නන්‍දිං සමන්නා නෙති** යනු ඒ රූපාරම්මණයෙහි තණ්හාව ඇතිකර ගනියි. එළවයි. වේදනාදියෙහි ද මෙම නයයි.
**‘ඉති මෙ චක්ඛු’** (මාගේ ඇස මෙසේය.) ආදිය වස්තු ආරම්මණ වශයෙන් තණ්හාව ඉපදීම දක්වමින් කීහු. **ඉතිරූපා** යනු මෙවන් රූප ඇත්තාහුය. **තත්‍ථ ඡන්‍දරාග පටිබද්ධං** යනු ඒ චක්‍ෂු රූපාදිය කෙරෙහි දුර්වල යැයි කියනු ලබන ඡන්‍දරාගය ද බලවත් යැයි කියනු ලබන සිතයි. **ඡන්‍දරාග පටිබද්ධත්තා විඤ්ඤාණස්ස** යනු ඒ ජවන විඤ්ඤාණය ඡන්‍දරාගයෙන් බැඳුණු බැවිනි. **තදභිනන්‍දති** යනු ඒ අරමුණ තණ්හා වශයෙන් අභිනන්‍දනය (පිළිගැනීම) කරමින්.
**යානිස්ස තානි** යනු ඔහුගේ යමක් වීද ඒ සියල්ල, **පුබ්බෙ** යනු අතීතයෙහි, **සද්ධිං** යනු එක්ව, සමග **හසිත ලපිත කීළිතානි** යනු දත් විදහා පෑම් ආදී සිනහසීම් ද හඬනගා කියන වදන් ද කායික ක්‍රීඩාදියද **තදස්සාදෙති** යනු එය ආශ්වාදනය කරයි. එහි ආශ්වාදය විඳියි. රසවිඳියි. **තං නිකාමෙති** යනු එය කැමති වෙයි. එය අපේක්‍ෂා කරයි. **විත්තං** **ආපජ්ජති** යනු සතුටට පැමිණෙයි.
**සියා** යනු වන්නේය. **අප්පටිලද්ධස්ස** යනු නොලැබුණු දෙය ලබාගැනීමට, **චිත්තං පණිදහති** යනු සිත පිහිටුවයි. **චෙතසො පණිධාන පච්චයා** යනු සිත පිහිටුවීමේ හේතුවෙන්.
**සීලෙන වා** යනු පංචශීලාදී ශීලයෙන් හෝ **වතෙන වා** ධුතාංග සමාදානයෙන් හෝ **තපෙන වා** යනු වීර්ය සමාදානයෙන් හෝ, **බ්‍රහ්මචරියෙන වා** යනු මෛථුනයෙන් වැලකීමෙන් හෝ, **දෙවො වා **යනු මහානුභාව සම්පන්න දෙව්රජෙක් හෝ, **දෙවඤ්ඤතරොවා** යනු ඒ දෙවියන් අතරින් එක්තරා දෙවියෙක් හෝ.
**ජප්පන්තා** යනු ගුණ වශයෙන් කියමින්. **පජප්පන්තා** ප්‍රකාර වශයෙන් කියමින්, **අභිජප්පන්තා** විශේෂයෙන් කියමින්, නැතහොත් එකම අර්ථය උපසර්ග යොදා වර්ධනය කළ නියායි.
මෙසේ පළමු ගාථාවෙන් ‘එබඳු වූ පුද්ගලයා ත්‍රිවිධ විවේකයෙන් දුරුවේ.’ යැයි පවසා, දෙවන ගාථාවෙන් එබඳු වූවන්ගේ ස්වභාවය ප්‍රකට කර, ඉක්බිති ඔවුන්ගේ පාපයට හේතුව ප්‍රකට කරනු සඳහා, **කාමෙසුගද්ධා** යන ගාථාව වදාළහ.
එහි අර්ථය: ඒ සත්ත්වයෝ කාමයන් කෙරෙහි පරිභෝග තණ්හාවෙහි **ගිද්ධා** යනු කාමවස්තු සෙවීම් ආදියෙහි යෙදුණු හෙයින්, **පසුතා** යනු මුලාවට පැමිණි බැවින් **සම්මූළ්හා** පහළට යන ගමන් ඇති බැවින් ද මසුරු බැවින් ද බුද්ධාදීන්ගේ වචන (අවවාද) නො පිළිගන්නා බැවින් ද **අවදානියා** යනු කාය විෂමාදියෙහි, **විසමෙ** **නිවිට්ඨා** යනු මරණාසන්න අවස්ථාවෙහි මරණ දුක්ඛයට පැමිණියාහු ‘මෙයින් චුත වී කවුරු වන්නමෝ ද?’යි වැළපෙති.
**ගිද්ධා** යනු කාමරාගයෙහි ගිජු වූවාහු. **ගථිතා** සංකල්ප රාගයෙන් අපේක්‍ෂා කරමින් ගෙතුණාහු **මුච්ඡිතා** කාමතණ්හාවෙන් අතිශයින් මුසපත්ව **අජ්ඣොපන්නා** යනු කාමනන්දියෙන්, කාම තෘෂ්ණාවෙන් දැඩිව ගිලුණාහු, බැසගත්තාහු **ලග්ගා** යනු කාම ස්නේහයෙන් එක්ව ඇලුණාහු, **ලග්ගිතා** යනු කාම පරිදාහයෙන් එක්වූවාහු **පළිබුද්ධා** කාම සංඥාවෙන් වෙළුණාහු, නැතහොත් දැකීමෙහි. **ගිද්ධා** නිතර දැකීමෙහි **ගථිතා** ගෙතුණාහු, සංසර්ග ක්‍රියාවෙහි **මුච්ඡිතා** මුසපත් වූවාහු, විශ්වාස ක්‍රියාවෙහි **අජ්ඣොපන්නා** යනු ගිලුණාහු, සෙනෙහසින් වැළඳ ගැනීමෙහි **ලග්ගා** ඇලුණාහු මෛථුන සේවනයෙන් **ලග්ගිතා** එක්ව බැඳුණාහු, ඔවුනොවුන් මුදවමින් **පළිබුද්ධා** වෙළුණාහු යැයි මෙසේ ඇතැමෙක් අර්ථ දක්වති.
**එසන්ති** යනු අපේක්‍ෂා කරති. **ගවෙසන්ති** යනු සොයති. **පරියෙසන්ති** යනු සර්ව ප්‍රකාරයෙන් කැමති වෙති. ප්‍රාර්ථනා කරති. නැතහොත් දක්නා ලද අරමුණෙහි සුභ අසුභ වශයෙන් ඇත් ද? නැත්දැ’යි **එසන්ති** සොයති. සූභාසුභ ආරම්මණයන් ප්‍රත්‍යක්‍ෂ කර සුභ වශයෙන් **ගවෙසන්ති** ගවේෂණය කරති. කාරණ වශයෙන් **පරියෙසන්ති** පර්යේෂණය කරති. ඒ දෙවැදෑරුම් කාමයන්හි ගැලී බැස හැසිරෙතියි, **තච්චරිතා** තච්චරිත නම් වෙති. ඒ කාමයන් බහුලව බොහෝසෙයින් වර්ධනය කරතියි, පවත්වා ගනිතියි, **තම්බහුලා** තම්බහුල (එය බොහෝකොට ඇත්තාහුය. ඒ කාමයන් ගරු සිත් උපදවා දැවෙති යි, **තග්ගරුකා** තග්ගරුක නම් වෙති. ඒ කාමයන් වෙතට නැඹුරුව, නැමී වාසය කරති’යි, **තන්නින්නා** තන්තින්න නම් වෙති. ඒ කාමයන් වෙතට නැඹුරුව වෙසෙති යි, **තප්පොණා** තප්පෝණ නම් වෙති. ඒ කාමයන්හි එල්බී, ඒ කෙරෙහිම නැමී වෙසෙති’යි, **තප්පබ්භාරා** තප්පබ්භාර නම් වෙති. ඒ කාමයන්හි බැසගෙන මුසපත්ව (ශෝකාදියෙන්) වෙළෙමින් ඇලී වෙසෙති යි, **තදධිමුත්තා** තදධිමුත්ත නම් වෙති. ඒ කාමයන් අධිපතිකොට හැසිරෙති’යි **තදධිපතෙය්‍යා** තදධිපතෙය්‍ය නම් වෙති. නැතහොත් අරමුණ සිතට ප්‍රියභාවයෙන් **තච්චරිතා**, අරමුණ කාන්ත බැවින් **තබ්බහුලා** තබ්බහුල නමි. අරමුණ මනාප බැවින් **තග්ගරුකා** තග්ගරුක නමි. අරමුණ ප්‍රියවන බැවින් **තන්නින්නා** තන්නිත්ත නමි. අරමුණ කාමයෙන් යුක්ත වන හෙයින් **තප්පොනා** තප්පෝන නමි. අරමුණේ ඇලීම් ඇතිකරන බැවින් **තප්පබ්භාරා** තප්පබ්භාර නමි. අරමුණෙහි මුසපත් බැවින් **තදධිමුත්තා** තදධිමුත්ත නමි. අරමුණ බන්‍ධන ස්වභාව ඇති හෙයින් **තදධිපතෙය්‍ය** තදධිපතෙය්‍ය නමි. යනුවෙන් ඇතැමෙක් විස්තර කරති.
**රූපෙ පරියෙසන්ති** යනාදියෙහි **පරියෙසන්ති** යනු නොලැබූ වස්තු ලබා ගැනීමට සෙවීම් වශයෙන්, **පටිලභන්ති** අත්පත්වීම් වශයෙනි. **පරිභුඤ්ජන්ති** යනු වැළඳීම් වශයෙන් කියන ලදැයි දතයුතුයි. කලහ විවාද කෙරේනුයි **කලහකාරකො** කලහකාරක නමි. එහි නිරත වූයේනුයි **කලහපසුතො** කලහපසූත නමි. කම්මකාරකාදී කෙරෙහි ද මේ නයයි. **ගොචරෙ චරං** යනු වෛශ්‍යාදීන් වැනි අගෝචර ස්ථානයන්හි හෝ සතිපට්ඨානාදී ගෝචරයන්හි හැසිරෙනුයේ, එහි නිරත වූයේ **ගෝචර පසුතො** ගෝචරපසූත නමි. අරමුණ පිළිබඳව නැවත නැවත සිතීම් වශයෙන් ධ්‍යානය මොහුට ඇත්තේනුයි **ඣායී** නමි. එහි නිරත වූයේ **ඣාන** **පසූතො ඣාන පසූත** නමි.
**අවගච්ඡන්ති** යනු අපායට යයි. **මච්ඡරිනො** යනු සිය සම්පත් සඟවනුයේ, **වචනං** යනු කථා කිරීමයි. **ව්‍යප්පථං** යනු වාක්‍ය මාර්ගයයි. වදන් මගයි. **දෙසනං** යනු විසර්ජනයයි. අවවාද - දේශනාවයි. **අනුසිට්ඨිං** යනු අනුශාසනාවයි. **න ආදියන්ති** යනු නොපිළිගනිති. ගරු නොකරති. න අල්ලීයන්ති යනු හෝ පාඨයි. එම අර්ථයමයි. අර්ථ වශයෙන් මසුරු බව, දක්වනු පිණිස **පඤ්චමච්ඡරියානි ආවාසමච්ඡරියං** යනාදිය දැක්විණි. එහි ආවාසය කෙරෙහි පවත්නා මසුරු බව **ආවාස මච්ඡරියං** ආවාස මච්ඡරියයි. සෙසු පදයන්හිද මෙම නයයි.
‘ආවාස’ යන නමින් සියලු ආරාමය ද පිරිවෙණ ද එක් ගබඩාගෙය ද රාත්‍රී ස්ථානාදිය ද ගැනේ. ඒවායෙහි වසන්නෝ සුවසේ වෙසෙති. සිවුපසයද ලබති. එහි වසන එක් භික්‍ෂුවක් තෙමේ වත්සම්පන්න ශික්‍ෂාකාමී වූ අනෙක් භික්‍ෂුවකගේ එහි පැමිණීම නො ඉවසයි. පැමිණියහොත් නොපමාව යතොත් මැනවැයි සිතයි. මෙය **ආවාස මච්ඡරියං** ආවාස මච්ඡරිය නමි. කලහකාරාදීන්ගේ එහි විසීම නො කැමති වන්නහුට ආවාස මච්ඡරියය සිදු නොවේ.
**කුලං** යනු උපස්ථායක කුලය හා ඤාති කුලයයි. එහි වෙනත් භික්‍ෂුවකගේ පැමිණීම නොකැමති වන්නහුට **කුලමච්ඡරියං** කුලමච්ඡරිය වේ. පාපී පුද්ගලයකුගේ පැමිණීම නොකැමති වීම කුල මච්ඡරියක් නොවේ. ඒ පාපී තෙමේ ඔවුන් කෙරෙහි ඇති ප්‍රසාදය බිඳ දැමීමට ක්‍රියා කරයි. ප්‍රසාදය, ශ්‍රද්ධාව සුරැකීමට සමර්ථ වූ ම භික්‍ෂුවකගේ එහි පැමිණීම නොකැමති වන්නහුට මච්ඡරිය වේ.
**ලාභො** යනු සිවුපස ලැබීමයි. අනික් සිල්වතකු ලබන කල්හිම ‘ඔහුට නොලැබේවා’යි සිතන්නහුට **ලාභ මච්ඡරියං** ලාභ මච්ඡරිය වේ. හෙතෙමේ වනාහි ශ්‍රද්ධාවෙන් දෙන ලද දෙය නැති කරයි. අපරිභෝග, දුෂ්පරිභෝග ආදී වශයෙන් විනාශ කරයි. කුණු වී යන දේ අනුන්ට දෙයි. එය දැක ‘ඉදින් මෙය මොහුට නොලැබේ නම් අනික් සිල්වතෙකුට ලැබේ නම් යෙහෙකි. අනිකෙකු මෙය පරිභෝග කරන්නේ නම් මැනවි’යි සිතන්නාට මසුරුබවක් නම් නොවේ.
**වණ්ණො නාම** යනු ශරීර වර්ණය හා ගුණ වර්ණයයි. එහි ශරීර වර්ණ මච්ඡරිය ඇත්තේ වනාහි ‘අසුවලා ප්‍රසාද එළවන රූ ඇත්තෙකැ’යි කී කල්හි ඒ පිළිබඳව කථා කරනු නො කැමති වේ. ගුණ වර්ණ මසුරුකම ඇත්තා අන්‍යයන්ගේ සීලයෙන්, ධුතාංගයෙන්, ප්‍රතිපදාවෙන්, හැසිරීමෙන් ගුණ වැනුම් පැවසීම නොකැමති වේ.
**ධම්මො** යනු පර්යාප්ති ධර්මය හා ප්‍රතිවේධ ධර්මයයි. එහි ආර්ය ශ්‍රාවකයෝ ප්‍රතිවේධ ධර්මයට මසුරුකම් නොකරති. තමා විසින් අවබෝධ කරගත් ධර්මය දෙවියන් සහිත ලෝකයා විසින් අවබෝධ කරගැනීම කැමති වෙති. තමා විසින් ලබාගත් ‘ඒ ප්‍රතිවේධය (තමා ප්‍රතිවේධලාභියකු බව) අන් කෙනෙක් දනිත්වා’යි නොකැමති වෙති. ධර්ම මච්ඡරියය වනාහි තන්ති (පර්යාප්ති) ධර්මයෙහිම ඇති වේ. එම ධම මච්ඡරියෙන් යුතු පුද්ගල තෙමේ යම් රහසිගත ග්‍රන්ථයක් හෝ කථා පිළිවෙලක් හෝ දනියි ද, එය අන්‍යයන් හට දන්වනු නොකැමති වේ. යමෙක් පුද්ගලයකු විමසා බලා ධර්මානුග්‍රහයෙන් හෝ ධර්මය විමසා බලා පුද්ගලානුග්‍රහ වශයෙන් හෝ නොදෙයි ද මෙය ධර්ම මච්ඡරියට අයත් නොවේ. එහි ඇතැම් පුද්ගලයෙක් ලොල් වූවෙක්ව එක් කලෙක ශ්‍රමණයෙක් වේ. තවත් කලෙක බ්‍රාහ්මණයෙක් වේ. කාලයකට නිගණ්ඨයෙක් වේ. ‘යම්කිසි භික්‍ෂුවක් තෙමේ මේ පුද්ගලයා පරපුරෙන් ආ මෘදු සියුම් පෙළ දහම බිඳ කළඹන්නේය’යි නොදේ ද, මෙය පුද්ගලයා විමසා බලා ධර්මානුග්‍රහ හේතුවෙන් නොදීම නම් වේ. යමෙක් වනාහි ‘මේ ධර්ම මෘදුය. සූක්‍ෂමය. ඉදින් එය මේ පුද්ගලයා ගන්නේ ද අනිකක් විවරණය කර, තමා ප්‍රකට කර දක්වන්නේය’යි නොදේද, මෙය ධර්මය විමසා බලා පුද්ගලානුග්‍රහයෙන් නොදීම නම් වේ. යමෙක් වනාහි ‘ඉදින් මොහු මේ දහම ඉගෙන ගන්නේ ද, අපගේ සමය ප්‍රතිලාභ බිඳලීමට සමර්ථ වන්නේය’යි (තම දහම) නොදෙයි ද මෙය ධර්ම මච්ඡරිය නම් වේමැයි.
මේ මච්ඡරිය ධර්ම පහ අතුරින් ආවාස මච්ඡරිය හේතුවෙන් එම භික්‍ෂුව යක්‍ෂයෙක් හෝ ප්‍රේතයෙක් වී, එම ආවාසයේ ම කැළිකසල හිසින් ඔසවාගෙන හැසිරෙයි. කුලමච්ඡරිය හේතුවෙන්, ‘ඒ කුලයෙහි (නිවසේ) අන්‍ය භික්‍ෂූන් හට දානමානාදිය පවත්වනු දැක, ඒකාන්තයෙන්ම මේ කුලය මා කෙරෙන් බිඳුණේය’යි සිතමින් මුවින් ලේ හෝ වමනය කරයි. කුස විරේචනය වීම හෝ සිදුවෙයි. අන්ත්‍රයන් හෝ (බඩවැල්) කඩ කඩව නික්මෙයි. **ලාභ මච්ඡරියෙන** යනු සංඝයා හෝ ගණයා සන්තක වූ ලාභය කෙරෙහි මසුරු සිත් උපදවා, එය පෞද්ගලික දෙයක් මෙන් පරිභෝග කොට, යක්‍ෂයෙක් හෝ ප්‍රේතයෙක් හෝ මහා පිඹුරෙක් හෝ වී උපදියි. ශරීර වර්ණ, ගුණ වර්ණයන් පිළිබඳ මච්ඡරියයන් හේතුකොට ගෙනද පර්යාප්ති ධර්ම මච්ඡරිය හේතුවෙන් ද තමාගේ වර්ණනාව කරයි. අනුන්ගේ වර්ණනාවේදී ‘මොහුගේ කවර වර්ණනාවක් ද?’යි ඒ ඒ දොස් දක්වමින් පර්යාප්තිය ද කිසිවෙකුටත්, කිසිවක් නොදෙමින් දුර්වර්ණ වූවෙක් මෙන් ම කෙළතොළු වූවෙක් ම වී උපදියි.
තවද **ආවාස මච්ඡරියෙන** යනු ලෝභයෙන් කළ ගෙයි (යකඩින් කළ ගෙයි) පැසේ. **කුල මච්ඡරියෙන **යනු අල්ප වූ ලැබීම් ඇත්තේ වේ. **ලාභ මච්ඡරියෙන** ගූථ නම් නිරයේ උපදියි. **වණ්ණ මච්ඡරියෙන** යනු සසර උපන්නහුගේ ශරීර වර්ණයක් නම් ඇති නොවේ. **ධම්ම** **මච්ඡරියෙන** යනු කුක්කුල නිරයේ උපදියි.
මසුරුකම් කිරීම් වශයෙන් **මච්ඡෙරං** මච්ඡෙර නමි. මසුරුකම් කිරීමේ ආකාරය **මච්ඡරායනා** මච්ඡරායන නමි. මසුරුකමින් වැඩුණහුගේ මසුරුකමින් යුක්ත වූවහුගේ ස්වභාවය **මච්ඡරායිතත්තං** මච්ඡරායිතත්ත නමි. ‘සියල්ල මට ම වේවා. අනිකකුට නොවේවා’යි සියල්ලම තම සම්පත් පතුරුවනු කැමති බව විචිච්ඡ නම් වෙව් විවිච්ඡයෙහි ස්වභාවය **වෙවිච්ඡං** නම් වේ. මෘදු වූ මසුරුකමට මේ නම යෙදේ. **කදරියො** යනු අනාර්යයායි. ඔහුගේ ස්වාභාවය **කදරියං** කදරිය නම් වේ. තද මසුරුකමට මේ නම යෙදේ. එයින් යුක්ත පුද්ගලයා අනිකකු වෙනත් අයෙකුට දෙන දේද වලක්වයි. කියන ලදමැයි.
මිසදිටු වූ අනාදර ස්වභාවයෙන් යුක්ත වූ දැඩි මසුරු බවින් යුක්ත වූ පාප සංකල්පනා ඇති පුද්ගලයා බුදිනු පිණිස යමක් ඉල්ලන්නා හට එය දෙන්නා වලක්වයි.
යාචකයකු දැක කර්කශ භාවයෙන් සිත හැකිලේනුයි පැකිලේනුයි කටු කඤ්චුක නමි. ඔහුගේ ස්වභාවය **කටුකඤ්චුකතා** කටුකඤ්චුකතා නමි. තවත් ක්‍රමයකට අර්ථ දක්වතොත්: කටුක යනු හැන්දෙන් ගැනීමයි. ගැට්ටට ම පිරුණු බත් සැළියකින් බත් ගන්නේ, සැම අතින්ම කොටසක් අඩුකොට හැන්ද අගින් ගනියි. හැන්ද පුරවා ගැනීමට නොහැකි වේ. මෙසේ මසුරු පුද්ගලයාගේ සිත හැකිලෙයි. එකල්හි ඔහුගේ කය ද එසේම හැකිලෙයි. වැහැරෙයි. කෘශ වෙයි. දිග නොහැරෙයි. මසුරුබවින් ඇති වූ හැකිලෙන ස්වභාවයයි කී නියායයි.
**අග්ගහිතත්තං විත්තස්ස** යනු අනුන්ට උපකාර කිරීමෙහිදී දන්දීම් ආදී වශයෙන් යම්සේ අත දිග හැරේද, නොහැකිලීමෙන් ගන්නා ලද චිත්ත ස්වභාවයයි. යම්හෙයකින් වනාහි මසුරු පුද්ගලයා තමා සතු සම්පත් අනුනට දෙනු නොකැමති වේද, අනුන්ගේ දෙය ගනු කැමැත්තේ වේද, එහෙයින් ‘මේ ඉසුරුමත් බව මටම වේවා. අනිකකුට නොවේවා’යි මෙසේ පැවතීම් වශයෙන් තම සම්පත් සඟවන ලක්‍ෂණ ඇති බව ද, අනුන්ගේ සම්පත් ගන්නා ලක්‍ෂණ ඇති බවද දතයුතුයි.
**ඛන්‍ධමච්ඡරියම්පි මච්ඡරියං** යනු තමාගේ පංචස්කන්ධ සංඛ්‍යාත උත්පත්ති භවය ‘අන්‍යයන් හා සාධාරණ නොවූ ආශ්චර්යව මා හටම වේවා, අනිකකුට නොවේවා’යි පැවති මසුරු බව ඛන්‍ධ මච්ඡරිය නම් වේ. ධාතු ආයතන මච්ඡරියයන්හිද මෙම නයයි. **ගාහො** යනු ග්‍රහණ නිශ්චය වශයෙන් ගැනීමයි. **අවදඤ්ඤාතාය** යනු සර්වඥ බුදුවරුන් විසින් පවා දෙසන ලද දෙය නොදන්නා බැවින්, යාචකයන් හට නොදෙනුයේ ඔවුන් විසින් කියන ලද දෙය නොදනී. **ජනා පමත්තා **යනු සිහියෙන් තොර වූ ජනයා **වචනං** යනු සංක්‍ෂිප්ත කොට කීමයි. **ව්‍යප්පථං** යනු විස්තර කොට කීමයි. **දෙසනං** යනු උපමා දක්වමිනි. අර්ථ සන්දර්ශනය කරන වචනයි. **අනුසිට්ඨං** යනු නැවත නැවත සැලකිල්ල යොමුකරවන වචනයි. නැතහොත් නැවත නැවත දක්වමින් කීම **වචනං** වචන නම වේ. කරුණු පිළිගන්වමින් කථා කිරීම **ව්‍යප්පථං** ව්‍යප්පථ නමි. සතුටු කරවමින් කරන කථාව **දෙසනං** නමි. කරුණු දක්වා කථා කිරීම **අනුසිට්ඨ** නමි. නැතහොත් භීරුකතා (බියසුලු බව) පිළිබඳ දුක නසමින් කරන කථාව **වචනං** වචන නම් වේ. පරිළාහ දුක නසමින් කරන කථාව **ව්‍යප්පථ** නම් වේ. අපා දුක් නසමින් කරන කථාව **දෙසනං** නම් වේ. බවදුක් නසමින් කරන කථාව **අනුසිට්ඨි** නම් වේ. නැතහොත් දුක්ඛ සත්‍යය පිරිසිඳ දැනීමේ අවබෝධයෙන් යුතු වූයේ **වචනං** වචන නම් වේ. සමුදය සත්‍ය ප්‍රහාණය කිරීමේ අවබෝධයෙන් යුතු වූයේ **ව්‍යප්පථ** නම් වේ. නිරෝධ සත්‍ය සාක්‍ෂාත් කිරීමේ අවබෝධයෙන් යුතු වූයේ **දෙසනං** දේශනා නම් වේ. මාර්ග සත්‍ය වැඩීමේ අවබෝධයෙන් යුතු වූයේ **අනුසිට්ඨි** අනුසිට්ඨි නම් වේ. මේ ආදී නයින් ඇතැමෙක් අර්ථ වර්ණනා කරති.
**න සුස්සූසන්ති** යනු නො අසති. **නසොතං ඔදහන්ති** යනු අසනු පිණිස සවන් නොයොදති. නො පිහිටුවති. **න අඤ්ඤා චිත්තං උපට්ඨපෙන්ති** යනු දැනගැනීම සඳහා සිත නොඑළවති. **අනස්සවා** යනු අවවාද නො අසන්නාහු, **අවචනකරා** යනු ඇසුවද කියන ලද දෙය නොකරතියි අවචනකර නම් වෙති. **පටිලොමවත්තිනො** යනු ප්‍රතිවිරුද්ධ ලෙස පවතින්නාහු, **අඤ්ඤෙනෙව මුඛං කරොන්ති** යනු (කී දෙය) කරමින් වුවද මුව ඉවත හරවති’ යි (අනවධානයෙන් නො සැලකිලිමත් ලෙස කරති’යි) යන අර්ථයි.
**විසමෙ** යනු කාය සුචරිතාදී වූ සමයට, සමථයට විරුද්ධ වූ හෙයින් විෂම වූයේයි, ඒ විෂමයෙහි, **නිවිට්ඨා** යනු ප්‍රවිෂ්ඨ වූවාහු, ඉවත් කළ නො හැක්කාහු, **කායකම්මෙ** යනු කය කෙරෙන් වන්නා වූ හෝ කයින් පවත්වන්නා වූ ක්‍රියාවෙනි. කාය කර්මයෙහි ය. වචී කර්මාදියෙහි ද මෙම නයයි.
දුශ්චරිත වශයෙන් බෙදන ලද කාය කර්ම, වාක් කම, මනඃ කර්මයෝය. දස අකුසල කර්මපථ වශයෙන් බෙදන ලද ප්‍රාණඝාතාදිය දතයුතුයි. මෙය වනාහි මෙහි සාධාරණ (සාමාන්‍ය) පද වර්ණනාවයි. අසාධාරණ (විශේෂ) වර්ණනයන්හිදී වනාහි ප්‍රාණයකියි සිඳලීම, පාණාතිපාත යයි. ප්‍රාණවධයයි. ප්‍රාණඝාතයයි. කී නියායි. ප්‍රාණ යනු මෙහි ව්‍යවහාර වශයෙන් සත්ත්වයායි. පරමාර්ථ වශයෙන් ජීවිතින්‍ද්‍රියය. නැසීම පිණිස, උපක්‍රම හටගන්වන - කාය, වාග් ද්වාරයන් මගින් පැවති වධක චේතනාව ‘පාණාතිපාත’ නමි. එය ගුණ විරහිත වූ තිරිසන්ගත ආදී ප්‍රාණීන් අතුරින්, කුඩා ප්‍රාණීන් කෙරෙහි අල්ප සාවද්‍ය වේ. මහත් ශරීර ඇති සත්ත්වයන් කෙරෙහි මහා සාවද්‍ය වේ. කවර හෙයින් ද? (කවර කරුණක් නිසාද?) ප්‍රයෝග (ස්වභාව සිද්ධ) වශයෙන් වූ මහත් බව ඇති නිසාය. ප්‍රයෝග වශයෙන් සමත්වය ඇති කල්හි, වස්තු වශයෙන් (ප්‍රමාණයෙන්) වූ මහත් බව නිසාය. ගුණවත් මනුෂ්‍යාදීන් අතුරින් අල්ප වූ ගුණ ඇති ප්‍රාණීන් කෙරෙහි අල්පසාවද්‍ය වේ. මහත් ගුණ ඇති ප්‍රාණීන් කෙරෙහි මහා සාවද්‍ය වේ. ශරීරයෙන් ද ගුණයෙන් ද සමවූ විට කෙලෙසුන්ගේ ද උපක්‍රමයන්ගේ ද මෘදුභාවයෙන් අල්ප සාවද්‍ය වේ. තීව්‍රභාවයෙන් (දැඩි බැවින්) මහා සාවද්‍ය වේ යැයි දත යුතුයි.
එහි සර (සම්පූර්ණ විය යුතු කරුණු) පහකි. ප්‍රාණියකු වීම, ප්‍රාණ සංඥාව (පණ ඇති බව දැනීම), වධක සිත, උපක්‍රම යෙදීම, එයින් මරණයට පත්වීම යන කරුණු පහයි. එහි ප්‍රයෝග සයකි. සාහත්‍ථික (තම අතින් කරන), ආණත්තික (අණ දීමෙන් කරනු ලබන), නිස්සග්ගිය (තමාම මැරෙන්නට සැලැස්වීම) ථාවර (මරණීය දණ්ඩනය දීම) විජ්ජාමය (විද්‍යා බලයෙන් නැසීම) හා ඉද්ධිමය (ඍද්ධි බලයෙන් නැසීම) යනුවෙනි. මෙහිදී මෙම සිකපදය තවදුරටත් විස්තර කරන කල්හි, අතිශයින් ප්‍රපඤ්ච (පමා) ඇතිවේ. එහෙයින් එය සවිස්තරව නොදක්වමු. මෙබඳු වූ අනෙක් කරුණු ද දැනගනු කැමැත්තවුන් විසින් සමන්තපාසාදිකා විනයට්ඨ කතාව බලා දැනගත යුතුයි.
නොදුන් දෙය ගැනීම **අදින්නාදානං** අදින්නාදානයයි. අනුන්ගේ දෙය පැහැර ගැනීම, සොරකම චාරිකා නමැයි කී නියායි. **අදින්නං** යනු අනුන් සන්තක වූ වස්තුවයි. යමක් (වස්තුවක්) කෙරෙහි අනෙකෙක් තමා කැමති සේ කැමැති දෙයක් කරනුයේ (අදණ්ඩාරහො) දඬුවම් ලැබීමට සුදුස්සෙක් නොවේද, චෝදනා ලැබිය යුත්තෙක් නොවේ ද, එබඳු වූ අනුන් සන්තක වස්තුව, අනුන් සන්තක බව දැන දැන තමා සතු කරගනු පිණිස උපක්‍රම හටගන්වන ථෙය්‍ය චේතනාව (සොර සිත) අදින්නාදානයයි. එය හීන වූ (සුලු අගයක් ඇති) පරසන්තක වස්තු විෂයයෙහි අල්ප සාවද්‍ය වේ. ප්‍රණීත වූ (වැඩි අගයක් ඇති) වස්තු විෂයයෙහි මහා සාවද්‍ය වේ. කවර හෙයින්ද? වස්තු මහන්තත්වය හෙයිනි. වස්තු සමතාවය ඇති කල්හි, ගුණ මහත්වය ඇතියවුන්ගේ වස්තු විෂයයෙහි මහා සාවද්‍ය වේ. ගුණාධික වූ ඒ ඒ පුද්ගලයාගෙන් පටන්ගෙන (අනුක්‍රමයෙන්) ගුණයෙන් හීනවන ඒ ඒ පුද්ගලයා සතු වස්තු විෂයයෙහි (අනුක්‍රමයෙන්) අල්ප සාවද්‍ය වේ.
එහිද සම්භාර (සම්පූර්ණ විය යුතු කරුණු) පහකි. අන් සතු වස්තුවක් වීම, අන් සතු බව දැනීම, සොර සිත, උපක්‍රමය, එයින් (උපක්‍රමයෙන් පැහැර ගැනීම) යනුවෙනි. ප්‍රයෝග ද සයකි. ස්වහත්‍ථික (සාහත්‍ථික) ආදී වශයෙනි. ඒ ප්‍රයෝග සය (6) සුදුසු පරිදි ථෙය්‍යාවහාර (සොරෙන් පැහැර ගැනීම) පසය්හාවහාර (බලාත්කාරයෙන් පැහැර ගැනීම) පටිච්ඡන්නාවහාර (රහසින් පැහැර ගැනීම) පරිකප්පාවහාර (රවටා පැහැර ගැනීම) හා කුසාවහාර (තර්ජනයෙන් පැහැර ගැනීම) යන මේ පැහැරගැනීම් වශයෙන් පැවැත්තේ යයි දතයුතුයි. මේ මෙහි සංක්‍ෂේපයයි. සවිස්තර වශයෙන් සමන්තපාසාදිකාවේ කියන ලදී.
**කාමෙසු මිච්ඡාචාරො** යන මෙහි වනාහි කාමෙසු යනු මෛථුන සමාචාරයෙහි ය. **මිච්ඡාචාරො** යනු ඒකාන්තයෙන් නින්දිත ලාමක හැසිරීමයි. ලක්‍ෂණ වශයෙන් වනාහි මෛථුන අභිප්‍රායයෙන් කායද්වාරයෙහි පැවති නොයා යුතු ස්ථාන ඉක්මවීමේ චේතනාව කාමෙසුමිච්ඡාචාරයයි.
එහි අගමනීයට්ඨාන (නොයා යුතු ස්ථාන) නම්, පළමුකොට පුරුෂයන් හට - මව විසින් රක්නා ලද්දිය (මාතු රක්ඛිතා), සෝයුරා විසින් රක්නා ලද්දිය (භාතු රක්ඛිතා), සෝයුරිය විසින් රක්නා ලද්දිය (භගිනී රක්ඛිතා), නෑයන් විසින් රක්නා ලද්දිය (ඥාති රක්ඛිතා), ගෝත්‍රය විසින් රක්නා ලද්දීය (ගොත්ත රක්ඛිතා), චාරිත්‍ර ධර්මය මගින් සහ ධාර්මිකයන් විසින් රක්නා ලද්දිය (ධම්ම රක්ඛිතා), ගැබේ සිටම ‘මැය මගේ’ යැයි ආරක්‍ෂකයින් විසින් රක්නා ලද්දිය (සාරක්ඛා), දණ්ඩන (දඩ) පැනවීමෙන් රක්නා ලදිය (සපරිදණ්ඩා) යැයි මෙසේ මාතුරක්ඛිතාදී වූ ස්ත්‍රීහු දස දෙනෙක් ද මිලදී ලබාගන්නා ලද්දිය (ධනක්කීතා), සිය කැමැත්තෙන් අවුත් ප්‍රිය පුරුෂයකු සමග වසන්නිය (ඡන්‍දවාසිනී), භවභෝග ලැබ (පුරුෂයකු සමග) වසන්නිය (භෝග වාසිනී), ඇඳුම් ඇඟලුම් ලැබූ පුරුෂයකු සමග වසන්නිය (පටවාසිනී), දිය බඳුනක අත් තබා ‘මේ ජලය මෙන් එක්ව වසමු’යි සපථකොට ලබාගත් භාර්යාවය (ඔදපත්තකිනී), හිසින් දරදිය ආදී බඩු උසුළාගෙන යන දාසිය (ඕ හට චුම්බටා)කගේ හිස මත වූ දරණුව ඉවත් කිරීමෙන් නිදහස්කොට ලබාගත් භාර්යාව, වහලුන් අතරින් ඉන් මුදවා භාර්යා තනතුරට ගන්නා ලද භාර්යාවය (දාසීභරියා), මෙහෙකරුවන් අතරින් ලබාගන්නා ලද භාර්යාවය (කම්මකාරී), යුදකොට දිනාගත් සතුරු දේශයෙන් ගෙනා භාර්යාවය (ධජාහටා) තාවකාලිකව මොහොතකට ගත් භාර්යාවය (මුහුත්තිකා) යැයි මෙසේ ධනක්කීතාදී වූ ස්ත්‍රීහු දස දෙනෙක්දැයි විසිදෙනෙක් වෙති. ස්ත්‍රීන් අතුරෙන් වනාහි සාරක්ඛා, සපරිදණ්ඩා යන දෙදෙනාද ධනක්කීතාදී දසදෙනාදැයි යන දොළොස් දෙනා හට (සමග වසන පුරුෂයා හැර) අන්‍ය පුරුෂයෝ අගමනීයට්ඨාන නම් වෙති.
ඒ මේ මිථ්‍යාචාරය වනාහි සීලාදී ගුණ රහිත වූ නොයා යුතු ස්ත්‍රී පුරුෂයන් කෙරෙහි අල්පසාවද්‍ය වේ. සීලාදී ගුණ සම්පන්නයන් කෙරෙහි මහා සාවද්‍ය වේ. මෙහිදී සම්පූර්ණ විය යුතු කරුණු සතරෙකි. නොයා යුතු ස්ථානයක් වීමය, එහි සෙවුනා කැමැත්තය, සේවනය පිණිස උපක්‍රමයක් යෙදීමය, සංවාසය ඉවසීමය යනුවෙනි. මෙහි එක්ම ප්‍රයෝගය යෙදෙන ආකාරය) සාහත්‍ථික (තමා විසින්) ම වේ.
**මුසා** යනු අසත්‍ය කථා පෙරටු කරගත්තහුගේ තථ්‍යාර්ථය බිඳින වාක් ප්‍රයෝගය හෝ කාය ප්‍රයෝගයයි. ඇති තතු විපරීත කිරීමේ අභිප්‍රායයෙන් කරනු ලබන, අනුන් රවටන කාය වාග් ප්‍රයෝග දනවන චේතනාව මුසාවාදයයි. තවත් ක්‍රමයකට මෙසේ අර්ථ දැක්වේ. මුසා යනු අභූත වූ අසත්‍ය වූ වස්තුව (කරුණ)යි. ‘වාද’ යනු එය අසත්‍ය ලෙසින් තථ්‍ය ලෙසින් ඇඟවීමයි. ලක්‍ෂණ වශයෙන් වනාහි අතථ්‍ය වූ වස්තුවක් (කරුණ) තථා ලෙස අනුනට අඟවනු කැමැත්තහුගේ එසේ දැන්වීම කරවන චේතනාව **මුසාවාදො** මුසාවාද නම් වේ. නිෂේධ කරනු ලබන කරුණ සුලු වනවිට අල්ප සාවද්‍ය වේ. මහත් කරුණක් වූ විට මහා සාවද්‍ය වේ. තවද ගිහියන් විසින් තමා සතු දෙයක් නොදෙනු කැමතිව නැතැයි ආදී වශයෙන් පැවති මුසාව අල්ප සාවද්‍ය වේ. ශාක්ෂ්‍යකරුවෙක්ව ඇති තතු වැලකීමට කියන ලද මුසාව මහා සාවද්‍යයකි. පැවිද්දන් විසින් වනාහි අල්ප වූ තෙල්, ගිතෙල් ආදියක් ලැබ සිනහසීම් අදහසින්, ‘අද ගමෙහි තෙල් ගඟක් ගලන්නේය’යි සිතමි’ යනාදී වශයෙන් පුරාණ (ප්‍රලාප) කථා නයින් පැවතියේ අල්ප සාවද්‍ය වේ. ‘නොදුටු දෙයක් දක්නා ලදැ’යි ආදී වශයෙන් කියන්නවුනට මහා සාවද්‍ය වේ.
මේ මුසාවාදයේ සම්පූර්ණ විය යුතු කරුණු සතරෙකි. අසත්‍ය පුවතක් වීමය, රැවටීමේ චේතනාවය. එයින් උපන් උත්සාහය ය හා අන්‍යයන් එහි අර්ථ දැනගැනීමය යනුවෙනි. මෙහි එක්ම ප්‍රයෝගය සාහත්‍ථික (තමාම විසින්) නමි. එයින් කයින් හෝ කය හා බැඳුණු වචනයෙන් හෝ අනුන් රැවටීමේ ක්‍රියාවෙහිදී වෙතැයි දතයුතුයි. එම සංචේතනික ක්‍රියාවෙන් අන්‍යයා එහි අර්ථය දැනගනියි ද මෙතෙමේ (තමාගේ) ක්‍රියාවෙන් උපන් චේතනාව ඇති වූ කෙණෙහිම මුසාවාද කර්මයෙන් බැඳෙයි.
**පිසුනාවාචා** ආදියෙහි යම් වචනයකින්, යමෙකුට යම් වචනයක් පැවසීමෙන් ඔහුගේ හදවතේ තමා කෙරෙහි ප්‍රිය භාවයක් ද, අන්‍යයන් කෙරෙහි ශුන්‍ය භාවයක් - කළකිරීමක් ඇතිකරයි ද එය පිසුනාවාචා නමි. යම් වදනකින් තමා ද අන්‍යයා ද සැඩපරුෂ වූවකු කරයි ද, යම් වචනයක් ස්වභාවයෙන්ම ඵරුෂ වේද කණට ප්‍රිය නොවේද, හදවතට සැප ගෙන නොදේද, එබඳු වචන **ඵරුසා වාචා** එරුසා වාචා නමි. යමෙකින් (වදනෙකින්) නිරර්ථක වූ ප්‍රලාප දොඩවාද ඒ වචනය **සම්ඵප්පලාපො** සම්ඵප්‍රලාප නමි. එකී අකුසල් තුනට මුල් වූ චේතනාව පිපුණාවාචාදී නාමයම ලබයි. එම අර්ථයම මෙහි අභිප්‍රේතයි.
එහි, කිලිටි සිත් ඇත්තාගේ අනුන් බිඳීමට හෝ තමා කෙරෙහි ප්‍රියභාවය කැමැත්තෙන් හෝ කායවාග් ප්‍රයෝගයෙන් උපදවනු ලබන චේතනාව පිසුණාවාචා නමි. යමෙකු භේද කරයි ද ඔහු අල්පගුණ ඇත්තකු වූ කල අල්ප සාවද්‍ය වේ. මහත් ගුණ ඇත්තකු වූ කල මහා සාවද්‍ය වේ.
එය සම්පූර්ණවීමට කරුණු සතරක් සම්පූර්ණ විය යුතුයි. බිඳවිය යුතු අන්‍ය පුද්ගලයාය. මොවුහු මෙසේ වෙනස් වන්නාහුය. වෙන් වන්නාහුයැයි බිඳුවීමේ කැමැත්ත පෙරටු කරගත් චේතනාව හෝ මෙසේ මොහුට ප්‍රියයෙක්, විශ්වාසවන්තයෙක් වන්නෙමියි. ප්‍රිය වනු කැමති බව, එම (චේතනාවෙන්) උපන් ව්‍යායාමය හා එම (බිඳවිය යුතු) පුද්ගලයා එම පිසුණු වචනය තේරුම් ගැනීම යනු ඒ කාරණා සතරයි.
අන්‍යයන්ගේ මර්මස්ථාන බිඳින්නාක් මෙන් ඇතිවන කාය වාග් ප්‍රයෝගයන් උපදවන ඒකාන්ත ඵරුෂ චේතනාව **ඵරුසාවාචා** ඵරුසාවාචා නමි. මර්මච්ඡේදක වූද (කාය-වාග්) ප්‍රයෝගය කරනු ලබනුයේ සිතේ සෙනෙහසින් නම් එය එරුෂ වචනයක් නොවේ. මවුපියෝ ද ඇතැම් විටෙක සිය දරුවනට ‘සොරු තොප කඩ කඩ කරත්වා’යි පවසති. නමුත් ඔවුහු තම දරුවන් මත මහනෙල් පතක් වැටීම පවා හදවතින් නො කැමති වෙති. ආචාර්ය උපාධ්‍යායයෝ ද විටෙක තම ඇසුරෙහි සිටින ශිෂ්‍යාදීනට ‘මේ හිරි ඔතප් (විලිබිය) නැතියවුන්ගෙන් ඇති ඵලය කිම? ඔවුන් පන්නා දමවු’යැයි පවසති. නමුත් ඔවුන්ගේ ආගම, අධිගම සම්පත්තිය ම කැමති වෙති. (එම වචන ඵරුෂ වචන ලෙස නොගැනේ.) යම්සේ සෙනෙහස් සිතින් කී හෙයින් ඵරුෂ වචනයක් නොවේද, එසේම වචනයේ මෘදුතාව ඇති වූ පමණින් (සිතේ ඵරුෂ බවක් වේ නම්) වචනයක් ‘අඵරුස වාචා’ වනුයේ ද නොවේ. යමෙකු මරනු කැමතිව, ‘මෙහි සුවසේ සැතපෙන්න’ යන මේ ප්‍රිය වචනය අඵරුස වචන නොවේ. මෙය සිතෙහි ඇති සැඩපරුෂ බව නිසාම ඵරුස වචනයක් වේ. ඒ පරුෂ සිත යමෙකු කෙරෙහි පවත්වන ලදුයේ, ඒ පුද්ගලයා අල්ප ගුණ ඇත්තකු වෙතොත් අල්ප සාවද්‍ය වේ. මහත් වූ ගුණ ඇත්තකු වෙතොත් මහා සාවද්‍ය වේ. පරුෂ වචනය සම්පූර්ණ වීම සඳහා කරුණු තුනක් තිබිය යුතුය. අක්‍රෝශ කළයුතු අන්‍යයකු සිටීම, ඔහු කෙරේ කිපි සිත, අක්‍රෝශ කිරීම යනුවෙනි.
අනර්ථය හඟවන කාය වාග් ප්‍රයෝගයන් උපදවන අකුසල චේතනාව **සම්ඵප්ප්‍රලාප** යයි එය ද සෙවුනා ලද්දහුගේ අල්පගුණ බවින් අල්පසාවද්‍ය වේ. ඇසුරු කළවුන්ගේ ගුණ මහත් බැවින් මහා සාවද්‍ය වේ. මෙහි සම්පූර්ණ විය යුතු කරුණු දෙකකි. ‘භාරත යුද්ධ සීතාහරණාදී නිරර්ථක කථාවන් පෙරටු කරගත් බව සහ ඒවා පිළිබඳ සාකච්ඡා කිරීමය’ යනුවෙනි.
‘දැඩිසේ ලෝභ සිතිවිලි සිතති’යි **අභිජ්ඣා** අභිධ්‍යා නම් වේ. ‘අන් සතු බඩු බාහිරාදිය වෙත යොමුවී, ඒ වෙතට නැඹුරුව පවතිති’යි යන අර්ථයි. එය ‘අහෝ මේ සම්පත් මට ඇත්නම්’ යන මේ ආකාරයෙන් අන්සතු සම්පත් ප්‍රාර්ථනා කරන ලක්‍ෂණ ඇත්තේය. අදින්නාදානය මෙන්ම අල්පසාවද්‍ය ද මහා සාවද්‍ය ද වේ. මෙහිදී සම්පූර්ණ විය යුතු කරුණු දෙකකි. ‘අන්සතු සම්පතක් තිබීම හා එය තමාට පිරිනම්වා ගැනීම’ යනුවෙනි. අනුන් අයත් වස්තුවෙහි ලෝභය උපන්නත්, ‘අනේ මටම මෙය ලැබේවා’යි තමාට පිරිනම්වා ගැනීම නොවනතෙක්ම මෙම අකුසල කර්මය සිදු නොවේ.
‘හිතසුව වනසති’යි **ව්‍යාපාදො** ව්‍යාපාදයයි. එය අනුන් වැනසීම සඳහා වූ සිත දූෂ්‍ය (කිලිටි) කරවන ලක්‍ෂණ ඇත්තේ යි. එරුසා වාචා යන්න මෙන් මෙහි අල්ප සාවද්‍ය, මහා සාවද්‍ය බව වේ. මෙහිදී සම්පූර්ණ විය යුතු කරුණු දෙකෙකි. ‘අන්‍ය සත්ත්වයකු සිටීම හා ඔහු විනාශ කිරීමේ සිත’ යනු ඒ දෙකයි. අන් සත්ත්වයකු කෙරෙහි ක්‍රෝධයක් ඉපැදුණ මුත්, අහෝ! මොහු ඒකාන්තයෙන්ම මැරේවා. වැනසේවා යනුවෙන් ඒ සත්ත්වයාගේ විනාශය නොසිතන තාක්ම අකුසල කර්මය සිදු නොවේ.
‘ඇති තතු ගැනීම් වශයෙන් වරදවා ගනිති’යි **මිච්ඡාදිට්ඨි** මිථ්‍යාදෘෂ්ටි නමි. එය ‘දුන් දෙයෙහි විපාක නැත’ ආදී වශයෙන් පවතින විපරීත දර්ශනය ලක්‍ෂණකොට ඇත්තේය. සම්ප්‍රප්ඵලාපය මෙන් අල්පසාවද්‍ය හා මහා සාවද්‍ය බව වේ.
**සඤ්ඤී අසඤ්ඤී නෙවසඤ්ඤී නාසඤ්ඤී භවිස්සාම** (සංඥා ඇත්තෙක්, සංඥා නැත්තෙක්, නැතහොත් සංඥා ඇත්තෙක් ද නොවන ඇත්තෙක් ද නොවන කෙනෙක් වන්නමෝ දෝ හෝ යි) යනුවෙන් රූපාදී වශයෙන් සැක උපදවති. **භවිස්සාම නුඛො මයං** (අපි වන්නමු දෝහෝ යි) ආදී වශයෙන් තමන් පිළිබඳව සැක කරති. එහි **භවිස්සාම නුඛො නනුඛො භවිස්සාම** (වන්නමු දෝ නොවන්නමු දෝ හෝ යි) යනුවෙන් ශාස්වතවාදයත්, උච්ඡේදවාදයත් අනුව අනාගතයේදී තමන්ගේ විද්‍යමානත්වය හා අවිද්‍යමානත්වය පිළිබඳව සැක උපදවති. **කිං නුඛො භවිස්සාම** යනු ජාති, ලිංග උත්පත්තීන් නිසා ක්‍ෂත්‍රිය කෙනෙක් වන්නමෝද? බ්‍රාහ්මණ, වෛශ්‍ය, ශුද්‍ර, ගෘහස්ථ ප්‍රවෘජිත, දේව, මනුෂ්‍ය ආදීන්ගෙන් වන්නමෝදැයි සැක උපදවති. **කථන්නු ඛො භවිස්සාම** යනු සටහන්, කඩවසම් ආකාර අනුව දීඝ ශරීර ඇති කෙනෙක් වන්නමෝ ද? මිටි, සුදු, කලු පමණ කළ හැකි, පමණ කළ නොහැකි ආදී සිරුරු ඇත්තවුන් අතුරෙන් කෙනෙක් වන්නමෝද?යි සැක උපදවති. ඇතැමෙක් මෙහිදී ඊශ්වර නිර්මාණ ආදී හේතූන් අනුව කවර කාරණයකින් වන්නමෝදැයි, සැක උපදවතියි කියති. **කිං හුත්‍වා කිං භවිස්සාම නු ඛො මයං** යනු ජාති ආදිය අනුව ක්‍ෂත්‍රියයන් වී බ්‍රාහ්මණයෝ වන්නමෝ ද? -පෙ- දෙවියන් වී මනුෂ්‍යයෝ වන්නමෝද?’යි යනුවෙන් තමන්ගේ ගතිපරම්පරාව පිළිබඳව සැක උපදවති. **සබ්බත්‍ථ‍ෙව පන අද්ධානං** සියලුම තන්හි, ‘අද්ධානං’ යනු කාලයට අධිවචනයි.
දැන් සිවුවන ගාථාවයි. යම්හෙයකින් මෙම ‘තස්මාහි සික්ඛෙථ ඉධෙව ජන්තු -පෙ- අප්පංහි තං ජීවිතං ආහු ධීරා’ යන (සිවුවන) ගාථාව වේද, එහි ‘සික්ඛෙථ’ යනු ත්‍රිවිධ ශික්‍ෂාවන් ආවර්ජනය කරන්නේය (කළ යුතුය) යනුයි. **ඉධෙව** යනු මෙම ශාසනයෙහිදීම, එහිද හික්මිය යුතු වෙතියි ශික්‍ෂායි. **තිස්සො** යනු සංඛ්‍යාව පිරිසිඳ දැක්වීමයි. **අධිසීල සික්ඛා **යනු අධික වූ උතුම් වූ ශීලය වන්නේනුයි, අධිසීල නමි. ‘අධි සීල’ වූයේ ද එම, හික්මිය යුතුය යන අර්ථයෙන්, සික්ඛා වූයේ ද ‘අධිසීල සික්ඛා’ නම් වේ. ‘අධි චිත්ත’, ‘අධි පඤ්ඤා’ ශික්‍ෂාවන් පිළිබඳව ද මෙම නයයි.
මෙහි ‘සීල’ යනු කවරේ ද? ‘අධි සීල’ යනු කවරේ ද? ‘චිත්ත’ යනු කවරේද? ‘අධි චිත්ත’ යනු කවරේ ද? පඤ්ඤා’ යනු කවරේ ද? ‘අධිපඤ්ඤා’ යනු කවරේ ද? යි කියනු (විස්තර කරනු) ලැබේ. පංචාංග, දසාංග ශීලය පළමුකොටම ‘සීල’ නම් වේ. එය වනාහි බුදුන් ලොව පහළ වුණත්, නැතත් ලොව පවතියි. බුදුන් උපන් කල්හි, එම ශීලයෙහි බුදුවරු ද ශ්‍රාවකයෝ ද මහජනයා සමාදන් කරවති. බුදුවරු නූපන් කාලයෙහි දී මේ ශීලයෙහි පසේ බුදුවරු ද කර්මවාදී ධාර්මික ශ්‍රමණ බ්‍රාහ්මණයෝ ද සක්විති මහරජවරු ද මහා බෝධිසත්ත්වයෝ ද සමාදන් කරවති. නුවණැති ශ්‍රමණ බ්‍රාහ්මණයෝ තමන්ම මේ ශීලය සමාදන් වෙති. ඔවුහු කුසල් දහම් වඩා දෙව් මිනිස් ලෝකයන්හි සම්පත් අනුභව කරති.
ප්‍රාතිමෝක්‍ෂ සංවර ශීලය ‘අධිශීල’ යයි කියනු ලැබේ. එය වනාහි දීප්තිමත් වස්තූන් අතුරෙන් සූර්යයා මෙන් ද, පර්වතයන් අතුරෙන් මහමෙර මෙන් ද, සියලු ලෞකික ශීලයන් අතුරෙන් අධික මෙන් ම උතුම් වූ ද සීලයයි. එය බුද්ධෝත්පාද කාලයෙහිම ලොව පවතියි. බුද්ධෝත්පාදයෙන් තොරව නොපවතියි. එම ප්‍රඥප්තිය උගුලුවා අනෙක් සත්ත්වයෙක් තෙමේ අනෙකක් පිහිටුවීමට නොසමත් වෙති. බුදුවරයෝම සර්ව ප්‍රකාරයෙන් කාය වාග් ද්වාරයන් පිළිබඳ සාවද්‍ය ආචාර ප්‍රවාහය සිඳ දමා, ඒ ඒ ශික්‍ෂාපද කඩ කිරීමට සුදුසු වන පරිදි ඒ ශීල සංවර ක්‍රමය පනවති. ප්‍රාතිමෝක්‍ෂ සංවරයටත් වඩා මාර්ගඵල සම්ප්‍රයුක්ත වූ ම ශීලය, අධිශීල නම් වේ.
කාමාවචර කුසල් සිත් අට ද ලෞකික අෂ්ට සමාපත්ති සිත් ද එක් කර, ‘චිත්ත’ නම වෙතියි දතයුතුයි. අබුද්ධෝත්පාද කාලයෙහිද එය පවතියි. සමාදන්වීම ද සීලයෙහි කියූ පරිදි දතයුතුයි.
විදර්ශනාපාදක වූ අට්ඨ සමාපත්ති සිත ‘අධිචිත්ත’ යැයි කියනු ලැබේ. එය වනාහි ශීලයන් අතුරෙන් අධිශීලය මෙන් සියලු ලෞකික සිත් අතුරින් අධික වූයේ ද, උතුම් වූයේ ද වේ. අධි චිත්තය බුද්ධෝත්පාද කාලයෙහි ම මිස බුද්ධෝත්පාදයෙන් තොරව නොම පවතියි. එයිනුදු මාර්ගඵල සිත ම ‘අධිචිත්ත’ වේ.
‘දුන් දෙයෙහි විපාක ඇත. පරිත්‍යාගයෙහි විපාක ඇත’ ආදී වශයෙන් පැවති කර්මය ස්වායත්ත (තමාට අයත්) බව දන්නා ඤාණය ප්‍රඥාවයි. එය වනාහි බුදුන් උපන්නත් නූපන්නත් ලොව පවතියි. බුද්ධෝත්පාද කාලයේ දී එම ප්‍රඥාවෙන් බුදුවරු ද ශ්‍රාවකයෝ ද මහජනයා සමාදන් කරවති. අබුද්ධෝත්පාද කාලවලදී පසේ බුදුවරු ද කර්මවාදී ධාර්මික ශ්‍රමණ බ්‍රාහ්මණයෝ ද සක්විති මහ රජදරුවෝ ද මහ බෝසත්ත්වරුද මෙම ශීලයෙහි මහජනයා සමාදන් කරවති. පඬිවරු (නුවණැත්තෝ) තමන් ම මෙය සමාදන් වෙති. ඒ එසේමැයි. අංකුර තෙමේ වර්ෂ දස දහසක් මහදන් පැවැත්වීය. වේලාම තෙමේ ද වෙස්සන්තර තෙමේ ද අන්‍ය වූ බොහෝ නුවණැති මිනිස්සු ද මහදන් පැවැත්වූහ. ඔවුහු ඒ කුසල දහම් සපුරා දේව, මනුෂ්‍ය ලෝකවල සම්පත් අනුභව කළහ.
ත්‍රිලක්‍ෂණ ආකාරය පිරිසිඳ දන්නා වූ විදර්ශනා ඥානය ‘අධිපඤ්ඤා’ යැයි කියනු ලැබේ. එය වනාහි අධිසීල, අධිචිත්තයන් වැනි සීල, චිත්ත ආදිය අතුරෙන් ද සියලු ලෞකික ප්‍රඥාවන් අතුරින් ද අධික මෙන් ම උතුම් ද වේ. බුද්ධෝත්පාද කාලයෙහි හැර මෙය ලොව නොපවතියි. එයිනුදු මාර්ගඵල ප්‍රඥාවම ‘අධිප්‍රඥා’ නම් වේ.
ඉක්බිති මේ එක එකක් වෙන් වෙන්ව දක්වමින් අධිශීල ශික්‍ෂාව කවරේද? මේ සසුනෙහි භික්‍ෂු තෙමේ සිල්වත් වේ ද ප්‍රාතිමෝක්‍ෂ සංවරයෙන් යුතුව වෙසේද?’ යනාදිය කීහු. **ඉධ** යනු පූර්වභාග කරණීය (පළමුකොට කළ යුතු) සම්ප්‍රදායයෙන් සමන්විත, ශීල පරිපූරණය කරන පුද්ගලයාගේ සන්නිශ්‍රය ස්ථාන වූ මේ ශාසන පරිදීපනය ගෙනහැර දැක්වීම හා අන්‍ය ශාසනයන්ගේ එසේවීම ප්‍රතික්‍ෂේප කරන වචනයි කියන ලදමැයි. ‘ඉධෙව භික්ඛවෙ සමණො -පෙ- සුඤ්ඤා පරප්පවාදා සමණෙහි අඤ්ඤෙ’ (මහණෙනි, ශ්‍රමණයකු වෙතොත්, මේ ශාසනයෙහි මය. -පෙ- (ප්‍රතිපදාවෙන්) ශූන්‍ය වූ පරප්‍රවාද ගත්තාහු ශ්‍රමණයන් කෙරෙන් අන්‍යයෝය.) යනුවෙනි. **භික්ඛූ** යනු ඒ ශීලය සම්පුර්ණ කරන පුද්ගලයා දැක්වීමයි. **පාතිමොක්ඛ සංවර සංවුතො** යන මෙය ඔහු ප්‍රාතිමෝක්‍ෂ සංවරයේ පිහිටි බව දැක්වීමයි. **විහරති** යන මෙය ඔහු එයට අනුරූප වූ විහරණයෙන් යුක්ත වූ බව දැක්වීමයි. **ආචාරගෝචර සම්පන්නො** යනු මෙය ඔහුගේ ප්‍රාතිමෝක්‍ෂ සංවරයට උපකාරක වූ ධර්ම දැක්වීමයි. **අණුමත්තෙසු වජ්ජෙසු භයදස්සාවී** යන මෙය ඔහු ප්‍රාතිමෝක්‍ෂයෙන් නොමිදෙන ස්වභාව ඇත්තෙකු බව දැක්වීමයි. **සමාදාය** යනු මේ සිකපදයන් ඉතිරි නොකර ම සියල්ල ගැනීම දැක්වීමයි. **සික්ඛති** යනු ඔහු මේ ශික්‍ෂාවෙන් සමන්විත බව දැක්වීමයි. **සික්ඛාපදෙසු** යන මෙය ඔහු විසින් හික්මිය යුතු කරුණු දැක්වීමයි.
එහි **භික්ඛු** යනු සසර බිය දක්නේනුයි භික්ඛු නම් වේ. මොහු සීලයෙන් යුතු වන්නේනුයි **සීලවා** යනු වේ. මෙහි සීලං යනු සීලන (පුරුදු කිරීම) අර්ථයෙන් සීල නම් වේ. මේ සීලන නම් කවරේද යත්, සමාධාන හෙවත් කායකර්මාදීන් සුසීලතාවයෙන් නො විසිර පවත්නා බවය යන අර්ථයි. නොහොත් උපධාරණ හෙවත් කුශල ධර්මයන් ප්‍රතිෂ්ඨා වශයෙන් දරා සිටින බවය යන අර්ථයි. මෙහි මෙකී අරුත් දෙක පමණක් ශබ්ද ලක්‍ෂණ හඳුනන්නෝ අනුදනිති. අන්‍යයෝ වනාහි අධිසේවන (බහුල ලෙස සේවනය කිරිම, ආචාර (හැසිරීම), සීලන (පරිශීලනය), සිර (ශීර්ෂ)ය, සීතල (ශීතල), සිව (යහපත) යන අර්ථයන්ගෙන් ද සීල නම් වෙතියි විස්තර කෙරෙති.
යම්සේ නොයෙක් ආකාරයෙන් බෙදී ගිය නමුදු රූපයෙහි (පොදු) ලක්‍ෂණය නිදර්ශන සහිත බව (දැකිය හැකි බව) වේ ද, එසේ නොයෙක් ආකාරයෙන් බෙදා දක්වන ලද ශීලයෙහි (පොදු) ලක්‍ෂණය ශීලනය වේ.
නීලපීතාදී බෙදීම් වශයෙන් නොයෙක් ආකාරයෙන් භින්න වූ රූපායතනයෙහි නිදර්ශන සහිත බව (දැකිය හැකි බව) පොදු ලක්‍ෂණය වේ. නීලාදී භේද වශයෙන් භින්න වුවද, සනිදර්ශනත්වය (දැකිය හැකි බව) නො ඉක්මවන බැවිනි. එසේ, චේතනාදී භේද වශයෙන් නන් අයුරින් භින්න වූ ශීලයෙහි, යම් මේ කාය කර්මාදියෙහි නොවිසිරීම් වශයෙන් හා කුශල ධර්මයනට ප්‍රතිෂ්ඨා වශයෙන් කියන ලද එම ශීලනය (පොදු) ලක්‍ෂණය වේ. චේතනාදී භේද වශයෙන් භින්න වුවද සමාධාන (නො විසිර පැවැත්ම) හා පතිපට්ඨාන (ප්‍රතිෂ්ඨා බව) නො ඉක්මවන බැවිනි. මෙවන් ලක්‍ෂණ ඇති මේ ශීලයෙහි වනාහි;
දුසිල් බව විධ්වංසනය කරන බව හා එසේම නිරවද්‍ය ගුණ ඇති බව, කෘත්‍ය හා සම්පත් යන අර්ථයෙන් ‘රස’ නම් වෙතියි කියන ලදී.
එනිසා මේ ශීලය නම් කෘත්‍යය යන අරුත් ඇති රසයෙන් වනාහි දුසිල් බව විධ්වංසනය කිරීමයි. සම්පත්තිය යන අරුත් ඇති රසයෙන් අනවද්‍ය (නිරවද්‍ය) රසය යැයි දතයුතුයි.
ඒ මේ ශීලය පිරිසිදු බව පච්චුපට්ඨාන (වැටහීම් කාරණය) කොට ඇත්තේ යැයි ද හිරි ඔතප් දෙක එහි පදට්ඨාන (පදනම) වෙතැයි ද නුවණැතියන් විසින් වර්ණනා කරන ලදී.
ඒ මේ ශීලය වනාහි කාය සොචෙය්‍ය (කාය දුශ්චරිතයෙන් වෙන් වූ බව) වචී සොචෙය්‍ය (වාග් දුශ්චරිතයෙන් වෙන් වූ බව) මනොසොචෙ (මනෝ දුශ්චරිතයෙන් වෙන් වූ බව) යැයි මෙසේ කියන ලද පිරිසිදු බව පච්චුපට්ඨාන (වැටහීම් කරණය) කොට ඇත්තේ ය. පිරිසිදු බව හේතුකොට ගෙන වැටහෙයි. එය නිරතුරු ගැවසෙන බවට පැමිණෙයි. හිරි ඔතප් දෙක ශීලයෙහි පදනම ලෙස නුවණැත්තන් විසින් වර්ණනා කරන ලදී. ආසන්න කාරණය යන අර්ථයි. හිරි ඔතප් දෙක ඇතිවිටම සීලය උපදනුයේ මෙන්ම පිහිටනුයේ ද වේ. ඒ දෙක නොමැතිවිට සීලය නූපදනුයේ මෙන්ම නොපිහිටනුයේ ද වේ. මෙබඳු වූ සීලයෙන් සිල්වතෙක් වේ. මෙහි සීලය නමින් පාණාතිපාතාදියෙන් වැළකෙන හෝ වත්පිළිවෙත් පුරන පුද්ගලයාගේ චේතනාදී ධර්මයන් දතයුතුයි. පටිසම්භිදාවෙහි මෙය කියන ලදී. ‘සීලය යනු කුමක්ද? චේතනාව සීලයයි. චෛතසිකය සීලයයි. සංවරය සීලයයි. අවිතික්කමය (නො ඉක්මවීම) සීලය යි.’
මෙහි **චේතනා සීලං** චේතනා සීලය නම්, ප්‍රාණඝාතාදියෙන් වැලකෙන්නහුගේ හෝ වත් පිළිවෙත් පුරන්නහුගේ චේතනාවයි. **චෙතසිකං සීලං** චෛතසික සීලය නම් ප්‍රාණඝාතාදියෙන් වැලකෙන්නහුගේ විරතියයි. තවද චේතනා සීලය නම්, පාණාතිපාතාදිය දුරුකරන්නහුගේ සප්ත කර්මපථ චේතනාවයි. චෛතසික සීලය නම්, අභිධ්‍යාව දුරුකරන්නහුගේ සප්ත කර්මපථ චේතනාවයි. චෛතසික සීලය නම්, අභිධ්‍යාව අත්හැර, දුරු වූ අභිධ්‍යා සහිත සිතින් වාසය කරයි ආදී නයින් සංයුත්ත මහා වග්ගයෙහි කියන ලද අනභිධ්‍යාව, අව්‍යාපාදය, සම්‍යක් දෘෂ්ටිය යන මේ ධර්මයෝ යි. සංවර සීලය නම්, මෙහි, පංචවිධ වශයෙන් සංවරය දතයුතුයි. එනම්, ප්‍රාතිමෝක්‍ෂ සංවරය, සති සංවරය, ඤාණ සංවරය, ඛන්ති සංවරය, වීර්ය සංවරය යනුවෙනි. එහි නානාකරණීය (වෙන් වෙන්කොට දැක්වීම) මතු විස්තර වන්නේය. අවිතික්කම සීලය නම්, සමාදන් වූ ශීලය කායික වාචසික වශයෙන් නො ඉක්මවීමයි. මෙහි ද සංවර සීලය, අවිතික්කම සීලය යන මෙය ම නිෂ්පරියාය (සාමාන්‍ය) වශයෙන් සීල නම් වෙතියි ද දතයුතුයි.
**පාතිමොක්ඛං** යනු ශික්‍ෂාපද ශීලයයි. එය වනාහි යමෙක් එය රකී ද ආරක්‍ෂා කරයි ද ඔහු අපායාදී දුකින් මුක්තියට පමුණුවයි. මුදවයි. එහෙයින් ප්‍රාතිමෝක්‍ෂ යැයි කියන ලදී. **පාතිමොක්ඛ සංවර සංවුතො** යනු ප්‍රාතිමෝක්‍ෂ සංවරයෙන් යුක්ත වූයේ යි. **ආචාරගොචර සම්පන්නො** යනු ආචාරයෙන් ද ගෝචරයෙන් ද (අයෝග්‍ය ස්ථානයන්හි නො හැසිරීමෙන්) සමන්විත වූයේ යි. **අණුමත්තෙසු** යනු අල්පමාත්‍ර වූ ද **වජ්ජෙසු** යනු අකුශල ධර්මයන්හි, **භයදස්සවී** යනු භය දක්නේ **සමාදාය** යනු මනාව සමාදන්ව **සික්ඛති** **සික්ඛාපදෙසු** යනු ඒ ඒ ශික්‍ෂාපදය සමාදන්ව එහි හික්මෙයි. තවද **සමාදාය සික්ඛති** **සික්ඛාපදෙසු** යනු යම්කිසි ශික්‍ෂාපදයෙක් හි, ශික්‍ෂාපද කොටසෙක්හි, හික්මිය යුතු වේද, කායික වූ හෝ චෛතසික වූ ඒ සියල්ල මනාව ගෙන හික්මෙයි.
**ඛුද්දකො සීලක්ඛන්‍ධො** යනු සංඝාදිසේසාදී වශයෙන් අවශේෂ වූ ශීල ස්කන්ධය, **මහන්තො** යනු පාරාජිකාදී නිරවශේෂ වූ (අවශ්‍යම වූ) ශීල ස්කන්ධයයි. යම්හෙයකින් වනාහි ප්‍රාතිමෝක්‍ෂ සංවර ශීලය නිසා භික්‍ෂු තෙමේ සසුනෙහි පිහිටියේ නම් වේද, එහෙයින් එම (ශීලය) ප්‍රතිෂ්ඨා යැයි කියන ලදී. භික්‍ෂු තෙමේ මෙහි පිහිටයි යන අරුතින් හෝ කුශල ධර්මයෙන්ම මෙහි පිහිටතියි යන අරුතින් ප්‍රතිෂ්ඨා නම් වේ. මේ අර්ථය ‘සීලෙ පතිට්ඨාය නරො සපඤ්ඤො’ යනු (නුවණැති මනුෂ්‍ය තෙමේ සීලයෙහි පිහිටා...........) ද ‘පතිට්ඨා මහාරාජ සීලං සබ්බෙසං කුසලානං ධම්මානං’ (මහරජ, සියලු කුශල ධර්මයනට ශීලය ප්‍රතිෂ්ඨා වේ.) යනු ද ‘සීලෙ පතිට්ඨිතස්ස ඛො මහාරාජ සබ්බෙ කුසලාධම්මා න පරිහායන්ති’ (මහරජ, ශීලයෙහි පිහිටියහුට වනාහි, සියලු කුශල ධර්මයෝ නො පිරිහෙති. නොපිරිහෙන ස්වභාවයට පත් වෙති.) යනු ද මේ ආදිය සූත්‍ර වශයෙන් දතයුතුයි.
මේ සීලය පූර්ව උත්පත්ති (ප්‍රථමයෙන් උපදිති) යි යන අර්ථයෙන් ‘ආදි’ නම් වේ. කියන ලද මැයි. ‘තස්මාතීහ ත්‍වං ඛත්තිය ආදිමෙව විසොධෙහි කුසලෙසු ධම්මෙසු කො චාදි කුසලානං ධම්මානං සීලං ච සුවිසුද්ධං දිටඨි ච උජුකා’ (ක්‍ෂත්‍රියය, එහෙයින් ඔබ මෙහිදී කුශල ධර්මයන් අතුරෙන් ‘ආදිය’ (ආදී වූ ශීලය)ම පිරිසිදු කරව, කුශල ධර්මයන් අතුරෙන් ‘ආදි’ වූයේ කවරේ ද? සුවිශුද්ධ (ඉතා පිරිසිදු) වූ ශීලය ද සෘජුකොට ගන්නා ලද දෘෂ්ටිය ද යන මෙයයි.) යම්සේ වනාහි නගරයක් සාදනු කැමති නගර නිර්මාපක තෙමේ පළමුව නගරය පිහිටන ස්ථානය හෙළිපෙහෙලි කරයි. ඉන්පසු සිවුමහා වීදි, මංසන්ධි ආදිය පිරිසිඳීම් වශයෙන් බෙදා නගරය ගොඩ නගයි. මෙලෙසින් ම භාවනා වඩන යෝගාවචර තෙමේ මුලදීම ශීලය පිරිසිදු කරයි. ඉන්පසු සමාධි, විදර්ශනා, මාර්ගඵල, නිවන් යනාදිය සාක්‍ෂාත් කරයි. යම්සේ රජකයා පළමුව ක්‍ෂාරත්‍රයෙකින් වස්ත්‍රය සෝදා, වස්ත්‍රය පිරිසිදු වූ කල්හි තමා කැමති වර්ණයක් පොවන්නේ ද, නැතහොත් යම්සේ දක්‍ෂ වූ සිත්තරෙක් රූප අඳිනු කැමතිව මුලදීම බිත්තියේ හුණු පිරියම් කරන්නේ ද, ඉන්පසුව එහි රූප අඳින්නේ ද, එසේම යෝගාවචර තෙමේ මුලදීම ශීලය පිරිසිදු කොට ඉන්පසු සමථ විදර්ශනාදී ධර්මයන් සාක්‍ෂාත් කරයි. එහෙයින් සීලය ‘ආදි’ යැයි කියන ලදී.
ඒ මේ ශීලය චරණයනට (පාදයනට) සමාන වන බැවින් චරණ නම් වෙති. **චරණානි** යනුවෙන් පාදයෝ කියනු ලබති. යම්සේ වනාහි සිඳුණු පා ඇති පුරුෂයාගේ දිශාවන්හි සැරිසැරීමක් සිදුනොවේ ද, පිරිපුන් පා ඇත්තහුට ම එය ලැබේද එසේම යමෙකුගේ ශීලය බිඳී යයි ද කඩ වී අපරිපූර්ණව පවතියි ද ඔහුට නිර්වාණාධිගමනය පිණිස වූ ඤාණාධිගමය නො ලැබේ. යමෙකුගේ ශීලය නොබිඳී, කඩ නොවී පිරිපුන්ව පවතී ද ඔහුට නිර්වාණාධිගමනය පිණිස වූ ඤාණාධිගමය සැපයේ. එහෙයින් ශීලය ‘චරණ’ යැයි කියන ලදී.
එම ශීලයම සංයම වශයෙන් **සඤ්ඤමො** සඤ්ඤම නමි. සංවර වශයෙන් **සංවරො** සංවර නමි. මේ වචන දෙකින් ම සීල සංයමයත්, සීල සංවරයත් කියන ලදී. මෙහි වචනාර්ථය වනාහි ව්‍යතික්‍රම (ඉක්මවීම්, කඩවීම්) හා ‘සසලවීම් සන්සුන් කරති’යි පුද්ගලයා හෝ හික්මවතියි, ‘ව්‍යතික්‍රම වශයෙන් සසලවීමට ඔහුට ඉඩ නොදෙති’යි ‘සංයම’ නම් වේ. ‘ව්‍යතික්‍රමයට පිවිසෙන දොර අවුරති’ යි, ‘වසති’යි සංවර නම් වේ.
**මොක්ඛං** යනු උතුම් හෝ ප්‍රමුඛ වූයේ යි. යම්සේ සත්ත්වයන්ගේ සතරවැදෑරුම් වූ ආහාර මුවින් පිවිස අංග ප්‍රත්‍යංගයන් වෙත පැතිර යන්නේ ද, එසේම යෝගාවචරයාගේ ද චාතුර්භුමික කුශලය සීල නැමති මුඛයෙන් පිවිස, අර්ථ සිද්ධිය සම්පදනය කරයි. එහෙයින් සීලය **මොක්ඛං** යනු ප්‍රමුඛ වේ. **සාධු** යනු ප්‍රමුඛ, පූර්වාගම, ශ්‍රේෂ්ඨ හෝ ප්‍රධාන වෙති යි යන අර්ථයි. **කුසලානං ධම්මානං සමාපත්තියා** චාතුර්භූමික කුශල ධර්මයන්ගේ ප්‍රතිලාභය පිණිස මුල් වෙති’යි, මුඛ්‍ය වෙතියි, පූර්වාංගම වෙතියි, ශ්‍රේෂ්ඨ වෙතියි, ප්‍රධාන වෙතියි දතයුතුය.
**විවිච්චෙව කාමෙහි** යනු කාමයන් කෙරෙන් දුරුවී, වෙන්වී, ඉවත්වී, මෙහි යම් **එව** කාරයෙක් වේද, එය නියමාර්ථ (නිශ්චයාර්ථ) ඇත්තේයැයි දතයුතුය. යම්හෙයකින් නිශ්චයාර්ථ වේද, එහෙයින්, ප්‍රථමධ්‍යානයට පැමිණ වෙසෙනවිට අවිද්‍යමාන වුව ද, එම ප්‍රථමධ්‍යානයට ප්‍රතිපක්‍ෂ වූ කාමයන්ගේ පරිත්‍යාගයෙනි. (අත්හැරීමෙන් ම එහි (ධ්‍යානයෙහි) අධිගමය වෙති’යි දක්වයි.) කෙසේද යත්, **විවිච්චෙව කාමෙහි **යනුවෙන් මෙසේ නිශ්චය කරනු ලබනවිට, කාමයෝ ද්විතීය ධ්‍යානයට ප්‍රතිපක්‍ෂයහ. එම කාමයන් ඇති කල මෙය (ද්විතීය ධ්‍යානය) නොපවතිතැයි යන මෙය පැනවේ. (හැඟවේ.) අන්ධකාරය ඇති තැන ප්‍රදීපාලෝකය මෙන් එම (කාමයන්) අත්හැරීමෙන් ම එහි (එම ධ්‍යානයෙහි) අධිගමය සිද්ධ වේ. මෙතෙර හැරයාමෙන් එතෙරට යාම වන හෙයිනි. එහෙයින් (නියමං කරොති) ‘නියම කෙරෙති’යි කී නියායි.
එහි, කවර හෙයකින් වනාහි, මෙය (**එව** කාරය), (විවිච්ච අකුසලෙහි ධම්මෙහි යන) පසුපදයෙහි නො කියා (**විවිච්චෙව** කාමෙහි යන) පෙර පදයෙහි පමණක් කියන ලද්දේ ද යත්, ‘අකුසල ධර්මයන්ගෙන් නොවෙන් වුව ද ධ්‍යානයට පැමිණ විසිය හැකියයි මෙසේ මෙය නො දතයුතුයි. එය නිස්සරණ (ඉවත්වීම්) වශයෙන් පූර්ව පදයෙහිම කියන ලදී. කාමධාතුව ඉක්මවා පැවතීමෙන් ද කාමරාගයට ප්‍රතිපක්‍ෂ වූ බැවින් ද මේ ධ්‍යානය කාමයන් කෙරෙන් ම නිස්සරණ යයි. (නික්මීමයි.) කියන ලද මැයි. ‘යම් මේ ධ්‍යානයෙක් වේ ද එය කාමයන් කෙරෙන් නික්ම යාම ය, නෛෂ්ක්‍රම්‍යය මැයි’ යනු කී හෙයින් පසු පදයෙහි ද (එව කාරය) වේ. පසුපදයෙහි ද යම්සේ ‘ඉධෙව භික්ඛවෙ සමණො ඉධ දුතියො සමණො’යි (මහණෙනි, සෝවාන් ශ්‍රමණ තෙමේ මේ සසුනෙහි ම වේ. දෙවනු කී සකෘදාගාමී ශ්‍රමණ තෙමේ ද මේ සසුනෙහිම වේ.) යන මෙහි ‘එව’ කාරය පමුණුවා කියනු ලැබේ ද මෙසේ ම මෙහිදී ද කිවයුතුය. මෙයින් බාහිර සසුනක වූවන් විසිනුදු නීවරණ සංඛ්‍යාත වූ අකුශල ධර්මයන්ගෙන් නොවෙන් ව ධ්‍යානයනට පැමිණ විසීමට නොහැකි ය. එහෙයින් ‘කාමයන්ගෙන් වෙන්ව ම, අකුසල ධර්මයන්ගෙන් වෙන්ව ම’යි මෙසේ දෙපදයෙහි ම ‘ම’ වෙතියි දතයුතුයි. එතෙකුදු වුවත් **විවිච්ච** යැයි දෙපදයෙහිම යෙදේ. මේ සාධාරණ (පොදු) වචනයෙන් තදංග, වික්ඛම්භණ, සමුච්ඡේද, පටිප්පස්සද්ධි, නිස්සරණ යන විවේකයෝ ද චිත්ත කාය උපධි විවේකයෝ ද සංග්‍රහයට යෙති. එසේම පූර්ව භාගයෙහි (මුල් අවස්ථාවෙහි) කාය, චිත්ත විවේකයන්ද විෂ්කම්භන විවේකයන් ද දතයුතුයි. ලෝකෝත්තර මාර්ග ක්‍ෂණයෙහි දී කාය විවේකය, චිත්ත විවේකය, සමුච්ඡේද විවේකය හා නිස්සරණ විවේකය දතයුතුයි.
**කාමෙහි** යන මේ පදයෙන් (කාම සූත්‍ර නිද්දේසයෙහි) ‘කතමෙ වත්‍ථුකාමා, මනාපිකා රූපා (වස්තු කාමයෝ කවරහුද? මනාප වූ රූපාදියයි.) ආදියෙන් ඉහතදී වස්තු කාමයෝ කියන ලද්දාහුමය. විභංගයෙහි, ‘ඡන්‍දය කාමයයි. රාගය කාමයයි. ඡන්‍දරාගය කාමයයි. සංකල්පය කාමයයි. රාගය කාමයයි. සංකල්පය කාමයයි. රාගය කාමයයි. සංකල්ප රාගය කාමයයි’ යනුවෙන් මෙසේ කෙලෙස් කාමය විස්තර කරන ලදී. ඒ සියල්ලම එක්ව ගෙන මෙහි අර්ථ දතයුතුයි. මෙසේ ඇති කල්හි **විවිච්චෙව කාමෙහි** යන්නෙන් වස්තු කාමයන් කෙරෙන් ද තොර වූයේම ය’ යන අර්ථය යෙදේ. එයින් කාය විවේකය අදහස් කරන ලදී.
**විවිච්ච අකුසලෙහි ධම්මෙහි** යනුවෙන් ‘කෙලෙස්’ කාමයන්ගෙන්, සියලු අකුසලයන්ගෙන් හෝ වෙන්වමැ’යි යන අර්ථය යෙදේ. ඉන් චිත්ත විවේකය අදහස් වේ. මෙහිදී පූර්ව වචනයෙන් කාමයෙන් දුරුවීම කී හෙයින් කාමසුඛ පරිත්‍යාගය (අතහැරීම) ද දෙවන වචනයෙන් කෙලෙස් කාමයන්ගෙන් වෙන්වීම පැවසෙන හෙයින් නෙක්ඛම්ම සුඛ පරිගහණය ද විස්තර කරන ලද්දේ වේ. මෙසේ වස්තුකාම, කෙලෙස් කාම දෙකින් දුරුවීමෙන් ම, මේ දෙක අතුරින් පළමුවැන්නෙන් කෙලෙස් දනවන වස්තු කාමයන්ගේ ප්‍රහාණය හා දෙවැන්නෙන් ක්ලේශ කාමයන්ගේ ප්‍රහාණය ද පළමුවැන්නෙන් ලොල් බවෙහි හේතු පරිත්‍යාගය හා දෙවැන්නෙන් අඥානතා ප්‍රහාණය ද පළමුවැන්නෙන් ප්‍රයෝග සිද්ධිය හා දෙවැන්නෙන් ආශ්‍රය ශෝධනය ද දක්වන ලදැයි දතයුතුයි. මේ පළමු නයයි. **කාමෙහි** යන මෙහි වස්තුකාම පක්‍ෂයෙහි ‘වස්තුකාමයෙන්’යි කියන ලදී.
කෙලෙස් කාම පක්‍ෂයෙහි වනාහි ඡන්දය ද රාගය ද යන මේ ආදී වශයෙන් අනේක භේද ඇත්තේ වේ. කාමච්ඡන්දය ද කාමය යැයි අදහස් කරන ලදී. එය ද අකුසල පර්යාපන්න (ඇතුළත්) වූයේ ‘තත්‍ථ කතමො කාමච්ඡන්‍දො කාමො’ (එහි කාමච්ඡන්‍ද කාමය කවරේද?) ආදී නයින් විභංගයෙහි ධ්‍යනයනට ප්‍රතිපක්‍ෂ වශයෙන් වෙනම දක්වන ලදී. කෙලෙස් කාම වූ බැවින් හෝ මුල්පදයෙහි ද අකුසල පර්යාපන්න (ඇතුළත්) වූ බැවින් දෙවන පදයෙහි ද කියන ලදී. මෙහි (කාමයෙහි) අනේක භේද වශයෙන් **කාමතො** යැයි නොපවසා **කාමෙහි** යැයි කියන ලදී. සෙසු ධර්ම ස්වභාවයන්ගේ ද අකුසල භාවය විද්‍යමාන වන කල්හි, ‘කතමෙ අකුසලා ධම්මා කාමච්ඡන්‍දො’ එහි ‘අකුසල ධර්මයෝ කවරහුද? කාමච්ඡන්‍දය.......’ ආදි නයින් විභංගයෙහි මතු ධ්‍යානාංගයනට විරුද්ධ බව, ප්‍රතිපක්‍ෂ බව දැක්වීම් වශයෙන් නීවරණයෝ ම කියන ලද්දාහ. නීවරණයෝ වනාහි ධ්‍යානාංගයනට විරුද්ධයහ. ධ්‍යානයෙන්ම **නෙසං** එම නීවරණයනට (ධ්‍යානාංගයන්) ප්‍රතිපක්‍ෂයහ යි විධ්වංශකය හ’යි, විඝාතකයහ’යි කී නියායි. ඒ එසේමැයි. ‘සමාධිය කාමච්ඡන්‍දයට ද ප්‍රීතිය ව්‍යාපාදයට ද විතර්කය ථීනමිද්ධයට ද සුඛය උද්ධච්ච කුක්කුච්චයට ද විචාරය විචිකිච්ඡාවට ද ප්‍රතිපක්‍ෂයහ’යි පේටකෝපදේසයෙහි කියන ලදී.
මෙසේ මෙහිදී **විවිච්චෙව කාමෙහි** යන මෙයින් කාමච්ඡන්‍දයේ විෂ්කම්භන විවේකය දක්වන ලදී. **විවිච්ච අකුසලෙහි ධම්මෙහි** යන මෙයින් නීවරණ පංචකය ම නොගැනීමෙන්, පළමු පදයෙන් කාමච්ඡන්‍දයෙහි හා දෙවැන්නෙන් සෙසු නීවරණයන්ගේ ද, එසේම පළමුවැන්නෙන් ත්‍රිවිධ අකුශල මූලයන්හි පංචකාම ගුණභේද විෂය වූ ලෝභයෙහි හා දෙවැන්නෙන් ආඝාත වස්තු (වෛරයට හේතු) ආදිය විෂයකොට ඇති ද්වේෂ මෝහයන්ගේද, පළමුවැන්නෙන් ඕඝාදී ධර්ම අතුරින් කාමෝඝ, කාමයෝග, කාමාශ්‍රව, කාමූපාදාන, අභිධ්‍යා, කාය ග්‍රන්ථ, කාමරාග සංයෝජනයන්ගේ හා දෙවැන්නෙන් සෙසු ඕඝ යෝග - ආශ්‍රව - උපාදාන - ග්‍රන්ථ සංයෝජනයන්ගේ ද, පළමුවැන්නෙන් තණ්හාවෙන් සහ ඒ හා සම්ප්‍රයුක්ත ධර්මයන්ගේ හා දෙවැන්නෙන් අවිද්‍යාවෙන් සහ ඒ හා සම්ප්‍රයුක්ත ධර්මයන්ගේ ද පළමුවැන්නෙන් ලෝභ සම්ප්‍රයුක්ත අෂ්ට අකුසල චිත්තුප්පාදයන්ගේ හා දෙවැන්නෙන් සෙසු දෝස - මෝහ චතුෂ් කුසල චිත්තුප්පාදයන්ගේ ද විෂ්කම්භන විවේකය කියන ලදැයි දතයුතුයි.
මෙපමණෙකින් ප්‍රථම ධ්‍යානයෙන් ප්‍රහීණ කළයුතු අංගයන් දක්වා ඉක්බිති සම්ප්‍රයෝගාංගයන් (ධ්‍යානය සමග සම්ප්‍රයුක්ත අංගයන්) දැක්වීමට ‘සවිතක්කං සවිචාරං’ යනාදිය කියන ලදී. එහි අරමුණෙහි සිත නංවන, පිහිටුවන ලක්‍ෂණය **විතක්කො** විතක්ක යි. අරමුණු පිරිමදින සිත හසුරුවන ස්වභාවය **විචාරො** විචාරයි. මේ දෙකෙහි අවියෝගත්වය (වෙන් නොවීම) කිසි තැනෙක්හි ඇතත් ඕලාරික (මහත්ය යන) අර්ථයෙන් ද පූර්වාංගම (පෙරටුව යතැයි යන) අර්ථයෙන් ද, ඝණ්ටා ප්‍රහාරයක් වැනි සිතෙහි පළමු (අරමුණේ) හැපීම විතර්කයයි. සියුම්ය යන අර්ථයෙන් ද පිරිමදින ස්වභාවයෙන් ද ඝණ්ටානුරාවය මෙන් (ඝණ්ඨාව ගැසීම) අනුව නො නැවතී පවතිනුයේ විචාරයයි. මෙහි විතර්කය පළමුව උපදින අවස්ථාවේ සිතෙහි ස්පන්දනය (සසල වීම) වැනි වූ පැතිරයාමයි. එය අහසට නගිනු කැමති පක්‍ෂියකුගේ පියාපත් චංචලවීම මෙන් ද සුවඳ අනුව පැමිණි බඹරෙකු පියුමක් මතට බැසීම මෙන් ද වේ. විචාරය සිතෙහි සසලවීම අධික නොවූ සන්සුන් පැවැත්මයි. එය අහසට නැගි පක්‍ෂියා පියාපත් දිගහැර අහසේ පියාසර කිරීම මෙන් ද පියුමට වැසූ බඹරා පියුම මත හැසිරීම මෙන් ද වේ.
දුක නිපාත අටුවාවෙහි මෙසේ විස්තර වේ. ‘අහසින් පියඹා යන මහා පක්ෂියාගේ පියාපත් දෙකින් වාතය (රුකුල්) ගෙන පියාපත් සන්සිඳුවා (නිසලව තබාගෙන) යාම මෙන් අරමුණෙහි සිත නැංවූ ස්වභාවයෙන් පවතිනුයේ විතර්කයයි. වාතය (රුකුල්) ගැනීමට පියාපත් ගසමින් ගමන් කිරීම මෙන් පිරිමැදීම් භාවයෙන් පවතිනුයේ විචාරයයි.’ මෙම ක්‍රියාවලිය නොනවත්වා පැවැත්වීම වේ. මේ විතක්ක විචාර දෙකෙහි විශේෂය (වෙනස්කම) ප්‍රථම, ද්විතීය ධ්‍යානයන්හි ප්‍රකටව වේ. තවද මල බැඳුණු යකඩ භාජනයක් එක් අතකින් දැඩිව ගෙන, අනික් අතින් සුණු තෙල් සහිත සුඹුලුවෙකින් පිරිමදිනවිට, එම භාජනය දැඩිව ගත් අත විතර්කය වැනිය. පිරිමදින අත විචාරය වැනි ය. එසේම කුම්භකාරකයකු දණ්ඩෙන් ගසා සක කරකවා භාජනයක් සෑදීමේදී තදින් අල්ලාගත් අත විතර්කය වැනිය. ඔබමොබ සැරිසරන අත විචාරය වැනිය. එසේම, අරමුණෙහි පිහිටන විතර්කය, වෘත්තයක් (වටයක්) අදින්නහුගේ මධ්‍යයෙහි සිටුවාගත් හුල වැනිය. පිරිමදින ස්වභාව ඇති විචාරය, පිටතින් (වටකොට) බමන (රැහැන් අග බැඳි) හුල වැනිය. මෙසේ (විස්තර කළ) ‘මේ විතක්කයෙන් ද විචාරයෙන් ද යුක්තව පවතින ඵලින් හා මලින් යුතු ගසක් මෙන් මේ ‘ධ්‍යානය සවිතක්කය. සවිචාර යැයි කියනු ලැබේ.
**විවෙකජං** යනු ‘මෙහි විවික්ත බව විවේකයයි. නීවරණයන්ගෙන් වෙන්වීමය’ යන අර්ථයි. ‘වෙන් වූයේ හෝ විවේකයි. නීවරණයන්ගෙන් තොර වූ ධ්‍යාන සම්ප්‍රයුක්ත ධර්ම රාශියයි යන අර්ථයි. එම විවේකයෙන් හෝ එම විවේකයෙහි උපන්හ’යි යන අර්ථයෙන් ‘විවේකජ’ නම් වේ. **පීතිසුඛං** යනු මෙහි පිනවානුයි පීති නමි. එය ප්‍රියකරවන ලක්‍ෂණ ඇත්තේ ය. එම ප්‍රීතිය :- බුද්දක ප්‍රීතිය, ඛණික ප්‍රීතිය, ඔක්කන්තික ප්‍රීතිය, උබ්බේග ප්‍රීතිය හා ඵරණ ප්‍රීතිය යනුවෙන් පංචවිධ වේ.
එහි, බුද්දක ප්‍රීතිය ශරීරයේ ලොමුඩැහැගැනීම පමණක්ම ජනිත කිරීමට සමත් වේ. ඛණික ප්‍රීතිය ක්‍ෂණයක් ක්‍ෂණයක් පාසා උපදින විදුලිය හා සමාන වේ. ඔක්කන්තික ප්‍රීතිය මුහුදු තීරයේ රළ පෙළ මෙන් කය තුළ නැගි නැගී බිඳී යයි. උබ්බේග ප්‍රීතිය බලවත් වේ. කය ඔසවා අහසට නංවන්නට තරම් බලවත් වේ.
ඵරණ ප්‍රීතිය ඉතා බලවත් වේ. ඒ ප්‍රීතිය උපන් කල්හි මුලු සිරුරම පිඹ පුරවා දැමූ වස්තියක් මෙන් ද මහත් ජල ප්‍රවාහයක් ඇතුලට වැදී ගිය පර්වත ගුහාවක් මෙන් ද හාත්පසින් පැතිරගත්තේ වේ. මේ පංචවිධ ප්‍රීතිය ගැබ්ගෙන (ඇතුළත හටගෙන) මුහුකුරා යනුයේ කාය පස්සද්ධිය හා චිත්ත පස්සද්ධිය යන දෙවැදෑරුම් පස්සද්ධි සම්පූර්ණ කරයි. පස්සද්ධිය ගැබ්ගෙන මුහුකුරා යනුයේ කායික චෛතසික සුඛය සම්පුර්ණ කරයි. සුඛය ගැබ්ගෙන මුහුකුරා යනුයේ බණික සමාධිය, උපචාර සමාධිය, අර්පණා සමාධිය යන ත්‍රිවිධ සමාධිය සම්පූර්ණ කරයි.
එම (පංචවිධ ප්‍රීතින්) අතුරෙන් අර්පණා සමාධියට මූලාධාර වී වැඩෙන සමාධිය හා සමග සම්ප්‍රයෝගයට ගිය යම් ඵරණ ප්‍රීතියක් වේද, එය මේ අර්ථයෙහි දී **පීති** යන්නෙන් අභිප්‍රේත වූ ප්‍රීතියයි. අනික් වදන වනාහි සැපයට පත් කරන්නේනුයි **සුඛං** සුඛ නම් වේ. යමෙකුට එය ඉපදීමෙන් ඔහු සැපයට පත්කරයි යන අර්ථයයි. නැතහොත්, සුඛිත වීම ‘සුබ’ නම් වේ. ‘කායචිත්ත ආබාධයන් මනාකොට කා දමති’යි, සාරා දමති’යි හෝ සුඛ නම් වේ. සෝමනස්ස වේදනාවට මේ නමෙකි. එය සමනය කිරීම ලක්‍ෂණ කොට ඇත්තේ ය. කිසිතැනෙක්හි, එම කාය චිත්ත ආබාධයන්ගේ අවියෝගය ඇති කල්හි (එම ආබාධයන් සුව නොවී තිබියදී) පවා ඉෂ්ටාලම්භන ප්‍රතිලාභයෙන් (සිතූ පැතූ ඉටු අරමුණු ලැබීමෙන්) ඇතිවන සතුට පීති නම් වේ. ප්‍රතිලබ්ධ ආලම්බන රසානුභවය (ලද අරමුණු රස විඳීම) ‘සුඛ’ නම් වේ. යම්තැනෙක ප්‍රීතිය වේද එතැන සුඛය ඇත. යම්තැනෙක සුඛය වේද එතැන නියත වශයෙන් ප්‍රීතිය ඇත්තේ නොවේ. ප්‍රීතිය සංඛාර ස්කන්ධයෙහි සංගෘහිත වේ. සුඛය වේදනා ස්කන්ධයෙහි සංගෘහිත වේ. ප්‍රීතිය කාන්තාරයෙහි විඩාවට, වෙහෙසට පත්වූවහුට වනරොදක්, සිසිල් දිය පහරක් දැකීම බඳුය. සුඛය වනරොදට පිවිසීම, ජල පරිභෝගය බඳුය. ඒ ඒ අවස්ථා අනුව, ප්‍රකට වන ස්වභාවය අනුව මේ දෙපදය පවසන ලදැයි දතයුතුයි. මෙසේ ප්‍රීතියත්, සුඛයත් මෙම ධ්‍යනයෙහි හෝ මෙම ධ්‍යානයට ඇත්තේනුයි මෙම ධ්‍යානය ‘පීති -සුඛය’යි කියනු ලැබේ.
නැතහොත් ප්‍රීතිය ද සුඛය ද පීතිසුඛ’ යි, ධර්මවිනය ආදිය මෙනි. විවේකයෙන් හටගත් පීති සුඛය මේ ධ්‍යානයට හෝ මේ ධ්‍යානයෙහි ඇත්තේනුයි **විවෙකජං පීතිසුඛං** විවේකජ පීතිසුඛ නම් වේ. ධ්‍යානය යම්සේ ද පීති සුඛය ද එසේම මෙහි විවේකජ වේ. එයද (විවේකජය ද) මෙයට (පීති සුබයට) ඇත්තේනුයි, අලුප්ත සමාස කොට එක් පදයක් වශයෙන් ම කිවයුතුය.
**පඨමං** යනු අනුපිළිවෙලින් ගණනය කිරීම් වශයෙන් ‘පඨම’ යි, ‘පළමුව උපන්හ’යි ද පඨම වේ. **ඣානං** ඣාන යනු ධ්‍යානයයි. එය ආරම්මණ පනිජ්ඣාන හා ලක්ඛණුපනිජ්ඣාන වශයෙන් දෙවැදෑරුම් වේ. එහි අෂ්ට සමාපත්ති පඨවි කසිණාදී අරමුණු නැවත නැවත සිහිපත් කරන්නේනුයි ආරම්මණ පනිජ්ඣාන නම් වේ. විදර්ශනා මාර්ගඵල (මෙනෙහි කිරීම) වනාහි ලක්ඛණූපනිජ්ඣාන නම් වේ. එහි විදර්ශනා, අනිත්‍යාදී ලක්‍ෂණයන් පුන පුනා සිහිකිරීම් වශයෙන් ලක්ඛණූපනිජ්ඣාන නම් වේ. විදර්ශනාවෙන් කෘත්‍ය කෘත්‍ය (නිම කළ කටයුතු) ඇත්තහුගේ මාර්ග ඥානයෙන් සමෘද්ධ වීම් වශයෙන් ආර්ය මාර්ගය ලක්ඛණූපනිජ්ඣාන නම් වේ. ඵලය වනාහි නිරෝධ සත්‍යය තථ ලක්‍ෂණය පුන පුනා මෙනෙහි කරන්නේ නු යි, ලක්ඛණූපනිජ්ඣාන නම් ධ්‍යාන දෙකින් පූර්වභාගයෙහි (මුල් අවස්ථාවෙහි) ආරම්මණූපනිජ්ඣානය ද, ලෝකෝත්තර මාර්ග ක්‍ෂණයෙහි ලක්ඛණුපනිජ්ඣානයද අදහස් කරන ලදී. එහෙයින් ආරම්මණූපනිජ්ඣාන වශයෙන් ද, ලක්ඛණූපනිජ්ඣානය වශයෙන් ද විරුද්ධ වූ නීවරණාදී සතුරන් දවන බැවින් (ධ්‍යාන) ඣාන නම් වේ යැයි දතයුතුයි.
**උපසම්පජ්ජ** යනු ලගට පැමිණ, සමීපයට විත් යයි කී නියායි. සමීපයට පමුණුවා හෝ නිෂ්පාදනය කොට යයි කී නියායි. **විහරති** යනු එයට අනුරූප වූ ඉරියවු ඇතිව පවතියි යැයි කියන ලද ආකාර ඇති ධ්‍යානයෙන් යුක්තව, ජීවිතය හැසිරවීම, පැවැත්වීම සලස්වා ගනියි.
ඒ මේ ප්‍රථම ධ්‍යානය වනාහි අංග පසෙකින් හීන වූයේ, අංග පසෙකින් සමන්විත වූයේ ත්‍රිවිධ කල්‍යාණයෙන් හා දස ලක්‍ෂණයෙන් යුක්ත වූයේ ද වේ. එහි කාමච්ඡන්‍ද, ව්‍යාපාද, ථීනමිද්ධ, උද්ධච්ච කුක්කුච්ච, විචිකිච්ඡා යන මේ පංච නීවරණ ධර්මයන්ගේ ප්‍රහාණ වශයෙන් අංග පසෙකින් ප්‍රහීණවීම දතයුතුයි. මේ පස ප්‍රහීණ නොවූ කල්හි කිසිසේත්ම ධ්‍යනය නූපදී. එහෙයින් එහි (ධ්‍යානයෙහි) ප්‍රහාණාංග යැයි කියනු ලැබේ. තවද ධ්‍යාන ක්‍ෂණයෙහි අන්‍ය වූ ද අකුශල ධර්මයන් ප්‍රහීණ වෙතත්, මොහුම (පංච නීවරණයෙහි ම) විශේෂයෙන් ධ්‍යානයට අන්තරාය කර වෙති. කාමච්ඡන්‍දය හේතුකොට වනාහි නොයෙක් නොයෙක් විෂයයන්හි පොළඹවන ලද සිත එක් අරමුණෙක්හි සමාධිගත නොවේ. කාමච්ඡන්‍දය විසින් මඬනා ලද ඒ (සිත) කාම ධාතු ප්‍රහාණය පිණිස වූ පිළිවෙතට නො පිවිසෙයි. ව්‍යාපාදය හේතුකොට ගෙන ද අරමුණෙහි හැපෙමින් නිරතුරුව නො පවතියි. ථීනමිද්ධයෙන් මඬනා ලද සිත අකර්මණ්‍ය වේ. උද්ධච්ච කුක්කුච්ච දෙකින් පීඩිත වූ සිත නොසන්සිඳුණේ ම ඒ අත බමයි. විචිකිච්ඡාවෙන් මැඩුණු සිත ධ්‍යානාධිගමය සාධනය කරන පිළිවෙතට නො නඟියි. මෙසේ ධ්‍යානයට වෙසෙසින් අන්තරායකර බැවින් මොහුම ප්‍රහාණංගයෝ යැයි කියන ලදහ.
විතර්කය අරමුණට සිත නංවයි. විචාරය අරමුණෙහි සිත හසුරුවයි. ඒ දෙකේ එකතුවෙන් සැපයුණ ප්‍රයෝග (යෙදීම්) සහිත සිත පිළිබඳ එම ප්‍රයෝග සම්පත්ති රාශිය පිනවීම (පීතිය)ද විවිධ සුඛයන් ද වර්ධනය කරයි. ඉක්බිති, සිත පිළිබඳ සෙසු සම්ප්‍රයුක්ත (සිත හා බැඳුණු) ධර්මයන් සහිත වූ ද, අභිනිරෝපණ (අරමුණට නැවීම), අනුබන්ධන (හැසිරවීම), පීනන (පිනවීම), උපබ්‍රෑහන (වර්ධනය) යන මේ විතක්කාදී සිවු අංගයන් විසින් අනුග්‍රහ කරන ලද්දා වූ ද, (පස්වන අංගය වූ) ඒකග්ගතාව එක්ම අරමුණෙක සිත සමසේ, මනාකොට පිහිටුවයි. එහෙයින්, විතර්ක, විචාර, ප්‍රීති, සුඛ, චිත්තෙකාග්‍රතාය යන මේ පසෙහි උත්පත්ති වශයෙන් පංචාංගයෙන් සමන්විත වූ බව දතයුතුය. මේ අංග පස උපන් කල්හි ධ්‍යානය උපන්නා නම් වේ. එහෙයින් පළමු ධ්‍යානය මේ ධ්‍යානයෙහි පංච සමන්නාගතාංග (සමන්විත අංග පස) යැයි කියනු ලැබේ. එහෙයින් මේ අංගයන්ගෙන් යුතු අනික් ධ්‍යානයක් නම් ඇතැයි නොගත යුතුයි. යම්සේ වනාහි අංග මාත්‍ර වශයෙන් ම ගෙන චතුරංග සේනාය, පංචාංගික තූර්යය, අෂ්ඨාංගික මාර්ගයයි කියනු ලැබේ ද, එසේම මෙය (මේ ධ්‍යානය) ද අංගමාත්‍ර වශයෙන් ම ‘පංචංගිකය’, ‘පංචංග සමන්නාගත’ යයි කියනු ලැබෙති’යි දතයුතුයි.
මෙම අංග පස ද ඇතැම් විටෙක උපචාර ක්‍ෂණයෙහි ද ඇත. එවිට උපචාරයෙහි ප්‍රකෘතිය බලවත් වේ. මෙහිදී වනාහි, උපචාරයට ද වඩා බලවත්ව, රූපාවචර ක්‍ෂණයට පැමිණ නිපන්නාහ. මෙහිදී වනාහි, විතක්කය ඉතා පැහැදිලි ආකාරයෙන් අරමුණෙහි සිත නංවමින් උපදියි. විචාරය අතිශයින් ම අරමුණ පිරිමදිනුයේ පීති සුඛ යන දෙක මුළු සිරුර පුරා පැතිර පවතියි. එහෙයින් කීහ. ‘මේ මුළු සිරුරෙහි ම විවේකයෙන් හටගත් ප්‍රීති සුඛයෙන් නො පතළ කිසිදු තැනක් නොවේ.’ චිත්ත ඒකාග්‍රතාව ද යටින් ඇති කරඬු පියන මත, උඩින් වූ කරඬු පියන මෙන් අරමුණ මනාසේ ස්පර්ශ කරමින් උපදියි. මේ ධ්‍යානාංගයන්ගේ එකිනෙක අතර වෙනස, එහි චිත්තේකාග්‍රතාව ‘සවිතක්කං සවිචාරං’ යැයි මේ පාඨයේ නො දක්වන ලදුයේ නමුදු විභංගයෙහි, ‘ධ්‍යානය යනු විතක්ක, විචාර, පීති, සුඛ, චිත්තේකග්ගතා යයි’ කියන ලද බැවින් එය අංගයක්ම වේ. භාග්‍යවතුන් වහන්සේ විසින් යම් අභිප්‍රායයෙකින් උද්දේස කරන ලද ද ඒ අභිප්‍රායෙන් ම විභංගයෙහි ප්‍රකාශ කරන ලද්දේ වේ.

**තිවිධ කල්‍යාණං දසලක්ඛණ සම්පන්නං** යන මෙහි වනාහි ආදි, මධ්‍ය, පරියෝසාන වශයෙන් ත්‍රිවිධ කල්‍යාණතාව වේ. එම ආදි, මධ්‍යම පර්යාවසානයන්ගේ ලක්‍ෂණ වශයෙන් දස ලක්‍ෂණයෙන් සමන්විත බව දතයුතුය. මේ එහි පෙළයි.
‘පඨමස්ස ඣානස්ස පටිපදා විසුද්ධි ආදි උපෙඛානුබ්‍රෑහනා මජ්ඣං සම්පහංසනා පරියොසානං..........’ (මෙසේ පෙළෙන් උපුටා දක්වන පාඨයේ අර්ථය පහත දැක්වේ.) ‘පළමු ධ්‍යානයෙහි ප්‍රතිපදා විශුද්ධිය ආදිය යි. උපේක්‍ෂාවෙහි වැඩීම මධ්‍යයයි. සම්පහංසනය (සතුටුවීම) පරියෝසානයයි. පළමු ධ්‍යානයෙහි ප්‍රතිපදා විශුද්ධිය ආදියේ ලක්‍ෂණ කීපයක් වේ ද? ආදියේ ලක්‍ෂණ තුනෙකි. එම ධ්‍යානයට යම් උවදුරක් වේද, එයින් සිත පිරිසිදු වේ. පිරිසිදු වූ හෙයින් සිත මධ්‍යම සමථ නිමිත්තට පිළිපන්නේ වෙයි. (පිවිසියේයි.) පිළිපන් බැවින් එහි සිත ඇතුළට වදියි. යම්සේ සිත උවදුරුවලින් මිදී පිරිසිදු වේද, යම්සේ පිරිසිදු වූ සිත මධ්‍යම වූ සමථ නිමිත්තයට පිළිපන්නේ වේද, යම්සේ පිළිපන් හෙයින් සිත එයට පිවිසියේද, මෙසේ ප්‍රථම ධ්‍යානයට පටිපදා විසුද්ධිය ආදියයි. (ආරම්භයයි.) ආදියෙහි මෙකී ලක්‍ෂණ තුන ඇත්තේ ය. එහෙයින් කියනු ලැබේ. ‘ප්‍රථම ධ්‍යානය ආදි කල්‍යාණ නම් ද ත්‍රිලක්ඛණ සම්පන්න නම් ද (යහපත් ආරම්භයක් ඇත්තේ ද ලක්‍ෂණත්‍රයයෙකින් යුක්ත වූයේ ද) වේ.’ යනුයි.
ප්‍රථමධ්‍යානයෙහි මධ්‍යාවස්ථාවෙහිදී උපේක්‍ෂාව වැඩීම (මෙනෙහි කිරීම) වේ. මධ්‍යාවස්ථාවෙහි ලක්‍ෂණ කොතෙක් ද? මධ්‍යාවස්ථාවෙහි ලක්‍ෂණ තුනෙකි. විශුද්ධ වූ සිත කෙරෙහි අධ්‍යුපේක්‍ෂිත (උත්සාහ රහිත) වෙයි. සමථ ප්‍රතිපදාව කෙරෙහි අධ්‍යුපේක්‍ෂිත වෙයි. ඒකාග්‍රතාවෙහි එළඹීම් පිළිබඳව අධ්‍යුපේක්‍ෂිත වෙයි. යම් සේ විශුද්ධ වූ සිත කෙරෙහි අධ්‍යුපේක්‍ෂිත වේද, යම් සේ සමථ ප්‍රතිපදාව කෙරෙහි අධ්‍යුපේක්‍ෂිත වේද, යම්සේ ඒකාග්‍රතාවෙහි එළඹීම පිළිබඳව අධ්‍යුපේක්‍ෂිත වේ ද, මෙසේ ප්‍රථමධ්‍යානයෙහි මධ්‍යාවස්ථාවෙහි දී උපේක්‍ෂා වැඩීම වේ. මධ්‍යාවස්ථාවෙහි වූ ධ්‍යානයෙහි මෙකී ලක්‍ෂණත්‍රයය වේ. එහෙයින් කියනු ලැබේ. ‘ප්‍රථම ධ්‍යානය ‘මජ්ඣෙ කල්‍යාණ’ නම් ද, ‘තිලක්ඛණ සම්පන්න’ නම් ද වේ’ යනුවෙනි.
‘සම්පහංසනා’ (සම්ප්‍රහර්ෂණය හෙවත් ප්‍රීතිය) ප්‍රථම ධ්‍යානයෙහි පරියෝසානය (අවසන් අවස්ථාව)යි. පරියෝසානයෙහි ලක්‍ෂණ කෙතෙක්ද? පරියෝසානයෙහි ලක්‍ෂණ සතරෙකි. එහි උපන්නා වූ සමාධි පඤ්ඤා යන (යුගල) ධර්මයන් එකිනෙක නො ඉක්මවා පවතිතැයි යන අරුතින් ‘සම්පහංසන’ නම් වේ. (ශ්‍රද්ධාදී) ‘ඉන්‍ද්‍රියයන් ඒකරස (එක්ම කෘත්‍යයක් ඇති)යහ’යි යන අරුතින් සම්පහංසන’ නම් වේ. ‘ධ්‍යානය වෙත එළඹෙන වීර්යය ගෙන එති’යි යන අරුතින් ‘සම්පහංසනා’ නම් වේ. ආසේවන (සේවනය) යන අරුතින් ‘සම්පහංසනා’ නම් වේ. (මෙසේ) සම්පහංසනාව ප්‍රථම ධ්‍යානයෙහි පරියෝසානයයි. පරියෝසානයෙහි මෙකී ලක්‍ෂණ සතර ඇත. එහෙයින් කියනු ලැබේ. ‘ප්‍රථමධ්‍යානය ‘පරියෝසාන කල්‍යාණ’ නම් ද, ‘ලක්ඛණ සම්පන්න’ නම් ද වේ’ යනුයි.
එහි ඇතැමෙක් මෙසේ අර්ථ දක්වති. ප්‍රතිපදා විශුද්ධිය නම් පිරිවර සහිත වූ උපචාර සමාධියයි. උපේක්‍ෂා වර්ධනය’ නම් අර්පණා සමාධියයි. සම්පහංසනා නම් ප්‍රත්‍යවේක්‍ෂණයයි. ඇතැමෙක් මෙසේ අර්ථ දක්වති. ‘එහි පටිපදා විසුද්ධි නම් සසම්භාරික (සහජාත ධර්මයන් සහිත) උපචාර සමාධියයි. උපෙක්ඛානු බ්‍රෑහනා (උපේක්‍ෂා වර්ධනය) නම් අර්පණා සමාධියයි. සම්පහංසනා (සම්ප්‍රහර්ෂණය හෙවත් ප්‍රීතිය) නම්, ප්‍රත්‍යවේක්‍ෂණය මෙනෙහි කිරීමයි.’ යනුවෙනි. ‘ඒකාග්‍රතාවට පත් සිත ප්‍රතිපදා විශුද්ධි ලක්‍ෂණ ඇත්තේ යැයිද, උපේක්‍ෂාවට අනුගතව වඩන ලද්දේ යැයි ද, ඥානයෙන් සම්ප්‍රහර්ෂිත (ප්‍රීතියට පත්) වූයේ යයි ද ‘පෙළෙහි කියන ලදී. එහෙයින් අර්පණාව තුළදීම පැමිණීම් වශයෙන් පටිපදා විසුද්ධිය ද, ‘තත්‍රමජ්ඣත්තුපෙක්ඛා’ (හෙවත් පූර්ණ මධ්‍යස්ථාවෙහි කෘත්‍ය වශයෙන් උපේක්‍ෂා වර්ධනය ද, (සමාධි-පඤ්ඤා යන) ධර්මයන් එකිනෙක නො ඉක්මවන බව ආදිය සිද්ධවීමෙන් පරියෝදපක (පිරිසිදු කරන) ඥානයෙහි කෘත්‍ය නිෂ්පත්ති (කාර්යයන් ඉටුවීම්) වශයෙන් සම්පහංසනාව (ප්‍රීතිය) දතයුතුය.
කෙසේද යත්, යම්කලෙක අර්පණාව උපදියි ද, ඒ තුල යම් නීවරණ සංඛ්‍යාත වූ කෙලෙස් සමූහයක් ඒ ධ්‍යානයට උවදුරක් වේද, එයින් සිත පිරිසිදු වේ. පිරිසිදු වූ බැවින් ආවරණයන්ගෙන් තොරව සිත මධ්‍යයෙහි වූ සමථ නිමිත්තට පිවිසෙයි. මධ්‍යයෙහි වූ සමථ නිමිත්ත නම්, මැනවින් පවත්නා වූ අර්පණා සමාධිය මැයි. ‘ඉන් අනතුරුව, පළමු සිත ඒක සන්තති පරිණාමයෙන් පසක් බවට යනුයේ මධ්‍යම වූ සමථ නිමිත්තට පිවිසෙනුයේ නම් වේ. මෙසේ පිළිපන් බැවින් පසක් බවට පැමිණීමෙන් එහි වදිනුයේ නම් වේ. මෙසේ පළමුකොට ප්‍රථම චිත්තයෙහි විද්‍යමාන වූ ආකාරය නිපදවන පටිපදා විසුද්ධිය ප්‍රථම ධ්‍යානය උපන් කෙනෙහිම පැමිණීම් වශයෙන් දතයුතුයි.
මෙසේ පිරිසිදු වූ සිත නැවත පිරිසිදු කිරීමක් අනවශ්‍ය බැවින් පිරිසිදු කිරීමෙහි උත්සාහයක් නොකරනුයේ, ‘විශුද්ධ වූ චිත්තය අධ්‍යුපේක්‍ෂා කරනුයේ නම් වේ. සමථ භාවයට පැමිණිමෙන්, සමථ භාවයට පිළිපන් සිත නැවත සන්සුන් කිරීමෙහි උත්සාහ නොකරනුයේ, සමථයට පිළිපන් සිත අධ්‍යුපේක්‍ෂා කරනුයේ නම් වේ. සමථයට පිළිපන් බැවින් මෙසේ ක්ලේශ සංසර්ගය අත්හැර, ඒකාග්‍රතාවෙන් සිටි මේ චිත්තය නැවත ඒකාග්‍රතාවෙහි තැබීමට උත්සාහයක් නොකරනුයේ ඒකාග්‍රතාවයෙහි සිටුවීම පිළිබඳව අධ්‍යුපේක්‍ෂා කරනුයේ නම් වේ. මෙසේ තත්‍රමජ්ඣත්ත - උපේක්‍ෂාවෙහි කෘත්‍ය වශයෙන් උපේක්‍ෂා වර්ධනය (භාවනය) දතයුතුයි.
මෙසේ උපේක්‍ෂාව වැඩීමෙන් එහි උපන් යම් ඒ සමාධි-පඤ්ඤා සංඛ්‍යාත වූ යුගනද්ධ (එක්ව බැඳුණු) ධර්ම යුගලයක් එකිනෙක නොඉක්මවා පැවතියේ ද, ශ්‍රද්ධාදී වූ යම් ඉන්‍ද්‍රිය සමූහයක් අනේකාකාර ක්ලේශයන්ගෙන් මිදුණ හෙයින් විමුක්ති රසයෙන් එක සමානව පැවතියේ ද, එකී (සමාධි, පඤ්ඤා යන) ධර්මයන් එකිනෙක නො ඉක්මවන ස්වභාවයට ගිය, තවද ඒක කෘත්‍යභාවයට (සමාන කිසක් ඇති බවට) පත් එම ධර්මයනට යෝග්‍ය වූ යම් වීර්යයක් පවත්නේ ද, ‘එකෙණෙහි එම වීර්යයෙහි පැවති යම් අසේවනයක් වේදැ’යි යනුවෙන් මෙසේ ඒ සියලු ආකාරයෝ ඥානයෙන් සංක්ලේශයන් පිරිසිදු කිරීමෙහි දී, ඒ ඒ ආදීනවයන් හා ආනිසංසයන් දැක, ඒ ඒ ආකාරයෙන් සම්ප්‍රහර්ෂිත (ප්‍රීති) වූ හෙයින්, පිරිසිදු කරන ලද හෙයින්, පවිත්‍ර කරන ලද හෙයින් හටගත්තාහුය. එහෙයින් (එකී සමාධි-පඤ්ඤා ආදී) ධර්මයන් එකිනෙක නො ඉක්මවීම් ආදිය සිදුවීමෙන් පරියෝදපක ඥානයෙහි කෘත්‍ය නිෂ්පත්ති වශයෙන් සම්පහංසනා (සම්ප්‍රහර්ෂණය) දතයුතුය.
**විතක්ක විචාරානං වූපසමා** යනු විතර්ක විචාර යන මේ දෙක සන්සිඳීමෙන්, දුතිය ධ්‍යාන ක්‍ෂණයෙහි ඒ දෙක පහළ නොවන බැවිනැයි කී නියායි. එහි ද්විතීය ධ්‍යානයෙහි, ප්‍රථම ධ්‍යානයෙහි ඇතැයි පැවසූ සියලුම ධර්මයන් නොපවතිතත්, ප්‍රථම ධ්‍යානයෙහි ඵස්සාදිය එකකි. මෙහි (ද්විතීය ධ්‍යානයෙහි) අනෙකකි. ඕලාරික වූ ඕලාරික අංගය ඉක්මවීමෙන් ප්‍රථම ධ්‍යානයෙන් අන්‍ය වූ ද්විතීය ධ්‍යානාදීන්ගේ අධිගමය වෙති’යි දක්වනු සඳහා ‘විතක්ක විචාරානං වූපසමා’ යනුවෙන් මෙසේ කියන ලදැයි දතයුතුයි. **අජ්ඣත්තං** යනු මෙහිදී කීය චිත්ත සන්තානය අභිප්‍රේතයි. ‘තමා තුල උපන්’, ‘තමාගේ සන්තානයෙහි උපන්’ යන අර්ථයි.
**සම්පසාදනං** යනු ශ්‍රද්ධාව සම්පසාදන යැයි කියනු ලැබේ. සම්ප්‍රසාදනය හා සමග යෙදීමෙන් ධ්‍යානය ද සම්ප්‍රසාදන වේ. නීල වර්ණය යෙදීමෙන් වස්ත්‍රය නිල් වස්ත්‍ර නම් වන සෙයිනි. යම්හෙයකින් තෘතීය ධ්‍යානය සම්ප්‍රසාදනයෙන් යුක්ත වූ බැවින් විතක්ක, විචාරයන්ගේ කැළඹීම් සංසිඳවීමෙන් චේතනාව පැහැදීමට පත් වේද, එහෙයින් සම්ප්‍රසාදන යයි කියන ලදී. මෙම අර්ථ විකල්පයෙහි ‘සම්පසාදනං වෙතසො’ (සිත පැහැදීම) යනුවෙන් පද සම්බන්ධය දතයුතුයි. පෙර පැවසූ (ද්විතීය ධ්‍යානයෙහි) අර්ථ විකල්පයෙහි දී ‘චෙතසො’ යන මෙය ‘එකොදි භාව’ යන්න හා සමග යෙදිය යුතුය.
මේ එහි අර්ථ යෝජනාවයි. ‘එකො උදෙතී’ති එකොදි’ ශ්‍රේෂ්ඨව උපදිනුයි යන අරුතින් ‘එකෝදි නම් වේ. විතක්ක, විචාරයන් උස්ව නො නැගුණු බැවින් අග්‍ර වී, ශ්‍රේෂ්ඨ වී උදාවෙයි යන අර්ථයයි. ලෝකයෙහි සෙට්ඨො පි (ශ්‍රේෂ්ඨයා ද) එකො (ඒක) යැයි කියනු ලැබේ. විතක්ක විචාර විරහිත වූයේ හෝ එකො (අග්‍ර වූයේ) අසහායො (අසහාය වූයේ) පවතියි. නැතහොත්, සම්ප්‍රයුක්ත ධර්මයන් (උද්දායති) වඩවති’යි යන අරුතින් ‘උදියි, නංවති’යි යන අර්ථයි. ‘ශ්‍රේෂ්ඨ’ ය යන අරුතින් ‘එක’ වූයේ ද එම ‘උදි’ වූයේ ද, ‘එකෝදි’ යි වේ. මේ සමාධියට අධිවචනයි. මෙසේ මේ එකෝදිය (සමාධිය) ‘භාවනය කෙරෙති’යි, ‘වඩවති’යි යන අරුතින් ද්විතීය ධ්‍යානය ‘එකෝදිභාව’ නම් වේ. ඒ මේ එකෝදිය (සමාධිය) යම්හෙයකින් සත්ත්වයකුගේ, ජීවියකුගේ නොව සිත පිළිබඳව ම වේද, එහෙයින් මෙය **චෙතසො එකොදිභාවං** සිතෙහි ඒකාග්‍රතාවයයි කියන ලදී.
මේ ශ්‍රද්ධාව සහ ඒකෝදිභාව නම් සමාධිය ප්‍රථම ධ්‍යානයෙහි ද ඇත්තේ නොවේ ද? එසේනම් කවර හෙයින් මෙය (ද්විතීය ධ්‍යානය)ම ‘සම්පසාදනං චෙතසො එකොදිභාවං’ (සම්ප්‍රසාදන සහිත සමාධියේ ඒකෝදිභාවය’ යැයි කියන ලද්දේ ද? (එම චෝදනාවට මෙසේ පරිහාර) කියනු ලැබේ. මේ ප්‍රථම ධ්‍යානය විතක්ක, විචාර දෙකින් කැළඹීම හේතුකොට, රළපතරින් කැළඹී ගිය ජලාශයක් මෙන්, මනාව ප්‍රසන්න වූයේ නොවෙයි. එහෙයින් ශ්‍රද්ධාවෙන් යුක්ත වුව ද ‘සම්ප්‍රසාදනය’යි නොකියන ලදී. සුප්‍රසන්න නොවූ බැවින් පමණක් නොවේ. මෙහි සමාධිය ද මනාව ප්‍රකට වූයේ නොවේ. එහෙයින් ‘එකොදිභාවං’ යැයි ද නොකියන ලදී. මේ (දෙවන) ධ්‍යානයෙහි විතක්ක-විචාර පළිබෝධයන් නොමැති බැවින් ලද අවකාශ ඇති ශ්‍රද්ධාව ඉතා බලවත් වේ. බලවත් ශ්‍රද්ධාවෙහි සහායය ලැබීමෙන් ම සමාධිය ද ප්‍රකට වේ. එහෙයින් මෙය (ද්විතීය ධ්‍යානය)ම මෙසේ (වෙතසො එකොදිභාව) යැයි කියන ලදැයි දතයුතුය.
**අවිතක්කං අවිචාරං **යනු භාවනාවෙන් ප්‍රහීණ වූ බැවින්, ‘එම ධ්‍යානයෙහි හෝ ධ්‍යානයේ විතර්කය නැතැ’යි යන අරුතින් ‘අවිතක්ක’ නම් වේ. මේ නයින් ම ‘අවිචාර’ නම් ද වේ. මෙහිලා කීහු- ‘විතක්ක විචාරානං වූපසමා’ (විතක්ක විචාරයන්ගේ සන්සිඳීමෙන්) යන මෙයින් ද මේ අර්ථය සිද්ධ වූයේ නොවේ ද? එසේනම් නැවත **අවිතක්කං අවිචාරං** යනු කියන ලදුයේ කවර හෙයින් ද? (මෙම චෝදනාවට පරිහාර) කියනු ලැබේ. එය එසේය. මේ අර්ථය සිද්ධ වූයේමය. මෙය වනාහි එම අර්ථයම දීපනය කරනුයේ නොවේ. ‘ඕළාරික වූ ධ්‍යානයෙහි ඕළාරික අංගයන් මනාකොට ඉක්මවීමෙන් ප්‍රථම ධ්‍යානයෙන් පසු ද්විතීය ධ්‍යානාදීන්ගේ සමධිගමය වෙති’යි කීවමෝ නොවේ ද? එම අරුත දැක්වීම සඳහා විතක්ක විචාරානං වූපසමා’ යැයි මෙසේ කියන ලදී.
තවද, මේ සම්පසාදනය (ශ්‍රද්ධාව) ඇතිවනුයේ විතක්ක විචාරයන් සන්සිඳුවීමෙන් මිස කෙලෙස් කිලුටු නැති කිරීමෙන් නොවේ. ඒකෝදිභාවය ඇතිවනුයේ ද විතක්ක - විචාරයන් සන්සිඳුවීමෙන් විනා උපචාර ධ්‍යානය මෙන් නීවරණ ප්‍රහාණයෙන් හෝ ප්‍රථම ධ්‍යානය මෙන් ධ්‍යානාංගයන් පහළවීමෙන් හෝ නොවේ. මෙසේ මෙය සම්පසාදන ඒකෝභාවයනට හේතු දක්වනුයේ වේ. එසේම මේ අවිතක්ක - අවිචාරයන් ඇතිවනුයේ විතක්ක - විචාරයන් සංසිඳුවීමෙන් විනා, තෘතීය-චතුර්ථ ධ්‍යානයන් මෙන් ද, චක්ඛු විඤ්ඤාණාදිය මෙන් ද (එම විතක්ක- විචාරයන්ගේ) අභාවයෙන් නොවේ. මෙසේ අවිතක්ක අවිචාරයනට හේතු දක්වනුයේ ද වේ. ඉදින්, හුදෙක් විතක්ක-විචාරයන්ගේ අභාවමාත්‍රය දක්වනුයේ නම්, අවිතක්ක - අවිචාර යන මේ (සමාස කරන ලද) වචනයම යෝග්‍ය වේ. එහෙයින්, (‘විතක්ක විචාරානං වූපසමා’ යන) පළමුවැන්න කියා වුව ද, (අවිතක්කං අවිචාරං’ යනු) වේ මය.
**සමාධිජං** පඨම ධ්‍යාන සමාධියෙන් හෝ සම්ප්‍රයුක්ත ද්විතීය ධ්‍යාන සමාධියෙන් හෝ උපන්නේයි යන අර්ථයි. එහි පඨම ධ්‍යානය ද සම්ප්‍රයුක්ත සමාධියෙන් උපන්නේ නමුදු මේ ද්විතීය ධ්‍යානය ම ‘සමාධියෙන් උපන්හ’යි කීමට සුදුසු වේ. විතර්ක විචාර කැළඹීම් විරහිත බැවින්, අතිශයින්ම නිශ්චල වූ හෙයින් හා ඉතා ප්‍රසන්න ද ශාන්ත ද වූ හෙයිනි. එහෙයින් එහි ගුණ වර්ණනා කරනු සඳහා මේ දෙවන ධ්‍යානයට ම **සමාධිජං** සමාධිජ යැයි කියන ලදී. **පීතිසුඛං** යන මෙය ඉහත කී නයින්ම වේ.
**දුතියං** යනු අනුපිළිවෙලින් ගණනය කිරීමයි. මෙම ධ්‍යානය දෙවැනිව උපන්හයි ද දුතිය නම් වේ.
**පීතියා ච විරාගා** යනු මෙහි විරාග නම් කියන ලද ආකාර ඇති ප්‍රීතිය පිළිබඳව කලකිරීමයි. නොහොත්, එය ඉක්මවීමයි. ‘පීතියා’, ‘විරාගා’ යන මේ පද දෙක අතර ඇති ‘ච’ කාරය සම්පිණ්ඩනාර්ථ ඇත්තේ වේ. එය ‘වූපසමා’ යනු හෝ ‘විතක්ක විචාරානං වූපසමා’ යනු සම්පිණ්ඩනය කරයි. එහි, ‘වූපසමා’ යනු පමණක් සම්පිණ්ඩනය කෙරේ නම්, එකල ‘පීතියා විරාගා ච’ යන්නට අමතරව ‘වූපසමා ච’ යනුවෙන් ද පද යෙදිය යුතුය. මෙම යෙදීමෙහි ‘විරාග’ යනු ජුගුප්සා (කලකිරීම්) අර්ථ ඇත්තේ වේ. එහෙයින් ‘පීතිය පිළිබඳව කළකිරීමෙනැයි’ ‘එය ඉක්මවීමෙනැ’යි යන මේ අර්ථය දතයුතුය. යම්කලෙක වනාහි විතක්ක විචාරානං වූපසමා’ යනු සම්පිණ්ඩනය කෙරේ නම්, එකල ‘පීතියා ච විරාගා’ යන්නට අමතරව විතක්ක විචාරානං වූපසමා’ යැයි මෙසේ පද යෝජනා දතයුතුය. මේ යෙදීමෙහි ද ‘විරාගො’ යනු, ඉක්මවීම් අර්ථය ඇත්තේ වේ. එහෙයින් පීතිය ඉක්මවීමෙන් ද විතක්ක විචාරයන් සන්සිඳුවීමෙන්දැයි යන මේ අර්ථය දතයුතුය.
ඒකාන්තයෙන් එම විතක්ක විචාර යන දෙක ද්විතීය ධ්‍යානයෙහිදීම සන්සිඳුවන ලදී. මෙය වනාහි මෙම (තෘතීය) ධ්‍යානයට මග පෙන්වීම පිණිස එහි ගුණ පැවසීමෙකියි කියන ලදී. ‘විතක්ක විචාරානං වූපසමා’ යැයි කී කල්හි, විතක්ක විචාරයන් සන්සිඳවීම මේ ධ්‍යානයට මාර්ගය නොවේදැයි යන මේ චෝදනාව (ප්‍රශ්නය) ප්‍රකාශ වේ. (පරිහාරය): යම්සේ වනාහි තෘතීය ආර්ය මාර්ගයෙහි (අනාගාමි වීමේ) දී ප්‍රහීණ නොකරන ලද (එහෙත් පළමුවන, දෙවන-සෝවාන්, සකෘදාගාමී මාර්ගවල දී ප්‍රවීණ කරන ලද) ‘සක්කායදිට්ඨි ආදී පංච ඕරම්භාගිය සංයෝජනයෙන් ප්‍රහීණ කිරීමෙනැ’යි මෙසේ ප්‍රහාණයන් ගැන කී කල්හි, එය ගුණ වර්ණනයක් වේද, එම (අනාගාමී ඵලය) අවබෝධ කිරීමට උත්සුක වූවන්ගේ උත්සාහ ජනනය පිණිස වේද, මෙසේම, මෙහිදී (ද්විතීය ධ්‍යානයෙහි දී මිස) මෙහි (තෘතීය ධ්‍යානයෙහි) දී සන්සිඳුවනු නො ලද්දා වූ ද විතක්ක විචාරයන්ගේ සන්සිඳුවීම ගැන කියනු ලබන කල එය ගුණ වර්ණනයෙක් වේ. එහෙයින් ‘පීතිය ඉක්මවීමෙන් ද, විතක්ක විචාරයන් සන්සිඳුවීමෙන්දැ’යි යන අර්ථය කියන ලදී.
**උපෙක්ඛකො ච විහරති** යන මෙහි ‘සුදුසු පරිදි බලති’යි උපෙක්ඛා නම් වේ. ‘සමසේ දකිති’යි, ‘අපක්‍ෂපාතීව බලති’ යි යන අර්ථයි. ඒ පැහැදිලි වූ විපුල වූ බලවත් වූ එම (උපේක්‍ෂාවෙන්) යුතු වූ බැවින් තෙවන ධ්‍යානයෙන් යුක්ත වූයේ උපේක්‍ෂා ඇත්තේ යැයි කියනු ලැබේ.
උපේක්‍ෂාව වනාහි දසවැදෑරුම් වේ. ඡළංගූපෙක්ඛා, බ්‍රහ්මවිහාරුපෙක්ඛා, බොජ්ඣංගුපෙක්ඛා, වීරියුපෙක්ඛා, සංඛාරුපෙක්ඛා, වේදනානුපෙක්ඛා, විපස්සනානූපෙක්ඛා, තත්‍රමජ්ඣත්තුපෙක්ඛා, ඣානුපෙක්ඛා, පාරිසුද්ධි උපෙක්ඛා යනුවෙනි.
එහි, ‘මේ ශාසනයෙහි, ක්‍ෂීණාශ්‍රව භික්‍ෂු තෙමේ, ඇසින් රූප දැක සොම්නස් නොවෙයි. දොම්නස් ද නොවෙයි. සිහි ඇතිව, මනා නුවණින් යුතුව, උපේක්‍ෂා ඇතිව විහරණය කෙරේ’ යනුවෙන් යම් උපේක්‍ෂාවක් මෙසේ දක්වන ලද්දේ ද, ක්‍ෂීණාශ්‍රවයාගේ ෂඩ්ද්වාරයෙහි ඉෂ්ටානිෂ්ට ෂඩාලම්බනයන් සම්මුඛ වීමෙහිදී, පිරිසිදු පියවි බව නොහරනා ආකාරයෙන් එය මේ උපේක්‍ෂාව ‘ඡළංගුපෙක්ඛා’ නම් වේ.
යම් ඒ උපේක්‍ෂාවක්, ‘උපෙක්‍ෂා සහගත සිතින් එක් දිශාවක් පතුරුවා විහරණය කරයි’ යනුවෙන් මෙසේ දක්වන ලද්දේ ද, සත්ත්වයන් කෙරෙහි මධ්‍යස්ථාකාර වූ මේ උපේක්‍ෂාව බ්‍රහ්මවිහාර උපෙක්‍ෂාව නම් වේ.
යම් උපේක්‍ෂාවක් ‘විවේක නිශ්‍රිත වූ උපෙක්ඛා සම්බොජ්ඣංගය වඩයි’ යනුවෙන් මෙසේ දක්වන ලද්දේ ද, සහජාත (එක්ව උපන්) ධර්මයන් අතර මධ්‍යස්ථාකාරව පවත්නා මේ උපේක්‍ෂාව ‘බොජ්ඣංගුපෙක්ඛා’ නම් වේ.
යම් උපේක්‍ෂාවක් ‘කලින් කල උපෙක්ඛා නිමිත්ත සිහිකරයි’ යනුවෙන් මෙසේ දක්වන ලද්දේ ද, ඉතා දැඩි ලෙසින් නො ඇරඹි, ඉතා ලිහිල් ද නොවූ වීර්යයි කියනු ලබන මේ උපේක්‍ෂාව වීරියුපෙක්ඛා නම් වේ.
‘සමාධි වශයෙන් සංඛාර උපේක්‍ෂා කීයක් උපදී ද? විපස්සනා වශයෙන් සංඛාර උපේක්‍ෂා කීයක් උපදී ද? සමාධි වශයෙන් සංඛාර උපේක්‍ෂා අටක් උපදියි. සංඛාර උපේක්‍ෂා දහයක් විපස්සනා වශයෙන් උපදියි’ යනුවෙන් යම් උපේක්‍ෂාවක් මෙසේ දක්වන ලද්දේ ද, නීවරණාදිය නුවණින් විමසා බලා, නිශ්චය කර ගැනීමෙහි දී මධ්‍යස්ථ වූ යම් (උපේක්‍ෂාවක් වේද, එය සංඛාරුපෙක්ඛා නම් වේ.
යම් උපේක්‍ෂාවක් ‘යම් කලෙක උපේක්‍ෂා සහගත කාමාවචර කුසල් සිතක් උපදින්නේ වේදැ’යි විස්තර වේ ද, අදුක්ඛමසුඛ සංඥා සහිත වූ මේ උපේක්‍ෂාව ‘වේදනා උපෙක්ඛා’ නම් වේ.
යම් උපේක්‍ෂාවක් ‘යමක් (ස්කන්ධ පංචකයක්) ඇත්තේ වේද, යමක් පැවතියේ වේද, එය අත්හරිනුයේ උපේක්‍ෂාව ලබයි’ යනුවෙන්, මෙසේ දක්වන ලද්දේ ද, (කර්මයන්) රැස් කිරීමෙහිලා ඒ උපේක්‍ෂාව විපස්සනූපෙක්ඛා’ නම් වේ.
යම් උපෙක්‍ෂාවක් ඡන්දාදී වූ ‘යේවාපනක’ (යම් බඳු තවත්) ධර්මයන්) යේවාපනක යනු අභිධර්මයෙහි එන පාරිභාෂික වචනයෙකි. යම්බඳු, තවත්, අනික් යන අර්ථයි.) අතර දක්වන ලද්දේ ද, සහජාත ධර්මයන් සමග සමව ගෙනෙන ලද්දේ ද, එය තත්‍රමජ්ඣත්ත උපෙක්ඛා නම් වේ.
යම් උපේක්‍ෂාවක් ‘උපේක්‍ෂා සහගතව වෙසේ’ යනුවෙන් මෙසේ දක්වන ලද්දේ ද, අග්‍ර වූ ධ්‍යාන සුඛයෙහි පවා අපක්‍ෂපාතී බව ජනනය කරන ඒ උපේක්‍ෂාව, ඣානුපෙක්ඛා නම් වේ.
යම් උපේක්‍ෂාවක් ‘උපෙක්ඛා සති පාරිසුද්ධි සහිත චතුර්ථ ධ්‍යානය’ යනුවෙන් දක්වන ලද්දේ ද, සියලු (නීවරණ) ප්‍රතිපක්‍ෂයෙන් කෙරෙන් පිරිසිදු වූ, එම (නීවරණ) සතුරන් ව්‍යුපසමනයේ දී පවා ව්‍යාපාර රහිත වූයේ ද එය පාරිසුද්ධි උපෙක්ඛා නම් වේ.
මෙසේ දැක්වූ උපේක්‍ෂාවන් අතුරෙන් ඡළංගූපෙක්ඛාව ද බ්‍රහ්ම විහාරුපෙක්ඛාව ද බොජ්ඣංගූපෙක්ඛාව ද ඣානුපෙක්ඛාව ද පාරිසුද්ධි උපෙක්ඛාව ද අර්ථ වශයෙන් එකම තත්‍රමජ්ඣත්ත උපෙක්ඛාව ම වේ. ඒ ඒ අවස්ථාවට අනුව උපේක්‍ෂාව පිළිබඳ මේ ප්‍රභේදය වේ. එක්ම වූ පුද්ගලයකු පිළිබඳව වුවද කුමාර, යුවරාජ, සේනාපති, රාජ ආදී වශයෙන් ඇති භේදය මෙනි. එහෙයින් ඒ උපේක්‍ෂාවන් අතුරින් යම්තැනෙක ඡළංගුපෙක්ඛාව වේනම් එහි බොජ්ඣංගුපෙක්ඛා ආදිය නොවේ. යම්තැනෙක බොජ්ඣංග උපෙක්ඛාව වේනම්, එහි ඡළංගුපෙක්ඛා ආදිය නො වෙතියි දතයුතුය.
යම්සේ අර්ථ වශයෙන් මෙකී උපේක්‍ෂාවන්ගේ සමාන බවක් ඇත්තේ ද එසේම සංඛාරුපෙක්ඛා, විපස්සනූපෙක්ඛා යන දෙකෙහි ද අර්ථ වශයෙන් සමාන බවෙක් ඇත. ප්‍රඥාව ම කෘත්‍ය වශයෙන් දෙ ආකාරයකට බෙදුණේ වේ. යම්සේ වනාහි ගෙට පිවිසි සර්පයකු අජපද (එළු කකුලක් මෙන් නැමුණු) දණ්ඩක් ගෙන සොයන පුරුෂයකු, කොටුවෙහි හුන් සර්පයා දැක, සර්පයෙක් දෝ, නැද්දෝ හෝ යි බලනවිට ස්වස්තික ලකුණු තුන දැක විමති රහිතව, ‘සර්පයෙක්ද? නොවේද?’යි සෙවීමෙහි මධ්‍යස්ථතාව උපදියි ද එනයින් ම අරඹන ලද විදර්ශනා ඇත්තහුගේ විදර්ශනා ඥානයෙන් ලක්‍ෂණත්‍රයය දුටුකල්හි සංස්කාරයන්ගේ අනිත්‍යාදී ස්වභාවය විමසීමෙහි මධ්‍යස්ථතාව උපදියි. මේ විපස්සනා උපෙක්ඛාවයි. යම්සේ වනාහි ඒ පුරුෂයා එළුපද දණ්ඩෙන් ඒ සර්පයා දැඩිව ගෙන, ‘මම කෙසේනම් මේ සර්පයා පීඩාවට පත්නොකර, තමන් ද දෂ්ට කරවා නොගෙන මුදාහරින්නෙම්දෝ’ යි බැහැර කරන ආකාරයක් සොයනවිට ඔහුට ග්‍රහණයෙහි මධ්‍යස්ථතාව ඇති වේද, එසේම ලක්‍ෂණත්‍රයය (තිලකුණු) දක්නා ලද හෙයින් භවත්‍රයය ඇවිලගියාක් මෙන් දක්නා ඔහුට සංස්කාර ග්‍රහණයෙහි මධ්‍යස්ථතාවක් වන්නේ ද එය සංඛාරුපෙක්ඛා නම් වේ. මෙසේ විදර්ශනා උපේක්‍ෂාව සිද්ධ වූ කල්හි සංස්කාරුපෙක්ඛාව ද සිද්ධ වූයේ වේ. මෙකී ප්‍රඥාව වනාහි විමසීම් ගැනීම් යන දෙක්හි මධ්‍යස්ථතා සංඛ්‍යාත වූ කෘත්‍යයෙන් දෙවැදෑරුම්ව බෙදුණේ වේ. වීර්ය උපෙක්ඛාව හා වේදනා උපෙක්ඛාව ද ඔවුනොවුන්ගෙන් හා සෙසු උපෙක්ඛාවන්ගෙන් ද බෙදුනේම වේ.
තත්‍රමජ්ඣත්තය, බ්‍රහ්ම විහාරය, බොජ්ඣංගය, ඡළංගය, ඣානය, පරිසුද්ධිය, විපස්සනාය, සංඛාරය, වේදනා, විරිය යැයි විස්තර වශයෙන් උපේක්‍ෂා දසයෙකි. එයින් තත්‍රමජ්ඣත්තය ආදිකොට ඇති (ඒකාර්ථවත්) උපේක්‍ෂා සයක් වේ. ඉක්බිතිව ප්‍රඥා ප්‍රභේද වූ (විපස්සනා, සංඛාර යන) දෙක ද ඉතිරි වූ (වේදනා, විරිය යන) දෙක ද සමගින් මේ උපේක්‍ෂා සතරක් වේ.
මෙසේ දැක්වූ උපේක්‍ෂාවන් අතුරින් මෙහිදී ධ්‍යාන උපේක්‍ෂාව අදහස් කරන ලදී. එය මධ්‍යස්ථ ලක්‍ෂණයෙන් යුතුය. මෙහිලා (චෝදනාවක්) කීහු. ‘මේ ඣාන උපේක්‍ෂාව අර්ථ වශයෙන් තත්‍රමජ්ඣත්තතා උපේක්‍ෂාව ම වේ.’ එය ප්‍රථම ද්විතීය ධ්‍යානයන්හි ද ඇත. එහෙයින් එහිදී ද **උපෙක්ඛකො ච විහරති** යනුවෙන් කිවයුතු වේ. එසේ නොකියන ලද්දේ කවර හෙයින් ද? අපරිව්‍යක්ත (ප්‍රකට නොවූ) කෘත්‍ය ඇති හෙයිනි. (යනු එහි වනාහි එම ඣානුපෙක්ඛාවෙහි කෘත්‍යය ප්‍රකට නොවේ. විතක්කාදියෙන් යටපත් වූ හෙයිනි. මෙහි (තෙවන ධ්‍යානයෙහි) විතක්ක, විචාර, පීති යන මෙයින් නොමඩනා ලද බැවින්, හිස ඔසවා ගත්තෙකු සෙයින්, පරිව්‍යක්ත (ප්‍රකට වූ) කෘත්‍ය ඇත්තේ වේ. එහෙයින් ‘උපෙක්ඛකො ච විහරති’ යැයි කියන ලදී.
**සතො ච සම්පජානො** යන මෙහි ‘සිහි කරති’යි සත නමි. මනාව දැන ගනිතියි සම්පජාන නමි. මෙහි පුද්ගලයකු මිස සිහියද සම්පජඤ්ඤයද නොපැවසිණි. එහි සිහිකරන ලක්‍ෂණය ‘සති’ සිහියයි. මුලා නොවන ලක්‍ෂණය සම්පජඤ්ඤයයි.
එතෙකුදු වුවත්, මේ සතිසම්පජඤ්ඤය (ප්‍රථම ද්විතීය යන) ධ්‍යානයන්හි ද ඇත. සිහිමුළා වූවහුට, මැනවින් නොදත්තහුට උපචාර මාත්‍රයක්වත් නොලැබේ. අර්පණා ධ්‍යානයක් කැල ම සිද්ධ නොවේ. එම පූර්ව ධ්‍යානයන් ඕලාරික වන හෙයින්, භූමියෙහි පුරුෂයෙකුගේ ගමන මෙන්, සිතෙහි ගමන පහසු වේ. එම ධ්‍යානයන් මේ සති සම්පජඤ්ඤයන්ගේ කෘත්‍යය ප්‍රකට නොවේ. (විතක්ක, විචාර, පීති යන) ඕළාරිකංග ප්‍රහාණයෙන් සියුම් වූ බැවින් මේ තෙවන ධ්‍යානයේ දී, පුරුෂයකුගේ කරකැති (දැලිපිහි) මුවහතෙහි ගමන මෙන්, සති සම්පජඤ්ඤ කෘත්‍යයෙන් ව්‍යක්ත වූ ම සිතෙහි ගමන් කැමති විය යුතුයැයි මෙහිදි කියන ලදී. යලි බොහෝ කොට පවසනු කිම? යම්සේ දෙනගෙන් කිරිබොන වස්සෙක් මව්දෙනගෙන් ඉවත ගෙනයන ලද්දේ, නොරක්නා ලදහොත් නැවත දෙන වෙතම පැමිණෙන්නාක් මෙන් මේ තෘතීය ධ්‍යාන සුඛය ද ප්‍රීතියෙන් වෙන්කරන ලදුයේ සති සම්පජඤ්ඤයෙන් නොරක්නා ලදහොත්, නැවත ප්‍රීතිය වෙත පැමිණෙන්නේය. ප්‍රීතිය හා සමග සම්ප්‍රයුක්ත වූ ද්විතීය ධ්‍යානයම හෝ වන්නේය. සුඛයෙහි ද ඒ සත්ත්වයෝ ඇලෙති. මෙය (තෘතීය ධ්‍යාන සුඛය) ද ඉතා මිහිරි සුවයකි. එයට වඩා සුවයක් නොමැති හෙයිනි. සති සම්පජඤ්ඤ බලයෙන් ම මෙහි ඇති සුඛයෙහි නො ඇලී සිටීම සිදුවේ. අන් අයුරකින් නොවේ. මේ අර්ථ විශේෂය ද දැක්වීමට මේ දෙපදය මෙහි (තෘතීය ධ්‍යානයෙහි) ම කියන ලදැයි දතයුතුය.
ඉක්බිති **සුඛං ච කායෙන පටිසංවෙදෙති** යනු, මෙහි තෘතීය ධ්‍යානයෙන් යුක්ත වූවහු විසින් සුබය විඳීමක් නැති වුව ද, එසේ වූ කල්හි පවා, යම් හෙයකින් ඔහුගේ නාමකායයෙන් යුක්ත වූ සුඛයක් වේද, නොහොත් නාම කායය හා සමග යෙදුණ යම් සුඛයක් වේ ද, යම් හෙයකින්, එයින් හටගත් ඉතා ප්‍රණීත වූ රූපයෙකින් ඔහු (ධ්‍යානලාභියා) ගේ රූපකායය ස්පර්ශ කරන ලද්දේ වේ ද, (එම රූපයෙන්) ස්පර්ශ කරන ලද හෙයින්, ධ්‍යානයෙන් නැගී සිටි කල්හි ද කායික සුඛය විඳින්නේ ය. එහෙයින් මෙම අර්ථය දක්වමින් **සුඛං ච කායෙන පටිසංවෙදෙති** යි කීහ.
ඉක්බිති **යන්තං අරියා ආචික්ඛන්ති උපෙක්ඛකො සතිමා සුඛවිහාරී** යනු ධ්‍යානය හේතුකොට, ධ්‍යානය කරණකොට, බුද්ධාදී ආර්යයෝ යම් තෘතීය ධ්‍යානයකින් සමන්විත වූ පුද්ගලයකු ප්‍රකාශ කෙරෙත් ද, දෙසත් ද, පණවත් ද, පිහිටුවත් ද, විවරණ කෙරෙත් ද, විග්‍රහ කෙරෙත් ද, වර්ණනය කෙරෙත් ද, ප්‍රකට කෙරෙත් ද, ප්‍රශංසා කෙරෙත්දැයි යන අදහසයි. කිමෙකැයි ප්‍රකාශ කරත් ද? ‘උපෙක්ඛකො සතිමා සුඛවිහාරී’ (උපේක්‍ෂා සහගත වූයේ සිහි ඇති වූයේ සුඛ විහරණයෙන් යුක්ත වූයේ) යනුවෙනි. ඒ තෙවන ධ්‍යානයට පැමිණ විහරණය කරති’යි මෙසේ මෙහි අර්ථ යෝජනාව දතයුතුයි.
කවර හෙයින් ඔහු (ආර්යයෝ) ඒ ධ්‍යානලාභියා මෙසේ පසසත් ද? ප්‍රශංසාවට සුදුසු හෙයිනි. යම්හෙයකින් මේ ධ්‍යානලාභී තෙමේ ඉතා මිහිරි සුව ඇති සුඛයෙහි කෙළ පැමිණි තෘතිය ධ්‍යානයෙහි පවා උපේක්‍ෂා සහගතව, එහි ඇති සුවයෙහි ඇලීමෙන් ආකර්ෂණය කරනු නොලැබේ, යම්සේ ප්‍රීතිය නූපදී ද, මෙසේ ම, එළඹ සිටි සිහියෙන් සතිමත් වූයේ ද තවද යම්හෙයකින් ආර්යකාන්ත (ආර්යයනට ප්‍රිය) වූ ආර්යජනයා විසින් සෙවුනා ලද්දාම වූ අසංකිලිට්ඨ වූ (නොකිලිටි වූ) සුවය නාම කායයෙන් විඳින්නේ ද, එහෙයින් හෙතෙම (ආර්යයන්ගේ) ප්‍රශංසාවට සුදුසු වේ. මෙසේ ප්‍රශංසාවට සුදුසු හෙයින්, ආර්යයෝ ප්‍රශංසාවට හේතු වූ ගුණ ප්‍රකාශ කරමින් ‘උපෙක්ඛකො සතිමා සුඛවිහාරී’යි (උපේක්‍ෂා ඇත්තේ ස්මෘතිමත් වූයේ සිහියෙන් යුතු විහරණ ඇත්තේ) පවසතියි දතයුතුයි. **තතියං** යනු අනුපිළිවෙල ගණනයෙන් තෙවැන්නයි. ‘තෙවැනිව උපන්හ’යි ද ‘තතිය’ නම් වේ.
**සුඛස්ස ච පහාණා දුක්ඛස්ස ච පහාණා** යනු කායික සුවය ද කායික දුක ද ප්‍රහීණ කිරීමෙනි. **පුබ්බෙව** යනු චතුර්ථ ධ්‍යාන ක්‍ෂණයෙහි නොව ඊට පෙරාතුව ම, **සොමනස්ස දොමනස්සානං අත්‍ථංගමා **යනු චෛතසික සුඛයේ ද චෛතසික දුක්ඛයේ ද යන මේ දෙක පූර්වයෙන් ම අස්තයට, ප්‍රහාණයට ගිය බවම කී නියායි.
මේ ප්‍රහාණය කවර මොහොතක වේද? චතුර් ධ්‍යානයන්ගේ උපචාර ක්‍ෂණයෙහිදීය, සෝමනස්සය වනාහි චතුර්ත්‍ථ ධ්‍යානයෙහි උපචාර ක්‍ෂණයෙහි ම, ප්‍රහීණ වේ. දුක්ඛ, දෝමනස්ස, සුඛ යන මොහු පළමු, දෙවන, තෙවන ධ්‍යානයන්ගේ උපචාර ක්‍ෂණයෙහි ප්‍රහීණ වේ. මෙසේ මේ වේදනාවන්ගේ ප්‍රහාණය වන ක්‍රමයෙහි නොපැවසූ කරුණු, ඉන්‍ද්‍රිය විභංගයේ ඉන්‍ද්‍රියයන්ගේ උද්දේස ක්‍රමයෙන් ම මෙහිද කියන ලද සුඛ, දුක්ඛ, දෝමනස්ස, දෝමනස්සයන්ගේ ප්‍රහාණය දතයුතුයි.
ඉදින් සුබදුක්ඛාදී ඒ ඒ ධ්‍යානයෙහි උපචාර ක්‍ෂණයෙහිම ප්‍රහීණ වේ නම් (චෝදනායි.) කොතැන උපන් දුක්ඛින්‍ද්‍රියය ශේෂ නොවී නිරුද්ධ වේද? මහණෙනි, මේ සසුනෙහි භික්‍ෂුව කාමයන්ගෙන් වෙන්වීම -පෙ- පළමු ධ්‍යානයට පැමිණ විහරණය කරයි. මෙහි උපන් දුක්ඛින්‍ද්‍රියය ශේෂ නොවීම නිරුද්ධ වේ. කොතැන්හි උපන් දෝමනස්සින්‍ද්‍රියය, සුඛින්‍ද්‍රියය, සෝමනස්සින්‍ද්‍රියය අශේෂ වශයෙන් නිරුද්ධ වේද? මහණෙනි, මේ සසුනෙහි භික්‍ෂුව සුඛය ද ප්‍රහීණවීමෙන් -පෙ- චතුර්ථ ධ්‍යානයට පැමිණ විහරණය කරයි. මෙහි උපන් සෝමනස්සින්‍ද්‍රිය අශේෂ වශයෙන්ම නිරුද්ධ වේ.’ යනුවෙන් මෙසේ ධ්‍යානයන්හිදීම නිරෝධය කියන ලදහ’යි අතිසය නිරෝධ වන බැවිනි. අතිසය නිරෝධය වනාහි මේ ප්‍රථම ධ්‍යානාදියෙහි නොමැත. උපචාර ක්‍ෂණයෙහි දී හුදු නිරෝධයම මිස අතිසය නිරෝධය නොවේ.
ඒ එසේමැයි, නානා ආවර්ජන සහිත ප්‍රථම ධ්‍යාන උපචාරයෙහිදී දුක්ඛින්‍ද්‍රිය නිරුද්ධව සිටි කල පවා ඩැහැ ලේ බොන මැසි මදුරු ආදීන්ගේ ස්පර්ශයෙන් හෝ විෂම වූ ආසන (සූර්ය) තාප ආදියෙන් දුක ඉපදීම වේ. අර්පණා ධ්‍යානය තුළදී දුක්ඛය නැත්තේමය. මෙහි දී උපචාරයෙහිදී නිරුද්ධ වුවත් මනාව නිරුද්ධ වූයේ නොවේ. ප්‍රතිපක්‍ෂ ධර්මයෙන් නොනස්නා ලද හෙයිනි. අර්පණාව ඇතුළතදී වනාහි පීති (අංග)ය පැතිරීමෙන් මුළු කය පුරා සුඛය වැදගත්තේ වේ. සුඛය වැදගන්නා ලද කය ඇත්තහුගේ දුක්ඛින්‍ද්‍රියය, මනාකොට නිරුද්ධ වූයේ වේ. ප්‍රතිපක්‍ෂ ධර්මය නස්නා ලද හෙයිනි. නානා ආවර්ජන සහිත ද්විතීය ධ්‍යානෝපචාරයෙහිදී, ප්‍රහීණ වූ ද දෝමනස්සින්‍ද්‍රියය විතක්ක විචාරයන් හේතුකොට හටගත් කාය පීඩා චිත්ත පීඩා ඇතිකල්හි යම්හෙයකින් උපදනේ නමුදු, විතක්ක විචාරයන්ගේ අභාවයෙහිදී නොම උපදනේය. යම්තැනෙක උපදනේද, ඒ විතක්ක විචාරයන් ඇති තන්හිය. ද්විතීය ධ්‍යානෝපචාරයෙහි විතක්ක විචාරයෝ අප්‍රහීණයෝ ම වෙති. එහි (දෝමනස්සින්‍ද්‍රියයෙහි) මේ උපත සිදුවන්නේය. ප්‍රහීණ නොවූ ප්‍රත්‍යය (හේතු) ඇති හෙයිනි. එහෙත් ද්විතීය ධ්‍යානයෙහි දී සිදුනොවන්නේමය. ප්‍රහීණ වූ ප්‍රත්‍යය ඇති හෙයිනි. එසේම තෘතීය ධ්‍යානෝපචාරයෙහි දී පීතියෙන් උපන් ප්‍රණීත රූපයෙන් ස්පර්ශ කරන ලද කය ඇත්තහුගේ, ප්‍රහීණ වූ ද සුඛින්‍ද්‍රියයෙහි උපත සිදුවන්නේය. තෘතීය ධ්‍යානයෙහි දී සිදු නොවන්නේමය. තෘතීය ධ්‍යානයෙහි දී වනාහි ‘සුඛයට ප්‍රත්‍යය වූ ප්‍රීතිය සර්වප්‍රකාරයෙන්ම නිරුද්ධයහ’යි දතයුතුය. චතුර්ථ ධ්‍යානෝපචාරයෙහි දී ප්‍රහීණ වූ ද සෝමනස්සින්‍ද්‍රියය ආසන්නව සිටි හෙයින් ද, අර්පණාවට පත් උපේක්‍ෂාවක් නැති හෙයින් ද (එම සෝමනස්සින්‍ද්‍රියය) මනාකොට නො ඉක්මවන ලද හෙයින් ද එහි උපත සිදුවන්නේ, එහෙත් චතුර්ථ ධ්‍යානය තුළ දී එය සිදු නොවන්නේම ය. එහෙයින්ම මෙහි (ප්‍රථම ධ්‍යානයෙහි) උපන් දුක්ඛින්‍ද්‍රිය ‘නිරවශේෂ වශයෙන් නිරුද්ධ වේ’යැයි ඒ ඒ ධ්‍යානයෙහි අශේෂ ග්‍රහණය කරන ලදී.
මෙහිලා කීහු. (චෝදනායි) එසේ නම්, ඒ ඒ ධ්‍යානයෙහි උපචාරාවස්ථාවෙහි දී ප්‍රහීණ වූ ද මේ දුක්ඛාදී වේදනාවන් කවර හෙයින් මෙහි ගෙනහැර දක්වන ලද්දේ ද? සුවසේ අවබෝධ කරවීම පිණිසයි. (පරිහාර) යම්සේ මෙහි ‘අදුක්ඛමසුඛං’ යැයි අදුක්ඛමසුඛ වේදනාවක් කියන ලදී ද, එය ඉතා සූක්‍ෂම ය. දුකසේ දතයුතුය. පහසුවෙන් අවබෝධ කරගත නොහැකිය. එහෙයින් යම්සේ සමීපයට පැමිණ අල්ලා ගැනීමට අපහසු චණ්ඩ ගොනෙකු අල්ලා ගැනීම පිණිස ගොපල්ලෙක් සියලු ගවයන් එක් ගාලක රැස්කොට ගාලෙන් එක එක ගවයා බැගින් පිටතට යෑමට සලස්වා, පිළිවෙලින් පැමිණි චණ්ඩ ගොනා ‘මේ ඒ ගොනාය, අල්වවු’ යැයි අල්ලා ගන්නේ ද, එසේම සුඛාවබෝධය පිණිස මේ සියල්ල ගෙනහැර දක්වන ලදී. මෙසේ ගෙනහැර දැක්වූ විට සුඛ ද නොවූ, දුක්ඛද නොවූ, සෝමනස්ස ද නොවූ, දෝමනස්ස ද නොවූ මෙය ‘අදුක්ඛමසුඛ වේදනාවය’යි ඉතා පහසුවෙන් අවබෝධ කරවිය හැකි වේ.
තවද අදුක්ඛමසුඛ වූ (උපේක්‍ෂා සහගත) වේතෝ විමුක්තියට ප්‍රත්‍ය වූ ධර්මයන් දක්වනු පිණිස ද මෙය කියන ලදැයි දතයුතුයි. සුඛ දුක්ඛ ප්‍රහාණාදිය එම (චේතෝ විමුක්තියෙන් ම) ප්‍රත්‍ය වේ. යම්සේ කීහුද, ‘ඇවැත්නි, අදුක්ඛමසුඛ වූ චේතෝ විමුක්ති සමාපත්තියේ ප්‍රත්‍යය සතරෙකි. ඇවැත්නි, මේ සසුනෙහි භික්‍ෂු තෙමේ සුඛය ද ප්‍රහාණය කර -පෙ- චතුර්ථ ධ්‍යානයට පැමිණ විහරණය කරයි. ඇවැත්නි, මේ සතර අදුක්ඛමසුඛ වූ චේතෝ විමුක්ති සමාපත්තියට ප්‍රත්‍යය වේ’ යනුයි. නොහොත් යම්සේ අන්තැනෙකදී ප්‍රහීණ වූ ද සක්කායදිට්ඨි ආදිය තෙවැනි මාර්ගයේ ආනිසංස පැවසීමේ දී, එහිදී ප්‍රහීණ වීයැයි පවසන ලද ද, මෙසේ මේ සිවුවන ධ්‍යානයේ අනුසස් පැවසීම පිණිස මෙය මෙහිදී පවසන ලදැයි දතයුතුය. නොහොත් ප්‍රත්‍යය නැසීමෙන් හෝ මෙහි රාග ද්වේෂයන්ගේ අතිදූරභාවය දැක්වීම පිණිස ද මෙය කියන ලදැයි දතයුතුයි. මේ දුක්ඛාදී ඉන්‍ද්‍රියයන් අතුරින් සුඛය සෝමනස්සයට ද, සෝමනස්සය රාගයට ද, දුක්ඛය දෝමනස්සයට ද, දෝමනස්සය ද්වේෂයට ද ප්‍රත්‍යය (හේතු) වේ. තවද ‘සුඛ ආදිය නැසීමෙන් ප්‍රත්‍යය සහිත වූ රාග දෝෂයන් නසන ලදහ’යි, ‘ඉතා දුරෙහි වෙති’යි
**අදුක්ඛමසුඛං** යනු, දුක නැති හෙයින් අදුක්ඛ නම් වේ. සුඛය නැති හෙයින් අසුඛ නම් වේ. මෙයින් (අදුක්ඛමසුඛ යන්නෙන්) මෙහි දුක් සැප දෙකට විරුද්ධ වූ තෙවන වේදනාව ප්‍රකට කෙරේ. හුදෙක් දුක්ඛ සුඛ අභාවමාත්‍රයම නොවේ. තෙවැනි වේදනාවට නම් අදුක්ඛ-අසුඛ වේදනාවයිද උපේක්‍ෂා යයි ද කියනු ලැබේ. ඒ (උපේක්‍ෂාව) ඉෂ්ට-අනිෂ්ට විපරීතය (රුචි-අරුචි යන දෙකම හැඟීමක්) විඳීම ලක්‍ෂණ කොට ඇත්තේය. මධ්‍යස්ථතාව රස හෙවත් කෘත්‍යය කොට ඇත්තේය. අප්‍රකට ස්වභාවය වැටහීම් කාරණකොට ඇත්තේය. සුඛ-දුක්ඛ යන දෙකම නිරුද්ධවීම පදනම්කොට ඇත්තේය’යි දතයුතුය.
**උපෙක්ඛා සති පාරිසුද්ධි** යනු උපේක්‍ෂාවෙන් ජනිත වූ ඉතා පිරිසිදු සිහියයි. මේ ධ්‍යානයෙහි, ඉතා පිරිසිදු සිහියක් වේ ද, ඒ සිහියේ යම් පිරිසිදු බවක් වේද, එය උපේක්‍ෂාව විසින් කරන ලදී. අනෙකක් විසින් නොවේ. එහෙයින් මෙය ‘උපෙක්ඛාසති පාරිසුද්ධි’ යැයි කියනු ලැබේ. තවද මෙහි යම් උපේක්‍ෂාවකින් සති පාරිශුද්ධිය වේද එය අර්ථ වශයෙන් ‘තත්‍රමජ්ඣත්තාව’ යැයි දතයුතුයි. හුදෙක් මෙහිදී එම තත්‍රමජ්ඣත්තතාවෙන් පිරිසිදු වනුයේ හුදෙක් සිහිය මතු නොවේ. ඒ හා සමග (යෙදෙන) සියලු සම්ප්‍රයුක්ත ධර්මයන් සති ශීර්ෂයෙන් දේශනා කරන ලද්දාහුය. මේ උපේක්‍ෂාව කිසියම් ප්‍රමාණයෙකින් පහළ ධ්‍යාන තුනෙහි ද විද්‍යමාන වේ.
යම්සේ වනාහි දහවල හිරු රැසින් මඬනා ලද සෙයින් සෞම්‍ය භාවයෙන් හෝ, උපකාරක වශයෙන් යෙදෙන රාත්‍රී කාලය නොලැබීමෙන් හෝ, දිවාකාලයෙහි විද්‍යමාන වූ ද, චන්ද්‍රලේඛාව පිරිසිදු වූයේ නොවේද, පැහැදිලි නොවූයේ වේද, එසේම මේ තතමජ්ඣත්තූපෙක්ඛා නැමති චන්ද්‍රලේඛාව ද විතක්ක ආදී ප්‍රතිපක්‍ෂ ධර්මයන්ගේ තේජසින් මඬනා ලද හෙයින් ද එක්ව යෙදෙන උපේක්‍ෂා වේදනා නැමති රාත්‍රිය නො ලැබීමෙන් ප්‍රථම ධ්‍යානාදියෙහි ද විද්‍යමාන වන නමුදු, එය පිරිසිදු නොවූයේම වේ. එම තත්‍ර මජ්ඣත්තුපෙක්ඛාව පිරිසිදු නොවූ හෙයින් දහවල නොපැහැදිලි චන්ද්‍රලේඛාවෙහි ප්‍රභාව මෙන් සති ආදී වූ සහජාත ධර්මයෙන් ද නො පිරිසිදු වෙති. එහෙයින්, එම ධ්‍යාන තුන අතුරෙන් එකකදීවත් ‘උපෙක්ඛාසති පාරිසුද්ධි’ යැයි නොපැවසුණි. මෙම චතුර්ථ ධ්‍යානයේදී විතර්කාදී සතුරු ධර්ම බලයෙන් නොමඬනා ලද බැවින් සභාග වූ (පාලි අටුවාවෙහි ‘විතක්කාදි.........තෙජාභිභවා’ යනු සදොස් සේ පෙනේ. එය ‘තෙජාභිභවාභාවා’ යනුවෙන් නිදොස් වූ විට අර්ථය පැහැදිලි වේ. අධීක්‍ෂක) උපෙක්ඛා වේදනා නැමති රාත්‍රිය ලැබීමෙන් මේ තත්‍රමජ්ඣත්තුපෙක්ඛා නැමති චන්ද්‍රලේඛාව ඉතාමත් පිරිසිදුය. එය පිරිසිදු වන බැවින් පිරිසිදු චන්ද්‍රලේඛාවේ ප්‍රභාවය මෙන් එක්ව උපන්නා වූ සති ආදී ධර්මයෝද පිරිසිදු වෙති. බැබළෙති. එහෙයින් මෙයම ‘උපෙක්ඛාවෙහි පාරිසුද්ධිය’යි කියන ලද බව දතයුතුයි.
**චතුත්‍ථං** යනු ගිනීමේ අනුපිළිවෙළින් සිවුවැන්නයි. සිවුවැනිව උපන්හයි ද චතුත්‍ථ නම් වේ.
**පඤ්ඤවා හොති** යනු ප්‍රඥාව මොහුට ඇත්තේනුයි පඤ්ඤවා නම් වේ. **උදයත්‍ථගාමිනියා** යනු අභ්‍යුදය කරා යන, අභිවෘද්ධිය කරා යන, **සමන්නාගතො** යනු පිරිපුන් වූයේයි. **අරියාය** යනු නිදොස් වූ **නිබ්බෙධිකාය** යනු නිර්වේද (කලකිරීම්) පක්‍ෂයෙහි වූ **දුක්ඛක්ඛය ගාමිනියා** යනු නිවනට පමුණුවන **සො ඉදං දුක්ඛන්ති** යන ආදියෙහි දී ‘මෙතෙක් දුක්ය, මෙයට වඩා දුකක් නැතැ’යි සර්වප්‍රකාර දුක්ඛ සත්‍යය ‘රස, ලක්‍ෂණ, ප්‍රතිවේධ සහිතව තත්ත්වාකාරයෙන් ම දැනගනියි. අවබෝධ කරගනියි. ඒ දුක නිපදවන්නා වූ තණ්හාව මේ දුක්ඛ සමුදය (දුකට හේතුව) යැයි දැනගනියි. ඒ (දුක හා තණ්හාව යන) දෙක යම්තැනකට පැමිණ නිරුද්ධ වේනම්, ඒ දෙකෙහි නොපැවැත්ම වූ නිවන මේ ‘දුක්ඛ නිරෝධ’ යැයි දැනගනියි. එය (නිවන) කරා පමුණුවන (ආර්ය මාර්ගය ‘මේ දුක්ඛනිරෝධගාමිනී ප්‍රතිපදාව’ යැයි ද, රස, ලක්‍ෂණ, ප්‍රතිවේධ සහිත තත්වාකාරයෙන් දැනගනිති’යි, ‘අවබෝධ කරති’යි මෙසේ අර්ථ දතයුතුය.
මෙසේ ස්වරූප වශයෙන් සත්‍යයන් දක්වා ඉක්බිති කෙලෙස් වශයෙන් විස්තර ආකාර දක්වමින්, **ඉමෙ ආසවා** යනාදිය කී, එම විස්තරාර්ථයක, පැවසූ පරිදිම දතයුතුය. මෙසේ ත්‍රිවිධ ශික්‍ෂාවන් දක්වා, ඉක්බිති එම ශික්‍ෂාවන් පිරිපුන් බවට පත්වන ආකාරය දක්වනු පිණිස **ඉමා තිස්සො සික්ඛායො ආවජ්ජන්තො සික්ඛෙය්‍ය** (මේ ත්‍රිශික්‍ෂාවන් ආවර්ජනය කෙරෙමින් පුහුණු වන්නේය) යනාදිය කීහු. එහි අර්ථය ඒ ශික්‍ෂාවන් එකක් එකක් පුරනු පිණිස ආවර්ජනය කරමින් ද හික්මෙන්නේ ය. (ආවර්ජනය කොට මෙනම් ශික්‍ෂාව යැයි දැනගනිමින් ද නික්මෙන්නේ ය. දැනගෙන ද නැවත නැවත දකිමින් ද හික්මෙන්නේ ය. (එසේ) දැක ද දුටුසේ ප්‍රත්‍යවේක්‍ෂා කරමින් ද හික්මෙන්නේ ය. ප්‍රත්‍යවේක්‍ෂා කොට ද එහිම සිත නො සැලෙන සේ පිහිටුවමින් ද හික්මෙන්නේ ය. ඒ ඒ ශික්‍ෂාව හා සම්ප්‍රයුක්ත වූ සද්ධා, විරිය, සති, සමාධි, පඤ්ඤාවන්ගෙන් එකිනෙකට අයත් කාර්යයන් කරමින් ද ත්‍රිශික්‍ෂාවන්හි හික්මෙන්නේය. මනාකොට දතයුතු දෙය නොකොට දනිමින් හික්මෙන්නේය. අධි සීලයෙහි හැසිරෙන්නේය. අධි චිත්තයෙහි මනාව හැසිරෙන්නේ ය. අධි පඤ්ඤාවෙහි මනාව ගෙන පවතින්නේ ය.
**ඉධ** යනු (පෙළෙහි) මූලපදයයි. ‘ඉමිස්සා දිට්ඨියා’ (මේ දැක්මෙන්) ඉධ ඉමිස්සා දිට්ඨියා, ඉමිස්සා ඛත්තියා, ඉමිස්සා රුචියා යනාදී වශයෙන් දක්වන ලද දස පදයෙහි, ශික්‍ෂාත්‍රය සංඛ්‍යාත සර්වඥ බුද්ධ ශාසනයම අදහස් කරන ලදී. එය වනාහි බුද්ධ වූ භාග්‍යවතුන් වහන්සේ විසින් දක්නා ලද බැවින් **දිට්ඨි** යැයි කියනු ලැබේ. එයම ඉවසීම් වශයෙන් **ඛන්ති** යැයි ද රුචිකිරීම් වශයෙන් **රුචි** යැයි ද ගැනීම් වශයෙන් **ආදාය** යැයි ද ස්වභාවාර්ථයෙන් ධම්ම යැයි ද හික්මිය යුතුය යන අරුතින් **විනය** යැයිද ඒ දෙකින්ම යුක්තවීමෙන් **ධම්මවිනය** යැයි ද මනාව දෙසන ලදැයි යන අර්ථයෙන් **පාවචන** යයි ද ශ්‍රේෂ්ඨ චර්යාවය යන අරුතින් **බ්‍රහ්මචරිය** යයි ද අවවාද දීම් වශයෙන් **සත්‍ථු සාසන** යයි ද කියනු ලැබේ. යම් හෙයකින් ‘ඉමිස්සා දිට්ඨියා’ යනාදියෙහි මේ බුදුරදුන් විසින් දක්නා ලද්දෙහි, මේ බුද්ධ ඛත්තියෙහි, මේ බුද්ධ රුචියෙහි, මේ බුද්ධ ආදායෙහි (පිළිගන්නා ලද්දෙහි), මේ බුද්ධ ධර්මයෙහි, මේ බුද්ධ විනයෙහි:
‘ගෝතමිය, ඔබ යම් ධර්මයක් පිළිබඳව, ‘මේ ධර්මය විරාගය පිණිස නොව සරාගය පිණිස පවතියි. විසංයෝගය පිණිස නොව සංයෝගය පිණිස පවතියි. අපචය (විසුරුවීම) පිණිස නොව ආචය (රැස්කිරීම) පිණිස පවතියි. පටිනිස්සග්ගය (අත්හැරීම) පිණිස නොව උපාදානය (දැඩිව ගැනීම) පිණිස පවතියි. අල්පේච්ඡතාව පිණිස නොව මහේච්ඡතාව පිණිස පවතියි. සන්තුෂ්ටිය පිණිස නොව අසන්තුෂ්ටිය පිණිස පවතියි. පවිවේකය (හුදෙකලා විහරණය) පිණිස නොව ගණ සංගණිකාව (පිරිස් හා සමග විසීම) පිණිස පවතියි. වීර්යාරම්භය පිණිස නොව කුසීත බව පිණිස පවතියි. සුභරතාවය (පහසුවෙන් පෝෂණය කළ හැකි බව) පිණිස නොව දුභරතාව (එසේ නොවන බව) පිණිස පවතියි’ යනුවෙන් දනිතොත්,
ගෝතමිය, ‘ඒකාන්තයෙන් මේ ධර්මය නොවෙයි, මේ විනය නොවෙයි, මේ ශාස්තෲ ශාසනය නොවෙයි’ යනු සිතට ගනුය, ගෝතමිය ඔබ යම් ධර්මයක් පිළිබඳව, ‘මේ ධර්මය විරාගය පිණිස මිස සරාගය පිණිස නොපවති, -පෙ- සුභරතාව පිණිස මිස දුභරතාව පිණිස නොපවතියි’ යනුවෙන් දනිතොත්, ගෝතමිය, ඒකාන්තයෙන් ‘මේ ධර්මයයි, මේ විනයයි, මේ ශාස්තෲ ශාසනයයි’ යනු සිතට ගතයුතුය’
යනුවෙන් කියන ලද මේ බුදු දහම විනයෙහි ය. මේ බුද්ධ ප්‍රවචනයෙහිය. මේ බුද්ධ බ්‍රහ්මචරියෙහිය. මේ බුද්ධ ශාස්තෲ ශාසනයෙහිය යන මේ අර්ථ දතයුතුයි.
තවද ශික්‍ෂාත්‍රය සංඛ්‍යාත මේ මුලු සසුනම භාග්‍යවතුන් වහන්සේ විසින් දක්නා ලද බැවින්, සම්‍යක් දෘෂ්ටිය ප්‍රත්‍යය කරගත් බැවින්, සම්‍යක් දෘෂ්ටිය පූර්වාංගම වූ බැවින් ද මේ බුදුදහම **දිට්ඨි** නම් වේ. භාග්‍යවතුන් වහන්සේ විසින් ඉවසන ලද බැවින් **ඛන්ති** නම් වේ. උන්වහන්සේ රුචිකිරීම් වශයෙන් **රුචි** නම් වේ. උන්වහන්සේ විසින් ග්‍රහණය කරගත් බැවින් **ආදාය** නම් වේ. තමා අනුගමනය කරන්නහු අපායෙහි නොවැටෙන සේ දරනුයේ නුයි **ධම්මො** ධම්ම නම් වේ. ඔහුගේ ම ක්ලේශ පක්‍ෂය දුරුකරන්නේනුයි **විනයො** විනය නම් වේ. ධම්ම වූයේ ද එම විනය වූයේ ද එම **ධම්මවිනයො** ධම්මවිනය නම් වේ. මේ කුසල ධර්මයන්ගෙන් අකුසල ධර්මයන් වැලැක්වීමයි. ධර්මය පිළිබඳ විනය හෝ ධර්මවිනය නම් වේ. එහෙයින් කියන ලදමැයි.
‘ගෝතමිය, ඔබ යම් මේ ධර්මයක් විරාගය පිණිස පවතින්නේය. -පෙ- ඒකාන්තයෙන් ගෝතමිය ‘මේ විනයයි’, ‘මේ ශාස්තෲ ශාසනයයි’ යනුවෙන් සිතට ගතයුතුය.
නොහොත් දඬු ආදියෙන් (දඬුවමින්) නොව ධර්මයෙන් හික්මවීමයි යන අරුතින් ද ධම්මවිනය නම් වේ. කියන ලද මැයි;
ඇතැමෙක් දණ්ඩෙන් ද අංකුසයෙන් ද (හෙණ්ඩුවෙන්) කශයෙන් ද දමනය කරති. මහර්ෂී බුදුරජාණන් වහන්සේ විසින් දඬු නොමැතිව, ආයුධ නොමැතිව ඒ හස්තියා දමනය කරන ලදී.’
එසේම;
‘ධම්මෙන නයමානානං කා උසුය්‍යා විජානතං’ (ධර්මය විසින් මෙහෙයවනු ලබන බහුශ්‍රැතයනට කවර ඊර්ෂ්‍යාවක් ද?)
යන තැන්හි මෙන් ධර්මයෙන් හික්මවීම හෝ ධම්මවිනය නම් වේ. මෙහි ‘විනය’ යනු නිරවද්‍ය ධර්මය යන අර්ථයි. වංචාව යන අරුත නොවේ. එහෙයින් භාග්‍යවතුන් වහන්සේ මෙසේ දෙසූහ. ‘මහණෙනි, මේ බ්‍රහ්මචර්යාව ජනයා රැවටීම පිණිස නො වසනු ලැබේ’ යන විස්තරයයි. පුණ්ණ තෙරහුද කීහු. ‘ඇවැත්නි, නිරුපදිශේෂ නිවාරණය පිණිසම භාග්‍යවතුන් වහන්සේ, වෙත බඹසර වෙසෙනු ලැබේ. ‘විශිෂ්ටත්වයට ගෙන යනුයේනුයි හෝ විනය නම් වේ. ධර්ම වශයෙන් විනය වූයේ හෝ ධර්ම විනයයි. සංසාර ධර්ම වශයෙන්, ශෝකාදී ධර්ම වශයෙන් හෝ මෙය විශිෂ්ට වූ නිවනට ගෙන යයි. ධර්මය පිළිබඳ හික්මීම මිස අන්‍ය තීර්ථකයන්ගේ දහමක් නොවෙති යි යන අරුතින් හෝ ධම්මවිනය නම් වේ. ධර්මභූත (මූර්තිමත් ධර්මයම) වූ භාග්‍යවතුන් වහන්සේ විශේෂ වූ විනයක් ද වෙති.
නොහොත්, යම් ධර්මයෙකින් ම (දතයුතු දෙය) මනාකොට දතහැකි වේද, පරිසමාප්ත ලෙසින් දතහැකි වේද, (පහ කළ යුතු දෙය) පහ කළ හැකි වේද, (වැඩිය යුතු දෙය) වැඩිය හැකි වේද, (සාක්‍ෂාත් කළ යුතු දෙය) සාක්‍ෂාත් කළ හැකි වේද, එම (මූර්තිමත්) ධර්මයෙනි. සත්ත්වයකු ජීවියකු වෙත නොව ධර්මය වෙත වූ විනයැයි හෝ ‘ධම්මවිනය’ නම් වේ. අර්ථ සහිත බව, ව්‍යඤ්ජන සහිත බව ආදියෙන් අන්‍යයන්ගේ වචනයට වඩා ප්‍රමුඛ වූ වචනය ‘පවචන’ නම් වේ. පවචන වූයේම **පාවචනං** (ස්වාර්ථ වශයෙන් පාවචන වේ.) සියලුම චර්යාවන් අතුරෙන් විශිෂ්ට වූ චර්යාව (හැසිරීම) වූ හෙයින් **බ්‍රහ්මචරිය** නම් වේ. දෙව් මිනිසුනට ශාස්තෲ වූ භාග්‍යවතුන් වහන්සේගේ අනුශාසනතාවය යන අරුතින් **සත්‍ථුසාසනං** සත්‍ථුසාසන නම් වේ. ‘ශාස්තෲ වූ ශාසනය’ යන අරුතින් ද සත්‍ථුසාසන නම් වේ. ‘එය මාගේ ඇවෑමෙන් පසුව ඔබලාගේ ශාස්තෲ වන්නේය’යි ධර්ම විනය ද ශාස්තෲ යැයි කියන ලදැ’යි මෙසේ මේ පදයන්ගේ අර්ථය දතයුතුයි.
යම්හෙයකින්, මේ සම්බුද්ධ ශාසනයෙහි ම සර්වප්‍රකාරයෙන් ශික්‍ෂාත්‍රය සම්පූර්ණ කරන භික්‍ෂුව දක්නට ලැබේ ද, වෙනත් සසුනක දක්නට නොලැබේ ද, එහෙයින් ඒ ඒ තන්හි (මෙහිම යන අරුත ඇති) ‘**ඉමස්මිං’** ‘**ඉමිස්සා’** යන නියමයන් කරන ලදැයි දතයුතුයි.
තත් සම්ප්‍රයුක්ත (එය හා එකට යෙදුණු) ධර්මයන් එය හා සමග ජීවත් වෙතියි **ජීවිතං** ජීවිත නම් වේ. රැකීම්, පාලනය කිරීම් ලක්‍ෂණයෙහි ප්‍රධානත්වය ඉටු කෙරෙතියි **ඉන්‍ද්‍රිය** නම් වේ. ජීවිතය ම ඉන්‍ද්‍රිය වූයේ **ජීවිතින්‍ද්‍රියං** ජීවිතින්‍ද්‍රිය නම් වේ. එය පවත්නා කල්හි චිත්ත සන්තතියට අධිපති බව වන්නේය. ලක්ඛණ (රස) ආදියෙන් වනාහි, තමාගෙන් වෙනස් නොවූ ධර්මයන් පාලනය කිරීම ලක්‍ෂණකොට ඇති ජීවිතේන්‍ද්‍රියයි. (එම ජීවිතේන්‍ද්‍රියය) එම ධර්මයන් පැවැත්වීම රස (හෙවත් කෘත්‍ය) කොට ඇත්තේය. එම ධර්මයන්ම පිහිටුවීම වැටහීම් කාරණාකොට ඇත්තේය. යැපිය යුතු ධර්මයන් පදට්ඨාන (පදනම්) කොට ඇත්තේය. අනුපාලන ලක්‍ෂණාදිය පිළිබඳ මේ විධානය මෙසේ පැවතියදී වුව ද, (මේ ජීවිතින්‍ද්‍රියය) ඒ (සම්ප්‍රයුක්ත) ධර්මයන්, (අත්‍ථික්ඛණෙ) ඇති විටෙක ම පාලනය කරයි. ජලය උත්පලාදිය{1} (ඇති විටෙකම) පාලනය කරන්නා සේය. **ඨිතිපරිත්තතාය වා** යනු ස්ථිතික්‍ෂණයේ මද බැවිනි. සුලු බැවිනි. **අප්පකං** යනු මඳ වූයේ යි, ළාමක වූයේ යි. **සරස පරිත්තතාය වා** යනු තමා හට ප්‍රත්‍ය වූ කෘත්‍යයන් හෝ සම්පත්තීන් අල්ප බැවිනි. දුබල බැවිනි.
ඒ දෙකට හේතුව විභාග වශයෙන් දක්වනු පිණීස **කථං ඨිතිපරිත්තතාය** යනාදිය කීහු. එහි ‘අතීත චිත්තක්‍ෂණයෙහි ජීවිතයක් වීය’ යන මේ ආදී වූ පංචවෝකාර භවයෙහි පැවැත්මෙහිදී සිත නිරුද්ධ වන කල්හි සියලුම රූපාරූප ධර්මයන් නිරුද්ධ නොවන කල්හිදු රූපයට වඩා අරූපය ප්‍රධාන වන බැවින් හෝ අරූප ජීවිතය සඳහා වූ චුති චිත්තය හා සමග සියලු රූපාරූප ධර්මයන් නිරුද්ධ වන බැවින් හෝ පංචවෝකාර භවයෙහි වූ චුති චිත්තය නැතහොත් චතුවෝකාර භවයෙහි රූපස්කන්ධය නැති හෙයින් එම චතුවෝකාර භවය සඳහා කියන ලදැයි දතයුතුය. **අතීතෙ** **චිත්තක්ඛණෙ** යනු අතීත චිත්තයේ භංග ක්‍ෂණයෙන් යුක්ත කාලයෙහි ඒ සිතින් යුක්ත පුද්ගලයා ‘ජීවත්විය’ (ජිවිත්‍ථ) යි කියනු ලැබේ. ‘ඉදානි න ජීවති’ යනු ‘දැන් ජීවත් වේ’ යැයි කියනු නොලැබේ. ‘න ජීවිස්සති’ යනු මතු ජීවත් වන්නේ යයි ද කියනු නොලැබේ. **අනාගතෙ චිත්තක්ඛණෙ ජීවිස්සති** යනු අනාගත චිත්තය උත්පත්ති ලක්‍ෂණයෙන් යුක්ත නොවූ කාලයෙහි ‘ජීවිස්සතී’ යැයි කියනු ලැබේ. ජන ‘න ජීවති’ යනු ‘ජීවත් වේ’ යැයි කියනු නොලැබේ. ‘න ජීවිත්‍ථ’ යනු ජීවත් වී යයි ද කියනු නොලැබේ. **පච්චුප්ප‍න්නෙ චිත්තක්ඛණෙ** වර්තමාන චිත්තක්‍ෂණයෙන් යුක්ත කාලයෙහි **ජීවති** යනු දැන් ජීවත් වේ යැයි කියනු ලැබේ. **න ජීවිත්‍ථ** ‘ජීවත්විය’යි කියනු නොලැබේ. **න ජීවිස්සතු** මතු ජීවත්වන්නේ යැයි ද කියනු ලැබේ.
**ජීවිතං අත්තභාවො ච** යන ආදී මේ ගාථාව පංචවෝකාර භවය අත් නොහැර (පංච වෝකාර භවයෙහිම) ලැබෙන දුක්ඛ වේදනාව ගන්නා ලද බැවින්, පංචවෝකාර භවය සඳහා ම කියන ලදී. කෙසේද? **ජීවිතං** යනු ජීවිත ශීර්ෂයෙන් සංස්කාර ස්කන්ධය ගන්නා ලදී. **අත්තභාවො** යනුවෙන් රූපස්කන්ධය ගන්නා ලදී. උපේක්‍ෂාව ශාන්ත වන හෙයින් සුඛ වේදනාව ම පවසන ලදැයි කියන ලදී. උපේක්‍ෂාව වේදනාවද ඇතුළත් කර, **සුඛ දුක්ඛා ච** යන්නෙන් (පූර්ණ) වේදනා ස්කන්ධය අදහස් කරන ලදී. **චිත්තං** යැයි විඤ්ඤාණස්කන්ධය කියන ලදී. මේ චතුස්කන්ධයන් කියන ලද හෙයින් ම ස්කන්ධ ලක්‍ෂණයන් සමාන ලක්‍ෂණ ඇති බැවින් ලක්‍ෂණ, ආකාර වශයෙන් සංඥා ස්කන්ධය ද මෙහිදී කියන ලදැයි දතයුතුයි. මෙසේ දක්වන ලද පංචස්කන්ධයන්ගෙන් අරූප (රුප නොවන) ධර්මය අත්හැර කර්මයන්ගෙන් හටගත් රූපයක් නොපවත්නා බැවින් **එක** **චිත්ත** **සමායුත්තා** යි අරූප ස්කන්ධයන්ගේ ප්‍රධාන බව කියන ලද්දේ වේ. කෙසේද? අසංඥ සත්ත්වයෙහි එනම් බඹලොවෙහි රූපය ද මෙහි පංචවොකාර භවයෙහි සචිත්තක වූ කර්මබලය අත්නොහැර ම පවතිනුයේ කෙසේද? නිරෝධ සමාපත්තියට සම වන්නවුන්ගේ රූපය පවා ප්‍රථම සමාපන්න සමාපත්ති බලය අත්නොහැර ම පවතියි. මෙසේ තමා නොපවත්නා ස්ථානයන්හි පවා රූපයේ පැවැත්ම තමා සන්තකයක්ම කොටගෙන, පැවැත්වීම් ස්වභාව ඇති අරූප ධර්මයන් තමා පවතින ස්ථානයෙහි රූපය පැවැත්වීමේ ප්‍රධානත්වය ඇති බැවින් **එකචිත්ත සමායුත්තා** යි සිතේ ප්‍රධාන බව කියන ලදැයි දතයුතුයි.
මෙසේ පංචවෝකාර භවයෙහි පවතින රූප ප්‍රවෘත්තියේ ප්‍රධාන වූ සිත නිරුද්ධ වීමෙන් රූපය ඇති කල්හිම සත්ත්වයන්ගේ නිරෝධය (නිරුද්ධ වීම) වන්නේ යැයි අරූප ධර්මයන්ගේ වශයෙන් ම ‘ලහුසො චිත්තක්ඛණො’ (චිත්ත ක්‍ෂණය ඉතා ලුහු (සුලු)යයි කියන ලදී. නැතහොත් පංචවෝකාර භවයෙහි චුති චිත්තය සඳහා මෙය කියන ලදැයි දතයුතුයි. මෙසේ කියනු ලබන කල්හි, **සුඛදුක්ඛා ච** යනුවෙන් කායික, චෛතසික සුඛ වේදනාව ද කායික චෛතසික දුක්ඛ වේදනාවද වුති චිත්තක්‍ෂණයෙහි නොවෙතත්{1} එක සන්තතියක පැවතීම් වශයෙන් චුති සිතත් සමගම නිරුද්ධ වේ යැයි කියන ලදී. මෙය චතුවෝකාර භවය සඳහා හෝ කියන ලදැයි ද දතයුතුයි. ඒ කෙසේද? මෙතැන්හිදී **අත්තභාවො** යනු මේ පදයෙන් සංඥා ස්කන්ධය ගන්නා ලදී. බඹලොව කායික සුවදුක්, සෝමනස්ස - දෝමනස්සයන් නොවන්නේ නමුදු{2} **සුබ දුක්ඛා ච** යනුවෙන් වේදනාව හා සමාන වශයෙන් ගනු ලබන වේදනා ස්කන්ධය ගන්නා ලදැයි දතයුතුයි. සෙසු පදයන්හි අර්ථය ඉහත පැවසූ පරිදිම වේ. මේ ත්‍රිවිධ විකල්පයන්හි **කෙවලා** යනු ස්ථිර, සුඛ, ශුභාත්මතාවක් නැත. කේවල පදාර්ථය ඒවායෙන් මිශ්‍ර වූයේ නොවේ. ‘ලහුසො වත්තති ඛණො’යි කියන ලද පරිදි එක් චිත්තක්‍ෂණයක් වන බැවින් ඉතා ලුහුව, ඉතා කෙටිව ජීවිතාදිය පිළිබඳ ක්‍ෂණයක් පවතියි.
දෙසිතක් එක්ව නොපවත්නා බව දක්වමින් **චූලාසීති සහස්සාති** යන ගාථාව කීහු. **චූලාසීති සහස්සානි කප්පා තිට්ඨන්ති යෙ මරූ **යනු යම් දේව සමූහයක් සුවාසූ දහසක් කප් කල් ආයු ඇතිව නේවසඤ්ඤානාසඤ්ඤායතනයෙහි සිටිත් ද, ‘යෙ නරා’ යන යෙදුම ද පෙළපොත්හි එයි. **නත්‍ථ‍ෙව තෙපි ජීවන්ති ද්වීහි චිත්ත සමොහිතා** ඒ දෙවියෝ ද දෙසිතකින් එකතුව, යුගල වශයෙන් බැඳුණු සිතින් නොම ජීවත්වේමැයි, ‘එක් එක් සිතක් ඇතිවම ජීවත්වෙති’යි යන අර්ථයි. ඉක්බිති, මරණාවස්ථාව දක්වමින් **යෙ නිරුද්ධා** යන ගාථාව කීහු.
එහි **යෙ නිරුදධා** යනු යම් ස්කන්ධයක් නිරුද්ධ වූයේ ද අස්තංගත වූයේ ද **මරන්තසස** මළහුගේයි. **තිට්ඨමානස්ස** නොහොත් ජීවත් වන්නහුගේයි, ජීවත් වන්නාගේ **සබ්බෙපි සදිසා ඛන්‍ධා **යනු චුතියෙන් පෙර නිරුද්ධ වූ ස්කන්ධයක් හෝ වේවා, පැවැත්මෙහිදී නිරුද්ධ වූ ස්කන්ධයක් හෝ වේවා නොගැටෙනු හැකිය යන අර්ථයෙන් සියලුම ස්කන්ධයෝ සමාන වෙති. **ගතා අප්පටි සන්‍ධිකා** යනු නිරුද්ධ වූ, ස්කන්ධයන් පෙරළා අවුත් පිළිසිඳ ගැනීමක් නොවන හෙයින් ‘ගතා අප්පටි සන්‍ධිකා’ (පිළිසිඳීමක් නැතිවම ගියාහුය) යැයි කියනු ලැබෙති.
ඉක්බිති කාලත්‍රයෙහි නිරුද්ධ වූ ස්කන්ධයන්ගේ නානත්වයක් නැතැයි දැක්වීමට **අනන්තරා** යන ගාථාව කීහු. එහි **අනන්තරා ච යෙ භංගා යෙ ච භංගා අනාගතා** යනු ස්කන්ධයක් අනන්තරව, අතීතව සිට බිඳී ගියේ ද, යම් අනාගත ස්කන්ධයක් බිඳී යන්නේ ද **තදන්තරෙ** මේ අතීත-අනාගත ස්කන්ධයන් අතරෙහි නිරුද්ධ වූ ප්‍රත්‍යුත්පන්න ස්කන්ධයන්ගේ **වෙසම්මං නත්‍ථි ලක්ඛණෙ** යන්නෙහි වේසම්ම නම් විෂම භාවයයි. ඒ වෛෂම්‍ය නැති, නානත්වය, විෂම බව නැත යන අර්ථයි. ලකුණු කරනු ලැබේනුයි ලක්ඛණයි. එකෙණෙහි පවත්නා ලක්‍ෂණයයි.
ඉක්බිති අනාගත ස්කන්ධයන් හා වර්තමාන ස්කන්ධයන්ගෙන් අමිශ්‍ර බව දක්වමින් **අනිබ්බත්තෙන න ජාතො** යන ගාථාව කීහු. **අනිබ්බත්තෙන න ජාතො** යනු නූපන්නා වූ නො පහළ වූ අනාගත ස්කන්ධයෙන් ජනිත නොවූයේ යි, මෙයින් අනාගත ස්කන්ධය වර්තමාන ස්කන්ධයෙන් අමිශ්‍ර බව කීහු. **පච්වුප්පන්නෙ න ජීවතී** යනු ප්‍රත්‍යුත්පන්න ක්‍ෂණයෙහි, වර්තමාන ස්කන්ධයෙහි, ජීවත් නොවේ. මෙයින් එක්කෙනෙක්හි දෙසිතෙකින් ජීවත් නොවේ යැයි කියන ලදී. **චිත්ත භංගාමතො** යනු දෙසිත වේ. **උපරිතො චිත්තභංගා** චිත්ත භංගයෙන් පසුව ද යනු ද පෙළෙහි එයි. එම සරල අර්ථයමය. (සිත බිඳීමෙන් පසුව) **පඤ්ඤත්ති පරමට්ඨිති** යනු, ‘මනුෂ්‍යයන්ගේ රූපය දිරා යයි. නාම ගෝත්‍රය නොදිරයි’ යන වචනය අනුව, ප්‍රඥප්ති මාත්‍රය නොදිරන බැවින්, ‘පරම වූ පැවැත්ම මෙයට ඇත්තේනුයි ‘පරමට්ඨිති’ නම් වේ. ‘ස්වභාවයෙන් සිටිති’යි යන අරුතයි. ‘දත්ත නැමැත්තේ මළේය. ‘චිත්ත නැමැත්තේ මළේය’ යනුවෙන් හුදෙක් ප්‍රඥප්ති මාත්‍රය ම ව්‍යවහාරයෙහි සිටියි. නැතහොත් **පරමත්‍ථියා** පරමාර්ථ වශයෙන් පරම වූ අර්ථය මෙහි වූයේ නුයි පරමත්‍ථියා නම් වේ. අජටාකාශ විෂයයෙහි ‘ආකාස’ යන ප්‍රඥප්තිය (එහි) ස්වභාවය නිසා (ඒ අනුව) කීමක් නොවන්නා සේ ම, ‘මළා’ (මළේය) යන ප්‍රඥප්තිය ද (එහි) ස්වභාවය නිසා නොකියනු ලැබේ. ජීවිතින්‍ද්‍රිය සංඛ්‍යාත වූ ස්වභාවය නිසා නොකියනු ලැබේ.
**අනිධානගතා** **භංගා** යනු යම් ස්කන්ධයක් බිඳුණාහු ද ඒවා නිධානයට, රැස්වීමට, එකතුවීමට නොයෙති යි ‘අනිධාගතා’ නම් වේ. **පුඤ්ජො නත්‍ථි අනාගතෙ** යනු අනාගතයෙහි ද ඒවායේ කැටි ගැසීමක්, ඒකරාශි වීමක් නැත. **නිබ්බත්තා යෙ ච තිට්ඨන්ති** යනු ප්‍රත්‍යුත්පන්න වශයෙන් උපන්නාහු (ජිවිතින්‍ද්‍රියයාගේ) ස්ථිති කාරණයෙහි විනාශය ස්වභාවකොට ඇතිව සිටිති. කෙසේද? **ආරග්ගෙ සාසසූපමො** යනු ඉඳිකටු අග වූ අබැටක් මෙනි.
ඉක්බිති, ස්කන්ධයන්ගේ නැසෙනසුලු බව දක්වන්නාහු. **නිබ්බත්තානං** යන ආදි ගාථාව කීහු. එහි **තිබ්බත්තානං ධම්මානං** යනු ප්‍රත්‍යුත්පන්න ස්කන්ධයන්ගේයි. **භංගො තෙසං පුරක්ඛතො** යනු මේ ධර්මයන්ගේ බිඳීම පෙරටුකොට තබන ලදී. **පලොකධම්මා** යනු නැසෙනසුලු ස්වභාවයයි. **පුරාණෙහි අමිස්සිතා** යනු පෙර උපන් ස්කන්ධයන් සමග අමිශ්‍ර වූවාහුයි, එකතු නොවූවාහු යි.
ඉක්බිති ස්කන්ධයන්ගේ නොදිස්නා බව දක්වන්නාහු, **අදස්සනොතො ආයන්ති** යන ආදී ගාථාව කීහ. එහි **අදස්සනතො ආයන්ති** යනු නො දිස්නාහු ම එති. උපදිති. **භංගා ගච්ඡන්ති අදස්සනං** යනු බිඳීමෙන්, බෙදී යාමෙන් පසුව නො දිස්නා බවට යති. **විජ්ජුප්පාදොව ආකාසෙ** යනු විවෘත ආකාශයෙහි විදුලි එළිය පැතිරෙන ලෙසිනි. **උච්ඡිජ්ජන්ති වයන්ති ච** යනු පූර්වාන්තයෙන් විනාශ වී යති. බිඳී යති. වැනසී යතියි යන අර්ථයි. ‘චන්ද්‍රයා උදාවෙයි. පූර්ණත්වයට යෙයි’ යනාදියෙහි මෙනි.
මෙසේ ඨිති පරිත්තකාදි (ස්ථිතියෙහි, පැවැත්මෙහි අල්ප බව) දක්වා ඉක්බිති සරස පරිත්තතාව දක්වන්නාහු **කථං සරසපරිත්තතාය** යනාදිය කීහු. එහි **අස්සාසූපනිබද්ධං ජීවිතං** යනු අභ්‍යන්තරයට නාසයෙන් පිවිසෙන වාතය (ආශ්වාසය) හා බැඳුණු ජීවිතින්‍ද්‍රිය යයි. **පස්සාසො** යනු නාසයෙන් පිටතට නික්මෙන වාතයයි. (ප්‍රශ්වාසය) **අස්සාස පස්සාසො** යනු ඒ ආශ්වාස ප්‍රශ්වාස දෙකයි. **මහාභූතූප නිබද්ධං** යනු චතු සමුට්ඨානික වූ පඨවි, ආපෝ, තේජෝ, වායෝ යන මහාභූතයන් හා බැඳුණු ජීවිතයයි. **කබලිංකාරාහාරූප නිබද්ධං** යනු කැම්, පීම් ආදි කබලිංකාර ආහාරය හා බැඳුණු **උස්මූපනිබද්ධං** යනු කර්මජ තේජෝ ධාතුව හා බැඳුණු, **විඤ්ඤාණූපනිබද්ධං** යනු භවංග විඤ්ඤාණය හා බැඳුණු, යමක් සඳහා (ආයු උස්මාච විඤ්ඤාණං - යදා කායං ජහන්තිමං’ (යම්කලෙක ආයුෂ, උණුසුම හා විඤ්ඤාණය මේ ශරීරය අත්හරියි ද) යනුවෙන් කියන ලද්දේ ද එය මෙහිදී අදහස් වේ.
ඉක්බිති මේවායේ දුර්වල හේතු දක්වන්නාහු **මූලම්පි ඉමෙසං දුබ්බලං** යනාදිය කීහු. එහි **මූලම්පි** යනු පිහිටීම් අර්ථයෙන් මුල් වූ ආශ්වාස ප්‍රශ්වාසයනට කරජ (කර්මයෙන් උපන්) කය මුල් වේ. මහාභූතයනට අවිද්‍යා, කර්ම, තණ්හා ආහාර යන මොහු මුල් වෙති. **ඉමෙසං** කියන ලද ආකාර ඇති ආශ්වාසාදී වූ ජීවිතින්‍ද්‍රියට ප්‍රතිකාරණා වශයෙන් කියන ලද, මේවායින් එක එකක් නොපවත්නා කල්හි ජීවිතින්‍ද්‍රිය නොසිටියි. **දුබ්බලං** යනු අල්ප ශක්ති ඇත්තේය. **පුබ්බහෙතු පි** යනු අතීත ජාතියෙහි මේ විපාක වට්ටයට හේතුභූත කාරණ සංඛ්‍යාත වූ අවිද්‍යා සංඛාර, තණ්හා, උපාදාන, භව යන මොහුද, දුර්වල වූ මොවුනට යමක් ප්‍රත්‍ය වී නම් ඔහු ද දුර්වලයහ යි යම් ආරම්මණාදී වූ පොදු ප්‍රත්‍යයෙන් ය. **පභවිකා** යනු ප්‍රධාන වී උපන් තණ්හාවයි. **සභභූමි** යනු එක්ව උපන් රූපාරූප ධර්මයෝයි. **සම්පයොගාපි** යනු එක්ව යෙදුණු අරූප ධර්මයෝ යි. **සහජාපි** එක්ම සිතෙහි එක්ව උපන්නාහු ද **යාපි** **පයොජිකා** යනු ච්‍යුති ප්‍රතිසන්ධි වශයෙන් යොදන පිණිස නියුක්ත වූහයි, පයෝජික් නම් වූ වට්ටමූලක තණ්හාවයි කියන ලදමැයි, තණ්හාව දෙවැනි කොට ඇති පුරුෂයායි. **නිච්ච** **දුබ්බලා** යනු නිරන්තරයෙන් දුර්වල වූයේයි, **අනවට්ඨිතා** යනු මැනවින් නොපිහිටියේයි, මුල්බැස නොගත්තේයි, **පරිපාතයන්තී ඉමෙ** යනු මොහු ඔවුනොවුන් පිරිහෙලති. වනසා ගනිති. **අඤ්ඤමඤ්ඤස්ස** යනු එකෙක් අනිකෙකුට, එකිනෙකාටයි යන අර්ථයි. **හි** යනු කාරණාර්ථයෙහි නිපාතයි. **නත්‍ථිතායිකො** යනු රකින්නෙක්, ‍ආරක්‍ෂා කරන්නෙක් නැත. **න** **ඨපෙන්ති අඤ්ඤමඤ්ඤං** යනු එකෙක් අනිකකු පිහිටවනු සමත් නොවෙති. **යොපි** **නිබ්බත්තකො** **සො න විජ්ජති** යනු මොවුන්ගේ උත්පාදක වූ යම් ධර්මයක් වේද, එයද දැන් නැත.
**න ච කෙනචි කොචි හායති** යනු කිසිවෙක් එකෙක් හෝ වශයෙන් කිසිවෙකුට නොපිරිහෙවයි, (හානි නොකරවයි). **ගන්‍ධබබා ච ඉමෙහි සබ්බසො** යනු මේ සියලු ම ස්කන්ධයෝ සර්වප්‍රකාරයෙන් ම බිඳීමට පත්විය යුත්තාහුය. **පුරිමෙහි පභාවිතා** යනු මේ වර්තමාන ස්කන්ධයෝ පූර්වහේතු ප්‍රත්‍යයෙන් උපදවන ලද්දාහුය. **යෙපි පභවකා** යනු පූර්වහේතු ප්‍රත්‍යයෙන් උපදවන ලද යම් මේ වර්තමානයට නොපැමිණ පළමුව මරණයට පත්වූවාහුය. **පුරිමාජි ච පච්ඡිමාපි ච** යනු පෙර වූ පූර්වහේතු ප්‍රත්‍යයෝ ද පසුව වූ වර්තමාන ප්‍රත්‍යයෙන් උපන්නා වූ ස්කන්ධයෝ ද **අඤ්ඤමඤ්ඤං න කදාචි මද්දසුං** යනු ඔවුනොවුන් කිසි කලෙක නොදුටුවිරූය. මෙහි ‘ම’ කාරය සන්ධි වශයෙන් (ආගම කොට) කියන ලදී.
**චාතුම්මහාරාජිකානං දෙවානං** යනු ධ්‍රැතරාෂ්ට්‍ර, විරූඪ, විරූපාක්‍ෂ හා කුවේර නම් වූ සිවු වරම් මහරජ දරුවෝ මේ (දෙවියන්ට) අධිපති වූවාහුයි චාතුම්මහාරාජික නම් වෙති. රූපාදියෙන් බබළත්නුයි දේව නම් වෙති. ඔවුහු මහාමේරු පර්වත මධ්‍යයෙහි වෙසෙති. ඔවුන් අතර පර්වතවාසීහු ද ආකාශස්ත වූවාහුද සිටිති. ඔවුන්ගේ පරපුර චක්‍රවාට පර්වතය දක්වා පතළේය. ඛිඩ්ඩාපදෝසික, මනෝපදෝසික, සීත වලාහක හා උෂ්ණ වලාහක දෙවියෝ ද චන්දිම හා සුරිය දේවපුත්‍රයෝ ද චාතුම්මහාරාජික දේව ලෝකයෙහි ම වෙසෙති. ඒ චාතුම්මහාරාජිකයන්ගේ ජීවිතයයි. **උපාදාය** යනු නිසා (අනුව සසඳන විට) **පරිත්තකං** යනු වැඩි බව වැලැක්වීමයි. අල්ප වූ, (දෙව්ලොව ආයුෂ හා සසඳන කල මිනිස්ලොව ආයු ප්‍රමාණය ඉතා අඩු බව හා කෙටි බව කී සේයි.) **ථොකං** යනු මඳ වේ. දීර්ඝ බව වැළැක්වීමයි. **ඛණිකං** යනු ක්‍ෂණික වේ. කාලාන්තරය වැලැක්වීමයි. **ලහුකං** යනු ලුහු වේ. ලැසි බව වැලැක්වීමයි. **ඉත්තරං** ශීඝ්‍ර බව, බලවත් බව වැලැක්වීමයි. **අනද්ධනිකං** යනු කාල වශයෙන් දිගුකලක් නොපැවති හැකි වේ. **න චිරට්ඨිතිකං** දවසක් දවසක් පාසා බොහෝ කලක් නොපවත්නුයි, චිරස්ථිතික නොවේ. දවස් ගණන වැලැක්වීමයි.
**තාවතිංසානං** යනු තෙතිස් ජනයා එහි උපන්හයි, ‘තාවතිංස’ නම් විය. තවද තාවතිංස යනු ඒ දෙවියන්ගේ නාමය ම වන බව ද කියන ලදී. ඔහු ද පර්වතවාසීහු ද ආකාශස්ථයෝ ද වෙති. ඔවුන්ගේ පරපුර ද සක්වල ගල දක්වා පතළේය. එසේම යාම ආදී අන්කිසි දෙව්ලොවෙක දෙවියන්ගේ පරපුර සක්වල ගල දක්වා නොපතළේ නම් නැත. දිව්‍ය සුඛයට ගියාහුය. පැමිණියාහුයි, සපැමිණියාහුයි යන අරුතින් **යාමා** නම් වෙති. තුටු පහටු වූවාහුයි යන අරුතින් **තුසිතා** නම් වෙති. ප්‍රකෘතියෙන් පිළියෙල වූ අරමුණට වඩා වැඩියෙන් රමණය කරනු කැමති විටෙක, කැමති පරිදි ඒ සම්පත් මවාගෙන රමණය කෙරෙති යි **නිම්මාණරතී** නම් වෙති. සිතැඟි දැන අනුන් විසින් නිමවූ සම්පත් ඒ වශයෙහි පවත්වතියි නුයි **පරනිම්මිත වසවත්ති** නම් වෙති. බ්‍රහ්ම සමූහයා අතර, බ්‍රහ්ම සමාගමයෙහි නියුක්ත වූහ යි **බ්‍රහ්මකායිකා** නම් වෙති. මෙයින් සියලුම පංචවෝකාර (ස්කන්ධ පංචකය ඇති) බ්‍රහ්මයෝ ගන්නා ලදහ.
**ගමනීය්‍යො** යනු යායුතු වේ. **සම්පරායො** පරලොවයි. **යො** **භික්ඛවෙ චිරං ජීවති සො වස්සසතං** යනු යමෙක් බොහෝකල් ජීවත් වෙතොත්, හේ සියවසක් පමණ ජීවත් වේ. **අප්පං වා භිය්‍යො** යනු සියවසකට වඩා ජීවත් වෙතත් සියවස් දෙකක් ජීවත්වන්නෙක් නම් නැත. **හීලෙය්‍ය නං** යනු මනුෂ්‍ය ජීවිතය අවඥා කරන්නේය. ලාමක කොට සිතන්නේය. නැතහොත් ‘හීලෙය්‍ය නං’ එය සුලුකොට තැකිය යුතුයැයි පුන පුනා කියන්නේ ය. **අච්චයන්ති** යනු ඉක්මවති. **අහොරත්තා** යනු රෑ දාවල් පිරිසිඳ දැක්වීමෙනි. **උපරුජ්ඣතී** යනු ජීවිතින්‍ද්‍රියය නිරුද්ධ වේ. අභාවයට යයි. **ආයුඛීයති** **මච්චානං** යනු සත්ත්වයන්ගේ ආයු සංස්කාරය ක්‍ෂයවීමට යෙයි. **කුන්නදීනං ව ඔදකං** යනු ජලය සිඳුණු කුඩා නදීන්ගේ ජලය මෙන් මිනිසුන්ගේ ආයුෂ ගෙවී යයි. පරමාර්ථ වශයෙන් සත්ත්වයන්ගේ ජීවිතක්‍ෂණය ඉතාම අල්ප වේ. එක් චිත්ත ක්‍ෂණයක් පමණ ම වේ. යම්සේ රිය සකක් පෙරළෙනුයේ එකම නිම්වළලු පෙදෙසකින් පෙරළේ ද නවතිනුයේ ද එකම නිම් වළල්ලකින් ම නවතී ද, එසේම සත්ත්වයන්ගේ ජීවිතය එක් චිත්තක්‍ෂණයක් පමණ වේ. ඒ සිත නිරුද්ධ වූ පමණින් සත්ත්වයා නිරුද්ධ වූයේ යැයි කියනු ලැබේ.
**ධීරා** යනු නුවණැත්තෝ යි. නැවත **ධීරා** යනු පණ්ඩිතයෝයි. **ධිතිමා** යනු ධෛර්යය මොහුට ඇත්තේනුයි ධිතිමා නම් වේ. **ධිති සමපන්නා** යනු පාණ්ඩිත්‍යයෙන් යුතු වූවෝයි, **ටික්කිත** **පාපා** යනු ගැරහූ (පිළිකුලෙන් ඉවත දැමූ) පවු ඇත්තෝ යි, එම පර්යාය ම දැක්වීමට, ‘ධී’ යනු ප්‍රඥාවයි යනාදිය කීහු. එහි විශේෂයෙන් දැනගනීනුයි **පඤ්ඤා** නම් වේ. කුමක් විශේෂයෙන් දැනගනියි ද, ‘මේ දුකය’ ආදී වශයෙන් ආර්ය සත්‍ය විශේෂයෙන් දැනගනියි. අටුවාවෙහි (හෙළටුවායෙහි) වනාහි පැණවීම් වශයෙන් ‘පඤ්ඤා’ නම් වෙති යි කියන ලදී. කිමෙකැයි පණවා ද? අනිත්‍යය, දුක්ඛය, අනාත්මයැයි පණවයි. ඒ ප්‍රඥාව අවිද්‍යාව අභිභවනය කරන හෙයින් අධිපති අර්ථයෙන් **ඉන්‍ද්‍රියං** ඉන්‍ද්‍රිය නම් වේ. දර්ශන ලක්‍ෂණයෙහි ප්‍රධාන බව ඇති කරන්නේ නුයි ද ඉන්‍ද්‍රිය නමි. ප්‍රඥාවම ඉන්‍ද්‍රිය වූයේ **පඤ්ඤින්‍ද්‍රියං** පඤ්ඤින්‍ද්‍රිය නමි. ඒ මේ ප්‍රඥාව ආලෝක කිරිම හා විශේෂයෙන් දැනගැනීම ලක්‍ෂණකොට ඇත්තේ ය. යම්සේ සිවු බිත්තියක් ඇති ගෙයි රාත්‍රියේ පහනක් දැල්වූ විට අන්‍ධකාරය දුරුවේද, ආලෝකය පහළ වේද, මෙසේම ප්‍රඥාව ආලෝක කිරීම ලක්‍ෂණකොට ඇත්තේය. ප්‍රඥාලෝකය හා සමාන ආලෝකයක් නම් නැත. එක පළඟකින් හුන් ප්‍රඥාවන්තයා හට වනාහි දස දහසක් ලෝකධාතුව ඒකාලෝක වේ. එහෙයින් තෙරුන්වහන්සේ මෙසේ වදාළහ;
‘මහරජ, යම්සේ පුරුෂයෙක් අන්‍ධකාර ගෙයකට තෙල් පහනක් ගෙනයන්නේ ද, ගෙනගිය පහන අඳුර වහා දුරුකරයි ද, ආලෝකය දනවයි ද ප්‍රභාව පතුරුවයි ද රූපාදිය පෙනෙන්නට සලස්වයි ද එසේම මහරජ, ප්‍රඥාව උපදිනුයේ ම අවිද්‍යා අන්‍ධකාරය නසයි. විද්‍යාවභාසය ඇතිකරයි. ඤාණාලෝකය පතුරුවයි. ආර්ය සත්‍යයන් ප්‍රකට කරයි. මහරජ, මෙලෙසින් ප්‍රඥාව ඕභාසන ලක්‍ෂණයෙන් යුක්තය.
යම්සේ වනාහි දක්‍ෂ වෛද්‍යවරයෙක් රෝගීන්ගේ පථ්‍යාහාරාදිය දනියි ද, එසේම ප්‍රඥාව උපදින විට ම කුසලාකුසලයන්, සේවනය කළයුතු, සේවනය නොකළ යුතු, හීණ-ප්‍රණීත ධර්ම, කළු හා සුදු වැනි (පව් පින්) ධර්මයන් විශේෂයෙන් දැනගනියි. දම්සෙනෙවි සැරියුත් මහතෙරුන් විසින් කියන ලදමැයි, ‘ඇවැත්නි, එහෙයින් විශේෂයෙන් දැනගනුයේය යන අරුතින් ‘ප්‍රඥා’ යැයි කියනු ලැබේ. කුමක් දැනගනියි ද? මේ දුකයැයි දැනගනියි. යනුවෙන් විස්තර කළ යුතුයි. මෙසේ ප්‍රඥාවේ ඇති පජානන ලක්‍ෂණය දතයුතුයි.
තවද ක්‍රමයකි. ප්‍රඥාව යථා ස්වභාවය අවබෝධ කිරීම ලක්‍ෂණ කොට ඇත්තේ වේ. නොපැකිල අවබෝධ කිරීම ලක්‍ෂණකොට ඇත්තේ හෝ වේ. දක්‍ෂ දුනුවායෙකුගේ දුන්නෙන් විදි ඊයක් නියමිත ඉලක්කය ලබාගන්නා සේය. විෂය වස්තූන් හෙළිකරන පහනක් සේය. නොමුළා බව වැටහීම් කාරණකොට ඇත්තේය. ආරණ්‍යගත දක්‍ෂ මගපෙන්වන්නකු සේය.
**ඛන්‍ධ ධීරා** යනු පංචස්කන්ධ විෂයයෙහි ඤාණය පවත්වතියි **ධාතුධීරා** ධාතුධීර නම් වෙති. සෙසු පදයන්හි ද මේ ක්‍රමයෙන් අර්ථ ගතයුතුයි. **තෙ ධීරා** **එවමාහංසු** යනු ඒ පණ්ඩිතයෝ මෙසේ කීහ. **කථෙන්ති** යනු අල්පයි සුලු යැයි කියති. **භණන්ති** යනු ඉතා මද යැයි, ක්‍ෂණික යැයි කියති. **දීපයන්ති** ලඝු යැයි, ස්වල්ප යැයි දක්වති. **වොහරන්ති** යනු දිගුකල් නොපවතියි. චිරස්ථිතික නොවේ යැයි නානා ප්‍රකාරයෙන් ව්‍යවහාර කරති.
ඉක්බිති යමෙක් මෙසේ නොකරත් ද ඔවුනට සිදුවන ව්‍යසනාදිය දක්වනු සඳහා **පස්සාමි** යන ගාථාව කීහ. එහි **පස්සාමි** යනු මසැස් ආදියෙන් බලමි. **ලොකෙ** යනු අපායාදියෙහි යි. **පරිඵන්‍දමානං** යනු ඔබමොබ පනින. මේ සත්ත්ව කායයි. ප්‍රජාවයි. **තණ්හාගතං** යනු තණ්හාවෙන් ගිය ‘මඬින ලද’, ‘එහි වැටුණු’ යන අදහසයි. **භවෙසු** යනු කාමභවාදියෙහි ය. **හීනා නරා** හීන කාය කර්මාදිය ඇති ජනයායි. **මච්චුමුඛෙ ලපන්ති** යනු මරණකාලය පැමිණිවිට, මරණ මුඛයෙහි සිට වැළපෙති. **අවීත තණ්හාසෙ** යනු දුරුනොවූ තණ්හා ඇත්තාහුයි, **භවා** කාමාදී භවයන්ය. **භවෙසු** කාම භවාදියෙහි ය. නැතහොත් **භවාභවෙසු** යනු භවයෙන් භවයෙහි, නැවත නැවත ඉපැදීමෙහි යි කී නියායි.
**පස්සාමි** යනු මසැසින් ද දකිමි. මසැස දෙවැදෑරුම්ය. සසම්භාර චක්ඛු හා පසාද චක්ඛු වශයෙනි. යටින් ඇස්වළෙහි ඇටයෙන් ද උඩින් බැම ඇටයෙන් ද දෙපසින් ඇස් කොන්වලින් ද පිටතින් ඇස්වළෙන් ද පිරිසුන් (සීමා වූ) ඇස්වළෙහි මැද පිහිටි නහරවැලින් හිස්මොළ හා සමග බැඳුණු, ‘සේත-කණ්හ’ යනුවෙන් වහරෙහි එන, කෘෂ්ණ මණ්ඩලයෙන් (කළු ඉංගිරියාවෙන්) විචිත්‍ර වූ යම් මේ මස් පිඬුවක් වේද, මෙය ‘සසම්භාර චක්ඛු’ නම් වේ. මෙය ඇසුරු කරමින්, මෙය හා සමග බැඳී සතරමහා භූතයන් ග්‍රහණය කිරීමෙන් යම් පසාදයක් (ප්‍රතිචාර දනවන තැනක්) වේද, මෙය ‘පසාද චක්ඛු’ නම් වේ. (මෙහි) මෙය අභිප්‍රේතයි. ඒ මේ පසාද චක්ඛුව එම සසම්භර චක්ඛුවෙහි ශ්වේත මණ්ඩලයෙන් (සුදු ඉංගිරියාවෙන්) පරික්‍ෂිප්ත (වට) වූ කෘෂ්ණ මණ්ඩලය (කළු ඉංගිරියාව) මැද, ඉදිරියෙහි සිටියවුන්ගේ ශරීරච්ඡායාව (බබා) පිළිබිඹු වන තන්හි ඇති දෘෂ්ටි මණ්ඩලයෙහි, පුලුන් පටල සතක් තුළ තෙලින් බොඳකළ පුලුන් පටල වැනි අක්‍ෂි පටල (ඇස් සිවි) සතෙක ව්‍යාප්තව, ප්‍රමාණයෙන් උකුණු හිසක් තරම් ව, චක්ඛු විඤ්ඤාණාදියට සුදුසු පරිදි වස්තු ද්වාරභාවය සලසමින් සිටියි.
එය දක්නේනුයි, ‘චක්ඛු’ නම් වේ. ඒ මසැසින් දකිමි. **දිබ්බෙන චක්ඛුතා** යනු ‘මහණෙනි, මම පිරිසිදු වූ දිවැසින් දුටුවෙමි’ යන මේ ආකාර වූ දිවැසින්. **පඤ්ඤා චක්ඛුනා** යනු දුරු වූ කෙලෙස් දූවිලි ඇති මල ඇති, දහම් ඇස පහළ විය යනුවෙන් මෙසේ පවසන ලද ප්‍රඥා චක්‍ෂුයෙන්, **බුද්ධ චක්ඛුනා** යනු ‘මහණෙනි, මම බුදු ඇසින් ලොව බලනුයෙම් දුටුවෙමි’ යනුවෙන් දක්වන ලද බුදු ඇසින්, **සමන්ත චක්ඛුනා** යනු ‘සමන්ත චක්ඛු නම් සර්වඥතා ගුණයයි’ යනුවෙන් දක්වන ලද සමතැසිනි. **පස්සාමි** මසැසින් අත්ලෙහි තැබූ නෙල්ලිගෙඩියක් මෙන් මසැසින් රූපය දකිමි. **අක්ඛාමි** යනු දිවැසින් (සත්ත්වයන්ගේ) චුති උත්පත්තීන් දැනගනිමි. **ඔලොකෙමි** යනු ප්‍රඥා චක්‍ෂුයෙන් චතුරාර්ය සත්‍යය බලමි. **නිජ්ඣායාමි** යනු ශ්‍රද්ධාදී පංචඉන්‍ද්‍රියන් පිළිබඳව බුදුඇසින් සිතමි. **උපපරික්ඛාමි** යනු හාත්පසින් සමන්තචක්‍ෂුයෙන් පස්වැදෑරුම් ඤෙය්‍ය පථයන් විමසා බලමි.
**තණ්හාඵන්‍දනාය ඵන්‍දමානං** යනු තණ්හා චලනයෙන් සසල වෙමින්, මින් අනතුරුව දිට්ඨි ඵන්‍දනයෙහි (දෘෂ්ටියෙන් සසල වීමෙහි) පටන් දෘෂ්ව්‍යසන දුකින් ඵන්‍දමාණය (සසල වීම) තෙක් වූ පාඨය, කියන ලද නයම වන හෙයින් අර්ථය ප්‍රකට වේ. **සප්ඵන්‍දමානං** යනු නැවත නැවත ස්පන්‍දනය වනුයේ **විප්ඵන්‍දමානං** යනු නන් අයුරින් සසල වනුයේ, **වෙධමානං** යනු කම්පා වනුයේ **පවෙධමානං** යනු ප්‍රධාන වශයෙන් කම්පාවන **සම්පවෙධමානං** යනු නැවත නැවත කම්පා වනුයේ, උපසර්ග යෙදීමෙන් පදයන්ගේ අර්ථ වැඩිකරන ලදී.
**තණ්හානුගතං** යනු තණ්හාවට අනුව ප්‍රවිෂ්ඨ වූයේ, **තණ්හානුසටං** යනු තණ්හාවෙන් විසිරුවන ලදුයේ, **තණ්හාධිපන්නං** යනු තණ්හාවෙහි ගිලුණේ. **තණ්හාය** **පාතිතං** යනු තණ්හාවෙහි හෙලන ලදුයේ, ‘පරිපාතිතං’ යනු හෝ පාඨයි. **අභිභූතං** යනු තණ්හාවෙන් මැඩුණේ, වසාදමන ලදුයේ **පරියාදිණ්ණ චිත්තං** යනු ක්‍ෂයකොට ගන්නා ලද සිතයි. නොහොත්, **තණ්හා ගතං** යනු, ජල ප්‍රවාහයෙකින් ගසාගෙන ගියා වැනි, **තණ්හානුගතං** යනු දැඩිව ගන්නා ලද රූප ප්‍රත්‍යයෙහි වැටී ගියා වැනිය. **තණ්හානුසටං** යනු ජලය මතුපිට වසා පැතිරුණ සෙවෙල් සහිත ජල තලයක් වැනිය. **තණ්හාධිපන්නං** යනු වැසිකිළි වළෙක ගිලී ගියා වැනිය. **පාතිතං** යනු රුක් මුදුනෙකින් වැටී නැවත නිරයෙහි වැටුණා වැනිය. **තණ්හාය අභිභූතං** යනු දැඩිව අල්ලාගත් රූපයෙහි සිත යෙදීම වැනිය. **තණ්හාය** **පරියාදින්න චිත්තං** යනු දැඩිව අල්ලාගත් රූපය පරිග්‍රහණය කරන්නහුට උපන් දර්ශනය වැනිය. නොහොත්, **තණ්හාගතං** යනු කාමච්ඡන්‍ද වශයෙනි. **තණ්හානුගතං** යනු කාම පිපාසා වශයෙනි. **තණ්හානුසටං** යනු කාමාශ්‍රව වශයෙනි. **තණ්හාධිපන්නං** යනු, කාම පරිදාහ වශයෙනි. **තණ්හාය පාතිතං** යනු, කාමයෙහි එල්බීම් වශයෙනි. **තණ්හාය** **අභිභූතං** යනු කාම ඕඝ වශයෙනි. **තණ්හාය පරියාදින්න චිත්තං** යනු කාම උපාදාන වශයෙනියි යනුවෙන් ඇතැමෙක් විස්තර කෙරෙති. **කාමභවෙ** යනු කාමාවචරයෙහි ය. **රූපභවෙ** යනු රූපාවචරයෙහිය. (**අරූපභවෙ** යනු අරූපාවචරයෙහි ය. ඒවායෙහි නානත්වය ඉහත ප්‍රකාශ කරන ලද්දේමය.
**භවා භවෙසු** යනු භවයන්හි හා අභවයන්හි, ‘භව’ නම් කාම ධාතුවයි. ‘අභව’ නම් රූපාරූප ධාතුය. නැතහොත්, ‘භව’ යනු කාම හා රූප ධාතුය. ‘අභව’ යනු, අරූප ධාතුවයි. ඒ භව-අභවයන්හිය. **කම්ම භවෙ** යනු කම්වටෙහිය. **පුනබ්භවෙ** යනු පුනර්භව සංඛ්‍යාත විපාක වට්ටයෙහිය. **කාම භවෙ** යනු කාම ධාතුවෙහිය. **කම්මභවෙ** යනු කම්ම වට්ටයෙහිය. එහි **කම්ම භවො** යනු වඩන්නේනුයි **භවො** භව නමි. **කාමභවෙ** **පුනබ්භවෙ** යනු කාමධාතුවෙහි, උප්පත්ති භවයෙහි, විපාක වට්ටයෙහියි, ‘විපාක භවො’ යනු වන්නේ නුයි **භවො** භව නම් වේ. රූප භවාදියෙහි ද මේ ක්‍රමයමයි. මෙහිදී කාමභවය, රූප භවය, අරූප භවය යනුවෙන් ඕකාස භවය අදහස් කරන ලදී. ඒ තුනෙහිම **කම්ම භවෙ** යනු කර්ම හවයයි. එසේම **පුනබ්භවෙ** යනු, උත්පත්ති භවය සඳහා කියන ලදී. **පුනප්පුනං** **භවෙ** යනු නැවත නැවත ඉපැදීමෙහිය. **ගතියා** යනු පංච ගතීන් අතුරෙන් එක්තරා ගතියෙක්හි **අත්තභවාභිනිබ්බතියා** යනු ආත්ම භාවයන්ගේ නැවත නැවත ඉපදීමෙනි. **අවීත තණ්හා** යනු මේ මුල් පදයයි. (දුරු නොවූ තණ්හා ඇත්තාහුයි), **අවිගත තණ්හා** යනු ක්‍ෂණික සමාධිය මෙන් ක්‍ෂණිකව ප්‍රහාණය නොවන හෙයින් විගත නොවූ තණ්හාව මොවුනට වෙති’යි අවිගත තණ්හා ඇත්තාහුයි. **අච්චන්ත තණ්හා** යනු තදංග ප්‍රහාණයක් නොවන හෙයින් අත් නොහළ තණ්හා ඇත්තාහුයි. **අවන්ත තණ්හා** යනු විෂ්කම්භන ප්‍රහාණයක් නොමැති හෙයින් වමාරා නොදමන ලද තණ්හා ඇත්තාහුයි, **අමුත්ත තණ්හා** යනු අත්‍යක්ත වශයෙන් සමුච්ඡේද ප්‍රහාණයක් නැති හෙයින්, නොමිදුණු තණ්හා ඇත්තාහුයි, **අප්පහීන තණ්හා** යනු පටිප්පස්සද්ධි ප්‍රහාණයක් නොමැති හෙයින්, අප්‍රහීණ වූ තණ්හා ඇත්තාහුයි, **අප්පටිනිස්සට්ඨ තණ්හා** යනු නිස්සරණ (නික්ම යෑම) ප්‍රහාණයක් නොමැති හෙයින් භවයෙහි පිහිටි, අරූප කෙලෙස් අත්නොහැර සිටි හෙයින් අප්පටිනිස්සට්ඨ (ඉවත නොදැමූ) තණ්හා ඇත්තාහුයි.
ඉක්බිති යම්හෙයකින් අවීත තණ්හා ඇත්තාහුම සසල වෙත්ද, සැලෙත් ද එහෙයින් ඒ තණ්හාව හික්මවීමෙහි සමාදන් කරවමින් **‘මමායිතෙ’** යන ආදී ගාථාව වදාළහ. එහි, **මමායිතෙ** යනු තණ්හා දෘෂ්ටි මමත්වයෙන් මාගේ යැයි දැඩිව ගත් වස්තු විෂයයෙහි **පස්සථ** යනු ශෝකයෙන් පීඩිත වූවන් අමතමින් මෙසේ කීහ. **එතම්පි** මේද ආදීනවයි. සෙසු පදයන්ගේ අර්ථය ප්‍රකට වේ මය.
**ද්වෙ මමත්තා** යනු ආලය දෙ ආකාර වේ. **යාවතා** යනු පරිච්ඡේද (පිරිසිඳීම් අර්ථයෙහි) නිපාතයි. **තණ්හා සංඛාතෙන** යනු තණ්හා පක්‍ෂයෙහි **සංඛා සංඛාතං** යනු සංඛා සංඛාත යන දෙකම අර්ථ වශයෙන් එකකි. තණහා නිදානාහි පපංච සංඛා - තණ්හාව නිදානකොට ඇත්තාහු පපඤ්ච හෙවත් ප්‍රමාද සංඛ්‍යාවට වැටෙති. ආදියෙහි මෙනි. **සීමාකතං** යනු පිරිසිඳ නොදැක්වීමේ දොසින් තොර වූයේ යි. **මරියාඅකතං** යනු සීමා කරන ලද, ‘යොජනපරමං සීමං සම්මන්නෙය්‍ය’ (යොදුනකට නොවැඩි සීමාවක් පනවන්නේ ය.) යනාදියෙහි මෙනි. **ඔධිකතං** යනු කට වචනයෙන් කළ පිරිසිඳීමෙන් ඇතිවිය හැකි දොසින් තොර වූයේ, පිරිසිඳීම් කළ සීමාන්තරික (සීමා දෙකක් අතර සිටුවන ලද රුකක් සේය.) **පරියන්ත කතං** යනු පිරිසිඳීම් කරන ලදුයේ, සීමා අතර පිහිටි ගස දෙපසට ම පොදුය. මෙය එකට බැඳි තල්ගස් පෙළක් මෙන් කරන ලද්දේ නුයි, පරියන්තකත නම් වේ. **පරිග්ගහිතං** යනු කලාතුරකින් හෝ පිරිසිඳීම් (සීමා නියමයන් නොහැර සියලු ආකාරයෙන්) පිළිගන්නා ලදුයේ යි, **මමායිතං** යනු ඇලුම් කරන ලදුයේ යි, වස් එළඹි සෙනසුනක් මෙනි. **ඉදං මම** යනු (මෙය මාගේය) සමීපයෙහි සිටියෙකි. **එතං මම** යනු දුර සිටියෙකි. **එත්තකං** යනු පරික්ඛාර නියම කිරීමයි. ‘මෙපමණක්ම මගේයැ’යි පැවසීම, එත්තකම්පි නප්පටිභාසෙය්‍ය (මෙපමණකුදු නොපවත්නේය.) ආදියෙහි මෙනි. **එත්තාවතා** පිරිසිඳීම් (සීමා කිරීම්) අර්ථයෙහි ද නිපාත නිශ්චය කිරීමයි. ‘එත්තාවතා ඛො මහානාම’ ආදියෙහි මෙනි. **කෙවලම්පි මහාපඨවිං** යනු සියලුම මහා පෘථිවියයි.
**අට්ඨ සතං තණ්හා විචරිතං** යනු එකසිය අටක් තණ්හා ප්‍රභේද විස්තර කර දැක්වීමයි. කෙසේනම් තණ්හාව එකසිය අටක් වේද? රූප තණ්හා -පෙ- ධම්ම තණ්හා යනුවෙන් මෙසේ චක්‍ෂුරාදියෙහි ජවන වීථියේ පවතින තණ්හාවයි. සිටු පුතා’, ‘බමුණු පුතා’ යන ආදියෙහි පියාගෙන් ලද නම මෙන් පියා සමාන අරමුණු සහිත වූ තෘෂ්ණාවයි. මෙහිද රූපාරම්මණ තණ්හාව, රූපය පිළිබඳව ඇතිවන තණ්හාව රූප තණ්හාවයි. එය කාමරාග වශයෙන් රූපය ආශ්වාදනය කරමින් පවතිනුයේ කාම තණ්හාවයි. ‘ශාස්වත දෘෂ්ටි සහගත රාග වශයෙන් රූපය නිත්‍යය, ස්ථිරය, ශාස්වතය’ යනුවෙන් මෙසේ ආශ්වාදනය කරමින් පවතිනුයේ භව තණ්හාවයි. උච්ඡේද දෘෂ්ටි සහිත වූ රාග ස්වභාවයෙන් රූපය බිඳෙයි. නැසෙයි. ‘මතුවට ද නොවන්නේය’ යනුවෙන් ආශ්වාදනය කරමින් පවතිනුයේ විභව තණ්හාවයි. මෙසේ රූප තණ්හාව (කාම, භව, විභව යැයි) තුන්වැදෑරුම් වේ. රූප තණ්හාව මෙන්ම සද්ද තණ්හාදී පසද තුන්වැදෑරුම් වීමෙන් (6x3) තණ්හාව දහඅට වැදෑරුම් වේ. එම දහඅට ද අභ්‍යන්තර රූපාදියෙහි අටළොසක් හා බාහිර රූපාදියෙහි අටළොසකැයි බෙදීයාමෙන් තණ්හාව සතිස් වැදෑරුම් වේ. මෙසේ අතීත තණ්හා සතිසෙක, අනාගත සතිසෙක, වර්තමාන සතිසෙකැයි තණ්හාව එකසිය අටක් වේ. අභ්‍යන්තර රූපය දැඩිව ගැනීමෙන් ‘වෙමි’යි හෝ ‘මෙසේ වෙමි’යි යන සිහිය වේ නුයි මේ ආදී වූ අභ්‍යන්තර රූපාදිය ඇසුරුකොට ඇතිවන තෘෂ්ණා ප්‍රභේද අටළොසෙක, බාහිර රූපය දැඩිව ගැනීමෙන් ‘මෙය හේතුකොටගෙන වෙමි’යි හෝ ‘මෙය හේතු කොටගෙන මෙසේ වෙමි’ යි යන සිහිය වේනුයි ‘බාහිර රූපාදිය ඇසුරුකොට ඇතිවන අටළොසෙකැ’යි මෙසේ සතිසෙක් වේ. මේ ආකාරයෙන් අතීත සතිසෙක, අනාගත සතිසෙක, වර්තමාන සතිසෙකැයි තෘෂ්ණා ප්‍රභේද එකසිය අටෙක් වේ.
**වීසතිවත්‍ථුකා** **සක්කාය දිට්ඨි** යනු රූපාදී පංචස්කන්ධයන් අතුරෙන් එකක් එකක් කෙරෙහි රූපය ආත්ම වශයෙන් දකියි යන ආදී නයින් සිවු ආකාරව ගැනීම් වශයෙන් පවතින වස්තු නිමිති කරගෙන උපන්, විද්‍යමාන අර්ථයෙන් වූ සිහිය ස්කන්ධ පංචක සංඛ්‍යාත කය කෙරෙහි වූ දෘෂ්ටියයි. සක්කාය දිට්ඨි නම් වේ. **දසවත්‍ථුකා මිච්ඡාදිට්ඨි** යනු ‘දුන් දෙයෙහි විපාක නැත. පුදන ලද්දෙහි විපාක නැත’ ආදී වශයෙන් පවතින මිථ්‍යාදෘෂ්ටි යයි. අතථ්‍ය වූ අවදෘෂ්ටිය, වරදවා ගැනීමෙන් විකෘත වූ දෘෂ්ටිය මිච්ඡා දිට්ඨි නම් වේ. අනර්ථය ගෙනදෙන බැවින් පඬිවරුන් විසින් පිළිකුල් කරන ලද දෘෂ්ටිය යන අරුතින් ද මිච්ඡාදිට්ඨි නම් වේ. එය නුනුවණින් පිවිසීම ලක්‍ෂණ කර ඇත්තේය. (සීලබ්බත) පරාමාසය කෘත්‍යකොට ඇත්තේය. මිථ්‍යා ප්‍රවේශය වැටහීම් කාරණා කොට ඇත්තේය. ආර්යයන් නොදකිනු කැමතිවීම පදනම්කොට ඇත්තේය. අතිමහත්ම වරදෙකැයි දතයුතුයි. **දසවත්‍ථුකා අන්තග්ගාහිකා දිට්ඨි** යනු ලෝකය ශාස්වතය. ලෝකය අශාස්වතය, ලෝකය අන්ත සහිතය, යන ආදී වශයෙන් පැවති, එක් එක් කොට්ඨාසය පිහිටාධාර කොටගෙන ග්‍රහණ (ගැනීම්) වශයෙන් මෙසේ පවත්නා දෘෂ්ටිය දශවස්තුක අන්තග්‍රාහික දෘෂ්ටියයි. **යා එවරූපා දිට්ඨි** යනු මෙබඳු වූ යම් දෘෂ්ටියක් වේද එයයි. **දිට්ඨිගතං** යනු දෘෂ්ටීන් වෙත නැඹුරු වූයේ යි, මේ දෘෂ්ටිය දෙසැටක් මිසදිටුවලට ඇතුළත් වූ බැවින් දිට්ඨිගත නම් වේ. දෘෂ්ටිය ම ඉක්මවීම අපහසු වෙතැයි යන අර්ථයෙන් ග්‍රහණ නම් වූයේ **දිට්ඨි ගහනං** දෘෂ්ඨි ගහන නම් වේ. තෘණ ගහණ, වන ගහණ, පර්වත ගහණ ආදිය මෙනි. සැක සහිතය. බිය සහිතය යන අර්ථයෙන් **දිට්ඨි කන්තාරං** දිට්ඨි කන්තාර නම් වේ. චෝර කාන්තාර, ව්‍යාල (වල් මෘගයන් ගැවසෙන) කාන්තාර, නිරුදක කාන්තාර, දුර්භික්‍ෂ කාන්තාරාදිය මෙනි. සම්මා දිට්ඨිය විනිවිදලීමේ අර්ථයෙන් ද විලෝමන (වැලැක්වීමේ) අර්ථයෙන් ද **දිට්ඨි විසූකායිකං **දිට්ඨි විසූකායික නම් වේ. මිථ්‍යා දර්ශන වනාහි උපදිනුයේ සම්‍යග් දර්ශනය විනිවිදලන්නේද විලෝම කරන්නේ ද වේ. කිසිකලෙක ශාකය ද කිසිකලෙක උච්ඡේදය ද ගැනීමෙන් දෘෂ්ටියෙන් විරූපව (විකෘත වූ) සසල වෙති’යි **දිට්ඨි විප්ඵන්‍දිතං** දිට්ඨි විප්පන්‍දිත නම් වේ. දෘෂ්ටිගතිකයා වනාහි එක් මතයක පිහිටීමට නොහැක්කේ වේ. කිසිවිටෙක ශාස්වතය ද තවත් විටෙක උච්ඡේදය ද අනුව පවතියි. දෘෂ්ඨියෙන් ම බැඳීමේ අර්ථයෙන් සංයෝජන වූයේ **දිට්ඨි සංයොජනං** දිට්ඨි සංයෝජන නම් වේ.
කිඹුල් ආදීන් පුරුෂයකු ඩැහැගන්නා සේ අරමුණු දැඩිව ගනිතියි යන අරුතින් **ගාහො** ‘ගාහ’ නම් වේ. පිහිටුවීමේ අරුතින් **පතිට්ඨාහො** පතිට්ඨා නම් වේ. මේ මිථ්‍යා දෘෂ්ටිය බලවත්ව පැවැත්වීමෙන් පිහිටුවා ගනියි. නිත්‍ය ආදී වශයෙන් ඇදහීමට පිවිසෙති. **අභිනිවෙසො** අභිනිවේස නමි. ධර්ම ස්වභාවය ඉක්මවා නිත්‍ය ආදී වශයෙන් දැඩිව ගනිති’යි (ස්පර්ශ කරති’යි) **පරාමාසො** පරාමාස නම් වේ. අර්ථය ගෙන දෙන නින්දිත මාර්ග යැයි නැතහොත් නින්දිත වූ අපායට යන මගයැයි **කුම්මග්ගො** කුම්මග්ග නම් වේ. යෝග්‍ය නොවන අවපථ (වැරදි මාර්ගය) වූ හෙයින් මිච්ඡාපථ නම් වේනුයි **මිච්ඡාපථො**, යම්සේ දිසාමූඪයකු (මංමුළා වූවකු) විසින් ‘මෙය අසුවල් ගමට යන මාර්ගය’යැයි ගන්නා ලද මුත්, එම ගමට නොපැමිණේ ද එසේම දෘෂ්ටිගතිකයා විසින් සුගතිගාමී මග යැයි ගන්නා ලද දෘෂ්ටිය ඔහු සුගතියට නොපමුණුවන්නේනුයි, අයථා අවපථයක් වන හෙයින් එය මිථ්‍යා පථයකි. ස්වභාව සහිත වූ හෙයින් **මිච්ඡත්තං** මිච්ඡන්ත නම් වේ. එහිම පරිභ්‍රමණය වන හෙයින් බාලයෝ මෙහි තරණය කරති’ යි **තිත්‍ථං** තීර්ථ නම් වේ. තීර්ථ වූයේ ද එම අනර්ථයට ආයතන වූයේ ද **තිත්‍ථායතනං** තීර්ථායතන නමි. තීර්ථකයන්ගේ නිජබිමැයි යන අරුතින් ද ‘නිවාස’ යැයි යන අරුතින් ද ‘නිවාස වූ’ අර්ථයෙන් ද ආයතන නම් වූයේයි තීර්ථායතන නම් වේ. විපරීත ඒෂණ (සෙවීම්) වූ ගැනීම හෝ විපරීත සෙවීම් වශයෙන් ගැනීම **විපරියෙසගාහො** විපරියෙසගාහ නම් වේ. **අසභාවගාහො** යනු විපරීත වූ ග්‍රහණයයි. අනිත්‍යයෙහි නිත්‍යයැයි ආදී නයින් පැවතීම් වශයෙන් පටලවා ගැනීම **විපල්ලාසො ගාහො** ‘විපල්ලාස ගාහ’ නම් වේ. උපාය රහිත ග්‍රහණය මිථ්‍යා ග්‍රහණයයි. ස්වභාව නොවූ අතථ්‍ය විෂයෙහි තථ්‍ය ස්වභාවය යැයි ගැනීම ද තථ්‍ය විෂයයෙහි අතථ්‍ය යැයි ගැනීම ද මිථ්‍යාග්‍රාහ වේ. **යාවතා** යනු යම්තාක්, **ද්වාසට්ඨි දිට්ඨිගතානි** යනු බ්‍රහ්මජාල සූත්‍රයෙහි දැක්වුණු ද්වාෂෂ්ටි දෘෂ්ටීහු ය.
**අච්ඡෙද සංකිනොපි ඵන්‍දන්ති** යනු පැහැර, මැඬලා බලාත්කාරයෙන් ගනිතියි උපන් සැකයෙන් ද සසල වෙති. **අච්ඡින්‍දන්තෙපි** යනු මෙහි කී පරිදි පැහැරගන්නා කල්හි ද **විපරිණාම සංකිනොපි** යනු විපර්යාස වශයෙන් අන්‍ය ස්වභාවයට යෙති’යි සැක කරමින් ද සැළෙනුයේ **විපරිණාමන්තෙපි** යනු විපරිණාමයට පැමිණෙන කල්හි ද **විපරිණතෙ පි** යනු විපරිණාමයට පත් වූ කල්හි ද **එන්‍දන්ති** යනු සසල වෙති. **සංඵන්‍දන්ති** යනු සර්වප්‍රකාරයෙන් ම සසල වෙති. **විප්ඵන්‍දන්ති** විවිධාකාරව සසල වෙති. **වෙධන්ති** යනු බිය දැක කම්පා වෙති. **පවෙධන්ති** තැති ගැනීම් බියෙන් විශේෂයෙන් කම්පා වෙති. **සම්පවෙධෙන්ති** යනු ලොමුඩැහැ ගැනීම් බියෙන් සර්වප්‍රකාරයෙන් ම කම්පා වෙති. **ඵන්‍දමානෙ** යනු දුතියා විභක්ති බහුවචනයි. **අප්පොදකෙ** යනු මද දියෙහි **පරිත්තොදකෙ** යනු කැළඹුණු දියෙහි **උදක පරියාදානෙ** යනු ක්‍ෂීණ වූ, ක්‍ෂය වූ දියෙහි **බලාකාහි වා** යනු කියන ලද අවශේෂ පක්‍ෂි ජාතීන් විසින් හෝ **පරිපාතියමානා** යනු වෙහෙසනු ලබන්නාහු, පෙළනු ලබන්නාහු **උක්ඛිපියමානා** යනු මඩ අතරින් අදිනු ලබන්නාහු, ගිලිනු ලබන්නාහු, **ඛජ්ජමානා** යනු කනු ලබන්නාහු, කවුඩන් විසින් (ගනු ලබන කල්හි) **ඵන්‍දන්ති** වෙවුලති. උකුසන් විසින් (ගනු ලබන කල්හි) **සම්ඵන්‍දන්ති** බෙහෙවින් සැලෙති. කොකුන් විසින් (ගනු ලබන කල්හි) **විප්ඵන්‍දන්ති** විශේෂයෙන් සසල වෙති. තුඩුවලින් ගන්නා ලද කල්හි මරණ බියෙන් **වෙධන්ති** වෙවුලති. තුඩුවලින් විඳිනු ලබන කල්හි **පවෙධන්ති** බෙහෙවින් වෙවුලති. මැරෙන කල අතිශයින්ම සැලෙති. -පෙ-
**පස්සිත්‍වා** යනු අගුණ, ආදීනව දැක, **තුලයිත්‍වා** ආනිසංස හා ආදීනව තුලනය කර, **තීරයිත්‍වා** යනු ආනිසංස හා ආදීනව විස්තර විමසා **විභාවයිත්‍වා** යනු වස්තු හීනතා දෝෂයෙන් මුදවා, ඉවත්කොට, **විභූතං කත්‍වා** යනු පැහැදිලිව නිගමනයකොට, සම්මතියක් බවට පත්කොට, නැතහොත් සංකීර්ණ (නො පැහැදිලි) දෝෂයෙන් මුදවා, වස්තු විභාග කිරීම් වශයෙන් දැක, නොපිරිසිඳීම් දොසින් මුදවා ප්‍රමාණ කිරීම් වශයෙන් තුලනය කර, වස්තු දෝෂයෙන් මුදවා විග්‍රහ කිරීම් වශයෙන් තීරණය කර, මුලාවීම් දෝෂයන් හරවා අග්‍ර දෙය අගය විභාග කිරීම් වශයෙන් විභාවනය කර (සලකා බලා) ගැටලු දොස් හරවා, ස්වභාවය විග්‍රහ කිරීම් වශයෙන් ප්‍රකට කර, **පහාය** යනු අත්හැර **පටිනිස්සජ්ජිත්‍වා** යනු දුරුකර, **අම්මායන්තො** යනු තෘෂ්ණා දෘෂ්ටීන් හේතුකොට ඇලුම් නොකරනුයේ, **අගණ්හන්තො** යනු දෘෂ්ටියෙන් පූර්වභාගයෙහි ප්‍රඥාවෙන් නොගනුයේ, **අපරාමසන්තො** යනු විතර්කයෙන් කල්පනා නොකරනුයේ **අනභිනි විසන්තො** යනු නියාමයෙන් බැසගත් දෘෂ්ටි වශයෙන් නො පිවිසෙනුයේ.
**අකුබ්බන්තො** යනු පරිග්‍රාහ තණ්හා වශයෙන් ඇලුම් නොකරනුයේ, **අජනයමානො** යනු පුනර්භව තණ්හා වශයෙන් නූපදවනුයේ **අසඤ්ජයමානො** යනු වෙසෙසින් ම නූපදවනුයේ **අනිබ්බත්තයමානො** යනු වස්තූන් පිළිබඳ තණ්හා වශයෙන් නූපදවනුයේ, **අනුඅභිනිබ්බත්තයමානො** යනු සර්වප්‍රකාරයෙන් ම නූපදවනුයේ, මේ වචනවල උපසර්ග යෙදීමෙන් අර්ථය වැඩිකරන ලදී. මෙසේ මෙහි පළමු ගාථාවෙන් ආශ්වාදය ද,
ඉන් අනතුරුව දැක්වූ ගාථා සතරින් ආදීනවයද දක්වා, ඉක්බිති උපාය සහිත නිස්සරණය ද (නික්මීම) නිස්සරණයෙන් මතු නිස්සරණානිසංසය ද දක්වනු පිණිස, නැතහොත් මේ ගාථා සියල්ලෙන්ම කාමයන්ගේ ආදීනවය ද ළාමක බව හා කිලිටි බව ද දක්වා, ඉක්බිති නෙක්ඛම්මයෙහි ආනිසංසය දක්වනු පිණිස **උභොසු අන්තෙසු** යන ආදී ගාථාද්වයය කීහු. එහි **උභොසු අන්තෙසු** යනු ඵස්ස - ඵස්ස සමුදයාදිය දෙකක් දෙකක් බැගින් වෙන් කිරීමෙහි **විනය්‍ය ඡන්‍දං** යනු ඡන්‍දරාගය දුරුකර, **ඵස්සං පරිඤ්ඤාය** යනු චක්‍ෂු සම්ඵස්සාදී ස්පර්ශය, නොහොත් ස්පර්ශානුසාරයෙන් එය හා සම්ප්‍රයුක්ත (යෙදුණු) වූ සියලු අරූප ධර්මයන් ද, එහි වස්තු ආරම්මණ වශයෙන් රූප ධර්මයන් ද යන සියලු ම නාමරූප ධර්මයන් ත්‍රිවිධ පරිඥාවන්ගෙන් මනාව දැන, **අනනුගිද්ධො** යනු රූපාදී සියලු ධර්මයන්හි ගිජු නොවූයේ **යදත්තගරහි තද කුප්පමානො** යනු යම් ක්‍රියාවක් තමාට ම ගර්හාවක් වේද (ආත්ම ගෞරවයට හානිකර වේද) එබඳු දෙයක් නොකරනුයේ, **නලිප්පති දිට්ඨිසු තෙසු ධීරො** මෙබඳු ස්වරූප ඇති ධෛර්ය සම්පන්න ධීරයා දුටු, ඇසූ ධර්මයන් කෙරෙහි (තණ්හාලේප, දිට්ඨිලේප යන) දෙකින් එක් ලේපයකින් (කිලුටෙකින්) හෝ නො වැකුණේ වේ. අහස මෙන් නොවැකුණේ පිරිසිදු බවට පැමිණියේ වේ.
**ඵස්සො එකො අන්තො** යනු ස්පර්ශය එක් සීමාවෙකි. ස්පර්ශ කරනු ලැබේනුයි ඵස්ස නමි. ඒ මේ ස්පර්ශය, ස්පර්ශ කිරීම ලක්‍ෂණකොට ඇත්තේය. ගැටීම කෘත්‍ය කර ඇත. සන්නිපාතය (එක්වීම) වැටහීම් කොට ඇත්තේය. යොමු වූ විෂයය පදනම් කොට ඇත්තේය. මෙය අරූප ධර්මයක් වූයේ අරමුණු ස්පර්ශ කිරීම් ආකාරයෙන්ම පවතින්නේ නුයි ස්පර්ශය ලක්‍ෂණ කොට ඇත්තේය. තැනෙකින් හෝ නො ඇලෙනුයේ නමුදු ඇස රූපය මෙන් ද කණ ශබ්දය මෙන් ද ‘වස්තුව හා අරමුණු ගැටෙති’යි ගැටීම කෘත්‍යකොට ඇත්තේය. වස්තු අරමුණු යන දෙකෙහි ගැටීමෙන් උපන් බැවින් හෝ සම්ප්‍රාප්ති අර්ථ සහිත රස (කෘත්‍ය) වශයෙන් ගැටීම රසය (කෘත්‍ය) කොට ඇත්තේ යයි දතයුතුයි. අටුවායෙහි මෙය කියන ලදමැයි;
‘කාම, රූප, අරූප, ලෝකෝත්තර යන චතුර්භූමික ස්පර්ශය ස්පර්ශන ලක්‍ෂණ නැත්තේ නම් නොවේ. සංඝට්ටන රසය (කෘත්‍ය) වනාහි පංචද්වාරික ම වේ. පංචද්වාරික ගැටීමට වනාහි ඵුසන ලක්ඛණය, සංඝට්ටන රසය යන නම් වේ. මනෝද්වාරික ගැටීමට ‘ඵුසන ලක්ඛණ’ය යන නම යෙදේ. ‘සංඝට්ටන රස’ යන නම නොයෙදේ.’
යනුවෙන් මෙසේ ද කියා මෙම සූත්‍රය ද කීහ –
‘යම්සේ මහරජ, බැටළුවන් දෙදෙනෙක් පොර වදින්නාහු ද, එක් බැටළුවෙක් ඇස මෙනැයි දැකිය යුත්තේ ය. අනෙකා රූපය මෙනැ’යි දැකිය යුත්තේය. ඔවුන්ගේ එක්වීම ස්පර්ශය මෙනැ’යි දැකිය යුත්තේය. මෙසේ ස්පර්ශය, ස්පර්ශන ලක්‍ෂණ ඇත්තේ ද, සංඝට්ටන (ගැටීම්) කෘත්‍ය ඇත්තේ ද වේ. තවද, මහරජ, යම්සේ කයිතාලම් දෙකක් වාදනය කරනු ලබන්නේ ද, එසේම අතුල් දෙකක් ද වාදනය කරනු ලබන්නේ ද (තාලය ගැනීමට අත්ලෙන් අත්ල ගසනු ලබන්නේ ද) එවිට, එක් අත්ලක් ඇස මෙනැ’යි දැකිය යුත්තේ ය. අනෙක රූපය මෙනැ’යි දැකිය යුත්තේය. අතුල් දෙක එක්වීම ස්පර්ශය මෙනැ’යි ද දැකිය යුත්තේ ය. මෙසේ ස්පර්ශය ස්පර්ශන ලක්‍ෂණ ඇත්තේ ද, සංඝට්ටන කෘත්‍ය ඇත්තේ ද වේ.’ යනුවෙන් විස්තර වේ.
යම්සේ ‘චක්ඛුනා රූපං දිස්වා’ ආදියෙහි චක්ඛු විඤ්ඤාණාදිය චක්ඛු ආදී නාමයෙන් ම කියන ලද ද, මෙසේ මෙහි ද ඒ චක්ඛු විඤ්ඤාණාදිය චක්ඛු නාමයෙන් කියන ලදැ’යි දතයුතුයි. එහෙයින් **එවං චක්ඛු දට්ඨබ්බං** යන ආදියෙහි **එවං චක්ඛු විඤ්ඤාණං දට්ඨබ්බං** (මෙසේ චක්ඛු විඤ්ඤාණය දතයුතුයි.) යන මේ නයින් අර්ථය දතයුතුයි. මෙසේ ඇතිකල්හි, චිත්ත හා ආරම්මණ යන දෙකෙහි ගැටීමෙන් මේ සූත්‍රයෙහිද කෘත්‍යාර්ථවත් වූම රස ශබ්දයෙන් ‘සඝට්ටන රසො’ යනු සිද්ධ වේ. (වත්‍ථු, ආරම්මණ, විඤ්ඤාණ යන) ත්‍රිකයෙහි එක්වීමෙන් වූ සමූහය තමාගේ පැවැත්මට හේතුකාරණා වීම් වශයෙන් දක්වන ලද බැවින්, මෙම සන්නිපාතය (ස්පර්ශයෙහි) වැටහීම (ඵලය) වන්නේය. මෙය වනාහි, සූත්‍රයෙහි ‘තිණ්ණං සංගති ඵස්සො’ යනුවෙන් කාරණා යෝග වශයෙන් දක්වන ලද බැවින්, එම ආකාරයෙන්ම එළඹ සිටින්නේ ද වෙති’යි ‘සන්නිපාත පච්චුපට්ඨානං’ති (සන්නිපාතය වැටහීම් කාරණයකොට ඇත්තේ යැයි) කියන ලදී.
ඵලාර්ථයෙහි වූ ‘පච්චුපට්ඨාන’ ශබ්දයෙන් ද ‘වේදනා පච්චුපට්ඨාන (වේදනාව එළඹ සිටි ඵලය කොට ඇත්තේ) නම් වේ. එම (ත්‍රිකයෙහි) ඵලය වූ වේදනාව එළවති යි, දනවතියි යන අර්ථයි. උපදවනුයේ ද යම්සේ බාහිර වූ උණුසුම ප්‍රත්‍යයකොට ඇත්තා වූම ලාක්‍ෂා (ලහ) යැයි කියනු ලබන ධාතු විශේෂය ඇසුරු කළ උණුසුම, තමා ඇසුරෙහි වූ (ලහ කඩෙහි) මොළොක් බව ඇති කරන්නේ වේ. (එහෙත්) තමාට ප්‍රත්‍යය වූයේ නමුදු, ගිනිසිළු හා අඟුරු පහවී (නිවී) උණුසුම නැති වූ කල එසේ නොවේ. මෙලෙසින් ම වස්තු - ආරම්මණ සංඛ්‍යාත වූ අනෙකක් ප්‍රත්‍යය කොට ඇත්තා වූම (වේදනාව), සිත ඇසුරෙහි ම වූ හෙයින්, තමාට නිශ්‍රය වූ සිත ම මේ වේදනා - උප්පාදක (වේදනාව උපදවන්නා) වේ. (එහෙත්) තමාට ප්‍රත්‍යය වූ නමුදු (හුදෙක්) හා ආරම්මණ කෙරෙහි (උපදිනුයේ) නොවේයැ’යි දතයුතුය. එයට (අදාළ විෂයයට) අනුරූප වූ පරිදි යොමුකරන ලද ඉන්‍ද්‍රියය විසින් පිළියෙළ කරන ලද විෂයයෙහි බාධා රහිතව උපදවන ලද හෙයින් මේ (ස්පර්ශය) ‘ආපාථගත විසය පදට්ඨාන’ (යොමුවට පැමිණි විෂයය පදට්ඨාන පදනම්කොට ඇත්තේය)යි කියනු ලැබේ.
ස්පර්ශය යමෙකින් හටගනියි ද, උපදියි ද, එය ‘ඵස්ස සමුදය’ යි කියනු ලැබේ. කියන ලදැමයි. ‘සළායතන පච්චයා ඵස්සො’ (ෂඩායතනයෙන් ප්‍රත්‍යය කොටගෙන ස්පර්ශය උපදියි.) යනුවෙනි. අතිගරුක වූ (සුඛ-දුක්ඛ) වේදනා දුකය (ද්විකය) කාල වශයෙන් කියන ලදී. උපේක්‍ෂාව වනාහි ශාන්ත වූ හෙයින් සුබම වෙතැ’යි කියන ලද හෙයින් උපේක්‍ෂා වේදනාව සුඛ වශයෙන් ගෙන සුඛ-දුඃඛ වශයෙන් ද, නාම-රූප දුක (ද්වික) ය, රූප අරූප වශයෙන් ද, ආයතන දුකය. සසර පැවැත්ම වශයෙන් ද, සක්කාය දුකය පංචස්කන්ධ වශයෙන් ද කියන ලදැයි දතයුතුයි. එහි සැප ගෙන දෙතියි **සුඛා** සුඛ (වේදනාවයි, ‘විඳිනු ලැබෙති’යි **වෙදනා** වේදනායි. **දුක්ඛා** දුක් ගෙන දෙතියි දුඃඛ (වේදනා) යි, නැමීම් ලක්‍ෂණ ඇත්තේනුයි **නාමං** නමි. විනාශවීම් ලක්‍ෂණකොට ඇත්තේ **රූපං** රූපයයි. චක්‍ෂු ආයතනාදී අභ්‍යන්තර ආයතන සයයි. රූපායතනාදිය බාහිරායතන හයයි. රූපස්කන්ධාදී පංච ස්කන්ධයයි. විද්‍යාමානාර්ථයෙන් **සක්කායො** සක්කායයි. අවිද්‍යා කර්ම, තණ්හාව, ආහාර, ඵස්ස, නාමරූප යන මොවුහු **සක්කාය සමුදයො** සක්කාය සමුදයයි.
**චක්ඛු සම්ඵස්සො** යන්නෙහි ‘චක්ඛතීත චක්ඛු’ (දක්නේනුයි චක්ඛු නමි.) රූපය ආශ්වාදනය කරති’යි, විභාවනය කරති’යි, යන අර්ථයි. චක්‍ෂුයෙන් පවත්නා ස්පර්ශය ‘චක්ඛු සම්ඵස්ස’ නම් වේ. එය වනාහි තමා හා එක්ව යෙදුණු වේදනාව සමග (සූවිසි ආකාර ප්‍රත්‍යයන් අතුරෙන්) සහජාත, අඤ්ඤමඤ්ඤ, නිස්සය, විපාක, ආහාර, සම්ප්‍රයුක්ත, අත්‍ථි, අවිගත වශයෙන් අට ආකාරයකින් ප්‍රත්‍යය වේ. අසනුයේ නු’යි **සොතං** සෝත නමි. එය සම්භාර (උපකරණ) සහිත කන්සිදුර ඇතුළත තුනී තඹවන් ලොම් එක්වීමෙන් සෑදුන මුද්දක ආකාර ඇති පෙදෙසෙහි ශ්‍රෝත විඤ්ඤාණාදියට සුදුසු පරිදි වස්තු ද්වාර භාවය සපයමින් සිටියි. ශ්‍රෝතයෙන් පැවති ස්පර්ශය **සොත සමඵස්ස** නමි. ඝාණ සම්ඵස්ස ආදියෙහි ද මේ නයයි. ආඝ්‍රාණ කරනුයේ නු යි **ඝාණං** ඝාණ නමි. එය සම්භාර සහිත නාස් බිලයෙහි ඇතුළත, එළු පියසටහන් ඇති ප්‍රදේශයෙහි ඝාණ විඤ්ඤාණාදියට සුදුසු පරිදි වස්තු ද්වාරභාවය සපයමින් සිටියි. ජීවිතය කැඳවානු’යි **ජිව්හා** ජිව්හා නමි. රස විඳීමේ අරුතින් හෝ ජිව්හා නමි. එය සම්භාර (උපරකණ) සහිත දිවෙහි අග, මුල හා පැති හැර උපරිම තල මධ්‍යයෙහි බිඳුණු උපුල් පෙත්තක ආකාර ඇති පෙදෙසෙහි ජිව්හා විඤ්ඤාණාදියෙහි යෝග්‍ය පරිදි වස්තු ද්වාර භාවය සපයමින් සිටියි. පිළිකුල් සහගත වූ ආශ්‍රව සහිත ධර්මයනට නිවාස වූයේනු’යි **කායො** කාය නමි. ‘ආය’ යනු උත්පත්ති ස්ථානයයි. මේ කයෙහි යම්තාක් තමාගේ යැයි දැඩි ලෙස ගනු ලබන පැවැත්මක් වේද, එහි බොහෝසෙයින් ඒ කාය ප්‍රසාදය කාය විඤ්ඤාණාදීනට සුදුසු පරිදි වස්තු ද්වාරභාවය සපයමින් සිටියි. දන්නේ නුයි ‘මන’ නම් වේ. **මනො** මන නම් වේ. අවබෝධ කරතියි යන අර්ථයි. ‘මනො’ යනු, ආවර්ජන සහිත භවාංගයයි. මනසින් පැවති ස්පර්ශය **මනො සමඵස්සො** මනෝ සම්ඵස්ස නම් වේ.
ස්පර්ශය සවැදෑරුම් වුවත් දෙවැදෑරුම් ව ම සංග්‍රහ වන බව දැක්වීමට **අධිවචන සම්ඵස්සො පටිඝ සමඵස්සො** අධිවචන සම්ඵස්සය පටිඝ සම්ඵස්ස යැයි කියන ලදී. මනෝද්වාරිකව සිදුවන ස්පර්ශය අධිවචන සම්ඵස්ස නමි. පංචද්වාරික වූ වස්තු ආරම්මණාදීන්ගේ ගැටීමෙන් උපදින බැවින් පටිඝ සම්ඵස්ස නම් වේ.
සුඛ වේදනා සහිත අරමුණ කෙරෙහි ඇතිවනුයේ **සුඛවේදනීය** ස්පර්ශයයි. දුක්ඛ වේදනා සහිත අරමුණෙහි ඇතිවනුයේ දුක්ඛ වේදනීය ස්පර්ශයයි. අදුක්ඛම සුඛ වේදනා සහිත අරමුණෙහි ඇතිවනුයේ අදුක්ඛමසුඛවේදනීය ස්පර්ශයයි. එහි සැප ගෙනදෙනුයේ **සුඛං** සුඛයයි. එය යමකු කෙරෙහි ඇතිවේ ද, ඔහු සුවපත් කරති’යි යන අර්ථයි. සුඛ නම් වේ. කාය චිත්ත ආබාධයන් කා දමති’යි, මනාසේ සාරා දමති’යි හෝ යන අරුතින් ද සුඛ නම් වේ. දුකට පමුණුවනු’යි **දුක්ඛං** දුක්ඛයි. එය යමකු තුල උපදී ද, ඔහු දුකට පත්කරති’යි යන අර්ථයි. දුක් ද නොව සැප ද නොවූයේ **අදුක්ඛමසුඛං** නම් වේ. ‘ම’ යන්න පද සන්ධි පිණිස කියන ලදී.
එහි **කුසලො** යනු එක් විසි කුසල් සිත්වලින් යුක්ත වූයේයි, **අකුසලො** යනු දොළොස් අකුසල් සිත්වලින් යුක්ත වූයේ අව්‍යාකතො යනු ඉතිරි විපාක, කිරිය යන අව්‍යාකත චිත්තයන්ගෙන් යුක්ත වූයේ,
පුනර්භව ප්‍රභේද වශයෙන් දක්වනුයේ **කාමාවචරො** යන ආදිය කීහු. පනස් හතරක් (54) වූ කාමාවචර සිත්වලින් යුක්ත වූයේ, **කාමාවචරො** කාමාවචර නමි. කාමය හැරදමා රූපයෙහි හැසිරෙනුයේනු’යි **රූපාවචරො** රූපාවචර නමි. කුසල අව්‍යාකත වශයෙන් පසළොස් රූපාවචර සිත්වලින් යුක්ත වූයේයි, කාමය ද රූපය ද අත්හැර අරූපයෙහි හැසිරෙනුයේ නු’යි **අරූපාවචරො** අරූපාවචර නමි. කුසල, අව්‍යාකත වශයෙන් දොළොස් අරූපාවචර සිත්වලින් යුක්ත වූයේනු’යි අරූපාවචර නමි.
ඉක්බිති නැඹුරුවීම් වශයෙන් දක්වමින් **සුඤ්ඤතො** යන ආදිය කීහු. එහි **සුඤ්ඤතො** යනු රාග දෝස මෝහයන්ගෙන් ශූන්‍ය වූ බැවින් ශූන්‍යතා නම් වේ. රාග, ද්වේෂ, මෝහ යන නිමිතිවලින් මිදුණු බැවින්, ඒ නිමිති රහිත බැවින් **අනිමිත්තො** නම් වේ. රාග, ද්වේෂ, මෝහ යන ප්‍රණිධීන්ගේ (පැතුම්වල) අභාවයෙන්, **අප්පණිහිතො** අප්පනිහිත යැයි කියනු ලැබේ.
ඉක්බිති සසර වටට ඇතුළත් වීම හා ඇතුළත් නොවීම් වශයෙන් දක්වනු සඳහා ‘**ලොකියො**’ යනාදිය කීහු. කැඩීම් බිඳීම් අරුතින් සංසාර වර්තය ‘ලෝක’ යැයි කියනු ලැබේ. එහි ඇතුලත් වූ බැවින්, ලෝකයෙහි නියුක්ත වූයේයි යන අර්ථයෙන් **ලොකියො** ලෝකිය නම් වේ. උත්තීර්ණ වූයේනුයි උත්තර නම් වේ. ලෝකයට ඇතුලත් නොවූ බැවින් ලෝකයෙන් එතරවූයේ යන අර්ථයෙන් **ලොකුත්තරො** ලෝකුත්තර නම් වේ. **ඵුස්සනා** යනු ස්පර්ශ කිරීම් ආකාරයයි. **සම්ඵුස්සනා සම්ඵුසිතත්තං** යි යනුවෙන් උපසර්ග යොදා එහි අර්ථය දියුණු කරන ලදී.
**එව ඤාතං කත්‍වා** යනු මෙසේ ප්‍රකට බවට පත්කොට, **ජානන්තො තීරෙති** යනු ඉදින් මතු කිවයුතු ආකාරයෙන් සිතතොත්, අනිත්‍ය ආකාර වූ අවසානයක් ඇති හෙයින් ද ආරම්භයක් හා අවසානයක් ඇති හෙයින් ද **අනිච්චතො** අනිත්‍ය වශයෙන් තීරණය කරයි. ඉපදීමේ හේතුවෙන් නැවත නැවත පෙළනු ලබන හෙයින් ද දුකට වස්තුවන හෙයින් බැවින් **දුක්ඛතො** දුක් වශයෙන් තීරණය කරයි. ප්‍රත්‍යයන් (ගිලාන ප්‍රත්‍යය)ගෙන් යැපිය යුතු වන හෙයින් ද, රෝගයන්ට මුල්වන හෙයින් ද **රොගතො** රෝග වශයෙන් (තීරණය කරයි) සූලයනට (රුජාවනට) යෝග්‍ය වූ හෙයින් දුක් වශයෙන් ද, කෙලෙස් අසූචි (සැරව) වගුරුවන හෙයින් හා උත්පාද (ඉපදීම) ජරා, භංග (මරණ) යන්ගෙන් ඉදිමී, පැසවා, බිඳී යන හෙයින් **ගණ්ඩතො** ගඩක් (ගෙඩියක්) වශයෙන් ද (තීරණය කරයි) පීඩාජනක වන බැවින් ද ඇතුළත පාරවන බැවින් හා ඉවත් කිරීමට අපහසු බැවින් **සල්ලතො** හුලක් වශයෙන් ද (තීරණය කරයි.) විෂ පතුරුවන බැවින් ද පරිහානිය ලඟා කරන බැවින් ද දුකට වස්තුවන බැවින් ද **අඝතො** විපතක් වශයෙන් ද පරාධීන බව ඇතිකරන හෙයින් ද ආබාධයනට පදනම වන බැවින් ද **ආබාධතො** ආබාධ වශයෙන් ද වසඟ කළ නොහැකි බැවින් ද වෙනස්වන ස්වරූප ඇති බැවින් ද **පරතො** තමා සතු නොවීම් වශයෙන් ද (තීරණය කරයි.) ව්‍යාධි ජරා මරණයන්ගෙන් සිඳී බිඳී යන බැවින් **පලොකතො** නැසෙනසුලු වූවක් වශයෙන් ද නොයෙක් ව්‍යසන එළවන ගෙනදෙන හෙයින් **ඊතිතො** උපද්‍රවයක් වශයෙන් ද (තීරණය කරයි.) අවිපරීත නොවරදිනසුලු වූ, මහත් වූ අනර්ථයන් එළවන හෙයින්ද සියලු උවදුරුවලට වස්තුවන හෙයින් ද **උපද්දවතො** උපද්‍රව වශයෙන්ද සියලු භයට ආකරයක් වූ බැවින් ද ‘දුක්ඛවූපසම’ යැයි කියනු ලබන පරම (උතුම් ම) අස්වැසිල්ලට ප්‍රතිවිරුද්ධ වූ බැවින් ද **භයතො** භය වශයෙන් ද නොයෙක් අනර්ථයන් විසින් ලුහුබඳනා ලද බැවින් ද, දොස් නැමති හුල් ඇවිණී ඇති බැවින් ද උපසර්ගයක් (උපද්‍රවයක්) මෙන් ඉවසිය හැකිවන හෙයින් ද **උපසග්ගතො** උපද්‍රවයක් වශයෙන් ද ව්‍යාධි ජරා මරණයන්ගෙන් මෙන් ම ලාභාදී අෂ්ටලෝක ධර්මයන්ගෙන් ද සැලෙන හෙයින් **චලතො**. චල වශයෙන් ද කෘත්‍ය සහිත උපක්‍රමයෙන් බිඳීමට පමුණුවනසුලු බැවින් **පභංගුතො** පභංගු (බිඳෙනසුලු) වශයෙන් ද (තීරණය කරයි.) සියලු අවස්ථාවන්හිදී ම විනාශ වන බැවින් ද කල් පැව තීම තිර නොවන හෙයින් ද **අද්ධුවතො** අස්ථිර වශයෙන් ද රැකවරණ සහිත හෙයින් ද ක්‍ෂේම ස්වභාවයක් ආරක්‍ෂාවක් නොලැබිය හැකි හෙයින් ද **අතානතො** අනාරක්ෂිත වශයෙන් ද (ආරක්‍ෂා සඳහා) සැඟවීමට නොසුදුසු වන රැකවරණ සැලසීමක් නොකළ හැකි බැවින් ද, **අලෙනතො** සැඟවුණාවුන්ට ද රක්‍ෂස්ථාන නොවීම් වශයෙන් ද ආශ්‍රිතයන්ට භයට සරණ (පිහිට) වන බවක් නැති හෙයින්, **අසරණතො** අසරණ (සරණ නොවීම්) වශයෙන් ද පරිකල්පනය කළ පරිදි ස්ථිර, සුභ, සුබ ස්වභාවයෙන් හිස් වූ හෙයින් **රිත්තතො** රික්තයක් වශයෙන් රික්ත වූ බැවින් ම **තුච්ඡතො** තුච්ඡ වශයෙන් ද අල්ප (මද) බව හෝ අල්ප වූ දෙයක් ලෝකයෙහි තුච්ඡයැයි කියනු ලැබේ. ස්වාමියකු, නේවාසිකයකු, වේදකයකු (දන්වන්නකු) කාරකයකු (කළමනා කරන්නකු) අධිෂ්ඨායකයකු (කාර්ය විධායකයකු) නොමැති හෙයින් **සුඤ්ඤතො** ශූන්‍ය වශයෙන් ද (තීරණය කරයි.)
තමා ද (තමාට ම) මේ අස්වාමික වීම් ආදියෙන්) **අනත්තතො** අනාත්ම වශයෙන් තීරණය කරයි.) පැවැත්ම දුකක් වන හෙයින් ද, දුක ද ආදීනවයක් වන හෙයින් ද **ආදීනවතො** ආදීනව වශයෙන් (තීරණය කරයි.) නැතහොත් දිළිඳු බව පැමිණෙති’ යි පවතිති’යි යන අරුතින් **ආදීනවො** ආදීනව නමි. දිළිඳු මිනිසාට මේ අභිධානයෙකි. ස්කන්ධයන් ද දිළින්දන් මෙන් ආදීනව හා සමානවන බැවින් ආදීනවතො, ආදීනව වශයෙන් තීරණය කරයි.) ජරාවෙන් ද මරණයෙන් ද යන දෙපරිද්දෙන්ම වෙනස්වන ස්වභාව ඇති හෙයින් **විපරිණාම ධම්මතො** විපරිණාම ධර්ම වශයෙන් (තීරණය කරයි.) දුබල බැවින් බොරුහර (එළය) මෙන් සුඛ නැමති හරය නොදැනවිය හැකි හෙයින් ද **අසාරකතො** අසාර වශයෙන් (තීරණය කරයි.) දුකට හේතුවන බැවින් **අසමූලතො** අසමූල වශයෙන් චිත්තමුඛ (මිහිරි වදන් ඇති) සතුරකු මෙන් විශ්වාසය නසන හෙයින්, **වධකතො** වධකයකු වශයෙන් දිවි තොර කරන හෙයින් ද අභාවය ඇතිකරන බැවින් ද **විභවතො** විභව වශයෙන් ද ආශ්‍රවයනට පදනම වන බැවින් **සාසවතො** සාශ්‍රව වශයෙන් හේතු ප්‍රත්‍යයෙන් හටගන්වන ලද බැවින් **සංඛතතො** සංඛත වශයෙන් මෘත්‍යුමාර කෙලෙස් මාරයනට ගොදුරුවන බැවින් **මාරාමිසතො** මාරාමිස වශයෙන් ද (තීරණය කරයි.) ජාති, ජරා, ව්‍යාධි, මරණ ස්වභාව කොට ඇති බැවින් **ජාති ජරා ව්‍යාධි මරණධම්මතො** ජාති ජරා ව්‍යාධි මරණ ස්වභාව වශයෙන්, ශෝක පරිදේව උපායාසයන්ට හේතුවන බැවින් **සොක පරිදෙව උපායාස ධම්මතො** ශෝක පරිදේව උපායාස ස්වභාව වශයෙන් තණ්හා, දෘෂ්ටි, දුශ්චරිත සංකිලේසයනට විෂය ස්වභාව ඇති බැවින්, **සංකිලෙසික ධම්මතො** සංක්ලේශ ස්වභාව (වශයෙන්) ද අවිද්‍යා, කර්ම, තණ්හා, සළායතන වශයෙන් උපදින හෙයින් **සමුදයතො** සමුදය වශයෙන් ද ඔවුන්ගේ අභාවයෙන් **අත්‍ථංගමතො** අත්‍ථංගම වශයෙන් ද ස්පර්ශයෙහි ඡන්‍දරාග වශයෙන් මිහිරි වූ ආශ්වාදයෙන් **අස්සාදකො** ආශ්වාද වශයෙන් ද, ස්පර්ශයේ විපරිණාම (වෙනස්වීමේ) ස්වභාවයෙන් **ආදීනවතො** ආදීනව වශයෙන් ද ආශ්වාද ආදීනව දෙකින්ම නික්මීම් වශයෙන් **නිස්සරණතො** යනු නිස්සරණ වශයෙන් ද **තීරෙති** යනු තීරණය කරයි යනුවෙන්, මේ සියලුම තන්හි ඉතිරි (සම්පූර්ණ කළ යුතු) පාඨයයි.
**පජහති** යනු ඒ සන්තානයෙන් බැහැර කරයි. **විනොදෙති** යනු දැදුරු කරයි. (පහ කරයි.) **බ්‍යන්තීකරොති** අවසන් කරයි. **අනභාවංගමෙති** යනු ක්‍රමයෙන් අභාවයට පමුණුවයි. යම්සේ වනාහි තල්ගසෙක් මුල උදුරා, එය පිහිටා තිබූ එම බිම් පෙදෙස පමණක් ඉතිරි කළ කල්හි, නැවත එම තල්ගසෙහි හටගැනීමක් සිදු නොවේද, මෙසේ ආර්ය මාර්ග නැමති ක්‍ෂත්‍රයෙන් (සැතින්) රූපාදී (ස්කන්ධ) කෘත්‍යයන් උදුරා එම රූපාදීන් පෙර උපන් විරූ බැවින් වස්තු මාත්‍රයක් බවට පත්කරන ලද කල්හි, ඒ සියල්ල **තාලවත්‍ථුකතා** (තාල වස්තු බවට පත්කරන ලදැ’යි) කියනු ලැබේ. **යස්සසො** යනු යම් පුද්ගලයෙකුගේ මේ ගිජු බව, **සමුච්ජින්නො** යනු මනාව සිඳිනා ලද්දේ ද, **වූපසන්තො** යනු ආර්ය ඵලයෙන් සන්සිඳුවන ලද්දේ ද **පටිප්පස්සද්ධො** යනු පටිප්පස්සද්ධි ප්‍රහාණයෙන් බහාතබන (මුදාහරින) ලද්දේ ද, උපසර්ග යෙදීමෙන් පදයන්ගේ අර්ථය දියුණු කරන ලදී. **අභබ්‍බුප්පත්තිකො** යනු නැවත ඉපැදිය නොහැකි බවට පත්කරන ලද්දේ ද, **ඤාණග්ගිනා දඩ්ඪො** යනු මාර්ග ඥාන නැමති ගින්නෙන් දවන ලද්දේ ද, නොහොත්, බහා තැබූ බඳුනත් සමග ම ඉවත දමන ලද විසක් මෙන් පිහිටා තුබූ තැනත් සමගම ප්‍රහීණ කරන ලදැයි ද, මුලින් සිඳින ලද විස වැලක් මෙන් මුලත් සමග සිඳලන ලදැයි ද, ‘සමුච්ඡින්න’ නම් වේ. උඳුනෙක්හි දිය ඉස නිවා දැමූ අඟුරු මෙනැයි ‘වූපසන්ත’ නම් වේ. නිවා දමන ලද අඟුරු මත වැටුණු ජලය මෙනැයි ‘පටිප්පස්සද්ධ’ නම් වේ. අංකුර හටගැනීමේ හේතු සිඳලන බීජයන් මෙනැ’යි ‘අභබ්බුප්පත්තික නම් වේ. හෙණ ගැසූ විස රුකක් මෙනැ’යි ‘ඤාණග්ගිනා දඩ්ඪ’ නම් වේ, යනුවෙන් ඇතැමෙක් විස්තර කෙරෙති.
**චත්තගෙධො** යන මෙය ස්වකීය භාවය අත්හැරීම් වශයෙන් කියන ලදී. **විගතගෙධො** යන මෙය අරමුණෙහි ආලය සහිත බව අත්හැරීම් වශයෙනි. **වන්තගෙධො** මෙය නැවත නොගන්නා බව දැක්වීම් වශයෙනි. **මුත්තගෙධො** යන මෙය මිදුනහුගේ ද කිසිතැනෙක නැවැත්මක් (ඇනහිටීමක්) නැති බව දැක්වීම් වශයෙනි. **පටිනිස්සට්ඨගෙධො** යනු මෙය ගත් විරූ දෙය අත්හැරීම දැක්වීම් වශයෙන් කියන ලදී. **වීතරාගො** යනු දුරු වූ රාග ඇත්තේ, **චත්තරාගො** යනු ඉහත කියූ පරිදි යෙදිය යුතුයි. එහි ගිජුවීම් වශයෙන් **ගෙධො** ගේධ යැයි කියන ලදී. රඤ්ජනය (ඇලීම්) වශයෙන් **රාගො** රාග යැයි කියන ලදී. **නිච්ඡාතො** යනු තණ්හා නැත්තේයි, ‘නිච්ඡදො’ යන පාඨය ද යෙදේ. තණ්හා නැමති වහලින් තොර වූයේයි. **නිබ්බුතො** යනු නිවුණු ස්වභාව ඇත්තේයි. **සීතිභූතො** සීත ස්වභාව ඇත්තේ යි, **සුඛපටිසංවෙදී** යනු කායික චෛතසික සුවය අනුභව කිරීම් ස්වභාව ඇත්තේය. **බ්‍රහ්මභූතෙන** උතුම් ස්වභාව ඇති, **අත්තනා** යනු සිතින්,
**කතත්තා ච** පව්කම් කළ බැවින්, **අත්තතා ච** කුසල් නොකළ බැවින්, **කතං මෙ කායදුච්චරිතං අකතම්මෙ කාය සුචරිතං** යන ආදිය ද්වාර වශයෙන් ද අවිරති විරති වශයෙන් ද කර්මපථ වශයෙන් ද කියන ලදී. **සීලෙසු න පරිපූරකාරී** යන ආදිය වතු පාරිශුද්ධි ශීල වශයෙන් කියන ලදී. **ජාගරියමන යුත්තො** යනු පංච ජාගරණ (නිදිවැරීම්) වශයෙන් **සති සම්පජඤ්ඤෙන** යනු අර්ථ සහිත සිහිකිරීම් වශයෙන්, **චත්තාරො සතිපට්ඨානා** යන ආදිය (බෝධිපාක්‍ෂික ධර්ම) ලෞකික ලෝකෝත්තර වශයෙන් බෝධිපාක්ෂික ධර්මයෝ යි. **දුක්ඛං මෙ අපරිඤ්ඤාතං** ආදී වූ පද සතර, ආර්ය සත්‍ය වශයෙන් කියන ලදැයි දතයුතුයි. එය අර්ථ වශයෙන් ඒ ඒ තැන කියන ලද බැවින් ප්‍රකට වූයේය.
**ධීරො පණ්ඩිතො** යන මේ පද සතෙහි අර්ථ ඉහත කියන ලද්දේමය. තවද දුකෙහි කම්පා නොවීම් අර්ථයෙන් **ධීරො** ධීර නම් වේ. සුවයෙහි නො ඉල්පීම් අර්ථයෙන් **පණ්ඩිතො** පණ්ඩිත නම් වේ. දිට්ඨ ධම්මික මෙලෝ පරලෝ යහපතෙහි කළ පරිචය (පුරුදු) ඇත්තේ **පඤ්ඤවා** පඤ්ඤාවන්ත නම් වේ. ආත්මාර්ථ පරාර්ථ දෙක්හි නිසල වූයේ යන අරුතින් **බුද්ධිමා** බුද්ධිමා නමි. ගැඹුරු මෙන්ම ප්‍රකටය යන අර්ථයෙන් ද නොපසුබස්නා යන අර්ථයෙන් ද **ඤාණී** ඤාණී නම් වේ. සැඟවුණු වැසුණු යන අර්ථයෙන් ද අවකාශ සැලැස්වීමේ අර්ථයෙන් ද **විභාවී** විභාවී නම් වේ. කෙලෙස් රහිත, විශිෂ්ට චරිතයකැ’යි යන අර්ථයෙන් තුලාවක් සමාන වූයේයි. **මෙධාවී** මේධාවී නම් වේ. **නලිප්පති** යනු ඉපැදීම කෙරෙහි අහසෙහි ඇඳි ඉරක් මෙනි. **න සංලිප්පති** යනු විශේෂයෙන් නො ඇලෙයි. **න උපලිප්පති** සංයෝග වී (එක්ව) සිටිය ද නොඇලේ. අල්ලෙහි ඇති රේඛාවක් මෙනි. **අලිත්තො** යනු සංයෝග වී සිටියත්, කිළිටි නොවූයේ යි. කසී වස්ත්‍රයක (කසී සලුවෙක) තැබූ මැණිකක් මෙනි. **අසංලිත්තො** යනු විශේෂයෙන් කිළිටි නොවූයේයි. මිණිරුවනෙක වෙළන ලද කසී වස්ත්‍රයක් මෙනි. **අනුපලිත්තො** යනු සමීපයට පැමිණියද නො ඇලේ. නෙලුම් කොළයෙහි දිය බිඳුවක් මෙනි. **නික්ඛන්තො** යනු පිටතට නික්මෙනුයේ බන්‍ධනාගාරයෙන් පලා යන්නකු මෙන් **නිස්සතො** යනු විශේෂයෙන් ප්‍රහීණ වූයේයි. සතුරකු හැඳ තුබූ කිළිටි වතක් මෙනි. **විප්පමුත්තො** මනාව මිදුණේයි. ගතයුතු බවට පත් වස්තුවෙහි ආශාව හැරදමා, නැවත නො එන සේ කොට, **විසං යුත්තො** යනු කෙලෙසුන් සමග එක්ව නොයෙදුණු, ආබාධයෙකින් මිදුණු ගිලනකු මෙනි. **විමරියාදිකතෙන චෙතසා** දුරුකළ සීමා කිරීම් ඇති සිතින්, සියලු භවයෙන්, සියලු අරමුණුවලින්, සියලු කෙලෙසුන්ගෙන්, වියුක්ත වූ, මිදුණු සිතිනියි යන අර්ථයි.
**සඤ්ඤං පරිඤ්ඤා** යන ආදී ගාථාවෙහි, මේ සංක්‍ෂිප්තාර්ථයයි. හුදෙක් ස්පර්ශය මතු නොවේ. තවද කාම සංඥාදී භේද සහිත සංඥාව හෝ සංඥානුසාරයෙන් ඉහත කී නයින්ම නාමරූපයන් ත්‍රිවිධ පරිඥාවන්ගෙන් මනාව දැන මේ ප්‍රතිපදාවෙන් සිවු වැදෑරුම් වූ ම ඕඝය තරණය කරන්නේය. ඉක්බිති ඕඝයන් තරණය කළ හේ තෙමේ තෘෂ්ණා දෘෂ්ටි පරිග්‍රහණයන්හි, තෘෂ්ණා දෘෂ්ටි කෙලෙස් ප්‍රහාණය කිරීමෙන් ඇලීමෙන් තොර වූ ක්‍ෂිණාශ්‍රව මුනි වූයේ රාගාදී හුල් උදුරා දැමූ බැවින්, ‘අබ්බූළ්හසළ්හ’ නම් වේ. ස්මෘති විපුලත්වය (සිහි මහත් බව) ඇතිවීමෙන් අප්‍රමාදීව හැසිරෙනුයේ නොහොත් මුලපටන්ම, අප්‍රමාදීව හැසිරෙමින්, අප්‍රමාදී වූ හැසිරීමෙන් උගුලා දැමූ හුල් ඇතිව, තමන්ගේ හා අනුන්ගේ වශයෙන් වූ භේද ද මෙලොව හා පරලොව ද නොපතයි. ඒකාන්තයෙන් ම අවසන් චිත්ත නිරෝධයත් සමග, උපාදාන රහිතවම ගින්නක් මෙන් නිවී යති’යි අර්හත්වයෙන් දේශනාව කුළුගන්වමින් නිමා කළ සේක. හුදෙක් ධර්මෝපදේශයක් තැබීම පමණක් කරමිනි. රහත් කෙනෙකු හට දෙසන ලද හෙයින් මේ සූත්‍ර දේශනාවෙන් මාර්ගයක් හෝ ඵලයක් නො ඉපැදවිණි.
නිල් ආදී භේද ඇති අරමුණ හැඳින ගත්තේනුයි **සඤ්ඤා** සඤ්ඤා නමි. එය සංජානන (හැඳින ගැනීම) ලක්‍ෂණකොට ඇත්තේය. ප්‍රත්‍යභිඥානය (මනා අවබෝධය) කෘත්‍යය කොට ඇත්තේය. චතුර්භූමික සංඥාවෝ වනාහි සංජානන ලක්‍ෂණ නැත්තාහු නම් නොවෙති. ඒ සියලුම සංඥාවෝ සංජානන ලක්‍ෂණය ඇත්තාහුම වෙති. යම් සංඥාවක් වනාහි, මෙහි අවබෝධ කිරීමේ ලකුණක් (සලකුණක්) නොමැතිව හඳුනා ගැනීම පමණක් කෙරේද, එය ප්‍රත්‍යභිඥානය (සලකුණකින් අවබෝධ කිරීම) රස (කෘත්‍ය) කොට ඇත්තේ නම් වේ. එය වඩුවකු ලී වල සලකුණු තබා පසුව ඒ සලකුණු අනුව ලී හැඳිනගන්නා විට ද පුරුෂයකුගේ කළු පැහැති ලප ආදිය සලකා, පසුව ඒ සලකුණුවලින් ‘මේ අසුවලා’ යැයි හැඳිනගන්නා විටද රජකුගේ ආභරණ ආරක්‍ෂා කරන භාණ්ඩාගාරිකයා ඒ ඒ ආභරණයෙහි නම් ලියූ කොළ බැඳ තබා (පසුව) ‘අසුවල් ආභරණය ගෙන එව’යි කී කල පහනක් දල්වා භාණ්ඩාගාරයට පිවිස, නම් ලියූ කොළ කියවා, ඒ ඒ ආභරණයම රැගෙන එනවිට ද (ඒ අනුව) ඒ සඤ්ඤාවෙහි පැවතීම් ස්වභාවය දතයුතුය. (මේ දිග වාක්‍යයෙහි අන්තර් වාක්‍ය තුනෙකි. පළමුවැනි හා දෙවැනි කොටස් ‘පච්චභිජානන කාලෙ’ යනුවෙන් ද තුන්වැනි කොටස ‘ආභරණ කාලෙ ච’ යනුවෙන් ද අවසන් වේ. වාක්‍යයෙහි මුලින්ම ඇති ‘තස්සා’ යන වචනය ‘අවසානයෙහි ‘පවත්ති වෙදිතබ්බා’ යන වචන දෙකක් සමග සම්බන්ධ කොට අර්ථය ගතයුතුය. (ඒ සංඥාවෙහි පැවතීම් ස්වභාවය මේ අනුව දතයුතුය) යනුවෙනි.
මේ අර්ථ දැක්වීමේ තවද ක්‍රමයකි. සියල්ල පොදු වශයෙන් හඳුනා ගැනීම ලක්‍ෂණකොට ඇත්තේ **සඤ්ඤා** වයි. නැවත හඳුනාගැනීමට හේතු නිමිති ඇති කිරීම එහි රස හෙවත් කෘත්‍යයයි. දැව ආදියෙහි (යට කී) වඩු ආදීන් මෙනි. ගන්නා ලද නිමිති වශයෙන් අභිනිවෙසකරණය (ලබ්ධීන් හෝ මතයන් හටගැන්වීම) වැටහීම් කොට ඇත්තේය. ඇතා ගැන හඳුන්වන අන්‍ධයකු මෙනි. අරමුණෙහි (ගැඹුරු ලෙස) නො බැසගත් ස්වභාව ඇති හෙයින් වැඩිකල් නොතිබීම වැටහීම් කොට ඇත්තේ හෝ වේ. විදුලිය මෙනි. වටහාගන්නා ලද ආකාර ඇති විෂය පදනම්කොට ඇත්තේ ය. පඹයන් කෙරෙහි මුව පොව්වන්ගේ ‘මිනිසෙකි’යි යන සංඥාව මෙනි. යම් සංඥාවක් මෙහි ඤාණ සම්ප්‍රයුක්ත වේද, ඒ සංඥාව ඤාණයම අනුව පවතියි. පිරිවර සහිත පඨවි ආදී විෂයයෙහි සෙසු ධර්මයන් ද පඨවි ආදිය මෙනැයි දතයුතුයි.
කාම ප්‍රතිසංයුක්ත සංඥාව **කාම සඤ්ඤා** වයි. ව්‍යාපාද තරහ ප්‍රතිසංයුක්ත සංඥාව **බ්‍යාපාද සඤ්ඤා** වයි. විහිංසාව හා ප්‍රතිසංයුක්ත සංඥාව **විහිංසා සඤ්ඤා** වයි. ඒ ත්‍රිවිධ සංඥාවන් අතුරෙන් දෙකක් සත්ත්වයන් කෙරෙහිද දෙකක් සංඥාවන් කෙරෙහි ද උපදියි. කාම සංඥාව වනාහී ප්‍රියමනාප සත්ත්වයකු හෝ සංස්කාරයක් කෙරෙහි විතර්කනය කරන්නාට උපදියි. ව්‍යාපාද සංඥාව අප්‍රිය අමනාප සත්ත්වයකු හෝ සංස්කාරයක් කෙරෙහි කිපී බලන කල පටන් එය නැසීම දක්වාම උපදියි. විහිංසා සංඥාව සංස්කාරයන් කෙරෙහි නො උපදියි. දුකට පත්කරවිය යුතු සංස්කාරයෙක් නම් නැත. මේ සත්ත්වයෝ නසනු ලැබෙත්වා’යි හෝ සමූලඝාතනය කැරෙත්වායි හෝ නැසෙත්වායි සිතන කල්හි සත්ත්වයන් කෙරෙහි එම විහිංසා සංඥාව උපදියි. නෛෂ්ක්‍රම්‍ය ප්‍රතිසංයුක්ත වූ සංඥාව **නෙක්ඛම්ම සඤ්ඤා** නෙක්ඛම්ම සංඥා නමි. එය අසුභ භාවනා පූර්ව භාගයේදී කාමාවචර වේ. අසුභ ධ්‍යානයේ දී රූපාවචර වේ. එම ධ්‍යානය පාදක කරගෙන උපන් මගඵල ඇති කල්හි ලෝකෝත්තර වේ. අව්‍යාපාද ප්‍රතිසංයුක්ත වූ සංඥාව **අව්‍යාපාද සඤ්ඤා** වයි. එය මෛත්‍රී භාවනා පූර්වභාගයේ දී කාමාවචර වේ. මෛත්‍රී ධ්‍යානයෙහි දී රූපාවචර වේ. ඒ ධ්‍යානය පාදක කරගෙන උපන් මාර්ගඵල ඇති කල්හි ලෝකෝත්තර වේ. අවිහිංසා ප්‍රතිසංයුක්ත වූ සංඥාව **අවිහිංසා** **සඤ්ඤා** වයි. එය කරුණා භාවනා පූර්වභාගයෙහි දී කාමාවචර වේ. කරුණා ධ්‍යානයේ දී රූපාවචර වේ. ඒ ධ්‍යානය පාදක කරගෙන උපන් මාර්ගඵල ඇති කල්හි ලෝකෝත්තර වේ. යම්කලෙක අලෝභය ප්‍රධාන වේද, එකල්හි අනික් (අව්‍යාපාද සංඥා අවිහිංසා සංඥා යන) දෙක ඒ අනුව යන්නේ වේ. යම්කලෙක මෛත්‍රිය ප්‍රධාන වේද, එකල්හි සෙසු (නෛෂ්ක්‍රම්‍ය සංඥා, අවිහිංසා සංඥා යන) දෙක එය අනුව යන්නේ වේ. යම්කලෙක කරුණාව ප්‍රධාන වේද, එකල්හි, සෙසු (අව්‍යාපාද සංඥා, නෛෂ්ක්‍රම්‍ය සංඥා යන) දෙක එය අනුව යන්නේ වේ. රූපාරම්මණය අරබයා උපන් සංඥාව **රූප සඤ්ඤා** නමි. ශබ්ද සංඥාදියෙහි ද මෙම නයයි. එම සංඥාවෙහි ම අරමුණෙන් අරමුණුවල නිසා නම කියන ලද හෙයිනි. චක්ඛු සම්ඵස්සජාදී වස්තූහු ද කියන ලද්දාහු වෙති.
**යා එවරූපා සඤ්ඤා** යනු අන්‍ය වූද ‘පටිඝ සම්ඵස්සජ සඤ්ඤා ‘අධිවචන සම්ඵපස්සජ සඤ්ඤා’ යන මේ ආදිය ද එසේ දතයුතුයි. එහි අධිවචන සම්ඵස්සජ සංඥාව ද පර්යාය වශයෙන් තතු ලෙසින් ඡද්වාරික ම වේ. (වේදනා, සංඛාර, විඤ්ඤාණ යන) අරූපී ස්කන්ධ ත්‍රයය තමාම පිටවැටියක්ව සිට, (ආධාරයක් ලෙසින්) තමා හා සහජාත වූ සඤ්ඤාවට ‘අධිවචන සම්ඵස්සජා සඤ්ඤා’ යැයි නම් කරයි. නිෂ්පර්යාය (සාමාන්‍ය) වශයේ වනාහි පටිඝ ‘සම්ඵස්සජා සඤ්ඤාව’ නම්, පංචද්වාරික සංඥාවයි. ‘අධිවචන සම්පස්සජා සඤ්ඤාව’ නම් මනෝද්වාරික සංඥාවයි. මෙයින් අතිරේක සංඥාවන් ගන්නා ලදැයි (ඇතුලත් කළ බව) දතයුතුයි.
**‘සඤ්ඤා’** යනු ස්වභාව නාමයයි. **සඤ්ජානනා** යනු සංජානන (හඳුනාගැනීම්) ආකාරයයි. **සඤ්ජානිතත්තං** යනු සංජානිත භාවය (හඳුනාගත් බවයි.
**අවිජ්ජොඝං** යනු නොපිරිය යුතුය යන අර්ථයෙන් කාය දුශ්චරිතාදිය ‘අවින්‍දිය’ නම් වේ. (නොවිඳිය යුතු) ‘නොලැබිය යුතු වේ’ යන අර්ථයි. ඒ අවින්‍දිය ය (නොවිඳිය යුතු දෙය) ‘විඳිති’ යි අවිද්‍යා නම් වේ. එයට විපරීත වශයෙන් කාය සුචරිතාදිය වින්‍දිය නම් වේ. ඒ වින්‍දියය (විඳිය යුතු දෙය) නොවිඳිතියි ද අවිද්‍යා නම් වේ. ස්කන්ධයන්ගේ වාස (වෙසෙති’යි යන අර්ථය, ආයතනයන්ගේ ආයතනාර්ථය ද ධාතූන්ගේ ශූන්‍යාර්ථය ද ඉන්‍ද්‍රියයන්ගේ අධිපතියි යන අර්ථය ද (මතු) සත්‍යයන්ගේ තථ්‍යාර්ථය ද නොදනිති’යි අවිද්‍යා නමි. දුක්ඛ (දුක්) ආදියෙහි පෙළීම් ආදී වශයෙන් කියන ලද, සතරවැදෑරුම් අර්ථය නොදනිති’යි ද අවිද්‍යා නම් වේ. අන්තයක් නැති සංසාරයෙහි යෝනි, ගති, භව, විඤ්ඤාණට්ඨිති සත්තාවාසයන්හි සත්ත්වයන් දුවවති’යි අවිද්‍යා නම් වේ. පරමාර්ථ වශයෙන් අවිද්‍යමාන වූ ස්ත්‍රීපුරුෂාදීන් කෙරෙහි දුවති’යි විද්‍යමාන වූ ස්කන්ධාදියෙහි නොදුවති’යි අවිද්‍යා නම් වේ. තවද චක්ඛු විඤ්ඤාණාදියේ වස්තු ආරම්මණයන් නිසා උපන් ධර්මයන් වසන ස්වභාවයෙන් ද අවිද්‍යා නම් වේ. එය අවිජ්ජෝඝය, කාමෝඝ වශයෙන් **උත්තරෙය්‍ය** එතෙර කරවිය යුතුය. භවෝඝ වශයෙන් **පතරෙය්‍ය** වෙසෙසින් එතෙරවිය යුතුය. දිට්ඨ ඕඝ වශයෙන් මැනවින් ඉක්මවිය යුතුය. **සමතික්කමෙය්‍ය** මැනවින් එතෙර විය යුතුය. අවිද්‍යා ඕඝ වශයෙන් **වීතිවත්තෙය්‍ය** පසුකළ යුතුය. නැතහොත්, සෝවාන් මාර්ගයෙන් ප්‍රහාණ වශයෙන් තරණය කළ යුතුය අරුතින් **උත්තරෙය්‍ය** නමි. සකෘදාගාමි මාර්ගයෙන් ප්‍රහාණ වශයෙන් වෙසෙසින් තරණය කළයුතුය අරුතින් **පතරෙය්‍ය** අනාගාමි මාර්ගයෙන් ප්‍රහාණ වශයෙන් **සමතික්කමෙය්‍ය** මැනවින් ඉක්මවිය යුතුය. අර්හත් මාර්ගයෙන් ප්‍රහාණ වශයෙන් **වීතිවත්තෙය්‍ය** පසුකොට යා යුතුය. නැතහොත්, ‘තරෙය්‍ය’ ආදී පද පස තදංගාදී පංච ප්‍රහාණයන් සමග යෙදිය යුතුයැයි ඇතැමෙක් කියති.
**මොනං වුච්චති ඤාණං** (‘මොන’ යනු ඥානයයි) කියා එහි ප්‍රභේද වශයෙන් දක්වනු පිණිස, **යා පඤ්ඤා පජානනා** යනාදිය දක්වන ලදී. එය ඉහත කී පරිදි ම යයි තබා, **අමොහො ධම්ම විචයො** (අමෝහ යනු ධම්මවිචයයි.) යන පදය (ගනිමු.) අමෝහය කුසල කර්මයන් නොවැඩීමට ප්‍රතිවිරුද්ධ වූ වැඩීමේ හේතුවයි. අමෝහය හේතුකොට මුළා වූවහුගේ විපරීත ග්‍රහණය හැරදමා අවිපරීතය (තත්වාකාරය) ගනියි. අමෝහය හේතුකොට යථා තත්ත්වය දරනුයේ යථා ස්වභාවයෙහි පවතියි. මුළා වූයේ වනාහි, තථ්‍යය (සැබෑ තතු) අතථ්‍යය (නො සැබෑ තතු)යි ගනියි. ඒ ආකාරයෙන් ඉච්ඡිතාලාභ දුක්ඛය (කැමති දෙය නොලැබීමේ දුක) වේ. මුළා නොවූවහුට ‘මෙහි කොතැනකින් එය ලැබිය හැකිද? (නොහැකිය)’යි මේ ආදී වශයෙන් ප්‍රත්‍යවේක්‍ෂණය පහළවීමෙන් මරණ දුක ඇති නොවේ. මුළා වී මරණයට පත්වීම දුකකි. එය නොමුළා වූවහුට සිදු නොවේ. පැවිද්දන් හට සුඛසංවාස (සුවසේ විසීම) වේ. තිරිසන් යෝනියෙහි ඉපදීමක් නොවේ. මෝහයෙන් වනාහි නිත්‍ය වශයෙන් මුළා වූවාහු තිරිසන් යෝනියෙහි පදිති. මෝහයට ප්‍රතිවිරුද්ධ වූයේ අමෝහයයි. මෝහ වශයෙන් අමධ්‍යස්ථභාවය නැති කරයි. අමෝහයෙන් අවිහිංසා සංඥාව ධාතු සංඥාව මධ්‍යම ප්‍රතිපදාව පිළිපැදීම හා (සීලබ්බත පරාමාස, ඉදං සච්චාභිනිවේස) සිදුවේ. (චිත්තානුපස්සනා ධම්මානුපස්සනා යන) අවසන් සතිපට්ඨාන දෙක ද යන පශ්චිම කායග්‍රන්ථ ද්වයයෙහි බිඳීම සමෘද්ධ වේ. අමෝහය දීර්ඝායුෂ්කතාවට හේතු වේ. නොමුළා වූයේ වනාහි හිත අහිත දෙක මනාව දැන, අහිත වූ දෙය දුරුකරමින්, හිත වූ දෙය පරිහරණය කරනුයේ දීර්ඝායුෂ ඇත්තේ වේ. අග්‍ර වූ මෝක්‍ෂ සම්පත්තියෙන් නො පිරිහුණේ වේ. නොමුළා වූයේ වනාහි තමාට හිතවූ දෙයම කරනුයේ තමාගේ යහපත සලස්වා ගනියි. ආර්ය විහරණයට ප්‍රත්‍යය වේ. උදාසීන පක්‍ෂයෙහි නිවුණේ වේ. නොමුළා වූවහුට සියල්ල සැක කරන ස්වභාවයක් නොමැති හෙයින් අමෝහය හේතුකොට මාර්ග දර්ශනය ඇති වේ. නොමුළා වූයේ වනාහි තත්ත්වාකාරයෙහි දක්‍ෂයෙක් වූයේ, පාලනය කළ නොහැකි ස්කන්ධ පංචකය පාලනය කළ නොහැක්කක් ලෙස අවබෝධ කරගනියි. යම්සේ මෙයින් (අමෝහයෙන්) අනාත්ම දර්ශනය වේද එසේම මෝහයෙන් ආත්ම දර්ශනය වේ. කවරෙක් නම් ආත්ම ශුන්‍යතාව අවබෝධ කරගෙන, නැවත මුළාවට පැමිණෙන්නේ ද?
**තෙන ඤාණෙන සමන්නාගතො** යනු මේ කියන ලද ආකාරයෙන් යුතු ඤාණයෙන් යුක්ත වූයේ ශෛක්‍ෂ ආදී වූ මුනිවරයෙක් වේ. **මොනප්පත්තො** යනු ලබන ලද ඤාණයෙන් මුනි බවට පත්වූයේ, **තීණි** යනු සංඛ්‍යා වශයෙන් පිරිසිඳ දැක්වීමයි. **මොනෙය්‍යානි** යනු මුනිබව, මෝනෙය්‍ය බව ඇතිකරන ප්‍රතිපදා ධර්මයෝයි. **කාය මොනෙය්‍යං** යනාදියෙහි විඥප්ති කාය, රූපකාය වශයෙන් පැනවිය යුතු වූයේ, **කාය මොනෙය්‍යං** කය පිළිබඳ මුනි බවයි. විඥප්ති වාචා, ශබ්ද වාචා වශයෙන් පැණවිය යුතු වූයේ **වචීමොනෙය්‍යං** වචනය පිළිබඳ මුනි බවයි. මනෝද්වාරික චින්තාදි වශයෙන් පැණවිය යුතු වූයේ **මනො මොනෙය්‍යං** මනො මොනෙය්‍ය (සිත පිළිබඳ) මුනි බවයි. **ත්‍රිවිධ කායදුච්චරිතානං පහානං** යනු ප්‍රාණඝාතාදී ත්‍රිවිධ වූ කයින් කැරෙන දුශ්චරිතයන් අත්හැරිමයි. **කාය සුචරිතං** යනු කයින් පැවති මනා හැසිරීමයි. **කායාරම්මණ ඤාණං** යනු කය අරමුණු කර අනිත්‍යාදී වශයෙන් පැවැත්වෙන කායාරම්මණ ඤාණයයි. **කාය පරිඤ්ඤා** යනු කය ඤාත, තීරණ, ප්‍රහාණ යන ත්‍රිවිධ පරිඥාවන්ගෙන් දැනගැනීම් වශයෙන් පැවති ඤාණයයි. **පරිඤ්ඤා සහගතො මග්ගො** යනු අභ්‍යන්තරික කය පිළිබඳව විමර්ශනය කොට උපදවන ලද පරිඥා සහගත මාර්ගයයි. **කායෙ ඡන්‍දරාගස්ස පහානං** යනු කාය තණ්හාව සහිත ඡන්‍දරාගය දුරුකිරීමයි. **කායසංඛාර නිරොධො** යනු ආශ්වාස ප්‍රශ්වාසයන් නැවැත්වීමයි. වැලැක්වීමයි. චතුධ්‍යාන සමාපත්තීනට සමවැදීමයි. **වචී සංඛාර නිරොධො** යනු විතක්ක විචාරයන් නැවැත්වීමයි. දෙවන ධ්‍යාන සමාපත්තියට සමවැදීමයි. **චිත්ත සංඛාර නිරොධො** යනු සංඥා වේදනාවන් නැවැත්වීමයි. වැලැක්වීමයි. සඤ්ඤා වේදයිත නිරෝධ සමාපත්තියට සමවැදීමයි.
පළමු ගාථාවෙහි **කාය මුනිං** යනාදියෙහි කාය දුශ්චරිතයන් ප්‍රහාණය කිරීම් වශයෙන් **කාය මුනි** නම් වේ. වාග් දුශ්චරිත ප්‍රහාණය කිරීම් වශයෙන් **වාචා මුනි** නම් වේ. මනෝ දුශ්චරිත ප්‍රහාණය කිරීම් වශයෙන් **මනෝ මුනි** නම් වේ. සියලු අකුසල් ප්‍රහාණය කිරීම් වශයෙන් **අනාසව මුනි** නම් වේ. මුනිභාවයෙන් යුක්ත යැයි දැන, ඵලයෙහි සිටි හෙයින් ‘මොනෙය්‍ය සම්පන්න’ නම් වේ. **ආහු සබ්බප්පහායිනං** යනු සියලු කෙලෙස් දුරුකර, සිටි බැවින් සබ්බප්පහායී (සියල්ල ප්‍රහාණය කරන ලද) යි කිවයුතුයි.
දෙවන ගාථාවෙහි **නින්හාත පාපකං** යමෙක් අභ්‍යන්තර බාහිර සංඛ්‍යාත සියලුම ආයතනයන්හි, අභ්‍යන්තර බාහිර අරමුණු වශයෙන් ඉපදිය හැකි සියලු පව් මාර්ග ඤාණයෙන් මුලුමනින්ම නහා සෝදා සිටි බැවින් ඔහු ‘නින්හාත පාපක’ යැයි කීහ’යි මෙසේ අර්ථය දතයුතුයි. ගිහිගෙයි වසන්නෝ **අගාස මුතිනො** අගාරමුනි නම් වෙති. පැවිද්දට එළඹියෝ **අනගාර මුනිනො** අනගාර මුනි නම් වෙති. සප්ත සේඛයෝ **සෙක්ඛ මුනිනො** සේඛ මුනි නම් වෙති. රහත්හු **අසෙක්ඛ මුනිනො** අසේඛ මුනි නම් වෙති. පසේ බුදුවරු **පච්චෙක මුනිනො** පච්චේක මුනි නම් වෙති. සම්මා සම්බුදුවරු **මුනි මුනිනො** මුනි මුනි නම් වෙති.
යලිදු කියනු කැමතිව ප්‍රශ්න කිරීම් (කථෙතු කම්‍යතා පුච්ඡා) වශයෙන් ‘අගාරමුනිහු නම් කවරේ ද?’ යනාදිය කීහු. **අගාරිකා** යනු කෘෂි කර්මාන්ත, ගවපාලන ආදී ගෘහස්ථ කර්මාන්තයන්හි නියුතු වූවාහුය. **දිට්ඨපදා** යනු නිවන් දුටුවාහුයි. **විඤ්ඤාත සාසනා** යනු මොවුන් විසින් ශික්‍ෂාත්‍රය ශාසනය දන්නා ලදැයි ‘විඤ්ඤාත සාසන’ නම් වෙති. **අනගාර** යනු කෘෂිකර්ම, ගවපාලන ආදී ගෘහස්ථ කර්මාන්තාදිය මොවුනට නැතැයි පැවිදි වූවෝ අනගාරික නම් වෙති. **සත්ත සෙක්ඛා** යනු සෝතාපන්න ආදී වූ සත්දෙනයි. ත්‍රිවිධ ශික්‍ෂාවෙහි හික්මෙන්නෝයි, සේඛ නම් වෙති. රහත්හු (හික්මීම් අවසන් බැවිනි.) නො හික්මෙන්නෝ යැයි **අසෙක්ඛා** නම් වෙති. ඒ ඒ කාරණය නිසා ගුරූපදේශ රහිතව හුදකලාව චතුරාර්ය සත්‍යය අවබෝධ කරගත්හ’යි පසේ බුදුවරු **පච්චේක මුනිනො** ‘පච්චේක මුනි’ නම් වෙති.
**මුනි මුනිනො** යනු තථාගත සම්මා සම්බුදුවරු මුනි මුනි යැයි වහරනු ලබති. මෙහි අට කරුණෙකින් භාග්‍යවතුන් වහන්සේ **තථාගතො** තථාගත නම් වෙති. ‘එසේ ආවේනු’යි **තථාගතො** තථාගත නම් වෙති. එසේ ගියේනු’යි **තථාගතො** තථාගත නම් වෙති. තථ (සැබෑ) ලක්‍ෂණයට ආවේනු’යි **තථාගතො** තථාගත නම් වෙති. තථ ධර්මයන් යථාර්ථයෙන් ම අවබෝධ කළහ’යි **තථාගතො** තථාගත නම් වෙති. ඇති තතු දක්වන හෙයින් **තථාගතො** තථාගත නම් වෙති. තථාවාදී බැවින් **තථාගතො** තථාගත නම් වෙති. තථාකාරී වන බැවින් **තථාගතො** තථාගත නම් වෙති. අභිභවන අර්ථයෙන් ද **තථාගතො** තථාගත නම් වෙති.
කෙසේ නම් භාග්‍යවතුන් වහන්සේ ‘එසේ ආවාහුනු’යි ‘තථාගත’ වනසේක්ද, මුළු ලොවට ම හිත පිණිස, උත්සාහවත් බවට පැමිණ, පෙර සම්මා සම්බුදුවරු පැමිණියාහුද, එසේ පැමිණියහ. කුමක් කියන ලද්දේ ද යත්, යම් අභිනීහාරයෙකින් පෙර බුදුවරු ආවාහු ද, ද අභිනීහාරයෙන් ම අපගේ භාග්‍යවතුන් වහන්සේ ද ආ සේක. නොහොත්, යම්සේ පෙර බුදුවරු දාන, සීල, නෙක්ඛම්ම, පඤ්ඤා, විරිය, ඛන්ති, සච්ච, අධිට්ඨාන, මෙත්තා, උපෙක්ඛා යන දස පාරමිතා, දස උපපාරමිතා, දස පරමත්‍ථ පාරමිතා යන සමත්‍රිංශත් පාරමීන් පුරා, අංග පරිත්‍යාග, ඇස්, ධන, රාජ්‍ය අඹුදරු පරිත්‍යාග යන පංචමහා පරිත්‍යාගයන් සම්පූර්ණ කර, පූර්වයෝග (පෙර යෙදුණු) පූර්ව චර්යා (පෙර පුරුදු කළ) ධර්මස්කන්ධයන්ගේ දන්නා ලද අර්ථචර්යාදිය පුරා, බුද්ධි චර්යාවෙහි කෙළ පැමිණ ආ සේක්ද, සේම අපගේ භාග්‍යවතුන් වහන්සේ ද ආ සේක. යම්සේ පෙර භාග්‍යවතුන් වහන්සේ සතර සතිපට්ඨාන, සතර සම්‍යක් ප්‍රධාන, සතර සෘද්ධිපාද, පංච ඉන්‍ද්‍රිය, පංච බල, සත්ත බොජ්ඣංග, ආර්ය අෂ්ඨාංගික මාර්ග යන ධර්මයන් වඩමින්, පුරමින් ආවාහුද, එසේම අපගේ භාග්‍යවතුන් වහන්සේ ද ආහ. ‘එසේ ආවාහු’ යි තථාගත නම් වෙති.
යම්සේ මේ ලෝකයෙහි දීපංකර ආදී බුද්ධ මුනිවරයන් වහන්සේ සර්වඥතාවට පැමිණි සේක් ද, එසේම මේ අපගේ ශාක්‍ය මුනීන් වහන්සේද ආ සේක. එහෙයින් පසැස් ඇති උන්වහන්සේ ‘තථාගත’ යැයි කියනු ලබන සේක.
කෙසේ නම් ‘එසේ ගියාහුනු’යි තථාගත නම් වන සේක්ද? යම්සේ උපන් ඇසිල්ලෙහි පෙර බුදුවරු ගියාහු ද එසේය. ඔවුහු කෙසේ ගියාහුද? ඔවුහු උපන් ඇසිල්ලෙහි පාද සමකොට පොළොවෙහි පිහිටා, උත්තරාභිමුඛව සත් පියවරක් ගියාහුය. යම්සේ කීහුද,
‘ආනන්දය, උපන් ඇසිල්ලෙහි බෝධිසත්ත්ව තෙමේ සමපාදයන්ගෙන් පිහිටා උතුරු දෙසට අභිමුඛව සත්පියවරක් තබමින් යයි. පසුපසින් සේසතක් දරනු ලබන කල්හි සියලු දිසා අවලෝකනය කරයි. ශ්‍රේෂ්ඨ වචනය කථා කරයි –
‘අග්ගො හමස්මි ලෝකස්ස, ජෙට්ඨො හමස්මි ලොකස්ස, සෙට්ඨො හමස්මි ලොකස්ස, අයමන්තිමා ජාති නත්‍ථිදානි පුනබ්භවො’ති.
මම ලොවට අග්‍ර වෙමි. මෙලොවට ජ්‍යෙෂ්ඨ වෙමි. මම ලොවට ශ්‍රේෂ්ඨ වෙමි. මේ මාගේ අවසාන ආත්මභාවයයි. දැන් මාගේ පුනර්භවයක් නැත.
ඒ බෝසතාණන්ගේ ගමන ද තථ (සැබෑ) වූවක්ම විය. අවිතථ (තථ නොවූවක්) නොවීය. අනේකවිධ විශේෂාධිගමයනට පෙරනිමිති වශයෙන් මෙසේ යති. උපන් ඇසිල්ලෙහි සමපාදයන්ගෙන් පිහිටා සිටිති. මේ ඔවුන්ගේ චතුර් ඍද්ධිපාද ප්‍රතිලාභයට පෙරනිමිත්තකි. උතුරුදෙසට අභිමුඛව යෑම මුළු ලෝකයාට ම (උත්තර) අග්‍ර වන බවට පූර්ව නිමිත්තකි. සත් පියවරක් ඉදිරියට යෑම සප්ත බොජ්ඣංග රත්න ප්‍රතිලාභයට ද ‘සුවණ්ණ දණ්ඩාවීති පතන්ති චාමරා’ (රන්මිට සහිත චාමරයෝ සැලෙති) යැයි මෙහි කියන ලද (දෙවියන් විසිනි.) සෙමෙර සැලීම, සියලු තීර්ථකයන් මැඩලීමට ද (දෙවියන් විසින් ම) සේසත් දැරීම, අර්හත් විමුක්ති නැමැති උතුම් නිර්මල ශ්වේතච්ඡත්‍ර ප්‍රතිලාභයට ද සියලු දිශාවන් අවලෝකනය කිරීම සර්වඥතා අනාවරණ ඥාන ප්‍රතිලාභයට ද ශ්‍රේෂ්ඨ වචනය කථා කිරීම (අන් කිසිවකු විසින්) නොපැවැත්විය හැකි, උතුම් දම්සක් පැවතුමට ද පෙරනිමිති වේ. එසේ මේ අපගේ භාග්‍යවතුන් වහන්සේ ද ඒ මගම ගියහ. මොවුන් වහන්සේගේ ඒ ගමන ද එම විශේෂාධිගමයනට පෙරනිමිති වශයෙන්, එසේම තථ (සැබෑ) මෙන් ම අවිතථ (නො සැබෑ නොවන) ද විය. එහෙයින් කීහු. පුරාණාචාර්යවරයෝ,
එකෙණෙහි උපන් ගවරජෙකු මෙන් සමවූ පාදයන්ගෙන් පොළව ස්පර්ශ කළ ගෞතම බෝසතාණන් වහන්සේ සත්පියවරක් ගියහ. දෙවියෝ ඔවුන් හට සේසතක් දැරූහ.
ඒ ගෞතම බෝසතාණන් වහන්සේ සත් පියවරක් ගොස් හාත්පස දිසාවන් අවලෝකනය කළහ. පවු මුදුනෙක සිට සිංහනාද කරන සිංහ රාජයකු සේ අංග අටකින් සමන්විත වූ ශ්‍රේෂ්ඨ වචනය උච්චාරණය කළහ.
මෙසේ ‘එසේ ගියේනු’යි තථාගත නම් වේ.
නොහොත්, පෙර බුදුවරු මෙන් ම මේ බුදුරජාණන් වහන්සේ ද එසේම අභිනික්මනින්, කාමච්ඡන්‍දය ද ප්‍රථම ධ්‍යානයෙන් නීවරණයන් ද අනිච්චානුපස්සනාවෙන් නිත්‍ය සංඥාව ද -පෙ- අ‍ර්හත් මාර්ගයෙන් සියලු කෙලෙස් ද දුරුකර, ගිය සේක්, එහෙයින් ද ‘එසේ ගියේනු’යි තථාගත නම් වෙති.
තථ ලක්‍ෂණයට පැමිණියේනු’යි තථාගත වන්නේ කෙසේද? පඨවි ධාතුවෙහි කර්කශ දැඩි ලක්‍ෂණය අවිතථ නොව තථ ම වේ. ආපෝ ධාතුවෙහි වැගිරෙන ලක්‍ෂණය ද තේජෝ ධාතුවෙහි උෂ්ණත්ව ලක්‍ෂණයද වායෝ ධාතුවෙහි පිම්බෙන ලක්‍ෂණය ද ආකාස ධාතුවෙහි ස්පර්ශ නොවන ලක්‍ෂණය ද විඤ්ඤාණ ධාතුවෙහි විජානන ලක්‍ෂණය ද,
රූපයෙහි රුප්පන (විකාරයට පත්වන) ලක්‍ෂණය ද වේදනාවෙහි වින්දන ලක්‍ෂණය ද සංඥාවේ සංජානන (හැඳිනීමේ) ලක්‍ෂණය ද සංස්කාරයන්ගේ රැස්කරන ලක්‍ෂණයද විඤ්ඤාණයෙහි විජානන ලක්‍ෂණය ද,
විතර්කයෙහි අරමුණට නැග්වෙන ලක්‍ෂණය ද සුඛයෙහි සායන ලක්‍ෂණය ද චිත්තේකග්ගතාවෙහි වික්‍ෂිප්ත නොවන ලක්‍ෂණයද ඵස්සයේ ඇති ස්පර්ශ වන ලක්‍ෂණය ද,
සද්ධින්‍ද්‍රියයෙහි අධිමොක්ඛ (පැහැදීම්) ලක්‍ෂණය ද විරියින්‍ද්‍රියෙහි උත්සාහ සහිත ලක්‍ෂණයද සතින්‍ද්‍රියෙහි එළඹ සිටීමේ ලක්‍ෂණය ද සමාධිත්‍රියයෙහි අවික්‍ෂේප ලක්‍ෂණයද පඤ්ඤින්‍ද්‍රියයෙහි පජානන (වෙසෙසින් දැනගැනීමේ) ලක්‍ෂණය ද,
ශ්‍රද්ධා බලයෙහි, ශ්‍රද්ධා විරහිත භාවයෙහි අකම්පිය (කම්පා නොවන) ලක්‍ෂණය ද විරිය බලයෙහි කුසීත බැව්හිදී ද සති බලයෙහි සිහිමුළා බැව්හිදී ද, සමාධි බලයෙහි උද්ධච්ච විෂයයෙහිදී ද පඤ්ඤා බලයෙහි අවිද්‍යා විෂයයෙහිදී ද අකම්පිය (කම්පා නොවීමේ) ලක්‍ෂණය ද,
[missing trans]
සම්මා දිට්ඨියෙහි දර්ශන ලක්‍ෂණයද සම්මා සංකප්පයේ අරමුණට සිත යොමුකරන ලක්‍ෂණයද සම්මා වාචාවෙහි පරිග්‍රහණ ලක්‍ෂණයද, සම්මා කම්මන්තයෙහි සමුට්ඨාන ලක්‍ෂණය ද සම්මා ආජීවයෙහි පිරිසිදු කරන ලක්‍ෂණය ද සම්මා වායාමයෙහි උත්සාහ කිරීමේ ලක්‍ෂණය ද සම්මා සතියෙහි උපට්ඨාන (එළඹ සිටීමේ) ලක්‍ෂණය ද සම්මා සමාධියෙහි අවික්‍ෂේප ලක්‍ෂණය ද
අවිද්‍යාවේ ඇති අඥාන (නොදන්නා) ලක්‍ෂණයද සංස්කාරයන්ගේ චේතනා ලක්‍ෂණය ද විඤ්ඤාණයේ විජානන (දැනගන්නා) ලක්‍ෂණය ද නාමයේ ඇති නැමෙන සුලු ලක්‍ෂණය ද රූපයේ ඇති විකාරයට පත්වන ලක්‍ෂණය ද සළායතනයෙහි ආයතන ලක්‍ෂණය ද ඵස්සයේ ස්පර්ශ ලක්‍ෂණය ද වේදනාවෙහි විඳිය යුතු ලක්‍ෂණය ද තණ්හාවේ හේතු ලක්‍ෂණය ද උපාදානයේ ග්‍රහණය කරගන්නා ලක්‍ෂණය ද භවයේ රැස්කිරීමේ ලක්‍ෂණය ද ජාතියෙහි ඉපදීමේ ලක්‍ෂණය ද ජරාවේ දිරීමේ ලක්‍ෂණය ද මරණයෙහි චුති ලක්‍ෂණය ද,
ධාතූන්ගේ ශූන්‍යතා ලක්‍ෂණය ද ආයතනයන්ගේ ආයතන ලක්‍ෂණය ද සතිපට්ඨානයන්ගේ එළඹීමේ (උපට්ඨාන) ලක්‍ෂණය ද සම්‍යක් ප්‍රධානයන්ගේ අධිපති ලක්‍ෂණය ද බලයන්ගේ අකම්පිත (කම්පා නොවන සුලු) ලක්‍ෂණය ද බොජ්ඣංගයන්ගේ නෛර්යාණික ලක්‍ෂණය ද මාර්ගයෙහි හේතු ලක්‍ෂණය ද,
සත්‍යයන්ගේ තථ (සැබෑ) ලක්‍ෂණය ද සමථයෙහි අවික්‍ෂේප ලක්‍ෂණය ද [missing trans]
දිට්ඨි විසුද්ධියෙහි දර්ශන ලක්‍ෂණය ද ක්‍ෂයවීම පිළිබඳ ඤාණයෙහි සමුච්ඡේද (සිඳලීමේ) ලක්‍ෂණය ද අනුප්පාද (නො ඉපදීම පිළිබඳ) ඤාණයෙහි පස්සද්ධි (බහාලීම්) ලක්‍ෂණය ද ඡන්‍දයේ මූල (මුල්වීමේ) ලක්‍ෂණය ද
මනසිකාරයෙහි සමුට්ඨාන (එළඹ සිටීමේ) ලක්‍ෂණය ද ඵස්සයේ සමෝධාන (එක් කිරීමේ) ලක්‍ෂණය ද වේදනාවෙහි (එක්රැස්වීමේ) සමෝසරණ ලක්‍ෂණය ද සමාධියෙහි ප්‍රමුඛ ලක්‍ෂණය ද සිහියෙහි ආධිපතෙය්‍ය (ආධිපත්‍ය) ලක්‍ෂණය ද ප්‍රඥාවේ තතුත්තරිය (වඩා ශ්‍රේෂ්ඨ) ලක්‍ෂණය ද විමුක්තියෙහි සාර ලක්‍ෂණය ද අමා ඔසුවක් වන නිවනෙහි පර්යවසාන (සමාප්ති) ලක්‍ෂණය ද ඇති තථය (සැබෑ තතු) යි, අවිතථය (නො සැබෑ තතු) යි. ඤාණ ගතියෙන් ආ සේක්, මේ තථ ලක්‍ෂණයට නොවරදවා පැමිණි සේකැයි අනුපිළිවෙළින් පැමිණිසේකැයි යන අරුතින් තථාගත නම් වේ. මෙසේ තථා ලක්‍ෂණයට පැමිණිසේකැයි තථාගත නම් වේ.
‘තථ ධර්මය තත්වාකාරයෙන්ම අවබෝධ කරගත් සේකැයි යන අරුතින් තථාගත වන්නේ කෙසේද? තථ ධර්මය නම් චතුරාර්ය සත්‍යයයි කියන ලදමැයි;
‘මහණෙනි, මේ ධර්ම සතර තථය, අවිතථය, අනන්‍යථ (අන්‍ය බවකට නොයයි) ය, කවරනම් ධර්ම සතරක්ද, මේ දුකය යන මේ කරුණ මහණෙනි, තථය, අවිතථය, අනන්‍යථය’ යන ආදී විස්තරයයි.
ඒ සත්‍යයන් භාග්‍යවතුන් වහන්සේ අවබෝධ කළසේකැයි තථයන් අවබෝධ කරගත් බැවින් ‘තථාගත’ නමැයි කියනු ලැබෙති. මෙහි ගත’ ශබ්දය අවබෝධ කිරීමේ අර්ථයෙහි වේ.
තවද ජරා මරණයන් ජාති ප්‍රත්‍යයෙන් හටගත්හයි, සමුදාගත (පහළ වුණාහ)යි යන අර්ථයෙන් තථය, අවිතථය, අනඤ්ඤථය, සංස්කාරයන්ගේ අවිද්‍යා ප්‍රත්‍යයෙන් හටගත්හ’යි පහළ වුණහ’ යි, යන අර්ථයෙන් තථය, අවිතථය, අනඤ්ඤථය, අවිද්‍යාව සංස්කාරයනට ප්‍රත්‍යය වෙතැ’යි යන අර්ථය -පෙ- ජාතිය (ඉපදීම) ජරා මරණයනට ප්‍රත්‍යය වෙතැ’ යි යන අර්ථයෙන් තථය, අවිතථය, අනඤ්ඤථය, ඒ සියල්ල භාග්‍යවතුන් වහන්සේ අවබෝධ කරගත් සේක. එහෙයින්, අවිතථයන් අවබෝධ කළ හෙයින් තථාගත වූ සේක. මෙසේ තථ ධර්මයන් යථා ස්වභාවයෙන් අවබෝධ කළ සේකැයි තථාගත නම් වෙති.
තථදර්ශී ඇති දක්වන බැවින් තථාගත වන්නේ කෙසේද? භාග්‍යවතුන් වහන්සේ දෙවියන් සහිත ලෝකයෙහි -පෙ- දෙව්මිනිසුන් සහිත අප්‍රමාණ වූ ලෝකධාතූන්හි අප්‍රමාණ සත්ත්වයන්ගේ චක්‍ෂු ද්වාරයෙහි පහළ වන්නා වූ යම් රූපාරම්මණයක් ඇත් ද, එය සර්ව ප්‍රකාරයෙන් ම දනිති. දකිති. මෙසේ දන්නා වූ දක්නා වූ ද, එය ඉටු අනිටු ආදී වශයෙන් හෝ දිට්ඨ, සුත, මුත, විඤ්ඤත යන තන්හි ලැබෙන පදයක් හෝ, ‘රූපායතන වූ ඒ රූපය කවරක් ද? යම් රූපයක් සතරමහා භූතයන් නිසා වර්ණ ආලෝක පෙනෙන පටිඝ සහගත නීල පීත යයි ආදී ක්‍රමයෙන් නොයෙක් නම්වලින් දහතුන් වැදෑරුම්ව හෝ, පනස් දෙවැදෑරුම්ව හෝ බෙදනු ලබනුයේ තථම වේද (සත්‍ය ම) අසත්‍ය නොවේ ද, සෝතද්වාර ආදීන්හි ද පහළවන්නා වූ ශබ්ද ආදීන්හි ද මේ ක්‍රමයයි. භාග්‍යවතුන් වහන්සේ විසින් මෙසේ කියන ලදී,
‘මහණෙනි, දෙවියන් සහිත ලෝකයෙහි -පෙ- දෙව්මිනිසුන් සහිත ලෝකධාතූන්හි දිට්ඨ, සුත, මුත, විඤත, පත්ත, පරියේසිත, අනුවිචරිත යම් දෙයක් ඇත් ද එය මම මනසින් ද දනිමි. මම එය මැනවින් අවබෝධ කළෙමි. එය තථාගතයන් වහන්සේ දන්නා ලදී.
එය තථාගතයන් වහන්සේ වැටහුණි. ‘මෙසේ තථදර්ශී (ඇති තතු දක්වන) බැවින් තථාගත නම් වෙති. මෙහි තථදර්ශී අර්ථයෙහි තථාගත යන පදය සිද්ධ වූ බව දතයුතුයි.
තථාවාදී බැවින් තථාගත වන්නේ කෙසේද? යම් රැයක භාග්‍යවතුන් වහන්සේ බෝමැඩ අපරාජික පර්යංකයෙහි හුන් සේක් සිවු මාරයන්ගේ මස්තයන් සිඳ අනුත්තර වූ සම්මා සම්බුද්ධත්වය අවබෝධ කරගත් සේක් ද, යම් රැයක සල්ගස් දෙකක් අතර වැඩහිඳ අනුපදිස්ස නිර්වාණ ධාතුවෙන් පිරිනිවන්පෑ සේක් ද, යන මේ කාරණා දෙක අතර වූ සතලිස් පස්වසර තුළ ප්‍රථම බෝධියෙහි ද මධ්‍යම බෝධියෙහි ද පශ්චිම බෝධියෙහි ද වූ භාග්‍යවතුන් වහන්සේ විසින් දේශනා කරන ලද සූත්‍ර, ගෙය්‍ය, -පෙ- වේදල්ල යන යම් ධර්මයක් වේද ඒ සියල්ල අර්ථ වශයෙන් ව්‍යඤ්ජන වශයෙන් උපවාද නොකළ යුතු, අඩු වැඩි නොවූ සර්වප්‍රකාරයෙන් ම පරිපූර්ණ වූ රාග මද නැති කරන දෝස, මෝහාදී මද වළඟ මාත්‍රයක්වත් නොතබා දුරුකරයි ද ඒ සියල්ල එක් මුද්‍රාවකින් ලස් තැබුවාක් මෙන්, එක් නැළියකින් මැන්නාක් මෙන්, එක් තුලාවකින් තුලනය කළාක් මෙන් සත්‍ය ම (තථ) වේ. වෙනස් ආකාරයකින් (අවිතථ) නොවේ. එහෙයින් කියන ලදී;
‘චුන්‍ද, යම් රැයක තථාගතයන් වහන්සේ අනුත්තර වූ සම්මා සම්බෝධිය අවබෝධ කරගත් සේක් ද, යම් රැයක අනුපදිසේස නිර්මාණ ධාතුවෙන් පිරිනිවන් පාන්නේ ද මෙදාතුර යමක් උන්වහන්සේ කථාකරන සේක් ද කියන සේක් ද, දක්වන සේක් ද ඒ සියල්ල එසේම (තථ) වේ. අන් ලෙසකින් නොවේ. එහෙයින් තථාගත යැයි කියනු ලැබේ.
මෙහි ‘ගද’ ශබ්දය ම ‘ගත’ වෙයි. මෙසේ තථාවාදී බැවින් තථාගත වේ.
තවද ආගදනය ආගදො වචනය යන අර්ථයි. (ගද ධාතුව කීම් අර්ථයේ යෙදේ.) තථා වූ විපරීත නොවූ ප්‍රකාශනයක් (ආගදො) ඔහුට ඇත්තේනුයි දකාරයට තකාරය කොට තථාගත නම් වේ. මෙසේ ද මෙම අර්ථයෙහි පදසිද්ධිය දතයුතුයි.
තථාකාරී බැවින් තථාගත වන්නේ කෙසේ ද? භාග්‍යවතුන් වහන්සේගේ වචනයට අනුව කය පවතී ද කය ද වචනයට අනුකූල කෙරේ ද එහෙයින් යථාවාදී තථාකාරී ද යථාකාරී තථාවාදී ද වන සේක. මෙසේ වූ උන්වහන්සේගේ වචනය යම් සේද කය ද එසේ ය. එසේ පැවතියේ ය යන අර්ථයි. කය යම්සේ ද වචනය ද එසේ ගියේනුයි තථාගත නමි. එහෙයින් කීහ. ‘මහණෙනි, තථාගත තෙමේ යථාවාදී ද තථාකාරී වේ. යථාකාරී ද තථාවාදී වේ. එනිසා තථාගත යැයි කියනු ලැබේ. ‘මෙසේ තථාකාරී බැවින් තථාගත නම් වේ.
අභිභවන අර්ථයෙන් තථාගත වන්නේ කෙසේද? උඩින් භවාග්‍රය ද යටින් අවීචිය ද කෙළවර කොට ඇති සරසට අප්‍රමාණ වූ ලෝකධාතුවල සියලු සත්ත්වයන් ශීලයෙන් සමාධියෙන් ප්‍රඥාවෙන් විමුක්තියෙන් විමුක්තිඤාණ දර්ශනයෙන් අභිභවනය කරන සේක් ද, උන්වහන්සේට තුල්‍යයකු පමණ කළ හැක්කකු නොමැති ද එනිසා ම උන්වහන්සේ අතුල්‍ය, අප්‍රමෙය්‍ය, අනුත්තර, රාජාතිරාජ, දේවාතිදේව, ශක්‍රාතිශක්‍ර, බ්‍රහ්මාතිබ්‍රහ්ම නම් වන සේක. එනිසා කියන ලදී,
‘මහණෙනි, දෙවියන් සහිත ලෝකයෙහි -පෙ- දෙවි මිනිසුන් සහිත ලෝකයෙහි තථාගත තෙමේ අභිභවන කළ නොහැකිය, අනභිභවනීය වේ. සියල්ල දක්නේය, සියල්ල තම විෂයෙහි පවත්නේ වේ, එනිසා තථාගත යැයි කියනු ලැබේ.
එහි මෙසේ පද සිද්ධිය දතයුතුයි. අද වැනි වූයේ අගදො නමි. ඒ කවරෙක් ද? දේශනා විලාශයෙන් ද පිනට උත්සාහවත් කිරිමෙහි ද උන්වහන්සේ, මහානුභාව සම්පන්න වෛද්‍යවරයෙකු දිව්‍ය ඖෂධයෙන් සර්පයකු මැඬපවත්වන්නාක් මෙන් දෙවියන් සහිත සියලු පරප්‍රවාදී ලෝකයා අභිභවනය කරන සේක. මෙසේ සියලු ලෝකය අභිභවනයෙහි තථ ලක්‍ෂණය ඇත්තේනුයි, සත්‍ය වූ විපරීත නොවූ දේශනා විලාශමය වූ ද පුණ්‍යමය වූ ද අගදය (බෙහෙත) මොහුට ඇත්තේනුයි ද කාරයට ත කාරය කොටැ, තථාගත (පද සිද්ධිය වූ බව) දතයුතුයි. මෙසේ අභිභවන අර්ථයෙන් තථාගත නම් වන සේක.
තව ද තථා+ආගතො යන්නෙන් ද තථාගත වේ. තථං+ගතො යන්නෙන් ද තථාගත වේ. මෙහි ගතො යනු අවගත, අතීත, පත්ත, පටිපන්න යන අර්ථයන්හි වේ. එහි මුළු ලොවම තීරණ පරිඥාවෙන් තත් වූ පරිදිම අවබෝධ කළේනුයි (අවගතො) තථාගත නමි. ලෝක සමුදය ප්‍රහාණ පරිඥාවෙන් ඉක්මවන ලද්දේනුයි (අතීතො) තථාගත නමි. ලෝක නිරෝධය සාක්‍ෂාත් කරගැනීමෙන් තත් වූ පරිදිම පැමිණියේ නුයි (පත්තො) තථාගත නමි, ලෝකනිරෝධගාමිනී ප්‍රතිපදාවට තත්වාකාරයෙන් ම පිළිපන්නේනුයි (පටිපන්නො) තථාගත නමි. එහෙයින් භාග්‍යවතුන් වහන්සේ මෙසේ වදාළ සේක,
‘මහණෙනි, තථාගතයන් විසින් ලෝකය අවබෝධ කරන ලදී. ලෝකයෙන් තථාගතයන් වහන්සේ වෙන්වූයේ වෙති. මහණෙනි, ලෝක සමුදය තථාගතයන් වහන්සේ විසින් අවබෝධ කරන ලදී. ලෝක සමුදය තථාගතයන්ට ප්‍රහීණ වූයේ වේ. මහණෙනි, ලෝක නිරෝධය තථාගතයන් වහන්සේ විසින් අවබෝධ කරන ලදී. තථාගතයන් වහන්සේ ලෝක නිරෝධය සාක්‍ෂාත් කරගත් සේක. මහණෙනි, ලෝකනිරෝධගාමිනී ප්‍රතිපදාව තථාගතයන් වහන්සේ විසින් අවබෝධ කරන ලදී. තථාගතයන් වහන්සේ විසින් අවබෝධ කරන ලදී. තථාගතයන් වහන්සේ ලෝකනිරෝධය සාක්‍ෂාත් කරගත් සේක. මහණෙනි, ලෝක නිරෝධගාමිනී ප්‍රතිපදාව තථාගතයන් වහන්සේ විසින් අවබෝධ කරන ලදී. තථාගතයන් වහන්සේ ලෝකනිරෝධගාමිනී ප්‍රතිපදාව වඩන ලදී. මහණෙනි, දෙවියන් සහිත ලෝකයේ -පෙ- යමක් වේද ඒ තථාගතයන් වහන්සේ විසින් මනසින් පුරුදු පුහුණු කරන ලද සියල්ල මැනවින් උන්වහන්සේ අවබෝධ කරගත් සේක. එනිසා තථාගත නම් වෙති.’
තථාගත පදයෙහි මෙසේ ද අර්ථ දතයුතුයි. මෙය ද තථාගත බව දැක්වීමෙහි මුඛමාත්‍රයක් පමණි. සර්වප්‍රකාරයෙන් ම තථාගතයන් වහන්සේගේ තථාගත බව තථාගතයන් වහන්සේ කෙනෙකුම වර්ණනා කරන්නේ ය. සියලු බුදුවරු තථාගත ගුණයෙන් ද සම සමවන හෙයින් සියලු බුදුවරුන්ට සාධාරණ වශයෙන් ‘තථාගතො’ යැයි කියන ලදී.
**අරහන්තො** කෙලෙසුන් කෙරෙන් දුරු වූ හෙයින්, කෙලෙස් සතුරන් ද සංසාර චක්‍රයෙහි අරයන් ද නැසූ හෙයින් ප්‍රත්‍යාදිය ලැබීමට සුදුසුවන හෙයින් රහසින්වත් පව් නොකරන හෙයින් තථාගතයන් වහන්සේ අරහං නම් වන සේක. ඒ භාග්‍යවතුන් වහන්සේ සියලු කෙලෙසුන්ගෙන් දුරු වූ සේක. දුරින් ම දුරු වූ සේක. ආර්ය මාර්ගයෙන් වාසනා ගුණ සහිත ක්ලේශයන් නැසූ හෙයින්, කෙලෙසුන්ගෙන් දුරු වූ හෙයින් අරහං නම් වන සේක.
යම් කෙනෙකුන්ගේ කිසිම වස්තුවක් හා සමග නොබැඳුණු බවෙක් වේ ද, ඒ නාථයන් වහන්සේ එම හේතුවෙන් ‘ආරකා’ (දුරින් සිටියේ) නම් වන සේක. දෝෂයන්ගෙන් ද විනිර්මුක්ත වූ (ලෝක) නාථයන් වහන්සේ එහෙයින් අර්හත් යයි දන්නා ලද සේක.
කෙලෙස් නමැති සතුරෝ ද මොවුන් විසින් මාර්ග ඥානයෙන් නසන ලද්දාහු යි, සතුරන් නැසූ හෙයින් අර්හත් නම් වන සේක.
යම්හෙයකින් රාගාදී සංඛ්‍යාත වූ සියලු ම කෙලෙස් සතුරෝ ඒ නාථයන් වහන්සේ විසින් ප්‍රඥා නමැති සිතින් නසන ලද්දාහුද එහෙයින් ද අර්හත් නම් වන සේක.
අවිද්‍යා, භව තෘෂ්ණා යන මෙයින් නිර්මිත වූ නාහියක් ඇති, පුණ්‍යාදී අභිසංස්කාර නමැති අර සහිත ජරාමරණ නමැති නිම්වළලු ඇති ආසව සමුදයෙන් සැදි අක්‍ෂයෙන් විද ත්‍රිභව නැමති රථයෙහි යොදන ලද අනාදිමත් කාලයක් පවත්නා යම් මේ සංසාර නැමති චක්‍රයක් වේද ඒ චක්‍රයෙහි සියලු අරයෝ මොවුන් විසින් බෝධිමූලයෙහි දී ශීල නම් පොළොවෙහි වීර්ය නම් වූ පාවලින් සිට, ශ්‍රද්ධා නම් අතින් කර්ම ක්‍ෂය කරන සුලු නුවණ නැමති පොරවෙන් ගසා සියලු අරයන් සිඳලූ බැවින් ද අර්හත් නම් වන සේක.
යම්හෙයකින් ලෝකනාථයන් වහන්සේ විසින් ඥාන නැමති කඩුවෙන් සංසාර නැමති චක්‍රයෙහි අරයෝ සිඳින ලද්දාහු ද, එහෙයින් උන්වහන්සේට අර්හත් යැයි කියනු ලැබේ.
අග්‍ර දක්‍ෂිණාර්හ වන හෙයින් චීවරාදී සිවුපසය ද පූජා විශේෂයන් ද ලැබීමට සුදුසු වෙති. එහෙයින් ම තථාගතයන් උපන් කල්හි යම්කිසි මහේශාඛ්‍ය දේ මනුෂ්‍ය කෙනෙක් වෙත් ද ඔවුහු අන්‍ය තීර්ථකයන් වෙත පූජාවන් නො කෙරෙති. ඒ එසේමැයි, සහම්පති නම් බ්‍රහ්ම තෙමේ මේරූ පර්වතය පමණ වූ රුවන් දාමයකින් තථාගතයන් වහන්සේ පිදීය. අන් දෙවියෝ ද බිම්බිසාර-කෝසලාදී රජවරු ප්‍රධාන මනුෂ්‍යයෝ ද ශක්ති පමණින් උන්වහන්සේට පිදූහ. අශෝක මහරජ තෙමේ පිරිනිවියා වූ ද භාග්‍යවතුන් වහන්සේ උදෙසා සයානූකෙළක් ධනය වැයකොට මුළු දඹදිව් තලයෙහි අසූහාර දහසක් විහාරයන් කරවීය. අන්‍ය වූ පූජා විශේෂයන් ගැන කවර කතාවක් ද?යි ප්‍රත්‍යයන්ට සුදුසුවන හෙයින් අර්හත් නම් වන සේක.
යම්හෙයකින් මේ ලෝකනාථයන් වහන්සේ ප්‍රත්‍යයන් සහිත වූ පූජා විශේෂයන්ට සුදුසු වෙත් ද එහෙයින් ඒ ජිනේන්‍ද්‍රයන් වහන්සේ මේ ලෝකයෙහි අන්වර්ථවත් වූ අරහං යන මේ නාමයට සුදුසු වෙති.
තවද ලෝකයෙහි යම්කිසි පණ්ඩිතමානී වූ අඥාන කෙනෙක් අපකීර්තියට බියෙන් රහසිගතව පව් කෙරෙත් ද එනමුත් මේ භාග්‍යවතුන් වහන්සේ කවර කලෙකවත් එසේ නොකරති. පව් කිරීමෙහි රහස් නැති හෙයින් ද අර්හත් නම් වන සේක.
එවන් (තාදී ගුණ ඇති) භාග්‍යවතුන් වහන්සේ යම්හෙයකින් පව්කම්හි රහස් නැත්තේ ද, එසේ රහස් නැති බැවින් ද උන්වහන්සේ අරහං (අර්හත්) නමින් ප්‍රකට වූ සේක.
මෙසේ සර්වප්‍රකාරයෙන් ම,
ඒ මුනිවරයන් වහන්සේ කෙලෙස් සතුරන්ගෙන් දුරු වූ හෙයින් ද එම කෙලෙස් සතුරන් නැසූ හෙයින් ද සංසාර චක්‍රයෙහි අරයන් සිඳ දමා ප්‍රත්‍යයාදීනට සුදුසු වූවාහු ද රහසින්වත් පව් නොකරන්නාහු ද වෙති. එනිසා උන්වහන්සේ අරහං නම් වන සේක.
සියලු බුදුවරු අරහත් ගුණයෙන් ද සම සම වන බැවින් සියලු බුදුවරුන්ට සාධාරණ වශයෙන් ‘අරහන්තො’ යැයි කියන ලදී. **සම්මා සම්බුද්ධා** යනු සියලු ධර්මයන් තමන් වහන්සේ මනාකොට අවබෝධ කළ හෙයින් සම්මා සම්බුද්ධ නම් වන සේක. ඒ එසේමැයි, තථාගතයන් වහන්සේ සියලු ධර්මයන් අවබෝධ කළ සේක් සම්මා සම්බුද්ධයහ, මැනවින් දතයුතු ධර්මයන් තමන්වහන්සේම මැනවින් අවබෝධ කළහ. පිරිසිඳ දතයුතු ධර්මයන් පිරිසිඳ දතයුතුයයි දත්හ. පහකළ යුතු ධර්මයන් පහකළ යුතු යයි දත්හ. සාක්‍ෂාත් කටයුතු ධර්මයන් සාක්‍ෂාත් කටයුතුයැයි දත්හ. වැඩිය යුතු ධර්මයන් මැනවින් වැඩිය යුතුයැයි දත්හ. එනිසා කීහු:
‘බ්‍රාහ්මණය, මවිසින් මනාව දතයුතු ධර්ම මනාව දන්නා ලද්දේය. වැඩිය යුතු ධර්ම මනාව වඩනා ලද්දේය. පහකළයුතු ධර්ම මැනවින් පහකරන ලද්දේය. එහෙයින් මම බුද්ධ නම් වෙමි.’
නැතහොත් ‘චක්‍ෂුරායතනය දුකකැ’යි යන දුඃඛ සත්‍යය ද එම චක්‍ෂුරායතනයට මුල් වූ හේතු වශයෙන් උත්පාදක පූර්ව තෘෂ්ණා වන සමුදය සත්‍යය ද ඒ දෙකෙහි ම නොපැවැත්ම වන නිරෝධ සත්‍යය ද එම නිරෝධය ප්‍රතිවේධ කිරීමේ ප්‍රතිපත්ති මාර්ගය වන මාර්ග සත්‍යයදැයි මෙසේ එක් එක් පදයෙන් නිර්ධාරණය වන (වෙන්කොට දැක්වෙන) සියලු ධර්මයන් මනාකොට තමන් ම අවබෝධ කළහ. සෝත - ඝාන - ජීව්හා - කාය - මනෝ යන ආයතනයන් කෙරෙහි ද මෙම නය වේ. මෙනයින් ම රූපාදී වූ ෂඩායතනයන් ද චක්ඛු විඤ්ඤාණාදී ෂඩ් විඤ්ඤාණයන් ද චක්ඛු සම්ඵස්සාදී ෂට් ස්පර්ශයන් ද චක්ඛු සම්ඵස්සාදියෙන් හටගත් ෂඩ් වේදනාවන් ද රූපතෘෂ්ණාදී ෂට් තෘෂ්ණාවන් ද රූප විතක්කාදී ෂඩ් විතර්කයන් ද රූපවිචාරාදී ෂඩ් විචාරයන් ද රූපස්කන්ධාදී පංච ස්කන්ධයන් ද දස කසිණයන් ද දස අනුස්සතීන් ද උද්ධුමාතක සංඥාදී වශයෙන් එන දස අසුභ සංඥාවන් ද කේශාදී වූ දෙතිස් කුණප කොට්ඨාස පිළිබඳ වූ ද්වත්තිංසාකාරය ද ද්වාදශායතනයන් ද අටළොස් ධාතූන් ද කාමභවාදී නව භවයන් ද ප්‍රථම ධ්‍යානාදී වූ චතුර් ධ්‍යානයන් ද මෛත්‍රී භාවනාදී වූ අප්පමඤ්ඤා සතර ද අරූප සමාපත්ති සතර ද ප්‍රතිලෝම වශයෙන් ජරාමරණාදිය හා අනුලෝම වශයෙන් අවිද්‍යාදිය දැයි යන පටිච්ච සමුප්පාදංගයන් ද යෙදිය යුතුයි.
එහි එක් පදයක යෝජනා ක්‍රමය මෙසේ ය. ජරාමරණ දෙක දුඃඛ සත්‍යයයි. ඉපදීම සමුදය සත්‍යයයි. මේ දෙකෙහි ම නැවැත්ම නිරෝධ සත්‍යයයි. නිරෝධය දැනගැනීමට හේතුවන ප්‍රතිපදාව මාර්ගය සත්‍යයයි’ යනුවෙන් මෙසේ එක් එක් පදය ගෙන බැලීමෙන් සියලු ධර්මයන් තමන් ම මනාකොට අවබෝධ කළහ. තත්වාකාරයෙන් දත්හ. විනිවිද දත්හ. එහෙයින් මනාකොට (සම්මා) තමන්ම (සාමඤ්ච) සියලු ධර්මයන් අවබෝධ කළ හෙයින්, දැනගත් හෙයින්, තත්වාකාරයෙන් දත් හෙයින් සම්මා සම්බුද්ධ නම් වන සේක. යම්කිසි අවබෝධ කළයුතු (නෙය්‍ය) දෙයක් වේ නම් ඒ සියල්ල මැනවින් අවබෝධ කරගත් හෙයින් ද සම්මා සම්බුද්ධ නම් වෙති. මෙම පදයන්ගේ විභාගය මතුයෙහි විස්තර වන්නේය. සියලු බුදුවරු සම්මා සම්බුද්ධ ගුණයෙන් ද සම සම වන බැවින් සියලු බුදුවරුන්ට සාධාරණ වශයෙන් ‘සම්මා සමබුද්ධා’ යැයි කියන ලදී.
**මොනෙය්‍යෙන** යනු ඒකාන්තයෙන් මොනෙය්‍ය ප්‍රතිපදාව නම් වූ මාර්ග ඤාණ මොනෙය්‍ය භාවයෙන් මුනි නම් වේ. මෙහිදී වනාහි තුෂ්ණිම්භවය (නිශ්ශබ්දව සිටීම) සඳහා මොනෙය්‍යෙන යනුවෙන් කියන ලදී. **මූළ්හරූපො** යනු හිස් වූ ස්වරුප ඇති. **අවිද්දසූ** යනු නුවණ නැති. මෙබඳු වූ නිශ්ශබ්ද වූවහු මුනි නම් නොවෙති. නැතහොත් මොනෙය්‍යමුනි නම් වෙති. හිස්බව වනාහි නොදන්නා අඥානකම ම වේ යන අර්ථයි. **යො ච තුලංව පග්ගය්හ** යනු යම්සේ තරාදියක් ගෙන සිටි තැනැත්තෙක් අතිරික්ත දෙයක් වේ නම් එය ඉවත්කරයි. අඩුවක් වේ නම් එය දමා පුරවයි ද, එසේ ම යමෙක් අතිරික්ත (වැඩි වූ) දෙයක් ඉවත් කරන්නාක් මෙන් පාපයන් ඉවතලයි. දුරු කරයි. අඩු වූවක් පුරවන්නාක් මෙන් කුසලයන් සම්පූර්ණ කරයි. මෙසේ ද වනාහි කරන්නා වූ ඒ මුනිතෙම සීල සමාධි ප්‍රඥා විමුත්ති විමුත්තිඤාණ දර්ශන සංඛ්‍යාත වූ උතුම් උතුම් කුසල ධර්මයන් ම ගෙන, පාපී වූ අකුසල ධර්මයන් දුරු කරයි ද එනිසා හෙතෙම මුනි නම් වේ යන අර්ථයි. **තෙන සො මුනි** හෙතෙම කවර හෙයින් මුනි නම් වේද? ‘ඉහත දැක්වූ කාරණයෙන් හෙතෙම මුනි නම් වේ’ යන අර්ථයි. **යො මුනාති** **උභො ලොකෙ** යනු යම් පුද්ගලයෙක් මේ ස්කන්ධාදී ලෝකයන් තරාදියකට නංවා මනින්නාක් මෙන්, ‘මේ අධ්‍යාත්මික ස්කන්ධය, මේ බාහිර ස්කන්ධයන්ය’ ආදී වශයෙන් මේ අර්ථ දෙකින් මනියි. **මුනි තෙන පවුච්චතී** ඒ කාරණයෙන් වනාහි මුනියැයි කියයි යන අර්ථයයි.
**අසතඤ්ච** යනාදී ගාථාවේ මේ සංක්ෂිප්තාර්ථයයි. යමෙක් මේ කුසලාකුසල ප්‍රභේද ඇති, අසත්පුරුෂ ධර්මය ද සත්පුරුෂ ධර්මය ද අධ්‍යත්මික බාහිර සියලු ධර්මයන් ද මේ මුළු ලෝකයෙහි ප්‍රවිචය ඤාණයෙන් සත්පුරුෂ හා අසත්පුරුෂ වශයෙන් මැනවින් දැන, ඔහු ධර්මය මැනවින් දත් බැවින් ම රාගාදී ප්‍රභේද ඇති සත්විධ සංගතතණ්හා දිට්ඨි භේදයෙන් දෙවැදෑරුම් වූ දැල ද ඉක්මවා සිටියේ වේද, හෙතෙම ඒ මොන (මුනි) සංඛ්‍යාත ප්‍රවිචය ඤාණයෙන් යුක්ත වූ බැවින් මුනි නම් වේ. **දෙවමනුස්සෙහි පූජිතො** යන මෙය ඒ මුනිවරයාට කෙරෙන ස්තුති වචනයකි. හෙතෙම ආශ්‍රවයන් ක්‍ෂය කළ මුනිවරයකු වන බැවින් දෙව්මිනිසුන්ගේ පූජාවන්ට සුදුසු වේ. එනිසා මෙසේ කියන ලදී.
**සල්ලං** යනු මූල පදයයි. **සත්තසල්ලානි** යනු ගණන වෙන්කර දැක්වීමයි. **රාග සල්ලං** යනු රඤ්ජන (අලවයි) අර්ථයෙන් ම රාගය, පීඩා ඇති කරන බැවින්, ඇතුලත විදින බැවින්, ඉවත්කිරීම අසීරු හෙයින් හුලක් වූයේනුයි රාගසල්ල නමි. දොස සල්ලාදියෙහි ද මෙම නය ම වේ. **සල්ලො** යනු මූලපදයයි. **අබ්බූළ්හ සල්ලො** යනු ඉවත්කළ හුල් ඇති, **උද්ධත** **සල්ලො** උඩට ගෙන නැසූ හුලයි. **සමුද්ධරිත සල්ලො** උපසර්ග වශයෙන් කියන ලදී. **උප්පාටිත සල්ලො** ඉගිල්ලු හුලයි. **සමුප්පාටිත සල්ලො** උපසර්ග වශයෙන් වූ වෙනසකි. (අර්ථ එකම ය).
**සක්කච්චකාරී** දානාදී කුසල ධර්ම වර්ධනය කිරීමෙන් පුද්ගලයාගේ හෝ දෙය්‍ය ධර්මයේ හෝ සකසා කිරීම් වශයෙන් මනාසේ සැලකිලි ඇතිව කරන්නා වූ යන අර්ථයයි. නිරන්තරයෙන් කරන බැවින් **සාතච්චකාරී** නමි, නොසිට-නොනැවතී කරන බැවින් **අට්ඨිතකාරී** නමි, යම්සේ කුකණ්ටකයා (නපුරු කටුව) මදක් ගොස් මදක් නැවතී සිටියි ද නිරන්තරව නොයයි ද එසේම යම් පුද්ගලයෙක් එක් දිනක් දන් දී පූජාවක් හෝ කර, එසේත් නැතිනම් ධර්මදේශනාවක් අසා හෝ මහණදම් පුරා හෝ කර, එසේත් නැතිනම් ධර්මදේශනාවක් අසා හෝ මහණදම් පුරා හෝ නැවත බොහෝ කාලයකින් එය නැවත කරයි ද නිරන්තරව නොකරයි ද හෙතෙම අසාතච්චකාරී ද අනට්ඨිතකාරී ද නම් වේ. මෙතෙම එසේ නොකරයි යන අරුතින් අට්ඨිතකාරී නමි. **අනොලීන වුත්තිකො** නිරන්තරව කිරීම් සංඛ්‍යාත වූ පැතිරීම් භාවයෙන් දුරුවූ ලීනවුත්තික (අප්‍රකට පැවැතුම් ඇති) නොවූයේනුයි අනොලීන වුත්තික නමි. **අනික්ඛිත්ත ඡන්‍දො** කුසල් කිරීමෛහි වීර්ය කැමැත්ත බහා නොතැබූ බැවින් අනික්ඛිත්ත ඡන්‍ද නමි. **අනික්ඛිත්ත ධුරො** යනු වීර්ය ධුරයට ආරෝපනය නොවීමෙන් අනික්බිතධුර නමි. නොපසුබස්නා සිත් ඇති යන අර්ථයි. **යො තත්‍ථ ඡන්‍දොවායාමො ච** යනු යමෙක් ඒ කුසල් දහම්හි කරනු කැමති වූ ධර්මය නම් ඡන්‍දය ද **ඡන්‍දො** ප්‍රයත්න (වෑයම) සංඛ්‍යාත **වායාමො** ද උත්සාහ කිරීම් වශයෙන් **උස්සාහො** ද අධික වූ උත්සාහ කිරිම් වශයෙන් **උස්සොළ්හී** ද, ව්‍යායාමය වනාහි පරතෙරට යෑම් අර්ථයෙනි. උත්සාහය වනාහි පූර්වාංගම වූ අර්ථයෙනි, උස්සෝළ්හී යනු අධිකමාත්‍ර වූ අර්ථයෙනි. **අප්පටිවානීච** පසුනොබැසීමයි. නො නැවතීමයි. **සති ච සම්පජඤ්ඤං ච** සිහිකරන්නේනුයි සති නමි. මනාව දන්නේනුයි සම්පජඤ්ඤ නමි. හාත්පසින් ම, සර්වප්‍රකාරයෙන් ම දනියි යන අර්ථයයි. සාත්‍ථක සම්පජඤ්ඤය, සප්පාය සම්පජඤ්ඤය, ගෝචර සම්පජඤ්ඤය හා අසම්මෝහ සම්පජඤ්ඤය යනුවෙන් මේ සම්පජානයේ ප්‍රභේද දතයුතුයි. **ආතප්පං** යනු කෙලෙස් තවන වීර්යයයි. **පධානං** යනු උතුම් වීර්යයයි. **අධිට්ඨානං** යනු කුසල් කිරීමෙහි ප්‍රතිෂ්ඨ භාවයයි. **අනුයොගො** යනු අනුව යෙදීමයි. **අප්පමාදො** යනු නොපමාවීමයි. සිහියෙන් නොවෙන්ව වාසය කිරීමයි.
**ඉමං ලොකං නාසිංසතී** යනු මූල පදයයි. **සකත්තභාවං** තමාගේ ආත්මභාවයයි. **පරත්ත භාවං** යන පරලෝකයේ ආත්මභාවයයි. ස්වකීය රූප වේදනාදිය තමාගේ පංචස්කන්ධයෙහි වේ. අනුන්ගේ රූප වේදනාදිය ද පරලොව පංචස්කන්ධයෙහි වේ. **කාමධාතුං** යනු කාම භවයයි. **රූපධාතුං** යනු රූප භවයයි. **අරූපධාතුං** යනු අරූප භවයයි. නැවත ද රූපාරූප වශයෙන් දුක දැක්වීමට කාමධාතු රූපධාතු දෙක එකක් කර, අරූප ධාතුව එකක් කර කියන ලදී. **ගතිවා** පිහිටීම් වශයෙන් පංචගතියක් කියන ලදී. **උප්පත්තිවා** ඉපදීම් වශයෙන් සිවු යෝනිය (උත්පත්ති ක්‍රම හතර) කියන ලදී. **පටිසන්‍ධි වා** තුන් භවයෙහි ගැටීම් වශයෙන් ප්‍රතිසන්ධි යැයි කියන ලදී. **භවං වා** කර්ම භව වශයෙනි. **සංසාරං වා** යනු ස්කන්ධාදීන්ගේ නොනැවතී පැවැත්ම වශයෙනි. **වට්ටං වා** ත්‍රෛභූමික වට්ටය නො නසයි යන අර්ථයි.
3. දුට්ඨට්ඨකසූත්‍රනිර්දේශ වර්ණනාව
දුට්ඨට්ඨක සූත්‍රයේ පළමු ගාථාවේ අර්ථ පළමුව කියනු ලැබේ. **වදන්ති** යනු භාග්‍යවතුන් වහන්සේට ද භික්‍ෂු සංඝයාට ද උපවාද කරති. **දුට්ඨමනාපි එකෙ අථොපි චෙ සච්චමනා** **එකෙ** යනු ඇතැම් දුෂ්ඨ සිත් ඇත්තෝ, ඇතැම් එසේ සංඥා ඇත්තෝ වී, දුෂ්ඨ සිතැති තීර්ථකයන්ගේ බස් අසා ඒවා අදහන්නෝ, එම දුෂ්ඨයන්ගේ ප්‍රකාශ සත්‍යයැයි සිතන්නෝ යන අර්ථයි. **වාදං ච ජාතං** මේ ආක්‍රෝශවාදය උපන්නේය. **මුනි නො උපෙති** කාරකයකු නැති බැවින් ද නොකිපෙන බැවින් ද බුද්ධ මුනි වෙත නො පැමිණෙයි. **තස්මා මුනී නත්‍ථි ඛීලො කුහිඤ්චි** මේ කාරණයෙන් බුද්ධ මුනිවරයාට රාගාදී ඛීලයන් නැත. ඛීලයන් කොයින් ද?යි දතයුතුයි.
**දුට්ඨමනා** යනු උපන්නා වූ දෝෂයන්ගෙන් දූෂිත වූ සිත් ඇති බැවින්. **විරුද්ධමනා** ඒ කෙලෙසුන් මගින් කුසල් දොර වසා කුසලින් සිත් වැලැක්වූ බැවින් **පටිවිරුද්ධමනා** උපසර්ග යොදා පදය වැඩිකරන ලදී. **ආහතමනා** පටිඝයෙන් එළවන ලද සිත මොවුන්ට ඇත්තේනුයි ආහතමනා නමි, **පච්වාහතමනා** උපසර්ග යෙදීමක් පමණි. **ආඝාතිතමනා** විහිංසා (හිංසා) කිරීම් වශයෙන් ආඝාත (තරහ) සිතක් මොවුන්ට ඇත්තේනුයි ආඝාතිත මනා නමි. **පච්චා ඝාතිතමනා** යනු උපසර්ග යොදා පදය වැඩිකිරීමකි. නැතහොත් ක්‍රෝධ වශයෙන් **දුට්ඨමනා**. වෛර කිරීම් වශයෙන් **පදුට්ඨමනා**. මකුවීම් වශයෙන් **විරුද්ධමනා**. අනුන්ගේ දොස් කීම් වශයෙන් **පටිවිරුද්ධමනා**. ද්වේෂ වශයෙන් **ආහතපච්චාහතමනා**. ව්‍යාපාද වශයෙන් **ආඝාතිත** **පච්චාඝාතිතමනා**. ප්‍රත්‍යයන්ගෙන් නොලැබීමෙන් **දුට්ඨමනා** **පදුට්ඨමනා**. අයස වශයෙන් **විරුද්ධමනා පටිවිරුද්ධමනා** ගැරහීම් වශයෙන් **ආහතපච්වාහතමනා**. දුක් වේදනාවෙන් යුක්ත වූ බැවින් ආඝාතිත **පච්චාඝාතිත මනාති** මෙසේ ද ඇතැමෙක් අර්ථ කියති. **උපවදන්ති** යනු ගර්හා (නින්දා) උපදවති. **අභූතෙන** යනු විද්‍යමාන නොවීමෙන්, අභූත වූ.
**සද්දහන්තා** යනු ප්‍රසාද වශයෙන් ශ්‍රද්ධාව උපදවමින්, **ඔකප්පෙන්තා** යනු සම්ප්‍රසාදන වශයෙන් සනිටුහන් කොට ඔවුන්ගේ කථාව ඉවසමින් **සච්චමනා** යනු සත්‍යයැයි සිතමින් **සච්ච සඤ්ඤිනො** යනු සත්‍යය යන සංඥා ඇතිව. **තථමනා** විපරීත නොවූවක්ය යන සිතින්, **භූතමනා** සිදුවූවක්ය යන සිතින්. **යථාවමනා** යනු නිශ්චල සිතින්. **අවිපරීතමනා** යනු නිශ්චය කරගනිමින්. එහි **සච්චමනා සච්චසඤ්ඤිනො** යනු සත්‍යවාදී ගුණයයි. **තථමනා තථසඤ්ඤිනො** යනු සත්‍යසඤ්ඤී ගුණයයි. **භූතමනා භූතසඤ්ඤිනො** යනු චෙතොභූත ගුණයයි. **යථාවමනායථාවසඤ්ඤිනො** යන්නෙන් සච්චායික ගුණය ද **අවිපරීතමනා** **අවිපරීතසඤ්ඤිනො** යන්නෙන් අවිසංවාද ගුණය ද කියන ලදැයි දතයුතුයි.
**පරතො ඝොසො** අන්‍යයන්ගේ සමීපයේදී උපන් ශබ්දයයි. **අක්කොසො** යනු ජාති ආදී දශ අක්‍රෝශ වස්තුවෙන් එකකින් ආක්‍රෝශ කිරීමයි. **යො වාදං උපෙති** යම් පුද්ගලයෙක් උපවාදයට පැමිණෙයි ද **කාරකොවා** කරන ලද දොස් ඇත්තෙක් හෝ. **කතකොධතාය** තරහින් කරන ලද බැවින් **වුච්චමානො** කියනු ලබනුයේ **උපවදීයමානො** දෝෂ උපදවනු ලබන්නේ, **කුප්පති** කෝප කරයි.
**ඛිලජාතතාපි නත්‍ථි** සිතේ තද බව නැමති සිතේ කිළිටි නම් වූ පටිඝහුල මෙහි උපන්නේනුයි ඛිලජාතො නමි, එය ඇති බව ඛිල ජාතතා නමි, එය ද නැත. **නසන්ති පඤ්චපි චෙතො ඛීලා** කාමලෝකයන්හි අවීතරාගීව, රූපලෝකයන්හි අවීතරාගීව ඇතිතාක් බඩපිරෙනතාක් අනුභව කොට සෙය්‍යසුඛයෙහි, ඵස්ස සුඛයෙහි හා මිද්ධ සුඛයෙහි ඇලී ගැලී වසයි ද, එක්තරා දේව නිකායක් පතාගෙන බඹසර සුරකියි ද, ‘මම මේ සීලයෙන් හෝ ව්‍රතයෙන් හෝ තපසින් හෝ බඹසරින් හෝ දෙවියෙක් හෝ වන්නෙමි, අන්‍යතර දෙවියෙක් හෝ වන්නෙමි’යි මෙබඳු වූ සිතුවිලි පහ ද සිතේ තද බව - කිළිටි බව නම් චෙතො ඛීලයන් ද නැත.
මේ ගාථාව දෙසූ භාග්‍යවතුන් වහන්සේ ආනන්ද තෙරුන්ගෙන් මෙසේ විචාළ සේක. ‘ආනන්දය! මෙසේ භික්‍ෂූන්ට පීඩා කරමින්, දොස් දක්වමින් නින්දා කරන කල්හි ඒ භික්‍ෂූහු කුමක් කියත් ද?’ යනුවෙනි. එවිට ආනන්ද තෙරහු ‘භාග්‍යවතුන් වහන්ස! භික්‍ෂූහු කිසිවක් නොකියති’යි වදාළහ. ‘ආනන්දය, මම සිල්වතෙක්මි’යි සැමතැනම නිශ්ශබ්දව නොසිටිය යුතුයි. ලෝකයෙහි කියන්නවුන්ගේ වචනයේ ඇති වැරදි නිවැරදි බව පණ්ඩිතයෝ දැනගනිති. අනුවණයෝ නොදනිතියි දෙසූ බුදුහු ‘ආනන්දය, ඒ මිනිස්සු චෝදනා කරන කල්හි ධර්මදේශනා වශයෙන් ‘අභූතවාදී නිරයං උපෙතී’ යන ගාථාව කිවයුතුයි’ වදාළහ. ආනන්ද තෙරණුවෝ එම ගාථාව ඉගෙන භික්‍ෂූන්ට ඇවැත්නි! නුඹලාට මිනිසුන් චෝදනා කරන කල්හි මේ ගාථාවෙන් ප්‍රතිචෝදනා කරවු’යි පවසා ගාථාව භික්‍ෂූන්ට ඉගැන්වූහ. භික්‍ෂූහු එසේ කළහ. නුවණැති මිනිස්සු නිශ්ශබ්ද වූහ. රජතුමා ද රාජපුරුෂයන් සැමතැනම යවා යම් ධූර්ත පිරිසක් තීර්ථකයන්ගෙන් අල්ලස් ගෙන ඇය මරන ලද්දේ ද ඒ සියලු ධූර්තයන් අල්වා නිග්‍රහ කරන ලදී. ඒ පුවත දැනගත් රජු තීර්ථකයන්ට දෝෂාරෝපණය කළේය. ජනයා ද තීර්ථකයන් දැක ‘මොවුහු භාග්‍යවතුන් වහන්සේට අපකීර්තියක් ඇතිකළහ’යි ගල්මුල්වලින් ගසති, පස්වලින් ගසති. ආනන්ද තෙරණුවෝ එය දැක බුදුරදුන්ට මෙය දැන්වූහ. භාග්‍යවතුන් වහන්සේ ආනන්ද තෙරුන්ට මේ ගාථාව වදාළ සේක. **‘සකං හි දිට්ඨිං -පෙ- වදෙය්‍ය’** යන ගාථාවේ අර්ථය.
යම් ඒ අන්‍ය තීර්ථකයන්ගේ දෘෂ්ටියක් ‘සුන්දරිය මරා ශ්‍රමණ ශාක්‍යපුත්‍රයන්ගේ නුගුණ ප්‍රකාශ කරවා, මේ උපායෙන් ඔවුන්ට ලැබෙන සත්කාර ඉවත් කරවන්නෙමු’යි යනුවෙන් පැවතියේ ද ඒ දෘෂ්ටිය ඔහු කෙසේනම් ඉක්මවන්නේ ද? ඉක්බිති ඒ අයස (අපකීර්තිය) එය නිපදවූ තීර්ථක ජනයා පසුපසම ගියේය. ඒ වැරදි දෘෂ්ටිය ඉක්මවීමට නොහැක. යමෙක් ශාස්වතවාදී වේ ද හෙතෙමේ ද සක්කාය දිට්ඨිය කෙසේනම් ඉක්මවන්නේ ද? ඒ දිට්ඨිච්ඡන්‍දයෙන් පැමිණවූ ඒ දිට්ඨි රුචිකත්වයෙන් ඇලුණු ඔවුහු තමන්ම සමර්ථයන් යැයි සිතමින් තමන්ම පරිපූර්ණ වූවෝ යැයි සිතමින් ඒ දෘෂ්ටිගතිකයන් නිර්මාණය කරනුයේ යම්සේ දැනගන්නේ ද එසේම එය කියන්නේ ය.
**අවණ්ණං පකාසයිත්‍වා** අගුණ ප්‍රකට කර. **සක්කාරං** සිවුපසය සකසා දීම **සම්මානනං** සිතින් බුහුමන් කිරීම. **පච්චා හරිස්සාම** යනු මෙසේ ලාභාදිය උපදවන්නෙමු යි. **එවං දිට්ඨිකා** යනු මෙවැනි ලබ්ධි ඇති, ‘යම්හෙයකින් ඔවුන්ට ලාභාදී සත්කාර උපදවන්නෙමු’යි යන මේ අදහස ඔවුන්ට ඇත. එසේ ම මවිසින් කියු ආකාර ඇති ධර්මය ද ඇත. මොවුන්ට එය රුචි වේ. එමෙන්ම එය ඉවසයි. මෙසේ ඔවුන්ගේ සිත ස්වභාවයෙන් ම ඇත. මගේ සිත ද එකල්හි ඒ දෘෂ්ඨිය වේ. දිට්ඨියත් සමග කැමැත්ත හෝ දිට්ඨිඛන්ති සමග රුචිය හෝ දිට්ඨිඛන්තිරුචි යන ධර්ම සමග ලබ්ධිය හෝ දිට්ඨිඛන්තිරුචි ලබ්ධි යන ධර්ම සමග අජ්ඣාසය හෝ දිට්ඨිඛත්තිරුචිලබ්ධි අජ්ඣාසය යන ධර්ම සමග අධිප්පාය හෝ වේයැයි දක්වනුයේ ‘එවං දිට්ඨිකා -පෙ- එවං අධිප්පායො’ යනාදිය කියන ලදී. **සකං දිට්ඨිං** යනු තමාගේ දැක්මයි. දර්ශනයයි. **සකං ඛන්තිං** යනු තමාගේ දැරීමයි. **සකං රුචිං** යනු තමාගේ රුචියයි. **සකං ලද්ධිං** යනු තමාගේ ලබ්ධියයි. **සකං අජ්ඣාසයං** යනු තමාගේ අදහසයි. **සකං අධිප්පායං** යනු තමාගේ භාවයයි. **අතික්කමිතුං** මනාව ඉක්මවීමට. **අථඛො සොයෙව අයසො** ඒකාන්තයෙන් ම ඒ අයස **තෙ පච්චාගතො** ඔවුන්ගේ පසුපස ආවේය. **තෙ** යනු ඡට්ඨි විභක්ති අර්ථයේ දුතියා විභක්ති වචනයකි.
**අථවා** අර්ථයන්ගේ අතරක් දැක්වීමයි. (විකල්පාර්ථ දැක්වීමයි) **සස්සතො** නිත්‍ය ධුව ස්ථිර වූ. **ලොකො** ආත්මභාවය **ඉදමෙව සච්චං මොඝමඤ්ඤං** යනු මෙයම සත්‍ය වේ. අන් මත තුච්ඡ (හිස්) වේ. **සමත්තා** යනු සම්පූර්ණය. **සමාදින්නා** යනු මනාව ගන්නා ලද **ගහිතා** ලඟට පැමිණ ගන්නා ලද.
**පරාමට්ඨා** සර්වප්‍රකාරයෙන්ම පරාමර්ශනය කොට ගන්නා ලද. **අභිනිවිට්ඨා** විශේෂයෙන් ලබන ලද පිහිට ඇති. **අසස්සතො** කියන ලද්දෙහි විපර්යාසයෙන් දතයුතුයි.
**අන්තවා** යනු අන්තයක් සහිත වූ. **අනන්තවා** යනු අනන්තවත්ව වැඩෙන **තං ජීවං** යනු ඒ ජීවය ලිංග විපර්යාස කොට කියන ලද්දකි. ජීවය යනු ආත්මය මය. **තථාගතො** යනු සත්ත්වයා. ඇතැමෙක් රහතන් වහන්සේ යැයි කියති. **පරං මරණා** මරණයෙන් පසුව, පරලොවදී යන අර්ථයයි. **න හොති තථාගතො පරම්මරණා** යනු මරණයෙන් පසුව නොවේ. **හොති ච න ච හොති තථාගතො පරම්මරණා** මරණයෙන් පසුව වන්නේ ද නොවන්නේ ද වේ. **නෙව හොති න නහොති තථාගතො පරම්මරණා** යනු උච්ඡේද වශයෙන් නොවේ. තාර්කික වශයෙන් නොවන්නේ ද නොවේ.
**සක්කායදිට්ඨියා** ආදිය කරණ විභක්ති වචනයි. **අල්ලීනො** යනු ඒකීභූත වූ.
**සයං සමත්තං කරොති** යනු තමාගේ ඌණ (අඩු) භාවයෙන් මුදවා තමා මැනවින් දක්‍ෂයකු, සමර්ථයකු කරයි. **පරිපුණ්ණං** යනු අතිරේක දෝෂයන්ගෙන් මුදවා සම්පූර්ණ කරයි. **අනෝමං** යනු හීන වූ දෝෂයන්ගෙන් මුදවා ළාමක නොවූවකු කරයි. **අග්ගං** යනාදිය ද එසේමය. **සෙට්ඨං** යනු ප්‍රධාන වූ නිර්දෝෂී වූ. **විසෙට්ඨං** යනු ජ්‍යෙෂ්ඨ වූ. **පාමොක්ඛං** යනු අධික වූ, **උත්තමං** විශේෂයෙන් ශ්‍රේෂ්ඨ වූ. **පවරං කරොතී** යනු අතිරේක වශයෙන් උත්තමයෙක් කරයි. නැතහොත් ආසය දෝෂයන්ගෙන් මිදීමෙන් **අග්ගං** අග්‍ර වේ. සංකිලේස දෝෂයන්ගෙන් මිදීමෙන් **සෙට්ඨං** ශ්‍රේෂ්ඨ වේ. උපක්ලේශ දෝෂයන්ගෙන් මිදීමෙන් **විසෙට්ඨං** විසෙට්ඨ වේ. සත්වැදෑරුම් දෝෂයන්ගෙන් මිදීමෙන් **පාමොක්ඛං** පාමොක්ඛ නම් වේ. මධ්‍යම දෝෂයන්ගෙන් මිදීමෙන් **උත්තමං** උත්තම වේ. උත්තම, මධ්‍යම දෝෂයන්ගෙන් මිදීමෙන්. **පවරං** පවරයකු කරන්නේ නුයි ඇතැමෙක් වර්ණනා කරති. **අයං සත්‍ථා සබ්බඤ්ඤූ** යනු මේ අපගේ ශාස්තෲන් වහන්සේ සියල්ල දන්නා නිසා සර්වඥ නම් වන සේක. **අයං ධම්මො ස්වාක්ඛාතො** මේ අපගේ ශ්‍රී සද්ධර්මය මැනවින් දෙසන ලදී. **අයං ගණො සුපටිපන්නො** මේ අපගේ සංඝරත්නය මැනවින් පිළිපන්නේය. **අයං දිට්ඨි භද්දිකා** අපගේ ලබ්ධිය සුන්දරය. **අයං පටිපදා සුපඤ්ඤත්තා** මේ අපගේ පූර්වභාග වූ අත්තන්තප ආදී ප්‍රතිපදාවන් මැනවින් පනවන ලදී. **අයං මග්ගො නීයාණිකො** යනු මේ අපගේ නිවනට, මෝක්‍ෂයට යොමු වූ මාර්ගය නෛර්යාණිකය. මෙසේ තමන් සමර්ථයකු කරයි.
**කථෙය්‍ය** යනු ලෝකය ශාස්වතය ආදී වශයෙන් කියන්නේ ය, මෙය ම ඇත්තයි සෙස්ස බොරුයැයි දක්වන්නේ ය. ලෝකය අන්තවත් යැයි ව්‍යවහාර කරන්නේය. වන්නේ ද නොවෙන්නේ ද වේ යනාදී ලෙස නානාවිධව ගන්වන්නේය.
ඉක්බිති රජතුමා සත්දිනකට පසු (බුදුරදුන්ට හා සංඝයාට එල්ල වූ) ඒ කුණපය (චෝදනාව) ඉවත්කරවා සවස් කාලයෙහි විහාරයට ගොස් භාග්‍යවතුන් වහන්සේට වැඳ මෙසේ කීවේය. ‘ස්වාමීනි! මෙවැනි අපකීර්තියක් ඇති වූ කල්හි මාහට දැන්විය යුතු නොවේ ද?’ යනුවෙනි. රජතුමා මෙසේ පැවසූවිට භාග්‍යවතුන් වහන්සේ “මහරජතුමනි! ‘මම සිල්වතෙක්මි. සීල සම්පන්නයෙක්මි’යි අනුන්ට දැන්වීම ආර්යයන්ට සුදුසු නොවන්නකි’යි වදාළහ. ඒ අර්ථෝත්පත්ති කොටගෙන “යො අත්තනො සීලවතානී”යි යනාදී අවශේෂ ගාථා වදාළ සේක.
එහි **සීලවතානි** යනු ප්‍රාතිමෝක්‍ෂාදී සීලයන් ද ආරඤ්ඤකාදී ධුතංග ධර්මයන් ද වේ. **අනනුපුට්ඨො** නොවිචාළේ. **පාවදා** කියයි. **අනරියධම්මං** **කුසලාතමාහු යො ආතුමානං** **සයමෙව** **පාවා** යනු ‘යමෙක් මෙසේ තමා පිළිබඳව තමන්ම කියයි ද ඔහුගේ ඒ වාදය අනාර්ය ධර්මයකි’යි කුසලයෝ මෙසේ කියති.
**අත්‍ථි සීලං චෙව වතඤ්ච** යනු සීලන අර්ථයෙන් සීලයක්ද ඇත. සමාදාන අර්ථයෙන් ව්‍රතයක් ද ඇත. ව්‍රතය සීලය නොවේ යැයි කී අර්ථයෙන් ව්‍රතයක් ඇත. එය සීලය නොවේ. **කතමං** යනු කථෙතුකම්‍යතා පුච්ඡාවයි. (කරුණු දක්වනු කැමති ප්‍රශ්න කිරීමයි.) **ඉධ භික්ඛූ සීලවා** යනාදිය කියූ පරිදිමය. **සංවරත්‍ථෙන** යනු සංවර කිරීම් අර්ථයෙන් වීතික්කම ද්වාරය වැසීම් අර්ථයෙන්. **සමාදානත්‍ථෙන** යනු ඒ ඒ ශික්‍ෂාපද මැනවින් ගන්නා වූ අර්ථයෙන්. **ආරඤ්ඤකඞ්ගං** යනු අරඤ්ඤයෙහි වාසය කිරීම මොහුට ඇත්තේනුයි ආරඤ්ඤක නමි. ඔහුගේ අංගය ආරඤ්ඤකංගයයි. පිණ්ඩපාතිකඞ්ග යනු භික්‍ෂා සංඛ්‍යාත ආමිස පිණ්ඩයන්ගේ පතනය පිණ්ඩපාතයයි. අනුන් විසින් දෙන ලද පිණ්ඩයන් පාත්‍රයේ වැටීම යැයි කියන ලදී. ඒ පිණ්ඩපාතය රැස්කරයි. ඒ ඒ කුලයට ගොස් සොයයි නුයි පිණ්ඩපාතික නමි. පිණ්ඩයන්ගේ වැටීමට හෝ ඒකාන්තයෙන් යන්නේනුයි පිණ්ඩපාතී නමි. වැටීමට යනු හැසිරීමටයි. පිණ්ඩපාතී පුද්ගලයා ම පිණ්ඩපාතිකො නමි. ඔහුගේ අංගය පිණ්ඩපාතිකඞ්ගයයි. අංගය යනු කාරණයයි. එහෙයින් යම් සමාදානයකින් ඔහු පිණ්ඩපාතිකයෙක් වේද ඔහුට මේ තවත් නමෙකියි දතයුතුයි. මේ නයින්ම මංමාවත් සොහොන් කසල ගොඩවල් පස්ගොඩවල් යනාදී යම්කිසි පාංශූන්ගේ මස්තකයේ සිටි බැවින්, ඒ පාංශූන්ගෙන් උඩට නැගුණු හෙයින් කුලයක් (ඉවුරක්) මෙන් වූයේනුයි **පංසුකූලං** පංසුකූල නමි. නැතහොත් පස් මෙන් නින්දිත බවට ගියේනුයි පංසුකූල නමි, පිළිකුල් බවට යන්නේ ය යන අර්ථයයි. මෙසේ ලැබූ නම් ඇති පංසුකූලය දැරීමද පංසුකූල නමි. පංසුකූලය දැරීම මොහුගේ ස්වභාවය වෙති යි පංසුකූලික නමි. පංසුකූලිකයාගේ අංගය **පංසුකූලිකංග** නමි. මෙසේම සඟල සිවුරය, පොරෝනා සිවුරය, අඳනකඩය යන තුන් සිවුරු පමණක් දැරීම මොහුගේ ස්වභාවය වෙතියි තෙචීවරික නමි. ඒ තෙචීවරිකයාගේ අංගය **තෙචීවරිකඞ්ගං** චීවරිකංයයි. දාන යනු සිඳීමයි. දානයෙන් ඉවත්වූයේ අපදානයයි. අපදාන සහිත වූයේ සපදානයයි. සිඳීම නැතිව, අතරක් නැතිව, ගෙපිළිවෙලින් යන අර්ථයයි. සපදානයෙහි හැසිරීම මොහුගේ ස්වභාවය වූයේනුයි සපදානචාරී නමි, සපදානචාරීයා ම සපදානචාරික නමි. ඔහුගේ අංගය **සපදානචාරිකඞ්ගං** සපදානචාරිකංග නමි. ඛලු යනු ප්‍රතිශේධාර්ථයේ නිපාතයකි. අහර කිස නිමවීමෙන් පසු ලද අහර පච්ඡාභත්ත නමි. පච්ඡාභත්තය වැළඳීම පච්ඡාභන්ත භෝජන නමි. එම පච්ඡාභත්ත භෝජනය පච්ඡාභන්ත යයි ගෙන, පච්ඡාභත්තය මොහුගේ ස්වභාවය වෙති’යි පච්ඡාභත්තික නමි. පච්ඡාභත්තික නොවූයේ බලුපච්ඡාභත්තික නමි. සමාදන්වීමෙන් ප්‍රතික්‍ෂිප්ත අතිරේක භෝජනයට මේ නමෙකි. ඔහුගේ අංගය **ඛලුපච්ඡාභත්තිකඞ්ගං** ඛලු පච්ඡාභත්තිකංග නමි. වැදහෙවීම, පිළිකෙව් කොට හිඳීම් පමණක් විහරණය කොට ඇත්තා, එවැනි ස්වභාව ඇත්තා නේසජ්ජික නමි. ඔහුගේ අංගය **නෙසජ්ජිකංගං** නමි. යම් සෙනසුනක් පමුණුවන ලද්දේ ද එය යථාසන්‍ථත නමි. මෙය ඔබට පැවරේනුයි පළමුකොට පමුණුවන ලද සෙනසුනට මේ තවත් වචනයකි. එම යථා සන්‍ථත සෙනසුනෙහි විසීම මොහුගේ ස්වභාවය වෙතියි යථාසන්‍ථතික නමි. ඔහුගේ අංගය **යථාසන්‍ථතිකංගං** නමි. සියලු ම මේ ධුතංග ධර්ම සමාදන්වීම් වශයෙන් කෙලෙස් සොලවාලන හෙයින් ධුත නම් ඇති, භික්‍ෂුවගේ අංග වෙති යි, කෙලෙස් සොලවාලන හෙයින්, ධුත යැයි ව්‍යවහාරයට පත් ඥානය මොහුට අංග වීයැයි හෝ ධුතංග නම් වේ. නැතහොත් ප්‍රතිපක්‍ෂ වූ ක්ලේශයන් කම්පා කරවන හෙයින් ධුත නම් ද වේ. ශීලාදී ප්‍රතිපත්තියට අංග වෙතියි ධුතංග නම් ද වේ. මෙසේ පළමුකොට වචනාර්ථ වශයෙන් මෙහි විනිශ්චය දතයුතුයි. මේ සියලු ධුතංගයෝ සමාදාන වේතනාව ලක්‍ෂණ කර ඇත. කියන ලද මැයි,
‘යමෙක් සමාදන් වේද හේ පුද්ගලයෙකි. යමක් කරණ කොටගෙන සමාදන් වේද එය ධුතංග යයි. යමක් පිළිකෙව් කෙරේ ද එය වස්තුයි.’
සියලු ධුතංගයෝ තෘෂ්ණා විධ්වංසනය රසය හෙවත් කෘත්‍යකොට ඇත්තාහුය. තෘෂ්ණා රහිත බව ආසන්න ඵලය කොට ඇත්තාහුය. අල්පේච්ඡතාදි ආර්ය ධර්මයන් ආසන්න කාරණය කොට ඇත්තාහුය. මේ ආකාරයෙන් ලක්‍ෂණාදී විනිශ්චය දතයුතුයි.
**විරිය සමාදානම්පි** වීර්ය ග්‍රහණය ද **කාමං** ඒකාන්තයෙන් යන අර්ථ ඇති නිපාතයකි. **තචො ච නහාරූ ච **සිවිය, නහරවැල් ආදිය ද **අට්ඨිඤ්ච** සියලු ඇට ද **අවසිස්සතූ** තිබියේවා (ඉතිරි වේවා) **උපසුස්සතු මංසලොහිතං** යනු සියලු මස් ද ලේ ද වියැලේවා. **තචො** යනු එක් අංගයකි. **නහාරු** එකකි. **අට්ඨි** එකකි. **උපසුස්සතු මංසලොහිතං** යනු එක් අංගයකි. **යන්තං** මතු කියන පදය සම්බන්ධ කිරීමයි. **පුරිසථාමෙන** පුරුෂයාගේ කායික වූ ඤාණබලයෙන්. **විරියෙන** චෛතසික ඤාණ වීර්ය තේජසින්. **පරක්කමෙන** ඒ ඒ තැන් ඉක්මවීමෙන් දැඩි උත්සාහවත් වූ වීර්යයෙන්. **පත්තබ්බං** යම් තැනකට පැමිණිය යුතු ද **න තං අපාපුණිත්‍වා** එතැනට (පැමිණිය යුතු තැනට) නො පැමිණ. **විරියස්ස සන්‍ථානං භවිස්සති** කියන ලද ආකාරයෙන් වීර්යයේ, ලිහිල් බවට, ගිලාබැසීමට නො යන්නේය. **සණ්ඨානං** යනු ද මේ අර්ථයේ ම පදයකි. **චිත්තං පග්ගණ්හාති** සිත උත්සාහ ගන්වයි. **පදහති** පිහිටුවයි.
**නාසිස්සං** නොකන්නෙමි, අනුභව නොකරන්නෙමි. **න පිවිස්සාමි** කැඳ පාන වර්ගාදිය නොබොන්නෙමි. **විහාරතො න නික්ඛමෙ** සෙනසුනින් පිටතට නොයන්නෙමි. **න පි පස්සං නිපාතෙස්සං** ඇඳක හෝ පුටුවක හෝ බිම හෝ අතුරා සෑදූ තට්ටුවක හෝ ඇලපත තැබීම නො කරන්නෙමි. **තණ්හා සල්ලෙ අනූහතෙ** තෘෂ්ණා නැමති කටුව නූගුල්ලා දැමූ කල්හි දුරු නොකල කල්හි යන අර්ථයි.
**ඉමං පල්ලංකං** යනු හාත්පසින්ම වෙළාගත් ඌරුබද්ධාසනයයි. **න භින්‍දිස්සාමි** අත් නොහරින්නෙමි. **යාව මෙ න අනුපාදාය** සතර උපාදානයන්ගේ ග්‍රහණයෙන් නොගෙන. **ආසවෙහි** කාමශ්‍රවාදී සිවු ආශ්‍රවයන්ගෙන් **විමුච්චිස්සතී** සමුච්ඡේද විමුක්තියෙන් නො මිදෙන්නේය. **න තාවාහං ඉමම්හා ආසනා වුට්ඨහිස්සාමි** ආදි කොට යම්තාක් රුක්මුලට නික්මෙන්නෙමියි යන්නට අවසර වශයෙන් කියන ලදී. **ඉමස්මිංඤෙව පුබ්බණ්හසමයං** **අරියධම්ම මාහරිස්සාමි** යනුයි. **යාවගිම්හෙ** යන්න කාලය දැක්වීමට කියන ලදී. **පුරිමෙ වයො ඛන්‍ධ‍ෙ** ආදිය ව්‍යය වශයෙන් කියන ලදී. එහි **ආසනා න වුට්ඨහිස්සාමී** යනු හුන් ආසනයෙන් නොනැගිටින්නෙමි. **අඩ්ඪයොගා** වැල් ආදියෙන් වැසුණු ගෙයයි. **පාසාදා** දීර්ඝ ප්‍රසාදයයි. **හම්මියා** යනු මුදුන වැසූ ගෙයයි. **ගුහායා** පස් ගුහාවයි. **ලෙනා** සීමාවකින් වෙන් කළ හෝ නොකළ පර්වත ලෙනයි. **කුටියා** ආලේප කරන ලද කුටියයි. **කූටාගාරා** යනු කර්ණිකාවට නංවා කරන ලද ගෙයින්. **අට්ටා** දොර අටලුය. **මාලා** යනු මහල් ඇති ගෙයයි. **උද්දණ්ඩො** නම් එක්තරා වාසස්ථාන විශේෂයකි. මැනවින් වැසුණු (ඡදනගේහ) ගෙයකැයි ද ඇතැමෙක් කියති. **උපට්ඨාන සාලා** යනු සන්නිපාත ශාලාවයි. භෝජන ශාලාවයි. **මණ්ඩපාදයො** අර්ථ ප්‍රකටය. **අරියධම්මං** නිරවද්‍ය ධර්මය. ආර්යයන්ගේ හෝ බුදු, පසේ බුදු, බුද්ධ ශ්‍රාවකාදීන්ගේ ධර්මය. **ආහරිස්සාමි** මගේ සිත ළඟට සීලයෙන් ගෙන එන්නෙමි. **සමාහරිස්සාමි** සමාධියෙන් විශේෂයෙන් ගෙන එන්නෙමි. **අධිගච්ඡිස්සාමි** ප්‍රතිලාභ වශයෙන්. **ගමිස්සාමි** තදංග වශයෙන්. **ඵස්සයිස්සාමි** ස්පර්ශ කරන්නෙමි මාර්ගයෙන්. **සච්ඡි කරිස්සාමි** ඵලයෙන් ප්‍රත්‍යක්‍ෂ කරන්නෙමි. නැතහොත් සෝතාපත්ති මාර්ගයෙන්. **ආහරිස්සාමි** සකෘදාගාමී මාර්ගයෙන් **සමාහරිස්සාමි** අනාගාමි මාර්ගයෙන්. **අධිගච්ඡිස්සාමි** අර්හත් මාර්ගයෙන්. **ඵස්සයිස්සාමි** ප්‍රත්‍යවේක්‍ෂාවෙන් **සච්ඡිකරිස්සාමි** මේ දෙනයින්ම. **ඵස්සයිස්සාමි** යනු නාම කායයෙන් නිර්වාණය ස්පර්ශ කරන්නෙමි යන අර්ථයි.
**අපුට්ඨො** යනු මූල පදයයි. ඔහුගෙන් නො විචාළේය යන අර්ථයි. **අපුච්ඡතො** යනු නොදන්වන ලද්දේ. **අයාචිතො** නො ඉල්වන ලද්දේ. **අනජ්ඣෙසිතො** ආඥා නොකරන ලද්දේ, ඇතැමෙක් නොකැමති වන ලද්දේ යැයි අර්ථ කියති. **අප්පසාදිතො** නො පහදවන ලදුයේ. **පාවදති** යනු කියයි. **අහමස්මි** මම වෙමි, සිටිමි. **ජාතියා** **වා** ක්‍ෂත්‍රිය බ්‍රාහ්මණ ජාති වශයෙන් හෝ. **ගොත්තෙන** ගෞතම ආදී ගෝත්‍රයෙන් හෝ. **කොලපුත්තියෙන වා** කුල පුත්‍ර භාවයෙන් හෝ. **ධනෙන වා** ධන සම්පත්තියෙන් හෝ. **අජ්ඣෙනෙන වා** අජ්ඣාය කරණයෙන් හෝ. **කම්මායතනෙන වා** කර්මය ම කර්මාන්තායතනයයි. ඒ කර්මායතනයෙන්, කෘෂි, ගවපාලනාදී කර්මාන්තයකින්, **සිප්පායතනෙන වා** ධනු ශිල්පාදියකින් හෝ, **විජ්ජාට්ඨානෙන වා** අටළොස් විද්‍යාස්ථානයකින් හෝ. **සුතෙන වා** බහුශ්‍රැත ගුණයෙන් හෝ. **පටිභාණෙන වා** යනු කාරණාකාරණ වැටහෙන ප්‍රතිභාන නම් ඤාණයෙන් හෝ. **අඤ්ඤතරඤ්ඤතරෙන වත්‍ථුනා** යනු ජාති ආදී එක්තරා වස්තුවකින්.
**උච්චා කුලා** ක්‍ෂත්‍රිය බ්‍රාහ්මණ කුල, මෙයින් ජාති ගෝත්‍රාදී මහත් වූ කුල දක්වයි. **මහාභොගාකුලා** ගෘහපති මහාසාල කුලයෝ, මෙයින් අඩක් ධනවත් කුල දක්වයි. **උළාරභොගාකුලා** අවශේෂ වූ වෛශ්‍යාදී කුල, මෙයින් බොහෝ ජාතරූප රජතාදී සම්පත් දක්වයි. චණ්ඩාලයන් ද උළාර භෝගවත්හු වෙති. **ඤාතො** ප්‍රකට වූ. **යසස්සි** පිරිවරින් යුක්ත. **සුත්තන්තිකො** සූත්‍රාන්තයෙහි නියුක්ත. **විනයධරො** විනය පිටකධාරී වූ. **ධම්ම කථිකො** ආභිධාර්මික වූ. **අරඤ්ඤකො වා** ආදියෙහි ධුතංග පූර්වාංගම ප්‍රතිපත්ති දර්ශනයට කියන ලදී. **පඨමස්සඣානස්සලාභී** ආදියේ රූපාරූප අෂ්ඨ සමාපත්ති දක්වා, ප්‍රතිවේධ දර්ශන වශයෙන් කියන ලදී. **පාවදතී** යනු මූල පදයයි. **කථෙති** පිටකාචරිය වෙමි යි කියයි. **භණති** ධුතංගිකයෙක් මි යි ප්‍රකට කරයි. **දීපයති** රූපධ්‍යාන ලාභියෙක්මියි පවසයි. **වොහරති** අරූපධ්‍යාන ලාභියෙක්මියි වාග්භේද කරයි.
**ඛන්‍ධකුසලා** පංචස්කන්ධයන්හි, ලක්‍ෂණ සහිත වූ සාමඤ්ඤ ලක්‍ෂණයන්හි දක්‍ෂයෙකුව, ඤාත තීරණ ප්‍රහාණ වශයෙන් දක්‍ෂයෙක්මි යන අර්ථයි. ධාතු, ආයතන, පටිච්ච සමුප්පාද ආදී ධර්මයන්හි ද මේ නය ම වේ. **නිබ්බාණ කුසලා** යනු නිවනෙහි දක්‍ෂව. **අනරියානං** යනු ආර්යයන්ගේ නොවේ. **එසො ධම්මො** මේ ස්වභාවයයි. **බාලානං** යනු පණ්ඩිත නොවූවන්ගේ. **අසප්පුරිසානං** අයහපත් පුරුෂයන්ගේ. **අත්තං** තමාගේ.
**සන්තො** රාගාදී කෙලෙස් ව්‍යුපසමනයෙන් ශාන්ත වූ, එසේ මැනවින් අවබෝධ කරගත්. **ඉතිහන්ති සිලෙසු අකත්‍ථමානො** මම සීල සම්පන්නයෙක් වෙමි ආදී වශයෙන් සීලයෙහි කරන ලද මාන ඇති, සීලය නිමිති කරගෙන තමා හුවා දක්වන වචන කියනුයේ යන අදහසි. **තමරියධම්මං කුසලා වදන්ති** යනු ඔහුගේ ඒවා නොකිරීම ආර්ය ධර්මයකැයි බුද්ධාදී ස්කන්ධ භේදනයෙහි කුසලයෝ කියති. **යස්සුස්සදා නත්‍ථි කුහිඤ්චි ලොකෙ** යනු යම් ක්‍ෂීණාශ්‍රවයකුට රාගාදී සත්ත්ව උස්සදයෝ ලෝකය කෙරෙහි කෙසේවත් ඇති නොවේ. ඒ රහතුන්ගේ රාගාදී නොපැවැත්ම ආර්ය ධර්මයකැයි කුසලයෝ කියති යනුවෙන් පද සම්බන්ධ වේ.
**සන්තො** යනු මූලපදයයි. **රාගස්ස සමිත්තතා** ඇලීම් (රඤ්ජනය කිරීම්) ලක්‍ෂණ වූ රාගයේ සමිතභාවයෙන්. ද්වේෂාදියෙහි ද මේ නය ම වේ. **විජ්ඣාතත්තා** සියලු පරිළාහයන්ගේ දැවීමෙන්, **නිබ්බුතත්තා** සියලු සන්තාප නිවා දැමූ බැවින් **විගතත්තා** සියලු කුසලාභිසංඛාරයන් දුරුකළ බැවින්, ඉන් ඉතා දුර වූ බැවින්. **පටිප්පසද්ධත්තා** සර්වප්‍රකාරයෙන් ම නැවත ඉපදීම අභව්‍ය බැවින්. **සත්තන්නං ධම්මානං භින්නත්තා භික්ඛූ **මතුයෙහි කියනු ලබන සප්ත ධර්මයන් බිඳ දමා සිටි බැවින් භික්ඛු නම් වෙති. ඒවා නම්, සක්කාය දිට්ඨිය, විචිකිච්ඡාව, සීලබ්බත පරාමාසය යන මේ කෙලෙස් ධර්ම තුන සෝවාන් මාර්ගයෙන් බිඳින ලදී. ඕළාරික වූ කාමය, තරහව යන මේ කෙලෙස් ධර්ම දෙක සකෘදාගාමී මාර්ගයෙන් බිඳින ලදී. ඒ ධර්මයන්ම අංශුවක්වත් ඉතිරි නොකර අනාගාමී මාර්ගයෙන් බිඳින ලදී. මෝහය, මානය යන මේ කෙලෙස් ධර්ම දෙක අර්හත් මාර්ගයෙන් බිඳින ලදී. අවශේෂ කෙලෙස් දැක්වීමට **භින්නාස්ස හොන්ති පාපකා අකුසලා ධම්මා **යි කියන ලදී. **සංකිලෙසිකා** යනු කෙලෙස් ප්‍රත්‍යයෙන් (හේතුවෙන්) **පොනොභවිකා** පුනර්භවය ගෙන දෙන **සද්දරා** කෙලෙස් දැවීම් (දරථයන්) මොවුන්ට ඇත්තේනුයි සද්දරා නමි. සදරා යන පාඨය ද යෙදේ. ‘සහදරථ’ යන අර්ථමයි. **දුක්ඛවිපාකං** විපාක දෙන අවස්ථාවෙහි දුක් ගෙන දෙන **ආයතිං ජාති ජරාමරණීයා** යනු අනාගතයේ ජාතිජරා මරණයන්ට ප්‍රත්‍යවීමෙන්.
**‘පජ්ජෙන කතෙන අත්තනා’** යන ගාථාවේ මේ පිණ්ඩාර්ථයයි. (සංක්‍ෂිප්තාර්ථයයි.) යමෙක් තමා විසින් වඩන ලද මාර්ගයෙන් පිරිනිවනට ගියේ ද, කෙලෙස් පිරිනිවීමට ගිය බැවින් ම දුරුවූ සැක ඇත්තේ, විපත්ති-සම්පත්ති-හානි-වුද්ධි-උච්ඡේද-ශාස්වත-අපුඤ්ඤ-පුඤ්ඤ ප්‍රභේද ඇති විභවය ද භවය ද අත්හැර මාර්ග වාසයෙහි විසූ බැවින් ක්‍ෂය කළ පුනර්භව ඇත්තේ යැයි ඔවුන්ට මේ ස්තුති වචනය වේ. **අරහා සො භික්ඛූති**.
**ඉතිහං** යනුයි. **ඉදහං** යනු ද මේ පාඨය දෙවැදෑරුම්ය. ඉති යනු පද සන්ධි ආදිය සඳහා කියන ලදී. ‘ඉදහං’ යන පාඨය රුචි නොවේ. එහි ‘ඉති’ යැයි යම් පදයක් කියන ලද්දේ ද **පදසන්‍ධීති** පදය සන්‍ධිය පදසන්‍ධියයි. පදගටනාවයි යන අර්ථයි. **පද සංසග්ගො** පදයන්ගේ ඒකීභාවයයි. (එකතු කිරීමයි.) **පදපාරිපූරි** පදයන්ගේ පරිපූරණය, දෙපදයන්ගේ එකීභාවය, **අක්ඛර සමවායො** එකීභූත වුවත්, අපරිපූර්ණ නොවූයේද වේ. මෙය මෙසේ අක්‍ෂරයන්ගේ සමවාය, සන්නිපාතය (එකතුවීම) නොවේ යැයි දැක්වීමට අක්ඛර සමවායො යැයි කියන ලදී. **බ්‍යඤ්ජන සිලිට්ඨතා **යනු ව්‍යඤ්ජනාක්‍ෂර එකතුවීමේ දී අර්ථ සම්පූර්ණ වීමයි. කියන ලද ව්‍යඤ්ජනයන්ගේ, අර්ථ ව්‍යඤ්ජනයන්ගේ අර්ථ ව්‍යක්තිය ඇතිකරන මිහිරි භාවයයි. ගාථාර්ථයේ මෘදු භාවයයි. විෂම බව නොවේ. **පදානු පුබ්බතාපෙතං** යනු පදයන්ගේ අනුපූර්වතාව පදානුපුබ්බතාවයි. පදයන්ගේ පිළිවෙළ යන අර්ථයි. **චෙතං** යනු මේ. **කතමං** යනු ඒ කෙසේද? **මෙතං** යන මෙහි ම කාරය පද සන්ධි කිරිමට කියන ලද්දකි. **කථංහොති** යනු මම සිල්වතෙක් වෙමි’යි තමා උසස් කර (හුවා දක්වා) කථා කරන ස්වභාවය වේ. **කත්‍ථති** යනු ඉහත කියූ ක්‍රමයෙන් කියයි. **විකත්‍ථති** යනු විවිධාකාරයෙන් කියයි. **කත්‍ථනා** යනු කීමයි. **ආරතො** යනු ඉතා දුරින් **විරතො** ළං වූ සමීප වූ ස්ථාන වශයෙන් දුරු වූ හෙයින් නො ඇලුණේ, **පටිවිරතො** යනු ඉන් නැවතී සර්වප්‍රකාරයෙන්ම වියුක්ත වූවෙක්ව නො ඇලුණේ. එහි පිසාචයෙක් මෙන් දැක පලායන්නේ **ආරතො** වේ. ඇතෙකු මඩින කල්හි මෙන් ඔබනොබ දුවගියේ **විරතො** වේ. යෝධයන්ගේ යුද්ධයක් සන්සිඳුවා, මර්ධනය කර ගියාක් මෙන් **පටිවිරතො**.
**ඛීණාසවස්ස** යනු ක්‍ෂය වූ කෙලෙස් ඇති රහතන් වහන්සේට. **කම්මුස්සදො** යනු පුඤ්ඤාභිසංඛාර, අපුඤ්ඤාභි සංඛාර හා ආනෙඤ්ජාභි සංඛාර සංඛ්‍යාත වූ කර්මය පිරුණු බවක් උත්සන්නතාවක් **තස්සිමෙ** යනු ඒ ක්‍ෂීණාස්‍රවයාගේ මේ උත්සදයෝ (නැත)
මෙසේ රහතන් වහන්සේගේ පිළිවෙත දක්වා දැන් දෘෂ්ටිගතික වූ තීර්ථකයන්ගේ පිළිවෙතද දක්වමින් (පස්වන ගාථාව) වදාළහ. ‘පකප්පිතා සංඛතා’ යනාදී ගාථාවෙහි **පකප්පිතා** යනු පරිකල්පනය කළ **සංඛතා** ප්‍රත්‍යයෙන් සකස් කරන ලද. **යසස** යම්කිසි දෘෂ්ටිගතිකයකුගේ. **ධම්මා** දෘෂ්ටීහු. **පුරක්ඛතා** පෙරටුව කරන ලද. **සන්ති** විද්‍යමාන වෙත්. **අවෙවදාතා** අපිරිසිදු වූ **යදත්තනි පස්සති ආනිසංසං තං නිස්සිතො කුප්ප පටිච්චසත්තිං** යනු යමෙකුගේ ඒ දෘෂ්ටි ධර්මයෝ පෙරටු කරගෙන අපිරිසිදුව සිටිත්ද ඔහු මෙපරිද්දෙන්, තමා කෙරෙහි ඒ දෘෂ්ටියේ ප්‍රත්‍ය සංස්කාරාදිය මේ ලෝක වශයෙන් ද ගති විශේෂාදීය පරලෝක වශයෙන් ද යම් ආනිසංසයක් දක්නේද, එහෙයින් ඒ ආනිසංසය ද ඒ කිපීමද ප්‍රතීත්‍ය සමුත්පන්න බව නිසා ද සම්මුති ශාන්ත බව නිසා ද කෝපී බව දැක්වීම සංඛ්‍යාත දෘෂ්ටිය ද ආශ්‍රය කරගත්තේ වේ. ඔහු ඒ දෘෂ්ටියෙන් වෙලීගත් බැවින් තමා හෝ උසස්කර දක්වන්නේය. අනුන් හෝ පහත්කර දක්වන්නේය. ගුණ දෝෂයන්ගෙන් මැඬලන්නේය.
**සංඛාතා** යනු මූලපදයයි. **සංඛතා** යනු ප්‍රත්‍යයන් එකතු වී කරන ලද. උපසර්ග යෙදීම් වශයෙන් පදය වැඩිකරන ලදී. **අභිසංඛතා** ප්‍රත්‍යයන්ගෙන් විශේෂයෙන් සකසන ලද. **සණ්ඨාපිතා** ප්‍රත්‍ය වශයෙන් ම මනාව තැබූ. **අනිච්වා** යනු ඇතිව නැතිවන බැවින් **පටිච්ච සමුප්පන්නා** යනු වස්තු අරමුණක් නිසා උපන් **ඛය ධම්මා** ක්‍රමයෙන් ක්‍ෂය ස්වභාවයට යන. **වයධම්මා** පැවතුම් වශයෙන් පිරිහී යන ස්වභාවය. **විරාග ධම්මා** නොනැවතීම ගමන්කරන ස්වභාවය. **නිරෝධ ධම්මා** නිරෝධවන (නැතිවන) ස්වභාවය. නූපදින ධර්මයක්ව නිරෝධ වන ස්වභාවය යන අර්ථයයි. **දිට්ඨිගතිකස්ස** දෙසැටක් මිසදිටු ගෙන සිටි පුද්ගලයාට.
**පුරෙක්ඛා** මුලින් කළ, **තණ්හා** **ධජො** ඔසවා තබන බැවින් තණ්හාව ධජයකි. තණ්හාව නම් කොඩියක් මොහුට ඇත්තේනුයි තණ්හා ධජ වූ, පෙරටු කරගෙන හැසිරෙන බැවින් තණ්හාවම මොහු කේතුවක් කරගත්තේනුයි **තණ්හා කෙතු, තණ්හාධිපතෙය්‍ය** යනු ඡන්‍දාධිපති වශයෙන්. තණ්හා අධිපතිභාවයට පැමිණියේනුයි තණ්හාධිපතෙය්‍ය නම් වේ. නැතහොත් තණ්හාධිපති බව මොහුට ඇත්තේනුයි තණ්හාධිපතෙය්‍ය වේ. **දිට්ඨිධජා** ආදියෙහි ද ක්‍රමයෙන් අර්ථ ගතයුතුයි. **අවොදාතා** අපිරිසිදු වූ. **සංකිලිට්ඨා** තමාම කිලිටි වූ. **සංකිලෙසකා** පසුතැවිලි වන,
**ද්වෙ ආනිසංසෙ පස්සති** ගුණ දෙකක් දකියි. **දිට්ඨධම්මිකං ච ආනිසංසං** මේ ආත්මභාවයේදීම ප්‍රත්‍යක්‍ෂ කරගත් ධර්මය ඇති බව. **සම්පරායිකං** පරලොවදී පැමිණිය යුතු ආනිසංසද **යංදිට්ඨිකො සත්‍ථා හොති** ශාස්තෲන් වහන්සේ යම් පිළිගැනීමක් ඇත්තෙක් වේද, **තං දිට්ඨිකා සාවකා හොන්ති** උන්වහන්සේගේ වචන අසන ශ්‍රාවකයෝ ද ඒ පිළිගැනීම ම ඇතිව සිටිති. **සක්කරොන්ති** ඒ පිළිගැනීමට සත්කාර කරති. **ගරුකරොන්ති** ගරු වූ ස්වභාවයට පත් කරති. (ගරු කරති.) **මානෙන්ති** මනසින් (සිතින්) ප්‍රිය කරති. **පූජෙන්ති** සිවුපසයෙන් පුද පූජා කරති. **අපචිතිං කරොන්ති** අපචායනය (පිදීම) කරති. එහි යමෙකුට සිවුපසය සත්කාර කර, මනාව පිළියෙළ කරවා, ප්‍රණීතව ප්‍රණීතව දෙයි ද ඔහු **සක්කතො** වේ. යමෙකු කෙරේ ගරුභාවය පිහිටුවා දෙයි ද ඔහු **ගරුකතො** වේ. යමෙකුට මනුෂ්‍යයෝ ප්‍රිය කරත්ද ඔහු **මානිතො** වේ. යමෙකුට සියල්ල පූජා කරයි ද ඔහු **පූජිතො** වේ. යමෙකුට අභිවාදනය, සමීපයට එළඹීම්, ඇඳිලි බැඳීම් ආදියෙන් අතිශයින් යටහත් පැවතුම් දක්වයිද ඔහු **අපචිතො** වේ. ඇතැමෙක් කයින් සත්කාර කරති. වදනින් ගරු කරති. සිතින් බුහුමන් කරති. ලාභයෙන් පූජා කරතියි අර්ථ කියති. **අලං නාගත්තාය වා** යනු මේ දෘෂ්ටිය නාග බවට හෝ නාරජ බවට පත්වීමට ප්‍රමාණවත්ය. **සුපණ්ණතාය වා** ගුරුළු රජ බවට **යක්ඛත්තාය වා** යක්‍ෂ සේනාපති බවට **අසුරත්තාය වා** අසුර බවට **ගන්‍ධබ්බත්තාය වා** ගාන්ධර්ව දිව්‍ය සමූහයා අතර ඉපදීමට **මහාරාජත්තාය වා** සතරවරම් දෙව් රජවරුන්ගේ කෙනෙකු වීමට **ඉන්‍දත්තාය වා** ශක්‍ර බවට පත්වීමට **බ්‍රහ්මත්තාය වා** බ්‍රහ්මකායිකාදීන් අතර කෙනෙකු වීමට **දෙවත්තායවා** සම්මුති දෙවියන් අතරින් කෙනෙකු වීමට **සුද්ධියා** පිරිසිදු වීමට **දෙවත්තායවා** සම්මුති දෙවියන් අතරින් කෙනෙකු වීමට **සුද්ධියා** පිරිසිදු වීමට ප්‍රමාණවත්ය. සුදුසුය. **පරිසුද්ධියා** සර්ව ප්‍රකාරයෙන්ම පිරිසිදු වීම පිණිස.
එහි තිරිසන් යෝනියේ අධිපති බව ලැබීම ශුද්ධියෙන් මේ දෙලොව අධිපති බව ලැබීම විශුද්ධියේ වේ. බ්‍රහ්ම ලෝකයේ අධිපති බව ලැබීම පාරිශුද්ධියෙන් වේ. කල්ප අසූහාර දාහක් ඉක්මවා මිදීමට පත්වීම **මුත්තියා** අනතුරුවලින් මිදීම - නිරුපද්‍රිත වීම **විමුත්තියා** සර්ව ප්‍රකාරයෙන්ම මිදීම **පරිමුත්තියා** නම් වේ. **සුජ්ඣන්ති** ඒ සමයාන්තරයෙහි (ශාසනයේ) පැවිදි බව ලැබීමෙන් පිරිසිදු බවට පත්වෙති. **විසුජ්ඣන්ති** පැවිදි බව ලැබ පිළිවෙත් සම්පූර්ණ කිරීම් ආදියෙන් විශේෂයෙන් පිරිසිදු බව වෙති. **පරිසුජ්ඣන්ති** නිවනට හෝ මෝක්‍ෂයට) පැමිණ සර්වප්‍රකාරයෙන්ම පිරිසිදු වෙති. ඔවුන්ගේ සමයාන්තර ධර්මයෙන් මිදෙති. ඒ ශාස්තෲවරයාගේ අවවාදයෙන් මැනවින් මිදෙති. ඒ ශාස්තෲවරයාගේ අනුශාසනාවෙන් හාත්පසින් මිදෙති. ‘සුජ්ඣිස්සාමි’ යනාදිය අනාගත වශයෙන් කියන ලදී. **ආයතිං** **ඵලපටිකංඛී** යනු අනාගතයේ ඵලවිපාක කැමති වෙමින්, මේ දෘෂ්ටිගතිකයන්ගේ මනාව පුරුදු කළ දෘෂ්ටිය, පිළිගැනීම කමැත්තවුන්ට නිරය හෝ තිරිසන්යෝනිය හෝ උපදවයි.
**අච්චන්ත සන්තී** යනු අත්‍යන්ත ශාන්තියයි. නිර්වාණ ශාන්තියයි. **තදංගසන්ති** ප්‍රථම ධ්‍යානාංගයන්ගෙන් නීවරණරාදී අයහපත් ධර්ම සමනය කරන බැවින් ධ්‍යාන තදංග ශාන්ති නම් වේ. **සම්මුති සන්ති** යනු සමාහාර වශයෙන් දෙසැටක් මිසදිටුවලින් මිදීමෙන් ලැබෙන ශාන්තියයි. මේ ශාන්ති වර්ග තුන විස්තර වශයෙන් දැක්වීමට **කතමා අච්චන්ත සන්තී** යනාදිය කියන ලදී. ‘අමතං නිබ්බාණං’ යනාදී පදයන්ගේ අර්ථ ඉහත කියූ පරිදි දතයුතුයි. පළමු ධ්‍යානයට සමවැදුණු රෝගියාගේ නීවරණ සන්සිඳේ යැයි යනාදිය අර්පණා විස්තරයේදී ඉතා දීර්ඝ වශයෙන් දක්වන ලදී. තවද මේ ශාන්ති අතරින් සම්මුති ඝාන්තිය ම ගාථාවේ **සන්ති** යන්නෙන් අදහස් කරන ලදී. ඉතිරි ශාන්ති දෙක ඉවත ලා සම්මුති ශාන්තියම මෙහිදී ගතයුතුයි. **කුප්පසන්ති** යනු විපාක ජනක වශයෙන් ද පරිවර්තන වශයෙන් ද ශාන්තියයි. **පකුප්පසන්ති** විශේෂයෙන් වූ කෝප්‍ය ශාන්තියයි. **පරිතසන්ති** **පතිකම්පිතසන්ති සමෙරිතසන්ති** අර්ථ වැඩිකරන ලදී. විශේෂයෙන් කම්පිත වන ශාන්තිය **චලිතසන්ති** නමි. එයටම සමාන වදනකි. **ඝටිතසන්ති** යනු පීඩිත වූ ශාන්තියයි. **නිස්සිතො** යනු දෘෂ්ටි සංඛ්‍යාත ශාන්තිය ඇසුරු කළේ. **අස්සිතො** යනු විශේෂයෙන් ආශ්‍රිත වූ, ඇසුරු කළ. **අල්ලීනො** යනු එකට වැළඳ ගත්තේ. ඒකීභූත වූයේ.
මෙසේ ආශ්‍රිත වූයේම ය. **දිට්ඨි නි‍වෙසා -පෙ- ආදියති ච ධම්මං** යනාදී ගාථාවෙහි මේ ලෝකය ශාස්වතය. මෙයම සත්‍යය’ ආදී වශයෙන් පැවති දෘෂ්ටි පිළිගැනීම **දිට්ඨි නිවෙසා** නමි. **නහි ස්වාති වත්තා** යනු සුවසේ ඉක්මවිය හැක්කෝ නොවෙති. **ධම්මෙසු නිගච්ඡෙය්‍ය සමුග්ගහිතං** දෙසැටක් මිසදිටු දහම්හි මනාව බැසගෙන, ඒ ඒ ධර්මය මනාව පිළිගෙන, තදින් අල්ලාගෙන පවතිත් ද එහෙයින් මේ දෘෂ්ටි වෙලීම් ඉවත් කිරීම අසීරුය යන අදහසයි. **තස්මා තරො තෙසු නිවෙසනෙසු නිරස්සති ආදියතිච්ච ධම්මං** යනු ඒ දෘෂ්ටීන් ඉවත් කිරීම අපහසු හෙයින් මිනිසා ඒ දෘෂ්ඨින්හිම වෙලීගැලී තමා අජ ශීල, ගෝ ශීල, කුක්කුර ශීල, පංචතාපන, මරුප්පපාත, උක්කුටික ප්‍රධාන, කණ්ටක, අපස්සයාදී ප්‍රභේදයන් ද ශාස්තෲන් වහන්සේගේ ධර්ම දේශනාවන්හි ගණාදී ප්‍රභේදයන් ද යන ඒ ඒ ධර්මය (පිළිගැනීම්) අත්හරියි. පිළිගනියි. ඉවත දමයි. නැවත ගනියි. වඳුරෙක් ඒ ඒ අතු අල්ලාගෙන අත හරින්නාක් මෙනැයි කියන ලදී.
මෙසේ අත්හරින්නේ ද පිළිගන්නේ ද නොනවත්වා ම වංචල වූ සිත් ඇති බැවින්, නොමැත්තා වූ ගුණ දෝෂයන් කරණ කොටගෙන තමාට හෝ අනුන්ට යස අයස උපදවන්නේ ය. **දුරතිවත්තා** යනු ඉක්මවීමට අපහසුය. **දුත්තරා** යනු දුක සේ ඉක්මවිය යුතු දු උත්තරා **දුප්පතරා** (එතෙර වීමට අපහසු) **දුස්සමතික්කමා, දුබ්බීතිවත්තා** (ඉක්මවීමට අපහසු) යනුවෙන් උපසර්ග යොදා අර්ථය වැඩිකරන ලදී.
**නිච්ඡිනිත්‍වා** ශාස්වත වශයෙන් නිශ්චය කර, **විනිච්ඡිනිත්‍වා** ආත්ම වශයෙන් නානාවිධව විනිශ්චය කර, **විචිනිත්‍වා** පර්යේෂණය කර, **පවිචිනිත්‍වා** ආත්මවාදයෙහි සර්වප්‍රකාරයෙන්ම විමසා බලා, **නිචිනිත්‍වා** **විච්ඡිනිත්‍වා** යන පාඨ ද යෙදේ. **ඔධිග්ගා හො** අවධි කොට ගැනීමය. නසා ගැනීමය. **බිලග්ගාහො** කොටස් වශයෙන් ගැනීමයි. ‘බිලසො පටිචිභජිත්‍වා’ ආදියෙහි මෙනි. **වරගාහො** උතුම් ගැනීමයි. **කොට්ඨාසගාහො** අවයව වශයෙන් ගැනීමයි. **උච්චය ගාහො** රාශි වශයෙන් ගැනීමයි. **සමුච්චය ගාහො** විශේෂ රාශි වශයෙන් ගැනීමයි. **ඉදං සච්චං** මෙය ම ස්වභාවයයි. **තච්ඡං** තථ සත්‍ය බව, නොවෙනස් බව. **තථං** පරිණාමයට පත්නොවන **භූතං** විද්‍යමාන වන, **යථාවං** යථා ස්වභාවය. **අවිපරීතං** විපරීත නොවන.
**නිරස්සති** ඉවතලයි. දුරුකරයි. **පරවිච්ඡින්‍දතාය වා** අනුන් විසින් වෙන්කරනු ලැබීමෙන්, **අනභිසම්භුනන්තොවා** නොපැමිණිනුයේ හෝ නොහැකි වනුයේ දුරුකරයි. අත්හරියි. **පරො විච්ඡින්‍දෙති** අනිකෙක් වියෝග කරයි. මෙහි නැත්තේනුයි **නත්‍ථෙත්‍ථො** යනුමෙහි නැත. සීලං **අනභිසම්භුනන්තො** සීලය සම්පාදනය නොකරන්නේ **සීලං නිරස්සති** සීලය අත්හරියි. අනෙක් පදයන්හි අර්ථ ද මෙසේ ම ගතයුතුයි.
යම් කෙනෙක් සියලු මිසදිටු පිළිගැනීම් ආදී දෝෂයන් සෝදාහැර ප්‍රඥාවෙන් යුක්ත වූ බැවින් **ධොනො** වේ. ‘තස්ස ධොනස්ස හි -පෙ- අනූපයො සො’ යන ගාථාවෙන් කුමක් කියන ලද ද? ධොන නම් ප්‍රඥා ධර්මයන්ගෙන් යුක්ත වූ බැවින් ධොනයාට, කම්පා කරන ලද සියලු පාපධර්ම ඇති රහතන් වහන්සේට ලොව කිසිතැනෙක්හි ඒ ඒ භවයන්හි සංකල්පනාදී දෘෂ්ටීන් නැත. උන්වහන්සේ ඒ දෘෂ්ටීන්ගේ අභාවයෙන් යුක්ත බැවිනි. යම් ඒ තමා විසින් කළ පව්කම් වසමින් අන්‍ය තීර්ථකයෝ මායාවෙන් හා මානයෙන් මෙසේ අගතියට (නරකයට) යත් ද එම මායාවත් මානයත් දුරුකළ බැවින් රහතන් වහන්සේ, රාගාදී දෝෂයන්ගෙන් කුමකින් යුත් ද? මෙලොව හෝ පරලොව, නිරයාදී ගති විශේෂයකට කුමකින් යන්නේ ද? **අනුපායො සො** යනු තණ්හා දිට්ඨි උපායන් දෙක නැති බැවින් අනුපාය නම් වේ.
**කිං කාරණා** කවර කරුණකින්, **ධොනා වුච්චති පඤ්ඤා** ධොනා යනු කාරණා කාරණා දන්නා ප්‍රඥාව යැයි කියයි. **තාය පඤ්ඤාය කාය දුච්චරිතං** ඒ ඉහතින් කියූ ප්‍රඥාවෙන්. කයින් පැවති දුසිරිත, කුණු කෙලෙස් ඇතිකරන හැසිරීම හෝ දුච්චරිත නම් වේ. **ධුතඤ්ච ධොතඤ්ච **කම්පිත කළ බැවින් ද ධෝවනය කළ බැවින් ද **සන්‍ධොතඤ්ච** මනාව ධෝවනය කරන ලද බැවින්, **නිද්ධොතඤ්ච** විශේෂයෙන් මනාව සෝදන ලද. **රාගො ධුතො වා** යනාදිය සතර මාර්ග වශයෙන් යෙදිය යුතුයි.
**සම්මා දිට්ඨියා මිච්ඡාදිට්ඨි ධුතා වා** මාර්ග සම්ප්‍රයුක්ත වූ සම්මා දිට්ඨියෙන්, මිත්‍යා දෘෂ්ටිය කම්පිත කරන ලදී. සොළවන ලදී. ධෝවනය කරන ලදී. සම්මා සංකප්ප ආදියෙහි ද මේ ක්‍රමයම යෙදිය යුතුයි. මෙය කියන ලදී. ‘මහණෙනි, සම්මා දෘෂ්ටියෙන් මිත්‍යා දෘෂ්ටිය විනාශ කරනු ලබයි’ යන සූත්‍ර පාඨය විස්තර කළ යුතුයි. සම්මා ඤාණෙන යනු මාර්ග සම්ප්‍රයුක්ත ඤාණයෙන් හෝ ප්‍රත්‍යවේක්‍ෂණ ඤාණයෙන්. **මිච්ඡා ඤාණං** විපරීත වූ ඤාණය, අයථා ඤාණය, පාප ක්‍රියාවන්හි ඇලීම් වශයෙන් පාප ක්‍රියාවක් කොට ‘මවිසින් හොඳ දෙයක් කරන ලදී’යි සිහි කිරීම් වශයෙන් උපදින මෝහයයි. **සම්මා විමුත්තියා මිච්ඡා විමුත්ති** සමුච්ඡේද විමුක්තියෙන් විපරීත බවට, අයථා බවට, මිදීමට ගිය සිහි ඇතිව, විමුත්ති සංඥාවෙන් යුතු,
**අරහා** **ඉමෙහි ධොනියෙහි ධම්මෙහි** රාගාදී කෙලෙසුන්ගෙන් දුර සිටි බැවින්, රහතන් වහන්සේ, ඉහත කියූ පරිදි කෙලෙස් පිරිසිදු කරන ධර්මයන්ගෙන් යුක්ත වන සේක. **ධොනො** ප්‍රඥාවන්ත පුද්ගලයා. එහෙයින් ම ‘සො ධුතරාගො’ යනාදිය කියන ලදී.
**මායා වුච්චති වංචනිකා චරියා** යනු වංචන ක්‍රියාවන්, වංචා කිරීම් මොහුට ඇත්තේනුයි වංචනික චරියා නම් වේ. **තප්පටිච්ඡාදන හෙතු** දුශ්චරිතයන්ගේ අප්‍රකාශන හේතුව. වසාදමන කාරණය. **පාපිකං ඉච්ඡං පණිදහති** පවිටු ප්‍රාර්ථනාවක් **පිහිටුවයි. මා මං ජඤ්ඤාති ඉච්ඡතී **මවිසින් කළ පවු අන්‍යයෝ නොදැනගනිත්වායි ප්‍රාර්ථනා කරයි. **සංකප්පෙති** විතර්ක උපදවයි. **වාචං භාසති** දැනගෙනම ප්‍රඥප්තිය ඉක්මවන, කඩ කරන භික්‍ෂුව බැරෑරුම් වූවක් කරයි. අපගේ නම් ශික්‍ෂාපද ඉක්මවීමක් නැතැ’යි උපශාන්ත වූවෙක් මෙන් කියයි. **කායෙන පරක්කමති** මවිසින් කළ මේ පවුකම, කිසිවෙක් දැන නොගනිත්වා’යි විද්‍යමාන දෝෂ වසා දමමින් කයින් ඊට පිළියම් යොදයි. ඇස් වහන, මුවහ කරන මායාව මොහුට ඇත්තේනුයි **මායාවී** වේ. මායාවී පුද්ගලයාගේ ස්වභාවය **මායාවිතා** වේ. පවක් කර නැවත එය වසා දමමින්, ඇත්ත ඉක්මවා යන ස්වභාවය **අච්චයා**. කාය වාග් ක්‍රියාවන්ගෙන් එකක් දක්වා රවටන්නේ නුයි **වංචනා**. මෙයින් සත්ත්වයන් රවන්නේ නුයි **නිකති** වේ. මිථ්‍යා ක්‍රියා කරත් යන අර්ථයයි. **නාහං එවං කරොමි** මම මෙසේ නොකරමි යි යනුවෙන් පාපයන්ගේ අවුල් කිරීම **නිකිරණා** වේ. මම මෙසේ නොකරමි යි බැහැර කිරීම, ප්‍රතික්‍ෂේප කිරීම **පරිහරණා** වේ. කායාදීන්හි සංවර භාවයෙන් පව් වැසීම **ගූහනා** වේ. හාත්පසින් ම වැසීම **පරිගූහනා** නම් වේ. අශුචියක් තණකොළවලින් වසන්නාක් මෙන් කාය වාග් ක්‍රියාවන්ගෙන් පාපය වසන්නේ නුයි **ඡාදනා** වේ. සර්වප්‍රකාරයෙන් ම වැසීම **පරිච්ඡාදනා**. ප්‍රකට නොකිරීම **අනුත්තානිකම්මං**. පව්කම් කර නොදක්වන්නේ නුයි **අනාවිකම්මං**. මනාව වසා දැමීම **වොච්ඡාදනා**. කරන ලද වසා දැමීම් නිසා නැවත නැවත පව් කිරීම **පාප කිරියා**. මෙසේ කරනු ලබන, වසා දමන, අනුන් රවටන ලක්‍ෂණය මායා නම් වේ. **අයං වුච්චති මායා**. මේ මායාව නම් සිතුවිල්ලෙන් යුතු පුද්ගලයා අළුවලින් වැසී ගිය ගිනි අඟුරක් මෙන් ද, ජලයෙන් වැසීගිය හුලක් මෙන් ද, වස්ත්‍රවලින් වසා දැමූ ආයුධයක් මෙන් ද දතයුතුයි.
**එකවිධෙන මානො** යනු වෙන් කිරීමකින්, එක් කොටසකින් එක් අයුරකින් ‘මාන’ නම් වේ. **යා චිත්තස්ස උනන්තී** යනු යම් සිතේ පවත්නා අතිශයින් හුවා දැක්වීම, උස් කර දැක්වීම මානය වේ යන අදහසයි. මෙහිදී පුද්ගලයා ස්පර්ශ නොකර උපදින මානයම කියන ලදී.
**අත්තුක්කංසන මානො** යනු තමා උසස් කර දක්වන මානයයි. **පරවම්භනමානො** යනු අනුන් හෙළා දකින, ලඝුකර සිතන මානයයි. මේ මාන දෙක බොහෝ වශයෙන් ම එසේ පවත්නා ආකාරයෙන්ම කියන ලදී.
**සෙය්‍යො හමස්මීති මානො** යනු ජාති ආදියක් පෙරටු කරගෙන ‘මම උතුම් වෙමි’ යි උපන් මානයයි. අසදිස මාන, සදිස මානාදියෙහි ද මේ අර්ථ ක්‍රමයම දත යුතුයි. මෙසේ මේ ත්‍රිවිධ මානය පුද්ගල විශේෂ නිමිති කර නොගෙන එසේ පවත්නා ආකාර වශයෙන් කියන ලදී. ඒ මාන තුනින් සෙය්‍ය, සදිස, හීනයන්ගේ සිත්හි එක් මානයක්ම උපදියි. එහි **සෙය්‍යො හමස්මීතිමානො** ‘මම ශ්‍රේෂ්ඨ වෙමි’ යන මානය ශ්‍රේෂ්ඨයාටම, යථාවමාන (අනුකූල මාන) වේ. සෙසු අයට අයථාවමාන වේ. **සදිසො හමස්මීතිමානො** ‘මම සමාන වෙමි’ යන මානය සදිසයාටම යථාවමාන වේ. සෙසු අයට අයථාවමාන වේ. **හීනො හමස්මීති මානො** ‘මම කුලහීන වෙමි’ යන මානය කුලහීනයාට ම යථාවමාන වේ. සෙසු අයට අයථාවමාන වේ.
සතරවැදෑරුම් මානය ලෝක ධර්මතා වශයෙන් කියන ලදී. පස්වැදෑරුම් මානය පස්කම් සුව වශයෙන් කියන ලදී. සවැදෑරුම් මානය චක්‍ෂු ආදී සම්පත් වශයෙන් කියන ලදී. එහි **මානං ජනෙති** යනු මානය උපදවයි.
සත්වැදෑරුම් මාන දැක්වීමෙහි **මානො** යනු උස්ව නැගි මානයයි. **අතිමානො** යනු ජාති ආදියෙන් මා හා සමානයෙක් නැතැයි අනුන් ඉක්මවා සිතීමෙන් උපන් මානයයි. **මානාතිමානො** යනු ‘මොහු පෙර මා හා සමාන විය. දැන් මම ශ්‍රේෂ්ඨ වෙමි. මොහු හීනතමයෙකි’යි උපන් මානයයි. මෙය ඉතා වැඩි බරක් මෙනි. පෙර සදිස (සමාන) වූ මානය හේතුකරගෙන ඇතිවන මානාතිමානය දැක්වීමට මෙය කියන ලදී. **ඔමානො** යනු හීනමානයයි. යමෙක් ‘මම හීනයෙක් වෙමි’ යි මනියි ද එය ඕමාන නම් වේ. තවද මෙහි ‘නුඹ කපුටු ජාතිය මෙන් වූ ජාති ඇත්තෙකි. නුඹ ගෝත්‍ර ඇත්තෙකි. නුඹේ ගෝත්‍රය චණ්ඩාල ගෝත්‍රය මෙනි. නුඹට ස්වරයක් ඇත. එය කපුටු ස්වරය මෙනි. ආදී වශයෙන් තමා හෙළා දැක සිතීම් වශයෙන් ඇතිවනුයේ මේ හීන මානය බව දතයුතුයි.
**අධිමානො** චතුරාර්ය සත්‍යයට නොපැමිණ, පැමිණියේ යැයි සිතන්නාට, සතර මගෙහි කළයුතු කටයුතු නොකළ කල්හි, මවිසින් කරන ලදැයි සිතන්නාට, චතුරාර්ය සත්‍ය ධර්මය අවබෝධ නොවී අවබෝධ වූයේයයි සිතන්නාට, අර්හත් බව සාක්‍ෂාත් නොකළත් රහත්වූවෙකු මෙන් සිතන්නාට උපදින අධිගත මානය අධිමානයයි. මේ අධිමානය කාහට උපදීද? කාහට නූපදීද? අධිමානය රහතන් වහන්සේට නූපදීමය. ඒ අධිමානය මාර්ගඵල, නිවන්, ප්‍රහීණ වූ කෙළෙස්, අප්‍රහීණ වූ කෙළෙස් පිළිබඳ සිහිකිරීමෙන් හටගත් සතුටින් යුතු ආර්ය ගුණ ප්‍රතිවේධයෙහි සැක නැති බැවින් සෝවාන් ආදී මගඵල ලාභීන්ට මම සකෘදාගාමී වෙමි’යි ආදී වශයෙන් නූපදියි. ආර්ය ගුණ අවබෝධ කරගැනීමෙහි ආශා නැති දුස්සීලයාට ද අධිමානය නූපදියි. සිල්වතෙකු වුවත් කමටහන් අත්හැර දමා, නිද්දාරාමාදියෙහි නිරත වූයේ නම් ඔහුට ද අධිමානය නූපදියි. ඉතා පිරිසිදු සිල් ඇති, අප්‍රමාදීව කමටහන් වඩන්නාට, නාම රූපව්‍යවස්ථාපනය කර ප්‍රත්‍ය පරිග්‍රහණයෙහි දුරු වූ සැක ඇත්තට, තිලකුණු මෙනෙහි කර සංස්කාරයන්හි සංසිඳුණු සිත් ඇත්තාට ඇරඹූ විදර්ශනාව ඇත්තහුට මේ අධිමානය උපදියි. උපන් කල්හි ද ශුද්ධ සමථලාභී හෝ ශුද්ධ විදර්ශනාලාභී හෝ යන දෙදෙනාගේ අතර සිටියි. ඔහු වනාහි වසර දහයක්, විස්සක් තිහක් වුවත් තම සන්තානයේ කෙලෙස් පහළවීමක් නොදක්නේ, ‘මම සෝවාන් වෙමි, ‘මම සකෘදාගාමී’ හෝ අනාගාමී වෙමි’යි සිතයි. සමථ විදර්ශනා ලාභියා මම අර්හත් වෙමි’යි සිතයි. ඒ සමථ විදර්ශනා ලාභියාට සමාධි බලයෙන් කෙලෙස් විෂ්කම්භනය විය. විදර්ශනා බලයෙන් සංස්කාරයෝ මනාව විමසා බලන ලදහ. එනිසා ඔහුට වසර සැටක්, අසූවක් සීයක් ගියත් කෙලෙස් පහළවීමක් සිදු නොවේ. රහතුන්ට මෙන් සිත් හැසිරීම සිදු වේ. හෙතෙම මෙසේ බොහෝ කාලයක් කෙලෙස් හැසිරීමක් නොදක්නේ අතරෙහි නොසිටම ‘මම රහත් වූයෙමි’යි සිතයි.
**අස්මිමානො** යනු ‘රූපයේ මම වෙමි’ ආදී වශයෙන් පංචස්කන්ධය පිළිබඳව, මම රූපාදී අරමුණු වෙමි’යි උපන් මානයයි. **මිච්ඡාමානො** යනු පාපීන් විසින් කරනු ලබන කර්මාන්ත, ශිල්පායතන, විද්‍යාස්ථාන ආදියේ ඇසීම්, ප්‍රතිභානයන් (වැටහීම්), සීල ව්‍රත ආදී පාපී දෘෂ්ටීන්ගෙන් උපන් මානයයි. එහි පවිටු කර්මාන්ත නම් මස් පිණිස සතුන්, මාලු මැරීම්, බන්ධන කිරීම්, වැදි ආදීන්ගේ ක්‍රියාවන්ය. **පාපකං සිප්පායතනං** පවිටු ශිල්පායතන නම් මත්ස්‍යයන්ට දැල් දැමීම්, කෙමන ඇටවීම් ආදියෙහි මෙන්ම උගුල් ඇටවීම්, හුල් තැබීම් ආදියෙහි ද පවත්නා දක්‍ෂතාවයයි. **පාපකං විජ්ජාට්ඨානං** පවිටු විද්‍යාස්ථාන නම් යම්කිසි අනුන් නසන, පෙළන විද්‍යාවකි. **පාපකං සුතං** යනු පවිටු ඇසීම නම් භාරත යුද්ධ, සීතා හරණාදියෙන් ප්‍රතිසංයුක්ත දේ ඇසීමයි. **පාපකං පටිභානං** පවිටු ප්‍රතිභානය නම් දුර්භාෂිතයන්ගෙන් පිරි කාව්‍ය නාටක, විලම්බීත නාටකාදිය වැටහීමයි. ඒ පිළිබඳ ප්‍රතිභානයයි. **පාපකං සීලං** පවිටු ශීලය නම් අජ සීල, ගෝ සීල, ව්‍රත ආදිය ද අජ ව්‍රත, ගෝ ව්‍රත ආදියද වේ. **පාපකා දිට්ඨි** දෙසැටක් දෘෂ්ටිගතයන් අතරින් කිසියම් දෘෂ්ටියක්. **අට්ඨවිධ මානො** අර්ථ ඉතා ප්‍රකටමය.
මානය නව වැදැරුම් කර දැක්වීමෙහි දී **සෙය්‍යස්ස සෙය්‍යො හමස්මි** යනාදී වශයෙන් නව මානී පුද්ගලයන් සඳහා කියන ලදී. මෙහිදී වනාහි **සෙය්‍යස්ස සෙය්‍යො හමස්මීති** **මානො** ශ්‍රේෂ්ඨයාට ‘මම ශ්‍රේෂ්ඨ වෙමි’යි ඇතිවන මානය රජුන්ට මෙන්ම පැවිද්දන්ට කවරෙක් මා හා සම වේද?’යි සෙය්‍ය මානය ඇතිකර ගනියි. පැවිද්ද ද සීල ධුතංගාදියෙන් කවරෙක් මා හා සමවේද?යි මානය උපදවා ගනියි.
**සෙය්‍යස්ස සදිසො හමස්මීති මානො** ශ්‍රේෂ්ඨයාට ‘මම සමාන වෙමි’ යි ඇතිවන මානයද මේ දෙදෙනාටම උපදියි. රජුට ප්‍රදේශ හෝ ධනය බලවාහන හෝ නිමිති කරගෙන අන් රජුන් සමග මාගේ කවර වෙනසක්ද? (අන් රජුන් හා මම සම වෙමි) යි මෙසේ මානය ඇතිකර ගනියි. පැවිද්දාට ද අන් භික්‍ෂූන් සමග සීල ධුතාංගාදියෙන් මාගේ කවර වෙනසක්ද?යි මේ මානය ඇතිවේ. අල්ප වූ ලාභ සත්කාර නිසා,
**සෙය්‍යස්ස හීනොහමස්මි** සෙය්‍යයාට හීන මානය ඇතිවේ. එයත් ඉහත කී දෙදෙනාටමය. යම් රජෙකුට ‘ප්‍රදේශ හෝ ධන බල වාහනාදියක් සම්පූර්ණ නොවේ ද? මට රජුය’යි කීම වචන මාත්‍රයක් පමණි. කෙසේනම් මම රජවෙම් ද?’යි මේ හීනමානය ඇති වේ. පැවිද්දාට ද අල්ප වූ ලාභ සත්කාර ඇති වූ විට ‘මම ධර්ම කථිකයෙකි. බහුශ්‍රැතයෙකි. මහා ස්ථවිරයෙකි යනාදිය කථා මාත්‍රයක් පමණි. කෙසේ නම් මම ධර්මකථිකයෙක්, බහුශ්‍රැතයෙක්, මහා ස්ථවිර කෙනෙක් වෙම් ද? ඒ මට කිසිදු ලාභ සත්කාර ආදියෙක් නොමැත’ මෙසේ හීන වූ මානය ඇති වේ.
**සදිසස්ස සෙය්‍යො හමස්මි** යනාදී මානයෙන් අමාත්‍ය ආදීන්ට උපදිති. අමාත්‍යයා වනාහි ප්‍රදේශ, භව භෝග සම්පත්, යාන වාහන නිමිති කරගෙන ‘කවර නම් රාජ පුරුෂයෙක් මා හා සම වේදැ’යි සෙය්‍යමානය ද, ‘අනෙක් රාජපුරුෂයන් හාමා අතර කවර වෙනසක් ද?’යි සදිස මානය ද, ‘මා හට අමාත්‍ය නාමය පමණකි, මා හට කෑම් ඇඳීම් සඳහාවත් සම්පතක් නැත’යි හීන මානය ද ඇතිකර ගනී.
**හීනස්ස සෙය්‍යො හමස්මි** යනාදී මාන තුන දාස කම්කරුවන්ට උපදියි. දාසයා වනාහි මව්පසින් හෝ පියපසින් සලකා ‘කවරෙක් නම් මා හා සමාන දාසයෙක් වේද? අන්‍යයෝ ජීවත්වීමට බැරිව කුස හේතුවෙන්ම දාස බවට ගිය නමුත් මම වනාහි ප්‍රවේණියෙන් ම, පරම්පරාවෙන් ම දාස බව ලැබුවෙමි. මා පිය දෙපසින් ම ශුද්ධ දාසයෙක් මි. එනිසා මම දාසයන් අතර ශ්‍රේෂ්ඨ වෙමි’යි සෙය්‍යමානය ඇතිකර ගනියි. ‘අසුවල් දාසයන් හා මා අතර කවර වෙනසක් ද? අපි සැම දෙන සමය’යි සදිස මානය ඇතිකර ගනියි. ‘මම කුස පිණිස ම (බඩ වඩා ගැනීමට ම) දාස බවට පැමිණියෙමි. මාගේ මාපිය දෙපාර්ශ්වයේම සිටි දාසයෙක් නම් නැත. කෙසේ නම් මම දාසයෙක් වෙම් ද?යි හීන මානය ඇතිකර ගනියි. මෙසේ දාසයන්ට ඇතිවන සෙය්‍ය, සදිස, හීන මානයන් පුක්කුස (කශල ශෝධක) චණ්ඩාල (සැඩොල්) කුලිකයන්ට ද ඇතිවේම ය.
මෙහිදී උතුම් කුලවතුන්ට ‘මම උතුම් අයෙකි’ යි ඇතිවන සෙය්‍ය මානය ම **යථාවමාන** නම් වේ. සෙය්‍යයාට ඇතිවන සෙසු මාන දෙක **අයථාවමානා** නම් වේ. එසේම සදිසයාට ‘මම සමාන වෙමි’යි කියාත්, හීනයාට ‘මම හීනයෙක් වෙමි’යි කියාත් උපදින මානය **යථාවමාන** නම් වේ. සෙසු මාන දෙකම ඔවුන්ට **අයථාවමාන** නම් වේ. මෙහි යථාවමානය අර්හත් මාර්ගයෙන් ම දුරු වේ. අයථාවමානය සෝවාන් මාර්ගයේ දී නැති වේ.
මෙහි සෙය්‍යයාට ඇතිවන ‘මම උතුම් අයෙක් වෙමි’ යි යන මානය, උතුමාට උතුම් අර්ථයෙන් ‘මම ශ්‍රේෂ්ඨ වෙමි’යි මෙසේ උපදින මානයකි. සෙය්‍යයාට ‘මම අන්‍යයන් හා සමාන වෙමි’යි ඇතිවන මානය උතුම් පුද්ගලයාට සම අර්ථයෙන් ‘මම සමාන වෙමි’යි මෙසේ උපදින මැනීමයි. සෙය්‍යයාගේ හීන මානය නම් උතුම් පුද්ගලයාට ළාමක අර්ථයෙන් ‘මම පහත් වෙමි’යි සිතන මානයයි. මේ අනුව සෙය්‍ය මාන, සදිස මාන හා හීන මාන යන තුනම සෙය්‍යයාට උපදියි. සදීසයාට ද මම ‘උතුම් අයෙකි’. ‘සමානයෙකි’. ‘හීනයෙකි’යි මේ මාන තුනම උපදියි. හීනයාට ද ‘මම හීනයෙක් මි, සමානයෙක් මි, උතුමෙකි’යි මේ ත්‍රිවිධ මානය ම උපදියි.
දශවිධ මත නිර්දේශයේ **ඉධෙ කච්චො මානං ජනෙති** යනු ඇතැම් පුද්ගලයෙක් මානය උපදවයි. **ජාතියා වා** යනු ක්‍ෂත්‍රියාදී ජාති සම්පත්තියකින් හෝ **ගොත්තෙන වා** ගෞතම ගෝත්‍ර ආදී උත්කෘෂ්ට ගෝත්‍රයකින් හෝ. **කොල පුත්තයෙන වා** මහත් වූ කුලවත් භාවයෙන් හෝ. **වණ්ණ පොක්ඛරතායවා** වර්ණ සම්පන්න ශරීර ඇති බැවින් හෝ. ශරීරය වනාහි ‘පොක්ඛරං’ නෙළුමකැයි කියනු ලැබේ. එහි ඇති වර්ණවත් භාවය හා ඉතා රූපවත් භාවය නිසයි. **ධනෙන වා** ධන සම්පතින් යුක්ත භාවයෙන් හෝ. ‘මගේ නිධන් කරන ලද හෝ තැන්පත් කළ ධනයේ ප්‍රමාණයක් නැත’ යන අර්ථයයි. **අජ්ඣයනෙන වා** අධ්‍යයන (ඉගෙනීම්) වශයෙන් හෝ. **කම්මායතනෙන වා** ‘අවශේෂ සත්ත්වයෝ සිඳින ලද පියාපත් ඇති කපුටන් හා සමානය. මම වනාහි මහිද්ධිකය. මහානුභාවයෙක්මියි කියා හෝ මම යම් යම් ක්‍රියාවක් කරන්නෙම් ද එය සමෘද්ධ වේ කියා හෝ මේ ආදී ක්‍රමයෙන් පවත්නා කර්මාන්තයෙන් හෝ **සිප්පායතනෙන වා** ‘අවශේෂ සත්ත්වයන්ට කිසිදු ශිල්පයක් නැත. මම ශිල්පයන්හි කෙළ පැමිණියෙක්මි’යි ශිල්පායතන නිමිති කරගෙන හෝ. **විජ්ජාට්ඨානෙන වා** මෙහි අර්ථ ඉහත කියූ පරිදිමය. **සුතෙන වා** අනෙක් සත්ත්වයෝ අල්ප ශ්‍රැතයෝය. මම බහුශ්‍රැත වෙමි.’ ආදී වශයෙන් පැවති ශ්‍රැතියෙන් හෝ. **පටිභාණෙන වා** අනෙක් සත්ත්වයෝ අප්‍රතිභානිකයෝ ය. මගේ ප්‍රතිභානයේ ප්‍රමාණයක් නම් නැත’යි මේ ප්‍රතිභානයෙන් හෝ. **අඤ්ඤතරඤ්ඤතරෙන වත්‍ථුනා** නොකී වෙනත් කිසි කරුණකින් හෝ **යො එවරූපො මානො** මැනීම් කිරීම් වශයෙන් මානයයි. **මඤ්ඤනා මඤ්ඤතත්තං** ආකාරය දක්වන නිර්දේශයයි. උස් කර දක්වන අරුතින් **උන්නති** වේ. යමෙකුට උපදියි නම් ඒ පුද්ගලයා නොනැමේ. උස් කර තබයි යන අරුතින් **උත්තමො** වේ. ඔසවා තැබූ, ඔසවන ලද අරුතින් **ධජො** වේ. ඔසවා තබන අරුතින් සිත් මනාව පිළිගත්තේනුයි **සම්පග්ගාහො** වේ. **කෙතු** යනු බොහෝ කොඩි, ධජ අතර ඉතා උසට දැමූ ධජයකි. මානය ද නැවත නැවත උපදිනු ලබන්නේ පෙර, පසු මානයන් අල්ලාගෙන, ඉතා උස්ව කේතුවක් මෙන් නැගුනේ යයි කේතු නම් වේ. ඒ කේතුවක් සේ සිටීමට කැමති බව, කේතුකම්‍ය නමි. කේතුකම්‍ය වූ ස්වභාවය **කෙතුකම්‍යතා** වයි. එය සිතේ ඇතිවන්නකි. තමා කෙරෙහි නොවේ. එනිසා කියන ලදී. ‘කෙතුකම්‍යතා චිත්තස්සාති, මාන සම්පයුත්තං හි චිත්තං කතං ඉච්ඡති, තස්ස භාවො කෙතු සංඛාතො මානො’ කේතුකම්‍යතාව සිතේ යෙදේ. මානයෙන් යුක්ත සිත කේතුවක් මෙන් සිටිනු කැමති වේ. එහි ස්වභාවය කේතු නම් වූ මානයයි. රහතන් වහන්සේ මායාව ද මානය ද ඉවතලා, බැහැර කර, ඉහත පැවසූ පරිද්දෙන් විනෝදන (දුරු කිරීම) බැහැර කිරීම් වශයෙන් කෙලෙසුන්ගෙන් වෙන්ව සිටි සේක්ද, උන්වහන්සේ කවර රාගාදී ක්ලේශයකින් යන්නේද?
**නෙරයිකොති වා** නිරයේ උපදින සත්ත්වයෙක් හෝ **තිරච්ඡානයොනියාදීසුපි** මේ ක්‍රමයමයි. **සො හෙතුනත්‍ථිති** යම් ජනක හේතුවකින් ගති ආදියෙහි උපදවන්නේ ද එබඳු හේතුවක් නැත. **පච්චයො** යනු ඊටම සමාන වදනකි. **කාරණං** යනු කාරණයක් නැත. එය අයත් පැවතුම් ඇති බැවින්, තමාගේ ඵලයට ‘ඨානං’ යයි කියනු ලැබේ. එහෙයින් යම් කරුණකින්, ප්‍රත්‍යයකින්, හේතුවකින් ගති ආදියක උපත ගෙන දෙන්නේ ද එබඳු කරුණක් නැත.
යමෙක් වනාහි ඒ දෙයාකාර උපායයන්ගේ විද්‍යමානත්වයෙන් ‘උපය’ නම් වේ ද ඔහු සඳහා, **උපයොහි -පෙ- දිට්ඨිමිධෙව සබ්බා** යන බවයි. **ධම්මෙසු උපෙති** වාදං ඇලුණේය. ගැටුණේය යනුවෙන් ඒ ඒ ධර්මයන්හි වාදයට පැමිණේ. **අනූපයං කෙන කථං වදෙය්‍ය** තෘෂ්ණා දෘෂ්ටි දෙක ප්‍රහාණය කිරීමෙන් උපය රහිත බවට ගිය රහතන් වහන්සේ, රාගයෙන් හෝ ද්වේෂයෙන් හෝ කෙසේ නම් ඇලුණෙක් වේද? ගැටුණු අයෙක් වේදැයි කිවයුතු වන්නේ ද? මෙසේ අනුපවද්‍ය වූ, නිරවද්‍ය වූ උන්වහන්සේ තීර්ථකයන් මෙන් කළ දෙය වසන්නෙක් නොවන්නේ ය’ යන අදහසයි. **අත්තං නිරත්තං නහි තස්ස අත්‍ථි** එහි වනාහි ආත්ම දෘෂ්ටියෙන් හෝ උච්ඡේද දෘෂ්ඨියෙන් ග්‍රහණයක් හෝ මිදීමක් (අත්හැරීමක්) නැත. ඇලීම්, ගැටීම් පිළිබඳ සිතුවිල්ලකුදු නැත. කුමන කරුණකින් එය නැත්තේ ද? **අධොසි සො දිට්ඨිමිධෙව සබ්බා** උන්වහන්සේ මෙලොවදීම, මේ ආත්මභාවයේදී ම ඤාණ නම් දියෙන් සියලු දෘෂ්ඨින්, දෘෂ්ඨිගතිකයන් දුරු කළේය. අත්හළේය. පහ කළේය. මෙසේ අර්හත් නිකූටයෙන් (අර්හත්වය දක්වා දේශනාව ගෙන යෑමෙන්) දේශනාව නිමා කළ සේක. එය ඇසූ රජතුමා සතුටු සිත් ඇතිව භාග්‍යවතුන් වහන්සේ වැඳ පිටත්ව ගියේය.
**රත්තොනි වා** රාගයෙන් ඇලී හෝ **දුට්ඨොති වා** යනාදියෙහි ද මේ ක්‍රමයමයි. **තෙ අභිසංඛාරා අප්පහීනා** යම් පුඤ්ඤාභිසංඛාර, අපුඤ්ඤාභිසංඛාර, අනෙඤ්ජාභිසංඛාරයක් වේ නම් ඒවා අප්‍රහීනය. **අභිසංඛාරානං අප්පහීනත්තා** ඉහතින් කියූ පරිදි කර්මාභි සංස්කාර අප්‍රහීණ භාවයෙන් ප්‍රහීණ නොකළ බැවින්, **ගතියා වාදං උපෙති** ඔහු යන ගතීන්ගෙන් එකක් පිළිබඳව ප්‍රකාශ වේ. ඒ නිමිත්තෙන් **නෙරයිකොති වාදං උපෙති උපගච්ඡති** යැයි කියන ලදී. **වදෙය්‍ය** කියන්නේය. **ගහිතං නත්‍ථි** ගතයුත්තක් නැත. **මුඤ්චි තබ්බං** **නත්‍ථි** මුදාහැර සිටි බැවින් මුදවිය යුත්තක් මිදීමක් නැත.
**යස්සත්‍ථි ගහිතං** යම් පුද්ගලයෙකුට ‘මම ය, මගේ ය’යි ගැනීමක් ඇත් ද **තස්සත්‍ථිමුඤ්චිතබ්බං** ඒ පුද්ගලයාට මුදාහළ යුත්තක් වේද, මතු කී පදයන්හි අර්ථ පෙරලා (විරුද්ධාර්ථය) යෙදිය යුතුයි. **ගාහමුඤ්චනා සමතික්කන්තො** ග්‍රහණයෙන් මිදී ඉක්මවා සිටි රහතන් වහන්සේ **වුද්ධි පරිහානි වීතිවත්තො** අභිවෘද්ධිය ද පරිහානිය ද ඉක්මවා සිටි සේක. **සොවුත්‍ථවාසො** ආදියේ සිට **ඤාණග්ගිනා දඩ්ඪානි** යන්න දක්වා අර්ථ ඉහත කී පරිදිම දතයුතුයි. **අධොසි** කම්පා කළේය. **ධුනි සන්‍ධුනි නිද්ධුනි** යනාදියෙහි උපසර්ග යොදා අර්ථ වැඩිකරන ලදී.
4. සුද්ධට්ඨකසූත්‍රනිර්දේශ වර්ණනාව
සිවුවන සුද්ධට්ඨක සූත්‍රයේ පළමු ගාථාවෙහි අර්ථය පළමුව දැක්වේ. ‘මහණෙනි, මෙබඳු වූ දර්ශනයකින් පිරිසිදු බව ඇති නොවේ. තවද කෙලෙස් කිලුටින් අපිරිසිදු වූ, කෙලෙස් රෝගයන්ගෙන් පිරුණු, අධිගමය (අවබෝධය) රෝගයක්මය. මැවූ ඉන්ද්‍රජාලමය සඳක් වැනි මෙවැනි පුද්ගලයෙකු දකින දෘෂ්ටිගතික බාලයා, ‘මම ශුද්ධ වූ උතුම් වූ ආරෝග්‍ය වූවෙකු දුටුවෙමි’ යි සිතයි. ඒ දෘෂ්ටි සංඛ්‍යාත දර්ශනයෙන් මිනිසාගේ ශුද්ධිය ඇතිවේ යයි ඔහු මෙසේ සළකනේ, සිතන්නේ ඒ දර්ශනය ඉතා උතුම් ය’යි දැන ඒ දර්ශනයෙහි ශුද්ධිය දක්නා සුලු වූයේ, ඒ දර්ශන මාත්‍රයම ඤාණයයි අදහයි. එය වනාහී ආර්ය මාර්ග ඤාණය නොවේ.
**පරමං ආරොග්‍ය පත්තං** උතුම් නීරෝගීත්වයට (නිවනට) පැමිණ සිටි **තාණ පත්තං** ත්‍රාණයට (පාලනයට) පැමිණි **ලෙණප්පතතං** සැඟවීමට පැමිණි **සරණප්පත්තං** පිහිටට පැමිණි හෝ දුක් නැසීමට පැමිණි **අභයප්පත්තං** අමෘතමහා නිවනට පැමිණි. **නිබ්බාණප්පත්තං** වාණ නම් තණ්හා විරහිත බවට පැමිණි,
**අභිජානන්තො** විශේෂයෙන් දන්නා වූ. (**අජානන්තො** ඒකාන්තයෙන් දන්නේ, **විජානන්තො** නානාවිධව දන්නාවූ. **පටිවිජානන්තො** ඒ ඒ කරුණ නිමිති කරගෙන දන්නා වූ. **පටිවිජ්ඣන්තො** හදවතේ තබා ප්‍රතිවේධ කරන්නේ,
**චක්ඛු විඤ්ඤාණං රූපදස්සනෙ** චක්‍ෂු විඤ්ඤාණයෙන් රූප දැකීම ඤාණය යැයි සිතයි. පනවයි. අදහයි. **මග්ගොති පච්චෙති** උපාය යැයි සලකයි. **පථො** මාර්ගය, සංචාරය **නීයාණං** රැගෙන යානුයි නීයාණ නමි. නිය්‍යාණං යන පාඨය ද යෙදේ.
**දිට්ඨෙන චෙ සුද්ධි** යනු දෙවන ගාථාවයි. එහි අර්ථ මෙසේය. ඒ රූප දශන සංඛ්‍යාත දෘෂ්ටියෙන්, ඉදින් මිනිසාගේ කෙලෙස් ශුද්ධියක් වේද, ඒ ඥානයෙන් හෝ ඔහු ඉදින් ජාති ආදී දුක්ඛයන් ඉවත් කරයි ද මෙසේ ඇති කල්හි, ආර්ය මාර්ගයෙන් අනික් අශුද්ධි මාර්ගයකින් ඉදින් ශුද්ධියක් වේ නම්, රාගාදී උපධීන්ගෙන් උපධි සහිත වූයේ ම පිරිසිදු වේ යැයි කිවයුතු බවට පැමිණේ. මෙබඳු ශුද්ධියක් නැත. යම් හෙයකින් **දිට්ඨිහි නං පාව තථා වදානං** දෘෂ්ටිය ම ‘මොහු මිසදිටුවෙකි’යි කියයි. දෘෂ්ටියට අනුරූප බව **සස්සතො ලොකො** ආදියෙන් වනාහි එසේ එසේයයි කියයි.
රාගයත් සමග පවතී. සරාග වූයේ **සරාගො**. රාගික යන අර්ථයයි. **සදොසො** ආදියෙහි ද මේ ක්‍රමයමයි.
**න බ්‍රාහ්මණො** යනු තෙවන ගාථාවයි. එහි අර්ථ - යමෙක් පව් බැහැරලූ බැවින් බ්‍රාහ්මණ නම් වේ ද, ඔහු ආර්ය මාර්ගයෙන් අවබෝධ කරගත් ආශ්‍රවක්‍ෂය ඇත්තේ ක්‍ෂීණාශ්‍රව බ්‍රාහ්මණ වූයේ, ආර්යමාර්ග ඤාණයෙන් අන්‍ය වූ අභිමංගල සම්මත රූප සංඛ්‍යාත දැකීමෙහි ද එබඳුම වූ ශබ්ද සංඛ්‍යාත ඇසීමෙහි ද අවිතීක්කම සංඛ්‍යාත සීලයෙහි ද හස්ති ව්‍රතාදී භේද ඇති ව්‍රතයෙහි ද පඨවි (තද ගතිය) ආදී භේද ඇති ස්පර්ශ (මුත) යෙහි ද උපන්නා වූ මිථ්‍යා ඥානයෙන් ශුද්ධිය වේයැයි නොකියයි යනුවෙන් රහතන් වහන්සේගේ වර්ණනාව දක්වනු සඳහා කියන ලදී. උන්වහන්සේ ත්‍රෛධාතුක පුණ්‍යයෙහිත් සියලුම පාපයන්හිත් **අනුපලිත්තො**, නොඇලුණු හෙයින් තම ආත්ම දෘෂ්ටියෙන් මිදී යම්කිසිවකු ගැනීම ප්‍රහීණ කළ හෙයින් **අත්තඤ්ජහො**. පුණ්ණාභි සංස්කාරාදිය නොකිරීමෙන් **න ඉධ පකබ්බමනො** යි කියයි. එනිසා උන්වහන්සේට මෙසේ පසසමින් කියන ලදී. සියලුම කරුණුවලට මුල්පදයෙන් සම්බන්ධ වීම ගතයුතුයි. ‘පිනෙහිත් පාපයෙහිත් නො ඇලී, ආත්මය අත්හැර, මේ ත්‍රෛධාතුක ලෝකයෙහි ඇලීම නොකරනුයේ, ක්‍ෂීණාස්‍රව බ්‍රාහ්මණයා අන්‍ය වූ ශුද්ධියක් නොකියනු ලැබේ. **නාතිපටික්ඛෙපො** න යනු ප්‍රතිශේධාර්ථයේ නිපාතයකි.
**බාහෙත්‍වා සබ්බපාපකානි** යන ගාථාවේ අර්ථ - යමෙක් සතර මාර්ගයෙන් සියලු පව් බැහැර ලා ආත්ම දෘෂ්ටියෙන් බැහැරව සිටි බැවින් මෙසේ කියන ලදී. බැහැරලූ පව් ඇති බැවින් **විමලො** වේ. විමල බවට නිර්මල බවට, බ්‍රහ්ම බවට, ශ්‍රේෂ්ඨත්වයට පත්වූයේ, දුරුකළ සමාධිය, වික්‍ෂේපාකාර කෙලෙස් මලයෙන් හා මාර්ගඵල සමාධියෙන් **සාධු සමාහිතො** වේ. සංසාර හේතුව ඉක්මවා සිටීමෙන් සසර නිම වූ, ඉක්ම වූ නිෂ්ඨාවට පත් කෘත්‍ය ඇති බැවින් **කෙවලී** යැයි ද තණ්හා දෘෂ්ටියෙන් අමිශ්‍ර වූ, තොර වූ හෙයින් **අසිතො** යි ද ලෝකධර්මයන්හි කම්පා නොවන හෙයින් **තාදී** යැයි ද කියනු ලැබේ. මෙසේ ස්තුතියට සුදුසු වූ හෙයින් **සබ්‍රහ්මා** ඔහු බ්‍රාහ්මණයෙකැයි කියනු ලැබේ.
**අඤ්ඤත්‍ර** **සතිපට්ඨානෙහී** සතර සතිපට්ඨාන අත්හැර, ඉන් වෙන්ව සම්‍යක් ප්‍රධානාදියෙහි ද මේ ක්‍රමයමයි.
**සන්තෙකෙ සමණබ්‍රාහ්මණා** ඇතැම් ලෝක සම්මතයෙන් ශ්‍රමණ බ්‍රාහ්මණයෝ යැයි ලැබූ නම් ඇති උතුමෝ විද්‍යමාන වෙති. **දිට්ඨි සුද්ධිකා** දෘෂ්ටියෙන් ශුද්ධ බව කැමතිව. **තෙ එකච්චානං රූපානං දස්සනං** මේ දෘෂ්ටි ශුද්ධිකයෝ, ඇතැම් රූපාරම්මණයන් දැකීම **මංගලං පච්චෙන්ති** ‘ඉෂ්ට කාරණයකි. සියලු සම්පත්තීන්ට හේතූවකි’යි කියති. අදහති. **අමංගලං පච්චෙන්ති** අනිෂ්ට කාරණයකි. සියලු සම්පත්තීන්ට කරුණකැයි නො අදහති. **තෙ කාලතො උට්ඨහිත්‍වා** ඒ දැකීම මංගල යැයි කියන්නෝ උදේම නැගිට, **අභිමංගල ගතානි** විශේෂයෙන් අභිවෘද්ධියට ගියහ. **රූපානි පස්සන්ති** නානාවිධ රූපාරම්මණ දකිති. **චටක සකුණං** ගේ කුරුල්ලන්. **ඵුස්ස බෙලුවලට්ඨි** ඵුස්ස (ඵුස) නැකතින් උපන් (හිඳ වූ) තරුණ බෙලිගසක් **ගබ්භිනිත්‍ථි** ගැබ සහිත ස්ත්‍රියක් **කුමාරකං** **ඛන්‍ධෙ ආරොපෙත්‍වා ගච්ඡන්තං** ළදරුවෙකු අතින් වඩාගෙන යන්නියක. **පුණ්ණසටං** දිය පිරුණු කළය. **රොහිත මච්ඡං** රතු රෝහිත නම් මත්ස්‍යයකු. **ආජඤ්ඤරථං** ආජානීය අශ්වයන් යෙදූ රිය. **උසභං** මඟුල් වෘෂභයෙකු **ගොකපිලං** කබර දෙනක්.
**පලාල පුඤ්ජං** පිදුරු මිටියක්. **තක්කසටං** ගව මෝරු ආදියෙන් පිරූ කළයක්. **නටං** නළු නාටකාදීන්, ඇතැමෙක් ධූර්ත ක්‍රියා කරන්නන් යැයි පවසති. **නග්ගසමණකං** නිර්වස්ත්‍ර මහණුන්, **ඛරං** කොටළුවෙකු **ඛරයානං** කොටළුවකු යෙදූ රථාදියක්, **එකයත්තයානං** එක් ගවයකු යෙදූ රියක්, **කාණං** එකැසක් හෝ ඇස් දෙකම කණ වූවන්, **කුණී** අත් කොර වූවන්, **ඛඤ්ජ** කොර වූ පා ඇති, හරහට ගිය පා ඇති. **පක්ඛහතං** පිළකු, අත් පා දෙකම කොර වූවකු, **ජිණ්ණකං** මහලු වූවන්. **බ්‍යාධිතං** ලෙඩින් පීඩිත වූවන්, **මතං** කළුරිය කළ ශරීර.
**සුතසුද්ධිකා** සෝත විඤ්ඤාණයෙන් ඇසීමෙන් පිරිසිදු බව කැමති අය. **සද්දානං සවණං** ශබ්ද අරමුණු ඇසීමට **වඩ්ඪාති වා** ආදිය ලෝකයේ පවතින ශබ්දයන් පමණක් ගෙන යන ලදී. අවමංගලය වනාහි ‘කණ වූවෙකි’ ආදී වශයෙන් ඒ ඒ නමින්ම කරන ශබ්දය පමණක්මය. **ඡින්නන්ති වා** අත් පා සිඳේවායි කියා **භන්නන්ති වා** විද්‍යමාන නොවේයැයි කියා හෝ. [missing trans]
**සීලසුද්ධිකා** ශීලයෙන් විශුද්ධිය කැමතිව. **සීලමත්තෙන වා** සංවර වීම් පමණකින් **සඤ්ඤම මත්තෙන** ඉඳුරන් දැමීම් පමණකින්. **සංවරමත්තෙන** තුන්දොර වැසීම් පමණකින් **අවීතික්කම** **මත්තෙන** ඉක්මවීම් පමණකින් **සමණො මණ්ඩිකා පුත්තො** මව්පසින් ලද නම. **සම්පන්න කුසලං** කුශලත්වයෙන් පිරිපුන්ව. **පරමකුසලං** උතුම් කුශලයෙක්ව, **උත්තම පත්තිපත්තං** උතුම් අර්හත්වයට පැමිණිය යුතු බවට පැමිණ සිටි. **අයොජ්ඣං** පරාද කිරීමට අසමර්ථ වූ ශ්‍රමණයකු.
**වතසුද්ධිකා** සමාදන් වූ ව්‍රතයෙන් ශුද්ධිය කැමතිව. **හත්‍ථිවතිකා වා** සමාදන් වූ හස්ති ව්‍රතය මොවුන්ට ඇත්තේනුයි හත්‍ථිවතිකා නමි. සියලු හස්ති ක්‍රියා කරන්නෝය යන අර්ථයයි. කෙසේද? ‘අද පටන් ඇතුන් විසින් කළයුතු දේ කරන්නෙමි’යි මෙසේ උපන් සිත් ඇතිව, ඇතුන්ගේ ගමන, සිටින, හිඳින, නිදන ආකාරයෙන් ද මලමුත්‍රා කරන ආකාරය ද අනිකුත් ඇතුන් දැක සොඬ ඔසවා ගමන් කිරීම ද යන සියල්ලම කරන්නෝ හත්‍ථිවතිකයෝ ය. **අස්සවතිකා** දියෙහි ද මේ ක්‍රමයෙන් ම අර්ථ දැනගත යුතුයි. ඒ ව්‍රත සියල්ල අවසානයේ දැක්වෙන **දිසාවතිකා වා** යනු පෙරදිග ආදී දිශාවන්ට වැඳීම් වශයෙන් සමාදන් වූ ශීලය ඇත්තෝ ය. මෙසේ කියන ලද ආකාර ඇති ශ්‍රමණ බ්‍රාහ්මණයන්ගේ ව්‍රත සමාදාන සම්පූර්ණ කිරීම හත්‍ථි ආදීන්ගේ සහව්‍යතාවට පමුණුවයි. ඉදින් මොහුට ම මේ ශීලයෙන්, ව්‍රතයෙන්, තපසින්, බඹසරින් දෙවියෙක් හෝ දෙවියන් අතරින් එක්තරා අයෙකු හෝ වෙමි’යි යන මිසදිටු සිත වේද, නමුත් ඔහුට නිරය තිරිසන් යෝනිය යන දෙකෙන් එකක් වේ යයි දත යුතුය. භාග්‍යවතුන් වහන්සේ මෙසේ වදාළේ එහෙයිනි,
‘පුණ්ණය, මෙලොව ඇතැමෙක් කුක්කුර ව්‍රතය වඩයි. පිරිපුන් මෙන්ම අමිශ්‍ර වූ කුක්කුර ශීලය වඩයි. පිරිපුන් මෙන් ම අමිශ්‍ර වූ කුක්කුර සිත ම වඩයි. පිරිපුන්ව අමිශ්‍රව කුක්කුර ආකල්ප වඩයි. පිරිපුන් අමිශ්‍ර වූ බලු ව්‍රතය, බලු සීලය, බලු සිත, බලු ආකල්ප වර්ධනය කරන හෙතෙම මරණින් පසු බල්ලන් සමග එක්වීමට පැමිණෙයි. ඉදින් ඔහුට මෙවැනි සිතක්, දෘෂ්ටියක් වේ නම්, ‘මම මේ සීලයෙන් හෝ ව්‍රතයෙන් හෝ බඹසරින් හෝ දෙවියෙක් හෝ වන්නෙමි. ඉන් අන්‍යතරයෙක් (වෙනත් කෙනෙක්) හෝ වෙමි’යි ඒ සිත මිසදිටුවක් වේ. මිසදිටුවාට පුණ්ණය! මම ගති දෙකක් පනවමි. ඒ දෙකනම් - නිරය හෝ තිරිසන් යෝනියයි. ඉදින් පුණ්ණය, මෙසේ කුක්කුර ව්‍රතයට පිළිපන්නහු බල්ලන්ගේ සහව්‍යතාවයට (බල්ලන් සමග එක්වීමට) පැමිණෙති. නැතිනම් නිරයේ උපදිති.
‘ගන්‍ධබ්බ ව්‍රත ඇත්තෝ ගන්‍ධබ්බාදීන්ගේ සහව්‍යතාවයට යන්නෝය’යි අර්ථ නො ගත යුතුයි. ‘මිසදිටු අදහස් පිළිගත්තෝ ම නිරයට, තිරිසන් යෝනියට යති’යි ගත යුතුය.
**මුත සුද්ධිකා** යනු ස්පර්ශයෙන් පිරිසිදු බව කැමැත්තෝ. **පඨවිං ආමසන්ති** ශාරීරික අඟ පසඟින් මහ පොළව ස්පර්ශ කරති. **හරිතං** යනු තෙත් නිල් තණ පත්, **ගොමයං** ගවාදීන්ගේ අමු ගොම, **කච්ඡපං** ඇට කැස්බෑ ආදී නොයෙක් කැස්බෑවන්. **ඵාලං අකක්මන්ති** හීවැල අල්ලති. **තිලවාහං** තල කරත්ත හෝ තල ගොඩවල් ස්පර්ශ කරති. **ඵුස්ස තිලං ඛාදන්ති** මගුල් සඳහා සූදානම් කළ තලකති. **ඵුස්ස** **තෙලං මක්ඛන්ති** එබඳු වූ තලතෙල් ඇඟෙහි තවරා ගනිති. **දන්ත කට්ඨං** දැහැටි දඬු. **මත්ති** **කාය නහායන්ති** කොකුම් ආදී සියළු මැටි වර්ගය ශරීරයේ උලා නැති. **සාටකං නිවාසෙන්ති** මංගලය පිණිස සූදානම් කළ වස්ත්‍ර අඳිති. **වෙඨනං වෙඨෙන්ති** හිස්වෙළුම් ලෙස පත්තුණ්ණ වස්ත්‍රයන්ගෙන් හිස තබති. පැළඳ ගනිති.
**තෙධාතුකං කුසලාභිසංඛාරං** යනු කාමධාතු, රූපධාතු, අරූප ධාතු ආදියේ ප්‍රතිසන්ධිය ගෙන දෙන, කුශලත්වයෙන් හටගත් ප්‍රත්‍යාභිසංඛාරයි. **සබ්බං අකුසලං** දොළොස් වැදෑරුම් අදක්‍ෂතාවයන්ගෙන් හටගත් අකුසලය. **යතො** යම්කලෙක. දහතුන් වැදෑරුම් පුණ්‍යාභිසංස්කාරය ද දොළොස් වැදෑරුම් අපුණ්‍යාභි සංස්කාරය ද සතරවැදෑරුම් අනෙඤ්ජාභි සංස්කාරයද සුදුසු පරිදි සමුච්ඡේද ප්‍රහාණයෙන් ප්‍රහාණය කරන ලද්දාහු වෙති. **අත්තදිට්ඨිං** **ඒ හො**, ‘මේ මගේ ආත්මයයි’ යනුවෙන් ගත් දෘෂ්ටිය අත්හරි. **ගාහං** **ජහො** ‘මේ මම වෙමි’ යි මාන සම්ප්‍රයුක්තව ගැනීම අත්හරී. නැවත **අත්තං ජහො** ‘මෙය මගේය’යි තණ්හාවෙන් ගැනීම් වශයෙන් ද දෘෂ්ටි ග්‍රහණ වශයෙන් ද ස්පර්ශ කර දැඩිව ගත්, අනුන්ගේ වශයෙන් ස්පර්ශ කළ, එහි ඇලී ගැටී සිටින බලවත් තණ්හා වශයෙන් ඩැහැගෙන සිටින සිත බලවත්වම මුදවන ලදී. **සබ්බස්ස තං චත්තං හොති** යනාදියේ අර්ථ පැවසූ පරිදිම දතයුතුයි.
මෙසේ **න බ්‍රාහ්මණො අඤ්ඤතො සුද්ධිමාහ** යනුවෙන් පවසා දැන් යම් දෘෂ්ටිගතිකයෝ අන් අයුරකින් ශුද්ධි දක්වත් ද, ඔවුන්ගේ ඒ දෘෂ්ටියේ නිවනට නො පමුණුවන ස්වභාවය දක්වමින්, **පුරිමං පහාය** යන සිවුවන ගාථාව කියන ලදී. එහි අර්ථ මෙසේය. ඔවුන් විසින් අන්‍ය වූ ශුද්ධිවාදයන්ට සමාන වූ ද ඒ දෘෂ්ටියේ අප්‍රහීණභාවයෙන් ග්‍රහණය, මිදීම ආදියෙන් මැඩලූ බැවින් පූර්ව ශාස්තෲ ආදීන් අත්හැර, වෙනත් ශාස්තෲවරුන් ඇසුරු කරන එජා නම් වූ තණ්හාවෙන් අනුව ගිය මඬනා ලද රාගාදී භේද ඇති සංගය තරණය නො කරති. සංඝයන් තරණය නොකරමින් ඒ ඒ ධර්ම ඉගෙන ගනිති. බැහැරද කරව. ඒ ඒ අතු අල්ලමින් අතහරින වඳුරෙකු මෙනි.
**පුරිමං සත්‍ථාරං පහාය** පූර්වයෙන් පිළිගත් ශාස්තෲ ප්‍රතිඥාව ඉවත දමා, අත්හැර **අපරං සත්‍ථාරං නිස්සිතා** වෙනත් ශාස්තෲ කෙනෙකු වෙත ඇලී බැඳී **පුරිමං ධම්මක්ඛානං පහාය** ආදියෙහි ද මේ ක්‍රමයෙන්ම අර්ථ ගතයුතුයි.
**එජානුගා** තණ්හාව අනුව ගිය. **එජානුගතා** තණ්හාවෙන් අනුව ගිය. **එජානුසටා** තණ්හාවට පිවිසි, බැසගත් **එජායාපන්නා පතිතා** තණ්හාවෙහි නිමග්න වූ ද වැටුණා වූ ද,
**මක්කටො** වඳුරා අරඤ්ඤෙ වනයෙහි **පවනෙ** මහා වනයෙහි. **චරමානො** හැසිරෙමින්. **එවමෙව** උපමා සන්සන්දනයයි. **පුථූ** නානාවිධ. **පුථුදිට්ඨිගතානි** නානාවිධ වූ දෘෂ්ටි ගති. **ගණ්හන්තිච පමුඤ්චන්ති ච** දැඩිව ගැනීම් වශයෙන් ගනිති. අත්හැරීම් වශයෙන් මිදෙති. **ආදියන්ති ච නිරස්සජන්ති ච** පළිබෝධ කරති. අත්හරිති. ඉවත දමති.
පස්වන ගාථාවේ සම්බන්ධය - ‘ඒ මිසදිටුව’ මෙසේත් මේ පුද්ගලයා මිසදිටු අදහස් ඇත්තෙකි’යි කියූ බැවින්, ඔහු තමාම එහි සමාදන් කරවයි එහි **සයං** යනු තමා ම. **සමාදාය** ගෙන, රැගෙන. **වතානි** හස්ති ව්‍රත ආදිය **උච්චාවචං** එකින් එකට හෝ හීන ප්‍රණීත බවට. ශාස්තෲවරයාගෙන් ශාස්තෲවරයාට. **සඤ්ඤසත්තො** කාම සංඥාදීන්හි ඇලුණු. **විද්වාච වෙදෙහි සමෙච්ච ධම්මං **පරමාර්ථයන්හි විද්වත් වූ අර්හත් වූ සිවුමග නුවණින් අවබෝධ කරගත්, චතුරාර්ය සත්‍ය ධර්මය දැනගෙන. සෙසු පදයන්ගේ අර්ථ ඉතා ප්‍රකටය.
**සාමං සමාදාය** තමන් ම සමාදන්ව. **ආදාය** රැගෙන, ගෙන. **සමාදාය** මනාව ගෙන. **ආදියිත්‍වා** පළිබෝධ කර. **සමාදියිත්‍වා** මනාව පළිබෝධ කර, **ගණ්හිත්‍වා** අත් නො හැර. **පරාමසිත්‍වා** ඩැහැගෙන, **අභිනිවිසිත්‍වා** පිහිටුවා, කාමසංඥා ආදියේ පැවසූ පරිදිම අථ ගතයුතුයි.
**විද්වා** නුවණැති. **විජ්ජාගතො** විජානන (දැනගන්නා) බවට ගිය. **ඤාණී** ප්‍රඥාවෙන් යුක්තය. **විභාවී** නුවණින් විමසන. **මෙධාවී** අනිත්‍යාදී වශයෙන් තුලනය කළ ඤාණය. **පඤ්ඤා** යනාදිය ඉහත පැවසූ ක්‍රමයෙන් ම දතයුතුයි. චතුරාර්ය සත්‍ය ධර්මය දන්නේනුයි **ධම්මවිචය** **සම්බොජ්ඣංගො** නම් වේ. බොජ්ඣංගයන්ගේ අර්ථ ඉහත පවසා ඇත. **වීමංසා** චතුරාර්ය සත්‍ය ධර්මය විමසන ප්‍රඥාවම යි. වීමංසාව ධර්ම විමසීම යැයි කියන ලදී. **විපස්සනා** මාර්ග සම්ප්‍රයුක්තව විවිධාකාරයෙන් දැකීමේ ප්‍රඥාවයි. **සම්මා දිට්ඨිං** ශෝභන වූ, ප්‍රශස්ථ වූ, සුන්දර වූ මාර්ග සම්ප්‍රයුක්ත සම්මා දිට්ඨිය. **තෙහි වෙදෙහි** ඒ සිවුමඟ නුවණින් ම. **අත්තගතො** ජාති ජරා මරණයන්ගේ කෙළවරට ගිය. **කොටිගතො** ආදියේ අර්ථ ඉහත කියූ පරිදිම ය. **වෙදනං වා අන්තගතො** දැනගත යුතු වූ, අවසානයට පත් වූ, දතයුතු ධර්මයන්හි අවසානයට ගියේ, සිවුමඟ නුවණින් දතයුතු සංසාර දුකේ පර්යන්තයට, අන්තයට එනම් නිවනට ගියේ. **විදිතත්තා** දැනගත් බැවින්, අවබෝධ කරගත් බැවින්.
**වෙදානි විචෙය්‍ය කෙවලානී** යනාදී ගාථාවේ අර්ථය - යමෙක් සිවුමඟ නුවණින් කෙලෙසුන් ක්‍ෂය කරමින් නිවනට ගියේ වේද, ඔහු පරමාර්ථ වශයෙන් ‘වෙදගූ’ නම් වේ. යමෙක් සියලු මහණ බමුණන්ගේ ශාස්ත්‍ර යැයි හඳුන්වන ලද වේදයන්, දතයුතු කරුණු ඒ මාර්ග භාවනාවෙන්ම කෘත්‍ය හෙයින් අනිත්‍යාදී වශයෙන් විමසා බලන්නේය. එහි ඡන්‍දරාගය ප්‍රහාණය කිරීමෙන්, ඒ ඡන්‍ද ප්‍රහාණයෙන්ම සියලු වේදයන් ඉක්මවා, යම් වේද ප්‍රත්‍යයකින් වෙනත් ආකාරයකින් හෝ වේදනාවෝ උපදිති. ඒ සියලු වේදනාවන්හි වීතරාගී වේ. එහෙයින් ඒ අර්ථය දක්වමින් ‘කුමක් වේදගූ යැයි පතන ලදදැ’යි විචාරා, මෙහි ප්‍රාර්ථනා කරන ලදැයි නො පවසා ‘වේදයන් සොයන්නේ නම් -පෙ- ඔහු වේදගූ වේ’ යැයි කියන ලදී. යමෙක් පවිචය ප්‍රඥාවෙන් දතයුතු දේ විමසා දැනගන්නේය. එහි ඡන්‍දරාග ප්‍රහාණයෙන් සියලු වේද ඉක්මවා සිටියි. ඔහු ශාස්ත්‍ර යැයි කියනු ලබන වේදයන් අවබෝධ කර, දැනගෙන, ඉක්මවා සිටියි. යමෙක් වේදනාවන්හි වීතරාගී වේද, ඔහු ද වේදනාව යැයි දන්නා ලද වේදයන්ගෙන් පහ වූයේ, ඉක්මවා සිටියේ අති වේදනාවට ගියේනුයි වේදගූ නම් වේ. එහෙයින් එහිද අර්ථ දක්වමින් මෙය ප්‍රාර්ථනා කරන ලදැයි නොපවසා, **වෙදානි විචෙය්‍ය -පෙ- වෙදගූසො** යි කියන ලදී.
**සමෙච්ච** ඤාණයෙන් පැමිණ. **අභිසමෙච්ච** ඤාණයෙන් පිරිසිඳ දැන. **ධම්මං** යනු චතුරාර්ය සත්‍ය ධර්මය. **සබ්බෙ සංඛාරා** සියලු ප්‍රත්‍ය සහිත ධර්ම. ඒවා අතරින් සංඛත සංස්කාරයෝ නම් ප්‍රත්‍යයන්හි එක්වීම කරන්නේනුයි සංස්කාර නම් වේ. ඒවා මෙසේ ප්‍රත්‍යයන්හි එකතුවීම කරන ලද බැවින් **සංඛත** යැයි විශේෂ කර කියන ලදී. ත්‍රෛභූමක රූපාදී ධර්ම අභිසංඛත සංස්කාරයෝ යැයි අටුවාවන්හි කියන ලදී. ඒවායෙහි ද ‘අනිච්චා වත සංඛාරා’ ආදියෙහි සංස්කරණය කළ සංස්කාරයන්හි සංග්‍රහ කිරීමට යයි. ‘මහණෙනි, මේ අවිද්‍යාගත පුරුෂයා පුණ්‍ය සංස්කාරයන් අභිසංස්කරණය කරයි’ යනාදියෙහි අවිද්‍යා ප්‍රත්‍යයෙන් සංස්කාරයෝ ම පැමිණියහ. ත්‍රෙභූමක කුශල චේතනාව අභිසංස්කරණ සංඛාර නම් වේ. ‘යාවතිකා අභිසංඛාරස්ස ගති තාවතිකං ගන්ත්‍වා අක්ඛාහතං මඤ්ඤෙ අට්ඨාසි’ ආදියෙහි ආවා වූ කායික චෛතසික වීර්යය පයෝගාභිසංඛාර නම් වේ. ‘සඤ්ඤා වේදයිත නිරෝධං සමාපන්නස්ස ඛො ආවුසො විසාඛ භික්ඛුනො පඨමං නිරුජ්ඣති වචී සංඛාරො තතො කාය සංඛාරො තතො චිත්ත සංඛාරො’ යනාදියෙහි පැමිණි විතක්ක විචාරයෝ වචනය සංස්කරණය කරන්නේනුයි වචී සංඛාර නම් වේ. ආශ්වාස ප්‍රාශ්වාසයෝ කයින් සංස්කරණය කරන්නේනුයි කාය සංඛාර නම් වේ. සංඥාවත් වේදනාවත් සිතින් සංස්කරණය කරන්නේනුයි චිත්ත සංඛාර නම් වේ. මෙහිදී වනාහි සංඛත සංස්කාරයෝ ම අදහස් කරන ලදී. **අනිච්චා** යනු වී අභාවයට පත්වන අරුතින් අනිත්‍යය. **දුක්ඛා** නැවත නැවත පෙළන අරුතින්. **සබ්බෙ ධම්මා** නිවන ද ඇතුලත් කර කියන ලදී. **අනත්තා** තමාට අවසඟව පවත්නා බැවින්. **අවිජ්ජා පච්චයා සංඛාරා** මෙහි යමක් නිසා ඵලයක් වේ ද එය ප්‍රත්‍යයයි. පටිච්ච යනු අත් නොහැර. බැහැර නොකර යන අර්ථයි. **එති** පැමිණේ. පවතියි යන අර්ථයයි. තවද උපකාරක අර්ථය ප්‍රත්‍යාර්ථය වේ. අවිද්‍යාව වූයේත් එම ප්‍රත්‍යය වූයේත් එම අවිද්‍යාප්‍රත්‍ය නම් වේ. එනිසා අවිද්‍යා ප්‍රත්‍යයෙන් සංස්කාරයෝ **සම්භවන්ති** හටගනිති. මෙසේ සම්භවන්ති යන පදය සෙසු පදයන් සමග ද සුදුසු පරිදි යෙදිය යුතුයි.
‘එහි අවිද්‍යාව යනු කුමක් ද? දුක නොදැනීම, දුකෙහි ඇතිවීම නොදැනීම, දුකෙහි නිරෝධය නොදැනීම, දුක්ඛ නිරෝධගාමිනී ප්‍රතිපදාව නොදැනීම, පූර්වාන්තය නොදැනීම, අපරාන්තය නොදැනීම, පූර්වාන්ත අපරාන්ත දෙකම නොදැනීම, හේතුප්‍රත්‍ය සමවායෙන් හටගන්නා ප්‍රතීත්‍ය සමුත්පාද ධර්මයන් පිළිබඳව නොදැනීමයි. සංස්කාර යනු කුමක්ද? පුණ්‍යාභිසංස්කාර, අපුණ්‍යාභිසංස්කාර, අනෙඤ්ජාභිසංස්කාර, කාය සංස්කාර, වචී සංස්කාර, චිත්ත සංස්කාර යනාදියයි. එහි පුණ්‍යාභිසංස්කාර යනු කාමාවචර මහා කුසල් සිත් අට, රූපාවචර කුසල් සිත් පහ යන දහතුනයි. දොළොස් අකුසල් සිත් අපුණ්‍යාභි සංස්කාර නම් වේ. අරූපාවචර කුසල් සිත් සතර ආනෙඤ්ජාභි සංස්කාර නම් වේ. කය පිළිබඳ සිතුවිලි කාය සංස්කාරයන්ය. වචනය පිළිබඳ සිතුවිලි වාග් සංස්කාරයන්ය. මනස පිළිබඳ සිතුවිලි චිත්ත සංස්කාරයන්ය.
මෙහිදී මේ සංස්කාර ප්‍රත්‍ය සඳහා අවිද්‍යාව හේතුවන බව කෙසේනම් දත හැකිද? අවිද්‍යාවේ වැඩීමෙන්, යමකු තුල දුක් ආදිය පිළිබඳව නොදැනීම් නම් වූ අවිද්‍යාව අප්‍රහීණව පැවතියේ ද ඔහු දුක ද පූර්වාන්තාදිය ද නොදන්නා බැවින් සංසාරික දුක් සමූහය ‘සුබයකි, සැපයකි’යි ගෙන, ඒ හේතුවෙන් ම ත්‍රිවිධ වූ සංස්කාර (රැස් කිරීම) අරඹයි. දුකෙහි ඇතිවීමට හේතුවන සමුදය සත්‍යය නොදන්නා බැවින් තණ්හාව හා බැඳි පාප සිතුවිලි සුඛ හේතුවෙන් ගෙන රැස්කිරීම (සංඛාර) අරඹයි. දුකෙහි නිරෝධයත් ඊට මගත් නොදන්නා බැවින්, දුක නැති නොකරන ගති විශේෂයන්හි දුක්ඛ නිරෝධ සංඥාවෙන් යුතුවත්, ආර්ය මාර්ගය නොවූ යාගහෝම-පංචතාපනාදියෙහි නිවනට මගය යන සංඥාවෙන් යුතුවත් දුකින් මිදීම පතමින් යාග හෝම - පංචතාපනාදිය ප්‍රධාන කරගෙන සංස්කාර රැස්කරයි.
තව ද ඔහු උක්ත චතුරාර්ය සත්‍යයන් දැන අවිද්‍යාව ප්‍රහීණ නොකළ බැවින්, විශේෂයෙන්ම ජාති ජරා මරණ ආදී නොයෙක් ආදීනවයන්ගෙන් ගැවසුණේ නමුදු, පුණ්‍යඵල නම් වූ දුක, දුක වශයෙන් නොදන්නේ දුක අවබෝධ කරගනු සඳහා කාය-වාග්-චිත්ත යන ප්‍රභේද සහිත පුණ්‍යාභිසංස්කාර රැස්කරයි. එය දිව්‍ය අප්සරාවන් කැමැත්තෙක් මරු ප්‍රපාතයට පනින්නාක් මෙනි. සැපයැයි සම්මත වූ ඒ පුණ්‍යඵලයේ කෙළවර මහත් වූ පිරිතැවීම්, දැවීම් උපදවයි. විපරිනාමී දුක්ඛයේ ඇති අල්ප වූ ආශ්වාද ඇති බව නොදක්නේ, ඊට ප්‍රත්‍යවන හේතුවන ඉහත කී ලෙසින් පුණ්‍යාභිසංස්කාර රැස්කරයි. පහන් සිලුවට අවුත් වැටී නැසෙන පළගැටියකු මෙනි. මීබිඳුවලට කෑදරකමින් මීබිඳු තැවරුණු දෙපැත්ත කැපෙන පිහිතලයක් ලෙවකන්නෙකු මෙනි.
කාම සේවනාදියෙහි විපාක සහිත ධර්මයන්හිද ආදීනව නොදකිමින්, සැපයකි යන සිතින් ද කෙලෙස්වලින් මැඩුනු බැවින් ද ද්වාරත්‍රයෙහි පවත්නා වූ ද අපුණ්‍යාභි සංස්කාරයන් රැස් කරනුයේ මළපහ සමග සෙල්ලම් කරන ළදරුවෙකු මෙනි. විස කන මැරෙනු කැමැත්තෙකු මෙනි. සතරාරූප්‍ය විපාකයන්හි ද සංස්කාරයන්ගේ ඇති විපරිණාමී ස්වභාවය අනවබෝධයෙන් ශාස්වත ආදී විපර්යාස වශයෙන් චිත්තසංඛාර නම් වූ අනෙඤ්ජාභි සංස්කාර රැස්කරයි. පිසාච නගරයට දිවෙන මගෙහි යන මංමුළා වූවෙකු මෙනි. මෙසේ අවිද්‍යාව හේතුවෙන් ම සංස්කාර ඇති වේ. අවිද්‍යාව නැතිකල්හි සංස්කාර නොවේ. එනිසා ‘මේ සංස්කාරයෝ අවිද්‍යා ප්‍රත්‍යයෙන් වෙති’යි යන මේ කරුණ දතයුතුයි.
මෙය කියන ලදී. පළමුව අපි මේ අවිද්‍යාව සංස්කාරයන්ට ප්‍රත්‍ය වේය යන්න (අදහස) ගනිමු. කිම හුදකලා වූ ම මේ අවිද්‍යාව පමණක් සංස්කාරයන්ට ප්‍රත්‍ය වේද? නැතිනම් අන්‍ය ධර්මයෝ ද ඊට ප්‍රත්‍යය වෙත්ද? මෙහිදී ඉදින් අවිද්‍යාව යන එකම හේතුවක් සංස්කාරයන්ට ප්‍රත්‍ය වේනම් එවිට ඒකකාරණවාදයට පැමිණේ. එමෙන්ම වෙනත් ධර්මයෝද සංස්කාරයන්ට හේතුප්‍රත්‍ය වෙත්නම් එවිට ‘අවිජ්ජා පච්චයා සංඛාරා’ යයි එකම කාරණයක් නිර්දේශ කිරීම නූපදීද? නොම නූපදී. කුමක් හෙයින් ද?
මේ භවයෙහි හෝ මේ ප්‍රත්‍යය වීමෙහි එක් හේතුවකින් එකම ඵලයක් ඇති නොවේ. එකම හේතුවකින් බොහෝ ඵල ද ඇති නොවේ. බොහෝ වූ හේතූන්ගෙන් එකම ඵලයක් ඇතිවීම ද නොසිදුවේ. ‘අවිද්‍යාව හේතුවෙන් සංස්කාර වේ’ යනාදී වශයෙන් එක් එක් හේතු එක් එක් ඵලයන් දැක්වීමෙහි ප්‍රයෝජනයක් ඇත.
භාග්‍යවතුන් වහන්සේ ඇතැම් තැනක ප්‍රධාන හේතුව හෝ ඵලය ද ඇතැම් තැනක ප්‍රකට හේතුව හෝ ඵලය ද ඇතැම් තැනෙක අසාධාරණ හේතුව හෝ ඵලය ද ඇතැම් තැනෙක දේශනා ක්‍රමයට අනුරූප වශයෙන් හේතුව හෝ ඵලය ද ඇතැම් තැනෙක දේශනා ක්‍රමයට අනුරූප වශයෙන් හේතුව හෝ ඵලය ද දේශනා කරන සේක. එහෙයින් මෙහි මේ අවිද්‍යාව විද්‍යමාන කල්හිද සෙසු වස්තු ආලම්බන සහජාත ධර්මාදී වූ සංස්කාර කාරණයන් විද්‍යමාන කල්හිද ‘අස්සාදානුපස්සිනො තණ්හා පවඩ්ඪති’ (ආශ්වාදය අනුව දකින්නා හට තෘෂ්ණාව වැඩේ යයි ද අවිජ්ජා සමුදයා ආසව සමුදයො (අවිද්‍යාවේ හටගැනීමෙන් ආශ්‍රවයන්ගේ හටගැනීම වේ) යයිද වදාළ හෙයින් සෙසු තෘෂ්ණා ආදී වූ සංස්කාර හේතූන්ටද අවිද්‍යාව හේතු වේනුයි ප්‍රධාන කාරණ බැවින්ද ‘අවිද්වා භික්ඛවෙ අවිජ්ජාගතො පුඤ්ඤාභිසංඛාරම්පි අභිසංඛරොති’ (මහණෙනි, ඥාන තෙමේ අවිද්‍යාවට පැමිණියේ පුණ්‍යාභිසංස්කාරම්පි අභිසංඛරොති’ (මහණෙනි, අඥාන තෙමේ අවිද්‍යාවට පැමිණියේ පුණ්‍යාභිසංස්කාරයන්ද රැස් කෙරේ) යයි ප්‍රකට බැවින් ද (පුණ්‍යාභිසංස්කරාදීන්ට) අසාධාරණ බැවින්ද සංස්කාරයන්ට හේතූන් වශයෙන් දක්වන ලදැයි දතයුතුයි. මෙයින්ම එකී එකී හේතුඵලයන් හැඟවීම යන මේ පරිහාර වචනයෙන් හැමතන්හි එකී එකී හේතුඵල දීපනයෙහි ප්‍රයෝජනය දතයුතුයි. මෙහි කීය,
මෙසේ ඇති කල්හිද ඒකාන්තයෙන්ම අනිෂ්ට ඵල ඇති සාවද්‍ය වූ අවිද්‍යාවගේ පුණ්‍යාභිසංස්කාර, ආනෙඤ්ජාභිසංස්කාරයන්ට ප්‍රත්‍යය බව කෙසේ යෙදෙන්නේද? කොසඹ බීජයකින් කිසි කලෙකත් උක්ගසක් හට නොගන්නේය. එසේම අවිද්‍යාවෙන් අකුශලයක්ම මුත් කුසල් හටගන්නේ යයි කීම යුක්ති සහගත නොවන්නේ නොවේ ද?
යම්හෙයකින් මේ ලෝකයෙහි යම් ස්වභාව ධර්මයකට විරුද්ධ වූ ද අවිරුද්ධ වූ ද එසේම සමාන වූ ද අසමාන වූ ද ප්‍රත්‍ය සංඛ්‍යාත වූ උපකාර කරන්නා වූ ධර්ම ප්‍රකට වේ. හෙවත් සිද්ධ වේ. ඒ ධර්මයෝද විපාකයෝ ම නොවෙත්.
මෙසේ මේ අවිද්‍යාව විපාක වශයෙන් ඒකාන්ත අනිෂ්ට ඵල ඇත්තකි. ස්වභාව වශයෙන් ද සාවද්‍ය බව ඇත්තකි. සියලුම පුණ්‍යාභිසංස්කාර, අපුණ්‍යාභිසංස්කාර, ආනෙඤ්ජාභිසංස්කාරයන්ට සුදුසු පරිදි ස්ථාන කෘත්‍ය ස්වභාව විරුද්ධ අවිරුද්ධ ප්‍රත්‍ය වශයෙන් ද සමාන අසමාන ප්‍රත්‍ය වශයෙන් ද ප්‍රත්‍ය වේයයි දතයුතුයි. තවද අනික් ක්‍රමයක් ද ඇත.
යම් පුද්ගලයෙක් ච්‍යුති ප්‍රතිසන්ධියෙහිත්, ස්කන්ධායතන ධාතූන්ගේ පිළිවෙල නොසිඳ පැවැත්ම යයි කියන ලද සංසාර වෘත්තයෙහිත්, සංස්කාර ධර්මයන්ගේ ලක්‍ෂණයෙහිත් ප්‍රතීත්‍ය සමුත්පන්න ධර්මයෙහිත් විශේෂයෙන් ම මුළා වේද,
ඒ පුද්ගලයා ත්‍රිවිධ වූ මේ සංස්කාරයන් නැවත නැවත සකස් කරන හෙයින් මේ අවිද්‍යාව ත්‍රිවිධ වූ ඒ සංස්කාරයන්ට ප්‍රත්‍යය වේ.
යම්සේ ජාත්‍යන්ධයා කණවැල අල්ලාගෙන යන්නෙකු නැතිව, හුදකලාව මගට පිළිපන්නේ සමහර කාලයක නියම මාර්ගයෙන් ද, සමහර කාලයක නොමගින් ද යන්නේ ද,
එපරිද්දෙන් ම සැරිසරන්නා වූ අඥානයා විෂම මාර්ගය හැර රහත්මගට පමුණුවන කල්‍යාණ මිත්‍රයකු නැතිවීමෙන් ඇතැම් කාලවල පින් කරයි. සමහර කාලවල පව් කරයි.
යම්කලෙක හෙතෙම කලණ මිතුරන්ගේ ඇසුරින් චතුරාර්ය සත්‍යයන් අවබෝධ කරගෙන අවිද්‍යාව සන්සිඳුවා, මුලුමනින්ම අවිද්‍යාව නසා ශාන්තව හැසිරෙන්නේය.
**සංඛාරපච්චයා විඤ්ඤාණං** යනු විඤ්ඤාණ කාය සයකි. චක්ඛු විඤ්ඤාණය, සෝත විඤ්ඤාණය, ඝාණ විඤ්ඤාණය, ජිව්හා විඤ්ඤාණය, කාය විඤ්ඤාණය හා මනෝ විද්ඤාණය යනු ඒ හයයි. එහි චක්ඛු විඤ්ඤාණය කුසල විපාක හා අකුසල විපාක යනුවෙන් දෙවැදෑරුම් වේ. මෙලෙසින්ම සෙසු සෝත, ඝාණ, ජීව්හා, කාය හා මනෝ විඤ්ඤාණයන් ද කුසල හා අකුසල විපාක වශයෙන් දෙවදෑරුම් වේ. මනෝ විඤ්ඤාණය වනාහි කුසලා කුසල විපාක මනෝධාතුක දෙකය. අහේතුක විපාක මනෝ විඤ්ඤාණ ධාතු තුනය. සහේතුක කාමාවචර විපාක සිත් අටය. රූපාවචර විපාක සිත් පහය, අරූපාවචර විපාක සිත් සතර යනුවෙන් දෙවිසිවැදෑරුම් වේ. මෙසේ ලෞකික විපාක විඤ්ඤාණ සියල්ලම තිස්දෙකකි.
එහි මෙ කියන ලද ආකාර ඇති විඤ්ඤාණය සංස්කාර ප්‍රත්‍යයෙන් වේ යැයි කෙසේ නම් දැනගන්නේ ද? කර්ම රැස් කිරීමක් නැතිව විපාක නොවන හෙයිනි. ඒ මෙසේයි. මේ දෙවිසි විඤ්ඤාණයම විපාකමයි. රැස්කිරීමක් නැතිව විපාක උපදින්නේ නම් සියල්ලන්ට සියලු විපාක ඉපදිය යුතුය. එසේ සියල්ලන්ට සියලු විපාක නූපදනා හෙයින් සංස්කාර ප්‍රත්‍යයෙන් මේ විඤ්ඤාණය වේ යයි දතයුතුයි. මේ සියලු විඤ්ඤාණයන් ප්‍රවෘත්ති ප්‍රතිසන්ධි වශයෙන් දෙපරිද්දකින් වේ. මොවුනතුරෙන් විඤ්ඤාණ සිත් දහය, මනෝධාතු සිත් දෙක, සෝමනස්ස සහගත අහේතුක මනෝවිඤ්ඤාණ ධාතුව යන දහතුන පංචස්කන්ධය ඇති භවයෙහි සුදුසු සේ ප්‍රවෘත්තියෙහි ම පවතී. ඉතිරි දහනවය තුන් භවයෙහි සුදුසු පරිදි ප්‍රවෘත්තියෙහි ද ප්‍රතිසන්ධියෙහි ද පවතියි.
මෙසේ ලද ප්‍රත්‍ය ඇති මේ රූපාරූප ධර්ම මාත්‍රය භවාන්තරගත වේ. ප්‍රතිසන්ධි විඤ්ඤාණය ඒ පූර්ව භවයෙන් භවාන්තර සංක්‍රමණය නොවේ. ඒ අතීත භවයෙන් හේතුවක් නැතිවැ පහළ වන්නේද නොවේ.
මෙසේ කියන ලද පරිදි ලබන ලද අවිද්‍යාදී ප්‍රත්‍යය ඇති මේ ප්‍රතිසන්ධි විඥානය රූප අරූප ධර්ම මාත්‍රය ඉපදීම් වශයෙන් භවාන්තරගත වේයයි කියනු ලැබේ. බාහිර පරිකල්පිත සත්ත්වයෙක් හෝ ජීවයෙක් හෝ භවාන්තරගත නොවේ. ඒ විඤ්ඤාණයේ ද අතීත භවයෙන් භවයට සංක්‍රමණය වීමක් නැත. අතීත භවයෙහි හේතුවක් නැතිව භවයෙහි පහළවීමක් ද නැත. මෙහි ද පූර්ව චිත්තය මේ භවයෙන් ගිළිහෙන හෙයින් **චුති** යැයි ද පශ්චිම චිත්තය අන්‍ය භවයක් හා ගළපන හෙයින් **ප්‍රතිසන්‍ධි** යැයි ද කියනු ලැබේ.
මෙය කියන ලදී. මෙසේ සංක්‍රාන්තියක් නොවීම ඉපදීම ඇති කල්හි, මිනිසත් භවයෙහි පැවති ස්කන්ධ නිරුද්ධ වූ බැවින් ඵලයට ප්‍රත්‍යය වූ කර්මය ද ඒ ඵලය උපදනා තැනට නොයන හෙයින් ද, කර්මය කළ තැනැත්තාට නොව වෙනත් අයෙකුට ඒ ඵලය වන්නේ නොවේද? ඵලය අනුභව කරන්නකු නැතිවිට ඒ ඵලය කවරකු හට වේද? (ලැබේද?) එනිසා මේ විධානය (නියමය) අසුන්දර එකක් වන්නේ නොවේද? එහි පිළිතුර මෙසේය.
එක් සන්තතියක කර්මය නිපන් පෙළෙහිම උපදනා ඵලය ඒ එකම සන්තතියෙහි නියමයෙන් ම ඒකත්වය ද නානත්වය ද වැලැක්වූ හෙයින් කර්මය සකස් කළ පුද්ගලයාගෙන් පරිබාහිර වෙනත් පුද්ගලයෙකුට විපාකය වේයැයි හෝ ඒ කර්මයෙන් අන්‍ය වූ හේතුවකින් ඒ විපාකය වේයැයි හෝ කිවයුතු නොවේ. මේ අදහසට අඹ බීජ ආදිය චතුමධුරාදියෙහි බහා කරන ලද සකස් කිරීම සාධක වේ.
ඵලයේ උත්පත්තියෙන්ම හටගැනීමෙන් ම රුක ඵල හටගත්තේය යන සම්මුතිය ඇතිවේ. එමෙන් සුවදුක් ආදී විපාකයේ හටගැනීමෙන් ම සත්ත්වයා සුවදුක් විඳින්නේය යන සම්මතය ඇතිවේ.
‘මෙසේ සිදුවන මේ සංස්කාරයෝ විද්‍යමාන වූවෝම ඵලයට ප්‍රත්‍ය වෙත් ද? අවිද්‍යමාන වූවෝ ම ඵලයට පත් වෙත් ද?’යි යමෙකු ඇසුවහොත්, (මෙසේ පිළිතුරු දිය යුතුයි.) ඉදින් විද්‍යමාන වූවෝ ඵලයට ප්‍රත්‍ය වෙත්නම් ඒ සංස්කාරයන්ගේ වර්තමාන ක්‍ෂණයෙහිම විපාකය විය යුතුයි. අවිද්‍යමාන වූවෝම ඵලයට පැමිණ ප්‍රත්‍ය වෙත්නම් කර්මය කිරිමට පෙර ද විපාකය දිය යුතුය. පසුව ද විපාක දිය යුතුයි. නිතරමද විපාක දිය යුතුයි’ යනුවෙනි. ඔහුට මෙසේ පිළිතුරු දිය යුතුයි.
‘මේ සංස්කාර කරන ලද හෙයින් තම, තමාගේ ඵලයට ප්‍රත්‍යය වනු විනා නිතර ඵල දීම සිදු නොවේ. ඇප වී ණය ගැනීම මෙහි උදාහරණ වශයෙන් දතයුතුයි’ යනුවෙනි.
**විඤ්ඤාණ පච්චයා නාමරූපං** යන මෙහි **නාම** යනු වේදනා, සංඥා, සංස්කාර යන ස්කන්ධයෝය. සතරමහා භූතද ඒ සතරමහා භූත නිසා පවත්නා විසි හතරක් වූ උපාදා රූප ද **රූප** නම් වේ. අභාවක ගර්භ සෙය්‍යකයන්ට ද අණ්ඩජයන්ට ද ප්‍රතිසන්ධික්‍ෂණයෙහි වස්තු කාය දශක වශයෙන් රූපයන්ගෙන් කලාප සන්තති දෙකක් හා අරූප ස්කන්ධ තුනක් ද පහළ වේ. මෙසේ රූප ධර්ම විස්සක් හා අරූප ධර්ම තුනක් යනුවෙන් විසිතුනක් ධර්ම විඤ්ඤාණ ප්‍රත්‍යයෙන් වන ‘නාම-රූප’ ලෙස දතයුතුයි. සභාවකයන්ට භාව දසකයද ඇතුලත්කොට තිස්තුනක් වේ. ඕපපාතිකයන් අතුරෙන් බ්‍රහ්මකායිකයන්ගේ ප්‍රතිසන්ධි ක්‍ෂණයෙහි චක්ඛු-සෝත-වස්තු දහය ද ජීවිතින්‍ද්‍රිය නවකය ද වශයෙන් තිස්නමයක් රූප රූප’ වේ. අරූප ස්කන්ධ තුනක්දැයි මේ සතලිස් දෙකක් ධර්ම විඥාන ප්‍රත්‍යයෙන් වන නාමරූප වශයෙන් දතයුතුයි. කාමභවයෙහි වනාහි භාව සහිතව පරිපූර්ණ ආයතන ඇතිව උපදනා සෙසු ඕපපාතිකයන්ට හෝ සංසේදජයන්ට හෝ ප්‍රතිසන්ධි ක්‍ෂණයෙහි රූප කලාප සන්තති වශයෙන් චක්ඛු, සෝත, ඝාණ, ජිව්හා, කාය, වත්‍ථු, භාව දශක සතක් වශයෙන් සැත්තෑවක් ද අරූප ස්කන්ධ තුනත් සමග මේ සැත්තෑ තුනක් වන නාමරූප ධර්ම විඤ්ඤාණ ප්‍රත්‍යයෙන් වන බව දතයුතුයි. මේ උත්කර්ෂ වශයෙනි. (ඉහළම ප්‍රමාණ දැක්වීම්) අවම ප්‍රමාණ දැක්වීම් (අපකර්ෂ) වශයෙන් ඒ ඒ රූප කලාප දශය විකල වූවන්ට ඒවායේ වශයෙන් පිරිහීගොස් ඇතිවන ප්‍රතිසන්ධියෙහි විඤ්ඤාණ ප්‍රත්‍යයෙන් නාමරූප සංඛ්‍යා දතයුතුයි. අරූපීන්ට වනාහි අරූප ස්කන්ධ තුනම ද අසංඥ සත්ත්වයන්ට රූපයෙන් ජීවිතින්‍ද්‍රිය නවකය පමණක්ද වේ. මේ ප්‍රතිසන්ධියෙහි ක්‍රමයයි.
ප්‍රවෘත්තියෙහි (ප්‍රතිසන්ධියේ පටන් චුතිය අතර වූ කාලයෙහි) රූප පවත්නා සියලු තැන්හි ප්‍රතිසන්ධි සිතේ ස්ථිති ක්‍ෂණයෙහි ප්‍රතිසන්ධි සිත හා පැවති තේජෝ ධාතුවෙන් (ඍතුවෙන්) උතුසමුට්ඨාන ශුද්ධාෂ්ටකය පහළ වේ. ප්‍රතිසන්ධි සිතෙන් මත්තෙහි ප්‍රථම භවාංගයේ පටන් ඒ චිත්ත සමුට්ඨාන ශුද්ධාෂ්ටකය ද ශබ්ද උපදනා කල්හි ප්‍රතිසන්ධියෙන් මත්තෙහි පැවති ඍතුවෙන් ද චිත්තයෙන් ද ශබ්ද නවකය ද උපදී. කබලිංකාර ආහාරය නිසා ජීවත්වන සත්ත්වයන්ගේ මේ ආහාර සමුට්ඨාන ශුද්ධාෂ්ටකය යැයි මෙසේ ආහාර සමුට්ඨාන ශුද්ධාෂ්ටකයේ උතු චිත්ත සමුට්ඨාන ශබ්ද නවක දෙක යැයි රූප විසිහය වැදෑරුම්ව දැක්වේ. පෙර කර්ම සමුට්ඨාන රූප කලාප දෙකෙහි සිට කලාප සත දක්වා එක් එක් චිත්තයේ තුන් තුන් ක්‍ෂණයෙහි උපදින්නේ යැයි කියන ලද සැත්තෑ කොටස හා මෙහි කියන ලද චිත්ත සමුට්ඨාන, උතු සමුට්ඨාන දෙ කොටසෙහි වූ සවිසි (26) කොටසද යන මේ අනූහය වැදෑරුම් වූද එහි වූ අරූප ස්කන්ධ තුනත් සමග සංක්‍ෂිප්ත වශයෙන් නව අනූ වැදෑරුම් වූ ද ධර්මයන් ද ශබ්දය අනියත හෙයින් ඒ දෙකොටස හැර අනූසතක් වූ ධර්ම ද යෙදෙන යෙදෙන පරිදි විඤ්ඤාණ ප්‍රත්‍යයෙන් වන නාමරූප යැයි දතයුතුයි.
එහි ප්‍රතිසන්ධියෙහි වන නාම-රූප විඤ්ඤාණ ප්‍රත්‍යයෙන් වන්නේ යයි කෙසේ දැනගන්නේ ද? එය සූත්‍ර නය වශයෙන් යුක්ත වශයෙන් ද දතයුතුයි. සූත්‍ර නය වශයෙන් ‘චිත්තය අනුව පවතින ධර්මය’ යනාදී බහු ප්‍රකාරයෙන් වේදනාදීන්ට විඤ්ඤාණය ප්‍රත්‍යය වේයයි සිද්ධය. යුක්ති වශයෙන් වනාහි,
මෙහි දක්නා ලද චිත්තජ රූපයෙන් නොදක්නා ලද ප්‍රතිසන්ධි කර්මජ රූපයට විඤ්ඤාණය ප්‍රත්‍යය වන්නේය යන කරුණ සිද්ධය. දක්නා ලද දෙයින් නොදක්නා ලද ප්‍රතිසන්ධි රූපයට විඥානය ප්‍රත්‍යය වේ.
**නාමරූප පච්චයා සළායතනං** යනුවෙන් නාමය කියන ලද්දේමය. මෙහි රූපය නියම වශයෙන් සතර මහාභූත, වතු සය, ජීවිතින්‍ද්‍රිය යනුවෙන් එකොළොස්වැදෑරුම් වේ. සළායතන වනාහි චක්‍ෂු ආයතන, සෝතායතන ඝාණායතන, ජිව්හායතන, කායායතන, මනායතන නම් වේ.
නාමරූපය මේ සළායතනයන්ට ප්‍රත්‍යය වන්නේයයි කෙසේනම් දැනගන්නේ ද? නාමරූප ඇති කල්හිම සළායතනය ඇතිවන හෙයිනි. ඒ එසේමැයි. ‘ඒ ඒ නාමය ද රූප ද ඇතිකල ඒ ඒ ආයතනය වේ. වෙනත් අයුරකින් නොවේ.
**සළායතන පච්චයා ඵස්සො** –
සැකෙවින් චක්ඛු සම්ඵස්ස ආදී ඵස්සයෝ සදෙනෙක්ම වෙති. විස්තර වශයෙන් ඒවා (ඉහත කී) විඥානය මෙන් දෙතිසක් වේ.
**ඵස්ස පච්චයා වේදනා **–
ද්වාර වශයෙන් චක්ඛු සම්ඵස්සජාදී වේදනා සයක්ම කියන ලදී. ප්‍රභේද වශයෙන් වේදනාව මෙහි දෙතිස්වැදෑරුම් ව දක්වනු ලැබේ.
**වෙදනා පච්චයා තණ්හා **–
රූප තණ්හාදී වශයෙන් මෙහිදී තණ්හාවේ ප්‍රභේද සයක් දක්වන ලදී. ඒ තණ්හාව නැවත එක එකක් පැවති ආකාරයෙන් කාමාශ්වාද වශයෙන් (කාම, භව හා දිට්ඨි යනුවෙන්) තුන්වැදෑරුම් වේ.
දුක ඇන්තා සුවය පතයි. සුවය ඇත්තා තව තවත් සුවයන් පතයි. උපේක්‍ෂාව ශාන්ත හෙයින් සැපය යැයි කියන ලදී.
එහෙයින් මේ සුබ-දුක්ඛ-උපේක්‍ෂා යන ත්‍රිවිධ වේදනාවම තෘෂ්ණාවට ප්‍රත්‍යය වන හෙයින් වේදනා ප්‍රත්‍යයෙන් තෘෂ්ණාව ඇතිවේ යැයි මහර්ෂී බුදුන් වහන්සේ විසින් දේශනා කරන ලදී.
**තණ්හා පච්චයා උපාදානං** යන්නෙහි උපාදාන සතරකි. කාමූපාදානය, දිට්ඨුපාදානය, සීලම්බතූපාදානය හා තත්වාදූපාදානය යනුවෙනි. **උපාදාන පච්චයා භවො** මෙහිදී කර්ම භවය අදහස් කරන ලදී. උත්පත්ති භවය වනාහි පදුද්ධාර වශයෙන් කියන ලදී. **භව පච්චයා ජාති **කර්ම භවය ප්‍රත්‍යවීමෙන් ජාතියේ ප්‍රතිසන්ධි ස්කන්ධයන්ගේ පහළවීම සිදුවේ.
භවය ජාතියට ප්‍රත්‍ය වන්නේයැයි කෙසේනම් දත හැකිද? බාහිර ප්‍රත්‍යයන්ගේ සමත්ත්වය ඇති කල්හි ද හීන-ප්‍රණීතතාදී භේදය දක්නා ලැබෙන හෙයිනි. බාහිර වූ මව්පියාදීන්ගේ ශුක්‍ර-ශ්‍රෝණිත ආහාරාදී ප්‍රත්‍යයන්ගේ සමත්වය ඇති කල්හිද නිඹුල් දරුවන්ගේ ද හීණ-ප්‍රණීතතාදී විශේෂයෙන් ප්‍රකට වේ. එයද හැමකල්හිම හැම සත්ත්වයන්ගේම එකසේ නොවන හෙයින් එය ද අහේතුක නොවේ. තවද ඒ හීන, ප්‍රණීතතා විශේෂය උපදවන්නා වූ සත්ත්වයන්ගේ අධ්‍යාත්ම සන්තානයෙහි අනෙක් කාරණයක් නැති හෙයින් කර්ම භවයම හේතු කරගෙන ඇත්තේය. භාග්‍යවතුන් වහන්සේ එහෙයින් වදාළහ. ‘කර්මයම සත්ත්වයන් හීණ-ප්‍රණීත වශයෙන් බෙදා දක්වයි. ‘එනිසා භවය ජාතියට ප්‍රත්‍යය වේයැයි දතයුතුයි.
**ජාති පච්චයා ජරා මරණං** ආදියෙහි ඉපදීම නැතිවිට ජරාමරණ මෙන්ම ශෝකාදී දුක් ද නොමැත. ජාතිය (ඉපදීම) ඇතිකල්හි ජරාමරණ මෙන් ම ජරාමරණ සංඛ්‍යාත දුක්ඛ ධර්මයන් ස්පර්ශ කරන ලද බාලයාට, ජරාමරණයන්හි සම්බන්ධයෙන් හෝ ඒ ඒ දුක්ඛ ධර්මයෙන් ස්පර්ශ කරන ලද්දේ, ඒ හා සම්බන්ධ නොවූවද ශෝකාදී ධර්ම ඇතිවේ. එනිසා ජාති ප්‍රත්‍යයෙන් ජරාමරණ වේ යැයි කියන ලදී. **සමෙච්ච අභිසමෙච්ච ධම්මං** යනු ඤාණයෙන් චතුරාර්ය සත්‍ය ධර්ම මනාව අවබෝධ කරගෙන,
මෙසේ දොළොස් පදයක් සහිත ප්‍රත්‍යකාරයන්ගේ ප්‍රවෘත්තිය දක්වා, දැන් විවට්ට වශයෙන් අවිද්‍යාදීන්ගේ නිරෝධය දැක්වීමට **අවිජ්ජා නිරෝධා සංඛාර නිරොධොති** **සමෙච්ච අභිසමෙච්ච ධම්මං** යනාදිය කියන ලදී. මෙහි **අවිජ්ජා නිරොධා** අවිද්‍යාව නැවත නූපදනා පරිදි නිරෝධ කිරීමෙන්, නැවත ඇති නොවන සේ නැති කිරීමෙන්. **සංඛාර නිරොධො** සංස්කාරයන්ගේ නැවත නූපදනා නිරෝධය වේ. සෙසු පදයන්හි ද මේ ක්‍රමයෙන් අර්ථ ගතයුතුයි. **ඉදං දුක්ඛං** යනාදිය පෙර කියූ පරිදිම දතයුතුයි. **ඉමෙ ධම්මා අභිඤ්ඤෙය්‍යා** මේ ත්‍රෛභූමික ධර්මයෝ ස්වභාව ලක්‍ෂණ අවබෝධ කරගැනීම් වශයෙන්, ශෝභන වූ ආකාරයෙන් හෝ අධික ඥානයෙන් හෝ ස්වභාව වශයෙන් දතයුතුයි. **පරිඤ්ඤෙය්‍යා** සමාන ලක්‍ෂණ අවබෝධ කරගැනීම් වශයෙන් ද කෘත්‍ය සමාපන වශයෙන් ද හාත්පසින් පිරිසිඳ දතයුතුයි. **ඉමෙ ධම්මා** **පහාතබ්බා** මේ සමුදය පක්‍ෂයෙහි වූ ධර්ම ඒ ඒ ගුණාංගයෙන් ප්‍රහීණ කළ යුතුයි. **භාවෙතබ්බා** වැඩිය යුතුයි. **සච්ඡිකාතබ්බා** ප්‍රත්‍යක්‍ෂ කරගත යුතුයි. සාක්‍ෂත් කරගැනීම් දෙකකි. එනම් ප්‍රතිලාභ සාක්‍ෂාත් කරණය හා ආරම්මණ සාක්‍ෂාත්කරණය යනුවෙනි. **ඡන්නං ඵස්සායතනානං **චක්ඛු ආදී ආයතන සයෙන්. **සමුදයඤ්ච** **අත්‍ථගමඤ්ච** ඉපදීමත් නිරෝධයත්.
**භූරිපඤ්ඤො** භූරී (පොළව) මෙන් වූයේනුයි භූරි නම් වේ. ඒ භූරි (මහත්) ප්‍රඥාවෙන් යුක්ත වූයේ භූරිපඤ්ඤ නම් වේ. මහාපඤ්ඤො ආදියෙහි ‘මහා ප්‍රඥා ආදියෙන් යුක්තය’ යන අර්ථයයි. ඒ මේ මහා ප්‍රඥාදියේ නානාර්ථවත් භාවයයි.
මහා ප්‍රඥාව නම් කවරේද? මහත් වූ අර්ථයන් හාත්පසින්ම ගන්නේනුයි මහා ප්‍රඥා නම් වේ. මහත් වූ ධර්මයන්, මහත් වූ නිරුක්ති, මහත් වූ ප්‍රතිභානයන් හාත්පසින්ම ගන්නේනුයි මහා ප්‍රඥා නම් වේ. මහත් වූ ශීලස්කන්ධයන් හාත්පසින් ගන්නේනුයි මහාප්‍රඥා නම් වේ. මහත් වූ සමාධි ස්කන්ධයන්, ප්‍රඥා ස්කන්ධයන්, විමුක්ති ස්කන්ධයන්, විමුක්ති ඤාණ ස්කන්ධයන් හාත්පසින් ගන්නේනුයි මහාප්‍රඥා නම් වේ. මහත් වූ ස්ථාන අස්ථාන, මහාවිහාර සමාපත්ති මහත් වූ ආර්ය සත්‍ය, මහත් වූ සතිපට්ඨාන, සම්‍යක් ප්‍රධාන, සෘද්ධිපාද, මහත් වූ ඉන්‍ද්‍රියයන්, බලයන්, බොජ්ඣංගයන්, මහත් වූ ආර්ය මාර්ගයන්, මහත් වූ ශ්‍රමණ ඵලයන්, මහත් වූ අභිඥාවන්, මහත් වූ පරමාර්ථ නිර්වාණය හාත්පසින්ම ගන්නේනුයි මහා ප්‍රඥා නම් වේ.
පුථු ප්‍රඥාව නම් කවරේද වෙන් වෙන්ව, නානා ස්කන්ධයන්හි ඤාණය පවත්වන්නේ නුයි පුථ ප්‍රඥා නම් වේ. වෙන් වූ නානාධාතූන්හි, වෙන් වූ නානා ආයතනයන්හි, වෙන් වූ නානා ප්‍රතීත්‍ය සමුත්පාදයන්හි, වෙන් වූ නානා ශූන්‍ය මනුපලබ්දයන්හි, වෙන් වූ නානා අර්ථවත් ධර්මයන්හි, නිරුක්තීන්හි, ප්‍රතිභානයන්හි, වෙන් වූ නානාවිධ ශීලස්කන්ධයන්හි, වෙන් වූ නානා සමාධි ප්‍රඥා විමුත්ති විමුත්ති ඤාණ දර්ශන ස්කන්ධයන්හි, වෙන් වූ නානා ආර්ය සත්‍යයන්හි, වෙන් වූ නානා සතිපට්ඨානයන්හි, සම්‍යක් ප්‍රධානයන්හි, සෘද්ධිපාදයන්හි, ඉන්‍ද්‍රියයන්හි, බලයන්හි, බොජ්ඣංගයන්හි, වෙන් වූ නානා ආර්ය මාර්ගයන්හි, ශ්‍රමණ ඵලයන්හි, අභිඥාවන්හි, වෙන් වූ නානාවිහාර සමාපත්ති ජන සාධාරණ ධර්මයන් ඉක්මවා පරමාර්ථ නිවනෙහි ඤාණය පවත්වන්නේනුයි ‘පුථු ප්‍රඥා’ නම් වේ.
හාසු ප්‍රඥාව කවරේ ද යත්, මෙලොව ඇතැම් හාස්‍ය බහුල, වේද බහුල, තුෂ්ටි බහුල, ප්‍රමෝදය බහුල අයෙකු සිල් සම්පූර්ණ කරයි. ඉන්‍ද්‍රිය සංවරය සණ කරයි. භෝජනයෙහි ප්‍රමාණය දන්නේ වේ. නිදිවැරීමෙහි යෙදුණේ වේ. සීල, සමාධි, ප්‍රඥා, විමුත්ති, විමුත්ති ඤාණ දර්ශන ස්කන්ධයන් සම්පූර්ණ කරන්නයි හාසු ප්‍රඥා නමි. හාස්‍ය බහුල වූයේ ප්‍රමෝදය බහුලවූයේ ස්ථාන අස්ථාන මනාව දන්නේනුයි හාසු ප්‍රඥා නම් වේ. හාස්‍ය බහුල වූයේ විහාර සමාපත්ති සම්පූර්ණ කෙරේනුයි හාසු ප්‍රඥා වේ. හාස්‍ය බහුලව ආර්ය සත්‍යයන් පිරිසිඳ දන්නේ නුයි ද සතිපට්ඨානයන් වඩන්නේනුයි ද සම්‍යක් ප්‍රධානයන්, සෘද්ධිපාදයන්, ඉන්‍ද්‍රියයන්, බලයන්, බොජ්ඣංගයන්, ආර්ය මාර්ගය වඩන්නේනුයි, හාසු ප්‍රඥා නම් වේ. හාසු බහුලයා සාමඤ්ඤඵලයන් සාක්‍ෂාත් කරයි. අභිඥාවන් අවබෝධ කරගනීනුයි හසු ප්‍රඥා නම් වේ. හාසු බහුලයා පරමාර්ථ නිවන සාක්‍ෂාත් කරන්නේනුයි හාසු ප්‍රඥා නම් වේ.
ජවන ප්‍රඥාව කවරේ ද? අතීත, අනාගත, ප්‍රත්‍යුත්පන්න වූ හෝ අධ්‍යාත්මික වූ හෝ බාහිර වූ හෝ ඕලාරික වූ හෝ සූක්‍ෂම වූ හෝ හීන වූ හෝ ප්‍රණීත වූ හෝ දුර වූ හෝ සමීපයේ වූ හෝ යම්කිසි රූපයක් වේද, ඒ සියලු රූප අනිත්‍ය වශයෙන් වහා දිව යන්නේනුයි ජවන ප්‍රඥා නම් වේ. යම්කිසි වේදනාවක්, යම්කිසි සංඥාවක්, යම්කිසි සංස්කාරයක්, යම්කිසි විඤ්ඤාණයක් වේද අතීත අනාගත ප්‍රත්‍යුත්පන්න වූ හෝ -පෙ- දුර හෝ සමීපයේ ඇති ඒ සියලු විඤ්ඤාණයන් අනිත්‍ය, දුක්ඛ, අනාත්ම වශයෙන් වහා දිව යන්නේනුයි ජවන ප්‍රඥා නම් වේ. ඇස -පෙ- ජරා මරණ, අතීත, අනාගත, ප්‍රත්‍යුත්පන්න වූයේ ඒ සියල්ල අනිත්‍ය වශයෙන්, දුක් වශයෙන්, අනාත්ම වශයෙන් වහා දිවයන්නේනුයි ජවන ප්‍රඥා නම් වේ.
අතීත, අනාගත, ප්‍රත්‍යුත්පන්න වූ රූපය ක්‍ෂය වන, වැනසෙන හෙයින් අනිත්‍යය වේ. භය ගෙනදෙන හෙයින් දුකකි. අසාර බැවින් අනාත්ම වේ යැයි සමාන කර, තීරණය කර, විස්තර කර, ප්‍රකට කර, රූපය නිරෝධ කිරීමෙහි, නිවනෙහි වහා දිවයන්නේනුයි ජවන ප්‍රඥා නම් වේ. වේදනා, සංඥා, සංඛාර, විඤ්ඤාණ, ඇස -පෙ- ජරාමරණ, අතීත, අනාගත, ප්‍රත්‍යුත්පන්න වූ ධර්මයන් ක්‍ෂය වන බැවින් අනිත්‍යය. බිය ගෙන දෙන බැවින් දුකකි. අසාර වූ අර්ථයෙන් අනාත්මය. මෙසේ සමාන කර, තුලනය කර -පෙ- ප්‍රකට කර, ජරාමරණ නිරෝධය නම් නිවනෙහි වහා දිවයන්නේනුයි ජවන ප්‍රඥා නම් වේ.
‘අතීත, අනාගත, ප්‍රත්‍යුත්පන්න රූපය අනිත්‍යය, සංඛතය, ප්‍රතීත්‍ය සමුත්පන්නය, ක්‍ෂය ධර්මයකි, ව්‍යය ධර්මයකි, විරාග ධර්මයකි, නිරෝධ ධර්මයකි’යි තුලනය කර -පෙ- ප්‍රකට කර ජරාමරණ රූප නිරෝධ නම් නිවනෙහි වහා දිව යන්නේනුයි ජවන ප්‍රඥා නම් වේ. වේදනා සංඥා, සංස්කාර විඤ්ඤාණ ඇස -පෙ- ජරාමරණ අතීත, අනාගත, ප්‍රත්‍යුත්පන්න අනිත්‍යය -පෙ- නිරෝධ ධර්මයකැයි තුලනය කර -පෙ- ප්‍රකට කර ජරා මරණ නිරෝධ නම් නිවනෙහි වහා දිවයන්නේ නුයි ජවන ප්‍රඥා නම් වේ.
තික්ඛ ප්‍රඥාව කවරේද යත්, වහා කෙලෙස් සිඳ දමනුයේ නුයි තික්ඛ ප්‍රඥා නම් වේ. උපන් කාම විතර්කය නො ඉවසයි. උපන් ව්‍යාපාද විතර්කය, උපන් විහිංසා විතර්කය, උපනුපන් පවිටු අකුසල ධර්මයන්හි රාගය උපන්නේය. දෝස, මෝහ, ක්‍රෝධ, උපනාහ, මක්ඛ, පලාස, ඊර්ෂ්‍යා, මච්ඡරිය, මායා, සාඨෙය්‍ය, ථම්භ, සාරම්භ, මාන, අතිමාන, මද, පමාද යන සියලු කෙලෙස්, සියලු දුශ්චරිත, සියලු අභිසංස්කාර, සියලු භවගාමී කර්ම නොඉවසයි. දුරු කරයි. ඉවත්කරයි. මැඩපවත්වයි. නැවත නූපදනා තත්ත්වයට පත්කරයි. මේ අරුතින් තික්ඛ ප්‍රඥා නම් වේ. එකම ආසනයෙහි සිවු ආර්ය මාර්ග, සතර ශ්‍රමණ ඵල, චතුපටිසම්භිදාවන්, ෂඩ් අභිඥා අවබෝධ කරගත්තේ වේ. සාක්‍ෂාත් කරගත්තේ වේ. ප්‍රඥාවෙන් ස්පර්ශ කරන ලද්දේ වේ යන අරුතින් ද තික්ඛ ප්‍රඥා නම් වේ.
නිබ්බේධික ප්‍රඥාව කවරේද? මෙහි ඇතැමෙක් සියලු සංස්කාරයන් පිළිබඳව තැතිගැනුම් බහුලව, උත්‍රාස බහුලව, කළකිරීම් බහුලව, අරති බහුලව, අනභිරති බහුලව, පිටත මුව ඇතිව නොඇලේ. සියලු සංස්කාරයන්හි විනිවිද නොගිය විරූ, පදාළිත නොවූ විරූ ලෝහ ස්කන්ධාදිය විනිවිද යන, පදාළනය කරන ප්‍රඥාව නිබ්බේධික ප්‍රඥාවයි. ‘විනිවිද නොගිය විරූ දෙකඩ කිරීම් විරහිත දොසක්ඛන්‍ධය, මෝහ ස්කන්ධය, ක්‍රෝධය, උපනාහය -පෙ- සියලු භවගාමී කරම් විනිවිද යයි. දෙකඩ කරන ලදී’නුයි නිබ්බේධික ප්‍රඥාව නම් වේ.
**ස සබ්බධම්මෙසු විසෙනිභූතො යංකිඤ්චි දිට්ඨං ව සුතං මුතං වා** ඒ භූරිප්‍රාඥ රහතන් වහන්සේ කිසියම් රූපාලම්බනයක් හෝ ශබ්දාලම්බනයක් හෝ ගන්ධ, රස, ස්පර්ශාලම්බනයක් හෝ වේද ඒ සියලු ධර්මයන්හි අකුශලාභි සංස්කාර නම් මරසෙනඟ වනසා සිටි බැවින් ‘විසෙනී’ නම් වූ සේක. යමක් දකින්නේ නම් හෝ **තමෙව දස්සි** එයම විශුද්ධව දකියි. යථාර්ථවත්ව දකියි. **විවටං චරන්තං** තෘෂ්ණාව වසාගැනීම් ආදියෙන් දුරුව, විවෘතව හැසිරෙන, **කෙනීධ ලොකස්මිං විකප්පයෙය්‍ය** යනු ඒ රහතුන්ගේ පෙර කියන ලද රාගාදිය ප්‍රහීණ බැවින් මේ ලෝකයෙහි කවර තෘෂ්ණා කල්පයකින් හෝ දෘෂ්ටි කල්පයකින් හෝ කවරෙක් විකල්පනය කරන්නේද යනුයි.
**කාමා තෙ පඨමා සෙනා** යනාදී ගාථා සතරෙහි අර්ථ මෙසේය. යම්හෙයකින් මුලින්ම සත්ත්වයන් අගාරිය වූ කල්හි ක්ලේශකාමයෝ වස්තුකාමයන්හි මුලාකරවති. ඒ කාමාදිය මැඬලා අනගාරික බවට පැමිණියවුන්ට, මාර්ගයන්හි හෝ සෙනසුන්හි හෝ වෙනත් කිසියම් තැනකදී අධිකුසල දහම් පිළිබඳව අරතියක් (නොකැමැත්තක්) උපදියි ද එය කියන ලද්දේමය. ‘ඇවැත්නි, පැවිදි වූවන්ට ඒ පැවිද්දෙහි කැමැත්ත තබාගැනීම ඉතා දුෂ්කරය’ යනුවෙන් ඉක්බිති ඔවුන් අනුන් හා බැඳී පවතින, ජීවිකා ඇති බැවින් සාපිපාසා දෙක බාධා කරයි. එයින් බාධා වූ පර්යේෂණ තෘෂ්ණාව සිත වෙහෙසයි. ඉක්බිති ක්ලාන්ත වූ වෙහෙසට පත් වූ සිත් ඇති ඔවුන් තුලට ථීනමිද්ධය බැසගනියි. ඉක්බිත්තෙන් ගුණ විශේෂයකට පත් නොවන්නා වූ ඉතා අපහසුවෙන් ලැබුණු ආරණ්‍ය වන ප්‍රාන්ත, සෙනසුන්හි වසන ඔවුන්ට තැතිගත් සිත් ඇති බැවින් බිය හටගනී. තැතිගත් සැක සහිත බොහෝ කාලයක් විවේක රසය ආශ්වාදනය නොකරමින් වාසය කරන ඔවුන්ට මේ මාර්ගය වේදැයි පර්යාප්තියෙහි සැක උපදියි. එම සැකය දුරුකොට වසන තැනැත්තන්ට අප්‍රමාදීව විශේෂ අධිගමයන් කරණ කොටගෙන මානය, ගුණමකු බව, තද බව යන සිත් හටගනියි. ඒ පාපී සිත් ද මැඩපවත්වා ගෙන වාසය කරන්නා වූ ඔවුන්ට ඊටත් වඩා ගුණ විශේෂ හේතුවෙන් ලාභසත්කාර කීර්ති ප්‍රශංසා උපදී. ලාභාදියෙන් මුසපත්ව ධර්ම ප්‍රතිරූපකයන් ප්‍රකාශ කරමින් වැරදි අයුරින් කිත් පැසසුම් ලැබ, එහි ඇලී ගැලී ජාති ආදියෙන් තමා උස්කර දක්වති. අනුන් හෙළා දකිති. එනිසා කාමාදීන්ගේ (මාරයාගේ) පළමු සේනා බව දතයුතුය.
මෙසේ මේ දශවිධ සේනාවන් දක්වා යම් සේ ඒ සේනාව පාප ධර්මවලින් යුක්ත බැවින් පාපධර්ම මාරයාට උපකාර පිණිස පවතින්නේද, එනිසා ඒ නුඹගේ සේනාව යැයි දක්වනුයේ **එසා නමුචි තෙ සෙනා කණ්හස්සාභිප්පහාරිනි** යැයි කියන ලදී. එහි **අභිප්පහාරිනී** යනු ශ්‍රමණ බ්‍රාහ්මණයන් ඝාතනය කරන්නීය. උපුටා දමන්නීය. අන්තරාය කරන්නීය යන අර්ථයයි. **න තං අසුරො ජිනාති ජෙත්‍වා ච ලභතෙ සුඛං** යනුවෙන් මෙසේ නුඹගේ සේනාව ශූර නොවූ, ශරීරයේත් ජීවිතයේත් අපේක්‍ෂා සහිත පුද්ගලයා ජය නොගනියි. දක්‍ෂ වූ ශූරයා ම මරසෙනඟ ජය ගෙන මාර්ගඵල සුවයෙන් සැනසේ.
**යතො චතූහි අරියමග්ගෙහි** යම්කලෙක සතරක් වූ නිර්දෝෂ නිවනට පමුණුවන ආර්ය මාර්ගයෙන් **මාරසෙන** යනු මාරයාගේ සේනාව වූ වචනය ක්‍රියාත්මක කරන ක්ලේශයෝය. **පටිසෙනි කරා** විරුද්ධ බව ඇතිකරන **ජිතා ච** පරාජය කර නසන ලද. **පරාජිතා ච** නිග්‍රහ කර පරදන ලද **භග්ගා** බිඳින ලද. **විප්පලුග්ගා** සුණු විසුණු කරන ලද. **පරංමුඛා** යටිකුරු වූ මුහුණ ඇති බවට පමුණුවන ලද. **විසෙනිභූතො** නිකෙලෙස්ව සිටි.
**වොදානදස්සී** පිරිසිදු බව දක්නේ. **තානිච්ඡදනානි** මේ තණ්හාදී කෙලෙස් වැස්ම **විවටානී** ප්‍රකට කරන ලද. **විද්ධංසිතානි** සිටින තැනින් පහකරන ලද. **උග්ඝටිතානි** උපුටා දමන ලද. **සමුග්ඝාටිතානි** විශේෂයෙන්ම උපුටා දමන ලද.
**න කප්පයන්ති** යන ගාථාවේ සම්බන්ධ අර්ථය - බොහෝ කොට දක්නුයේ කුමකටද? ඉහතින් පැවසූ ආකාර ඇති ඒ ශාන්ත වූ රහතන් වහන්සේලා දෙවැදෑරුම් වූ කල්පනයන්, පුරස්කාරයන් අතුරෙන් කිසිවකින් කල්පනය නොකරති. තණ්හාදියට ගරු නොකරති. පරමාර්ථ වූ අත්‍යන්ත ශුද්ධිය අවබෝධ කරගත් බැවින්, අත්‍යන්තයෙන් ම පිරිසිදු වූවාහු උන්වහන්සේලා, අක්‍රිය ශාස්වත දෘෂ්ටිවාදයන් අත්‍යන්ත ශුද්ධීන් යැයි නො පවසති. **අදානගත්‍ථං ගථිතං විසජ්ජා** සතර වැදෑරුම් වූ රූපාදීන්ගේ දැඩිව ගැනීම් ආදී කාය ග්‍රන්ථ, තම චිත්ත සන්තානයෙහි මුල් බැසගත් කෙලෙස්, ආර්ය මාර්ගය නම් සිතින් ඉවත්කර, සිඳ දමා, සෙසු පදයන්ගේ අර්ථ ප්‍රකටමය.
**අච්චන්ත සුද්ධිං** අත්‍යන්ත පරම ශුද්ධිය. **සංසාර සුද්ධිං** සංසාරයෙන් මිදීමේ ශුද්ධිය. **අකිරිය දිට්ඨිං **කරන්නා නො කරයි. ඔහු වෙත නොපැමිණේ යනුවෙන් ක්‍රියාව ඵල නැතැයි කියන අක්‍රිය දෘෂ්ටියයි. **අසස්සතවාදං** නිත්‍ය, ධ්‍රව, ශාස්වත යන වචන නො කියති. නො පවසති.
**ගන්‍ථා** නාමකාය බැඳගනිති. චුති ප්‍රතිසන්ධි වශයෙන් සංසාරයේ ගැටෙති. බැඳී පවතිතියි ගන්‍ථා නම් වේ. නාම කාය බැඳ තබන අරුතින් අභිධ්‍යාවද ග්‍රන්ථයක්නුයි **අභිජ්ඣා** **කායගන්‍ථො** හිත සුවයට බාධා කරන්නේනුයි **ව්‍යාපාදො**. ව්‍යාපාදය ද පෙර කී ලෙසම සත්ත්වයා සසර බැඳතබන ග්‍රන්ථයකැයි ව්‍යාපාදය කාය ග්‍රන්ථයකි. **සීලබ්බත පරාමාසො** මේ සසුනින් පිටත ශ්‍රමණ බ්‍රාහ්මණයන්ගේ ශීලයෙන් ශුද්ධිය වේ. ව්‍රතයෙන් ශුද්ධිය වේ යයි පිළිගන්නේය. පරාමර්ශනය කරන්නේය. **ඉදං සච්චාභිනිවෙසො** සර්වඥ භාෂිතය ද ප්‍රතික්‍ෂේප කර, ‘ලෝකය ශාස්වතය - මෙයම සත්‍යය, සෙස්ස බොරු යැ’යි යන මේ ආකාරයෙන් ආශා කිරීම වේ. මෙය සත්‍යාභිනිවේෂණයයි. **අත්තනො දිට්ඨියා රාගො** තමා විසින් ආශා කිරීමෙන් ගන්නා ලද දෘෂ්ටි ඇති ඡන්‍දරාගය. **පරවාදෙසු ආඝා තො** අනුන්ගේ වචනයන්හි කෝපවන. **අප්පච්චයො** අසතුටුවන ආකාර ඇති. **අත්තනො සීලං වා** තමා විසින් සමාදන් වූ හෝ සීලාදී ශීලයකින් හෝ **අත්තනො දිට්ඨිං** තමා විසින් ගන්නා ලද, පිළිගත් දෘෂ්ටියකින්. **තෙහි ගන්‍ථෙහි** මෙසේ කියන ලද නාමකාය ග්‍රන්ථයන්ගෙන්. **රූපං ආදියන්ති** චතුසමුට්ඨානික රූපාරම්මණය අල්ලා ගනිති. කැමති වෙති. **උපාදියන්ති** ළඟට පැමිණ දැඩිව ගනිති. **ගණ්හන්ති** තණ්හා ග්‍රහණයෙන් ගනිති. **පරාමසන්ති** දෘෂ්ටි ග්‍රහණයෙන් පරාමර්ශනය කෙරෙති. **අභිනිවිසන්ති** මාන ග්‍රහණයෙන් අභිනිවේශය කරති. **වට්ටං** ත්‍රෛභූමික සංසාර වර්තය **ගන්‍ථෙ** බන්ධනයෙහි,
**වොස්සජිත්‍වා** මනාව අත්හැර. **ගථිතෙ** බන්ධනයෙහි. **ගන්‍ථිතෙ** බන්ධනයෙන් ගැට ගැටගැසූ **විබන්‍ධ‍ෙ** විශේෂයෙන් බැඳි **ආබන්‍ධෙ** නොයෙක් විදියෙන් බඳිනා ලද. **පළිබුද්ධෙ** බන්ධනයෙන් නොමිදුණු කල්හි. **පොඨයිත්‍වා** තණ්හා මාන දිට්ඨි බන්ධනයන්ගෙන් පොළ දුරුකර. **විස්සජ්ජ** අත්හැර,
මේ සතර ග්‍රන්ථයන් කෙලෙස් පටිපාටියෙන් හා මාර්ග පටිපාටියෙන් ගෙනහැර දැක්වීම සුදුසුය. කෙළෙස් පටිපාටියෙන් අභිජ්ඣා කාය ග්‍රන්ථය අර්හත් මාර්ගයෙන් ප්‍රහීණ වේ. ව්‍යාපාද කායග්‍රන්ථය අනාගාමී මාර්ගයෙන් ද සීලබ්බත පරාමාස කාය ග්‍රන්ථය හා ඉදං සත්‍යාභිනිවේෂණ (මෙයම සත්‍යයැයි ගත්) කාය ග්‍රන්ථය සෝවාන් මාර්ගයෙන් ප්‍රහීණ වේ. මාර්ග පටිපාටියෙන් ද සීලබ්බත පරාමාස හා ඉදං සත්‍යාභිනිවේෂණ කාය ග්‍රන්ථ දෙක සෝවාන් මාර්ගයෙන් ද ව්‍යාපාද කාය ග්‍රන්ථය අනාගාමී මාර්ගයෙන් ද අභිජ්ඣා කාය ග්‍රන්ථය අර්හත් ආර්ය මාර්ගයෙන් ද දුරු වේ. මේ සතර ග්‍රන්ථ යමකු තුල පවතීනම් ‘ඔහු චුති ප්‍රතිසන්ධි වශයෙන් සසරෙහි බැඳී සිටියි. ගැටී සිටියි’නුයි ග්‍රන්ථ නම් වේ. එම ග්‍රන්ථයන්ගේ භේද සතරකි. මෙයින් දැඩිව ආශා කරයි. තමා හෝ දැඩිව ආශා කරයි. මේ දැඩිව ආශා කිරීම් මාත්‍රයම ‘අභිජ්ඣා’ නම් වේ. දැඩි ලෝභයමයි. නාමකාය බැඳ තබයි. චුති ප්‍රතිසන්ධි වශයෙන් සසරෙහි ගැටෙයිනුයි කායගන්ථ නම් වේ. කෝපයට පත් වේ. ඉන් සිත කිලුටු බවට පත්වේ. විපතට පමුණුවයි. හෝ හික්මීම, රූප සම්පත්තිය, හිතසුව යනාදිය විනාශ කරන්නේනුයි ව්‍යපාද නම් වේ. මේ බුදුසසුනින් බැහැර වූ ශ්‍රමණ බ්‍රාහ්මණයන්ගේ ශීලයෙන් ශුද්ධිය වේ. ව්‍රතයෙන් ශුද්ධිය වේ ආදී ලෙස අල්ලා ගනියි. (පරාමර්ශනය කරයි) නුයි සීලබ්බත පරාමාස නම් වේ. සර්වඥයන් වහන්සේගේ දේශනාව ද ප්‍රතික්‍ෂේප කර ‘ලෝකය ශාස්වතය, මෙයම සත්‍යය, සෙස්ස බොරුය’ යනාදී ආකාරයෙන් ආශාවෙන් පිළිගැනීම ඉදං සත්‍යාභිනිවේෂණ නම් වේ. **යථාවය්හංවා** යනාදිය යම්සේ වාහනයක් හෝ රථයක් හෝ යනුවෙන් ග්‍රන්ථයන්ගේ විනාශ කිරීම, වෙන්කිරීම සඳහා උපමාවක් දක්වමින් කියන ලදී.
**න ජනෙන්ති** නූපදවති. න **සඤ්ජනෙන්ති** නො පහළ කරවති. **නාභිනිබ්බත්තෙන්ති** උපසර්ග යොදා පදයන්ගේ අර්ථ වැඩිකරන ලදී. **න සඤ්ජනෙන්ති** උත්පාද ලක්‍ෂණය නූපදවති. **නාභිනිබ්බත්තෙන්ති** ප්‍රවෘත්ති ලක්‍ෂණය සඳහා කියන ලදී. කෙලෙස් සීමාවන් ඉක්මවූ බැවින්,
**සීමාතිගො**, බැහැර කළ පාපධර්ම ඇති බැවින් **බ්‍රාහ්මණො**. ‘මෙසේ වීයැ’යි පරිචිත්ත විජානනයෙන්, පූර්වේ නිවාසානුස්මෘතියෙන් දැන හෝ මසැසින් හෝ දිවැසින් දැක හෝ මනාව පිළිගත්, බැසගත් කිසිවක් නැතැයි කියන ලදී. තවද උන්වහන්සේ කාමරාග නොමැති හෙයින් **න රාග රාගී** (රාගයෙහි ඇලුණේ නොවේ.) රූප, අරූප රාගයන් ද නොමැති හෙයින් **න විරාග රත්තො** (විරාගයෙහි ඇලුණේ නොවේ.) මෙසේ වූ රහතන් වහන්සේට ‘මෙලොව උතුම්’යැයි දැඩිව ගන්නා ලද කිසිවක් නැතැයි අර්හත්වය දක්වා දේශනාව යොමු කිරීමෙන් සූත්‍රය නිමාකළ සේක.
**චතස්සො සීමායො** සීමා සතරකි. ‘දිට්ඨි අනුසය ද දෘෂ්ටිය ද එය ප්‍රහීණ නොවූ බැවින් අනුසයකි’ යි **දිට්ඨානුසයො**, විචිකිච්ඡානුසයාදියෙහි ද ක්‍රමයෙන් ම අර්ථ ගතයුතුයි. කවර අර්ථයකින් අනුසය නම් වේද? අනුසයනාර්ථයෙනි. කවරෙක් මෙහි අනුසයනත්‍ථ නම් වේද? අප්‍රහීණ, ප්‍රහීණ නොවූ අර්ථයෙනි. මේවා වනාහි අප්‍රහීනාර්ථයෙන් ඒ ඒ සත්ත්ව සන්තානයන්හි අප්‍රකටව අත්නොහැර සැඟවී පවතින හෙයින් අනුසය යයි කියනු ලැබෙත්. අනුසෙන්ති යනු ‘අනුරූප කරණයක් ලැබ උපදිති’ යන අර්ථයයි. එසේ වුවත් අනුසයනත්‍ථ නම් අප්‍රහීණාකාරයයි. ‘අප්‍රහීනකාරයෙන්ම උපදියි’ යනුවෙන් කීම නුසුදුසුය. ඒ අනුසයන් නූපදින බැවිනි. එහි මේ පිළිතුරයි. ‘අනුසය අප්‍රහීනාකාර නොවේ. අනුසය වනාහි ප්‍රහීණ නොවන අරුතින් වීර්යයෙන්ම දුරුකළ යුතු (ථාමගත) කෙළෙස් අදහස් වේ. යම් චිත්ත සම්ප්‍රයුක්ත අරමුණු සහිත ප්‍රත්‍ය සහිත අර්ථයෙන්, සහේතුක වූයේ ඒකාන්තයෙන් ම අකුශල සහගත වූයේ අතීත වූයේ ද වෙයි. අනාගත වූයේ ද වෙයි. වර්තමාන වූයේ ද වෙයි. එහෙයින් උපදියි’ යැයි කීමට සුදුසුය.
එහි මේ ප්‍රමාණයයි. පළමු පටිසම්භිදා මාර්ගයේ අභිසමය කථාවේදී ‘වර්තමාන කෙලෙස් කෙසේ දුරුකරන්නේද?’යි ප්‍රශ්න කර, වර්තමාන අනුසයන්ගේ පැවැත්මක් ඇති බැවින්, ‘ථාමගත අනුසයන් දුරුකරයි’ යනුවෙන් කියන ලදී. ධර්මසංගණියෙහි ‘මෝහය’ පිළිබඳ පද භාජනයේදී අවිද්‍යානුසය, අවිද්‍යාවේ නැගීසිටීම (අවිද්‍යා පරියුට්ඨානය), අවිද්‍යා අගුල වූ මෝහය අකුසල මූලයක් වූ මෙය ඒ අවස්ථාවෙහි මෝහය නම් වේ. මෙසේ අකුසල සිතත් සමග ම මෝහයේ ඉපදීම දක්වන ලදී. කථාවත්‍ථුප්පකරණයේ ‘අනුසය අව්‍යාකතය, අනුසය අහේතුකය, අනුසය චිත්ත විප්‍රයුක්තයැයි’ සියලු වාද ප්‍රතික්ෂේප කරන ලදී. අනුසය යමකයෙහි සත්වැදෑරුම් මහා වාරයන් අතරින් එකක් උපදින වාරයෙහි යමෙකුට කාමරාගානුසය උපදියි ද ඔහුට පටිඝානුසය උපදියි යනාදිය කියන ලදී. ‘එනිසා අනුසෙන්ති යනු අනුරූප කරුණක් ලැබ, උපදිති’ යමක් කියන ලද ද, එය මේ බුද්ධ වචනවලින් මනාව දේශිත බව දතයුතුයි. යමක් ‘චිත්ත සම්ප්‍රයුක්ත සාරම්මණ’ යැයි කියන ලද ද එකරුණද මනාව දේශිතය. අනුසය නම් මෙය පරිනිෂ්පන්න වූ චිත්ත සම්ප්‍රයුක්ත වූ අකුසල ධර්මයෙකැයි නිශ්චයට යා යුතුයි.
එහි දිට්ඨානුසය සිව් දිට්ඨි සම්ප්‍රයුක්ත සිත්හි ද විචිකිච්ඡානුසය විචිකිච්ඡා සහගත සිතේ ද අවිද්‍යානුසය දොළොස් අකුසල සිත්හි සහජාත වශයෙන් ද ආරම්මණ වශයෙන් ද යෙදේ. ත්‍රිවිධ වූ දිට්ඨි, විචිකිච්ඡා, මෝහ අනුසයන් විශේෂයක් නැතිව ත්‍රෛභූමික ධර්මයන්හි ආරම්මණ වශයෙන් යෙදේ. මෙහි ලෝභ සහගත සිත්හි කාමරාගානුසය සහජාත වශයෙන් හා ආරම්මණ වශයෙන් යෙදේ. මනාප වූ අවශේෂ කාමාවචර සිත්හි (ධර්මයන්හි) ආරම්මණ වශයෙන්ම ලෝභය උපදින්නේ ය. පටිඝානුසය දොම්නස් සහගත සිත්හි සහජාත වශයෙන් ද ආරම්මණ වශයෙන් ද යෙදේ. අමනාප වූ ඉතිරි කාමාවචර සිත්හි ආරම්මණ වශයෙන් ම ද්වේෂය උපදියි. මානානුසය දිට්ඨි විප්පයුක්ත ලෝභ සහගත සිත්හි සහජාත වශයෙන් ද ආරම්මණ වශයෙන් යෙදේ. දුක් වේදනාවෙන් තොර වූ අවශේෂ කාමාවචර සිත්හිත්, රූපාවචර හා අරූපාවචර සිත්හිත් ආරම්මණ වශයෙන්ම උපදිනුයේ මානයයි. භවරාගානුසය සතර දිට්ඨි විප්‍රයුක්ත සිත්හි උපදිනුයේ සහජාත වශයෙන් කියන ලදී. ආරම්මණ වශයෙන් ද රූපාරූපාවචර සිහි උපදිනු ලබන ලෝභය කියන ලදී.
එහි **දිට්ඨානුසයො** දෙසැට වැදෑරුම් දෘෂ්ටි. **විචිකිච්ඡානුසයො** අටතැන්හි පවත්නා සැකය. **තදෙකට්ඨො ච කිලෙසා** දෘෂ්ටියෙන් සහජෙකාර්ථ වශයෙන් ද විචිකිච්ඡාවෙන් සහජේකාර්ථ වශයෙන් ද එක්ව සිටි. **මානානුසයො** නවවිධ මානයන්. **පරචිත්ත ඤාණෙන වා ඤත්‍වා** අනුන්ගේ සිත් හැසිරීම් දැනගන්නා ප්‍රඥාවෙන් දැන, චෙතෝපරිය ඤාණයෙන් දැනගෙන යැයි කියන ලදී. **පුබ්බෙ නිවාසානුස්සති ඤාණෙන වා** අතීතයේ විසූ (පෙර) කඳපිළිවෙල සිහිකරන ඤාණයෙන් ඒ පිළිබඳව දැන **මංස චක්ඛුනා** ප්‍රකෘති ඇසින්, මසැසින්. **දිබ්බ චක්ඛුනා** දිව්‍ය සමාන හෝ දිව්‍ය විහාර ඇසුරු කරගත් දිවැසින් දැක. **රාග රත්තා** රාගයෙන් රත්ව **යෙ පඤ්චසු කාම ගුණෙසු** යම් පංචවිධ වූ රූපාදී වස්තුකාම කොට්ඨාසයන්හි. **විරාගරත්තා** විරාග සංඛ්‍යාත රූපාරූප සමාපත්තීන්හි දැඩිව ඇලී ගැලී වෙසෙන. **යතො කාමරාගො ච** යම්කලෙක කාමරාගය ද, රූපාරූප භවයන්හි ද මේ ක්‍රමයමයි.
5. පරමට්ඨකසූත්‍රනිර්දේශ වර්ණනාව
පස්වන පරමට්ඨක සූත්‍රයේ **පරමන්ති දිට්ඨිසු පරිබ්බසානො**, ‘මෙය උතුම්’යැයි ගෙන තම තම දෘෂ්ටියෙහි ඇතුලත්ව වසනුයේ. **යදුත්තරිං කුරුතෙ** යම්බඳු තම ශාස්තෲa ආදිය උතුම් යැයි කියයි. **හීනාති අඤ්ඤෙ තතො සබ්බමාහාති** ඒ තම ශාස්තෲවරයා හැර, ‘ඉන් අන්‍ය වූ සියලු දෙන හීනයෝයැ’යි කියයි. **තස්මා විවාදානි අවීතිවත්තො** ඒ කාරණයෙන්, ඒ හේතුවෙන් හෙතෙම දෘෂ්ටි කලහයන් නො ඉක්මවා සිටියි.
**වසන්ති** පළමුවෙන් උපන් දෘෂ්ටි වශයෙන් ගෙන වාසය කරති. **සංවසන්ති** ඊට පිවිස වෙසෙති. **ආවසන්ති** විශේෂයෙන් වෙසෙති. **පරිවසන්ති** සියලු ආකාරයෙන් වෙසෙති. එය උපමාවකින් පෙන්වාදෙනුයේ **යථා** **අගාරිකා වා** යනාදිය කියන ලදී. **අගාරිකා වා** ගිහිගේ වසන්නෝ **ඝරෙසු වසන්ති** තමාගේ ගෙවල්වල සැක රහිතව වෙසෙත් ද **සාපත්තිකා වා** ආපත්ති බහුල වූ. **සකිලෙසා** රාගාදී කෙළෙස් බහුල වූ. **උත්තරිං කරොති** අතිරේක වූවක් කරයි. **අයං සත්‍ථා සබ්බඤ්ඤු** මේ අපගේ ශාස්තෲන් වහන්සේ සියල්ල දනියි.
**සබ්බෙ පරවාදෙ වික්ඛිපති** සියලු අන්‍ය ලබ්ධීන් අත්හැරදමයි. **උක්ඛිපති** බැහැර කරයි. **පරික්ඛිපති** ඉවතට හරවා ගත් මුහුණු ඇතිවේ. දිට්ඨි **මෙධගානී** දෘෂ්ටි වෙහෙසීම්ය.
දෙවන ගාථාවේ අර්ථ මෙසේය. මෙසේ දෘෂ්ටි කලහාදිය නො ඉක්මවූ තැනැත්තා රූපාලම්බනයේ ද ශබ්දාලම්බනයේ ද ශීලව්‍රත දෙක්හි ද ගන්ධ රස ස්පර්ශාලම්බනයෙහි ද යන මේ සිවු වස්තූන්හි උපන් දෘෂ්ටි සංඛ්‍යාත තමා කෙරෙහි පෙර කියූ ආකාරයෙන් අනුසස් දකියි. එසේම ඔහු එහි සක්කාය දෘෂ්ටියේ ආනිසංස ශ්‍රේෂ්ඨයැයි තදින් පිළිගෙන, සියලු අන්‍ය ශාස්තෲවරුන් නිහීන යැයි දකියි.
**ද්වෙ ආනිසංසෙ පස්සති** ගුණ දෙකක් බලයි. **දිට්ඨධම්මිකං ච** ඇස්පනාපිට, ප්‍රත්‍යක්‍ෂයෙන් ආත්මභාවයෙහි විපාක දෙන ගුණය ද **සම්පරායිකං ච** පරලොව දී ලැබිය යුතු ගුණය ද **යං දිට්ඨිකො සත්‍ථා** යම් ලබ්ධික ශාස්තෲවරයෙක්, තීර්ථායතන ප්‍රධානියෙක් **අලං නාගත්තාය වා** ඇස්පනාපිට, ප්‍රත්‍යක්‍ෂ ආත්මභාවයෙහි විපාක දෙන නාග බවට හෝ ඊට කුඩා බවට පත්කරන. **සුපණ්ණත්තා** ආදියෙහි ද මේ ක්‍රමයෙන් අර්ථ ගතයුතුයි. **දෙවත්තාය වා** සම්මුති දේවාදි බවට. **ආයතිඵල** **පාටිකංබී හොති** අනාගතයේ විපාක ඵල ප්‍රාර්ථනා කරයි. **දිට්ඨ සුද්ධියාපි ද්වෙ ආනිසංසෙ** **පස්සති** චක්ඛු විඤ්ඤාණයෙන් දුටු රූපායතනයේ වශයෙන් ශුද්ධියට හේතු වූ ද තමා ග්‍රහණය කරගත් දෘෂ්ටිය නිසා ආනිසංස දෙකක් ලැබේ. **සුතසුද්ධියා** දියෙහි ද මේ ක්‍රමයමයි.
තෙවැනි ගාථාවේ අර්ථය මෙසේය. ‘මෙසේ දකින්නා තමාගේ යම් ශාස්තෲවරයෙකු ඇසුරු කරන ලද්දේ, එයින් අන්‍ය වූ වෙනත් ශාස්තෲවරුන් පහත්කර සිතයිද එසේ දැකීම (සිතීම) ද ග්‍රන්ථයක් (බැඳීමක්) ලෙසම දක්‍ෂ වූවෝ කියති. බන්ධනයකැයි ද කියන ලද්දේ වෙයි. එහෙයින්ම භික්‍ෂුව රූපාලම්බනය හෝ ශබ්දාලම්බනය හෝ ගන්ධ, රස, ස්පර්ශාලම්බනය හෝ ශීලව්‍රත නම් ධර්මාලම්බනයක් හෝ ඇසුරු නොකරන්නේය. සිත තුලට නොගන්නේ යැ’යි කියන ලදී.
**කුසලා** ස්කන්ධාදිය දැනගැනීමෙහි දක්‍ෂයෝ. **ඛන්‍ධ** **කුසලා** රූපාදී පංචස්කන්ධයෙහි දක්‍ෂයෝ. ධාතු, ආයතන, ප්‍රතීත්‍ය සමුත්පාද සතිපට්ඨාන, සම්‍යක් ප්‍රධාන, ඉද්ධිපාද, ඉන්‍ද්‍රිය, බල, බොජ්ඣංග, මාර්ගඵල, නිවනෙහි ද මේ ක්‍රමයෙන්ම අර්ථ ගතයුතුයි. එහි **මග්ගකුසලා** සතර මාර්ගයෙහි **ඵල කුසලා** සතර ඵලයෙහි **නිබ්බාණ කුසලා** දෙවැදෑරුම් නිවනෙහි දක්‍ෂයෝ. **තෙ කුසලා** මේ කියන ලද කරුණුවල දක්‍ෂයෝ. **එවං වදන්ති** මෙසේ කියති. **ගන්‍ථො ඵසො** දකින්නේ ද තමාගේ ශාස්තෲවර ආදිය දැඩිව ඇසුරුකොට ගනිමින් ද අන්‍ය ශාස්තෲවරුන් හීනවද පහත්කර ද දකින්නේ’ යන මෙය ග්‍රන්ථයකැයි ද බන්ධනයකැයි ද කියති. **ලග්ගනං එතං** මෙසේ කියන ලද පරිදිම, ඇත්දළෙහි එල්බුණු අයෙක් මෙන් යටිකුරුව එල්ලී. **බන්‍ධනං එතං** කැඩීමට දුෂ්කර අර්ථයෙන්, මාංචු බැඳීමක් වැනි බන්ධනය **පළිබොධො එසො** සංසාරයෙන් නික්මීමට නො දෙන්නේය යන අරුතින් මෙය පළිබෝධයකි.
සතරවන ගාථාවේ අර්ථය - හුදෙක් ඒ පැවිද්දා දෘෂ්ටි ශ්‍රැතාදිය ඇසුරු නොකරන්නේය. තවද නූපන් මතුමතුයෙහි වන දෘෂ්ටිය ද ලෝකයෙහි කල්පනය නොකරන්නේය. නූපදවන්නේ යයි කියන ලදී. කවරාකාරයෙන් ද? **ඤාණෙන වා සීලබ්බතෙන වා** සමාපත්ති ඤාණාදී ඤාණයකින් හෝ සීල ව්‍රතාදියකින් හෝ නූපදවන්නේය. මේ දෘෂ්ටිය නූපදවන්නේය. හුදෙක් මේ දෘෂ්ඨියම නූපදවන්නේ නොවේ. තවද මානයෙන් ද ජාති ආදි වස්තූන්ගෙන් ද සමයැයි තමා පිළිබඳව නොසිතන්නේය. වෙසෙසින් ම තමා හීනයෙකැයි නොසිතන්නේය.
**අට්ඨ සමාපත්ති ඤාණෙ වා** ප්‍රථම ධ්‍යානාදී අෂ්ට සමාපත්තීන්ගේ සම්ප්‍රයුක්ත ප්‍රඥාවෙන් හෝ **පංචභිඤ්ඤා ඤාණෙන වා** ලෞකික වූ පංචාභිඥාවෙන් සමන්විත ප්‍රඥාවෙන් හෝ, **මිච්ඡා ඤාණෙන වා** විපරිත වූ ස්වභාවයෙන් පැවති ප්‍රඥාවෙන්, ස්පර්ශ නොකළ දෙය ස්පර්ශ කරන ලදැයි මෙසේ උපන් වැරදි ඤාණයෙන් හෝ.
පස්වන ගාථාවේ අර්ථය - ‘මෙසේ දෘෂ්ටි ආදිය කල්පනය නොකරන, නොසිතන, ඒ රහතන් වහන්සේ ආත්මවාදය හැරදමා, පූර්වයෙන් පිළිගත් සියලු දෘෂ්ටි උපාදාන කර නොගෙන බැහැර ලා, අනිකක් ද අල්ලා නොගෙන, ඉහත කියන ලද ඤාණයෙහි පවා තෘෂ්ණා-දෘෂ්ටි යන දෙයාකාරයෙන් නිඃශ්‍රය නොකරයි. එසේ නොකරන උන්වහන්සේ භින්න වූ නානාවිධ දෘෂ්ටි වශයෙන් බිඳීගිය ඒ සෙසු සත්ත්වයන් අතරෙහි ඡන්දාදී වශයෙන් පක්‍ෂපාතී නොවී යෑමෙන් දෙසැට මිසදිටුවලින් කිසිදු දෘෂ්ටියක් නොපිළිගනියි. නොපැමිණෙයි යැයි කියන ලද්දේ වෙයි.
**චතූහි උපාදානෙහි** කාමූපාදානාදී සිවුවැදෑරුම් උපාදානයන් දැඩිව ගත්. **සවෙ වියත්තෙසු** ඒ පුද්ගලයා බිඳී ගියවුන් අතරෙහි, **භින්නෙසු** දෙකඩව බිඳුනවුන් අතර.
දැන් යමෙක් පිළිබඳව මේ ගාථාවෙන් කියන ලද්දේ ද ඒ ක්‍ෂීණාශ්‍රවයන් වහන්සේගේ ගුණ පැවසීම සඳහා **යස්සූභයන්තෙ** යනාදී ගාථා තුන වදාළහ. ඒ ගාථා තුනින් පළමු ගාථාවේ **යස්සූ භයන්තෙ** පෙර කියන ලද ඵස්ස සමුදයාදී භේද ඇති **පණිධී** තණ්හාව **භවාභවායා** නැවත නැවත වන භවය සඳහා. **ඉධං වා හුරං වා** ස්වාත්මභාවාදී භේද වශයෙන් හෝ පරාත්මභාවාදී භේද වශයෙන් හෝ. **ඵස්සො එකො අන්තො** චක්ඛු සම්ඵස්සාදී එක් කොට්ඨාසයකි.
**ඵස්ස සමුදයො** වස්තු ආරම්මණය යමකින් හටගනීද උපදියිද ඒ සමුදය. **දුතියො අන්තො** දෙවැනි කොට්ඨාසය. **අතීතං** ඉක්මවන ලදී. ඉක්ම ගියේයැයි කියන ලදී. **අනාගතං** නොපැමිණියේ අනාගතයයි. නූපන්නේ යැයි කියන ලදී. සුඛ වේදනාදිය විෂභාග වශයෙන්ද නාමරූප ද්විකය නැමීම් වෙනස් වීම් වශයෙන් ද අධ්‍යාත්මික ආදිය අධ්‍යාත්මික හා බාහිර වශයෙන් ද සත්කායදිය ස්කන්ධ පංචකයේ අසම්පත්ති සමුදය වශයෙන් ද කියන ලදැයි දතයුතුය.
**සකත්තභාවො** තමාගේ ආත්මභාවය. **පරත්ත භාවො** අනුන්ගේ ආත්මභාවය.
දෙවැනි ගාථාවේ **දිට්ඨෙ වා** දෘෂ්ටි ශුද්ධියෙන් හෝ. **සුතා** දියෙහිද මේ ක්‍රමයමයි. **සඤ්ඤා** සංඥාවෙන් ඔසවා තැබූ දෘෂ්ටිය.
**අපරාමසන්තං** තෘෂ්ණා, මාන දෘෂ්ටීන්ගෙන් පරාමර්ශනය නොකරන, **අනභිනිවිසන්තං** ඒ දෘෂ්ටීන් නොපිළිගෙන,
**විනිබද්ධොති වා** මානයෙන් එකට බැඳී. **පරාමට්ඨොති වා** අතිශයින් නිත්‍ය, සුඛ, සුභ වශයෙන් දැඩිසේ සිතින් අල්ලා ගත්. **වික්ඛෙපගතො** උද්ධච්ච වශයෙන්. **අනිට්ඨං ගතො** විචිකිච්ඡා වශයෙන්. **ථාමගතො** අනුසය වශයෙන්. **ගතියා** යායුතු වශයෙන්.
තෙවන ගාථාවෙහි, **ධම්මාපි තෙසං න පටිච්ඡිතාසෙ** දෙසැටක් දෘෂ්ටිගත ධර්මයෝ ද ඔවුන්ගේ ‘මෙයම සත්‍යය. සෙස්ස බොරුය’යි මෙසේ පිළි නොගත්තේය. **පාරගතො න පච්චෙති තාදී** නිවන් පරතෙරට ගිය, ඒ ඒ මාර්ගයෙන් ප්‍රහීණ වූ ක්ලේශයන්ට නැවත නොපැමිණෙයි. පස් ආකාරයකින් තාදිය වේ. සෙසු වදන්හි අර්ථ ප්‍රකටමය.
**වීසති වත්‍ථුකා** **සක්කාය දිට්ඨි** ‘රූපය ආත්ම වශයෙන් දකියි’ යනාදී වශයෙන් එක් එක් ස්කන්ධයෙහි සතර සතර ආකාරයන්ගෙන් පංචස්කන්ධයෙහි පිහිටා පවතින විද්‍යමාන වූ කයෙහි පවතින දෘෂ්ටිය. **දසවත්‍ථුකා මිච්ඡාදිට්ඨි** ‘දුන් දෙයෙහි විපාක නැත’ ආදී වශයෙන් පවතින දෘෂ්ටිය. **අන්තග්ගාහිතා දිට්ඨි** ‘ලෝකය ශාස්වතය’ ‘මෙයම සත්‍යය. සෙස බොරුය’ ආදී වශයෙන් පවතින එක් එක් අන්තයක් ඇතැයි රැගෙන පැවති දෘෂ්ටිය. **යා එවරූපා දිට්ඨි** දැන් මතු කියනු ලබන දහනවයක් වූ පදයන්ට සාධාරණ වූ මූලපදය, යම් දෘෂ්ටියක් වේද ඒ දෘෂ්ඨිගතයම, යම් දෘෂ්ටියක් වේද එම දෘෂ්ටි ග්‍රහණයම, මෙසේ සියල්ල සම්බන්ධ කරගත යුතුයි. යමක් අයථාකාරයෙන් දැකීම් වශයෙන් දෘෂ්ටියක් වේද, ඒ දෘෂ්ටිගතයම, දැකීම දර්ශනය, දෙසැටක් මිසදිටු අන්තර්ගත වූයේනුයි දිට්ඨිගත නම් වේ. යට පදයන්හි අර්ථ කියන ලද්දේමය.
අන්ත දෙකෙන් එක් අන්තයකට ගිය හෙයින් ද දිට්ඨිගත නම් වේ. එහි **සස්සතො** නිත්‍ය වූ. **ලොකො** ආත්මය, මෙහිදී ශරීරයම නැසේ. ආත්මය වනාහි මෙලොව සිට පරලොවට යන්නේයැයි සිතති. එය වනාහි තමන්ම බලන්නේ නුයි ලෝක නම් වේ. **අසස්සතො** අනිත්‍යය. ආත්මය ශරීරයත් සමගම නැසේ යයි සිතති. **අන්තවා** කුඩා වූ (පරිත්ත) කසිණයක් පාදක කරගෙන ධ්‍යාන උපදවා ඒ පරිත්ත කසිණාරම්මණ චේතනාව කෙළවරක් ඇති ආත්මයකැයි සිතති. **අනන්තවා** අන්තයක් නැත. අප්‍රමාණ වූ කසිණය පාදක කරගෙන ධ්‍යාන උපදවා, ඒ අප්‍රමාණ කසිණාරම්මණ චේතනාව කෙළවරක් රහිත ආත්මයකැයි සිතති. **තං ජීවං තං සරීරං** ජීවයත් ශරීරයත් එයම ය. ‘ජීවො’ යනු ආත්මයයි. ලිංග විපර්යාස වශයෙන් නපුංසක වචනයෙන් තබන ලදී. **සරීරං** යනු රාශි අර්ථයෙන් ස්කන්ධ පංචකයයි. **අඤ්ඤං ජීවං අඤ්ඤං සරීරං** ජීවය අනිකකි. ස්කන්ධ පංචකය අනිකකි. **හොති තථාගතො පරම්මරණා** ස්කන්ධයෝ මෙහිදීම විනාශ වෙති. සත්ත්වයා මරණින් පසුව සිටී. විද්‍යමාන වේ. නොනැසේ. **තථාගතො** යනුවෙන් සත්ත්වයාම අදහස් වේ. ඇතැමෙක් තථාගත යනු රහතන් වහන්සේ යැයි කියති. මොවුහු (මරණින් මතු) නොවෙති’යි යන පක්‍ෂයේ දෝෂය දැක මෙසේ ගනිති. **න හොති තථාගතො පරම්මරණා** ස්කන්ධයෝ ද මෙහිදීම නැසෙති. සත්ත්වයා ද මරණින් පසුව නොවේ. වැනසේ. මොවුහු (මරණින් මතු) වෙති යන පක්‍ෂයෙහි දොස් දැක මෙසේ ගනිති. **හොති ච නච හොති** මොවුහු එක් එක් පක්‍ෂය දැඩිව ගැනීමේ දොස් දැක පක්‍ෂ දෙකම ගනිති. **නෙව හොති න නහොති** මොවුහු පක්‍ෂ දෙකෙහිම ගැනීම්වල දෝෂාපත්ති දෙක දැක ‘වන්නේද වේ. නොවන්නේද වේ’ යනුවෙන් අමරා වික්ඛෙපවාදය පිළිගනිති.
මේ දැක්වූයේ අට්ඨකථා න්‍යායයි. ‘ලෝකය ශාස්වතය’ යනාදී ලෙස දස ආකාරයකින් දෘෂ්ටියේ ප්‍රභේදයම කියන ලදී. එහි **සස්සතො ලොකො** යනු ස්කන්ධ පංචකය ලෝකය යැයි ගෙන මේ ලෝකය, නිත්‍යය, ස්ථිරය, සර්වකාලිකයැයි ගන්නා හට සදාකාලික යැයි ග්‍රහණාගාරයෙන් පවතින දෘෂ්ටියයි. **අසස්සතො** යනු ඒ ලෝකයම සිඳ දමනු ලැබේ. විනාශ වේ යැයි ගන්නා හට උච්ඡේදය ග්‍රහණය කරන අයුරින් පවතින දෘෂ්ටියයි. **අන්ත වා **පරිත්ත කසිණලාභියාගේ කුල්ලක් පමණ හෝ නෑඹිලියක් පමණ වූ හෝ කසිණයෙහි ධ්‍යාන වඩා සමවැදුනහුගේ, සමාපත්තියේ පවතින රූපාරූප ධර්මය පිළිබඳව ලෝකය යැයි ද කසිණය පිරිසිඳීමෙන් අන්තවත් යැයි ද ගන්නා හට ලෝකය අන්තවත් යැයි පිළිගන්නා ආකාරයෙන් පවතින දෘෂ්ටියයි. එය ශාස්වත දෘෂ්ටියක් ද උච්ඡේද දෘෂ්ටියක් ද වේ. මහත් වූ කසිණයක් ගෙන ඒ කසිණයෙහි ධ්‍යාන භාවනා වඩා සමවැදුනහුට කසිණ පරිච්ඡේදය අනන්තවත් බැවින් අනන්තයැයි පිළිගන්නා හට ලෝකය අනන්තවත් යැයි ග්‍රහණය කරගන්නා අයුරින් පවතින දෘෂ්ටියයි. එයද ශාස්වත දෘෂ්ටියක්ද උච්ඡේද දෘෂ්ටියක් ද වේ. **තං ජීවං තං සරීරං** බිදීම ස්වභාවකොට ඇති ශරීරයෙහිම පවතියි’යැයි පිළිගත් බැවින් ශරීරය වැනසී යන කල්හි ජීවයද වැනසේ යැයි උච්ඡේද ගහණාකාරයෙන් පවත්නා දෘෂ්ටියයි. පිළිගැනීමයි. දෙවැනි පදයෙන් ශරීරයෙන් අන්‍ය වූවක් ලෙස ජීවිතය ගත් බැවින් ශරීරය වැනසුනත් ජීවය නොනැසේයැයි ශාස්වත යැයි පිළිගත් දෘෂ්ටිය අදහස් වේ. **හොති තථාගතො** ආදියෙහි සත්ත්වයා තථාගත නම් වේ. සත්ත්වයා මරණින් පසු සිටියි යනුවෙන් පිළිගන්නා තැනැත්තාට පළමු ශාස්වත දෘෂ්ටිය වේ. නොපවතියි යැයි පිළිගන්නා තැනැත්තාට දෙවන උච්ඡේද දෘෂ්ටිය වේ. පවතියි ද නොපවතියි ද ගැනීම් වශයෙන් පවතිනුයේ තෙවැනි එකච්ච ශාස්වත දෘෂ්ටියයි. නොමවෙයි, නොපවත්නේ නොවේ යැයි ගන්නා තැනැත්තාට සිවුවන අමරාවික්ඛේප දෘෂ්ටිය වේ යයි කියන ලද ආකාරයේ දසවිධ දෘෂ්ටීන් සුදුසු පරිදි භවදිට්ඨි හා විභව දිට්ඨි යනුවෙන් දෙකොටසකට බෙදේ. ඒ දෘෂ්ටීන්ගෙන් එකක්වත් ඒ රහතන් වහන්සේ පිළි නොගනිති යන අර්ථයයි.
**යෙ කිලෙසා** යම් ක්ලේශයක් සෝවාන් ආර්ය මාර්ගයෙන් ප්‍රහීණ වූයේ ද ඒ කෙලෙස් නැවත ඇති නොවේ. නැවත හටගෙන ප්‍රතිසන්ධියට නො පැමිණේ. **න පච්ඡාගච්ඡති** පසුපස නොයයි. **පඤ්චහාකාරෙහි තාදි** කරුණු පසකින්, කොටස් පහකින් හෝ සමාන වූ. **ඉට්ඨානිට්ඨෙතාදි** ඉෂ්ටාරම්මණයෙහි ද අනිෂ්ටාරම්මණයෙහිද අනුකූල වූ ප්‍රතිඝය අත්හැර සිටි බැවින් දෙකෙක්හි සමාන වූ, **චත්තාවී** කෙලෙස් අත්හැරි. දුරුකළ. **තිණ්ණාවී** සංසාරය ඉක්මවූ. **මුත්තාවී** රාගාදියෙන් මිදුණු, **තංනිද්දෙසාතාදී** ඒ ඒ සීල ශ්‍රද්ධාදියෙන් විස්තර කරමින් කිවයුතු බැවින් ඊට සමාන වූ.
මේ පංචවිධ කාරණා විස්තර කර දක්වනු කැමැතිව **කථං අරහා ඉට්ඨානිට්ඨෙ තාදී** යනාදිය කියන ලදී. **තත්‍ථ ලාභෙපි** සිවුපසය ලැබීමෙහි දී **අලාභෙපි** ඒවා නොලැබීමෙහි දී **යසෙපි** පිරිවර ඇතිවිට **අයසෙපි** පිරිවර නැතිවිට **පසංසා** **යපි** ප්‍රශංසා කරනවිට **නින්‍දායපි** ගරහනවිට **සුඛෙපි** කායික සුඛයෙහි දී **දුක්ඛෙපි** කායික දුකෙහි දී. **එකං චෙ බාහං ගන්‍ධෙන ලිම්පෙය්‍යුං**, ඉදින් එක් අතක් සිවු වැදෑරුම් සුගන්‍ධාලේපයෙන් නැවත නැවත අලංකාර කරන්නේ නම් **වාසියා** **තච්ඡෙය්‍යුං** අනික් අත වඩුවාගේ වෑයෙන් සැස තුනී කරන්නේ නම් **අමුස්මිං නත්‍ථිරාගො** මේ සුගන්‍ධාලේපයෙහි සෙනෙහසක්, ඇලීමක් නැත. **අමුස්මිං නත්‍ථි පටිඝං** මේ වෑයෙන් සැස නැසීම පිළිබඳ ප්‍රතිඝයක්, කෝපයක්ද නැත. **අනුනය පටිඝ විප්පහීනො** සෙනෙහස ද කෝපය ද ඉවතලා සිටී. **උග්ඝාති නිඝාති වීතිවත්තො** ඇලීම් වශයෙන් අනුග්‍රහය ද ප්‍රතිඝ වශයෙන් නිග්‍රහය ද ඉක්මවා සිටී. **අනුරොධ විරොධං සමතික්කන්තො** අනුකූලභාවයත් ප්‍රතිඝයත් මනාව ඉක්මවා සිටියේ.
**සීලෙසතී** සීලය විද්‍යමාන වන කල්හි **සීලවා** සීලසම්පන්නයෙකැයි යනාදී ලෙස ප්‍රශංසා ලබයිනුයි තාදි නම් වේ. **සද්ධාය සති සද්ධො** යනාදියෙහි ද මේ ක්‍රමයයි.
