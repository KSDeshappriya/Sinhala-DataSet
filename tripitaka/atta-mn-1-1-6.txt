ආකඞ්ඛෙය්‍ය සූත්‍ර වර්ණනාව
**එවං මෙසුතං** යනු ආකංඛෙය්‍ය සූත්‍රයයි. එහි **සම්පන්නසීලා** යනු සම්පන්නය ත්‍රිවිධ වෙයි. පරිපුණ්ණ, සමංගි, මධුර වශයෙනි. එහි
(කොසියගෝත්‍ර ඇත්ත, පරිපූර්ණ වූ හැල්කෙත ගිරවූ කති. බ්‍රාහ්මණය, තට දන්වමි. එය වලක්වන්ට උත්සාහ නොකරමි.)
මෙය පරිපුණ්ණ සම්පන්න නම් වේ. **ඉමිනා පාතිමොක්ඛසංවරෙන උපෙතොහොති, සමුපෙතො උපාගතො සමූපාගතො උප්පන්නො සම්පන්නො, සමන්නාගතො** යනු මෙය සමංගි සම්පන්න නම් වෙයි.
**ඉමිස්සා භන්තෙ මහාපඨවියා හෙට්ඨිමං තලං සම්පන්නං සෙය්‍යථාපි ඛුද්දං මධුං අනෙලකං එවමස්සාදං** යනු මෙහි මධුර සම්පන්න නම් වේ. මෙහි වනාහි පරිපුණ්ණ සම්පන්නය ද සමංගි සම්පන්නයද වටී. එහෙයින් **සම්පන්නසීලා **යනු පිරිපුන් සිල් ඇත්තාහු වූවාහු යයි ද, සීලයෙන් සමන්විත වූවාහු යයිද මෙහි අර්ථය දතයුතුය. **සීලං** යනු කිනම් අර්ථයෙන් සීල නම් වේද? සීලනාර්ථයෙන් සීලනම් වේ. මෙහි විස්තර කථාව විසුද්ධි මාර්ගයෙහි කියන ලදීය.
එහි පරිපුණ්ණසීලා, පරිපූර්ණ සිල් ඇත්තාහු යන අර්ථයන් ක්‍ෂේත්‍රදෝෂ පහවී යාමෙන් ක්‍ෂෙත්‍රයාගේ පිරීම මෙන් සීල දෝෂ පහවී යාමෙන් ශීලයාගේ පිරීම කියන ලද්දේ වෙයි. එය එසේමැයි. බීජඛණ්ඩ, වප්පඛණ්ඩ, උදක ඛණ්ඩ, ඌසඛණඩ යන සතර දෝෂයන්ගෙන් යුත් කෙත අසම්පූර්ණ වූයේ වෙයි.
එහි **බීජ ඛණ්ඩය** නම් යම්තැනක අතරින් අතර බීජයෝ නැසුනාහු හෝ කුණු වූවාහු වෙත් ද එහි බීජ යම්තැනෙක වැටෙත් ද ශස්‍යය නොනගී. කෙත ඛණ්ඩ වූයේ වෙයි.
**වප්පඛණ්ඩය** නම් යම්තැනක අදක්‍ෂයෙක් තෙම බීජ ඉසින්නේ, අතරින් පතර නොහෙළාද, මෙසේ කල්හි සියලු තැන ශස්‍ය නොනගී. කෙත ඛණ්ඩ වූයේ වෙයි.
**උදක ඛණ්ඩ** නම්, යම්කිසි තැනක ජලය බොහෝ වූයේ වේද, නොවූයේ හෝ වේද, එහිද ශස්‍යයෝ නොනගිති. කෙත ඛණ්ඩ වූයේ වෙයි.
**ඌසඛණ්ඩ** නම්, යම් කෙතක ගොවිතෙම කෙතෙහි කිසි පෙදෙසක් නගුලෙන් සතර පස්වරක් සාන්නේ ඉතා ගැඹුරු කෙරේ ද? එහෙයින් කරමැටි උපදීද එහි ශස්‍ය නො නගී. කෙත ඛණ්ඩ වූයේ වෙයි. එබඳු කෙතද මහඵල වූයේ නොවෙයි. මහත් ආනිශංස ප්‍රයෝජන) ඇත්තේද නොවේ. එහි වනාහි බොහෝ වපුරා ස්වල්පයක් ලබති. මෙම සතර දෝෂයන්ගෙන් මිදුන කෙත පරිපුණ්ණ වූයේ වෙයි. එවන් කෙත මහත් ප්‍රතිඵල ඇත්තේ වෙයි. මහත් ප්‍රයෝජන ඇත්තේ වෙයි.
මෙපරිද්දෙන් ඛණ්ඩ, ඡිද්ද, සබල, කම්මාස යන සතර දෝෂයන් සහිත සීලය අපරිපූර්ණ සීලය වේ. එවැනි සීලය මහත්ඵල මහානිසංස නොවේ. මෙම සතර දෝෂයන්ගේ පහව යාමෙන් සීලය පරිපූර්ණ වූයේ වෙයි. එවැනි සීලය මහත්ඵල මහානිශංස ඇත්තේ වේ.
**සීලසමංගිනො** යන මේ අරුතින් සීලයෙන් සමන්විත වූවාහු රැස්වීමට ගියාහු, සමන්නාගත වූවහු වී වාසය කරවු යන මෙය කියන ලද්දේ විය. එහි කරුණු දෙකක් නිසා සීලයෙන් සම්පූර්ණ බව වෙයි. සීල විපත්තියේ ආදීනව දැකීමෙන් ද, සීල සම්පත්තියේ ආනිශංස දැකීමෙන්ද යන කරුණු දෙකෙනි. මෙම දෙකරුණම විසුද්ධි මග්ගයෙහි විස්තර කරන ලදි.
එහි **සම්පන්නසීලා** යන මෙතෙකින් භාග්‍යවතුන් වහන්සේ චතුපාරිසුද්ධි සීලය උදෙසා **පාතිමොක්ඛ සංවර සංවුතො** යන මෙයින් එහි ජ්‍යෙෂ්ඨ සීලය විස්තර කොට දැක්වූ සේකැයි දීපවිහාරවාසී සුම්ම ස්ථවිර තෙම කීය. උන්වහන්සේගේ අතවැසි වූ ත්‍රිපිටක ‘චූලනාග’ ස්ථවිර තෙම මෙසේ කීය. දෙතැන්හිම භාග්‍යවතුන් විසින් ප්‍රාතිමෝක්‍ෂ සංවරය වදාරණ ලද්දේය. ඒ එසේමයි. ප්‍රාතිමෝක්‍ෂ සංවරයම සීලයයි. අන්‍ය වූ (ඉන්‍ද්‍රිය සංවර ආදි) තුන **සීලය** යයි කී තැනෙක්නම් ඇතැයි නොපිළි ගනිමින් මෙසේ කීය. ඉන්‍ද්‍රිය සංවරය නම් සදොර රැකීම පමණක්මයි. ආජීව පාරිසුද්ධිය දැහැමෙන් සෙමෙන් ප්‍රත්‍යය ඉපදවීම, පමණි. ප්‍රත්‍ය සන්නිශ්‍රිතය ලැබූ ප්‍රත්‍යයන් මේ පිණිස යයි පස්විකා පරිභෝග කිරීම පමණය. නිස්පර්යායයෙන් වෙනස් නොකළ හැකි අර්ථයෙන් ප්‍රාතිමෝක්‍ෂ සංවරයම ශීලයයි. යමෙකුගේ ඒ ප්‍රාතිමෝක්‍ෂ සංවර සීලය බිඳුනේ ද, හිස සුන් පුරුෂයෙකු සෙසු හස්තපාදයන් රකින්නේ යයි නොකිය යුත්තේය. යමෙකුගේ ප්‍රාතිමෝක්‍ෂ සංවරය නිරුපද්‍රිතද මෙතෙම නොසුන් හිස් ඇති පුරුෂයෙකු මෙන් ජීවිතය ද සෙසු අවයවද ප්‍රකෘතිමත් කොට රකින්නට සමර්ථ වෙයි. එහෙයින් **සම්පන්න සීලා** යන මෙයින් ප්‍රාතිමොක්‍ෂ සංවරය උදෙසා **සම්පන්න පාතිමොක්ඛා **යි ඊටම පර්යාය වචන වදාරා එය විස්තරකොට දක්වන්නාහු **පාතිමොක්ඛ සංවර සංවුතා **යනාදිය වදාළ සේක.
එහි **පාතිමොක්ඛ සංවර සංවුතා** ප්‍රාතිමෝක්‍ෂ සංවරයෙන් යුක්ත වූවාහු, **ආචාර ගොචර සම්පන්නා** ආචාරයෙන් ද ගෝචරයෙන් ද යුක්ත වූවාහු, **අණුමත්තෙසු** අල්පමාත්‍ර වූ, **වජ්ජෙසු** අකුසල ධර්මයන් භයදස්සාවි භය දක්නා සුළු වූවාහු සමාදාය, මනාකොට ගෙන, **සික්ඛථ, සික්ඛාපදෙසු** ශික්‍ෂාපද අතුරෙහි ඒ ඒ ශික්‍ෂාපද සමාදන්ව, හික්මෙවු. යළිදු, **සමාදාය සික්ඛථ සික්ඛාපදෙසු** යන කිසියම් ශික්‍ෂාපදයන්හි, ශික්‍ෂාපද කොට්ඨාශයන්හි හික්මිය යුතුය. කායික හෝ වාචසික හෝ ඒ සියල්ල මනාව ගෙන හික්මෙවු යනු මෙහි සංක්‍ෂෙප යයි. විස්තර වශයෙන් පාතිමොක්ඛ සංවර ආදි පදයන් විසුද්ධි මග්ගයෙහි කියනු ලද්දාහු වෙති.
**ආකංඛෙය්‍ය චෙ** යනු කුමක් හෙයින් අරඹන ලද්දේද? සීලානිශංස දක්වනු පිණිසය. ඉදින් අළුත පැවිදි වූවන්ට හෝ නැණ හීනයන්ට හෝ මෙබඳු සිතක් වන්නේ නම් භාග්‍යවතුන් වහන්සේ සිල් පුරවු සිල් පුරවා යයි වදාරති. සිල් පිරීමෙහි අනුසස් කවරේද, විශේෂය කවරේද, වැඩීම කවරේද, ඔවුන්ගේ සත්තරස (දාහතක්) ආනිශංස දක්වන්ට මෙසේ වදාළහ. මෙපරිද්දෙන් සබ්‍රම්සරුන්ට ප්‍රියමනාපතාදී ආශ්‍රවයන් නැතිකිරීම අවසන්කොට ඇති, අනුසස් අසාද සිල් පුරන්නාහු නම් ඉතා මැනවැයි කියායි. විෂකණ්ටක වානිජයා මෙනි (විසකණ්ටක=උක්සකුරු)
**විසකණ්ටක වානිජ** යනු උක්සකුරු වෙළෙන්දාට නමකි. හේ වනාහි උක්සකුරු ඛණ්ඩසක්කර (වැලිහකරු) ආදිය ගැලකින් ගෙන පිටිසර ගමකට ගොස් විසකණ්ටක ගනිව්, විසකණ්ටක ගනිව් යයි උද්ඝෝෂණය කළේය. එය අසා ගම්වැසියෝ විස නම් කර්කශ දෙයකි. යමෙක් කයි ද හේ මැරෙයි. කණ්ටක (කටු) ද විද මරයි. මේ දෙකම නපුරුය. මින් ඇති ප්‍රයෝජනය කිමෙක්දැයි ගෙවල් දොරවල් වැසූහ. දරුවන් ද පලවා හැරියහ. මේ දැක වෙළඳ තෙම මේ ගම්වැසියෝ ව්‍යවහාර භාෂාව නොදන්නාහුය. උපායෙන් (බඩු) ගන්වන්නෙමි යයි, ඉතා මධුරය ගනිවු, ඉතා ප්‍රණීතය ගනිවු. උක්සකුරු පැණි-සකුරු සම අගය ලැබෙයි. කුටමාසක, කූටකහාපන ආදියටද ලැබෙයි යයි උද්ඝෝෂණය කළහ. එය අසා ගම්වැසියෝ තුටුපහටු සිත් ඇත්තාහු නික්ම බොහෝ මුදල් දී (බඩු) ගත්තාහුය. එම උපමාවෙහි බුදුරදුන්ගේ මහණෙනි, සීලයෙන් සම්පූර්ණව වාසය කරවු, ශික්‍ෂාපදයන් අතුරෙන් ඒ ඒ ශික්‍ෂාපද මොනවට ගෙන හික්මෙවු යන වචන වෙළෙන්දාගේ විෂකණ්ටක ගණිවු යයි උද්ඝෝෂණය මෙනි. බුදුරදහු ශීලයෙන් සම්පූර්ණව වාසය කරවූ යයි වදාළහ. එතකුදු වුවත් මෙම ශීලය නම් කර්කෂය. හාස්‍ය ක්‍රීඩා ආදියට විරුද්ධය. සීලයෙන් සම්පූර්ණ වූවන්ට අනුසස් කිමෙක්දෝ හෝයි භික්‍ෂූන්ගේ සිතීම ද (විෂකටු) යන මේ දෙකම කර්කෂය. මෙහි අනුසස් කවරේද? යනුවෙන් ගම් වැසියන්ගේ සිතීම මෙනි. බුදුරදුන්ගේ ප්‍රියමනාපතා ආදිකොට ආසවක්ඛය අවසන්කොට සතළොස් අනුසස් ප්‍රකාශ කිරීම පිණිස **ආකංඛෙය්‍ය** යන වචනයට අනතුරුව, එම වෙළෙන්දාගේ අතිමධුරස ගනිවු යනාදි වචනය මෙනැයි දතයුතුයැ.
එහි **ආකංඛෙය්‍ය** ඉදින් බලාපොරොත්තු වන්නේ නම් කැමති වන්නේ නම්, **පියොචස්ස** යනු ප්‍රිය ඇස්වලින් බැලිය යුත්තෙක් සෙනෙහස ඉපදීමට හේතුභූත වූවෙක් වන්නෙම් යයි, කියන ලද්දේ වෙයි. **මනාපො**, යනු ඔවුන්ට මනවඩන්නෙක් නැතහොත් ඔවුන්ගේ සිතින් පැමිණිය යුත්තෙක් මෙත් සිතින් පැතිරිය යුත්තෙකැයි කියන ලද්දේ වෙයි. **ගරු** ඔවුන් ගරුතැන්හි වූවෙක් පාසාණ ඡත්‍රයකට සමාන වේ. **භාවනීයො** ඒකාන්තයෙන් ආයුෂ්මත් තම දතයුත්ත දනී. දැක්කයුත්ත දකී. මෙසේ සම්භාවනාවට පත්වූයේ, **සීලෙස්වෙවස්ස පරිපූරකාරී** චතුපාරිසුද්ධි සීලයෙහිම පරිපූරකාරී වූයේ වන්නේය. අනූන වූ පිරිපුන් ආකාරයෙන් යුක්ත වූයේ වන්නේ යයි කියන ලද්දේ විය. **අජ්ඣත්තං චෙතො සමථ මනුයුත්තො** යනු තමාගේ චිත්ත සමථයෙහි යෙදුනේ මෙහි වූකලී **අජ්ඣත්තං** යනු ද **අත්තනො** යනුද එකම අර්ථයෙහි වේ. අක්‍ෂර පමණි වෙනස, **සමථං** යනු ආධාර අර්ථයෙහි කර්මය වේ. **අනු** යන උපසර්ග හේතුවෙන් මෙම ප්‍රයෝගය සිද්ධ විය. **අනිරාකතජ්ඣානො **බැහැර නොකරන ලද ධ්‍යාන ඇත්තේ නොනට ධ්‍යාන ඇත්තේ හෝ මේ නිරාකරණය නම් බැහැර කිරීම විනාශ කිරීම අර්ථය මැයි. **ථම්භං**, **තිරං**, **කත්‍වා නිවාතවුත්ති** යනාදි තන්හිද මෙම පදයාගේ ප්‍රයෝගය දතයුතුයැ.
**විපස්සනාය සමන්නාගතො **සප්තවිධ අනුපස්සනාවන්ගෙන් යුක්ත වූයේ. **සප්තවිධ අනුපස්සිනා **නම් අනිචචානු පස්සනා, දුක්ඛානුපස්සනා, අනත්තානු පස්සනා, නිබ්බිදානු පස්සනා, විරාගානු පස්සනා, නිරෝධානු පස්සනා, පටිනිස්සගානු පස්සනා යන මොහුයි. ඔවුහු විසුද්ධි මාර්ගයෙහි විස්තර කරන ලද්දාහුය. **බ්‍රෑහෙතා සුඤ්ඤා ගාරානං** ශුන්‍යාගාරයන්ගේ (භාවනාව) වඩන්නේ මෙහිද සමථ විපස්සනා කමටහන් ගෙන රෑ දවල් ශුන්‍යාගාරයට පිවිස, හිඳින්නා වූ මහණ **බ්‍රෑහෙතා සුඤ්ඤාගාරතා **යනුවෙන් දතයුතුයැ. එක භූමකාදි ප්‍රාසාදයෙහි (භාවනා) කරන්නේ ද, ශුන්‍යාගාර භාවනා වඩන්නේ නොම වේ යයි දතයුතුයැ.
මෙතෙකින් තණ්හා විචරිත (තණ්හා ඇසුරුකළ) දේශනාව පළමුකොට තණ්හාවගේ වශයෙන් පටන්ගන්නා ලදී. නමුත් මාන දිට්ඨිහුද තණ්හාවට පදට්ඨාන (ආසන්න කාරණා) බැවින් මාන දෘෂ්ටීන් බැස ක්‍රමයෙන් පපඤ්චත්තය දේශනා වූවා වේ. එසේ මෝ දේශනාතොමෝ පළමුකොට අධිසීල සික්ඛා වශයෙන් ආරම්භ කරන ලද්දේ නමුත් සමථ විදර්ශනාවන් සීලයටම පදට්ඨාන බැවින් සමථ විදර්ශනාවට බැස ක්‍රමයෙන් ශික්‍ෂාත්‍රය දේශනා වීයයි දතයුතුයැ.
මෙහි **සීලෙස්වෙවස්ස පරිපූරකාරී** යන මෙතෙකින් අධිසීල සික්ඛාව කියන ලදී. **අජ්ඣත්තං චෙතොසමථ මනුයුත්තො**, **අනිරාකතජ්ඣානො **මෙතෙකින් අධිචිත්ත සික්ඛා (කියන ලදී) විපස්සනා වශයෙන් අධිපඤ්ඤා සික්ඛා (කියන ලද්දී වෙයි) **බ්‍රෑහෙතා සුඤ්ඤාගාරානං,** මෙයින් සමථ වශයෙන් සුඤ්ඤාගාර වැඩීම, අධිචිත්ත සික්ඛාවද, විපස්සනා වශයෙන් අධිපඤ්ඤා සික්ඛාවදැයි සික්ඛා ද්වය සංග්‍රහකොට කියන ලද්දී වෙයි.
මෙහි ද **අජ්ඣත්තං චෙතො සමථ මනුයුත්තො, අනිරාකතජ්ඣානො** යන මේ පදයන්ගෙන් සීලයෙන් රක්නා ලද, චිත්තෙකග්ගතාවය කියන ලද්දීය. **විපස්සනාය** මේ පදයෙන් සීලය අනුව රකින ලද සංඛාර පරිග්‍රහය කියන ලද්දේය.
කෙසේනම් චිත්ත ඒකග්ගතාවය සීලය රකීද යත්? යම් හෙයකින් යමෙකුට චිත්ත ඒකග්ගතාවය නැද්ද, හෙතෙම ලෙඩක් හටගත් කල්හි, දුකට පැමිණෙයි. හෙතෙම ලෙඩෙන් විසිරුණු සිත් ඇත්තේ සීලය විනාශකොට ද රෝග සංසිඳීම කරන්නේ වෙයි.
යමෙකුට වනාහි චිත්ත ඒකග්ගතාව ඇද්ද, හෙතෙම එම ව්‍යාධි දුක්ඛය දුරුකොට සමවතට සමවදි. සමවන් කෙනෙහි දුක දුරින් වෙන්ව ගියේ වෙයි. ඉතා බලවත් සුවය උපදියි. මෙසේ චිත්තෙකග්ගතා තොමෝ සීලය රකියි.
සංඛාර පරිග්ගහ තෙමේ කෙසේනම් සීලය ආරක්‍ෂා කෙරේද යත්, යමෙකුට සංඛාර පරිග්ගහයක් නැද්ද, ඕහට මගේ රූපය, මගේ විඤ්ඤාණය යයි ආත්මභාවයෙහි බලවත් මගේකමක් ඇතිවෙයි. හෙතෙම දුර්භික්‍ෂා, ව්‍යාධි ආදීන් පැමිණි පැමිණි කල්හි සීලය විනාශ කොටද ආත්මභාවය පෝෂණය කරන්නේ වෙයි.
යමෙකුට සංඛාර පරිග්ගහය ඇද්ද, ඔහුට ආත්මභාවය පිළිබඳව බලවත් මගේකමක් හෝ බලවත් ආදරයක් හෝ නොවේ. හෙතෙම එවන් දුබ්භික්ඛ - ව්‍යාධි - භය ආදියක් පැමිණි කල්හි ඉදින් බඩවැල් පිටත නික්මේ ද, වියලේ ද විශේෂයෙන් වියලි යේ ද, සියක් ප්‍රකාරයෙන් දහස් ප්‍රකාරයෙන් කඩ කඩ හෝ වේද, සීලය විනාශ කොට ආත්මභාවය පෝෂණය කරන්නේ නොම වෙයි. මෙසේ සංඛාර පෝෂණය කරන්නේ නොම වෙයි. මෙසේ සංඛාර පරිග්ගහ තොමෝ සීලය ආරක්‍ෂා කරන්නීය. **බ්‍රෑහෙතා සුඤ්ඤාගාරානං** යන මෙයින් (චිත්තෙකග්ගතා සංඛාර පරිග්ගහ) දෙදෙනාගේම බ්‍රෑහනය, වැඩීම සතතයෙන් ක්‍රියාකාරී වීම දක්වන ලද්දේ, වෙයි.
භාග්‍යවතුන් වහන්සේ යම්හෙයකින් සබ්‍රම්සරුන්ට ප්‍රිය වූවෙක් වන්නෙමියි -පෙ- සැලකිය යුත්තෙක්ද වන්නෙමියි, මේ සතර ධර්මයන්ට කැමති වන්නාහු විසින් කළයුතු අන් කිසිවක් නැද්ද, ඒකාන්තයෙන් සීලාදි ගුණයන්ගෙන් යුක්ත වූවෙක්ම විය යුතුද, මෙබඳු තැනැත්තේ සබ්‍රම්සරුනට ප්‍රිය වූයේ මග වඩන්නේ, ගරුතන්හි වූයේ සම්භාවනීය වූයේ වේද, මෙසේ වදාරණ ලද්දේ ද වෙයි.
(චතුපාරිශුද්ධි සීලයෙන් හා සම්‍යග් දර්ශනයෙන් යුක්ත වූ නවලොව්තුරු දහම්හි පිහිටියා වූ තම කර්මය කරන්නා වූ ඒ පුද්ගලයා ජනතෙම ප්‍රිය කෙරෙයි.)
එහෙයින්, **ආකංඛෙය්‍ය වෙ භික්ඛවෙ, භික්ඛු සබ්‍රහ්මචාරීනං පියො චස්සං -පෙ- භාවනීයො චාති සීලෙස්වෙවස්ස පරිපූරකාරී -පෙ- සුඤ්ඤාගාරානං** යයි වදාරා මෙවිට යම්හෙයකින් ප්‍රත්‍යලාභාදි භාවය ප්‍රාර්ථනා කරන්නහු විසින් ද මෙයම කළයුතු ද අන් කිසිවක් නොකළ යුතු ද, එහෙයින් **ආකංඛෙය්‍ය චෙ භික්ඛවෙ**, **භික්ඛුලාභී අයසං **යනාදිය වදාළහ. මෙහිලා භාග්‍යවතුන් වහන්සේ ලාභය නිමිති කොට සීලාදිය පිරීම නොවදාරත් යයි දතයුත්තේය. මෙහිදී භාග්‍යවතුන් වහන්සේ ලාභය නිමිතිකොට සීලාදිය සම්පුර්ණ කිරීම නොවදාරත් යයි දතයුත්තේය. ඒ එසේමැයි භාග්‍යවතුන් වහන්සේ, **සාසෙසනං ඡින්නකථො න වාචං පසුතං භණෙ ** (ඡින්නකථා ඇත්තෙක් මෙන් වී අවභාස පරිකථා නිමිත්ත විඥප්ති ප්‍රයුක්ත වූ ආහාර සෙවීම පිණිස වූ වචනය නොකියන්නේ යයි) මෙසේ ශ්‍රාවකයන්ට අවවාද කරති. ඒ භාග්‍යවත්හු ලාභය නිමිතිකොට සීලය පිරීම වදාරන්නාහු ද? පුද්ගල අධ්‍යාසය වශයෙන් වදාරණ ලදී. ඒ එසේමැයි. යම් කෙනෙකුට මෙබඳු අදහසක් වන්නේ නම් ඉතින් අපි සිව්පසයෙන් විඩා නොවන්නෙමු නම් සිල් පුරන්ට හැකිවන්නෙමු, යයි කියායි. ඔවුන්ගේ අදහස් වශයෙන් බුදුරදහු මෙසේ වදාළහ. යම් මේ සිව්පසයක් වේද, එය සීලයාගේ කෘත්‍ය සංඛ්‍යාත ආනිශංස යයි. එබැවින් පණ්ඩිත මනුෂ්‍යයෝ ගබඩාකොට තබන ලද්ද ද ගෙන පුත්‍රාදීන්ටත් නොදී තමනුත් පරිභෝග නොකොට සිල්වතුන්ට දෙති. සීලයාගේ කෘත්‍ය නම් වූ අනුසස් දැක්වීම පිණිස දක්වන ලද්දේ වෙයි.
තුන්වන වාරයෙහි **යෙසාහං** යනු **යෙසං+අහං තෙසං තෙකරා** ඒ දෙවියන්ගේ හෝ මිනිසුන්ගේ හෝ මා කෙරෙහි කරන ලද එම ප්‍රත්‍ය සත්කාරයෝ ඒ එසේමැයි. දෙවියෝ ද සිල්වතුන්ට ප්‍රත්‍යය දෙති. හුදු මනුෂ්‍යයෝ පමණක් නොවෙති. ආයුෂ්මත් මහා කාශ්‍යප හිමියන්ට සක්දෙව් රජු මෙනි. **මහප්ඵලා මහානිසංසා** යන මේ දෙක අරුත් වශයෙන් එකකි. බ්‍යඤ්ජන පමණි එහි වෙනස. නොහොත් මහත් වූ ලෞකික සැපයට ප්‍රත්‍ය වේනුයි කෙරෙත්නුයි **මහප්ඵලා **යනු වේ. මහත් වූ ලෝකෝත්තර සැපයට ප්‍රත්‍ය වෙත්නුයි මහානිසංස වේ. ඒ එසේමැයි. සීලාදී ගුණයන්ගෙන් යුක්ත වූවහුට හැන්දක් පමණ දානය ද, පස්රියන් පමණ බිම පන්සලක්ද කොට දෙන ලද්දේ. නොඑක් කල්ප දහස් ගණන් දුර්ගතියෙහි වැටීමෙන් රකියි. අවසන නිවනින් පරිනිර්වාණයට ප්‍රත්‍යයද වෙයි.
මෙහිලා, **ඛීරොදනං අහමදාසිං** යනාදි (කථා වස්තූහු ද, සියලුම ප්‍රේත වස්තු ද, විමාන වස්තු ද සාධකය. එහෙයින් ප්‍රත්‍ය දෙන්නවුන් විසින්, තමා කෙරෙහි කරන ලද සත්කාරයන්ගේ මහත්ඵල භාවය කැමැති වන්නවුන් විසින් ශීලාදී ගුණ යුත්තයන්ම (ප්‍රතිග්‍රාහකයන්) වියයුතු යයි දක්වන සේක.
සතරවන වාරයෙහි, ඥාති නැදි මයිල් පක්‍ෂයෙහි වූවාහු, සාලොහිතා, එක් ලෙසින් බැඳුනා වූ පියා, පියාගේ පියා ආදීහු. **පෙතා** පෙච්චභාවයට (පරලොවට) ගියාහු, **කාලකතා** මළාහු, **තෙසංතං** ඔවුන්ගේ ඒ මා කෙරෙහි පැහැදුනු සිත් ඇති බව හෝ පැහැදුන් සිතින් සිහිකිරීම හෝ සැවව යම් පැවිද්දෙකුගේ කලුරිය කළ පියා හෝ මව අපගේ ඥාති තෙරුන් වහන්සේ සිල්වතෙක, යහපත් දහම් ඇත්තෙකුයි පැහැදුනු සිතින් යුතුව ඒ භික්‍ෂුව සිහිකෙරේද, ඔහුගේ ඒ චිත්තප්‍රසාදය ද ඒ සිහිකිරීම මාත්‍රයද, මහත්ඵල මහානිසංස වූයේම වෙයි. නොයෙක් දහස් ගණන් කල්ප දුගතියෙන් වළකන්ටද, අන්තයෙහි නිවනට පමුණුවන්ටද සමර්ථ වූයේ වෙයි. මෙය වදාරණ ලද්දේමැයි බුදුරදහු විසින්, **යෙ කෙචි භිකඛවෙ, භික්ඛු සීලසම්පන්නො, සමාධි සම්පන්නො, පඤ්ඤා, විමුත්ති, විමුත්ති ඤාණදස්සන සම්පන්නො දස්සනම්පහං භික්ඛවෙ, තෙසං භික්ඛුනං බහූකාරං වදාමි. සවනං අනුස්සතිං අනුපබ්බජ්ජං උපසංඛමනං පයුරුපාසනම්පහං භික්ඛවෙ, තෙසං භික්ඛූනං බහුකාරං වදාමි** යනුවෙන් සහලේ නෑයන්ට තමා කෙරෙහි චිත්තප්‍රසාදයාගේ ද අනුස්මෘතියගේද, මහත්ඵල භාවය කැමැත්තහු විසින් ද, සීලාදි ගුණ යුක්තයෙක්ම විය යුතුයයි දක්වන සේක.
පස්වන වාරයෙහි, **අරති රති රහො අස්සං** අරතියද රතියද, ඉවසන්නේ, මැඩපවත්වන්නේ යටපත් කරන්නේ වන්නෙමි. මෙහි ද **අරති** යනු අධි කුසල ධර්මයන්හි ද පන්ත සේනාසනයන්හි ද උකටලී වෙයි. රති, යනු පංචකාම ගුණයන්හි ඇලීමයි. **න ච මං අරති සහෙය්‍යං** මා ද අරතිය මැඩනොපවත්වන්නේය. නොමඩින්නේය. යටපත් නොකරන්නේය. **උප්පන්නං **හටගත් උපන් යම්හෙයකින් ශීලාදි ගුණ යුක්ත වූයේ, අරතියද, රතියද ඉවසා ද, යටපත් කෙරේ ද, මැඩ සිටී ද, එහෙයින් මෙබඳු වූ ආත්මභාව කැමැත්තහු විසින් ද, ශීලාදි ගුණ යුක්ත වූවෙක්ම විය යුතුයයි දක්වන සේක.
සයවන වාරයෙහි, **භයං** සිත තැති ගැන්මද අරමුණද වේ. **භෙරව** නම් අරමුණමැයි. සෙස්ස පස්වන වාරයෙහි කී ක්‍රමයමැයි. සීලාදි ගුණයෙන් යුත් තැනැත්තේ භයභෙරවයන් ඉවසයි. යටපත් කොට මැඩගෙන සිටී. අරියකොටිවාසි මහාදත්ත තෙර මෙනි.
මගට පිළිපන් මහාදත්ත තෙරුන් වහන්සේ සිත්කලු වනලැහැබක් දැක අද මෙහි මහණදම් කොට යන්නෙමැයි මගින් ඉවත්ව එක් වෘක්‍ෂයක් මුල සඟල සිවුරින් (අසුනක්) පනවා පලක්බඳ වැඩහුන්හ. රුක් දෙවියාගේ දරුවෝ තෙරුන්ගේ සිල් තෙදින් ස්වකීය ස්වරූපයෙන් සිටිය නොහැක්කාහු මහහඬින් කෑගැසූහ. දේවතාවියද සල්ගස සෙලවූවාය. තෙරුන් වහන්සේ නොසෙල්වී වැඩසිටි සේක. දේවතාවිය දුවන්ට පටන් ගත්තීය. දිලිසෙන්ට විය. තෙරුන් සොලවන්ට නොම හැකිවූවාහ. අනතුරුව උපාසක වේසයෙන් අවුත් වැඳ සිටියාය. මේ කවරෙක්දැයි විචාල කල්හි වහන්ස, මම තෙල රුකෙහි අධිගෘහිත දේවතාවා වෙමියි කීවාය. තී, තෙල විකාර කෙළෙහිද? එසේය වහන්ස, කුමක් හෙයින්ද? විචාරණ ලද්දේ මෙසේ කීවාය. වහන්ස, ඔබගේ සිල් තෙදින් දරුවෝ ස්වකීය ස්වභාවයෙන් සිටිය නොහැක්කාහු මහකොට හැඬූහ. මම ඔබ පලවා හරින්ට මෙසේ කෙළෙමියි (කීවාය)
තෙරුන් වහන්සේ මෙසේ කී සේක. වැලි කුමක් හෙයින්ද වහන්ස මෙහි නොවිසුව මැනව. මට අපහසු යයි පළමුකොටම නො කීයෙහි ද, දැන්වූ කලී කිසිවක් නොකියව, අරියකොටියවැසි මහදත්ත තෙම, අමනුෂ්‍යයන්ට බියෙන් ගියේය යන වචනයෙන් ලැජ්ජා වෙමි. මම මෙහිම වසන්නෙමි. ඒ වනාහි අද එකදවසක් යම්කිසි තැනක වාසය කරවයි යි මෙසේ සීලාදි ගුණයෙන් යුක්ත වූයේ භය, භය අරමුණු ඉවසන්නේ වෙයි. එහෙයින් තමා මෙබඳු වූවෙක් කොට කැමැත්තහු විසින් ශිලාදි ගුණ යුක්ත වූවෙක්ම විය යුතුයයි දක්වන සේක.
සත්වන වාරයෙහි **ආභිචෙතසිකානං, අභිචෙත** නම් ඉතා අභික්කන්ත වූ (මනවඩන) විසුද්ධ වූ චිත්තය අධිචිත්තය යයි කියනු ලැබේ. විසුද්ධ චිත්තයෙහි ඇතිවූවාහු, අභිචෙතසික නම් වේ. **දිට්ඨ ධම්ම සුඛ විහාරානං,** ඉහාත්මයෙහි සැප විහරණ ඇති. දිට්ඨධම්ම යනුවෙන් ප්‍රත්‍යක්‍ෂ වූ ආත්මභාවය කියනු ලැබේ. එහි සැපවිහරණ වූයේය යන අර්ථයි. රූපාවචර ධ්‍යානයට මේ නමකි. ඒ රූපාවචර ධ්‍යානයට පැමිණ හුන්නාහු ධ්‍යානලාභීහු, මේ ආත්මභාවයෙහිම, පිරිසිදු වූ නෙක්ඛම්ම සැපය විඳිත්, එහෙයින් දිට්ඨධම්ම සුඛ විහාරානි යයි කියනු ලැබෙත්.
**නිකාමලාභි**, පහසුවෙන් ලබනසුලු වූයේ, තමාගේ කැමැත්ත පරිදි ලබනසුලු වූයේ, කැමති කැමති මොහොතෙහි සමවදින්ට සමර්ථ වූයේ යයි කියන ලද්දේ වෙයි.
**අකිච්ඡලාභී** සැපසේම විරුද්ධ ධර්මයන් විෂ්කම්භනය කොට සමවැදීමට සමර්ථයයි කියන ලද්දේ වෙයි. **අකසිරලාභි**, පීඩාවක් නොමැතිව මහත් ලෙස ලබනසුලු වූයේ, පරිච්ඡෙද කිරීම පරිදිම නැගී සිටීමට සමර්ථ වූයේ යයි කියන ලද්දේ වෙයි. ඇතැමෙක් ලාභී වූයේම වෙයි. එතකුදු වුවත් කැමති කැමති මොහොතෙහි සමවදින්ට නොහැකි වෙයි. කිසිවෙක් එසේ සමවදින්ට සමර්ථ වෙයි. උවදුරු දුකසේ දුරු කරයි. කිසිවෙක් එසේත් සමවදියි. උවදුරුද පහසුවෙන්ම විෂ්කම්භනය කරයි. නාලිකා (හෝරා) යන්ත්‍රයක් මෙන් සම්පූර්ණ වූ කල්හිම නැගීසිටින්ට නොහැකි වෙයි. යමෙක් වනාහි මෙම ත්‍රිවිධ සම්පත්තියම කැමති වේද, හෙතෙම ශීලයන්ව සම්පූර්ණ කරනසුලු වූයේ වන්නේය.
මෙසේ අභිඥා පාදක ධ්‍යානය කී කල්හි කිසි අයුරකින් අභිඥාවන්ගේ වාරය ආයේ ද, එතකුදු වුවත් භාග්‍යවතුන් වහන්සේ එය නොගෙන, යම් හෙයකින් හුදෙක් අභිඥාපාදක ධ්‍යානයෝ ද, අභිඥාවෝ ද, ශීලයන්ගේ ආනිශංස නොවේද, වැලිදු සතර අරූපාවචර ධ්‍යනයෝද යටත් පිරිසෙන් තුන් ආර්යමාර්ගයෝ ද, ආනිශංසය වේද, එහෙයින් ඒ සියල්ල හාත්පසින් ගෙන දක්වන්ට **ආකංඛෙය්‍ය චෙ -පෙ- යෙ තෙ සන්තා** යන ආදිය කීහ.
එහි **සන්තා** යනු අංගයන්ගේ ශාන්ත භාවයෙන් ද, ආරම්මණ ශාන්ත භාවයෙන් ද ශාන්ත වූයේ, විමොක්ඛා, විරුද්ධ ධර්මයන්ගෙන් මිදුනා වූ, අරමුණෙහි අධික ලෙස ඇලුනා වූ **අතික්කම්ම රූපෙ** යනු රූපාවචර ධ්‍යානයන් ඉක්මවා, **යෙ තෙ විමොක්ඛා අතිකම්ම රූපෙ සන්තා** යනුවෙන් පද සම්බන්ධය වේ. සැබව අන්පරිද්දකින් වීනම්, රූපාවචර ධ්‍යානයන් ඉක්මවා කුමක් කෙරෙත්දැයි නොපෙනෙන්නාහුය. **ආරුප්පා** යනුවෙන් අරමුණු වශයෙන් විපාක වශයෙන් ද රූප විරහිත වූ **කායෙන ඵස්සිත්‍වා** නාමකයින් ස්පර්ශකොට පැමිණ, අධිගමකොට යයි කියන ලද වෙයි. සෙස්ස ප්‍රකටමැයි කියන ලදද වෙයි. යම්කිසි මහණ කෙනෙක් මෙම විමෝක්‍ෂයන් ස්පර්ශකොට වසනු කැමැත්තේ වේද, හෙතෙමේද සීලයෙහිම සම්පූර්ණ කළ කෙනෙක් වන්නේය.
නවවන වාරයෙහි, **තිණ්ණං සංයොජනානං** යනු සක්කාය දිට්ඨි, විචිකිච්ඡා, සීලබ්බතපරාමාස නම් වූ බන්ධනයන් තුන, යම් හෙයකින් ඔවුහු ඛන්‍ධ-ගති-භව ආදීන් සමග, ඛන්ධ-ගති-භව ආදීහුද කර්මය හෝ ඵලය සමග යොදවත්ද, එහෙයින් සංයෝජනයෝ යයි කියනු ලැබෙත්. ඛන්ධනයෝය යන අර්ථයි. **පරික්ඛයා,** නැති කිරීමෙන්, **සොතපන්නො** යනු සෝතයට පැමිණියේ **සොත** යනු මාර්ගයට නමකි. **සොතාපන්නො** යන මාර්ග මොහොතෙහි පුද්ගලයා සොත නම් වේ. **සොතො**, **සොතොති හිදං සාරිපුත්ත වුච්චති කතමොනුඛො සාරිපුත්ත සොතොති. අයමෙව හි භන්තෙ අරියෝ අට්ඨංගිකො මග්ගො සෙය්‍යථිදං සම්මාදිටඨි -පෙ- සම්මා සමාධි**, **සොතාපන්නො**, **සොතාපන්නොති හිදං සාරිපුත්ත වුච්චති**, **කතමො නුඛො සාරිපුත්ත සොතාපන්නොති**, **යොහි භන්තෙ ඉමිනා අට්ඨංගිකෙන මග්ගෙන සමන්නාගතො අයං වුච්චති සොතාපන්නො සො යමායස්මා**, **එවං නාමො එවං ගොත්තො ති ** (ශාරිපුත්‍රය, සොත සොත යයි කියනු ලැබේ. ශාරිපුත්‍රය, සෝත නම් කවරේදැයි ස්වාමීනි, මේ අරිඅටඟි මගමැයි. ඒ කවරේද යත්, සම්මාදිට්ඨි -පෙ- සම්මා සමාධි යන මොහුයැ. ශාරිපුත්‍රය, සෝතාපන්නය, සෝතාපන්නයා යනුවෙන් කියනු ලැබේ. ශාරිපුත්‍රය, කවරෙක් වනාහි සෝතාපන්න වූයේද? ස්වාමීනි යමෙක් වනාහි මෙම අරිඅටඟි මගින් යුක්ත වූයේද? මෙතෙම සෝතාපන්න යයි කියනු ලැබේ. ඒ මේ ආයුෂ්මත් තෙම, මෙනම් ඇත්තේ මෙනම් ගෝත්‍ර ඇත්තේ වේයයි) මෙහි වනාහි මාර්ගයෙන් ඵලයට නාමය දෙන ලදී. එහෙයින් ඵලස්ථ වූයේ සෝතාපන්න යයි දතයුතුය.
**අවිනිපාතධම්මො** නපුරුකොට (අපාය ආදියෙහි) වැටෙත්නුයි විනිපාත නම් වේ. ඔහුට විනිපාත ධර්ම නැත්තේනුයි අවිනිපාතධම්ම නම් වේ. තමා අපායයන්හි නො උපදවන ස්වභාව ඇත්තේ යයි කියන ලද්දේ වෙයි. කුමක් හෙයින්ද යත්, අපාය ගාමිනී වූ යම් ධර්ම කෙනෙක් වෙත්ද, ඒ ධර්මයන් ප්‍රහීණ වූ බැවිනි. සම්බෝධිය උතුම් වූ මාර්ගය වූයේ උතුම් වූ ගතිය වූයේ මොහුට නුයි **සම්බොධි පරායනො** නම් වේ. මතු තුන්මගට අවශ්‍යයෙන්ම පැමිණෙන්නේය යන අර්ථයි. කුමක් හෙයින්ද යත්, ලබන ලද පළමු මග ඇති බැවිනි. **සීලස්සෙව** මෙවැන්නක් සිදුවීමට සීලය සම්පූර්ණ කරන සුලුවූයේම වන්නේ යයි (දතයුතුයැ)
දසවන වාරයෙහි, පළමු මගින් නැසූ සංයෝජන තුනද සකදාගාමී මාර්ගයාගේ ගුණ කථනය සඳහා කියන ලද්දාහු වෙති. **රාග දෝස මෝහානං තනුත්තා** යන මොවුන්ගේ තුනීභාවයෙන් තුනී බව කිරීමෙන් යයි කියන ලද වෙයි. එහි කරුණු දෙකකින් තුනී බව දතයුතුයි. හේතු රහිතව ඉපදීමෙන් ද, පරියුට්ඨාන (නැගී සිටීම) මදබැවින්ද යනුයි. සැබෑව සකදාගාමී පුද්ගලයා හට සංසාරික මහජනයාට මෙන් කෙලේසයෝ නිතර නො උපදිති. ඇතැම් විටෙක උපදිත්. ඉතා විරලාකාරව තුනීව වපුරන ලද කෙත ගොයම් මෙනි. යලි උපදින්නාහුද වට්ටගාමී සත්ත්වයන්ට මෙන් මඩිමින් පැතිරෙමින් වියමින් අන්ධකාර කරමින් නො උපදිත්, මද මදව උපදිත්, තුන් ආකාරව වලාපටලයක් මෙන් මැසි පියාපතක් මෙන්ද උපදිත්.
එහි (කෙචි ථෙරා) කිසි තෙරකෙනෙක් මෙසේ කියති. සකදාගාමී පුද්ගලයාගේ කිලේසයෝ නිතර නො උපදිත්. කිසිවිටක කලකින් උපදිත්. බහුල වූවාහුම උපදිත්. ඒ එසේමැයි. ඕහට පුත්‍රයෝ ද දුහිතෘහු ද දක්නා ලැබෙත් යයි, මේ වනාහි අප්‍රමාණයි. යම්හෙයකින් පුත්‍රදුහිතෘහු අඟපසඟ පරාමර්ෂණ මාත්‍රයකිනුත් වෙන්ද, එහෙයිනි. හේතු රහිතව ඉපදීමෙන්ද සමුදාචාරයාගේ (නැගීසිටීම) මද බැවින්දැයි මේ දෙකරුණකින් ඔහුගේ කිලේසයන්ගේ තුනී බව දතයුතුයි.
**සකදාගාමි** වරක් පැමිණෙන ස්වභාව ඇත්තේ **සකිදෙව ඉමං ලොකං ආගන්ත්‍වා** එක්වරක් මේ මිනිස්ලොවට පටිසන්ධි වශයෙන් පැමිණ, යමෙක් වනාහි මෙහිද සකදාගාමි මාර්ගය වඩා, අනතුරුව මෙහිම පිරිනිවේද, හෙතෙමේත් මෙහි නොගන්නා ලදී. යමෙක් මේ ලෝකයෙහි මාර්ගය වඩා දෙව්ලොව ඉපිද එහි පිරිනිවේද, යමෙක් දෙව්ලොව මාර්ග වඩා එහිම පිරිනිවේ ද, යමෙක් දෙව්ලොව මාර්ග වඩා මේ මිනිස් ලොව ඉපිද පිරිනිවේ ද, හෙතෙමේත් නොගන්නා ලදී. යමෙක් වනාහි, මේ ලෝකයෙහි මාර්ග වඩා දෙව්ලොව උපන්නේ, එහි ආයුෂ ඇතිතාක් සිට නැවත මේ ලෝකයෙහි ඉපිද පිරිනිවේද, මෙතෙම මෙහි ගන්නා ලදැයි දතයුතුයැ. **දුක්ඛස්සන්තං කරෙය්‍ය,** වට්ට දුක්ඛයාගේ අන්තය පිරිසිඳ දැනීම කරන්නෙමි. **සීලෙස්වෙව** මෙවන් තත්ත්වයකට පත්වනු කැමැත්තහු විසින් සීලයාගේ පරිපූරකාරී වන්නේ යයි (දතයුතුය).
එකලොස්වන වාරයෙහි, **පඤ්චන්නං **යනු ගණන පරිච්ඡෙද කිරීමයි. **ඔරං භාගියානං**, **ඔරං** යනු යට කියනු ලැබේ. යට භාජනය කරන්නා වූ යන අර්ථයි. කාමාවචර දිව්‍ය ලෝකයෙහි උපතට හේතු වේ යනු මෙහි අදහසයි. **සංයෝජනානං** බන්ධනයන්ගේ, ඒවා කාමරාග, ව්‍යාපාද සංයෝජනයන් සමග කලින් කියන ලද සංයෝජනයන්ම දතයුත්තාහ. ඒ එසේමැයි. යමෙකුගේ එම සංයෝජනයෝ අප්‍රහීණ වූවාහු වෙත්ද, හෙතෙම යම් හෙයකින් භවාග්‍රයෙහි උපන්නේ වේද, එතකුදු වුවත් හෙතෙම ආයු ගෙවීමෙන් කාමාවචරයෙහි උපදීමැයි. මේ පුද්ගල තෙම ගිලින ලද බිලිය ඇති මසුට උපමා ඇත්තේ ද, දිග නූලකින් පා බඳිනා ලද පක්‍ෂියෙකුට උපමා ඇත්තේ ද, වේ යයි දතයුතුයැ.
**ඔපපාතිකො** මෙය සෙසු යෝනි ප්‍රතික්‍ෂේප කිරීමේ වචනයකි. **තත්‍ථ පරිනිබ්බායි** යනු එම බඹලොවෙහිම පිරිනිවන්පායි. **අනාවත්ති ධම්මො තස්මා ලොකා** යනු බඹලොවින් පටිසන්ධි වශයෙන් නැවත නොඑන ස්වභාව ඇත්තේ, **සීලස්වෙව** මෙබන්දෙක් වන්නට කැමැත්තේ නම් සීලයම සම්පූර්ණ කරන්නේය යනුයි.
මෙසේ අනාගාමි මාර්ගය වදාල කල්හි, යම් හෙයකින් සතරවෙනි මාර්ගයට වාරය ආයේද, එතකුදු වුවත් භාග්‍යවතුන් වහන්සේ එය නොගෙනම, යම්හෙයකින් ආසවක්ඛය. අභිඤ්ඤා, තොමෝම සීලයාගේ ආනිශංස නොවේද, යලිදු ලෞකික පඤ්ච අභිඤ්ඤා ද ආනිශංස වේද, තව ද ඔවුන් ද දක්වන්නට ද, තවද යම්හෙයකින් ආසවක්ඛය වදාළ කල්හි දේශනාව නිමවූවා වන්නේ ද, එහෙයින් අභිඥාවන් සම්පූර්ණ කොට දේශනාව කරනු පිණිස ද, තව ද අනාගාමී මාර්ගයෙහි සිටියහුට සමාධිය උවදුරු වූ කාමරාග, ව්‍යාපාදයන් සහමුලින් නැසූ බැවින් පහසුවෙන් ඉදධි විකුර්වණං සමෘද්ධ වේද, යම් හෙයකින් **අනාගාමි තෙම** සීලයෙන් ද, සමාධියෙන් ද, සම්පුර්ණ කරන සුලු වේද, එහෙයින් සුදුසු ස්ථානයෙහි ලෞකික අභිඥාවන් දක්වනු පිණිස ද, **ආකංඛෙය්‍ය චෙ -පෙ- අනෙකවිහිතං ඉද්ධිවිධං** යන ආදි නයින් ආවා වූ පංචවිධ අභිඥාවන්ගේම භාවනා ක්‍රමය සමග පාලි වර්ණනාව විසුද්ධි මාර්ගයෙහි කියන ලද්දීය.
සවන අභිඥාවෙහි **ආසවානං ඛයා** රහත් මගින් සියලු කෙලෙස් ප්‍රහීණ කිරීමෙන්, **අනාසවං** ආසව රහිත, **වෙතො විමුත්තිං පඤ්ඤා විමුත්තිං** මෙහි **චෙතො** යන පදයෙන් රහත්ඵල සම්පයුත්ත සමාධිය ද, පඤ්ඤා යන පදයෙන් ඒ හා යෙදුන පඤ්ඤාව ද කියන ලද්දීය. එහි සමාධිය රාගයෙන් මිදුන බැවින් චෙතො විමුත්ති නම් වේ. ප්‍රඥාව අවිද්‍යාවෙන් මිදුන බැවින් පඤ්ඤා විමුත්ති යයි දතයුතුයැ. භාග්‍යවතුන් වහන්සේ මෙසේ ද වදාරණ ලදී. **යො භිස්ස භික්ඛවෙ සමාධි තදස්ස සමාධින්‍ද්‍රියං යාහිස්ස භික්ඛවෙ පඤ්ඤා තදස්ස පඤ්ඤින්‍ද්‍රියං ඉති ඛො භික්ඛවෙ, රාග විරාග චෙතො විමුත්ති, අවිජ්ජා විරාගා පඤ්ඤා විමුත්ති **යයි. සමථයාගේ ඵලය චෙතො විමුත්ති යයි. විදර්ශනාවගේ ඵලය පඤ්ඤා විමුත්ති යයි දතයුත්තීය.
**දිට්ඨෙව ධම්මෙ** මේ අත්බැව්හිම, **සයං අභිඤ්ඤා සච්ඡි කත්‍වා** තමා විසින්ම ප්‍රඥාවෙන් ප්‍රත්‍යක්‍ෂ කොට, පරප්‍රත්‍යය නැතිව දැන යන අර්ථියි. **උපසම්පජ්ජ විහරෙය්‍ය**, පැමිණ සපයාගෙන වාසය කරන්නෙමි. **සිලෙස්වෙව** මෙසේ සියලු ආසව ධර්ම කම්පාකොට හැර චෙතො විමුත්තියට ද, පඤ්ඤා විමුත්තියට ද පැමිණෙන්නට කැමැත්තේද සීලයම සම්පූර්ණ කළ යුතු වන්නීය.
මෙසේ බුදුරදහු ශීලානිශංස කථාව රහත් බව තෙක් වදාරා ඒ සියලුම ශීලානිශංස කථා හකුලා දක්වන සේක් නිගමනය වදාළහ. **සම්පන්න සීලා භික්ඛවෙ, -පෙ- ඉදමෙතං පටිච්ච වුත්තං** යනු එහි සංක්‍ෂෙප අර්ථයයි. ‘මහණෙනි, සීලයෙන් සම්පූර්ණව වාසය කරමු. -පෙ- ශික්‍ෂාපදයන් අතුරෙන් ඒ ඒ ශික්‍ෂාපදය මොනවට ගෙන හික්මෙව් යයි **ඉති යන්තං වුත්තං** ඒ යමක් මවිසින් මෙසේ කියන ලදද, ඒ සියල්ල සීලයෙන් සපිරි මහණ සබ්‍රම්සරුන්ගේ කැමති බව, මනාප බව ගරු බව සම්භවනා කටයුතු බව පිණිස වූයේ, සිවුපස ලැබීම පිණිස දායකයන්ට මහත්ඵල ගෙනදෙන්නේද, (වෙයි) පෙර ඥාතීන් සිහිකිරීම පිළිබඳ චේතනාවට ඵල මහන් තත්වය ඇතිකරන්නේද, (වෙයි) (එසේම) අරති-රති ඉවසන්නේ භයභේරවයන් ඉවසන්නේ, රූපාවචර, අරූපාවචර ධ්‍යානයන් ලබනසුළු වූයේ යටත් පිරිසෙන් තුන් සමණ ඵලයන් පංච ලෞකික අභිඤ්ඤා ආසවක්ඛය ඤාණය යන මේ ගුණයන් ද තෙමේ විසිට්ඨ ඤාණයෙන් පසක් කරන්නේ වෙයි. මේ සඳහා කියන ලද්දේ යයි දතයුතුයැ.
වත්ථුපම සූත්‍ර වර්ණනාව
**එවං මෙ සුතං,** යනු වත්‍ථ සූත්‍රයයි. එහි **සෙය්‍යථාපි භික්ඛවෙ වත්‍ථං** යනුවෙන් මහණෙනි, වස්තරයක් යම්සේ ද, මේ උපමා වචනයකි. උපමාව ප්‍රකාශ කරන්නා වූ භාග්‍යවතුන් වහන්සේ කිසිතැනෙක්හි උපමාව පළමුකොට දක්වා පසුව අර්ථය දක්වන සේක. කිසිතැනෙක්හි පළමුකොට අර්ථය දක්වා පසුව උපමාව දක්වයි. කිසිතැනෙක්හි උපමාවෙන් අර්ථය පිරිවරා දක්වති. කිසිතැනෙක්හි අර්ථයෙන් උපමාව පිරිවරකොට දක්වති. ඒ එසේමැයි. භාග්‍යවතුන් වහන්සේ,
**සෙය්‍යථාපස්සු භික්ඛවෙ, ද්වෙ අගාරා සද්වාරා තත්‍ථ චක්ඛුමා පුරිසො මජ්ඣෙ ඨිතො පස්සෙය්‍ය **යනුවෙන් සියලුම දේවදූත සූත්‍රය උපමාව පළමුකොට දක්වා පසුව අර්ථය දක්වා වදාළහ.
**තිරොකුඩ්ඩං තිරොපාකාරං තිරොපබ්බතං අසජ්ජමානො ගච්ඡති සෙය්‍යථාපි ආකාසෙ** යන මේ ආදි නයින් සියලු ඉද්ධිවිධි, අර්ථය පළමුකොට දක්වා පසුව උපමාව දක්වමින් වදාළහ.
**සෙය්‍යථාපි බ්‍රාහ්මණ, පුරිසො සාරත්‍ථිකො සාරගවෙසි** යනාදි ක්‍රමයෙන්ම සියලු චූල සාරොපම සුත්‍රය උපමාවෙන් අර්ථය පිරිවරකොට වදාළහ.
**ඉධපන භික්ඛවෙ, එකච්චෙ කුලපුත්තා ධම්මං පරියාපුණන්ති සුත්තං -පෙ- සෙය්‍යථාපි භික්ඛවෙ, පුරිසො අලගද්දත්‍ථිකො,** යනාදි ක්‍රමයෙන් වනාහි සියලුම අලගද්ද සූත්‍රය. මහාසාරොපම සූත්‍රය යන මේ සූත්‍රයන් අර්ථයෙන් උපමාව පිරිවර කොට දක්වමින් වදාළහ.
භාග්‍යවතුන් වහන්සේ මෙහි පළමුකොට උපමාව දක්වා පසු අර්ථය දක්වන සේක. කුමක් නිසා භාග්‍යවත්හු මෙසේ දක්වන සේක් ද යත් පුද්ගලාධ්‍යාය වශයෙන් හෝ වෙයි. දේශනා විලාසයක් වශයෙන් හෝ වෙයි. එය එසේමය.
යම්කිසි පුද්ගල කෙනෙක් පළමුකොට උපමාව දක්වා, කියනු ලබන අරුත පහසුවෙන් අවබෝධ කෙරෙත් ද, ඔවුනට පළමුකොට උපමාව දක්වති. සියලු තන්හිම (අරුත්) මේ ක්‍රමයමැයි.
යම් ධර්ම ධාතුවක් වේද, එය මනාකොට අවබෝධ කළ හෙයින් එසේ හෙයින් මෙම දේශනා විලාසයන්ට, පත් ධම්මිස්සර වූ ධම්මරාජ වූ ඒ භාග්‍යවත්හු යම් යම් පරිදි කැමැති වේද, එපරිද්දෙන් ධර්මදේශනා කෙරෙත් යයි. පුද්ගල අධ්‍යාශය වශයෙන් හෝ දේශනා විලාස වශයෙන් හෝ මෙසේ දක්වන්නේ යයි දතයුතු යැ.
එහි, **වත්‍ථං** පියවි පිරිසිදු වස්ත්‍රයක්, සංකිලිට්ඨං මලග්ගහිතං බාහිර වූ පස් ධූලි ආදියෙන් කිලිටි වූ දහදිය දැලි ආදි මලයෙන් ගන්නා ලද බැවින් (මලග්ගහිත) මලගන්නා ලද, **රංගජාතෙ**, මෙහි රංගයම රංගජාත නම් වේ. **උපසංහරෙය්‍ය** එළවන්නේ නම්, **යදිනීලකාය,** නීල වර්ණය පිණිස යයි කියන ලද්දේ විය. සියලු තන්හි මෙසේය. ඒ එසේමැයි. රදාතම, නිල්පැහැය පිණිස (සායම්) යොදන්නේ ලොහො නිල, පලාවග නිල, ආදී වූ නිල් පැහැයෙන් පෙන්වයි. පීත (කහ) වර්ණය පිණිස යොදන්නේ කිණිහිරි මල සමාන වූ කසාවන් පැහැයෙන් ද ලෝහිත වර්ණය පිණිස යොදන්නේ බඳු වදමල් සමාන වූ රත් පැහැයෙන් ද, මදට පැහැය පිණිස යොදන්නේ කණේරුමල් සමාන වූ මද රත් පැහැයෙන් ද, පෙනේ. එයින් කියන ලදී. **යදි නීලකාය, යදි පීතකාය, යදි ලොහිතකාය යදි මඤ්ජෙට්ඨකාය** යයි
**දුරත්ත වණ්ණමෙවස්සා** නපුරුකොට රඳනා ලද්දක්ම වන්නේය. **අපිරිසුද්ධ වණ්ණ මෙවස්සා** ඒ වස්ත්‍රයාගේ නිල් පැහැයද සෙසු පැහැයන්ද, පිරිසිදු නො වන්නේය. සැබව, එබඳු වස්තරය නිල්සායම් බඳුනේ බහාලන ලද්දේ නමුදු මනා නිල්පැහැයක් නො වෙයි. සෙසු පීතකාදි බඳුන්හි බහාලන ලද්දේ ද, මනා වූ පීතාදි වර්ණයන් නො වෙයි. මලානික වූ, නිල් කටුකරඩු, කිණිහිරි බඳුවද කනේරු මල් මෙන් වූයේ වෙයි. **තංකිසස හේතු**, එම වස්ත්‍රය කවර හේතුවක් නිසා කවර කාරණයක් නිසා, මෙබඳු වීද, එම වස්ත්‍රයෙහි එම රංගජාතය කවර හේතුවක් නිසා මෙබඳු දුර්වර්ණයක් අපිරිසිදු වර්ණයක් වීද යත්, යම් හෙයකින් වස්ත්‍රයාගේ කිලිටිභාවය මය. අන් කිසිදු කරුණක් නිසා නොවේ. එහෙයින් **අපරිසුද්ධත්තා භික්ඛවෙ, වත්‍ථස්ස** යයි වදාළහ.
**එවමෙව** යනු උපමාව ඉදිරිපත් කිරීමයි. **චිත්තෙ සංකිලිට්ඨෙ** චිත්තයාගේ කිලිටි බවක් ඇති කල්හි කවර හෙයකින් භාග්‍යවතුන් වහන්සේ කිලිටි වස්ත්‍රයකින් උපමාව කළේද යත්, උත්සාහයාගේ ප්‍රතිඵලය දැක්වීම පිණිසයි. යම්සේ අමුතුවෙන් පැමිණි කිලිටිවලින් කිලිටි වූ වස්ත්‍රය පියොවින්ම පඬුවන් පැහැ ඇති බැවින්, නැවත සෝදන්නේද, පඬුවන් පැහැයම වේ. එහි උපතින්ම කළු වූ එළු ලොමෙහි මෙන් ව්‍යායාමය නිෂ්ඵල වූයේ නොවේද, එසේ සිතද, ආගන්තුක වූ කෙලෙසුන්ගෙන් කිලිටි වූයේ, ස්වභාවයෙන්ම එය සියලුම පටිසන්ධි භවාංග වාරයෙහි, පඬුවන් වූයේම වෙයි. වදාළේමය. **පභස්සරමිදං භික්ඛවෙ, චිත්තං තඤ්චඛො ආගන්තුකෙහි උපක්කිලෙසෙහි උපක්කිලිට්ඨං** (මහණෙනි, මේ භවාංග චිත්තය පිරිසිදුය. එය ආගන්තුක වූ උපක්ලේශයන්ගෙන් කිලිටි වෙයි.) එය පිරිසිදු කරනු ලබන්නේ පිරිසිදු කළ හැකිය. ඒ සඳහා වූ උත්සාහය නිෂ්ඵල නොවේ. මෙසේ උත්සාහයාගේ සඵල බව දැක්වීම පිණිස කිලිටි වස්ත්‍රයෙන් උපමාව කළේයයි දතයුතුයැ.
**දුග්ගති පාටිකංඛා** මෙබඳු (කිලිටි) සිත ඇති කල්හි දුගතිය කැමතිවිය යුත්තීය. දුගතියටම මෙතෙම පැමිණෙන්නේය. අන් තැනකට නො පැමිණේ. මෙසේ දුගතියම කැමතිවිය යුත්තීය. අවශ්‍යයෙන්ම විය යුත්තක් යයි කියන ලද්දේ වෙයි. ඕ දුගති තොමෝ පටිපත්ති දුග්ගති, ගති දුග්ගති ය යනුවෙන් ද්විධ වන්නීය. පටිපත්ති දුග්ගති තොමෝ ද ආගාරිය පටිපත්ති දුග්ගති, අනගාරිය පටිපත්ති දුග්ගති යනුවෙන් ද්විධ වන්නීය.
ඒ එසේමැයි. අගාරික තෙමේ, අපිරිසිදු සිතින් ප්‍රාණින් නසයි. සොරකම් කරයි, සියලු දස අකුසල කර්මපථය සපුරයි. මේ ඔහුගේ අගාරි පටිපත්ති දුග්ගතිය නම් වන්නීය. හෙතෙම එහි සිටියේ කය බිඳීමෙන් (මරණින් මතු) නිරයට (උත්පත්ති වශයෙන්) පැමිණෙයි. තිරිසන් ලෝකයටද, ප්‍රේත ලෝකයටද යයි, මේ ඔහුගේ දුග්ගති ගතිය නම් වේ.
අනගාරික තෙමේ ද, සසුනෙහි පැවිදි වූයේ, කිලිටි සිත් ඇත්තේ, දූත භාවයෙන් යවන ගමනට යයි ද, වෙදකම් කෙරේ ද, සංඝභේදය පිණිස චේතිය භේදය පිණිස, උත්සාහ කෙරේද, වෙළු දානාදියෙන් ජීවිකාව කෙරේ ද, සියලුම අනාචාරයත් අගෝචරයත් සම්පුර්ණ කෙරේද, මේ ඔහුගේ අනගාරිය පටිපත්ති දුග්ගතියයි, හෙතෙම එහි සිටියේ, මරණින් මතු අපායෙහි උපදියි. තිරිසන් යෝනියෙහිද, ප්‍රේත විෂයෙහිද උපදියි. ශ්‍රමණ යක්‍ෂ නම් වූ ප්‍රේතයෙක් වෙයි. ඇවිලගත් සගල සිවුරු ආදියෙන් යුත ගිනිගෙන දිලිසෙන සිරුරු ඇතිව, මහත් වූ ශබ්ද කරමින් හැසිරෙයි. මේ ඔහුගේ **ගති** දුගතියයි.
**සෙය්‍යථාපි** යනුවෙන් කුසල පක්‍ෂය දැක්වීම ආරම්භ කරන ලද්දේ වෙයි. එහි අර්ථය, අකුසල පක්‍ෂයෙහි කියන ලද්දට විරුද්ධ ක්‍රමයෙන් දතයුතුයැ. මෙහිදු සුගතිය වනාහි, පටිපත්ති සුගති, ගති සුගති යයි ද්විධ වන්නීය. පටිපත්ති සුගතිය ද අගාරිය පටිපත්ති සුගති, අනගාරිය පටිපත්ති සුගති යයි ද්විධ වන්නීය. අගාරික (ගිහි) තෙම පිරිසිදු සිතින් යුතුව ප්‍රාණඝාතයෙන් වළකියි. සොරකමින් වලකියි. සියලු දසකුසල කර්මපථය සම්පුර්ණ කරයි. මේ ඔහුගේ අගාරිය පටිපත්ති සුගතියයි. හෙතෙම එහි පිහිටියේ, මරණින් මතු උසස් මිනිසත් බැවිද උසස් දෙව් බැව්ද, ලබයි. මේ ඔහුගේ සුගති ගතියයි.
පැවිදි තෙමේ ද මේ ශාසනයෙහි, පැවිදිව, පිරිසිදු සිත් ඇත්තේ, සිව්පිරිසිදු සිල් පිරිසිදු කෙරෙයි. කෙලෙස් ධුතාංගයන් සමාදන් වෙයි. අටතිස් අරමුණු අතුරෙහි තමන්ට අනුරූප වූ කමටහනක් ගෙන වන සෙනසුන් ඇසුරු කරමින් කසිණ පරිකර්ම කොට ධ්‍යාන සමවත් උපදවයි. සෝවාන්මග වඩයි. අනාගාමි මග වඩයි. මේ ඔහුගේ අනගාරිය පටිපත්තිවල සුගතියයි. හෙතෙම එහි සිටියේ මරණින් මතු මනුෂ්‍ය ලෝකයෙහි තුන්මහ කුලවල හෝ සවැදෑරුම් කාමාවචර දේවලෝකවල හෝ දසවිධ බ්‍රහ්ම ලෝකයෙහි හෝ, පඤ්ච සුද්ධාවාසයෙහි හෝ සතර අරූපාවචර ලෝකවල හෝ උපදියි. මේ ඔහුගේ ගති සුගතියයි.
මෙසේ අපිරිසිදු සිත ඇතිකල්හි දුගතිය කැමතිවිය යුත්තාහුය. පිරිසිදු සිත් ඇතිකල්හි සුගතිය කැමතිවිය යුත්තාහුයයි කියා, මෙවිට මේ උපක්ලේශයක් හේතුකොට සිත කිලුටු වූයේ වේද, ඔවුන් දක්වන්නේ **කතමෙච භික්ඛවෙ චිත්තස්ස උපක්කිලෙසා අභිජ්ඣා විසමලොභො** යනාදිය වදාළහ.
එහි තමන් සතු දේවල ඡන්‍දරාගය අභිජ්ඣා නම් වේ. අනුන් සතු දෙයට ඇති ඡන්‍දරාගය විෂම ලෝභ නම් වේ. නැතහොත්, තමන්ගේ බඩු පිළිබඳව හෝ අනුන්ගේ බඩු පිළිබඳව හෝ සුදුසු අයුරින් ලැබූ කල්හි එහි ඡන්‍දරාගය අභිජ්ඣා නම් වේ. නුසුදුසු අයුරින් ලැබූ කල්හි, එහි ඡන්‍දරාගය විසම ලෝභ නම් වේ. තෙරුන් වහන්සේ වනාහි කීහ. කුමක් හෙයින් කොටස් කරවුද, යුත්ත හෝ වේවා, අයුත්ත හෝ වේවා, **රාගො විසමං දොසො විසමං මොහො විසමං** යයි වදාළ හෙයින් කිසි ලෝභයක් විෂම නොවූයේ නොවෙයි. එහෙයින් මෙම ලෝභයම අභිමුඛ කොට සිතීම් අර්ථයෙන් අභිජ්ඣා වේ. විෂම අර්ථයෙන් විෂමය. මෙහි අර්ථය සමානයි. ව්‍යඤ්ජන පමණකිම වෙනස්ය. ඒ, මේ, අභිජ්ඣා විෂම ලෝභය ඉපිද, සිත දූෂ්‍ය කෙරෙයි. බබලන්ට නොදෙයි. එහෙයින් චිත්තයාගේ උපක්කිලෙසයකැයි කියනු ලැබේ.
මේ අභිජ්ඣා විසම ලෝභය යම්සේ ද, එසේම නවවිධ අඝාත වස්තුවෙන් හටගත්තේ **කොධ** නම් වේ.
නැවත නැවත සිත හාත්පසින් බඳනේ උපනාහ නම් වේ. (=බද්ධ වෛරයයි) ගිහියාගේ හෝ පැවිද්දාගේ හෝ කළ හොඳ නසන්නේ **මක්ඛ **නම් වේ. ඒ එසේමැයි. අගාරික තෙම කිසිවෙකු විසින් අනුකම්පා කොට, ඔහුව දිළිඳු බැවින් නගාසිටුවන ලද්දේද, (උසස් තන්හි තබන ලද්දේද) මෑත කාලයෙහි තා විසින් මට කුමක් කරන ලදදැයි මෙසේ ඔහුගේ කළ ගුණය නසයි. අනගාරිය තෙමේද, තමා සාමණේර අවදියේ පටන් ආචාර්යවරයා විසින් හෝ උපාධ්‍යායවරයා විසින් හෝ සිවුපසයෙන් ද, උද්දේශ පරිපුච්ඡාවෙන්ද, අනුග්‍රහ කොට, ධර්මකථාවෙහි හා ප්‍රකරණයන්හි දක්‍ෂ භාවයෙහි හෝ හික්මවන ලද්දේ ද, මෑත කාලයෙහි රාජරාජ මහාමාත්‍යාදීන් විසින් සත්කාර කරන ලද්දේ ගරුකාර කරන ලද්දේ ආචාර්ය උපාධ්‍යායයන් කෙරෙහි අනාදරව හැසිරෙන්නේ මෙතෙම අප විසින් තරුණ කාලයෙහි මෙසේ අනුග්‍රහ කරන ලද්දේ ද වර්ධනය කරන ලද්දේ ද, වෙයි. එසේ වුවත් දැන් සෙනෙහෙ රහිත වූයේ යයි කියනු ලබන්නේ මට තොප විසින් කුමක් කරන ලදදැයි ඔවුන්ගේ එම යහපත් උපකාරය විනාශ කරයි. මෙසේ මේ කළ හොඳ දෙය නසන්නා වූ (මක්ඛය) මකුබව ඉපිද සිත දූෂ්‍ය කරයි. බබලන්ට නොදෙයි. එහෙයින් චිත්තයාගේ උපක්ලේශයකැයි කියනු ලැබේ.
මේ මකුබව යම්සේද, එසේම බහුස්සුත පුද්ගලයන් යටපත්කොට ඉදින් මෙබඳු වූ බහුස්සුතයාට අනියත වූ ගතිය වී නම්, තට හෝ මට කවර විශේෂයක්දැයි උපදනා වු යුගග්‍රාහය **පළාස** නම් වේ.
අනුන්ගේ සත්කාර ආදියට රුචි නොකරන බව **ඉස්සා** නම් වේ.
තම සම්පත් අනුන්ගේ සම්පත් සමග සාධාරණ බව නොඉවසීම මච්ඡරිය නම් වේ.
වංචනික ලෙස හැසිරීම **මායා** නම් වේ. කෛරාටික භාවයෙන් උපදිනු ලබන්නේ **සඨෙය්‍ය** නම් වේ. කපටියා වනාහි ආනන්ද නම් මත්ස්‍යයා මෙන් වේ. ආනන්ද මත්ස්‍යයා වූ කලී මත්ස්‍යයන්ට නකුටද, සර්පයන්ට හිසද දක්වයි. මම ද තොප හා සමාන යයි දක්වන්නට, එසේම මෙම කෛරාටික පුද්ගලයා ද, සුත්තන්තිකයන් වෙත හෝ ආභිධම්මිකයන් වෙත එළඹ ඔවුන්ට මෙසේ කියයි. මම ද තමුන්නාන්සේලා සමගම හැසිරෙමි. ඔබවහන්සේලා මට අනුකම්පා කරන්නේය. මම තමුන්නාන්සේලාව අත්නොහරිමි. මෙසේ මොවුහු මෙතෙම අප කෙරෙහි ගෞරව සහිතය. (සප්පතිසය) ප්‍රධානියෙකු සහිතය යි සිතන්නාහු යයි කියායි. ඕහට කෛරාටික බැවින් උපදින සඨ බව ඇතිවී සිත දූෂ්‍ය කරයි. බබලන්ට නොදෙයි. එහෙයින් චිත්තයාගේ උපක්ලේශයකැයි කියනු ලැබේ.
මේ ශඨ බව යම්සේ ද, එසේ වාතයෙන් පිරුණු හම් පසුම්බියක් (භස්තාවක්) සමාන වූ තද බැවින් දැඩිකොට ගන්නා ලද හිස නොපහත් කරනසුළු තද පැවැත්ම **ථම්භ** නම් වේ. කරන ලද්දට වැඩියක් කිරීම **සාරම්භ** නමි. ඒ සාරම්භය අකුසල වශයෙන් ද කුසල වශයෙන් දැයි දෙපරිද්දකින් ලැබෙයි. ඒ කාරණා දෙක අතුරෙහි අගාරිකයාට අනුන් විසින් කරන ලද අලංකාර ආදිය දැක, ඊට දෙගුණයක්, කිරීමෙන් උපදනේද, අනගාරිකයාට යම්පමණ යම් පමණ මෙරමා ප්‍රගුණ කෙරේ ද කියා හෝ වේ ද, මාන වශයෙන් ඊට දෙගුණයක්, කිරීමෙන් උපදනේ ද, අකුසල වෙයි.
අගාරිකයාට එක් සලාක බතක් දෙන්නා වූ මෙරමා දැක තමා විසින් ද දෙකක් හෝ තුනක් හෝ දෙනු කැමති බැවින් උපදනේද, අනගාරිකයා හට මෙරමා එක් නිකායක් ඉගෙන ගත් කල්හි, මානය නිසා නොව හුදෙක් දැක තමාගේ අලස බව මැඩ නිකාය දෙකක් ගනු කැමති බැවින් උපදනේ ද කුසල් වෙයි. මෙහි වනාහි අකුසල් අදහස් කරන ලදී. එය එසේත්මැයි. මේ **සාරම්හය **ඉපිද සිත දූෂ්‍ය කරයි. බබලන්ට ඉඩ නොදෙයි. එහෙයින් චින්තයාගේ උපක්කිලෙසයකැයි කියනු ලැබේ.
මෙය යම්සේ ද එසේ ජාති ආදිය නිසා චිත්තයාගේ උන්නති වශයෙන් පවතින්නේ **මාන** නමි. අති උන්නති වශයෙන් වූයේ **අතිමාන** නම් වේ. මද ග්‍රහණ ආකාර වූයේ **මද** නමි. කාමගුණයන්හි සිත බැස ගැනීම් වශයෙන් ඇතිවන්නේ **පමාද** නම් එය ඉපිද සිත දූෂ්‍ය කරයි. බබලන්ට ඉඩ නොදෙයි. එහෙයින් චිත්තයාගේ උපක්ලේශයකැයි කියනු ලැබේ.
උපක්ලේශයන් දක්වන්නා වූ භාග්‍යවතුන් වහන්සේ කුමක් හෙයින් ලෝභය ආදිකොට දක්වන ලද්දේ දැයි යත්, ඒ ලෝභයාගේ ප්‍රථම උපත සිදුවන බැවිනි. සැබව, යම්කිසි තැනක උපන්නා වූ සියලු සත්ත්වයන්ට යටත් පිරිසෙන් ශුද්ධාවාස භූමියෙහි උපන්නවුන්ටද සියල්ලට පළමුව භවනිකාන්තිය වශයෙන් ලෝහය උපදී. අනතුරුව තමනට අනුරූප වූ ප්‍රත්‍ය සඳහා ලැබෙන පරිදි අන්‍ය වූ (ක්ලේශයෝ) උපදිති. මේ සොළොස් දෙනම චිත්තයාගේ උපක්ලේශයෝ නොවෙති. මේ ක්‍රමයෙන් වනාහි සියලුම ක්ලේශයෝ ගන්නා ලද්දාහු වෙත් යයි දත යුත්තාහුය.
මෙතෙකින් සංකිලෙස දක්වා දැන් පිරිසිදු බව දක්වන්නාහු, **ස ඛො සො භික්ඛවෙ,** ආදිය වදාළහ. එහි **ඉති විදිත්‍වා** යනු මෙසේ දැන, **පජහති, **සමුච්ඡෙද ප්‍රහාණ වශයෙන් ආර්ය මාර්ගයෙන් ප්‍රහීණ කෙරෙත්.
එහි ක්ලේශයන්ගේ පිළිවෙලින් මාර්ග පිළිවෙලින් යයි දෙවදෑරුම් වූ ප්‍රහාණ දතයුතුය. පළමුකොට කෙලෙස් පිළිවෙලින්, **අභිජ්ඣා විසමලොභ**, **ථම්භ - සාරම්භ මාන අතිමාන මද** මෙ කෙලේසයෝ සයදෙන රහත් මගින් ප්‍රහීණ වෙයි.
**ව්‍යාපාද - කෝධ**, **උපනාහ**, **පමාද** මේ සතර **අනාගාමි මාර්ගයෙන් **ප්‍රහීණ වෙයි.
**මක්ඛ පලාස**, **ඉස්සා මච්ඡිරිය**, **මායා සාඨෙය්‍ය **යන මෙම කෙලෙස් සය සෝතාපත්ති මාර්ගයෙන් ප්‍රහීණ වෙයි.
මාර්ග පිළිවෙලින් සෝවාන් මාර්ගයෙන් - මක්ඛ - පලාස - ඉච්ඡා මච්ඡරිය මායා සාඨෙය්‍ය යන මේ කෙලේසයෝ සය ප්‍රහීණ වෙති.
අනාගාමි මාර්ගයෙන්, බ්‍යාපාද, කෝධ, උපනාහ පමාද යන මේ සතර කෙලේසයෝ ප්‍රහීණ වෙත්.
රහත් මාර්ගයෙන්, අභිජ්ඣා විසම ලෝභ, ථම්භ සාරම්භ මාන අතිමාන මද, මේ සවැදෑරුම් කෙලේසයෝ ප්‍රහීණ වෙත්.
මෙහි වූ කලී මෙම කෙලේසයෝ සෝවාන් මගින් නැසිය යුත්තාහු හෝ සෙසු මගකින් නැසිය යුත්තාහු හෝ වෙත්වා එතකුදු වුවත් අනාගාමි මාර්ගයෙන්ම ප්‍රහාණය සඳහා **අභිජ්ඣා විසම ලොභං චිත්තසස උපක්කිලෙසං පජහති** යනාදිය. වදාළහයි දතයුතුයැ.
මේ මෙහි ප්‍රවේණි මාර්ගාගත වූ සද්භාවයයි. එයද මත්තෙහි සතර මාර්ගය පිළිබඳවම, දැක්වූ හෙයින් යෙදෙයි. ඒ එසේමැයි. තුන්වෙනි මාර්ගයෙන් ප්‍රහීණ වීමෙන් අවශේෂ වූ විෂම ලෝභය ආදීන්ගේ ප්‍රහාණය එයින් වෙයි. සෙස්සන්ගේ ප්‍රහාණය මේ මාර්ගයෙන්ම වෙයි. යමෙකුන් සෝවාන් මගින් ප්‍රහීණ වෙත්ද, ඔවුහුද, ඔවුන් උපදවන නයින් ප්‍රහීණ නොවූ බැවින් අනාගාමී මාර්ගයෙන්ම මනාකොට ප්‍රහීණ වූවාහු වෙත් යයි කිසි ආචාර්ය කෙනෙක් ප්‍රථම මාර්ගයෙන්ම මෙහි ප්‍රහාණය වර්ණනා කෙරෙති. එය පූර්වාපර හා නොගැලපෙයි. කිසිවෙක් විෂ්කම්භණ ප්‍රහාණ යයි කියති. එය ඔවුන්ගේ කැමති වීම් (පිළිගැනීම්) මාත්‍රයක් පමණි.
**යතො ඛො භික්ඛවෙ,** මෙහි **යතො** යනු යම්කලෙක්හි **පහීනො හොති** යනු අනාගාමි මාර්ගක්‍ෂණයෙහි ප්‍රහාණය සඳහාම වදාළහ.
**සො බුද්ධො අවෙච්චප්පසාදෙන** යු මෙය මහණෙනි, යම්කලෙක්හි, විෂම ලෝභය ප්‍රහීණ වූයේ ද හෙතෙම බුදුරදුන් කෙරෙහි -පෙ- අවෙච්ච පසාදයෙන් යුක්ත වේයයි මෙසේ එක එක පදය හා යෙදිය යුතුයැ.
මෙම භික්‍ෂුවට අනාගාමි මාර්ගය සමග ලෝකෝත්තර ප්‍රසාදය පැමිණියේය. ඊට පසු මෑත කාලයෙහි බුදුගුණ, දහම් ගුණ, සඟ ගුණ සිහි කරන්නා වූ ඕහට ලෞකික ප්‍රසාදය උපදී. ඔහුගේ ඒ සියලු ලෞකික ලෝකෝත්තර මිශ්‍ර වූ ප්‍රසාදය දක්වන්නා වූ බුදුරදහු, **බුද්ධෙ අවෙච්චප්පසාදෙන** යනාදිය වදාළහ.
එහි **අවෙච්චප්පසාදෙන** යනු බුද්ධ - ධම්ම - සංඝ ගුණයන්ගේ යථා ස්වරූප අවබෝධයක් ඇති හෙයින්, නිශ්චල වූ වෙනස් නොවන ප්‍රසාදයෙන්, මේ වනවිට යම් ආකාරයකින් සිහිකරන්නා වූ ඒ මහණ හට ඒ අචල වූ ප්‍රසාදය උපදන්නේද, ඒ වූ ආකාරය දක්වන සේක්, **ඉතිපි සො භගවා** යනාදි නයින් ත්‍රිවිධ අනුස්සති කරුණු විස්තර කළ සේක. ඔවුන්ගේ අර්ථ වර්ණනා සර්වප්‍රකාරයෙන් විසුද්ධි මාර්ගයෙහි අනුස්සති කථාවේ කියන ලද්දේය.
මෙසේ ඔහුගේ ලෞකික ලෝකෝත්තර මිශ්‍ර වූ ප්‍රසාදය දක්වා මේ වනවිට කෙලෙස් ප්‍රහාණයද අචල වූ ප්‍රසාදයෙන් යුක්ත බවද ප්‍රත්‍යවේක්‍ෂා කරන්නහුට උපදින සොම්නස ආදි ආනිශංස දක්වමින් **යතොපි ඛො පනස්ස** යනාදිය වදාළහ. ප්‍රත්‍යන්ත දේශයෙහි හටගත් සොර බිය සංසිඳුවා මහා නගරයෙහි වාසය කරන මහරජුට මෙන් අනාගාමි පුද්ගලයා හට, මගේ මේ මේ කිලේසයෝ ප්‍රහීණ වූවාහු යයි තම කිලේස ප්‍රහාණය ප්‍රත්‍යවේක්‍ෂා කරන්නේ, බලවත් සොම්නසක් උපදී. එය දක්වන්නා වූ බුදුරදහු **යතොපි ඛො පනස්ස** යනාදිය වදාළහ.
එහි අර්ථය නම්, යම් ඒ අනාගාමි මහණ කෙනෙක්, බුදුරදුන් කෙරෙහි අචල වූ පැහැදීමෙන් යුක්ත වූයේ වේද, ධර්මය කෙරෙහි, අනුත්තර වූ ලෝකයාගේ පින්කෙත වූ සංඝයා කෙරෙහි අචල වූ පැහැදීමෙන් යුක්ත වූයේ වේද, ඔහු විසින් එම කෙලෙස් යම්කලෙක්හි, අත්හරින ලද්දේ වේද, දුරලන ලද්දේ වේද, තම සීමාවන්ගේ වශයෙන් දුරලන ලද්දේම වේද, ඒ ඒ කෙලෙස් සමූහ වමනය කරන ලද්දේ මුදන ලද්දේ දුරලන ලද්දේ වෙයි. ස්වකීය ස්වකීය අවධි වශයෙන් යනු කෙලෙස් අවධිය මාර්ග අවධිය යයි අවධීහු දෙදෙනෙක් වෙති.
ඒ අවධි දෙක අතුරෙහි කෙලෙස් අවධියෙන් ද යම් කෙලෙස් කෙනෙක් යම් මගකින් නැසිය යුත්තාහු ද ඔවුහු අන්මගකින් නැසියයුතු කෙලෙසුන් හා මිශ්‍ර නොවී, ස්වකීය අවධියෙන්ම (සීමාවෙන්ම) ප්‍රහීණ වූවාහු වෙති. මාර්ග අවධි වශයෙන් ද යම් කෙලෙස් කෙනෙක් යම් හෙයකින් ප්‍රහීණ කළ යුත්තාහු ද ඒ මගින්ම ඔවුහු ප්‍රහීණ වූවාහු වෙති.
මෙසේ ස්වකීය ස්වකීය සීමා (අවධි) වශයෙන් ඒ ඒ කෙලෙස් සමූහය හරින ලද්දේම දුරලන ලද්දේම වෙයි. එය මෙනෙහි කොට ලැබූ සොම්නස් ඇත්තේ එයින් මත්තෙහි ද **බුද්ධෙ අවෙච්චප්පසාදෙන සමන්නාගතොම්හිති ලභති අත්‍ථවෛදං **හෙතෙම බුදුරදුන් කෙරේ අචල ප්‍රසාදයෙන් යුක්ත වූයෙම් වෙමි යි **අර්ථවේදය** (අචල ප්‍රසාදය අරමුණුකොට උපන් සොම්නස) ලබයි කියා සම්බන්ධ වෙයි.
**යතොධි ඛො **යයි ද පාඨයි. ඒ පාඨයාගේ වශයෙන් මේ අර්ථය වෙයි. ඒ මහණ විසින් යම්හෙයකින් අවධිය වර්ජනය කරන ලද්දේ දුරලන ලද්දේ වේද, (කියායි) එහි **යතො** යනු කාරණ වචනයි. යම් හෙයකින් කියන ලද්දේ වේද, **ඔධි** යනුවෙන් යට තුන් මගම කියන ලද්දාහු වෙති. කුමක් හෙයින් ද යත්, යම්හෙයකින් ඒ තුන්මග සීමාකොට කොටස්කොට මතු මගින් ප්‍රහීණ කළයුතු කෙලෙසුන් තබා ප්‍රහීණ කෙරෙත්ද එහෙයින් **ඔධි** යයි කියනු ලැබෙත්.
රහත්මග වූ කලී කිසිදු කිලේසයක් ඉතිරි නොකොට දුරුකෙරෙයි. එහෙයින් **අනොධි** යයි කියනු ලැබේ. මේ භික්‍ෂුව විසින් යට තුන් මගින් දුරුකරන ලද්දේ **යථොධි ඛො පනචත්තං හොති** යයි කියනු ලැබේ. එහි **ඛො පන** යනු නිපාත මාත්‍රයකි. මේ දක්වන ලබන්නේ පිඬු කරන ලද අර්ථයයි. යම්හෙයකින් ඔහු විසින් අවධිය හරින ලද්දේ දුරුකරන ලද්දේ වේද, එසේ හෙයින් එය ප්‍රත්‍යවේක්‍ෂා කොට ලැබූ සොම්නස් ඇත්තේ, එයින් මත්තෙහිද හෙතෙම බුදුරදුන් කෙරෙහි අචල ප්‍රසාදයෙන් යුක්ත වූයෙම් වෙම් යයි **අත්‍ථවේදය** ලබයි කියා පෙළෙහි දැක්වූ පරිද්දෙන් සම්බන්ධය ගතයුතු වේ.
එහි **චත්තං **යන මෙය සකභාවය පරිත්‍යාග කිරීම් වශයෙන් කියන ලදී. **චත්තං** යන මෙය නැවත, නොගන්නා බව දැක්වීම් වශයෙන් ද, **මුත්තං** යන මෙය සන්තතියේ විඳීම් වශයෙන් ද, **පහීනං** යන මෙය මුදන ලද්දහුගේ ද කිසිතැනෙක්හි නොසිටීම දැක්වීම් වශයෙන් ද, **පටිනිස්සට්ඨං** යන මෙය පෙර ගන්නා ලද දුරලීම දැක්වීම් වශයෙන් හෝ ප්‍රතිමුඛව දුරලන බව දැක්වීම් වශයෙන් ද (කියන ලද්දේ වෙයි) භාවනා බලයෙන් මැඩපවත්වා දුරුකළ බව දැක්වීම් වශයෙන් යයි කියන ලද්දේ වෙයි.
**ලභති අත්‍ථවෙදං ලභති ධම්මවෙදං **යන මෙහි බුද්ධාදීන් කෙරෙහි වූ අචල ප්‍රසාදයම කෙලෙසුන්ගෙන් මිදුනු බැවින් **අත්‍ථ** නමි. එළඹිය යුතු බැවිනැයි කියන ලද වෙයි. **ධාරණය** කරන හෙයින් **ධම්ම** නමි. දුගතියෙහි වැටෙන්න නොදෙන බැවිනැයි කියන ලද්දේ වෙයි.
**වෙදො** යනු ග්‍රන්ථය ද, ඤාණය ද, සොම්නස ද (යන අරුත් ගෙන දෙන්නකි) ඒ, එසේමැයි. **තිණ්ණං වොදානං පාරගු**, යනාදි තන්හි ග්‍රන්ථය ‘වෙදය’ යයි කියනු ලැබේ. **යං බ්‍රාහ්මණං වේදගුං ආභිජඤ්ඤං**, **අකිඤ්චනං කාමභවෙ අසත්තං** ආදි තන්හි ඤාණ (අරුතෙහි වේ). **යෙ වෙදජාතා විචරන්ති ලොකෙ** ආදි තන්හි සොම්නස යන අර්ථයෙහි වේ. මෙහි සොම්නස ද සොමනස්ස සම්පයුත්ත ඤාණය අදහස් කරන ලදී. එහෙයින් **ලභති අත්‍ථවෛදං ලභති ධම්මවෙදං** යයි අචල ප්‍රසාදය අරමුණු කොට ඇති සොම්නසද සොමනස්සමය ඤාණයද, ලබා යයි මෙසේ මෙහි අර්ථ දතයුතුය.
නැතහොත් **අත්‍ථවෙදං** යනු අචල ප්‍රසාදය මෙනෙහි කරන්නහුට ලැබෙන්නා වූ උක්තප්‍රකාර වූම වේදයයි. (ඤාණයයි) **ධම්මවෙදං** අචල ප්‍රසාදයට හේතු වූ අවධි (සීමා) වශයෙන් කෙලෙස් ප්‍රහාණය කරන්නහුට උපන් උක්තප්‍රකාර වූම වෙද (ඤාණ) යයි. මෙසේද මෙහි අර්ථය දතයුතුයි. මෙසේ වදාරණ ලද්දේමය. **හෙතුම්හි ඤාණං ධම්ම පටිසම්භිදා හෙතුඵලෙ ඤාණං අත්‍ථපටිසම්භිදා** යනුයි.
**ධම්මූපසංහිතං පාමුජ්ජං** යනුවෙන්, එම අර්ථයද, ධර්මයද, අත්‍ථ, ධම්ම දෙදෙනාගේ ආනිශංස වූ ඤාණයද, ප්‍රත්‍යවේක්‍ෂා කරන්නහු උපන් ප්‍රමෝදය (කියන ලද්දේ වෙයි) එම ප්‍රමෝදය වූ කලී, නිවැරදි ලක්‍ෂණයන්ගෙන් යුතු මෙනෙහි කිරීම් ආකාරයෙන් පැවැති, ධර්මයෙන් යුක්ත වූයේ යයි කියනු ලැබේ.
**පමුදිතස්ස පීති ජායති** යනු, මෙම ප්‍රමෝදයෙන් ප්‍රමුදිත වූවහුට නිරාමිස වූ ප්‍රීතිය උපදී. **පීතිමනස්ස** යනු එම ප්‍රීතියෙන් පිනවන ලද සිත් ඇත්තහුගේ, **කායො පස්සම්භති** කය නිවුනේ, සංසිඳුනු දරථ (=කෙලෙස් දැවිල්ල) ඇත්තේ වෙයි. **පස්සද්ධකායො සුඛං** යනු මෙසේ සංසිඳුනු කාය දරථ ඇත්තේ චෛතසික සුඛය විඳී. **චිත්තං සමාධීයති**, සිත මනාකොට පිහිටුවයි. පුරවන ලද්දක් මෙන් අචලව සිටී.
මෙසේ ඔහුගේ කෙලෙස් ප්‍රහාණයද අචල ප්‍රසාදයෙන් යුක්ත වීමද, මෙනෙහි කිරීමෙන් උපදින්නා වූ සොම්නසත් ආදි ආනිශංස දක්වා දැන්, **යතොපි ඛො පන මෙ **යන මේ වාරයෙන් එම ප්‍රත්‍යවේක්‍ෂාවේ පැවැති ආකාරය දක්වා එම අනාගාමි මාර්ගයාගේ අනුසස් ද, බලය ද දක්වන්නේ, **ස ඛො සො භික්ඛවෙ** යන ආදිය වදාළහ.
එහි **එවං සීලො** ඔහුගේ අනාගාමි මාර්ග සම්ප්‍රයුක්ත වූ සීලස්කන්ධය දක්වන සේක්. **එවං ධම්මො එවං පඤ්ඤො** යනුවෙන් එම අනාගාමි මාර්ග සම්ප්‍රයුක්ත වූ ම සමාධි ස්කන්ධය ද, ප්‍රඥා ස්කන්ධයද දක්වන සේක. **සාලීනං** රත්හල් සුවඳහැල් ආදි වූ අත්කාකාර හැල් සම්බන්ධ වූ පිණ්ඩපාතං, පිණ්ඩපාතය (බත) **විචිත කාලකං** ඉවත්කළ කළු සහල් ඇට ඇති, **නෙවස්ස නං හොති අන්තරාය.** ඒ එබඳු වූ භික්‍ෂූහුගේ ඒ කියන ලද පිණ්ඩපාත භෝජනය, මාර්ගයට හෝ ඵලයට අනතුරු පිණිස නොම වෙයි. ඒ සැබව. ලබන ලද ගුණ ඇත්තහුට එම පිණ්ඩාහාරය, කවර අන්තරායක් කරන්නේ ද යමෙකු නොලත් සතරමග මාර්ගඵලයක් ඇත්තේද එය ලබාගැනීම පිණිස විපස්සනා වඩන්නා වූ ඔහුට එම භෝජනය අනතුරු පිණිස නොම වෙයි. අන්තරාය කරන්ට අසමර්ථ වූයේම වෙයි. කුමක් හෙයින්ද යත්, උක්තප්‍රකාර වූ සීල සමාධි ප්‍රඥාවන්ගේ සංග්‍රහය ඇති මාර්ගයෙන් විසුද්ධ වූ සිත් ඇති බැවිනි.
තව ද යම් හෙයකින් මෙහි මෙසේම කාරණය වේද, එහෙයින් එයට අනුරූප වූ උපමාවක් දක්වන්නේ **සෙය්‍යථාපි** ආදිය වදාළහ.
එහි **අච්ඡං** යනු විශේෂයෙන් පැහැදුනා වූ මල පහවී යාමෙන් **පරිසුද්ධ** නම් වූ, ප්‍රභාස්වර බැවින් **පරියොදාතං** නම් වූ, **උක්කාමුඛං** රන්කරුවන්ගේ කෝව මුඛය රන්කරුවන්ගේ කෝවම මෙහි **උක්කා** නම් වේ. අන් තන්හි පන්දම් ආදියද කියනු ලැබෙත්. **උක්කාසු ධාරියමාතාසු** යයි ආදී තන්හි පන්දම් **උක්කා** යයි කියනු ලැබේ. **උක්කං ඛන්‍ධෙය්‍ය**, **උක්කං ඛන්‍ධිත්‍වා උක්කාමුඛං ආලිම්පෙය්‍ය **යයි ආතන්හි අගුරු කබලය. **කම්මාරානං යථා උක්කා අන්තො ඣායති නොබහි** යන තන්හි කඹුරු උදුනය. **එවං විපාකො උක්කාපාතො භවිස්සති** යයි ආ තන්හි වාත වේගය **උක්කා** යයි කියනු ලැබේ. මෙතැන්හිද, මෙබඳුමය. අන් තැන්වලද, **සණ්ඩාසෙන ජාතරූපං ගහෙත්‍වා, උක්කාමුඛෙ පක්ඛිපති** යයි ආතන්හිද රන්කරුවන්ගේ කෝව උක්කා යයි දතයුත්තීයැ.
එහි මේ උපමා සංසන්දනාවයි. කිලිටි වස්තර මෙන් ද කිලිටි වූ ජාතරූපය මෙන් ද මේ භික්‍ෂුවගේ පෘථග්ජන කාලයෙහි කාමරාග ආදි කෙලෙස් මල අනුව ගිය සිත දතයුතුය. පිරිසිදු ජලය මෙන් ද, උක්කාමුඛය (කෝවේ මුඛය) මෙන් ද අනාගාමි මාර්ගය, දතයුතුය. ඒ ජලයට ද කෝප මුඛයට ද පැමිණ වස්ත්‍රය වස්ත්‍රයාගේ ස්වර්ණ වර්ණයෙහි පිරිසිදු බව මෙනි. ඒ භික්‍ෂුවගේ කියන ලද ප්‍රකාර වූ, සීල-සමාධි පඤ්ඤා සංග්‍රහ වූ අනාගාමි මාර්ගයට පැමිණි විසුද්ධ වු සිත් ඇති බව යයි
**සො මෙත්තා සහගතෙන චෙතසා** යනුවෙන් යථානුසන්ධි වශයෙන් දේශනා තොමෝ පැමිණියාය.
ඒ එසේමැයි, පුච්ඡානු සන්ධි අජ්ඣාසයානුසන්ධි, යථානුසන්ධි යනුවෙන් අනුසන්ධීහු තිදෙනෙක් වෙති.
එහි **එවං වුත්තෙ අඤ්ඤතරො භික්ඛු භගවන්තං එතදවොච, සියා නුඛො භනතෛ බහිද්ධා අසති පරිතස්සනාති, සියා භික්ඛුති භගවා අවොච** යනුවෙන්, මෙසේ විචාරන්නවුන්ගේ, විසඳනා ලද සූත්‍රයන්ගේ වශයෙන් පුච්ඡානුසන්ධිය දතයුත්තේය.
**සියා ඛො පන තෙ බ්‍රාහ්මණ එවමස්ස අජ්ජාපි නූන සමණො ගොතමො අවීතරාගො** යනුවෙන් මෙසේ අනුන්ගේ අදහස් දැන ප්‍රකාශිත සූත්‍රයන්ගේ වශයෙන් අජ්ඣාසයනුසන්ධිය දතයුතුය.
යම් ධර්මයකින් ආදියෙහි දේශනා තොමෝ පිහිටුවන ලද්දේද, ඒ ධර්මයට අනුරූප ධර්මයාගේ වශයෙන් හෝ ප්‍රතිපක්‍ෂ වශයෙන් හෝ යම් සූත්‍රයක මත්තෙහි දේශනා තොමෝ එන්නීද, ඒ සූත්‍රයන් අනුව යථානුසන්ධිය දතයුත්තේය.
ඒ කවරහුද, ආකංඛෙය්‍ය සූත්‍රයෙහි, යට ශීලයෙන් දේශනාව පටන්ගන්නා ලදී. මත්තෙහි ෂඩ් අභිඥා පැමිණියාහුය. කකචොපම සූත්‍රයෙහි යට අක්ඛන්තියෙන් නොඉවසීමෙන් පටන්ගන්නා ලද්දී මත්තෙහි කකචොපම වාදය ආයේය. අලගද්ද සුත්‍රයෙහි යට දෘෂ්ටි දැක්වීමෙන් ආරම්භ කරන ලද්ද මත්තෙහි තිපරිවට්ට සුඤ්ඤතා ප්‍රකාශ කිරීමට පැමිණියාය. චුල්ල අස්සපුර සූත්‍රයෙහි යට කෙලෙස් දැක්වීමෙන් පටන්ගන්නා ලද්ද මත්තෙහි බ්‍රහ්ම විහාරයෝ පැමිණියාහුය. කොසම්බක සූත්‍රයෙහි යට භාණ්ඩනයෙන් පටන්ගන්නා ලද්ද මත්තෙහි සාරාණිය ධර්මයෝ ආවාහුය. මේ වත්‍ථ සූත්‍රයෙහි ද ක්ලේශයන්ගෙන් ආරම්භ කරන ලද්ද මත්තෙහි බ්‍රහ්මවිහාර පැමිණියාහුය. බ්‍රහ්මවිහාර භාවනාවන්ගේ අනුපද වර්ණනා ද භාවනා ක්‍රම ද විසුද්ධි මාර්ගයෙහි සියල්ල සර්වප්‍රකාරයෙන් කියන ලද්දේ ය.
මෙසේ භාග්‍යවතුන් වහන්සේ අභිජ්ඣා ආදි උපක්ලේශයන්ට විරුද්ධ වූ සර්වප්‍රකාරයෙන්ම කාම රාග ව්‍යාපාද ප්‍රහාණයෙන් පහ වූ විරුද්ධ ධර්ම ඇති බැවින් ලබන ලද පදට්ඨාන ඇති ඒ අනාගාමිහුගේ බ්‍රහ්මවිහාර භාවනාව දක්වා දැන් ඔහුගේ රහත්බව පිණිස විදර්ශනා භාවනාව දක්වා රහත් බවට පත්වීම දක්වනු පිණිස. **සො අත්‍ථි ඉදං** යනාදිය වදාළහ.
එහි අර්ථය නම්, ඒ අනාගාමි තෙම මෙසේ වඩන ලද බ්‍රහ්මවිහාර ඇත්තේ, මේ බ්‍රහ්මවිහාරියන් අතුරෙන් යම් කිසිවකින් නැගීසිට ඒ බ්‍රහ්ම විහාර ධර්මයන්ම නාම වශයෙන් ද ඔවුන්ට නිස්සය වූ හදයවත්‍ථුවය, වත්‍ථු නිස්සය වූවාහු භූතයෝ යයි, මේ ක්‍රමයෙන් භූත උපාදාය ධර්මයන් රූප වශයෙන් ද වෙන්කිරීම කොට **අත්‍ථි ඉදං** මේ දුක්ඛ සත්‍යය ඇතැයි දැනගනී. මෙතෙකින් මොහු විසින් දුක්ඛ සත්‍යයෙහි, වවත්‍ථානය (වෙන්කොට දැනගැනීම) කරන ලද්දේ වෙයි.
අනතුරුව එම දුක්ඛයාගේ සමුදය ප්‍රතිවෙධ කරන්නේ, **අත්‍ථි හීනං** හීන වූ සමුදය සත්‍යය ඇතැයි දැනගනී. මෙතෙකින් මොහු විසින් සමුදය සත්‍යයාගේ වවත්‍ථානය කරන ලද්දේ වෙයි.
අනතුරුව සමුදයාගේ ප්‍රහාණ උපාය සොයන්නේ **අත්‍ථි පණීතං** ප්‍රණීත වූ මාර්ග සත්‍යය ඇතැයි දැනගනී. මෙපමණකින් මොහු විසින් මාර්ග සත්‍යය වවත්‍ථානය කරන ලද්දේ වෙයි.
අනතුරුව එම මාර්ගයෙන් පැමිණිය යුතු තැන සොයන්නේ අත්‍ථි උත්තරිං ඉමස්ස **සඤ්ඤාගතස්ස නිස්සරණං** යන්නෙන් මෙම බ්‍රහ්මවිහාර සංඥාවට මත්තෙහි නිස්සරණය වූ නිවන ඇතැයි මෙසේ දැනගනියි යන අදහසය මෙපමණකින් මොහු විසින්, නිරෝධ සත්‍යයාගේ වවත්‍ථානය කරන ලද්දේ වෙයි. **තස්ස එවං ජානතො එවං පස්සතො** යනුවෙන් මෙසේ විදසුන් නැණින් සිව් අයුරකින් සිව්සස් දක්වා වූ මග නැණින් මෙසේ දක්වා වූ ඔහුගේ භයභෙරව සූත්‍රයෙහි කී නියායෙන්ම කාමාසවයන්ගෙන් සිත මිදෙයි. මේ ආත්මභාවය පිණිස අනික් කළයුත්තක් නැතැයි දැනගනියි යයි.
මෙසේ අර්හත්වය තෙක් දේශනා පමුණුවා මේ වනවිට එම පිරිස්හි ස්නානයෙන් සිද්ධිය වේ යයි ලබ්ධිය ඇති බ්‍රාහ්මණයෙක් හුන්නේ, හෙතෙම මෙසේ ස්නානය සුද්ධියෙහි කියනු ලබන්නාව වර්ණනා අසා පැවිදිව රහත් බවට පැමිණෙන්නේ යයි භාග්‍යවතුන් වහන්සේ දන්නා සේක් ද, එහෙයින් ඔහුගේ පිරිසිදු බව සඳහා **අයං වුච්චති භික්ඛවෙ, භික්ඛු සිනාතො අන්තරෙන සිනානෙන** යයි මේ වෙනම අනුසන්ධියක් වදාළහ. එහි **අන්තරෙන සිනානෙන** අභ්‍යන්තරයෙහි කිලේශයන්ගේ නැගීසිටීම පිරිසිදු කරන්නා වූ ස්නානයෙන්,
**සුන්‍දරික භාරද්වාජො, භාරද්වාජො** යනු ඒ බමුණු තෙම තමන්ගේ ගෝත්‍ර වශයෙන් භාරද්වාජ වේ. යම් හෙයකින් ‘සුන්‍දරිකා’ නදියෙහි ස්නානය කරන්නහුගේ පව් සෝදා යේයයි යනු මෙය ඔහුගේ දෘෂ්ටිය වේද, එහෙයින් **සුන්දරික භාරද්වාජ** යයි කියනු ලැබේ. හෙතෙම ඒ වචනය අසා මෙසේ සිතීය. අපිද ස්නාන සුද්ධිය වර්ණනා කරමු. ශ්‍රමණ භවත් ගෞතම තෙමේ ද වර්ණනා කෙරෙයි. එහෙයින් මෙතෙම මේ වනවිට, අප හා සමාන අදහස් ඇත්තේවනයි (සිතා) නැවත භාග්‍යවත්හු බහුකා නදියට ගොස් එය පව් සෝදා ආ කෙනෙකු මෙන් සිතා, **ගච්ඡති පන භවං ගොතමො බාහුකං නදි සිනායිතුං** යයි ඇසීය. භාග්‍යවතුන් වහන්සේ, යමි හෝ නොයමි හෝ නොවදාරාම, ඔහුගේ දෘෂ්ටිය දුරුකරනු කැමැත්තාහු **කිං බ්‍රාහ්මණ**, **බාහුකාය නදියා**, **කිං බාහුකං නදිං කරිස්සති** යයි වදාළහ. එම වචනයාගේ අර්ථය නම්, බහුකා නදියෙන් කවර ප්‍රයෝජනද? කුමක් කරන්නේද? ඕතොමෝ කිසිවෙකුට අර්ථ පිණිස අසමර්ථ වන්නීය. කුමට එහි යන්නෙම් දැයි
ඉක්බිති ඒ බමුණුතෙම, එම නදියට පසසන්නේ **ලොඛ්‍ය සම්මතා** යනාදිය කීය. එහි **ලොඛ්‍ය සම්මතා** රූක්‍ෂභාවයෙන් සම්මතය, (=වොක්ඛභාවං) පිරිසිදු බව, විසුද්ධි බව, දෙයි කියා මෙසේ සම්මතයයි කියන ලද්දේ වෙයි. **ලොක්‍ය සම්මතා** කියාද පාඨයකි. ඒ පාඨයාගේ අර්ථය නම් ශ්‍රේෂ්ඨ වූ ලෝකයට පමුණුවයි කියා මෙසේ සම්මතයැ. **පුඤ්ඤ සම්මතා** පිනකැයි සම්මතයැ. **පවාහෙති** පමුණුවයි පිරිසිදු කෙරෙයි. **ගාථාහි අජ්ඣභාසි** ගාථාවලින් කීහ. ඒ එසේමැයි. ගාථා වදාරනු ලබන්නාහු ගාථා රුචිකයන්ට එම අර්ථය දක්වනු පිණිසම හෝ විශේෂ අරුතක් දක්වනු පිණිස හෝ වදාරනු ලබත්. මෙහි වනාහි මෙම ගාථා උභයාර්ථය පිණිස වදාරණ ලදහයි දතයුතුයැ.
**බාහුකං** යන මේ වචනයම මෙහි එම අරුත දීපනය කෙරේ. සෙසු වචනයෝ විශේෂ අර්ථ දීපකයෝ වෙති. මේ විස්තරය වේ. බාහුකා නදියට යම්සේ ද එසේ අධිකක්කා ආදි නදීන් කරාද, ලෝවැසි තෙම ස්නානයෙන් පව්, සෝදා හැරීම පිණිස යෙයි. ඒ එහි යන්නවුන් අතුරෙන් යමෙක් ඒ ස්ථානයන්ට ආසන්න වූවාහුද ඔවුහු දවසට තුන්වරක් ස්නානය කෙරෙති. යමෙක් දුර වූවාහුද, ඔවුහු පිළිවෙලින් දෙවරක් වරක් අතරතුර දිනක් වර්ෂයක් අතර දිනක් ස්නානය කෙරෙත්. තවද යමෙක් සර්වප්‍රකාරයෙන් යන්ට නොහැකි වෙත් ද, ඔවුහු කළවලින් දිය ගෙන්වාගෙන ස්නානය කෙරෙති. මේ සියල්ල නිරර්ථකය. එහෙයින් මෙම විශේෂ අර්ථය දක්වන්ට **අධිකක්කා** ආදියද වදාළහ.
එහි **අධිකක්කං **යනුවෙන් ස්නාන ද්‍රව්‍යයන්ගේ වශයෙන් ලද ව්‍යවහාර ඇති එක් තොටක් කියනු ලැබේ. **ගයා** යන මෙයද (මණ්ඩල වාපි) මණ්ඩල වැවෙහි සටහන් ඇති තොටක් ම කියනු ලැබේ. **පයාගො** මෙය ගංගා නදියෙහි එක් තොටක්මය. මහාපනාද රජුගේ ගංගාවෙහි ගිලුනු ප්‍රාසාදයාගේ හින හමු වූ තැනය. (මෙකල ගංගා යමුනා ගංගා දෙක එක්වන තැනය). **බාහුකා සුන්‍දරිකා සරස්සතී බාහුමතී** යන මේ සතර නදීහු වෙති. **බාලො**, මදනුවණ ඇත්තේ, **පක්කන්තෙ** ප්‍රවේශ වන්නේ, **නසුජ්ඣති,** කිලේස සුද්ධියට නොපැමිණෙයි. හුදෙක් ධූලිම සෝදා හරියි. සුද්ධ කෙරෙය. (කියන ලද්දේ වෙයි.)
**කිං සුන්‍දරිකා කරිස්සති සුන්‍දරීකා** නදී තොමෝ කෙලෙස් සෝදාහැරීම කිම කරන්නේ ද? කිසිත් කරන්ට සමර්ථ නොවේ යන අදහසයි. පයාග බාහුකා ආදියෙහි ද මේ නයමැයි. යම්හෙයකින් කියන ලද මේ පද තුනෙන් අනිත් සතර ද ලක්‍ෂණ හාර න්‍යායෙන් කියන ලද්දාහුම වෙත් ද, එහෙයින් යම්සේ සුන්‍දරීකා - පයාග - බාහුකා යන මොවුහු කිසිවක් නොකෙරෙත් ද එසේ අධිකක්කතාදිහු ද නොකෙරෙත් යයි දතයුත්තාහුය.
**වෙරිං** ප්‍රාණඝාත, ආදි වූ පඤ්ච වෛරයෙන් යුත්, **කත කිබ්බිසං** කර ලද රුදුරු කර්ම ඇති. **නහි නං සොධයෙ,** සුන්‍දරිකා නදිය හෝ ප්‍රයාග තීර්ථය හෝ බාහුකා නදිය හෝ (පාප) ශෝධනය නො කරන්නේය. වෙසෙසින් පිරිසිදු නොකෙරේ යයි කියන ලද්දේ වෙයි. පාපකම්මිනං ලාමක වූ වෛර, රෞද්‍ර කර්මයන්ගෙන් යුක්ත වූ නොහොත් ලාමක කර්මයෙහි යෙදුනා වූ වෛර රෞද්‍ර බවට නොපැමිණි කුඩා වූද පාපයන්ගෙන් යුක්ත වූ යයි කියන ලද්දේ වෙයි.
**සුද්ධස්ස** කෙලෙස් රහිත වූවහුට, **සදාඵග්ගු** හැමදා එග්ගුණ (උතුරුපල්) නැකත වේ. මැදින් මස උතුරුපල් නැකැත් දිනයෙහි යමෙක් ස්නානය කෙරේද, හෙතෙම අවුරුද්ද මුළුල්ලේම කළ පව් පිරිසිදු කෙරේ යයි ඒ බමුණු තෙම මෙවන් දෘෂ්ටි ඇත්තෙක් වීල. එහෙයින් බුදුරදහු ඔහුගේ දෘෂ්ටිය ඝටමින් (මෙය) වදාළහ. **සුද්ධසස වෙ සදා එග්ගු** යයි, කෙලෙස් නැත්තහුට නිරතුරු උතුරුපල් ගුණ නැකත වෙයි. එයින් අන්‍යයෝ කිම පිරිසිදු වෙත්දැයි, **උපොසථො සදා** යනු තවද කෙලෙස් රහිත වූ තුදුස්වක් පසලොස්වක් ආදී දිනයන්හි, පෙහෙවස් සමාදන් නොවන්නහුට ද නිත්‍යයෙන් ම පොහොය වෙයි. **සුද්ධස්ස සුචිකම්මස්ස** කෙලෙස් රහිත වූ බැවින්, පිරිසිදු වූ පවිත්‍ර වූ කාය කර්මාදියෙන් ද යුක්ත වූවහුට **සදා සම්පජ්ජතෙ වතං** යනුවෙන් මෙබඳු වූවහුට කුසලින් යුතු වත් සමාදානය නිතරම සමෘද්ධ වූයේම වේ යයි (දතයුතුය.)
**ඉධෙව සිනාහි** යනුවෙන් මේ මාගේ සසුනෙහිම ස්නානය කරව, මෙයින් කුමක් කියන ලදද යත්, ඉදින් අධ්‍යාත්මයෙහි කෙලෙස් පිරිසිදු කරනු කැමැත්තෙහි නම්, මේ මාගේ සස්නෙහි ආර්ය අෂ්ටාංගික මාර්ග නමැති ජලයෙන් ස්නානය කරව, යම්හෙයකින් අන්තැනෙක්හි මෙම (අරිඅටඟි මග නම් වූ ජලය) නැත් ද එහෙයිනි.
මේ වනවිට ඔහුට සුදුසු දේශනා වශයෙන් තිදොර ශුද්ධිය දක්වන සේක්, **සබ්බ භූතෙසු කරොහි ඛෙමතං** යනාදිය වදාළහ. **ඛෙමතං** යනු අභය, හිතබව, මෛත්‍රිය යයි කියන ලද්දේ වෙයි. මේ පද දෙකෙන් ඔහුගේ මනෝද්වාරයෙහි ශුද්ධිය දක්වන ලද්දේ වෙයි.
**සචෙ මුසා න භණසි** යනුවෙන් මෙයින් වාග් ද්වාර ශුද්ධිය ද, **සචෙ පාණං න හිංසසි සචෙ අදින්නං නාදියසි** යනුවෙන් කායද්වාර ශුද්ධියද දක්වන ලද වෙයි. **සද්දහානො අමච්ඡරී** යන මේ පදවලින් මෙසේ පිරිසිදු තුන්දොර ඇති ඔහු සද්ධා සම්පත්තියෙහි ද, ත්‍යාග සම්පත්තියෙහි ද, යෙදවූහ. **කිං කාහසි ගයං ගන්ත්‍වා උදපානොපි තෙ ගයා.** යන මේ ගාථා අර්ථයෙන්, ඉදින් සියලු සත්ත්වයන් කෙරෙහි මෙත් කරන්නෙහි නම් බොරු නොකියන්නෙහි නම් ප්‍රාණඝාත නොකරන්නෙහි නම්, සොරකම් නොකරන්නෙහි නම්, ඇදහීම් ඇත්තේ නොමසුරු වන්නෙහි නම් ගයාවට ගොස් කුමක් කරන්නෙහි ද ළිඳද ඔබට ගයාව වෙයි. ගයාවෙහි ද ළිඳෙහි ද ස්නානය කරන්නා වූ ඔබගේ, මෙසේ වූ මෙම පිළිවෙතින් ශුද්ධිය වෙයි. ශරීර මල ශුද්ධිය වනාහි දෙතැන්හිම සමානයයි මෙසේ යෙදිය යුත්තේය. යම් හෙයකින් ගයාව ලෙව්හි සම්මත ද, එහෙයින් ඔහු විසින් භාග්‍යවත්හු, **ගච්ඡති පන භවං ගොතමො බාහුකං** යයි විචාරණ නමුත් **කිං කාහසි බාහුකං ගන්ත්‍වා** යයි නො වදාරා **කිං කාහසි ගයං ගන්ත්‍වා** යයි වදාළ බව දතයුතුයැ.
**එවං වුත්තෙ** යන මේ ආදිය භයභෙරව සූත්‍රයෙහි කී බැවින් ප්‍රසිද්ධය. **එකො වූපකට්ඨො** යනාදියෙහි **එකො**, කාය විවේකයෙන් එකලා වූයේ, වුපකට්ඨො චිත්ත විවේකයෙන් හුදෙකලා වූයේ, **අප්පමත්තො** කමටහන්හි සිහිය නොහැරීමෙන් පමා නොවූයේ, **ආතාපී** කායික, චෛතසික වීර්ය නම් වූ ආතාපයෙන් යුක්ත වූයේ, **පහිතත්තො** කයෙහි ද, ජීවිතයෙහි ද අපේක්‍ෂා රහිත බැවින්, එක්තරා ඉරියව් විහරණයකින් වාසය කරන්නේ, **න චිරස්සෙව** පැවිද්ද පිළිබඳව කියන ලදී.
**කුලපුත්තා **යනුවෙන් ජාති කුලපුත්‍රයෝය, ආචාර කුලපුත්‍රයෝ යයි කුලපුත්‍රයෝ ද්විධ වෙති. මේ තෙම වනාහි දෙපරිද්දෙන්ම කුලපුත්‍ර වූයේ වෙයි. අගාරා, ගෙදරින් (ගිහිගෙයින්) **අනගාරියං** ගිහිගෙට හිත වූයේ **අගාරිය** නම් වේ. කෘෂිකර්මය, ගවපාලනය ආදී කුටුම්බ පොසන කම්ම ‘අගරිය’ යයි කියනු ලැබේ. එහි අගාරිය වූ කිසිවක් නැති බැවින් ‘අනගාරිය’ නම් වේ. **අනගාරියං** යනු පැවිද්දට නමකි. **පබ්බජන්ති** පැමිණෙත්. එළඹෙත්. **තදනුත්තිරං, තං+අනුත්තරං** යනුයි. **බ්‍රහ්මචරිය පරියොසානං,** මග බඹසරෙහි අවසානය වූ රහත්ඵලය කියන ලද වෙයි. එය එසේමැයි. එය සඳහා කුලපුත්‍රයෝ පැවිදි වෙති. **දිට්ඨෙව ධම්මෙ** එම ආත්මභාවයෙහිම **සයං අභිඤ්ඤා සච්ඡි කත්‍වා** තමා විසින්ම නුවණින් ප්‍රත්‍යක්‍ෂ කොට පරප්‍රත්‍ය රහිතකොට යන අර්ථයි. **උපසම්පජ්ජ විහාසි** පැමිණ සපයාගෙන වාසය කළේය. මෙසේ වාසය කරන්නේ ද, **ඛීණා ජාති -පෙ- අබ්භඤ්ඤාසි** මෙයින් ඔහුගේ ප්‍රත්‍යවේක්‍ෂා භූමිය දක්වයි.
ඔහුගේ කිනම් ජාතියක් ක්‍ෂය වූවාද? කෙසේ නම් එය දැනගත්තේද? යම් හෙයකින් මෙය භයභේරව සූත්‍රයෙහි කියන ලදද, එතකුදු වුවත් එය මෙහි ප්‍රථම පුරුෂයාගේ වශයෙන් යෝජනා ක්‍රමය දක්වනු පිණිස නැවත සැකෙවින් කියමු. පළමුකොට ඔහුගේ අතීත ජාති ක්‍ෂය වූවා නොවෙයි. පෙරම ක්‍ෂය වූ බැවිනි. අනාගත ජාතිය ද නොවේ. එහි උත්සාහයක් නැති හෙයිනි. වර්තමාන ජාතියද නොවේ. විද්‍යමාන බැවිනි. විශේෂයක් ඇත. මාර්ගය නොවැඩු බැවින්, එක-චතු-පඤ්ච-වොකාර භවයන්හි, එක- චතු-පඤ්ච-ස්කන්‍ධ ප්‍රභේදගත වූ යම් ජාතියක් උපදීනම් ඕතොමෝ මාර්ගය වැඩූ බැවින් අනුත්පාද ස්වභාවයට පැමිණීමෙන් ක්‍ෂය වූවාය. හෙතෙම මාර්ග භාවනාවෙන් ප්‍රහීණ වූ කෙලෙසුන් ප්‍රත්‍යවේක්‍ෂාකොට **කෙලෙස් නැති කල්හි විද්‍යමාන වූ කර්මය මත්තෙහි පටිසන්ධිය නොදෙන්නේ වේ **යයි දන්නේ එය දැනගනී.
**වුසිතං** වසන ලද පරිවසන ලද, කරන ලද, හැසිරෙන ලද, නිමවන ලද යන අර්ථය. **බ්‍රහ්මචරියං** මාර්ග බ්‍රහ්මචර්යාවයි. **කතං කරණීයං** චතුරාර්ය සත්‍ය ධර්මයන්හි සතර මගින් පරිඤ්ඤා-පහාන-සච්ඡිකිරියා-භාවනා වශයෙන් සොළසවිධ වූ කෘත්‍ය නිමවන ලද යන අර්ථයි.
**නා පරං ඉත්‍ථත්තාය** දැන් නැවත ඉත්‍ථම්භාවය (මේ භවය) පිණිස මෙසේ සෝලසාකාර කෘත්‍යය කළයුතු බව පිණිස හෝ ක්ලේශ ප්‍රහාණය පිණිස මාර්ග භාවනාවකින් නැතැයි නොහොත් **ඉත්‍ථත්තාය,** මේ භාවයෙන් මෙබඳු ප්‍රකාර වූ දැන් පවත්නා ස්කන්ධ පරම්පරාවෙන් අන්‍ය වූ ස්කන්ධ පරම්පරාවක් නැත. මේ පංචස්කන්ධයෝ සිඳින ලද මුල් ඇති රුකක් මෙන් සිටිත් යයි දැන ගත්තේය. **අඤ්ඤතරො** යනු එක් **අරහතං** රහතුන් අතුරෙන් භාග්‍යවතුන් වහන්සේගේ ශ්‍රාවක රහතුන්ගේ අතරෙහි අභ්‍යන්තරයෙහි වූයේ විය.
සල්ලෙඛ සූත්‍ර වර්ණනාව
**එවම්මෙසුතං** යනු සල්ලෙඛ සූත්‍රයයි. එහි **මහාචුන්‍දො** යනු එම තෙරුන්ගේ නාමයයි. **සායණ්හ සමයං**, සවස් කාලයෙහි, **පටිසල්ලාණා වුට්ඨිතො** මෙහි **පටිසල්ලාණං **යනු ඒ ඒ සත්ත්ව සංඛාරයන් කෙරෙහි ආපසු හැරී, සල්ලාණය, නිලීයන එකඟ බව ප්‍රකර්ෂ විවේකය යයි කියන ලද වෙයි. යමෙක් එම (සල්ලාණ නම් වූ) සමවතින් නැගීසිටියේද, හෙතෙම **පටිසල්ලාණ වුට්ඨිත** නම් වේ. මෙතෙම වූ කලී උතුම් වූ ඵලසමවතින් නැගී සිටියේ ද, එහෙයින් **පටිසල්ලාණා වුට්ඨිතො** යයි කියන ලද්දේ වෙයි.
**භගවන්නං අභිවාදෙත්‍වා**, සම වූ දසනියෙන් දිලියෙන, දොහොතින් සරසන ලද හිසින් භාග්‍යවතුන් වහන්සේ සකසා වැඳ, අභිවාදනය කරවා, හෙවත් චුන්දය, සුවපත් වේවායි මෙසේ වාග්භේදය කරවා, භාග්‍යවතුන් වහන්සේ වඳනා ලද්දාහු රන් මිහිඟු බෙරයක් වැනි වූ ග්‍රීවය ගෙන කර්ණසුඛ වූ ප්‍රේමණීය වූ අමෘතාභිෂේකයක් වැනි වූ බ්‍රහ්ම ඝෝෂය විහිදුවමින් සුඛී හොකි යයි ඒ ඒ වැන්ද අයගේ නම්ද ගෙන කියන සේක. මෙසේ එම කාරණය බුදුරදුන් විසින් පුරුදු කරන ලද්දකි. මේ එයට නිදර්ශන සූත්‍රයකි. **සක්කො භන්තෙ දෙවා නමින්‍දො සාමච්චො සපරිජනො භගවතො පාදෙ සිරසා වන්‍දතීති**, **සුඛී හොතු පඤ්චසිඛ**, **දෙවානමින්‍දො සාමච්චො සපරිජනො සුඛකාමාහි දෙවා මනුස්සා අසුරා නාගා ගන්‍ධබ්බා යෙපිචඤ්ඤෙ සන්ති පුථුකායාති ** (ස්වාමීනි, සදෙව් තම හිතවත් පිරිවර ජනයා සහිත වූයේ, බුදුරදුන්ගේ පාදයන් මස්තකයෙන් වඳියි යයි, පඤ්චශිඛය, සුහෘදයන් සහිත වූ සක්දෙව්රද සුවපත් වේවා. යම්හෙයකින් දෙවියෝ ද මනුෂ්‍යයෝ ද අසුරයෝ ද නාගයෝ ද, ගාන්ධර්වයෝ ද අන්‍ය වූත් යම් මහජන කෙනෙක් වෙත්නම් ඔවුහු ද සැපයට කැමැත්තාහු ද එහෙයිනැයි) මෙසේද තථාගතයන් වහන්සේ මෙබඳු මහේශාක්‍ය දේවතාවන්ට ප්‍රකාශ කෙරෙත් යයි.
**යා ඉමා** යනුවෙන් දැන් කිවයුතු වූ දෘෂ්ටීන් ඉදිරිපත් කරන්නාක් මෙන් වදාළහ. **අනෙක විහිතා** නානාප්‍රකාර වූ **දිට්ඨියො** මිථ්‍යා දෘෂ්ටීහු, **ලොකෙ උප්පජ්ජන්ති** සත්ත්වයන් අතරෙහි උපදිත් ද, **අත්තවාද පටිසංයුත්තා** යනු **රූපං අත්තතො සමනුපස්සති** ආදි ක්‍රමයෙන් පැවැති ආත්ම දෘෂ්ටීන්ගෙන් යුක්ත වූවාහු, ඔවුහු විසිදෙනෙක් වෙති.
**ලොකවාද පටිසංයුත්තා** යන **සස්සතො අත්තා ච ලොකොච** යනාදි ක්‍රමයෙන් පැවැති ලෝකවාදයෙන් යුක්ත වූවාහු, ඒ දෘෂ්ටීහු අටදෙනෙක් වෙති. **සස්සතො, අසස්සතො, සස්සතො ච අසස්සතො ච, නෙව සස්සතො නාසස්ස තො, අන්තවා, අනන්තවා, අන්තවා ච අනන්තවා ච, නෙවන්තවා නානන්තවා අත්තා ච ලොකො** යයි මේ අයුරින් පැවති බැවිනි.
**ආදිමෙව** යනාදියෙහි මේ අර්ථයයි. කිමෙක්ද ස්වාමීනි, පළමුකොටම මෙනෙහි කරන්නහුට, සෝවාන්මගට නොපැමිණීම, විදර්ශනාවෙන් මිශ්‍ර වූ පළමු මනසිකාරයම මෙනෙහි කරන භික්‍ෂුවට මෙසේ මොවුන්ගේ මෙතෙක් දැක්වූ උපායෙන්ම මේ දෘෂ්ටීන්ගේ ප්‍රහාණයත් දුරලීමත් වේද? යනුවෙන් තෙරණුවෝ තමන් අධිමාන රහිත වූවාහුම, අධිගතයෙමියි යන මාන ඇත්තවුන්ගේ, අධිමාන ප්‍රහාණය පිණිස අධිමාන ඇත්තෙකු මෙන් වී, විචාරත් යයි දතයුතුයැ.
(අපරෙ) අන්‍ය ආචාර්ය කෙනෙක් තෙරුන් වහන්සේගේ අතවැසියෝ ප්‍රථම මනසිකාරයෙන් ම දෘෂ්ටීන්ගේ සමුචේඡද ප්‍රහාණය වේයයි මෙවන් හැගීම් ඇත්තාහු ද, සමාපත්ති විහරණයෝ සල්ලෙඛ විහරණයෝ යයි, මෙසේ සංඥා ඇත්තාහුද ඇති බැවින් ඒ තෙරණුවෝ ඔවුන්ට වැඩ පිණිස බුදුරදුන් විචාළහයි කීහ.
අනතුරුව එම තෙරුන්ට එම දෘෂ්ටීන්ගේ ප්‍රහාණය දක්වන සේක්, **යා ඉමා**, යනාදිය වදාළහ. එහි **යත්‍ථ චෙතා දිට්ඨියො උප්පජ්ජන්ති** යනාදිය පංචස්කන්ධය සඳහා වදාරණ ලදී. මේ පංචස්කන්ධයෙහිම මෙම දෘෂ්ටීහු උපදිති. එහෙයින් වදාළහ. **රූපෙ ඛො භික්ඛවෙ සති, රූපං අභිනිවිස්ස එවං දිට්ඨි උප්පජ්ජති සො, අත්තා සො ලොකො සො පෙච්ච භවිස්සාමි, නිච්චො ධුවො සස්සතො අවිපරිණාම ධම්මො** (මහණෙනි, රූපය ඇතිකල්හිම, රූපයෙහි පිහිටා මෙසේ දෘෂ්ටිය උපදියි. ඒ මම ආත්මය වෙමි. ඒ මම ලෝකය වෙමි. ඒ මම පරලොව වන්නෙමි. සර්වකාලිකය. ස්ථිරය. ච්‍යුත වීම් රහිතය. ප්‍රකෘතිය අත්නොහරින ස්වභාව ඇත්තේ යයි) යනු විස්තරයයි. අරමුණු වශයෙන් එක්වචන කොට **යත්‍ථ ච** යයි වදාළහ. යම් අරමුණෙක්හි උපදිත් යයි කියන ලද්දේ වෙයි. මෙහිද **උප්පජ්ජති, අනුසෙන්ති, සමුදාචරන්ති** යන මෙ පදයන්ගේ නානාකරණය දතයුතුය. ජාති වශයෙන් වනාහි, නූපන්නහු උපදින්නේ **උපජ්ජන්ති **යයි කියනු ලැබෙත්. නැවත, නැවත සෙවුනා ලද්දාහු, ථාවර වූවාහු නොහික්මවන ලද්දාහු **අනුසෙන්ති **අනුව හොවිත් යයි කියනු ලැබෙත්. කාය, වාග් ද්වාරයට පැමිණියාහු **සමුදාචරන්ති** හැසිරෙත් යයි කියනු ලැබෙත්. මේ ඔවුන්ගේ නානාකරණයයි. (නානත්‍වයයි)
**තං නෙතං මම** යන ආදි තන්හි, ඒ පංචස්කන්ධයාගේ ප්‍රභේද වූ අරමුණ, මෙය මාගේ නොවෙයි. මමත් මෙතෙම නොවෙමි. මේ මගේ ආත්මයත් නොවේ යයි. **එවමෙතං යථාභූතං සම්මප්පඤ්ඤාය පස්සතො** මෙසේ පළමුකොට පදාර්ථ දතයුතුයැ.
යම්හෙයකින් වනාහි මෙහි **එතං මම** යනු තණ්හාවෙන් ගැනීම වේද, එයද ග්‍රහණය කරන්නේ, එකසිය අටක් හැසිරීම් ප්‍රභේදයන් ඇති, තණ්හා ප්‍රපඤ්චය ගනියි. **එසොහමස්මි** යනු මානයෙන් ගැනීමයි. නව ප්‍රභේද ඇති මාන පපඤ්චය ගනියි.
**එසො මෙ අත්තා** යනු දෘෂ්ටි වශයෙන් ගැනීම් වේද, එය ග්‍රහණය කරන්නේ හැටදෙකක් ප්‍රභේදගත දෘෂ්ටි පපඤ්චය ගනියි.
එහෙයින්, **නෙතං මම** යයි වදාරන්නා වූ බුදුරදහු ඉහත සඳහන් තෘෂ්ණා ප්‍රපඤ්චය ප්‍රතික්‍ෂේප කරන සේක. **න සො හමස්මි** යනුවෙන් මාන ප්‍රපඤ්චය ද **න මෙ සො අත්තා **යනුවෙන් දෘෂ්ටි ප්‍රපඤ්චය ද, (ප්‍රතික්‍ෂෙප කරන සේක.) මෙහි තණ්හා මානයෝ දිට්ඨිය හා එක් වූවාහු යයි දතයුත්තාහ. **එවමෙතං**, මෙසේ **නෙතං මම** යනාදි ආකාරයෙන් මෙම ස්කන්ධ පංචකය **යථාභූතං** තත් වූ පරිදි යම්සේ ඇත්තේ ද එසේ යයි කියන ලද්දේ වෙයි. ඒ එසේමැයි. පංචස්කන්ධය මේ ආකාරයෙන්ම **අත්‍ථි මම**, යනාදි වශයෙන් ග්‍රහණය කරන්නේ නොම ඇත යන අදහසයි. **සම්මප්පඤ්ඤාය පස්සතො** සෝවාන් මග නැණ අවසන්කොට ඇති විදසුන් නැණින් මනාකොට දක්නහුට **එවමෙතෙසං** මේ උපායෙන් මොවුන්ගේ **පහාතං පටිනිස්සග්ගො** යන මේ (පද) කෙම සමුච්ඡෙද ප්‍රහාණයටම නමකි.
මෙසේ බුදුරදහු ආදි මනසිකාරයෙන්ම දෘෂ්ටීන්ගේ ප්‍රහාණය වේදෝ හෝ නොවේදෝහෝයි ආයුෂ්මත් මහාචුන්‍ද තෙරුන් විසින් අධිගතයෙමි යන මාන ඇත්තවුන්ගේ, වශයෙන් ප්‍රශ්න විචාරණ ලද්දාහු සෝවාන් මගින් දිටඨි ප්‍රහාණය දක්වා මේ වනවිට තමන් වහන්සේම අධිමානිකයන්ගේ ධ්‍යානය විභාග කරන සේක්, **ඨානං ඛො පනෙතං** යනාදිය වදාළහ.
එහි **අධිමානිකයෝ** නම්, යම් කෙනෙකුට නොපැමිණි (මාර්ගඵල)යෙහි පැමිණියේය යන සංඥාවෙන් අධිමානය උපදී ද, (ඔවුහුය) ඒ මේ අධිමාන උපදනේ ලෝකයෙහි වට්ටානුසාරී වූ බාල පුහුදුන් හට නොම උපදී. ආර්ය ශ්‍රාවකයන්ට නොම උපදියි. සෝවාන් වූවහුට මම සකෘදාගාමි වෙමියි, යයි අධිමානය නොම උපදී. සකෘදාගාමියාට මම අනාගාමි වෙමියි අධිමානය නොම උපදී. අනාගාමි පුද්ගලයාට මම රහත් වෙමියි, අධිමාන නොම උපදී. සමථ වශයෙන් හෝ විදර්ශනා වශයෙන් හෝ විෂ්කම්භණය කළ කෙලෙස් ඇති නිත්‍යයෙන් යුක්ත වූ ප්‍රයුක්ත වූ පටන්ගන්නා ලද විදර්ශනා ඇති කාරකයා හටම උපදී.
ඒ එසේමැයි, සමථ භාවනාවෙන් විෂ්කම්භණය කළා වූ හෝ විදර්ශනා භාවනාවෙන් විෂ්කම්භණය කළා වූ හෝ කෙලෙසුන් හැසිරීම නොදක්නා වූ ඕහටම මම සෝතාපන්න වෙමියි හෝ සකෘදාගාමි අනාගාමි මම රහත් වෙමියි හෝ අධිමානය උපදී. තලගුරු තිස්සපබ්බතවාසී ධම්මදින්න තෙරුන් විසින් අවවාද කරනු ලැබූ තෙරවරුන් මෙනි.
උපසපන් නොබෝකල් ඇති ධම්මදින්න තෙරුන්වහන්සේගේ අවවාදයෙහි පිහිටා බොහෝ භික්‍ෂූහු විශේෂ ගුණයන්ට පැමිණියාහුය. මෙම පුවත අසා තිස්සමහා විහාරවාසී, භික්‍ෂු සංඝතෙම ස්ථවිර තෙම අස්ථානයෙහි යොදවන්නෙක් නොවෙති. තෙරුන් කැඳවාගෙන එව් යයි බොහෝ භික්‍ෂූන් යැවූහ. ඔවුහු ගොස් ඇවැත්නි ධම්මදින්නයෙනි, භික්‍ෂු සංඝතෙම ඔබ කැඳවායයි, කීවාහුය. හෙතෙම මෙසේ කීය. කිමෙක්ද වහන්ස, තෙපි තමා සෙවීම කෙරෙත් ද, අනුන් සෙවීම කෙරෙත්දැයි සත්පුරුෂය තමා සෙවීම කරමුයයි (කීහ) හෙතෙම ඔවුන්ට කමටහන් දින. සියල්ලෝම රහත්බවට පැමිණියාහුය. භික්‍ෂු සංඝ තෙම නැවත අන්‍ය භික්‍ෂූන් යැවීය. මෙසේ තුන්වන වර දක්වා යවනු ලැබූ සියල්ලෝම එහිදීම රහත්බවට පැමිණ වාසය කළාහුය.
ඉක්බිති සංඝ තෙම ගිය ගිය අන නොම එතියයි, එක්තරා මහලු පැවිද්දෙකු යැවීය. හෙතෙම ගොස්, ස්වාමීනි, ධම්මදින්නය, තුන්වරක් තිස්සමහා විහාර භික්‍ෂු සංඝ තෙම ඔබ වෙත දූතයන් එවූයේය. තෙපි සංඝයාගේ ආඥාව ගරු නොකළහුද? නොආවාහුදැයි කීය. ස්ථවිර තෙම මේ කිමෙක්දැයි පන්සලට නොපිවිසම පාසිවුරු ගෙන්වාගෙන, එකෙනෙහිම නික්මින. හෙතෙම අතරමග හඞ්කන විහාරයට පිවිසීය.
එහිදු එක් සැටවස් ඉක්මවන ලද මහතෙර කෙනෙක් අධිමානයෙන් යුතුව රහත්බව ප්‍රතිඥා කෙරෙයි. තෙරුන්වහන්සේ එම මහතෙරුන් වෙත එළඹ වැඳ පිළිසඳර කථාකොට අධිගමය විචාළහ. මහතෙර මෙසේ කීය. එසේය ධම්මදින්නය. පැවිද්දා විසින් යමක් කළයුතුද. එය මා විසින් කරන ලදුව බොහෝකල් ඉක්ම ඇත. දැන් ඉක්මවූ සැටවස් ඇත්තෙක් වෙමි. කිම වහන්ස, සෘද්ධිය වළඳන්නහුද? එසේය ධම්මදින්නය, ඒකාන්තයෙන් යහපති ස්වාමීන් වහන්ස. ඇතෙකු ඔබ හමුවට එන්නක්හුකොට මැවුව මැනවයි, මැනවි ඇවැත්නි, යයි ස්ථවිර තෙමේ සර්වශ්වේත වු සත්තැනකින් (පොලොවේ) පිහිටි තුන්පරිද්දකින් ප්‍රභේද වූ නගුට චලනය කරන්නා වූ සොඩ මුඛයෙහි බහා දෙදලින් විදිනු කැමති වූවෙකු මෙන් වූ ඉදිරියට එන්නා වූ මහා හස්තියෙකු මැවීය.
හෙතෙම ඒ තමා විසින්ම මවන ලද ඇතා දැක බියවූයේ පලායන්ට පටන්ගත, එවිටම තමා මම නො රහත්මි යයි, දැන ධම්මදින්න තෙරුන් පාමුල උක්කුටිකට හිඳ ඇවැත්නි මට පිහිට වේවයි කීය. ධම්මදින්න තෙම, වහන්ස ශෝක නොවන්න. දොම්නස් නොවන්න. කාරකයන්ටම (අධිගමය සඳහා ක්‍රියා කරන්නවුන්ටම) අධිමානය උපදී යයි තෙරුන් සනසා කමටහන් දිනි. තෙරණුවෝ ධම්මදින්න තෙරුන්ගේ අවවාදයෙහි පිහිටා රහත්බව ලැබී.
සිතුල් පව්වෙහි ද එබඳුම තෙර කෙනෙක් වෙසෙයි. ධම්මදින්න තෙම ඔහු කරා ද එළඹ එසේම විචාළේය. හෙතෙමේ ද එසේම පිළිතුරු දුන්නේය. වහන්ස, ඍද්ධියත් වළඤ්ජනය කරහුදැයි කීය. එසේය ඇවැත්නි, ඉතා මැනවි ස්වාමීනි, එක් පොකුණක් මවන්න. ස්ථවිර තෙම මැවීය. ස්වාමීනි. මෙහි පියුම් ගොමුවක් මවන්න, එයද මැවීය. පියුම් ගොමුවෙහි මහත් වූ පියුමක් මවන්න. එයද මැවීය. ඒ පියුම් ගැබෙහි සිට මිහිරි නදින් ගයන්නා වූ ද නටන්නා වූ ද එක් ස්ත්‍රී රුවක් මවන්න. එය මැවී. හෙතෙම වහන්ස, තෙල ස්ත්‍රීරූපය ගැන නැවත නැවත හාත්පසින් සිතනු මැනවයි කියා පහයට ප්‍රවිෂ්ට විය. ඒ රූපය ගැන හාත්පසින් සිතන්නා වූ තෙරුන්ගේ සැටවසක් යටපත්ව තිබූ ක්ලේශයෝ චලිත වූහ. එකල්හි හෙතෙම තමා (නොරහත් බව දැන) ධම්මදින්න තෙරුන් සමීපයෙහි කමටහන් ගෙන රහත් බවට පැමිණියේය.
ධම්මදින්න තෙරණුවෝ පිළිවෙලින් තිස්සමහා විහාරයට ගියහ. එසමයෙහි තෙරවරු චේතියංගණය හැමද, බුද්ධාරම්මණ ප්‍රීතිය උපදවා හුන්නාහු වෙත්, මෙය වනාහි ඔවුන්ගේ වතයි. එහෙයින් ඔවුන්ගේ එකෙනෙකුදු ධම්මදින්න තෙරුන්ට මෙහි පාසිවුරු තබවය කියන්නෙකු හෝ විචාරන්නෙකු හෝ නො වීය. ධම්මදින්න තෙම, මේ තෙමේ වන්නේ යයි සිතා ප්‍රශ්න විචාළාහුය. හෙතෙම විචාළ තාක් ප්‍රශ්නයන් තියුණු අසිපතකින් කුමුදුනල කළඹක් සෙයින් සිඳ පා ඇඟිල්ලෙන් මහපොළොවට පහළේය. වහන්ස, මෝ සිත් නැති මහපොළොවද ධම්මදින්නයාගේ ගුණ දනී, තෙපි වනාහි නොදන්නහු යයි කියා මේ ගාථාව කීය.
(චේතනා රහිත වූ මෝ පඨවි තොමෝ ගුණාගුණ දෙක විශේෂයෙන් දනී, වහන්ස, තෙපි චේතනා සහිත වූවාහුම ගුණාගුණ දෙක නොදන්නහුය.)
මෙසේ ප්‍රකාශකොට එකෙනෙහිම අහසට පැන නැගී තලගුරු තිස් පව්වටම වැඩියේය. මෙසේ කාරකයා හටම අධිමානය උපදී. එහෙයින් භාග්‍යවතුන් වහන්සේ එවැනි භික්‍ෂූන්ගේ වශයෙන් ධ්‍යාන විභාග කරන්නේ **ඨානං ඛො පන** යනාදිය වදාළහ.
ඒ දේශනාවගේ අර්ථය, මේ කාරණය ඇත. නැත්තේ නොවේ. (කුමක්ද?) (යම් කරුණකින් මේ සස්නෙහි ඇතැම් මහණ කෙනෙක්. **ඉධෙ කච්චො භික්ඛු**, බාහිර පිරිමැදියන් හා සාධාරණ වූ **විවිච්චෙව කාමෙහි -පෙ- පඨමජ්ඣානං උපසම්පජජ විහරෙය්‍ය **යනුවෙන්, යම්හෙයකින්, **තස්ස එවමස්ස සල්ලෙඛෙන විහරාමි** ඔහුට කෙලෙසුන් ලියා දැමීමෙන් කෙරෙමී යයි ද, යම් ප්‍රතිපත්ති විධානයක් කෙලෙසුන් මනාලෙස ලියාදමාද, මම එම ප්‍රතිපත්තියෙන් යුතුව වෙසෙමී යයි මෙබඳු සිතක් වේද, එය නොයෙදෙයි. අධිමානයෙන් යුත් භික්‍ෂුවට සල්ලෙඛයක් හෝ සල්ලෙඛ ප්‍රතිපදාවක් හෝ නොවේ. කුමක් හෙයින් ද, විදර්ශනා පාදක නොවන හෙයිනි.
යම්හෙයකින් හෙතෙම ධ්‍යානයට සමවැද එයින් නැගීසිට සංස්කාරයන් සම්මර්ශනය නො කෙරේද, තව ද ඔහුගේ ධ්‍යානය, සිත එකඟවීම පමණක් කරන්නා වූ ඉහාත්ම සැප විහරණයක් වූයේ ද, එහෙයින් එම කරුණ දක්වන බුදුරදහු **න ඛො පනෙතෙ චුන්‍ද, අරියස්ස විනයෙ සල්ලෙඛා වුච්චන්ති, දිට්ඨධම්මසුඛවිහාරා එතෙ අරියස්ස විනයෙ, වුච්චන්ති** යයි වදාළහ.
එහි **එතෙ** යනු ධ්‍යාන ධර්ම වශයෙන් බහුවචන දතයුතුයැ. මේ ප්‍රථම ධ්‍යාන ධර්මයෝ යයි කියන ලද්දේ විය. සමාන වත් වශයෙන් හෝ එකම පළමු ධ්‍යානය නැවත, නැවත සමවැදීම් වශයෙන් පැවැත්තේ බොහෝ බවට යෙයි. අරමුණු වශයෙන් හෝ එකම ප්‍රථම ධ්‍යානය, පඨවි කසිණාදියෙහි පැවැතීම් වශයෙන් බොහෝ බවට පැමිණේ යයි, (කියන ලද්දේ විය) දෙවන, තුන්වන, හතරවන, ධ්‍යානයන් පිළිබඳවද මෙම ක්‍රමයමැයි. අරූපාවචර ධ්‍යානයන්ගේ, අරමුණු භේදයක් නොමැති බැවින් පළමු දෙකාරණයාගේ වශයෙන්ම බහුවචනය දතයුතු යැ.
තව ද යම්හෙයකින් එම ධ්‍යානයන්ගේ අංගයෝ ද ශාන්ත වූවාහු ද අරමුණු ද ශාන්ත වූවා ද නිවී ගියාහු ද, පියුම් වූවාහු ද වෙත් යයි කියනා ලද වේද, එහෙයින් ඔවුහු **සන්තා එතෙ විහාරා** මෙසේ වදාරණු ලද්දාහු යයි දතයුතුයැ. මේ දක්වන ලද්දේ ඔවුන් සතරදෙනාගේම සාධාරණ වර්ණනාවයි. විශේෂ වර්ණනාව වූකලී **සබ්බසො රූපසඤ්ඤුණං** යන පද අනුව කිවයුති, වන්නීය. ඒ වර්ණනා තොමෝ විසුද්ධි මාර්ගයෙහි සර්වප්‍රකාරයෙන්ම කියන ලද්දේ මය.
මෙසේ යම්හෙයකින් අධිමානික භික්‍ෂුවගේ ධ්‍යාන විහරණය විපස්සනා පාදක නොවන බැවින් සල්ලෙඛ විහරණයක් නොවේ. හෙතෙම ධ්‍යානයට සමවැදී එයින් නැගීසිට සංඛාරයන් සම්මර්ශනය නොකෙරේද ඔහුට චිත්ත ඒකග්ගතාකාර වූ ඉහාත්ම සැප විහරණයම වේ ද, එහෙයින් එම අර්ථ දක්වමින් රූප ධ්‍යානයන් සහ අරූප ධ්‍යානයන් ද විභාගකොට දැන් යම්තැනෙක්හි සල්ලේඛනය කළයුතුද සුසාලිස් ආකාරයකින් ඒ වස්තුවද ඒ සල්ලෙඛයද දක්වන්නාහු **ඉධ ඛො පන වො** යනාදිය වදාළහ.
කුමක් හෙයින් අෂ්ට සමාපත්තීන් සමග අවිහිංසාවාදීහුම සල්ලෙඛයෝ යයි වදාරණ ලද්දාහුද යත් ලෝකෝත්තර ධර්මයන්ට පාදක බැවිනි. ඒ එසේමැයි. බාහිර (සමයන්හි) අටසමවත් වට්ටපාදක වූවාහුම වෙති. බුදුසසුනෙහි, සරණාගමනය පවා ලෝකෝත්තරපාදකයැ. අවිහිංසාදීහු ගැන කියනු කිම? යම්සේ **බාහිරක අටසමවත්** ලාභියාට ද පංච අභිඥා ඇත්තහුට ද දුන් දනට වඩා බුදු සසුනෙහි තිසරණගතයා හට දුන් දන අතිශයින් මහත්ඵල වේද, මේ කාරණය මෙම සූත්‍රයෙන්ම දතයුතු. මේ සඳහාම දක්‍ෂිණා විසුද්ධි සූත්‍රයෙහි **බාහිරකෙ කාමෙසු වීතරාගෙ දානං දත්‍වා කොටි සත සහස්ස ගුණ දක්ඛිණා. පාටිකංඛිතබ්බා, සොතාපත්ති ඵල සච්ඡිකිරියාය, පටිපන්නෙ දානං දත්‍වා අසංඛෙය්‍යා අප්පපෙමය්‍යා- දක්ඛිණා පාටිකංඛිතබ්බා කො පන වාදො සොතාපන්නෙ** යයි වදාරණ ලද සරණාගමනයෙහි පටන්ම එහි සෝවාන් ඵලයට පැමිණීම තෙක් අදහස් කරන ලද්දේ වෙයි. මේ මෙහි පළමුකොට පෙළ යෙදුමයි.
අනුපද වර්ණනාවෙහි **ඉධ** යන මේ පදය විහිංසා ආදි වස්තු දැක්වීම (පිණිසය) **ඛො පන** යනු නිපාත මාත්‍රයකි. **වො** යන කරණාර්ථයෙහි සාමි වචනයි. මේ වනාහි මෙහි සංක්‍ෂෙප අර්ථයයි. **පරෙ විහිංසකා භවිස්සන්ති** යනාදි නයින් යම් මේ විහිංසා ආදි වස්තුවක් කියවුද, චුන්දය මේ විහිංසාදි වස්තුවෙහි තොප විසින් සල්ලෙඛය කළයුතු යයි
මෙසේ සැකෙවින් වදාරා දැන් විස්තර කරන සේක්, **පරෙ විහිංසකා භවිස්සන්ති මයමෙත්‍ථ අවිහිංසකා භවිස්සාමාති සල්ලෙඛො කරණීයො** යනාදිය වදාළහ.
එහි **පරෙ** යනු මේ කෙලෙසුන් ලියා දැමීමෙහි යෙදුනා වූ යම්කිසිවෙක්, **විහිංසකා භවිස්සන්ති** අතින් ගලින් යනාදියෙන් සත්නට හිංසා කරන්නාහු වන්නාහුය.
**මයමෙත්‍ථ අවිහිංසකා භවිස්සාම,** අපි වනාහි යම් වස්තුවෙක්හිම අන්‍යයෝ මෙසේ විහිංසක වන්නාහුද තෙල වස්තුවෙහිම අවිහිංසක වුවෝම වන්නෙමු. අවිහිංසාව උපදවා වාසය කරන්නෙමු. **ඉති සල්ලෙඛො කරණීයො**, මෙසේ තොප විසින් කෙලෙස් ලියා දැමීම කළ යුතුය. මෙහි **සල්ලෙඛ** යයි ද අවිහිංසාවම දතයුතු. යම්හෙයකින් අවිහිංසා තොමෝ විහිංසාව මොනවට ලියා දමාද, සිඳිද, එහෙයින් සල්ලෙඛයයි කියනු ලැබේ. මේ සියලු තන්හිම මේ ක්‍රමය මයි.
මේ වනාහි විශේෂයයි. **පරෙ මිච්ඡාදිට්ඨි** යන මෙහි කම්මපථයන්ගේ අන්තයෙහි වූ මිච්ඡාදිට්ඨියද, මිචඡත්තයන්ගේ ආදි මිථ්‍යාදෘෂ්ටියද මිශ්‍රකොට දිට්ඨිය කියන ලද්දාහුයයි දතයුත්තාහුය. මෙහි මේ මිථ්‍යා දෘෂ්ටිය යම්සේද ‘සම්මා දිට්ඨි” යයි කී තන්හි සම්මා දිට්ඨිය ද එසේය. තව ද මෙහි කර්මපථයෝ විස්තර වශයෙන් සම්මා දිට්ඨි සූත්‍රයෙහි මතු ප්‍රකාශ වන්නාහුය. මේ කියන මිච්ඡත්තයන් අතුරෙහි මිථ්‍යා දෘෂ්ටි ආදිහු ද්වෙධාවිතක්ක සූත්‍රයෙහි ප්‍රකාශ වන්නාහුය.
මේ කියනු ලබන්නේ මෙහි සංක්‍ෂෙපයෙහි ප්‍රාණය අතිපතනය කෙරෙත්නුයි **පාණාතිපාති** නම් වෙත් ප්‍රාණඝාත කරන්නාහු යන අර්ථයි. නොදුන් වස්තුව හැර ගණිත්නුයි **අදින්නාදායි** නම. සොරකම් කරන්නාහු යන අර්ථයි. අශ්‍රේෂ්ඨ වූ, හීන වූ, ලාමක වූ ධර්මයෙහි හැසිරෙත්නුයි **අබ්‍රහ්මචාරී** නම් වේ. මෙවුන්දම් සෙව්නාහු යන අර්ථයි. **බ්‍රහ්මං**, ශ්‍රේෂ්ඨ වූ පිළිවෙත හැසිරෙත්නුයි බ්‍රහ්මචාරී නම, මෙවුන්දමින් වැළකුණහු යන අරුති. මෙහිද බ්‍රහ්මචර්යාව **සල්ලෙඛ** යයි දතයුතු. සැබව, බ්‍රහ්මචර්යා තොමෝ අබ්‍රහ්මචර්යාව මොනවට ලියා සිඳ දමයි. මුසා බෙනෙත් නුයි **මුසාවාදී** නම් වේ. මෙරමාගේ වැඩ සිඳින්නා වූ හිස් බොරු වූ තෙපුල් කියන්නාහු යන අර්ථයි. පිය සුන් තෙපුල් ඇත්තේ මොවුන්ට නුයි **පිසුනාවාචා** නම් වෙති. මෙරමා මර්ම සිඳින්නා වූ අනුන්ට මහා ලජ්ජාව ඇතිකරන්නා වූ, නින්දාජනක පරොස් තෙපුල් මොවුන්ට නුයි **ඵරුසාවාචා** නම් වේ. **සම්ඵං** නම් වූ නිරර්ථක වූ වචනය කියත්නුයි, **සම්ඵප්පලාපි** නම් වෙති. දැඩි ලෝභය කෙරෙත්නුයි අභිජ්ඣාලු නම් වෙති. පර භාණ්ඩයෙහි ලෝභ කරන සුලුවූවාහු යන අර්ථයි. ව්‍යාපන්න වූ කුණු වූ සිත මොවුන්ට නුයි **ව්‍යාපන්න චිත්තා** නම් වෙති. මිථ්‍යා වූ ලාමක වූ නුවණැත්තන් ගරහන ලද දෘෂ්ටිය මොවුන්ට වෙත්නුයි **මිච්ඡාදිට්ඨි** නම් වෙති. කර්මපථයෙහි ඇතුළත් නත්‍ථිදින්න යනාදිය වස්තුකොට ඇති දෘෂ්ටියෙන් ද, මිච්ඡත්ත පරියාපන්න වූ නෛර්යානික නොවූ දෘෂ්ටියෙන් සමන්නාගත වූ යන අර්ථයි. යහපත් වූ ශෝභන වූ නුවණැත්තන් පසස්නා ලද දෘෂ්ටිය මොවුන්ට නුයි **සම්මා දිට්ඨි** නම් වෙති. කම්මපථ පරියාපන්න වූ **අත්‍ථිදින්නං** යනාදි වූ කම්මස්සකතා සම්මා දිටඨි පරියාපන්න වූ මග්ග සම්මා දිට්ඨියෙන් යුක්ත වූ යන අර්ථයි.
**මිච්ඡා සංකප්පා** යනු යථා තත්ත්වයට විරුද්ධ වූ අනීය්‍යානික වූ අකුසල සංකල්පයෝය. **මිච්ඡාවාචා** යනාදියෙහි ද මේ ක්‍රමයමයි. මේ වනාහි විශේෂ්‍යය, මිච්ඡා සංකල්ප ආදිය මෙන් **මිච්ඡා සති** නම් වූ වෙනම කිසිදු ධර්මයෙක් නොමැත. අතීතය සිතන්නහුට වනාහි පවත්නා වූ සතර අකුසල ස්කන්ධයන්ටම මේ නමකි. භාග්‍යවත්හු විසින් යමක් වදාරණ ලදද, **අත්‍ථෙසා භික්ඛවෙ, අනුස්සති, නෙසා නත්‍ථිති වදාමි. පුත්තපටිලාභං වා භික්ඛවෙ යස පටිලාභං වා භික්ඛවෙ, අනුස්සරතො,** යයි මෙයද ඒ ඒ කරුණ සිතන්නහුට සති ප්‍රතිරූපකයෙන් ඉපදීම සඳහා වදාරණ ලදැයි දතයුතු.
**මිච්ඡා ඤාණි,** යන මෙහි මිච්ඡා ඤාණ නම් පාපක්‍රියාවන්හි, උපාය චින්තා වශයෙන් පව්කොට මා විසින් යහපතක් කරන ලදැයි ප්‍රත්‍යවේක්‍ෂාකාරයෙන් ද, උපන්නා වූ මෝහයයි දතයුතුය. එයින් යුක්ත වූ පුද්ගලයෝ **මිච්ඡාඤාණි** නම් වෙති. **සම්මාඤාණි** යන මෙහි එකුන්විසි ප්‍රභේද වූ ප්‍රත්‍යවේක්‍ෂා ඤාණය ‘සම්මා ඤාණ’ යයි කියනු ලැබේ. එයින් යුක්ත වූ පුද්ගලයෝ සම්මා ඤාණි නම් වෙති. **මිච්ඡා විමුත්ති** කෙලෙසුන් කෙරෙන් නොමිදුනේම අපි මිදුනෝ වම්හයි මෙසේ සංඥා ඇත්තාහු, නොහොත් අවිමුත්තියෙහි මුත්ති සංඥා ඇත්තාහු එහි මෙම වචනාර්ථයි. වැරදි වූ ලාමක වූ විපරීත වූ විමුත්තිය මොවුන්ට ඇත්නුයි මිච්ඡා විමුත්ති නම් වෙති. **මිච්ඡා විමුත්ති **යනු ද යථෝක්ත ආකාරයෙන් පැවැත (කෙලෙසුන්ට) අකුසල ස්කන්ධයන්ට නමකි. ඵල සම්පයුත්ත සම්මා දිට්ඨි ආදි අංග අට හැර සෙසු ධර්මයෝ **සම්මා විමුත්ති** යයි දතයුත්තාහුය. ඕ සම්මා විමුත්ති තොමෝ මිච්ඡා විමුත්ති සල්ලෙඛනය කොට (ප්‍රහාණයකොට) සිටි හෙයින් **සල්ලෙඛ** යයි දතයුතුය. එහි, යොදවන සේක් වදාළහ. **මයමෙත්‍ථ සම්මා විමුත්ති භවිස්සාමාති සල්ලෙඛො කරණීයො**
මෙයින් මත්තෙහි වූ තිදෙන නීවරණ වශයෙන් කියන ලද්දාහුයයි දතයුතුය. **අභිජ්ඣාලු බ්‍යාපන්න චිත්තා** යයි මෙසේ කම්මපථයන්හි කී බැවින් මෙහි ප්‍රථම නීවරණය නොකියන ලද්දාහු යයි දතයුතුය. ඔවුන් අතුරෙහි ටීන මිද්ධයෙන් වළඳනා ලද්දාහු මඩනා ලද්දාහුනුයි ථිනමිද්ධ පරියුට්ඨිතා නම්වෙති. උද්ධච්චයෙන් යුක්ත වූවාහු නුයි **උද්ධතා** නම් වෙති. විමසමින් දුකට පැමිණෙත් සනිටුහන් කරන්ට නොහැකි වෙත් නුයි **වෙචිකිච්ඡි** නම් වෙති.
**කොධනා** යනාදි (ධර්ම) දසය, චිත්තයාගේ උපක්ලේශ වශයෙන් වදාරණ ලද්දාහුය. ඒ ක්‍රෝධාදීන් අතුරෙහි යමක් කිවයුතු වේද, ඒ සියල්ල ධම්මදායාද වත්‍ථු සූත්‍රයන්හි කියන ලදී. මේ වනාහි මෙහි වචන අර්ථයි. **කොධනා** කිපෙනසුලු වූවාහු, **උපනාහි** නැවත, නැවත සිත බඳිනසුලු වූවාහු, නොහොත් උපනාහය මොවුන්ට ඇත්තේනුයි, **උපනාහී** නම් වෙති. **මක්ඛී **යනුද **පළාසී** යනුද, එසේමැයි. ඊර්ෂ්‍යා කෙරෙත්නුයි **ඉස්සුකී** නම් වෙති. මසුරුබව කෙරේනුය හෝ ඔවුන්ට මසුරුබව ඇත්තේනුයි **මච්ඡරී** නම් වේ. වඤ්චා කෙරේනුයි **සඨා** නම් වෙති. මනාකොට කථා නොකෙරෙත් යයි කියන ලද වෙයි. කෛරාටික බැවින් යුත්ත වූවන්ට මේ නමකි. මායාව මොවුනට ඇත්තේනුයි **මායාවී** නම් වෙති. තද ගතියෙන් යුක්ත බැවින් ථද්ධා නම් වෙති. අතිමාන යෝගයෙන් **අතිමානී** නම් වෙති. කියන ලද්දට විරුද්ධ නයින් කුසල පක්‍ෂය දතයුත්තේය.
**දුබ්බචා** කියන්ට දුෂ්කර වූවාහු. කියනු ලබන දෙය නොඉවසන. ඊට විපරීත වූවාහු **සුබ්බචා**, නම් වෙති. දේවදත්ත ආදීන් වැනි වූ ලාමක මිත්‍රයෝ මොවුන්ට වෙත්නුයි **පාපමිත්තා** නම් වෙති. බුදුවරයෝ හෝ සැරියුත් තෙරුන් වැනි වූ හෝ කල්‍යාණ මිත්‍රයෝ මොවුන්ටනුයි **කළ්‍යාණ මිත්තා** නම් වේ. කාය දුශ්චරිත ආදියෙහි සිත එලවත්නුයි **පමත්තා** නම් වෙති. විපරීත වූවාහු **අප්පමත්තා** නම් වෙති යයි දතයුත්තාහුය. මේ තුන ප්‍රකීර්ණ වශයෙන් කියන ලද්දාහුය.
**අස්සද්ධා** යනාදි පදයෝ සත්දෙන අසද්ධර්ම වශයෙන් කියන ලද්දාහුය. ඔවුන් අතුරෙහි තුණුරුවන් කෙරෙහි ශ්‍රද්ධාව මොවුන්ට නැත්තේනුයි **අස්සද්ධා** නම් වෙති. කුසල පක්‍ෂයෙහි අදහත් නුයි සද්ධා නම් වෙති. ලැජ්ජාව මොවුන්ට නැත්නයි **අහිරිකා** නම් වෙති. අකුසල් පැමිණිමෙහි, පිළිකුල් නොකරන්නහුට මේ නමකි. හිරිය (ලජ්ජාව) මොවුන්ගේ සිත්වල ඇත්තේනුයි හෝ ලැජ්ජාවෙන් යුත් සිත් ඇත්තාහු වෙත්නුයි **‘හිරීමතා’** නම් වෙති. භය නොවෙත් නුයි, **අනොත්තප්පී** නම් වෙති. අකුසල් පැමිණීමෙහි භයක් නැත්තේ යයි කියන ලද වෙයි. ඊට විපරීත වුවාහු **ඔත්තප්පී** නම් වෙති. අල්ප වූ ශ්‍රවණය ඇසීම මොවුන්ට වෙත්නුයි **අප්පස්සුතා** නම් වෙති. මෙහි අල්පයයි, ටිකයයි නොගත යුතුය. නැතයයි ගතයුතුයැ **අප්පස්සුතයෝ** වනාහි නිස්සුතයෝය. සූත විරහිතයෝය බොහෝ සූතයෝ මොහුට වෙත්නුයි **බහුස්සුතා** නම් වෙති. බුද්ධභාෂිත වූ එක ගාථාවකුදු තත්වූ පරිද්දෙන් දැන ඊට අනුරූප වූ ප්‍රතිපදාවට පැමිණියවුන්ට මේ නමකි.
කුසීත බවට බැසගනිත්නුය **කුසිතා** නම් වෙති. හීනවූ වීර්ය ඇත්තවුන්ට මේ නමකි. පටන් ගන්නා ලද වීර්ය ඇත්තේ මොවුන්ට නුයි **ආරද්ධ විරිය** නම් වෙත්. සම්‍යග් ප්‍රධාන වීර්යයෙන් යුක්ත වූවන්ට මේ නමකි. මොට වු සිහිය මොවුන්ට වෙත්නුයි **මුට්ඨස්සති** නම් වෙති. නටුවා වූ සිහි ඇත්තවුන් යයි කියන ලද වෙයි. එළඹ සිටියා වූ සිහිය මොවුන්ට නුයි **උපට්ඨිත සති** නම් වෙති. නිතර අමුණ වෙත එළඹ සිටි සිහිය ඇත්තවුන්ට මේ නමකි. දුෂ්ට වූ ප්‍රඥාව මොවුන්ට වෙත් නුයි දුප්පඤ්ඤා නම් වෙති. නටුවා වූ ප්‍රඥාව ඇත්තාහු යයි කියන ලද්දාහු වෙති. ප්‍රඥාවෙන් යුක්ත වූවාහු **පඤ්ඤා සම්පන්නා** නම් වෙති. ප්‍රඥා යනුවෙන් මෙහි විදර්ශනා ප්‍රඥාව දතයුතුය. යම් හෙයකින් විදර්ශනා සම්භාරය සම්පූර්ණ වූයේ, මෙතැන්හි ආයේ ද එහෙයින් මෝ ප්‍රඥා තොමෝ විදර්ශනා ප්‍රඥාවයි. පෞරාණිකයන්ගේ නියමයයි.
දැන් ලෝකෝත්තර ගුණයන්ට අනතුරු කරන්නා වූ ඒ අනෛය්‍යාර්ණික එකම දෘෂ්ටිය අන් අයුරකින් දක්වනසේක් සන්‍දිට්ඨි පරාමාසි යනාදිය වදාළහ. එහි සංදිට්ඨි (ස්වකීය දෘෂ්ටිය) පරාමර්ශනය කෙරෙත්නුයි **සන්‍දිට්ඨි පරාමාසී** නම් වෙති. දැඩිකොට ගණිත් නුයි **ආධානගාහි** නම් වෙති. **ආධානං** යනු දැඩිබව යයි කියනු ලැබේ. දැඩිකොට ගන්නා ලද්දේය යන අර්ථයි. යෝග්‍ය වූ කාරණය දැක ලබ්ධිය දුරලත්නුය පටිනිස්සග්ගී නම් වෙති. දුකින්, අපහසුතාවයෙන්, කරදරයෙන් බොහෝ කරුණු දක්වාත් දුරලන්නට නොහැකි වෙත්නුයි **දුප්පටිනිස්සග්ගි** නම් වෙත්. යමෙක් තමාට උපන් දෘෂ්ටිය **‘ඉදම්මෙ සච්චං’** මෙයම ඇත්තයැයි දැඩිකොට ගෙන බුද්ධාදීන් විසිනුදු කරුණු දක්වා කියනු ලබන්නාහු නොහරිත්ද, ඔවුන්ට මේ නමකි. එබඳු පුද්ගලයෝ වනාහි යමක් යමක්ම ධර්මය හෝ අධර්මය අසත්ද ඒ සියල්ල මෙසේ අප ඇදුරන් විසින් කියන ලද්දේය. අප විසින් අසන ලද්දේ යයි, ඉදිබු තෙම අවයවයන් සිය කබලෙහි මෙන් ඇතුළතම ප්‍රවේශ කරති. කුම්හීල ග්‍රාහයෙන් ගනිති. අත් නොහරිති. කියන ලද්දට විපර්යාසයන් කුසල පක්‍ෂය දතයුතුය.
මෙසේ සිවුසාලිස් ආකාරයකින් සල්ලෙඛයන් දක්වා මෙවිට එම සල්ලෙඛයෙහි චිත්තොද්පාදයාගේ ද බොහෝ උපකාර ඇති බව දක්වන්ට **චිත්තුප්පාදම්පි ඛො අහං** යනාදිය වදාළහ.
එහි අදහස නම් චුන්දය, මම කුසල ධර්මයන් විෂයෙහි සිත ඉපදවීම පවා බොහෝ උපකාර ඇත්තේ යයි, කියමි. තව ද යම් මේ කයින් වචනයෙන් කිරීමක් වෙත්ද, යම් සේ පළමු සිත උපන්නේ ද, එසේම ඒ ධර්මයන් පිළිබඳව කයින් කිරීමද, වචනයෙන් කරවු යයි ඇණවීමක් හෝ ඉගෙනීම් විචාරීම් ආදියක් හෝ වෙත් ද, ඒ ගැන කියනුම කවරේද? එම ක්‍රියාත්මක වීම්, ඒකාන්තයෙන් බොහෝ උපකාර ඇත්තාහුමැයි දක්වන සේක. කුමක් හෙයින් මෙහි සිත් ඉපදවීමත් බොහෝ උපකාර ඇත්තේ ද යත්, ඒකාන්තයෙන් හිතසුව එළවන හෙයින් ද, ක්‍රියාත්මක කරන්නවුන්ට හේතුවන බැවින් ද බොහෝ උපකාර ඇත්තේය.
දානයක් දෙමියි සිත පහළවීම තෙමේත් ඒකාන්තයෙන් හිතසුව එළවන්නේ වෙයි. ක්‍රියාත්මක වීමටද එය හේතු වෙයි. මෙසේ උපන් සිත් ඇති බැවින්ම දෙවනදවස් මහාමාර්ග වසා මහමඩුකොට භික්‍ෂූන් සියයකට හෝ භික්‍ෂූන් දහසකට හෝ දන් දෙයි. භික්‍ෂ සංඝයා පවරවූ, පුදවු, වළඳවව් යයි පිරිවර ජනයාට අණකරයි. එසේ සංඝයාට සිවුරු සෙනසුන් බෙහෙත් දෙන්නෙමියි සිත පහලවීම් තෙමේත් ඒකාන්තයෙන් හිතසුව එළවයි. සිත ඒ වූ පරිදි ක්‍රියාත්මක වීමටද හේතුවෙයි. එසේ උපන් සිත් ඇති බැවින්ම සිවුරු ආදිය සකස් කෙරෙයි. දෙයි. දෙවන්නේද වෙයි. සරණාගමන ආදියෙහිද මෙම ක්‍රමයමැයි.
සරණයමියි සිත් ඉපද වූ කල්හිම පසුව කයින් හෝ වචනයෙන් සරණ ගනියි. එසේ පසඟ, අටඟ, දසඟ හෝ සීලයක් සමාදන් වන්නෙමියි සිත් උපදවාම කයින් හෝ වචනයෙන් හෝ සමාදන් වෙයි. පැවිදිව, චතුපාරිසුද්ධි සීලයෙහි පිහිටන්නෙමියි සිත් උපදවාම කයින්ද වචනයෙන් ද පිරිය යුතු සිල් පුරයි. බුදුදහම ඉගෙන ගනිමියි, සිත් උපදවාම එක් නිකායක් හෝ දෙනිකායක් හෝ තුන් නිකායක් හෝ සතර නිකායක් හෝ පස් නිකායක් හෝ වචනයෙන් උගනී.
මෙසේ ධුතාංග සමාදාන, කමටහන් ඉගෙනීම කසිණ භාවනා ධ්‍යාන, සමවත් විදසුන් මගඵල ප්‍රත්‍යෙක බොධි සම්‍යග් සම්බෝධි යන මොවුන්ගේ වශයෙන් දැක්විය යුතුය.
බුදුවන්නෙමියි සිත ඉපදවීමම තෙමේම ඒකාන්ත සුව එළවන්නේ වෙයි. අනුවිධීනනයනට (ඒ අනුව එය සිදුවීමට) හේතු වෙයි. මෙසේ උපන් සිත් ඇත්තේම පසුකලෙක, කල්ප ලක්‍ෂයක් අධිකකොට ඇති සාරාසංඛ්‍යයක් කයින් ද වචනයෙන් ද පෙරුම් පුරා දෙවියන් සහිත ලෝකයා (සසරින්) තරණය කරවමින් හැසිරෙයි. මෙසේ සියලු තැන්හිම චිත්තොදපාදයද බොහෝ උපකාර ඇත්තේය. කය වචන දෙකින් ක්‍රියාත්මක වීම වනාහි බොහෝ උපකාර ඇත්තේ යයි දතයුත්තේය.
මෙසේ කුසල ධර්මයන්ගේ චිත්තොත්පාදයාගේ ද බොහෝ උපකාර ඇති බව දක්වා දැන් එහි යොදවන සේක් **තස්මාතිහ චුන්‍ද **යනාදිය වදාළහ. එය අර්ථ වශයෙන් ප්‍රකට වූයේම වෙයි.
මෙසේ සිවුසාළිස් අයුරින් දක්වන ලද සල්ලෙඛයෙහි චිත්තොත්පාදයාගේද බොහෝ උපකාර ඇති බව දක්වා දැන් එම සල්ලෙඛයම අධිගමයට හිතවත් වූ මාර්ගය බැව් දක්වන්නේ **සෙය්‍යථාපි** යනාදිය වදාළහ.
එහි අර්ථය නම්, චුන්දය, යම්සේ කණු, කටු ගල් ආදියෙන් විෂම වූ මාර්ගයක් වන්නේද, එම මාර්ගය දුරලීම පිණිස වැලැක්වීම පිණිස අනිත් මනාව පිරියම් කළ, බිම් පෙදෙසක් වැනි සම වූ මාර්ගයක් වන්නේද, නැතහොත්, රුක්මුල් ගල් ප්‍රපාත, කිඹුල් මකර ආදීන් ගැවසීගත් විෂම වූ තොටක් වන්නේ ද, ඒ තොට දුරලීම පිණිස අතහැර දැමීම පිණිස අන්‍ය වූ විෂම නොවූ පිළිවෙලින් ගැඹුරු වූ තොටක් වන්නේ ද, යම් තොටකට පිළිපන්නේ සුවසේම එම නදියට හෝ එම තඩාගයට හෝ බැස නාන්නේ හෝ එතර වන්නේ හෝ වේද, චුන්දය, එපරිද්දෙන්ම විෂම මග විෂම තොට වැනි වූ විහිංසාවෙන් යුතු විහිංසක පුද්ගලයාගේ එම විහිංසාව දුරලීම පිණිස සම වූ මග සම වූ තොට වැනි වූ අවිහිංසාව වෙයි. ඒ එසේමැයි, විෂම වූ මග හා තොට දුරලීම පිණිස සම වූ මාර්ගයද තීර්ථයද යම්සේ පිළියෙල කරන ලදද, එසේ විහිංසාව දුරලීම පිණිස අවිහිංසාව පිළියෙල කරන ලද්දීය. හෙතෙම යම් අවිහිංසාවකට පිළිපන්නේ සුවයේම මනුෂ්‍ය ගතියට හෝ දේවගතියට පැමිණ සැපත් අනුභව කරන්නේ හෝ ලෝකයෙන් එතර වන්නේ හෝ වේද මේ ක්‍රමයෙන් සියලු පදයෝ යෙදිය යුත්තාහුය.
මෙසේ ඔහුගේම අධිගමයට හිතවූ මාර්ගය බැව් දක්වා උපරිභාවයට යායුතු බව දක්වන සේක්, **සෙය්‍යථාපි** යනාදිය වදාළහ. එහි අර්ථය නම්,
චුන්දය, යම්සේ වනාහි පටිසන්ධිය ගෙනදෙන්නා වූ හෝ පටිසන්ධිය ගෙන නොදෙන්නා වූ හෝ දුන් පටිසන්ධියට විපාක ගෙන දෙන්නා වූ හෝ නොදෙන්නා වූ හෝ යම්කිසි අකුසල ධර්ම කෙනෙක් වෙත් ද, ඒ සියල්ලෝ ජාති වශයෙන් අධෝභාවයට යායුත්තාහු නුයි, එබඳු නම් ඇත්තාහුම වෙත් ද, විපාක කාලයෙහි අනිෂ්ට වූ අකාන්ත වූ විපාක දෙන බැවිනි.
තව ද, යම්සේ පටිසන්ධි ගෙනදෙන්නා වූ හෝ නොදෙන්නා වූ හෝ දුන් පටිසන්ධියට විපාක දෙන්නා වූ හෝ නොදෙන්නා වූ යම්කිසි කුසල ධර්ම කෙනෙක් වෙන්ද, ඒ සියල්ලෝම ජාති වශයෙන් උපරිභාවයට යායුත්තාහුනුයි එබඳු නම් ඇත්තාහුම වෙත් ද, විපාක කාලයෙහි ඉෂ්ට වූ කාන්ත වූ විපාක ඇති බැවිනි. **එව මෙව ඛො චුන්‍ද විහිංසකස්ස -පෙ- උපරිභාවය** එපරිද්දෙන්ම චුන්‍දය, විහිංසක වූ -පෙ- උපරිභාවය පිණිස වේයයි.
මේ මෙහි උපමා සංසන්දනයයි. යම්සේ සියලු අකුසල ධර්මයෝ අධෝභාවයට පැමිණිය යුත්තාහුද එසේ විහිංසක වූ පුද්ගලයා හට හුදු විහිංසා තොමෝම අධෝභාව ගමනීය වෙයි. යම්සේ සියලු කුසලයෝ උපරිභාවයට පැමිණිය යුත්තාහු වෙත්ද, එසේ අවිහිංසක වූ පුද්ගලයාට හුදු අවිහිංසාවම උපරිභාව ගමනීය වෙයි. මේ ක්‍රමයෙන්ම අකුසලය, අකුසලය සමගද කුසලය කුසලය සමගද උපමා කටයුතුයි. මේ වනාහි මෙහි අදහසයි.
මෙසේ ඒ සල්ලෙඛයන් විසින්ම උපරිභාවයම යායුතු බැව් දක්වා දැන් පරිනිර්වාපණයෙහි (සම්පූර්ණයේ නිවීමෙහි) සමර්ථ බව දක්වන්ට **සො වත චුන්‍ද** යනාදිය වදාළහ.
එහි **සො** යනු කිවයුතු ආකාර වූ පුද්ගලයා දැක්වීමයි. ඒ දේශනාවෙහි **සො **යන මෙම උද්දේශ වචන ගෙන **යො අත්තනා පලිප්පලිපන්තො සොවත චුන්‍ද, පරං පලිප්පලිපන්නං උද්ධරිස්සති** යයි මෙසේ සියලු තන්හි පද සම්බන්ධය දතයුතු.
**පලිප්පලිපන්නො** යනුවෙන් ගැඹුරු මඩෙහි ගිලුනේ යයි කියනු ලැබේ. ආර්ය විනයෙහි එසේ කියනු නොලැබේ. ආය විනයෙහි **පලිපං** යනුවෙන් පස්කම් ගුණයෝ කියනු ලැබෙත්. **පලිපන්නො** යනු එහි ගැලුනා වූ බාල පෘථග්ජන තෙම කියනු ලැබේ. එහෙයින් මෙසේ මෙහි අර්ථ යෝජනා දතයුත්තේය.
චුන්‍දය, යම්සේ කිසි පුරුෂයෙක් නැහැය අග දක්වා ගැඹුරු මඩෙහි ගැලුනේ අන්‍ය වූත් එහිම ගැලුන කෙනෙකු අත හෝ හිස හෝ ගෙන ගොඩ ගන්නේය යන මේ කාරණය නොවන්නේය. යම් හෙයකින් හෙතෙම ඔහුව ගොඩගෙන පොළොවෙහි තබන්නේ ද යන්නට හේතුවක් නැත. එසේම යමෙක් තමා පංචකාම ගුණ නමැති මඩෙහි ගැලුනේ හෙතෙම එහිම ගිලුන අනිකෙකු ගොඩ ගන්නේය යන මෙයට හේතුවක් නැත්තේය. (ගොඩ ගැනීම නොවන්නේමය) මෙය ඉහි චෝදනාවක් වශයෙන් වන්නේය. මෙය නොයෙදෙයි.
පුහුදුන් වූ භික්‍ෂු - භික්‍ෂුණී උපාසක උපාසිකාවන්ගේ ද ධර්ම දේශනාව අසා දහම් අවබෝධ කරන්නාහු වෙත්මය. පස්කම් ගුණයෙහි ගැලුනේ අන්‍යයන් නගා සිටුවා යයි එය එසේ නොදත යුතුය. ඒ එසේමැයි. භාග්‍යවත්හුම, එහි නගාසිටුවීම කෙරෙති. **ධර්මකථිකයෝ** (අකුසල පක්‍ෂයෙහි) ප්‍රශංසා මාත්‍රයක්ව ලබති. රජු විසින් යවන ලද හසුන කියවන්නෙකු මෙනි. එය එසේමැයි, රජු විසින් ප්‍රත්‍යන්ත ජනපදයකට යවන ලද ලියමනක් එහි මනුෂ්‍යයෝ ලියමන කියවන්ට නොදන්නාහු යමෙක් කියවන්ට දන්නේද ඔහු ලවා කියවාගෙන එහි අර්ථය අසා යම්සේ රජුගේ ආඥාව යයි ආදරයෙන් සම්පාදනය කෙරෙත් ද, මේ අනුව ලියවන කියවන්නාගේ යයි ඔවුන්ට සිතක් නොද වේද, ලියුම කියවන්නා වනාහි කෙලතොලු නොවූයේ නොපැකිලෙන වචනයෙන් කියවන්නේ යයි පැසසුම් පමණක් ලබන්නේද, එපරිද්දෙන්ම කිසිසේත් ශාරිපුත්‍ර ආදි ධර්ම කථිකයෝ ධර්මදේශනා කෙරෙත්ද, එතකුදු වුවත් ඔවුහු ලියූ පතක් කියවන්නවුන් මෙන් නොවෙති. එම දේශනා තොමෝ භාග්‍යවතුන් වහන්සේගේම වෙයි. රජුගේ ආඥාව මෙනි. යමෙක් තුමූ එම දහම් අසා අවබෝධ කෙරෙත් ද, භාග්‍යවතුන් වහන්සේම ඔවුන් නගාසිටුවන සේකැයි දතයුතුයැ. ධර්ම කථිකයෝ වනාහි කෙලතොලු නොවූ ඒ ඒ තැන නොපැකිලෙන වචනයෙන් දහම් දෙසත්යයි පැසසුම් පමණක්ම ලබත් යයි කියන ලදි. එහෙයින් මෙහිදී තෙල වචනය යෙදේමය. කියන ලද්දට විපර්යාස වශයෙන් කුශල පක්‍ෂයෙහි දතයුතුයැ.
**අදන්තො**, **අවිනීතො**, **අපරිනිබ්බුතො **යන මෙහි විස සහිත බැවින් (=අනිබ්බියතාය) **අදාන්ත** නම් වේ. නොහික්මුණු විනය ඇති බැවින් **අවිනීත** නම් වේ. නො නිවූ කෙලෙස් ඇති බැවින් අපරිනිබ්බුත නම් වේ යයි දතයුතුයැ. එබඳු වූ එම පුද්ගල තෙම මෙරමා **දමෙස්සති** විෂ රහිතයෙකු කරන්නේය. විනෙස්සති, ත්‍රිවිධ ශික්‍ෂාවෙන් හික්මවන්නේය. හෝ **පරිනිබ්බාපෙස්සති**, ඔහුගේ කෙලෙසුන් පරිනිර්වාණය කරවන්නේය යන මේ කාරණය නොවන්නේය කියන ලද්දට විරුද්ධ වශයෙන් කුසල පක්‍ෂය දතයුතු යැ.
**එවමෙව ඛො චුන්ද, විහිංසකස්ස -පෙ- පරිනිබ්බානාය ** මෙහි වනාහි මෙසේ අර්ථය දතයුතුයැ. තමා පලිප නම් වූ පඤ්චකාම ගුණයෙහි නො ගැලුනේ පඤ්චකාම ගුණයෙහි ගැලුනාහු මෙරමා නගනේය. තමා දැමුනේ මෙරමා දමනය කරන්නේය, තමා හික්මුනේ මෙරමා හික්මවන්නේය. තමා පිරිනිවියේ මෙරමා පරිනිර්වාණය කරවන්නේය, යන මේ කාරණය මෙසේ විද්‍යමාන වන්නේ ද ඒ කාරණය කුමක්ද යත්, පස්කම් ගුණයෙහි නොගැලුණු බවද, දැමුණු බවද හික්මුණු බවද, පිරිනිවි බවද වේ. එපරිද්දෙන්ම චුන්දය, විහිංසක වූ පුරුෂ පුද්ගලයාගේ අවිහිංසා තොමෝ පරිනිර්වාණය පිණිස වේ. කුමක් කියන ලද්දේද, යමෙක් තමා අවිහිංසක වූයේ, ඔහුගේ යම් අවිහිංසාවක් වේද, මෝ අවිහිංසක වූයේ, ඔහුගේ යම් අවිහිංසාවක් වේද, මෝ අවිහිංසා තොමෝ විහිංසකව වූ මෙරමාගේ යම් මේ විහිංසාවක් වේද, ඒ විහිංසාවගේ පිරිනිවීම පිණිස වෙයි. තමා අවිහිංසක වූයේ අන්‍යයන්ගේ විහිංසා චේතනාව නිවන්නේය යන, මේ කාරණය වන්නේය. ඒ කාරණය කුමක්ද යත්, අවිහිංසක බව මැයි. එය එසේමැයි. යම්හෙයකින් තමා යමක් අධිගමය කරන ලද්දේද, හෙතෙම අන්‍යයන් එහි යොදවන්ට හැකිවෙයි.
නැතහොත් තමා පස්කම් ගුණයෙහි නොගැලුනේ දැමුනේ හික්මුනේ පිරිනිවියේ, පස්කම් ගුණයෙහි ගැලුනා වූ නොදැමුනා වූ නොහික්මුනා වූ නොපිරිනිවියා වූ අන්‍යයා පස්කම් ගුණයෙන් නගා සිටුවන්නේය. (ත්‍රිවිධ ශික්‍ෂාවෙහි) හික්මවන්නේය. දමනය කරන්නේය පරිනිර්වාණය කරවන්නේය යන මේ කාරණය යම්සේ විද්‍යමාන වේද, එපරිද්දෙන් විහිංසක වූ විහිංසා-ප්‍රහාණය පිණිස මාර්ගය වඩන්නා වූ පුරුෂයා හට උපන් අවිහිංසා තොමෝ පරිනිර්වාණය පිණිස වෙයි. ඒ එසේමැයි. පරිනිර්වාණය නොකළ එකක්හු, පරිනිර්වාණය කළ එකෙකු මෙන් අවිහිංසා චේතනා තොමෝ මේ විහිංසා චේතනාව පරිනිර්වාණය කරවන්ට සමර්ථ වන්නීය. මේ අර්ථය දක්වන්නාහු **එව මෙව ඛො චුන්‍ද,** මෙසේ වදාළහයි. මෙසේ මෙහි අර්ථය දතයුත්තේය. මෙහි යම් සේද, එසේ සියලු පදයන්හි අරුත් දතයුතුයැ. විස්තරය දීර්ඝ වේය යන භයින් අනුපද යෝජනා (පදයක් පාසා යෙදීම) නොකරන ලද්දීය.
මෙසේ ඔහුගේ පරිනිර්වාණයෙහි සමර්ථ බැව් දක්වා මෙවිට එම දේශනාව නිගමනය කොට දහම් පිළිවෙතෙහි යොදවන්ට **ඉති ඛො චුන්‍ද** යනාදිය වදාළහ. එහි **සල්ලෙඛ පරියායො** සල්ලේඛ කාරණය සියලු තන්හි මේ ක්‍රමයමයි. මෙහි අවිහිංසාදීහුම විහිංසාදීන්ගේ සල්ලෙඛනය කරන හෙයින් සල්ලේඛකාරණය වෙයි. ඔවුන් වශයෙන් සිත් ඉපදවීම කළයුතු බැවින් චිත්තුප්පාද කාරණය වේ. විහිංසාදීන්ගේ දුරලීමට හේතුව වග බැවින් පරික්කමන කාරණය වේ. ස්වර්ගාදි උපරිභාවය නිෂ්පාදනය කරන හෙයින් උපරිභාව කාරණය වේ. විහිංසාදීන්ගේ පරිනිර්වාණය කරවන හෙයින් පරිනිර්වාණ කාරණය වේයි දතයුත්තාහුය.
**හිතෙසිතා** හිත සොයන්නහු **අනුකම්පකෙන** අනුකම්පා කරන්නා වූ **අනුකම්පං උපාදාය,** අනුකම්පා සිතින් ගෙන සඳහා යයිද කියන ලද වෙයි. **කතං වො තං මයා** මේ කරුණු පස දේශනා කරන්නා වූ මා විසින් එය තොපට කරන ලදී. යම් මේ අවිපරීත දේශනාවක් වන්නී ද, මෙපමණකින්ම අනුකම්පා කරන ශාස්තෘෘහුගේ කෘත්‍යය වෙයි. මින් මතුයෙහි ප්‍රතිපත්තිය නම් ශ්‍රාවකයන්ගේ කෘත්‍ය වෙයි. එහෙයින් වදාළහ. **එතානි චුන්‍ද රුක්ඛමූලාති -පෙ- අමකං අනුසාසනී,**
යන__ එහි **රුක්ඛමූලානි -පෙ- අම්හාකං අනුසාසනී,** දක්වන සේක__, **සුඤ්ඤාගාරානි** යන මෙයින් ජනයාගෙන් වෙන් වූ ස්ථානය දක්වන සේක. තව ද පද දෙකෙන්ම යෝගාවචරයනට සුදුසු වූ සේනාසනය ප්‍රකාශ කරන සේක. දායාදය පාවාදෙන සේක. **ඣායථ** අටතිස් අරමුණු, (ආරම්මණ උපනිජ්ඣාන) අරමුණ නැවත නැවත සිතීම මෙන් ද, අටතිස් අරමුණෙන් ද ලක්ඛණුපනිජ්ඣානයෙන් (ලක්‍ෂණ නිතර නිතර සිතීමෙන් ද, අනිත්‍යාදි වශයෙන් ඛන්‍ධ-ධාතු-ආයතන ආදීන්ගේ ලක්‍ෂණ නැවත නැවත සිතීමෙන් ද ධ්‍යාන කරවු. සමථය ද, විදර්ශනාව ද වඩවු යයි කියන ලද්දේ වෙයි. **මා පමාදත්‍ථ** පමා නොවවු. **මා පච්ඡා විප්පටිසාරිනො අහුවත්‍ථ** යමෙක් පෙර තරුණ කාලයෙහි ද, නිරෝග කාලයෙහි ද සප්තවිධ සැපසම්පත් ඇතිකල්හිද, යෝනිසො මනසිකාරයෙන් වෙන් වූවාහු රැදාවල මකුණුබත්ව, ශයන සුඛය, නිද්‍රාසුඛය අනුභව කරමින් ප්‍රමාද වෙත්ද, ඔවුහු පසුව ජරාවට පැමිණි කල්හිද, රෝග ඇති කාලයෙහි ද ශාස්තෘෘන් පිරිනිවි කල්හිද ඒ පෙර ප්‍රමාද විහරණය සිහි කරමින් පිළිසිඳ සහිත කාලක්‍රියාවද බරක් කොට දක්වන්නාහු විපිළිසර ඇත්තාහු වෙති. තෙපි වනාහි එබඳු වූවෝ නොවවු යයි මේ අරුත දක්වමින් වදාළහ. **මා පච්ඡා විප්පටිසාරිතො අහුවත්‍ථ **යයි** අයං වො අම්හාකං අනුස්සති, ඣායථ, මා පමාදත්‍ථ** ධ්‍යාන වඩන පමා නොවන්න. මේ වූ කලී අප හමුවෙන් තොපට අනුශාසනාය අවවාදයයි කියන ලද්දේ වේ.
සම්මාදිට්ඨි සූත්‍ර වර්ණනාව
**එවං මෙ සුතං,** සම්මා දිටඨි සූත්‍රයයි. එහි **සම්මා දිට්ඨි සම්මා දිට්ඨිති ආවුසො වුච්චති කිත්තාව නුඛො ආවුසොති වා කතමං පනාවුසො අකුසලං** යනුවෙන්, මෙසේ තෙරුන් විසින් යම්පමණ ප්‍රශ්න වදාරණ ලද්දාහුද, ඒ සියල්ල **කථෙතු කම්‍යතා පුච්ඡාම** වෙති.
ඔවුන් අතුරෙහි යම්හෙයකින් දන්නාහුද නොදන්නාහු ද, බාහිරකයෝද, ශාසනිකයෝ ද අනුස්සව ආදින් (පරපුරෙන් ආසන ලද) තමා ප්‍රත්‍යක්‍ෂ කිරීම් වශයෙන් ද, **සම්මා දිට්ඨි** යයි කියති. එහෙයින් ඒ බොහෝ දෙනාගේ වචනය ගෙන දෙවරක් ස්පර්ශ කරමින්, **සම්මා දිට්ඨි, සම්මා දිට්ඨි ආවුසො වුච්චන්ති** වදාළහ. මේ වූකලී මෙහි අදහසයි. අන්‍යයන් විසින් ද ‘සම්මා දිට්ඨි’ යයි කියනු ලැබේ. එයින් අන්‍යයන් විසින් ද සම්මා දිට්ඨියයි කියනු ලැබේ. මේ මෙසේ කියනු ලබන්නේ අර්ථයද, ලක්‍ෂණයද ගෙන, ඇවැත්නි, ආර්ය ශ්‍රාවක තෙම කොපමණකින් සම්මා දිට්ඨි ඇත්තේ වේදැයි, එහි **සම්මා දිට්ඨි** යනු සෝභන වූ ද, ප්‍රශස්ත වූ ද දෘෂ්ටියෙන් යුක්ත වූයේ යම්කලෙක්හි ධර්මයෙහිම මේ සම්මා දිට්ඨි ශබ්දය පවතී ද, එකල්හි එමම දෘෂ්ටියට, සෝභන වූ ද ප්‍රශස්ත වූ ද දෘෂ්ටිය ‘සම්මා දිටඨි’ යයි මෙසේ අර්ථය දතයුතුයැ.
ඕ තොමෝ සම්මා දිට්ඨි තොමෝ දුවිධ වන්නීය. ලෞකික ලෝකෝත්තර කියා,
එහි කම්මස්සකත ඤාණය, සච්චානුලොම ඤාණය ලෞකික සම්මා දිට්ඨි නම් වේ. සංක්‍ෂෙප වශයෙන් සියලුම ආශ්‍රවයන්ට ප්‍රත්‍ය වූ පඤ්ඤාවයි. අරිය මග්ගඵල සම්පයුත්ත වූ පඤ්ඤාව ලෝකෝත්තර සම්මා දිටඨි නම් වේ.
සම්මා දිට්ඨි පුද්ගලයා ත්‍රිවිධ වේ. පුථුජ්ජන සේඛ, අසේඛ යනුවෙනි. එහි පුථුජ්ජන සම්මා දිට්ඨිකයාද දුවිධ වේ. බාහිරක, ශාසනික වශයෙනි. එහි බාහිරක තෙමේ, කම්මවාදි කම්මස්සකත දිට්ඨියෙන් සම්මාදිට්ඨික වූයේ වෙයි. සච්චනුලෝමික දිටඨියෙන් නොවේ. ආත්ම දෘෂ්ටිය පරාමර්ශනය කරන හෙයින් ශාසනික තෙම මෙම දෘෂ්ටි දෙකෙන්ම සම්මාදිට්ඨික වූයේ වෙයි. සේඛ තෙමේ නියත වූ සම්මා දිට්ඨියෙන් යුක්ත වූයේ වෙයි. මෙහි වනාහි නියත වූ නීය්‍යානික වූ ලෝකෝත්තර කුසල් සම්මා දිටඨියෙන් යුක්ත වූයේ වෙයි. සම්මා දිට්ඨි යයි අදහස් කරන ලදී. එහෙයින්ම වදාළහ, **උජුගතාස්ස දිට්ඨි**, **ධම්මෙ අවෙච්චප්පසාදෙන සමන්නාගතො ආගතො ඉමං සද්ධම්මං ය**නුවෙන් ලෝකෝත්තර කුසල සම්මා දිට්ඨියම අන්ත දෙකට නොපැමිණ සෘජු භාවයට ගිය හෙයින් කාය වංකාදී වූ සියලුම වංකයන් මුල්සිඳ ගිය හෙයින් සෘජුව ගියා වෙයි. එම දෘෂ්ටියෙන්ම යුක්ත වූයේ නවාකාර වූ ලෝකෝත්තර ධර්මයෙහි අවෙච්චප්පසාදයෙන් අචල ප්‍රසාදයෙන් සමන්නාගත වූයේ වෙයි. සියලු දෘෂ්ටි ග්‍රහණයන් ද අවුල් හරිමින් සියලු කෙලෙසුන් දුරුකරමින් ජාති සංසාරයෙන් නික්මෙන්නේ ප්‍රතිපත්ති නිමාවට පත් කරවමින් ආරිය මාර්ගයෙන් පැමිණියේ සම්මා සම්බුදුරදුන් විසින් ප්‍රකාශ කොට වදාළ අමතොගධ නම් වූ ද නිබ්බාන නම් වුද සද්ධර්මයට පැමිණියේ යයි කියනු ලැබේ.
**යථොඛො**, මෙය කාලය වෙන්කිරීමේ වචනයකි. යම් කාලයකැයි කියන ලද්දේ වෙයි. **අකුසලඤ්ච පජානාති** දස අකුසල කම්මපථ නම් වූ අකුසලයද නිරෝධය අරමුණුකොට ඇති, ප්‍රඥාවෙන් මේ දුකයයි ද කෘත්‍ය වශයෙන් ප්‍රතිවේධ කරන්නේ දැනගනී. **අකුසල මූලඤ්ච පජානාති,** එය මූල ප්‍රත්‍ය වූ ද අකුසලය ද දැන ගනී. මේ අයුරින් දුක්ඛ සමුදය යයි ප්‍රතිවේධ කරන්නේ දැනගනී. **කුසලඤ්ච කුසල මූලඤ්ච** යන මෙහිද මේ ක්‍රමයමැයි. මෙහි යම්සේද, මෙයින් මත්තෙහි සියලු වාරයන්හි කෘත්‍ය වශයෙන්ම වස්තු දැනගැනීම දතයුතුය. **එත්තාවතාපි** මෙපමණකින් මෙම අකුසල ආදීන් දැනගැනීමෙන් **සම්මාදිට්ඨි හොති** ඉහත දැක්වූ ආකාරයෙන් ලෝකෝත්තර සම්මා දිට්ඨියෙන් යුක්ත වූයේ වෙයි. ඔහුගේ දෘෂ්ටිය ඍජු වූයේ -පෙ- නිර්වාණ සංඛ්‍යාත සද්ධර්මයට පැමිණියේ වේයයි මෙතෙකින් සංක්‍ෂිප්ත වූ දේශනාව නිමවන්නීය. දේශනාව සංක්‍ෂිප්ත වුවද ඒ භික්‍ෂූන්ගේ **මනසිකාර ප්‍රතිවේධය** විස්තර වශයෙන්ම දතයුතුය.
දෙවන වාරයෙහි දේශනාවද විස්තර වශයෙන් පැවතිනැයි මනසිකාර ප්‍රතිවේධයද විස්තර වශයෙන් පැවතිනැයි දතයුතුය. එහි සංක්‍ෂිප්ත දේශනාවෙහි යට දෙමග ද විස්තර දේශනාවෙහි මතුදෙමග ද වදාරණ ලද්දාහු යයි භික්‍ෂූහු කීවාහුය. විස්තර දේශනාවගේ අවසානයෙහි **සබ්බසො රාගානුසයං පහාය** යනාදි වචන දක්වා වූ භික්‍ෂූහු කීවාහුය. එතෙකුදු වුවත් තෙරණුවෝ සංක්‍ෂිප්ත දේශනාවෙහිද විස්තර දේශනාවෙහිද සතර මාර්ගයෝ රාශි වශයෙන් වදාරණ ලද්දාහුයයි කීහ. මෙහි සංක්‍ෂිප්ත විස්තර දේශනාවන්හි යම් මේ විචාරීමක් පහල කරන ලද්දීද ඕ තොමෝ සියලු වාරයන්හි මෙකී නයින්ම දතයුත්තීය. මෙයින් මතු අපූර්ව අප්‍රකට පද වර්ණනා පමණක් කරන්නෙමු.
එහි ප්‍රථම වාරයාගේම විස්තර දේශනාවෙහි **පාණාති පාතො ඛො ආවුසො අකුසලං** යනාදි තැන්හි අසමත් බැවින්, (නොවියත් බැවින්) අකුසලයයි දතයුතුය. කුසලයට ප්‍රතිපක්‍ෂ වශයෙන් හෝ අකුසලය දතයුතුය එය ලක්‍ෂණ වශයෙන් සාවද්‍ය ලක්‍ෂණ, දුක්ඛ විපාක ලක්‍ෂණ සංක්ලේශ ලක්‍ෂණ හෝ වෙයි. මෝ තොමෝ වනාහි මෙහි සාධාරණ වූ පද වර්ණනාවයි.
අසාධාරණ පදයන්ගේ වනාහි ප්‍රාණයාගේ අතිපාතය (හෙලීම, නැසීම) පාණාතිපාත නම් වේ. ප්‍රාණ වධය, ප්‍රාණඝාතය යයි කියන ලද්දේ වෙයි. ‘පාණො’ යනු මෙහි ව්‍යවහාර වශයෙන් සත්ත්වයෙකි. පරමාර්ථ වශයෙන් ජීවිතින්‍ද්‍රියයි. ඒ ප්‍රාණියා කෙරෙහි ප්‍රාණියෙකැයි යන සංඥා ඇත්තහුගේ ජීවිතය සිඳින්නා වූ උපක්‍රමයෙන් උපදවන ලද කාය වාග් වාරයන් අතුරෙන් එක්තරා ද්වාරයෙක්හි පැවැති වධක චේතනා තොමෝ පාණාතිපාත නමි. එම ප්‍රාණඝාතය තෙම ගුණ විරහිත වූ තිරශ්චීනගතාදි ප්‍රාණීන් අතුරෙන් කුඩා ප්‍රාණයෙහි අල්පසාවද්‍යය මහත් වූ ශරීරයෙහි මහා සාවද්‍යය. කුමක්හෙයින්ද යත් ප්‍රයෝග මහත් බැවිනි. ප්‍රයෝග සමව ඇති කල්හිදු වස්තූහුගේ මහත් බැවිනි.
ගුණවත් වූ මනුෂ්‍යයන් අතුරෙහි මදගුණ ඇති ප්‍රාණයෙහි අල්පසාවද්‍යය. මහත් වූ ගුණ ඇති ප්‍රාණයෙහි මහාසාවද්‍යය. ශරීර ගුණයන්ගේ සමබව ඇති කල්හි ක්ලේශයන්ගේද, උපක්‍රමයන්ගේද මෘදු බැවින් අල්පසාවද්‍ය වෙයි. තීව්‍ර බැවින් මහාසාවද්‍ය වේයයි දතයුතුය. ඒ ප්‍රාණඝාතයාගේ අංග පසක් වෙති. ප්‍රාණියෙකු වීම, ප්‍රාණියෙකු යන සංඥාව, වධකචිත්තය, උපක්‍රමය එයින් මරණය සිදුකිරීම යනුයි. සාහත්‍ථික, ආණත්තික, නිස්සග්ගිය, ථාවරය, විජ්ජාමය, ඉද්ධිමය යයි ප්‍රයෝග සසක් වෙති. යම්හෙයකින් මෙම අර්ථය විස්තර කරනු ලබන කල්හි ඉතා ප්‍රපඤ්ච වේද, එහෙයින් එයද මෙබඳු වූ අන්‍ය විස්තර ද නොකරමු. විස්තර වශයෙන් සමන්තපාසාදිකා විනය අටුවාව බලා දතයුතුය.
නොදුන් වස්තූන්ගේ ගැනීම අදින්නාදාන නම් වේ. අනුන්ගේ වස්තුව පැහැරගැනීම ථෙය්‍ය යයි ද, චොරකම්ම යයි ද කියන ලද්දේ වෙයි. එහි **අදින්නං** යනු අනුන් අයත් වූ යම් වස්තුවෙක්හි, අනිකෙක් රුචි පරිද්දෙන් කරන බවට පැමිණෙන්නේ, දඬුවමට නොසුදුසු වූයේත් උපවාදයෙන් මිදුනේත් වේද, ඒ පරා අයත් වස්තුවෙහි පරා අයත් යයි යන සංඥා ඇත්තහුගේම ඒ වස්තුව ගැනීම පිණිස වූ උපක්‍රමයෙන් උපදවන ලද ථෙය්‍ය චේතනා තොමෝ අදින්නාදාන නම් වේ.
එහි හීන වූ පරසතු භාණ්ඩයෙහි අල්ප සාවද්‍ය වේ. ප්‍රණීත වූ භාණ්ඩයෙහි මහාසාවද්‍ය වේ. කුමක් හෙයින්ද යත් වස්තූහුගේ ප්‍රණීත බව නිසාය. වස්තූන්ගේ සමබව ඇති කල්හි ගුණයෙන් වැඩී සිටියන් සතු වස්තුවෙහි මහාසාවද්‍ය වේ.
එම අදත්තාදානයට අංග පසක් වෙති. මෙරමා සතු වස්තුවක් වීම, අනුන්ට අයත්ය යන සංඥාව ඇති බව, සොරසිත, උපක්‍රමය එම උපක්‍රමයෙන් පැහැරගැනීම යනුයි.
ප්‍රයෝග සයක් වෙති. සාහත්‍ථික ආදියමැයි. ඔවුහුද යෙදෙන පරිද්දෙන්, ථෙය්‍යාවහාරය, පසය්හාවහාරය, පටිච්ඡන්නාවහාරය, පරිකප්පාවහාරය, කුසාවහාරය යන මේ අවහාරයන්ගේ වශයෙන් පැවැත්තාහු යයි මේ සංක්‍ෂෙපයන් විස්තර වනාහි සමන්තපාසාදිකාවෙහි කියන ලදී.
**කාමෙසු මිච්ඡාචාරො **යන මෙහි **කාමෙසු** යනු මෛථුන සමාචාරයන්හි **මිච්ඡාචාරො** යනු ඒකාන්තයෙන් නිහිත වූ ලාමක වූ හැසිරීම ලක්‍ෂණ වශයෙන් වනාහි අසද්ධර්මයෙහි හැසිරෙන අදහසින් කායද්වාරයෙහි පැවැති මාතුරක්ඛිතාදී නොයායුතු ස්ථානයන් ව්‍යතික්‍රමණය කරන චේතනා තොමෝ **කාමෙසු මිච්ඡාචාර** නම් වේ.
එහි පුරුණයන්ට නොයායුතු ස්ථාන නම්, පළමුකොට ‘මව විසින් රක්නා ලද්දීය.’ ‘පියා විසින් රක්නා ලද්දීය.’ ‘මව්පිය දෙදෙනා විසින් රක්නා ලද්දීය.’ ‘බෑයා විසින් රක්නා ලද්දීය.’ ‘බූනණිය විසින් රක්නා ලද්දීය.’ ‘නෑයන් විසින් රත්නා ලද්දීය.’ ‘ගෝත්‍රයෙහි වූවන් විසින් රක්නා ලද්දිය.’ ‘සහදැමියන් විසින් රක්නා ලද්දීය.’ ආරක්‍ෂා සහිත වූවායැ. දණ්ඩ නිග්‍රහි සහිත වූවායැ යන මේ මාතු රක්ඛිත පටවාසිනී ඔදපත්තකිනී ඔහත චුම්බටා, දාසීව භරියා, කම්මකාරීච භරියා, ධාජාහටා මුහුත්තිකා ආදි දසදෙන යයි විසි ස්ත්‍රීහු ද, ස්ත්‍රීන් අතුරෙහි වනාහි, සාරක්ඛ සපරිදණ්ඩ දෙදෙනාට ද ධනක්කීතාදි දසදෙනාට ද යන දොලොස් ස්ත්‍රීන්ට සෙසු පුරුෂයෝ ද අගමනීයස්ථාන නම් වේ. හේ මේ මිථ්‍යාචාරය ශීලාදීගුණ රහිත වූ අගමනීයස්ථානයෙහි අල්ප සාවද්‍යයැ. ඒ කාම මිථ්‍යාචාරයට අංග සතරක් වෙති. නො එළඹිය යුතු වස්තුවෙක. එහි සේවනය කිරීමේ සිතය. සේවනය පිණිස ප්‍රයෝගය. මාර්ගයෙන් මාර්ගය ප්‍රතිපාදනය ඉවසීම කියාය. එක් ප්‍රයෝගයකි. සාහත්‍ථික මැයි.
**මුසා** යනු විසංවාද (=අසත්‍ය වූවක් සත්‍ය ලෙස කීම) පෙරටුකොට ද ඇත්තහුගේ අර්ථ නසන්නා වූ වාග් ප්‍රයෝගය හෝ කායප්‍රයෝගය හෝයි. ඔහු විසින් බොරුවක් කියන අදහසින් මෙරමා රවටන කාය වාක් ප්‍රයෝගයෙන් උපදවන ලද චේතනා තොමෝ මුසාවාද නම් වේ. අනිත් ක්‍රමයක් කියනු ලැබේ. **මුසා** යනු අභූත වූ අතථ්‍ය වූ වස්තුවය. **වාදො** යනු ඒ වස්තුව භූත වශයෙන් තථ්‍ය වශයෙන් දැක්වීමයැ. ලක්‍ෂණ වශයෙන් වනාහි, අතථ්‍ය වූ වස්තුව තථ්‍ය වශයෙන් අන්‍යා හට දක්වනු කැමැත්තහුගේ එබඳු වූ විඥප්තියෙන් උපදවන ලද චේතනා තොමෝ මුසාවාද නම් වේ. ඒ මුසාවාදය තෙම යම් අර්ථයක් නසා ද, ඒ අර්ථයාගේ අල්ප භාවයෙන් අල්පසාවද්‍යයැ. මහද්භාවයෙන් මහාසාවද්‍යයැ. තවද ගෘහස්තයාට තමා සතු වස්තුවක් නොදෙනු කැමැති බැවින් නැත යනාදි ක්‍රමයෙන් පැවැති මුසාවාදය අල්පසාවද්‍ය වේ. සාක්‍ෂි වශයෙන් සිට අර්ථ නසන පිණිස කියන ලද්දේ මහාසාවද්‍ය වේ. පැවිද්දන්ට මදවූත් තෙලක් හෝ ගිතෙලක් හෝ සිනාසෙන අදහසින් අද ගමෙහි තෙල් ගඟක් මෙන් ගලා යයි. පුරාණ කථා නයින් පැවැත්තේ අල්පසාවද්‍ය වේ. නොදක්නා ලද්දක්ම දක්නා ලද්දේය යනාදි නයින් කියන්නවුන්ට මහාසාවද්‍ය වෙයි. ඒ මුසාවාදයාගේ අංග සතරක් වෙති. අභූත වූ වස්තුවක් වීම, බොරුවෙන් රවටා කියන සිත, ඒ පිණිස වූ උත්සාහය, අන්‍යයාට එම වචනාර්ථය අවබෝධ වීම යනුයි. එක් ප්‍රයෝගයකි. සාහත්‍ථික මැයි. එම ප්‍රයෝගය කයින් හෝ කය පිළිබඳ වුවකින් හෝ වචනයෙන් හෝ පරහට සත්‍ය සඟවමින් ක්‍රියා කිරීමෙහි දතයුතුයැ. ඉදින් එම ක්‍රියාවෙන් මෙරමා තදර්ථය දැන ගනී ද, මේ පුද්ගල තෙම ක්‍රියා උපදවන චේතනා ක්‍ෂණයෙහිම මුසාවාද කර්මයෙන් බැඳේ.
**පිසුනා වාචා** යනාදි තන්හි යම් වචනයකින් යමෙකුට එම වචනය කියයිද, ඔහුගේ හෘදයෙහි තමාගේ ද මෙරමාගේ ද ප්‍රියභාවය සුන්කෙරේද ඒ වචනය පිසුණා වාචා නම් වන්නීය.
යම් වචනයකින් තමා ද මෙරමා ද එරුස භාවයට පත්කෙරේද, යම් වචනයක තොමෝත් පරුෂ වූවා කණට සුව නොවූ සිතට සුව නොවූ මෝ තොමෝ **ඵරුසාවාචා** නම් වන්නීය.
යම් වචනයකින් (සමපං) නිරර්ථක තෙපුල් බෙණේද, හේ **සම්පප්ඵලාප** නම් වේ. ඔවුන් මුල් වූ චේතනාවද පිසුනාවාචා ආදි නමම ලබයි. ඕ චේතනා තොමෝ ම මෙහි අදහස් කෙරේ. ඔවුනතුරෙහි කිලිටි සිත් ඇත්තහුගේ අනුන් බිඳීම පිණිස හෝ තමාට ප්‍රිය කැමැති බැවින් හෝ කාය වාක් ප්‍රයෝගයෙන් උපදවන ලද චේතනා තොමෝ **පිසුනාවාචා** නම් වන්නීය. ඕ වාක් තොමෝ යමෙකුගේ භේදය කෙරේද ඔහුගේ අල්ප ගුණත්වයෙන් අල්පසාවද්‍ය වේ. මහා ගුණත්වයෙන් මහාසාවද්‍ය වේ. ඒ පිසුණාවාචාවට අංග හතරක් වෙති. බිඳිය යුතු අන්‍යයෙක්, මෙසේ මොහු විවිධ වන්නාහුය. වෙන් වන්නාහු යයි භේදය පෙරටුකොට ඇති බව හෝ මම ප්‍රිය වූවෙක් වන්නෙමි. විශ්වාස වූවෙක් වන්නෙමි යයි ප්‍රිය කැමැති බව, ඒ පිණිස වූ ව්‍යායාමය ඔහු විසින් එම අර්ථය දැනගැනීම යන මොහුයැ.
අන්‍යයාගේ මර්ම සිඳින්නා වූ කාය වාග් ප්‍රයෝගයෙන් උපදවන ලද ඒකාන්තයෙන්ම පරුෂ වූ චේතනා තොමෝ **ඵරුසාවාචා** නම් වන්නීය. ඒ පරුෂ වචනය දැක්වීම පිණිස මේ වස්තුව වේ.
එක් ගම්දරුවෙක් මවගේ වචනය නොසලකා වනයට යේ, මව එය නැවැත්වීම නොහැකි වන්නී නපුරු මීදෙනක් තා ලුහුබඳීවායි ආක්‍රෝෂ කළාය. ඉක්බිති ඔහුට වනයේ මී දෙනක් එළඹ සිටියාය. දරුවා එය දැක, මගේ මව්තොමෝ මුවින් යමක් කීවද එය නොවේවා. යමක් සිතින් සිතීනම් එය ම වේවායි සත්‍යක්‍රියා කළේය. මී දෙන තොමෝ එහිම බඳින ලද්දියක මෙන් සිටියාය. මෙසේ මර්මච්ඡෙදක වූ ප්‍රයෝග පවා චිත්තයාගේ මෘදුභාවය නිසා පරුෂ වචන නොවන්නීය. සැබව, මව්පිය දෙදෙනා කිසිවිටෙක දරුවන්ට සොරු තොපව කඩ කඩ කෙරෙත්වායි මෙසේ කියති. එතකුදු වුවත් උප්‍රලපතකුදු ඔවුන් මත වැටෙන්නේ නොකමැති වෙත්. ආචාර්ය උපාධ්‍යායවරු ද, කිසිවිටෙක ඇසුරු කළවුන්ට මෙසේ කියති. ‘මේ හිරි ඔතප් නැත්තාහු කුමටද, ඔවුන් බැහැර කරවු යයි කියති. එතකුදු වුවත් ඔවුන්ගේ ආගම අධිගම සම්පත්තිය කැමති වෙති. තවද චිත්තයාගේ මෘදු බැවින් යම්සේ පරුෂ වචන නොවේද, එසේ වචනයාගේ සිලිටු බැවින් පරුෂ වචන ද නොවෙයි. ඒ සැබව, මරවනු කැමැත්තහුගේ ‘මොහු සුවසේ සයනය කරවවු, යන වචනය අපරුෂ වචනයක්ම නොවෙයි. පරුෂ වචනයක්ම වෙයි. චිත්තයාගේ පරුෂ බැවින්ම මෝ තොමෝ පරුෂ වචනයක්මය.
මේ පරුෂ වචනය යමෙකු සඳහා පැවැත්වීද ඔහුගේ අල්ප ගුණත්වයෙන් අල්පසාවද්‍ය වේ. මහා ගුණත්වයකින් මහාසාවද්‍ය වෙයි. ඒ පරුෂ වචනයට අංග තුනක් වෙති. ආක්‍රෝෂ කළයුතු අන් කෙනෙකු වීම, කිපුණු සිත, ආක්‍රෝශ කිරීම යන මොහුයි.
අනර්ථය දනවන්නා වූ කාය වාග් ප්‍රයෝගයෙන් උපදවන ලද අකුසල චේතනාව **සම්ඵප්පලාප** නමි. එය සේවනය මද බැවින් අල්ප සාවද්‍ය වෙයි. සේවන මහන්තත්වයෙන් මහාසාවද්‍ය වේ. ඊට අංග දෙකක් වෙති. භාරත යුද්ධ, සීතාහරණ ආදි නිරර්ථක කථාවක් පෙරටුකොට වීම එබඳු කථාකරන බවද යන මෙයයි.
දැඩි ලෙස ආසා කෙරේනුයි අභිජ්ඣා නම් වන්නීය. පරභාණ්ඩයන්ට අභිමුඛව එහි නැමුනු සිත් ඇති බැවින් පවතී යන අර්ථයි. ඕ අභිජ්ඣා තොමෝ මෙය මට වන්නේ නම් ඉතා යෙහෙකැයි මෙසේ පර භාණ්ඩය අභිමුඛකොට සිතීම ලක්‍ෂණකොට ඇත්තීය. අදින්නා දානය මෙන් අල්පසාවද්‍ය ද, මහාසාවද්‍යද වෙයි. ඒ අභිධ්‍යාවට අංග දෙකක් වෙති. අනුන් අයත් භාණ්ඩයක් වීම තමනට පිරිනැමීමද යන මෙයයි. පරභණ්ඩ වස්තුක වූ ලෝභය උපන් කල්හිදු භාණ්ඩ මට වන්නේ නම් ඉතා යෙහෙකැයි යම්තාක් තමහට නොපිරිනමාද ඒ තාක් කර්මපථ භේදයක් නොවෙයි.
හිතසුවය නසානුයි **බ්‍යාපාද** නම් වේ. ඒ බ්‍යාපාදය තෙම මෙරමා නැසීම පිණිස සිත දූෂ්‍ය වීම ලකුණුකොට ඇත්තේය. පරුෂ වචනය මෙන් අල්පසාවද්‍යද මහාසාවද්‍යද වේ. ඒ බ්‍යාපාදයට අංග දෙකකි. පර සත්ත්වයෙක් වීම, ඔහු විනාශ කිරිමට සිතීම යනුයි. පර සත්ත්වයෙකු වස්තුකොට ඇති ක්‍රෝධය උපන් කල්හිදු මෙතෙම සිදෙන්නේ නම් නැසෙන්නේ නම් ඉතා යෙහෙකැයි යම්තාක් ඔහුගේ විනාශය නොසිතාද ඒතාක් ‘කර්මපථ’ භේදය නොවෙයි.
තත්වූ පරිද්දෙන් ගැනීමක් නැති බැවින් වරදවා දකීනුයි ‘මිච්ඡාදිට්ඨි’ නම් වන්නීය. එය ‘නත්‍ථි දින්නං’ යනාදී නයින් විපරීත දැකීම ලකුණුකොට ඇත්තේය. සමප්පඵලාපය මෙන් අල්ප සාවද්‍යද, මහාසාවද්‍යද වෙයි. තවද අනියත වූවා අල්පසාවද්‍ය නම් වන්නීය. නියත වූ මහාසාවද්‍ය නම් වන්නීය. ඒ මිථ්‍යා දෘෂ්ටියට අංග දෙකකි. වස්තුව පිළිබඳ ගත් ආකාරයාගේ විපරීත බව යම්පරිද්දකින් එය ග්‍රහණය කෙරේනම් එපරිද්දෙන් එම වස්තූහුගේ වැටහීමද යන මොහුයි.
මේ දශ අකුසල කර්මපථයන්ගේ, ධර්ම වශයෙන් ද කොටස් වශයෙන් ද, අරමුණු වශයෙන් ද, මූල වශයෙන්දැයි පස් අයුරකින් විනිශ්චය දතයුත්තේය.
එම විනිශ්චයෙහි ධම්ම වශයෙන් යනු, මේ විස්තරයයි, මේ දශ අකුසලයන් අතුරෙහි පිළිවෙලින් සත්ත චේතනාවෝ ධර්මයෝම වෙති. අභිජ්ඣා ආදි තුන චේතනා සම්පයුත්ත ධර්මයෝය.
කොට්ඨාස වශයෙන් යනු, පිළිවෙලින් සතක්ද, මිථ්‍යාදෘෂ්ටියද යන අට කර්මපථයෝම වෙති. මූලයෝ නොවෙති. අභිජ්ඣො, ව්‍යාපාදයෝ කර්මපථයෝ ද, මූලයෝ ද වෙති. ඒ එසේමැයි. අභිජ්ඣා තොමෝ. අකුසලයන්ගේ මුල් බවට පැමිණ ලෝභ නම් වූ අකුසල මූලය වෙයි. ව්‍යාපාදය තෙම දෝස නම් වූ අකුසල මූලය වෙයි.
ආරම්මණ වශයෙන් යනු, ප්‍රාණඝාතය, ජීවිතීන්‍ද්‍රිය, ආරම්මණ වශයෙන් සංඛාර ආරම්මණ වෙයි. අදත්තාදානය, සත්තාරම්මණ හෝ සංඛාර ආරම්මණ වෙයි. සත්තාරම්මණය යයිද ඇතැම් ආචාර්ය කෙනෙක් කියති. මිථ්‍යාචාරය ස්පර්ශය ආරම්මණ වශයෙන් සංඛාර ආරම්මණ වේ. සත්තාරම්මණ යයිද ඇතැම් ආචාර්ය කෙනෙක් කියත්. මුසාවාදය, සත්තාරම්මණ හෝ සංඛාර ආරම්මණ වෙයි. එසේම පිසුණාවාච ඵරුසාවාච සත්තාරම්මණ වෙයි. සම්පප්ඵලාපය, දිටඨං-සුත-මුත-විඤ්ඤාත වශයෙන් සත්තාරම්මණ හෝ සංඛාරම්මණ හෝ වෙයි. එසේම අභිධ්‍යාව හා ව්‍යාපාදය සත්තාරම්මණ වෙයි. මිච්ඡා දිට්ඨිය, තේභූමක ධර්ම වශයෙන් සංඛාර ආරම්මණ වේ.
වේදනා වශයෙන්, ප්‍රාණඝාතය තෙම දුක්ඛ වේදනා වෙයි. එය එසේමැයි. කිසිසේත් රජවරු සොරෙකු දැක සිනහ සෙමිනුදු යවු ඔහු නසවු යයි කියත්ද, එතකුදු වුවත් ඔවුන්ගේ නිශ්චයාත්මක චේතනාව දුක්ඛ සම්පයුත්ත වූවාම වෙයි. අදත්තාදානය ත්‍රිවේදනායැ. මිථ්‍යාචාරය සුඛාපේක්‍ෂා වශයෙන් වේදනායැ. (සන්නිට්ඨාපක) නිශ්චයාත්මක චේතනාව උපේක්‍ෂා වේදනාව වෙයි. මුසාවාදය, ත්‍රිවේදනාව වෙයි. පිසුනාවාචාද එබඳුයැ. ඵරුසාවාචා, දුක්ඛ වේදනාව වෙයි. සම්පප්ඵලාපය ත්‍රිවේදනා වෙයි. අභිජ්ඣාව, සුඛ මජ්ඣත්ත වශයෙන් ද්විවෙදනා වෙයි. මිච්ඡා දිට්ඨියද එබඳුය. බ්‍යාපාදය - දුක්ඛවේදනා වෙයි.
**මූලතො** මූල වශයෙන් ප්‍රාණඝාතය දෝස-මෝහ වශයෙන් ද්විමූලක වේ. අදින්නාදානය දෝස-මෝහ වශයෙන් හෝ ලෝභ-මෝහ වශයෙන් හෝ ද්විමූලක වෙයි. මිථ්‍යාචාරය ලෝභ-මෝහ වශයෙන් විමූලකයැ. මුසාවාදය දෝස-මෝහ වශයෙන් හෝ ලෝභ-මෝහ වශයෙන් හෝ ද්විමූලකයැ. පිසුණාවාචාවත් සම්පප්ඵලාපයත් එසේය. පරුෂ වචනය ද්වේෂ මෝහ වශයෙන් ද්විමූලකයැ. අභිජ්ඣාව මෝහ වශයෙන් එක් මුලක් ඇත්තී වෙයි. ව්‍යාපාදයත් එසේය. මිථ්‍යාදෘෂ්ටිය - ලෝභ - මෝහ දෙමුලක් ඇත්තී යයි (දතයුතුයැ).
**ලොහො අකුසල මූලං** යනාදියෙහි ලෝභ කෙරේනුයි ලෝභ නම් වේ. නොසතුටු වේනුයි දෝස නම් වෙයි. මුලා වේනුයි මෝහ නම් වේ. ඔවුන් අතුරෙහි ලෝභය සාවද්‍ය දුක්ඛ විපාක අර්ථයෙන් තෙමේත් අකුසල වෙයි. මේ පාණාතිපාත අකුසලයන් අතුරෙන් කිසිවෙකුට කිසිවෙකුම සම්පයුත්ත ප්‍රභාව අර්ථයෙන්ද කිසිවෙකුට උපනිස්සය ප්‍රත්‍යාර්ථයෙන් ද මුල් වූයේනුයි **අකුසල මූල** නම් වේ. මෙසේත් කියන ලදී. **රත්තො ඛො ආවුසො රාගෙන, අභිභූතො පරියාදිණ්ණ චිත්තො පාණම්පි හනති** යනාදියයි. දෝස මෝහයන්ගේ අකුසල මූල භාවයෙහි ද මේ නයයි.
**පාණාතිපාතා වේරමණී කුසලං** යනාදියෙහි පාණාතිපාතාදීහු කියන ලද අය ඇත්තාහුමය. වෛරය හරිනුයි **වෙරමණි** නම් වේ. වෛරය දුරුකරයි යන අර්ථයි. මෙයට කාරණ වූ මෙය කරණ කොටගෙන පුද්ගල තෙම වෛරය කෙරෙන් වෙන්වේනුයි, (විරමණී යයි කිවයුත්තෙහි) ‘වි’ කාරයට ‘වෙ’ කාරය කොට ද, වෙරමණී නම් වේ. මෝ පළමුකොට දක්වන ලද මෙහි ව්‍යඤ්ජනයන්ගේ වශයෙන් වර්ණනායැ. අනතුරුව අර්ථ වශයෙන් වර්ණනා කරනු ලැබේ. **වෙරමණී** යනු කුසල චිත්ත සම්ප්‍රයුත්ත විරතියයි. ඕතොමෝ ප්‍රාණඝාතයෙන් වෙන්වන්නහුගේ, **යා තස්මිං සමයෙ පාණාතිපාතා ආරති විරති** යයි මෙසේ වදාරණ ලද කුසල් සිත හා යෙදුන විරතියයි. එය භේද වශයෙන් ත්‍රිවිධ වේ. සම්පත්ත විරති, සමාදාන විරති, සමුච්ඡෙද විරති යයි කියා, ඔවුනතුරෙහි සමාදන් නොවූ ශික්‍ෂාපද ඇති, තමාගේ ජාතිය, වයස, බහුශ්‍රැත බව ආදිය ප්‍රත්‍යවේක්‍ෂා කොට අපට මෙබන්දක් කරන්ට අයුතුයයි පැමිණි වස්තුව ව්‍යතික්‍රමණය නොකරන්නවුන්ට උපදනා වූ විරති තොමෝ **සම්පත්ති විරතියයි** දතයුතුය. හෙළදිව චක්කන නම් උපාසක තැනට මෙනි.
චක්කන උපාසකගේ මවට ඔහු තරුණ කාලයේදීම රෝගයක් උපනි. වෙදා විසින් අමු සා මස් ලබන්ට සුදුසු යයි කියන ලදී. එහෙයින් චක්කනගේ සහෝදර තෙම දරුව යන්න, කෙතෙහි ඇවිද බලන්න යයි චක්කනව යැවීය. එහෙම එහි ගියේ එසමයෙහිම එක් සාවෙක් තරුණ සස්‍ය කෑමට පැමිණියේ වෙයි. ඌ ඔහු දැක වේගයෙන් දුවන්නේ වැලකින් බැඳුනේ කිරි කිරි යනුවෙන් ශබ්ද නැගුවේය. චක්කන ඒ ශබ්දයෙන් ගොස් ඔහු අල්වාගෙන මවට බෙහෙත් කෙරෙමියි සිතීය. නැවත මෙසේ සිතී, යම්බඳු වූ මම මවගේ ජීවිතය හේතුකොට අනෙකෙකු දිවියෙන් තොර කරන්නෙම් ද, මේ දිවි තොර කිරීම මට සුදුසු නොවේ යයි ඉක්බිති එම සාවාට යව, වනයෙහි සාවුන් සමග තණ දිය වළඳවයි මුදාහැරියේය. සහෝදරයා විසින්ද කිම දරුව සාවෙකු ලද්දේදැයි විචාරණ ලද්දේ එපුවත කීවේය. එවිට සහෝදර තෙමේ ඔහුට පරිභව කළේය. උපාසක තෙම මව වෙතට ගොස් මම යම්කලෙක පටන් මේ මිනිස්බවෙහි උපන්නෙම් ද, එතැන් සිට දැන දැන සතෙකු දිවියෙන් තොර කරවූයෙම් නොදනිමි. මෙම ඇත්ත කියා අධිෂ්ඨාන කළේය. එකෙනෙහිම ඔහුගේ මව සුව වුවා විය.
සමාදන් වූ ශික්‍ෂපද ඇතිව, ශික්‍ෂාපද සමාදාන කාලයෙහි ද එයින් මත්තෙහි ද තමාගේ ජීවිතය පවා පූජාකොට වස්තුව්‍යතික්‍රමය නොකරන්නවුන්ට උපදින්නා වූ විරති තොමෝ **සමාදාන විරති** නමයි දතයුතු උතුර වඩමන් වැසි උපාසක තැනට මෙනි.
හෙතෙම, අම්බරිය විහාරවැසි පංගල බුද්ධරක්ඛිත තෙරුන්ගේ සමීපයෙහි ශික්‍ෂාපදයන් සමාදන්ව කෙතක් සායි. එකල ඔහුගේ ගවයෙකු නැති වූයේය. හෙතෙම එම ගවයා සොයමින් උත්තර වඩ්ඪමාන පර්වතයට නැග්ගේය. එහි දී ඔහුව පිඹුරෙක් අල්ලා ගත්තේය. හෙතෙම මේ මුවහත් කැත්තෙන් මොහුගේ හිස සිඳිමියි සිතී, නැවත මෙසේ සිතුවේය. ‘යම්බඳු වූ මම භාවනීය වූ (සිහිකටයුතු වූ) ගුරු වූ තෙරුන් සමීපයෙහි ශික්‍ෂාපද සමාදන්ව බිඳින්නේ නම් මේ ශික්‍ෂාපද සිඳීම නොසුදුසුය. මෙසේ තෙවන වට දක්වා සිතා දිවිහරිමි ශික්‍ෂාපද නොහරිමියි පසෙක තිබූ තියුණු කැත්ත වනයෙහි දැම්මේය. එකෙණෙහිම පිඹුරුතම ඔහු මුදා ගියේය.
**අරියමග සම්පයුත්ත** විරති තොමෝ **සමුච්ඡේද **විරති යයි දතයුතුය. යම් විරතියක්හුගේ උත්පත්තියෙහි පටන් ප්‍රාණවධ කරන්නෙමුයි ආර්ය පුද්ගලයන්ට සිතකුත් නො උපදී ද, මෙම විරතිය (කොසල්ල) යහපත් ලෙස පැවැති බැවින් කුසල යයි කියන ලදී. කුත්සිත කර්මය සලනය කරන හෙයින් කුසලයයි කියන ලදී. කුසලයයි ලත් ව්‍යවහාර ඇති දුශ්ශීල බව සිඳීනුයි කුසල නම් වේ.
**කතමඤච ආවුසො කුසලං** යන ප්‍රශ්නයට අනුරූප නොවන බැවින් කුසලා යයි නොයන ලදහ. අකුසලයන්ගේ යම්සේද එසේ මේ කුසල කර්මපථයන්ගේද ධර්ම වශයෙන් කොටස් වශයෙන් ආරම්මණ වශයෙන් මුල වශයෙන්දැයි පස් ආකාරයකින් විනිශ්චය දතයුතුයැ.
එම විනිශ්චයෙහි ධර්ම වශයෙන් යනු මේ කුසලයන් අතුරෙහි ද පිළිවෙලින් සතක් චේතනා වශයෙන්ද විරති වශයෙන් ද (ගැනීම) සුදුසුය. අන්තයෙහි වූ තුන චේතනා සම්පයුක්ත වූවාහුම වෙති.
**කොට්ඨාස** වශයෙන් යනු පිළිවෙලින් සතක් කර්මපථයෝම වෙති. මූලයෝ නොවෙති. අන්තයෙහි වූ තුන කර්ම පථයෝ ද, මූලයෝ ද වෙති. අනභිජ්ඣා තොමෝ මුල්බවට පැමිණ අලෝභ සංඛ්‍යාත කුසල මූලය වෙයි. අඛ්‍යපාදය අදෝස නම් වූ කුසල මූලය වෙයි. සම්මා දිටඨිය, අමෝහ නම් වූ කුසල කුසල මූලය වෙයි.
**ආරම්මණ** වශයෙන් යනු ප්‍රාණඝාතාදීන්ගේ ආරම්මණයෝම මොවුන්ට ආරම්මණ වෙති. වීතික්කමයෙන් (ඉක්ම වීමෙන් කළයුතු බැවින්ම වෙරමණි නම් වේ.) නිවන් අරමුණු කොට ඇති ආර්ය මාර්ගය යම්සේ කෙලෙසුන් දුරු කෙරේද, එසේ ජීවිතෙන්‍ද්‍රිය ආදිය අරමුණුකොට ඇත්තා වූ මේ කර්මපථයෝ ප්‍රාණඝාත ආදි ශීල භාවයන් දුරුකෙරෙත් යයි දතයුත්තාහුය.
**වෙදනා** වශයෙන් යනු සියල්ලෝම සුඛ වේදනා හෝ මධ්‍යස්ථ වේදනා හෝ වෙති. ඒ එසේමැයි. කුසලයට පැමිණ දුක්ඛ වේදනා නම් නැත.
**මූල** වශයෙන් පිළිවෙලින් සතක් ඤාණසම්පයුත්ත චිත්තයෙන් වෙන්වන්නහුට අලෝභ-අදොස-අමෝහ වශයෙන් ත්‍රීමූල වෙති. ඤාණ විප්පයුත්ත චිත්තයෙන් වෙන් වන්නහුට ද්විමූල වෙති. අනභිජ්ඣා තොමෝ ඤාණ සම්පයුත්ත චිත්තයෙන් වෙන්වන්නහුට ද්විමූල ද ඤාණවිප්පයුත්ත චිත්තයෙන් ඒක මූලද වෙයි. අලෝභං වනාහි තෙම්ම, තමහට මුල නොවෙයි. අබ්‍යාපාදයෙහිද මේ නයමැයි. සම්මා දිට්ඨි තොමෝ අලොභ, අදොස වශයෙන් ද්විමූල වේ යයි.
**අලොභො කුසලමූලං** යනාදියෙහි ලෝභය නොවේනුයි අලෝභ නමි. ලෝභයට ප්‍රතිපක්‍ෂ වූ ධර්මයට මේ නමකි. අදෝස, අමෝහ යන්හිදු මේ නයමැයි. ඔවුන් අතුරෙහි අලෝභය තෙමේත් කුසලය ප්‍රාණඝාතයෙන් වෙන්වීම් ආදි වූ කුසලයන් අතුරෙන් කිසිවෙකුට සම්පයුත්තපභාව (=බලය යන) අර්ථයෙන් ද, කිසිවෙකුට උපනිශ්‍රය ප්‍රත්‍යාර්ථයෙන් ද මූල වේනුයි, කුසල මූල නම් වේ. අදෝස, අමෝහයන්ගේ ද කුසලයන්ට මුල්බැව්හි මේ නයමැයි.
මෙවිට ඒ සියල්ල සංක්‍ෂේප වශයෙන් ද, විස්තර වශයෙන් ද දෙසූ අර්ථය නිගමනය කරන්නාහු **යතො ඛො ආවුසො** යනාදි අර්පණාවාරය වදාළහ. එම වාරයෙහි **එවං අකුසලං පජානාති** යනු මෙසේ දැක්වූ පරිදි දශඅකුසල කර්මපථයන්ගේ වශයෙන් අකුසලය දැනගනී. **එවං අකුසල මූලං** යනාදියෙහිද මේ ක්‍රමයමැයි.
මෙතෙකින් එක් ක්‍රමයකින් චතුසච්චකම්මට්ඨානිකයාගේ රහත් බව තෙක් ගෙනයාම වදාරණ ලද්දේ වෙයි. කෙසේද යත්, අභිජ්ඣාව තබා දස අකුසල කර්මපථයෝ ද දසකුසල කර්මපථයෝ ද දුක්ඛසත්‍ය වෙයි. අභිජ්ඣාව ලෝභ නම් වූ අකුසල මූලයදැයි මේ ධර්මයෝ දෙදෙන **නිප්පරියාය** වශයෙන් සමුදය සත්‍ය වේ. පරියාය වශයෙන් සියලුම කම්මපථයෝ දුක්ඛ සත්‍ය වෙයි. **සියලුම කුසලාකුසල මූලයෝ සමුදය සත්‍ය **වෙයි. දෙදෙනාගේ (දුක-සමුදය) නොපැවැත්ම නිරෝධ සත්‍ය වෙයි. දුක හාත්පසින්ම දැනගන්නා වූ සමුදය දුරුකරන්නා වූ නිරෝධය දැනගන්නා වූ ආර්ය මාර්ගය මාර්ග සත්‍යයයි. මෙසේ සත්‍යයෝ දෙදෙනෙක් ස්වරූපයෙන් කියන ලද්දාහුය. දෙදෙනෙක් ආවත්තහාර වශයෙන් දතයුත්තාහුය.
**සො සබ්බසො රාගානුසයං පහාය**, හෙතෙම මෙසේ අකුසලාදිය දැනගන්නේ සර්වප්‍රකාරයෙන් රාගානුසය දුරුකොට**, පටිඝානුසයං පටිවිනොදෙත්‍වා, පටිඝානුසය** සර්වප්‍රකාරයෙන්ම බැහැර කොට යයි කියන ලද්දේ වෙයි. මෙතෙකින් අනාගාමි මාර්ගය වදාරණ ලද්දේ වෙයි. **අස්මිති දිට්ඨි මානානුසයං සමූහනිත්‍වා** පංචස්කන්ධය අතුරෙන් කිසි ධර්මයක් ඉතිරි නොකොට ‘මම වෙමි’ යන මේ සමූහ ගහනාකාරයෙන් පැවැති දිට්ඨිමාන අනුසය මුලිනුපුටා
එහි **දිට්ඨි මානානුසයං** යනු දෘෂ්ටිය වැනි වූ මානානුසය යයි කියන ලද වෙයි. යම්හෙයකින් මේ මානානුසය තෙම මම වෙමි යයි පැවැති බැවින් දෘෂ්ටිය සමාන වේද, එහෙයින් මෙසේ කියන ලදී. මේ අසමිමානය විස්තර වශයෙන් දැනගනු කැමැත්තහු විසින් ඛන්‍ධ වර්ගයෙහි ‘ඛෙමක’ සූත්‍රය බැලිය යුතුයැ.
**අවිජ්ජං පහාය**, වට්ටමූල වූ අවිද්‍යාව දුරුකොට **විජ්ජං උප්පාදෙත්‍වා,** එම අවිද්‍යාව සමූලඝාතනය කරන්නා වූ රහත්මග නම් වූ විද්‍යාව උපදවා, මෙතෙකින් රහත් මග වදාරණ ලද වෙයි. **දිට්ඨෙව ධම්මෙ දුක්ඛස්සන්ත කරො** යනුවෙන් මේ ආත්මභාවයේදීම වට්ට දුක්ඛයාගේ දුරුකිරීම කරන්නේ වෙයි. **චිත්තාවතාපි ඛො ආවුසො **යනුවෙන් දේශනාව නිය්‍යාතනය (පැමිණවීම) කෙරෙයි. මෙම කර්මපථ දේශනාවෙහි කියන ලද මනසිකාර ප්‍රතිවෙධ වශයෙන්ම යයි කියන ලද්දේ වෙයි. සෙස්ස කී අයුරුමැයි. මෙසේ අනාගාමි, රහත් මාර්ග වශයෙන් දේශනාව නිමවූ සේක.
**සාධාවුසො ති ඛො -පෙ- ආගතො ඉමං සද්ධමමං** යනු මෙසේ ආයුෂ්මත් සැරියුත් තෙරුන්ගේ කුසලාකුසල මුඛයෙන් කළ චතුරාර්ය සත්‍ය දේශනාව අසා, ආයුෂ්මත් සැරියුත් තෙරුන්ගේ එම දෙසුම **සාධාවුසො** යන වචනයෙන් ඒ භික්‍ෂූහු අභිමුඛව පිළිගෙන මෙම වචනයාගේම හේතුවෙන් හටගත් සිතින් අනුමෝදන්ව වචනයෙන් පිළිගෙන, සිතින් ද ප්‍රියකොට යයි කියන ලද වෙයි. දැන් යම්හෙයකින් තෙරුන්වහන්සේ සිවුසස් දෙසුම් දෙසන්ට සමර්ථ වේද, වදාළේ මැනො. **සාරිපුත්තො භික්ඛවෙ, පහොති චත්තාරි අරියසච්චානි විත්‍ථාරෙන ආචික්ඛිතුං දෙසෙතුං** යනුවෙන්, නැතහොත් මත්තෙහිද දේශනා කරනු කැමතිව **එත්තාව තාපි ඛො** යයි වදාළාහුද, එහෙයින් වෙනත් ක්‍රමයකින් සත්‍ය දේශනාව අසනු කැමති වූ ඒ භික්‍ෂූහු ආයුෂ්මත් සැරියුත් තෙරුන් මත්තෙහි ප්‍රශ්න විචාළාහුය. එහෙයින් තමන් වහන්සේම විචාර විසඳූ ප්‍රශ්නයන් මත්තෙහි **සියා ඛො පනාවුසො අඤ්ඤොපි පරියායො** අනෙකුදු කරුණක් වන්නේ දැයි මේ ක්‍රමයෙන් අන්‍ය වූ අතිරේක වූ ප්‍රශ්නයක් විචාළාහුය. නොහොත් පළමු ප්‍රශ්නයට මතු භාගයෙහි විචාළාහු යයි කියන ලද්දේ වෙයි.
ඉක්බිති ඔවුන්ට ප්‍රකාශ කරන්නා වූ තෙරණුවෝ **සියා ආවුසො** ආදිය වදාළහ. එහි මෝ අනුත්තාන (අප්‍රකට) පද වර්ණනාවයි. **ආහාරං,** ප්‍රත්‍යය, යම්හෙයකින් ප්‍රත්‍ය තෙමේ තමාගේ ඵලය එලවාද එහෙයින් ‘ආහාර’ යයි කියනු ලැබේ.
**භූතානං **වා සත්තානං යනාදියෙහි **භූතා** යනු හටගත්තාහු උපන්නා වූ. **සම්භවෙසීනං** යමෙක් තුමූ සම්භවය ජාතිය නිෂ්පත්තිය සොයත් ද ගවේෂණය කෙරෙත් ද එහි සිව්යෝනින් අතුරෙහි අණ්ඩජ ජලාබුජ සත්ත්වයෝ අණ්ඩකෝෂය ද වස්ති කෝෂය ද යම්තාක් නොබිඳිත් ද ඒතාක් සම්භවෙසි නම් වෙති. අණ්ඩ කෝෂය ද වස්ති කෝෂය ද බිඳ පිටත නික්මුණාහු භූතයෝ නම් වෙති. සංසේදජයෝ ද ඕපාතිකයෝ ද පළමු චිත්තක්‍ෂණයෙහි සම්භවෙසි නම් වේ. දෙවන චිත්තක්‍ෂණයේ සිට **භූත** නම් වේ. යමෙක් හෝ යම් ඉරියව්වකින් උපදිත්ද යම්තාක් එම ඉරියව්වෙන් අන් ඉරියව්වකට නොපැමිණෙත් ද ඒ තාක් සම්භවෙසි නම් වෙති. එයින් මත්තෙහි භූත නම් වෙති.
නොහොත් **භූතා** යනු හටගත්තා වූ උපන්නා වූ යමෙක් තුමූ හටගත්තාහුම වෙත්ද, නැවත නොහට ගන්නාහු යන සංඛ්‍යාවට යෙත්ද, ඒ ක්‍ෂීණාශ්‍රවයන්ටද මේ නමකි. සම්භවය එෂණය කෙරෙත්නුයි සම්භවෙසි නම් වෙති. ප්‍රහීණ නොකළ කෙලෙස් ඇති බැවිනි. භව සංයෝජන ඇති බැවිනි. මත්තෙහි සම්භවය සොයන්නා වූ සෙඛ - පුථුජ්ජනයන්ට මේ නමකි. මෙසේ මේ දෙපදයෙන් සර්වප්‍රකාරයෙන්ම සියලු සත්ත්වයන් ඇතුළත්කොට ගනිති. මෙහි වා ශබ්දයද, සම්පිණ්ඩනාර්ථය එහෙයින් භූතයන්ගේ ද සම්භවෙසීන්ගේ දැයි මේ අර්ථ දතයුතු.
**ඨිතියා,** ඨිතිය (නැවතී සිටීම පිණිස **අනුග්ගහාය** අනුග්‍රහය පිණිස උපකාරය පිණිස මෙහි වචන භේදයම වෙයි. අර්ථය වූ කලී දෙපදයාගේ එකක්මය. නැතහොත් **ඨිතියා**, ඒ ඒ සත්ත්වයා හට උපන් ධර්මයන් අනුව බැඳීම් වශයෙන් නොසිඳීම පිණිස, **අනුග්ගහාය** නූපන් ධර්මයන්ගේ ඉපදීම පිණිස මේ දෙකම භූතයන්ගේ පැවැත්ම හා අනුග්‍රහය පිණිස ද, සම්භවෙසීන්ගේ පැවැත්ම හා අනුග්‍රහය පිණිසදැයි මෙසේ දෙතැන්හි (අර්ථය) දතයුතුයැ.
**කබළිංකාරො ආහාරො** යනු කැබලිකොට ගිලිය යුතු ආහාරය. බත් කැවිලි ආදිය වස්තුකොට ඇති ඕජාවට මේ නමකි. **ඔදාරිකො වා සුබුමො වා** වස්තූන්ගේ ඕලාරික බැවින් ඕලාරික වූ වස්තූන්ගේ සියුම් බැවින් සියුම් වූ, එතකුදු වුවත් ස්වභාවයෙන්ම සියුම් රූපයට ඇතුළත් බැවින් කවලාකාර ආහාරය සියුම්ව වෙයි. එබැවින් ඕජා තොමෝ ද ඒ වස්තූන්ගේ ඕලාරික බවද සියුම් බවද පිළිවෙලින් ගෙන දතයුත්තීය.
ඒ එසේමැයි. කිඹුලන්ගේ ආහාරයට සමාන කරන විට මොනරුන්ගේ ආහාරය සියුම් වේ. කිඹුල්ලු වනාහි ගල් ගිලිති. ඒවා ඔවුන්ගේ කුසට පැමිණියේ දියවී යයි. මොනරු සර්ප ගෝනුසු ආදී ප්‍රාණින් කත්. මොනරුන්ගේ ආහාරය හා සමාන කරනවිට වලසුන්ගේ ආහාරය සියුම් වේ. ඔවුහු හැරදමන ලද තුන් අවුරුදු වූ ද හැරදමන ලද අං හා ඇට කත්, ඔවුන්ගේ කෙලවලින් තෙමුණු ඇසිල්ලෙහි අල මුල් මෙන් මෘදුවෙත්. වලසුන්ගේ ආහාරය හා සමාන කරනවිට ඇතුන්ගේ ආහාරය සියුම් වේ. ඔවුහු වනාහි නොයෙක් රුක් අතු කති. ඇතුන්ගේ ආහාරය හා සමාන කරනවිට ගවර, ගෝණ, මුව ආදීන්ගේ ආහාරය සියුම් වේ. ඔවුහු නිසරු වූ නොයෙක් ගස්වල කොල ආදිය කති. ඔවුන්ගේ ආහාරයට වඩා ගවයන්ගේ ආහාරය සියුම් වේ. ඒ ගවයෝ අමු වූද, වියලුණා වූද තණ කති. ඔවුන්ගේ ආහාරයට වඩා සාවුන්ගේ ආහාරය සියුම් වේ. සාවුන්ගේ ආහාරයට වඩා පක්‍ෂීන්ගේ ආහාරය සියුම් වෙයි. පක්ෂීන්ගේ ආහාරයට වඩා පසල්වැසියන්ගේ ආහාරය සියුම් වෙයි. පසල්වැසියන්ගේ ආහාරයට වඩා ගම්මුදලින්ගේ ආහාරය සියුම් වෙයි. ඔවුන්ගේ ආහාරයට වඩා රජමහ ඇමතියන්ගේ ආහාරය සියුම් වේ. ඔවුන්ගේ ආහාරයට වඩා සක්විති රජුගේ ආහාරය සියුම් වෙයි. සක්විති රජුගේ ආහාරයට වඩා බූමාටු දෙවියන්ගේ ආහාරය සියුම් වේ. ඔවුන්ගේ ආහාරයට වඩා චාතුර්මහාරාජිකයන්ගේ ආහාරය සියුම් වේ. ඔවුන්ගේ ආහාරයට වඩා මෙසේ පරනිර්මිත වසවර්තීන්ගේ ආහාරය දක්වා විස්තර කටයුතුයැ. ඔවුන්ගේ ආහාරය වනාහි සියුම් යයි කියාම මෙය නිමාවට පැමිණියේ වෙයි.
මෙහි ද ඕලාරික වස්තුවෙහි ඕජාව මද වෙයි. දුර්වල වෙයි. සියුම් වස්තුවෙහි බලවත් වෙයි. ඒ සැබව. පාත්‍රයක් පුරා කැඳ පානය කළේ නමුදු මොහොතකින් බඩසා ඇත්තේ වෙයි. යම් කිසිවක්ම කනු කැමැත්තේ වෙයි. ගිතෙල් වූ කලී පතක් පමණ බී දවසක් නොවළඳනු කැමැත්තේ වෙයි. ඔවුන් අතුරෙහි වස්තුව පරිශ්‍රමය දුරු කෙරෙයි. පාලනය කරන්ට නොහැකි වෙයි. ඕ තොමෝ පාලනය කෙරෙයි. විඩාව දුරුකරන්ට නොහැකි වෙයි. දෙදෙනම එක්ව විඩාවද දුරුකෙරෙන පාලනයද කෙරෙත්.
**ඵස්සො දුතියො**, **චක්ඛු සම්ඵස්ස** ආදී වශයෙන් ඵස්සයෝ සවැදෑරුම් වෙති. ඵස්සය සතර ආහාරයන් අතුරෙහි දෙවන ආහාරය යයි දතයුතුය. මේ දේශනා ක්‍රමයමැයි. එහෙයින් මේ කරුණින් දෙවනයයි තුන්වන යයි මෙය මෙහිදී නොසෙවිය යුතුයැ.
**මනො සංචෙතනා **යනුවෙන් චේතනාවම කියනු ලැබේ. **විඤ්ඤාණං** යනුවෙන් යම්කිසි සිතක් කියනු ලැබේ.
මෙහි කියන ලද්දාහ. ඉදින් ප්‍රත්‍යයම ආහාරාර්ථය නම්, ඉක්බිති කුමක් හෙයින් අන්‍ය වූ සත්ත්වයන්ට ද ප්‍රත්‍යයන් විද්‍යමාන කල්හි මේ සතරම වදාරණ ලද්දේදැයි කියනු ලැබේ. අධ්‍යාත්මික සන්තතියට විශේෂ ප්‍රත්‍ය වන බැවිනි. ඒ එසේමැයි. කබලිංකාකාර ආහාරය බුදින්නා වූ සත්ත්වයන්ගේ, රූප කයට කබලිංකාකාර ආහාරය ද, නාම කයෙහි වේදනාවට ඵස්සයද, විඤ්ඤාණයට චේතනාවද, නාමරූප දෙකට විඤ්ඤාණයද විශේෂ ප්‍රත්‍ය වෙයි. එහෙයින් වදාළහ.
**සෙය්‍යථාපි භිකඛවෙ, අයං කායො ආහාරට්ඨිතිකො ආහාරං පච්චයා වෙදනා, සංඛාර පචචයා විඤ්ඤාණං විඤ්ඤාණ පච්චයා නාමරූපං** යනුවෙන්.
මෙහි කවර ආහාරයක් කුමක් එලවාද යත්, කබලිංකාර ආහාරය තෙම ඕජාව අටවැනිකොට ඇති රූපයන් එලවයි. (ගෙන එයි) ඵස්ස ආහාරය තෙම ත්‍රිවිධ වේදනාව එලවයි. මනොසඤ්චෙන්නා ආහාරය තෙම, තුන්භවය එලවයි. විඤ්ඤාණ ආහාරය තෙම පටිසන්ධි නාමරූපය එලවයි.
කෙසේනම් කබලිංකාර ආහාරයි මුඛයෙහි තැබූ කෙනෙහි රූප අටක් උපදවන්නේද යත්, දතින් කුඩුකොට ආහාරකොට ගනු ලබන්නා වූ එක එක බත්හුල අට අට රූපයන් උපදවා මැයි. මෙසේ ඕජාව අටවැනි කොට ඇති රූපයන් එලවයි.
ඵස්සාහාරය වනාහි, සුව විඳිය යුතු වූ ඵස්සං සුඛ වේදනාව එළවයි. දුක්ඛ වේදනීය වූ එය දුක්ඛ වේදනාව ද උපේක්‍ෂා වේදනීය වූ ඵස්සය උපේක්‍ෂා වේදනාවදැයි මෙසේ සර්වප්‍රකාරයෙන්ම ඵස්සාහාරය තෙම ත්‍රිවිධ වේදනාවන් එලවයි.
මනො සඤ්චෙතතා ආහාරයෙහි කාම භවයට පැමිණෙන්නා වූ කමය කාමභවය එලවයි. රූපාරූප භවයන්ට පැමිණෙන්නා වූ කර්මයෝ ඒ ඒ භවයන් එලවත් මෙසේ සර්වප්‍රකාරයෙන්ම මනෝ සඤ්චෙතනාහාරය භවත්‍රය එලවයි.
විඤ්ඤාණාහාරය වනාහි පටිසන්ධි සිදුවූ මොහොතෙහි එය හා සම්පයුත්තව යම් ස්කන්ධත්‍රයක් වෙත් ද ත්‍රිසන්තති වශයෙන් යම් තිස් රූප කෙනෙකුත් උපදිත් ද සහජාත ප්‍රත්‍යයෙන් ඔවුන් එළවා යයි කියනු ලැබේ. මෙසේ විඤ්ඤාණාහාරය පටිසන්ධි නාමරූපය එලවා යයි,
මෙහිද මනොසඤ්චෙතනා තොමෝ තුන්භවය එලවා යයි, ආශ්‍රව සහිත වූ කුසලාකුසල චේතනා තොමෝ ම කියන ලද්දී වන්නීය. විඤ්ඤාණය පටිසන්ධි නාමරූපය එලවා යයි පටිසන්ධි විඤ්ඤාණයම කියන ලදී. අවිශේෂයෙන් තත් සම්පයුත්ත වූ තත් සමුට්ඨාන වූ ධර්මයන් එලවන හෙයින් ද මොවුහු ආහාරයෝ යයි දතයුත්තාහුය.
මේ සතර ආහාරයන් අතුරෙහි කබලිංකාකාර ආහාරය පිහිට ලබමින් ආහාර කෘත්‍යය සිද්ධ කරයි. මනො සඤ්චෙතනා තොමෝ ආයුහනය (රැස්කිරීම) කරමින්ම (ආහාර කෘත්‍යය කෙරෙයි) විඤ්ඤාණය තෙම විජානනය කරමින්ම (ආහාර කෘත්‍යය කෙරෙයි)
කෙසේ ද යම්හෙයකින් කබලිංකාකාර ආහාරය පිහිටකර ගනිමින්ම කය පිහිටුවීමෙන් සත්ත්වයන්ගේ පැවැත්ම පිණිස වේද, ඒ එසේමැයි. කර්මයෙන් උපදවන ලද්දා වූද මේ කය, කබලිංකාකාර අහරින් පිහිට ලබනුයේ දවසක් හෝ විසිවසක් හෝ ආයු ප්‍රමාණයක් තෙක් සිටීද, කුමක් මෙන්ද යත්? මව විසින් උපදවන ලද්දා වූ දරුතෙම කිරිමව විසින් කිරි ආදිය පොවා පෝෂණය කරනු ලබන්නේ යම්සේ බොහෝ කලක් සිටීද, තව ද ආධාරයකින් පිහිට ලැබූ ගෙයක් යම්සේ ද, එසේය. වදාරන ලද්දේ වෙයි.
**යථාමහාරාජ, ගෙහෙ පතන්තෙ අඤ්ඤෙන දාරුනා උපත්‍ථම්හෙන්ති අඤ්ඤෙන දාරුනා උපත්‍ථම්භිතං සනතං එවං තං ගෙහං නපත්ති එව මෙව ඛො මහාරාජ අයං කායො ආහාරට්ඨිතිකො ආහාරං පටිච්ව තිටඨති** (මහරජ, ගෙයක් වැටෙන කල්හි අනිත් දැවයකින් යම්සේ උපකාර කෙරෙත්ද, අනිත් දැවයකින් උපකාර කරන ලදුයේ මෙසේ එම ගෙය නොවැටේ ද, එසේම මහරජ, මෙම කය ආහාරයෙන් පවත්නේ ආහාරය නිසා සිටී.)
මෙසේ කබලිංකාර ආහරයෙන් ආධාර ලබමින් අහර කිස සිද්ධ කෙරෙයි. මෙසේ අහර කිස සිද්ධ කරන්නා වූම කබලිංකාර ආහාරය තෙම ආහාර සමුට්ඨාන රූපයට ද, උපාදිණ්ණ රූපයට ද, යන රූප සන්තති දෙදෙනා භව ප්‍රත්‍ය වෙයි. කර්මරූපයන්ට අනුපාලකවද ආහාර සමුට්ඨාන රූපයන්ට ජනක වී ප්‍රත්‍ය වේ.
**ඵස්සාහාරය** වාහි සුබාදියට කරණු වූ අරමුණ ස්පර්ශ කරමින්ම සුඛාදි වේදනා පැවැත්වීමෙන් සත්ත්වයන්ගේ පැවැත්ම පිණිස වෙයි. මනෝ සඤ්චෙතනා ආහාරය කුසලාකුසල කර්මයන්ගේ වශයෙන් ආයූහනය කරමින්ම භාවමූලය නිපදවන හෙයින් සත්ත්වයන්ගේ පැවැත්ම පිණිස වෙයි. විඤ්ඤාණසාර විජානනය කරන්නේම නාමරූපයන්ගේ පැවැත්වීමෙන් සත්ත්වයන්ගේ පැවැත්ම පිණිස වෙයි.
මෙසේ උපස්ථම්භනාදි වශයෙන් ආහාර කෘත්‍ය සිද්ධ කරන්නා වූ ඒ සතර ආහාරයන්හි භය සතරක් දැක්ක යුතුය. ඔවුහු කවරහුද? කබලිංකාර ආහාරයෙහි, නිකන්ති නම් වූ බලවත් තෘෂ්ණාව භය වෙයි. ඵස්ස ආහාරයෙහි අරමුණ හා එක්වීම භය වෙයි. මනෝ සඤ්චෙතනා ආහාරයෙහි ආයූහන (රැස්කිරීම) භය වෙයි. විඤ්ඤාණ ආහාරයෙහි අභිනිපාතයම (ඒ ඒ භවයන්හි පටිසන්ධි වශයෙන් පහලවී) භය වේයයි කරුණු කිමයත් යම් හෙයකින් කබලිංකාර ආහාරයෙහි තෘෂ්ණාවකොට ශීතාදීන්ට පෙරටු වූ සත්ත්වයෝ ආහාර පිණිස මුද්‍රා, ගණිත ආදී වූ කර්මයන් කරන්නාහු අනල්ප වූ දුකට පැමිණෙත් ද, තවද යම් කෙනෙක් මේ සස්නෙහි පැවිදිවද වෙදකම් ආදිකොට ඇති අනෙසනයෙන් ආහාර සොයන්නාහු ඉහාත්මයෙහි ගැරහිය යුත්තාහු වෙත්ද, පරලෙව්හිද **තස්ස සංඝාටිපි ආදිත්තා සම්පජ්ජලිතා** යනාදි ලක්‍ෂණ සංයුත්තයෙහි කී න්‍යායෙන් ශ්‍රමණ ප්‍රේතයෝ වෙත්ද, එහෙයින් මේ කාරණයෙන් කබලිංකාර ආහාරයෙහි නිකාන්තිය (දැඩි ලෝභය)ම භයයි දතයුතුයැ.
ඵස්සයට පැමිණෙන්නා වූ ඵස්ස ආස්වාදනය කරන්නාහු අන්‍යයන් විසින් රක්‍ෂිත - ගෝපිත වූ භාර්යාදී වූ භාණ්ඩයන්හි අපරාධ කෙරෙති. බඩුහිමියෝ ඔවුන් බඩුත් සමග ගෙන කඩ කඩකොට හෝ සිඳ කසල ගොඩ දමති. රජුට හෝ පාවා දෙති. ඉක්බිති ඔවුන්ට රජතෙමේ විවිධ වධහිංසා පමුණුවයි. ඔවුන් විසින් මරණින් මතු දුගතිය කැමතිවිය යුත්තීය. මෙසේ ඵස්සය ආස්වාදනය කිරීම මුල්කොට ඇති දිට්ඨධම්මික වූ ද සම්පරායිත වූ ද සියලු භය ආයේම වෙයි. මේ කරුණෙන් ඵස්සාහාරයෙහි උපගමනයට භයයයි දතයුතුයැ.
කුසලාකුසල කර්මයන්ගේ රැස් කිරීමෙන්ම ඒ කර්මායූහනය මුල්කොට ඇති තුන්භවයෙහි සියලු භය ආයේම වෙයි. මේ කරුණෙන් මනෝ සඤ්චෙතනා ආහාරයෙහි ආයූහනයම භය යයි දතයුතුයැ.
පටිසන්ධි විඤ්ඤාණයක් යම් යම් තැනෙක්හි පැමිණේ ද, ඒ ඒ තැන්හි පටිසන්ධි නාමරූපය ගෙනම උපදී. එම නාමරූපය උපන් කල්හිද සියලු භය උපන්නාහුම වෙති. (යම් හෙයකින් භය) ඒ නාමරූපය මුල්කොට ඇති බවක් වේද, එහෙයිනි. මෙම කරුණින් විඤ්ඤාණ ආහාරයෙහි අභිනිපාතයම (පිළිසිඳ ගැනීමම) භය යයි දතයුතුය.
මෙසේ මේ භය සහිත වූ ආහාරයන් අතුරෙන් කබලිංකාර ආහාරයෙහි තෘෂ්ණාව ක්‍ෂය කිරීම පිණිස සම්බුදුරජාණන් වහන්සේ, **සෙය්‍යථාපි භික්ඛවෙ දෙව ජයම්පතිකා** යනාදී නයින් පුත්‍රමාංස උපමාව දේශනා කළ සේක.
**ඵස්සා** ආහාරයෙහි තෘෂ්ණාව ක්‍ෂය කිරීම පිණිස **සෙය්‍යථාපි භික්ඛවෙ ගාවි නිච්චම්මා** යනාදි නයින් හම ඉවත්කළ (නිච්චම්මා) දෙනගේ උපමා දේශනා කළ සේක.
**මනොසඤ්චෙතනා** ආහාරයෙහි තෘෂ්ණාව ක්‍ෂය කිරීම පිණිස **සෙය්‍යථාපි භික්ඛවෙ අංගාරකාසු** යනාදි නයින් අංගාරකාසු උපමාව දේශනා කළ සේක.
විඤ්ඤාණාහාරයෙහි තෘෂ්ණාව ක්‍ෂය කිරීම පිණිස **සෙය්‍යථාපි භික්ඛවෙ චොරං ආගුචාරිං** යනාදි නයින් සත්තිසතාහත උපමාව දේශනා කළ සේක.
එහි මෙය භූතාර්ථ කොට, සංක්‍ෂේප අර්ථ යෝජනා වේ. අඹු සැමි යුවලක් පුතෙකු ද ගෙන මද වූ ගමන් වියදම් ඇතිව, සියක්යොදුන් ගමන් මගකට පිළිපන්නාහුය. පනස් යොදුනක් ගියපසු ඔවුන්ගේ සියලු ගමන් වියදම් නිමාවට ගියේය. ඔවුහු සා පවසින් පෙලුනාහු කුඩා සෙවනක හුන්හ. ඉක්බිති පුරුෂතෙම භාර්යාවට මෙසේ කීය. සොඳුර, මෙයින් හාත්පස ගමක් හෝ නියම්ගමක් හෝ නොමැත. එහෙයින් පුරුෂයෙකු විසින් කළයුතු කෘෂිකර්මය, ගව පාලනය ආදි බොහෝ වූ යම් කර්මයක් වේද, මෙවිට එය මා විසින් කළ නොහැක. එව, මා මරා අඩක් කා අඩක් ගමන් වියදම් සඳහා තබාගෙන පුතු සමග මෙම කාන්තාරය එතර කරවයි (කීය.) ඕ තොමෝද මෙසේ කීවාය. හිමියනි, ස්ත්‍රියක විසින් කළයුතු බොහෝ වූ හූ කැටීම් ආදි කර්මාන්තයන් ඇතත් දැන් මට ඒවා කළ නොහැක. එනු මැන මා මරා අඩ මසක් කා අඩක් ගමන් වියදම් වශයෙන් තබාගෙන පුතු සමග කාන්තාරය එතර කරව. ඉක්බිති හෙතෙම ඇයට කියයි. සොඳුර, මාගමකගේ මරණයෙන් දෙදෙනෙකුගේ මරණය පෙනෙයි. යම් හෙයකින් ළදරු කුමර මවගෙන් වෙන්ව ජීවත්වන්ට නොහැක්කේ ද එහෙයිනි. ඉදින් අපි ජීවත් වන්නමෝ නම් යම් දරුවෙකු ලබන්නෙමු. දැන් වනාහි පුතු මරා මස්ගෙන කතර එතර කරමුයි.
ඉක්බිති මව් තොමෝ පුත්‍රයාට දරුව පියා වෙත යවයි කීය. හෙතෙම ගියේය. ඉක්බිති පිය තෙමේ ඕ හට මවිසින් පුතු පෝෂණය කරන්නෙමැයි සීසෑම් ගවයන් රැකීම් ආදී වශයෙන් නොමද දුක් විඳින ලදී. පුතු මරන්ට නොහැකි වෙමි. තීම පුතු මරවයි කියා දරුවා මව වෙත යවයි. කීය හෙතෙම ගියේය. ඉක්බිති ඕහට මව්තොමෝ මවිසින් ගෝ ව්‍රත, කුක්කුර ව්‍රත, දේවතායචනා ආදි වශයෙන් පළමුකොට පමණ කළ නොහැකි දුක්විඳින ලදී. කුසින් උසුලන්නිය විසින් කියනු කිම? මම පුත මරන්ට අසමත් වෙමියි කියා දරුවා පියා වෙතම යවයි කීය. මෙසේ හෙතෙම දෙදෙනා වෙතම යන්නේ අතරමග මළේය. ඔවුහු මළ පුතු දැක හඬා වැලප, සුත්‍රයෙහි කී නයින් මස්ගෙන කමින් ගියාහුය. ඔවුන් එම පුත්‍රයාංශය නව කරුණකින් පිළිකුල් බැවින්, ක්‍රීඩා පිණිස නොම වෙයි. මද වැඩීම පිණිස නොම වෙයි. මණ්ඩනය පිණිස නොම වෙයි. විභූෂණය පිණිස නොම වෙයි. හුදෙක් කාන්තාරය එතර කිරීම පිණිසම වෙයි.
කවර නව කරුණකින් පිළිකුල් වේද යත්, ස්වජාතීය මාංශයක් බැවින්, ඤාති මාංශයක් බැවින් පුත්‍රමාංශය බැවින්, ප්‍රිය පුත්‍ර මාංශය බැවින්, තරුණ මාංශය බැවින්, අමු මස බැවින්, ගොරස රහිත මාංශයක් බැවින් ලුණු රහිත බැවින් දුන් නොගන්වන ලද බැවින් යයි කියායි. එහෙයින් යම් මහණ කෙනෙක් කබලිංකාර ආහාරය මෙසේ පුත්‍රමාංශය සමානකොට දකීද, හෙතෙම එහි නිකාන්තිය (දැඩි තෘෂ්ණාව) දුරුකෙරෙයි. මේ වනාහි පුත්‍රමාංශ උපමාවෙහි අර්ථ යෝජනාවයි.
නිච්චම්ම ගාවූපමාවෙහි වනාහි ඕ දෙන්තොමෝ බෙල්ලෙහි පටන් කුර දක්වා පළමුකොට සම උපුටා හරින ලද්දී, යම් යම් තැනක් ඇසුරුකොට සිටීද, පණුවන් විසින් කනු ලබන්නී යම් සේ දුකටම භාජන වේද, එසේ ඵස්සය ද, යම් යම් වස්තුවක් හෝ අරමුණක් හෝ ඇසුරුකොට සිටීද, ඒ ඒ වස්තු හා ආරම්මණයෙන් හටගත්තා වූ වේදනා දුක්ඛයට ආධාර වූයේම වෙයි. එසේ හෙයින් යම් මහණෙක් ඵස්සාහාරය මෙසේ සම ඉවත්කළ දෙන හා සමානකොට දකීද එකී මහණ එහි නිකාන්තිය (දැඩි තෘෂ්ණාව) දුරුකෙරෙයි. මේ නිච්චම්ම ගාවුපමාවෙහි අර්ථ යෝජනාවයි.
අංගාරකාසු උපමාවෙහි අඟුරුවල යම්සේ ද මහත් වූ පරිදාහාර්ථයෙන් තුන්භවයෝ එසේ වූවාහුය. නානා අත්වලින් ගෙන එහි ඇද දමන්නා වූ පුරුෂයෝ දෙදෙන යම්සේද, භවවලට අදින්නා වූ යන අර්ථයෙන් මනෝසඤ්චෙතනාවද එසේය. එසේ හෙයින් යම් මහණ කෙනෙක් මනොසඤ්චෙතනාහාරය මෙසේ අගුරුවලට ඇදදමන්නා වූ පුරුෂයන්ට සමානකොට දකී ද, හෙතෙම එහි නිකාන්තිය දුරුකෙරෙයි. අංගාරකාසු උපමාවෙහි අර්ථ යෝජනාව මෙසේය.
**සත්ති හත** උපමාවෙහි, යම්හෙයකින් ඒ පුරුෂතෙම, පෙරවරු කාලයෙහි සැත් (පහර) සියයකින් පෙළනු ලැබේද, ඒ සැත් පහර සියය ඔහුගේ සිරුරෙහි වණ මුඛ සියයක් කොට හෙලයි. අපර භාගයෙහිම අනිත් සැත්පහර දෙසීය අතරක් නොමැතිව විනිවිද යනසේ මෙසේම (හෙලයි) මෙසේ ඔහුගේ සිරුරෙහි, පහර ලද අවකාශයෙහි නොවැටී ගියා වූ සැත්පහරවලින් ඔහුගේ සිරුර ලොකු කුඩා සිදුරුවලින් යුක්ත වූවක්ම වෙයි. ඔහුගේ එක් වණ මුඛයකින් උපන් දුක්ඛයාගේ ප්‍රමාණයක් නොමැති තුන්සියයක් වණමුඛ ගැන කියනුම කවරේද?
ඒ උපමාවෙහි සැත්පහර වදින කාලය මෙන් පටිසන්ධියද, වණමුඛ ඉපදීම මෙන් පඤ්චස්කන්ධය ඉපදීමද, වණ මුඛයන්හි දුක්ඛවේදනා ඉපදීම මෙන් උපන් ස්කන්ධයන්හි වට්ටමූලක නානාවිධ දුක්ඛයන්ගේ ඉපදීමද දතයුතු.
අනිකුදු ක්‍රමයක් කියනු ලැබේ. සොරකම් කළ පුරුෂයා මෙන් පටිසන්ධි විඤ්ඤාණය ද, ඔහුගේ සැත්වලින් ඇනීමෙන් උපන් වණ මුඛයන්ට කර්කෂ දුක් ඉපදීම මෙන් නාමරූප ප්‍රත්‍යයෙන් විඤ්ඤාණයාගේ දෙතිස් කම්කටොලු අටඅනූ රෝගාදි වශයෙන් නන්වැදෑරුම් දුක් ඉපදීම ද දතයුතු. එහෙයින් යම් මහණ කෙනෙක් විඤ්ඤාණාහාරය සත් සියයක් ගැනීමක් සමානකොට දකීද හෙතෙම එහි දැඩි ලෝභය දුරුකෙරෙයි. මේ සත්තිසතාහත උපමාවෙහි අර්ථ යෝජනාවයි.
හෙතෙම මෙසේ මේ ආහාරයන්හි දැඩි ලෝභය දුරුකරන්නේ සතර ආහාරයන්ම පිරිසිඳ දනී. එම සතර ආහාරයන් පිරිසිඳ දත් කල්හි, සියලු දතයුතු වස්තුව පිරිසිඳ දත්තේ වෙයි. මෙසේ වදාරණ ලදමැයි, බුදුරදුන් විසින් -
මහණෙනි, කබලිංකාකාර ආහාරය පිරිසිඳ දත් කල්හි පකම් ගුණයෙන් උපන් රාගය පිරිසිඳ දන්නා ලද්දේ වෙයි. පඤ්චකාම ගුණික රාගය පිරිසිඳ දත් කල්හි යම් සංයෝජනයකින් යුතු ආර්යශ්‍රාවක තෙම නැවත මේ ලෝකය පටිසන්ධි වශයෙන් පැමිණෙන්නේ ද, එම සංයෝජනය නැත්තේය. මහණෙනි, ඵස්සාහාරය පිරිසිඳ දත් කල්හි, පිවිධ වේදනා පිරිසිඳ දත්තාහු වෙති. ත්‍රිවිධ වේදනාවන් පිරිසිඳ දත් කල්හි ආර්යශ්‍රාවක විසින් මත්තෙහි කටයුතු කිසිවක් නැතැයි කියමි. මහණෙනි, මනොසඤ්චෙතනාහාරය පිරිසිඳ දත්කල්හි ත්‍රිවිධ තෘෂ්ණාව පිරිසිඳ දත්තාහු වෙති. ත්‍රිවිධ තෘෂ්ණාව පිරිසිඳ දත්කල්හි ආර්යශ්‍රාවක විසින් මත්තෙහි කටයුතු කිසිවක් නැතැයි කියමි. මහණෙනි, විඤ්ඤාණහාරය පිරිසිඳ දත්කල්හි නාම-රූප පිරිසිඳ දත්තේ වෙයි. නාමරූප පිරිසිඳ දත්කල්හි ආර්යශ්‍රාවක විසින් මත්තෙහි කටයුතු කිසිවක් නැතැයි කියමි යනුයි.
**තණ්හා සමුදයා ආහාර සමුදයො** යනුවෙන් පෙර භවයන්හි තණ්හාවන්ගේ සමුදය හේතුකොට ගෙන, පටිසන්ධිය උපදවන්නා වූ ආහාරයන්ගේ සමුදය ද ඉපදීම ද වෙයි යන අර්ථයයි. කෙසේද යත්, පටිසන්ධි මොහොතෙහි, ත්‍රිසන්තති (වත්‍ථු-කාය-භාව දසක) වශයෙන් උපන් සමතිස් රූපයන් ඇතුළත උපන්, ඕජාවක් ඇති, තණ්හා ප්‍රත්‍යයෙන් උපන් උපාදින්නක කබලිංකාකාර ආහාරයයි. පටිසන්ධි චිත්තය සම්පයුත්ත වූ ඵස්ස චේතනා තොමෝ වනාහි තොමෝ ද, චිත්තයද විඤ්ඤාණයද යන මොවුහු තණ්හා ප්‍රත්‍යයෙන් උපන්නා වූ උපාදින්නක ඵස්ස-මනො සඤ්චෙතනා විඤ්ඤාණ යන ආහාරයෝ වෙත්යයි මෙසේ පළමුකොට පූර්ව, තණ්හා සමුදය හේතුකොටගෙන පටිසන්ධියට හිතවූ ආහාරයන්ගේ සමුදය දතයුතුය. යම්හෙයකින් වනාහි මෙහි උපාදින්නක වූද අනුපාදින්නක වූ ද ආහාරයෝ මිශ්‍රකොට වදාරණ ලද්දාහු ද, එහෙයින් අනුපාදිණ්ණකයන්ගේද තණ්හා සමුදයෙන් ආහාර සමුදය දතයුතුය.
අටවැදෑරුම් ලෝභසහගත චිත්තයන්ගෙන් උපදවන ලද රූපයන්ගේ ඕජාව ඇති, මෙම ඕජාතොමෝ සහජාත තණ්හා ප්‍රත්‍යයෙන් උපන්නා වූ අනුපාදිණ්ණක කබලංකාර ආහාරයෙහි ලෝභ සහගත චිත්තයන් හා සම්පයුත්ත වූ ඵස්ස චේතනා තොමෝද චිත්තයද විඤ්ඤාණයද යන මොවුහු තණ්හා ප්‍රත්‍යයෙන් උපන්නා වූ අනුපාදිණ්ණක ඵස්ස, මනෝ සඤ්චෙතනා, විඤ්ඤාණ, ආහාරයෝ වෙත්යයි (දතයුතුයැ)
**තණ්හා නිරොධා ආහාර නිරෝධො** යනුවෙන් උපාදිණ්ණක වූ ද අනුපාදිණ්ණක වූ ද ආහාරයන්ට ප්‍රත්‍ය වූ මේ තණ්හාවගේ නිරෝධයෙන් ආහාරයාගේ නිරෝධය පැනෙයි. සෙස්ස කී නයින් දතයුතුය. මේ වනාහි විශේෂයයි. මෙහි චතුසත්‍යයෝම ස්වරූපයෙන්ම කියන ලද්දාහු වෙති. මෙහි යම්සේ ද එසේ මෙයින් මත්තෙහිද සියලු වාරයන්හි ද, එහෙයින් සියලු තන්හි මුලා නොවන්නහු විසින් සත්‍යයෝ උපුටාගැනීම කළ යුත්තාහුය. තව ද සියලු වාරයන්හි **එත්තාවතාපි ඛො ආවුසො **යන මේ දේශනා නිය්‍යාතනය (දේශනාවෙන් ලබාදෙන ලද්ද) ඒ ඒ තැන්වල දේශනා කරන ලද ධර්මයන්ගේ වශයෙන් යෙදිය යුතුය. ඒ නීය්‍යාතනයාගේ පළමුකොට මේ මෙහි යෙදීමයි. **එත්තාවතාපි** යනු මේ ආහාර දේශනාවෙහි වදාළ මනසිකාර ප්‍රතිවේධ වශයෙන්ද යයි කියන ලද වෙයි. සියලු තන්හි මේ ක්‍රමයම වෙයි.
දැන් **සාධාවුසො** යයි පළමු නයින්ම තෙරුන් වහන්සේගේ භාෂිතය පිළිගෙන අනුමෝදන් වූ ඒ භික්‍ෂූහු මත්තෙහි ප්‍රශ්න විචාළාහුය. තෙරුන් වහන්සේ ද ඔවුන්ට අන් ක්‍රමයකින් ප්‍රකාශ කළහ. මෙයින් මතු සියලු වාරයන්හි මෙම ක්‍රමයමයි. එහෙයින් මින් මත්තෙහි මෙවැනි වචන නොසලකා යම් යම් ක්‍රමයකින් ප්‍රකාශ කෙරේද, ඒ ඒ ක්‍රමයාගේම අර්ථ වර්ණනා කරන්නෙමු. මේ වාරයාගේ වනාහි සංක්‍ෂෙප දේශනාවෙහි, දුක්ඛඤ්ච පජානාති, යන මෙහි **දුක්ඛං **දුක්ඛ සත්‍යය විස්තර දේශනාවෙහි යමක් කිවයුතු වන්නේද ඒ සියල්ල විසුද්ධි මාර්ගයෙහි සත්‍ය නිර්දේශයෙහි කියන ලද්දේම වෙයි.
මෙතැන්සිට පටිච්ච සමුප්පාද වශයෙන් දේශනා තොමෝ එයි. එහි පළමුකොට ජරා මරණ වාරයෙහි **තෙසං තෙසං** යන මෙය සංක්‍ෂේපයෙන් නොයෙක් සත්ත්වයන්ගේ සාධාරණ නිර්දේශ යයි දතයුතුය. දේවදත්තගේ යම් දිරීමක් වේද, සෝමදත්තගේ යම් දිරීමක් වේද යනුවෙන් දවසකුත් කියන්නහුට සත්ත්වයෝ අවසන් නොවෙත් ම ය. මේ පදයෙන් කිසි සත්ත්වයෙකු ඇතුළත්කොට නොගන්නා ලද්දේ නොවෙයි. එහෙයින් මෙය සංක්‍ෂේපයෙන් නොයෙක් සත්ත්වයන්ගේ සාධාරණ නිර්දේශයයි කියන ලදී.
**තම්හි තම්හි **යන මෙය ගති ජාති වශයෙන් නොයෙක් සත්ත්ව නිකායන්ගේ සාධාරණ නිර්දේශයයි. **සත්ත නිකායෙ** යනු සාධාරණ නිර්දේශයෙන් දක්වන ලද්දහුගේ ස්වරූපයෙන් දැක්වීමය. **ජරා ජීරණතා** යනාදියෙහි **ජරා** යනු ස්වභාව නිර්දේශයයි. **ජීරණතා** යනු ආකාර නිර්දේශයයි. **ඛණ්ඩිච්චං** යනාදීහු කල්යාමේ දී කෘත්‍ය නිර්දේශයයි. පසුව කී පද දෙක ප්‍රකෘති නිර්දේශයෝ යි. එසේත්මැයි මේ ජරා තොමෝ **ජරා** යන පදයෙන් ස්වභාව වශයෙන් දක්වන ලදී. එහෙයින් මේ **ජරා** යන පදය ජරාවගේ ස්වභාව නිර්දේශයයි. **ජීරණතා** යන පදයෙන් ආකාර වශයෙන් ජරාව දක්වන ලද්දී වෙයි. එහෙයින් මේ පදය ඒ ජරාවගේ ආකාර නිර්දේශයයි. **ඛණ්ඩිච්චං** යන මේ පදයෙන් කල්යාමේ දී දත් නියපොතුවල කැඩුනු බව සිදුකරන්නා වූ කෘත්‍යයෙන් ජරාව දක්වන ලද්දාහු වන්නීය. **පාලිච්චං** යන මේ පදයෙන් කේස ලෝමයන්ගේ පැසුණු බව ඇතිකරවන කෘත්‍ය වශයෙන් දක්වන ලද්දීය.
**චලිත්තචතා** මෙයින් මස් වියලවා හමෙහිද රැලි නංවන කෘත්‍ය වශයෙන් දක්වන ලද්දීය. එහෙයින් මෙම **ඛණ්ඩිච්චං** යනාදි පද තුන කල් ඉක්මයාමේදී එම ජරාවගේ කෘත්‍ය නිර්දේශයෝය. ඒ පද තුනෙන්ම මේ විකාරයන් දැක්වීම වශයෙන් ප්‍රකට වූ ප්‍රකට ජරා තොමෝ දක්වන ලදී.
එසේම, දියෙහි හෝ වාතයෙහි හෝ ගින්නෙහි හෝ තෘණ වෘක්‍ෂ ආදින්ගේ හාත්පසින් බිඳීගිය බැවින් හෝ දාගිය බැවින් හෝ ගියමග යම්සේ ප්‍රකට වූයේද ඒ ගියමග උදකාදීහුම නොද වෙන්ද, එසේම ජරාව විසින් දත් ආදීන්ගේ කැඩුනු බැව්, ආදීන්ගේ වශයෙන් ගියමග ප්‍රකට වූයේ ඇස දල්වාත් අරමුණු වශයෙන් ඇස දල්වාගනු ලැබේද, කැඩුනු බැව් ආදීහු ජරා නොම වෙති. ඒ එසේමැයි. ජරාව චක්ඛු විඤ්ඤෙය්‍ය නොම වෙති.
**ආයුනො සංහාති ඉන්‍ද්‍රියානං පරිපාකො** යන මෙම පදයන්ගෙන් වනාහි කාලය ඉක්ම යාමෙන්ම අතිශයින් ප්‍රකට වූ ආයුෂ පිරිහීම, චක්‍ෂුරාදි ඉන්‍ද්‍රියයන්ගේ මුහුකුරා යාම නම් වූ ප්‍රකෘති වශයෙන් ජරාව දක්වන ලද්දීය. එහෙයින් මෙම පසුව කී දෙපදයෝ ජරාවගේ ප්‍රකෘති නිර්දේශයෝ යයි දතයුත්තාහුය.
ඒ ජරා නිර්දේශයෙහි, යම් හෙයකින් ජරාවට පැමිණියහුගේ ආයු පිරිහේ ද එහෙයින් ජරාතොමෝ **ආයුනො සංහානි** යනුවෙන් ඵලොපචාර වශයෙන් වදාරණ ලදී.
තව ද යම්හෙයකින් තරුණ කාලයෙහි වෙසෙසින් ප්‍රසන්න වූ ද, සියුම් වූ ද තමහට විෂය වූ අරමුණ සුවසේ ගැනීමට සමර්ථ වූ චක්‍ෂුරාදි ඉන්‍ද්‍රියයෝ ජරාවට පැමිණියහුගේ මේරීමට ගියාහු කැළඹුනා වූ නොපැහැදුනා වූ ඕලාරික වූත් තමහට විෂය වූ අරමුණ ගන්නට අසමර්ථ වූවාහු වෙත්ද, එහෙයින් **ඉන්‍ද්‍රියානං පරිපාකො** ඉඳුරන්ගේ මෝරායාමයයි ඵලොපචාර වශයෙන් වදාරණ ලද්දීය. මෙසේ දක්වන ලද සියලුම ජරා තොමෝ ප්‍රකටජරාය, පටිච්ඡන්න ජරාය යයි විවිධ වෙයි.
ඔවුනතුරෙහි දන්තාදීන්ගේ බණ්ඩභාව ආදිය දක්නා ලබන හෙයින් රූප ධර්මයන්හි මෝ තොමෝ **ප්‍රකට ජරා** නමු. එතකුදු වුවත් අරූප ධර්මයන්හි ජරා තොමෝ එබඳු විකාරයක්හුගේ නොදක්වන බැවින් **පටිච්ඡන්න ජරා** නම් වේ.
[missing trans] නැවත අවීචි සවීචි (අතරක් නැති-අතරක් ඇති) යනුවෙන් ජරාව දුවිධ වන්නීය. එම දුවිධ ජරාවන් අතුරෙහි මණි-කනක-රජත-පවාළ චන්ද-සුරිය ආදීන්ගේ මෙන්ද, මන්‍දදසක ආදි අවස්ථාවන්හි ප්‍රාණීන්ගේ මෙන්ද මල් ඵල පලු ආදි අවස්ථාවන්හි අප්‍රාණීන්ගේ මෙන්ද අතරතුර වර්ණ විශේෂාදීන්ගේ නොදතහැකි බව හෙයින් එම ජරාව අවීචි ජරා නම් වේ. නිරන්තර ජරාය යන අර්ථයි. මණි කනක ආදි වස්තූන් කෙරෙන් අන්‍ය වූ දන්ත ආදීන්හි අතරතුර වර්ණ විශේෂාදීන් හෝ සුවසේ දතහැකි බව නිසා එම ජරාව සවීචි ජරා නමයි දතයුත්තාහුය.
මෙයින් මතුයෙහි **තෙසං තෙසං** යන ආදිය කී නියායෙන් දතයුතුය. **චුති චවන්තා** යනාදියෙහි වනාහි, **චුති** යනු චුතවීම වශයෙන් කියනු ලැබේ. එකස්කන්ධ චතුස්කන්ධ පඤ්චස්කන්ධයන්ට මෙය සාමාන්‍ය වචනයකි. **වචන්තා** යන භාවප්‍රත්‍ය යුක්ත වචනයෙන් ලක්‍ෂණ දැක්වීමයි. **භෙදො** යන වචනයෙන් ච්‍යුතිස්කන්ධයන්ගේ භංගය උප්පත්තිය දැක්වීමයි. **අන්තරධානං** යනු බිඳුනු කළයෙහි මෙන් බිඳුනා වූ චුතිස්කන්ධයන්ගේ යම්කිසි පරියායකින් නොපැවැත්ම දැක්වීමයි.
**මච්චුමරණං**, මච්චු නම් වූ මරණයයි. ඒ වචනයෙන් සමුච්ඡේද මරණය වළකයි. කාල නම් අන්තකයාය (මාරයාය) ඔහුගේ කිරියාව **කාලකිරියා** නම් වේ. මෙයින් ලෝක සම්මත මරණය දක්වයි.
දැන් පරමාර්ථ වශයෙන් දක්වන්ට **ඛන්‍ධානං භෙදො** යනාදිය වදාළහ. ඒ එසේමැයි. පරමාර්ථ වශයෙන් ඛන්‍ධයෝ තුමූම බිඳිති. කිසි සත්ත්වයෙක් නම් නොමැරෙයි. ස්කන්ධයන් බිඳෙනකල්හි සත්ත්වයා මැරෙයි කියා ද බිඳුනු කල මළේයයි කියා ද ව්‍යවහාර වෙයි.
මේ දෙපදයන් අතුරෙහි චතුවෝකාර පඤ්චවෝකාර භවයන්ගේ වශයෙන් ස්කන්ධයන්ගේ බිඳීම දතයුතුයැ. එකවොකාර භවයාගේ වශයෙන් ශරීරය බහාතැබීම දතයුතුයැ. චතුවොකාර භවයාගේ වශයෙන් ස්කන්ධයන්ගේ බිඳීමද, සෙසු භවයන් දෙදෙනාගේ වශයෙන් ශරීරයාගේ බහා තැබීම දතයුතුය. කුමක් හෙයින්ද යත් එක පඤ්චවොකාර භව දෙකෙහිම රූපකාය නම් වූ ශරීරයාගේ සම්භවය ඇතිවන හෙයිනි. චාතුර්මහාරාජිකාදී ලෝකවල ස්කන්ධයන්ගේ බිඳීම වෙත්ද, කිසිවක් බහානොලත් ද එහෙයින් ඔවුන්ගේ වශයෙන් ස්කන්ධයන්ගේ බිඳීම දතයුතුය. මනුෂ්‍යාදීන් කෙරෙහි, ශරීරයාගේ බහාතැබීම දතයුතුයි. මෙහිදු ශරීරයාගේ බහා තැබීමේ කරුණෙන්ම මරණය තෙමේ **කලෙබරස්ස නික්ඛෙපො** යයි කියන ලදැයි මෙසේ අර්ථය දතයුතුය.
**ඉති අයඤ්ච ජරා ඉදඤ්ච මරණං ඉදං වුච්චතාවුසො** යන මේ දෙකම එක්තැන්කොට ජරාමරණ යයි කියනු ලැබේ. සෙස්ස කී නයම වේයයි.
ජාති වාරයෙහි, ජාතිසඤ්ජාති, යනාදි තන්හි ඉපදීම් අර්ථයෙන් ජාති නම් වන්නීය. ඕ ජාති තොමෝ නොපිරිපුන් ආයතන ඇත්තවුන්ගේ වශයෙන් කියන ලද්දී, මනාව ඉපදීම් අර්ථයෙන් **සඤ්ජාති** නමි. ඕ තොමෝ පිරිපුන් අවයව ඇත්තවුන්ගේ වශයෙන් කියන ලදී. **මව්කුසට** පිවිසීම් අර්ථයෙන් **ඔක්කන්ති** නමී. ඕ තොමෝ අණ්ඩජ, ජලාබුජ යෝනි වශයෙන් කියන ලද ඔවුහු අණ්ඩ කෝෂයෙහිද වස්ති කෝෂයෙහි පිළිසිඳ ගන්නාහු පිවිසෙන්නවුන් මෙන් පිළිසිඳ ගනිත්. ප්‍රකට වූ ඉපදීමය යන අර්ථයෙන් **අභිනිබ්බත්ති** නම් වන්නීය. මෝ පළමුකොට දක්වන ලද්දී වෝහාර දේසනා නම් වන්නීය.
දැන් පරමාර්ථ දේශනා තොමෝම වන්නීය. පරමාර්ථ වශයෙන් ස්කන්ධයෝම පහළ වෙති. සත්ත්වයෙක් පහළ නොවෙයි. ඒ පරමාර්ථ දේශනාවෙහි **ඛන්‍ධානං** යනු එකවොකාර භවයෙහි එක රූපස්කන්ධයකගේ ගැනීමද, චතුවෝකාර භවයෙහි, (වෙදනා ආදී වූ) ස්කන්ධ හතරකගේ ගැනීම ද, පඤ්චවොකාර භවයෙහි පඤ්චස්කන්ධයාගේ ගැනීමද දතයුතුයැ. **පාතුභාවො** ඉපදීම, **ආයතනානං** යන මේ පදයෙන් ඒ ඒ භවයන්ගේ, උපදින්නා වූ ආයතනයන්ගේ වශයෙන් සංග්‍රහය දතයුතුය. **පටිලාභො** යනු සන්තතියෙහි පහළවීම, ඒ එසේමැයි. පහළ වන්නා වූම එම ආයතනයෝ ලැබුවා වූ නාමයෝ ඇත්තෝ වෙති. **අයං වුච්චතාවුසො ජාති** යන මේ පදයෙන් ව්‍යවහාර වශයෙන්ද, පරමාර්ථ වශයෙන් ද දෙසූ ජාතිය නිගමනය කෙරෙති. **භව සමුදයා** යන මෙහි ජාතියට ප්‍රත්‍ය වූ කර්මභවය සෙස්ස කී ක්‍රමයමැයි.
භව වාරයෙහි **කම්ම භවො** යනු කම්ම භවයද උප්පත්ති භවයද, ඒ ද්විධ භවයන් අතුරෙහි කාම භවනම්, කාමභවයට පැමිණෙන්නා වූ කර්මය මැයි. ඒ එසේමය. කම්ම භවය උප්පත්ති භවයට කරුණු වන බැවින්, **සුඛො බුද්ධානං උප්පාදො, දුක්ඛො පාපස්ස උච්චයො** යනාදීහු මෙන් ඵල ව්‍යවහාරයෙන් භවය යයි කියන ලද උප්පත්ති භව නම්, ඒ ඒ කර්මය විසින් උපදවන ලද උපාදිණ්ණ ස්කන්ධ පඤ්චකයයි. එය වනාහි, එම භවයෙහි වේයයි ගෙන භවයයි කියන ලදී. මෙසේ සියලු අයුරින් මේ කර්මයද උප්පත්තියද යන දෙකම මෙහි කම්මභවයයි කියන ලදී. රූප අරූප භවයන්හි ද මෙම ක්‍රමයමැයි. **උපාදාන සමුදයා** මෙහි උපාදානය කුසල කම්මභවයට උපනිස්සය වශයෙන් ප්‍රත්‍ය වෙයි. අකුසල කර්ම භවයට උපනිස්සය වශයෙන්ද සහජාත වශයෙන්ද ප්‍රත්‍ය වෙයි. සියලුම උප්පත්ති භවයට උපනිශ්‍රය වශයෙන්ම ප්‍රත්‍ය වෙයි. සෙස්ස කී ක්‍රමයමැයි.
උපාදාන වාරයෙහි **කාමූපාදානං** යනාදි තන්හි, මේ කරණකොට ගෙන වස්තු සංඛ්‍යාත කාමය දැඩිකොට ගනිත්, තෙමේ හෝ වස්තුකාමය, දැඩිකොට ගනීනුයි ‘කමුපාදාන’ නම් වේ. කාම වූයේත් හේය, උපාදාන වූයේත් හේය කාමූපදාන නම් වේ. **උපාදානං** යයි දැඩිකොට ගැනීම කියනු ලැබේ. ඒ එසේමැයි. මෙහි උපශබ්දය තෙම දෘඪාර්ථය, උපායාස උපකුට්ඨ යනාදියෙහි මෙනි. කාමූපදාන (කාමූපාදාන) යන මේ වචනය පඤ්චකාමගුණික රාගයට නමකි. මේ කියන ලද්දේ මෙහි සංක්‍ෂේපයයි. මෙය විස්තර වශයෙන් වනාහි **තත්‍ථ කතමං කාමූපාදානං, යො කාමෙසු කාමච්ඡෙන්‍දො** වදාළ ආකාරයෙන් දතයුතු.
දිට්ඨි වූවත් උපාදාන වූවත් ඕ තොමෝම නුයි, දිට්ඨුපාදාන නම් වේ. නැතහොත් දිට්ඨිය දැඩිකොට ගනියි හෝ මේ කරණකොටගෙන **දිට්ඨිය** දැඩිකොට ගනිත්නුයි. **දිට්ඨූපදාන** නම් වන්නීය. පළමු ගත් මිථ්‍යා දිට්ඨිය පසුව ගත් දෘෂ්ටි තොමෝ දැඩිකොට ගනී. එහෙයින් වදාළහ. **සස්සතො අත්තාච ලොකොච ඉදමෙව සච්චං මොඝමඤ්ඤං **යනුවෙන් සීලබ්බත උපාදාන, අත්තවාද උපාදානයන්ගෙන් තොර සියලු දෘෂ්ටිගතයනට නමකි. මේ මෙහි සංක්‍ෂේපයයි විස්තර වශයෙන් වනාහි මේ පදය, **තත්‍ථ කතමං දිට්ඨූපාදානං? නත්‍ථි දින්නං** යනුවෙන් වදාළ නයින්ම දතයුතුය.
එසේම මේ කරණකොටගෙන සත්ත්වයෝ සීලබ්බතය දැඩිකොට ගනිත් තෙමේ හෝ ඒ මිථ්‍යා දර්ශනය දැඩිකොට ගනීනුයි, නොහොත් සීලබ්බත වූයේද, හේයැ. උපාදාන වූයේත් හේ නුයි සීලබ්බතූපාදාන නම් වේ. ගෝසීල ගෝව්‍රතාදීහුම මෙසේ ශුද්ධිය වේයයි අභිනිවේශය කරන්නහුට තුමූම උපාදානයෝ නම් වෙති. මේ එහි සංක්‍ෂේපයයි. විස්තර වශයෙන් වනාහි මෙය **තත්‍ථ කතමං සීලබ්බතූපාදානං ඉතො බහිද්ධා සමණබ්‍රාහ්මණානං සීලෙන සුද්ධි **යයි වදාළ ක්‍රමයෙන්ම දතයුතුය.
එපරිද්දෙන්, මේ කරණකොටගෙන කියත්නුයි ‘වාද’ නම් වේ. මේ කරණකොට දැඩිකොට ගනිත්නුයි උපාදාන නම් වේ. කුමක් කියත්ද? කුමක් දැඩිකොට ගනිත්ද යත්, ආත්මයයි දැඩිකොට ගනීනුයි ආත්මවාද උපාදාන නම් වේ. ආත්මය යන වචන මාත්‍රයම හෝ මේ කරණකොටගෙන ආත්මය යයි දැඩිකොට ගනීනුයි ආත්මවාද උපාදාන නමි. මේ විසිවැදෑරුම් සක්කාය දිට්ඨියට නමකි. මේ මෙහි සංක්‍ෂෙපයයි. විස්තර වශයෙන් වනාහි මේ ආත්මවාද උපාදානය, **තත්‍ථ කතමං අන්තවාදූපාදානං ඉධ අස්සුතවා පුථුජ්ජ නො අරියානං අදස්සාවී** යයි වදාළ ක්‍රමයෙන්ම දතයුතුය.
**තණ්හා සමුදයා** යන මෙහි තණ්හා තොමෝ කාමොපාදානයම උපනිශ්‍රය වශයෙන් හෝ අනන්තර-සමනන්තර-නත්‍ථි-විගත-ආසේවන වශයෙන් හෝ ප්‍රත්‍යවෙයි. සෙසු උපාදානයන්ට වනාහි සහජාත ආදි වශයෙන් ද ප්‍රත්‍යය වෙයි. සෙස්ස කී නයමැයි.
තණ්හා වාරයෙහි **රූප තණ්හා -පෙ- ධම්ම තණ්හා** යනු චක්ඛු ආදි ද්වාරයන් සම්බන්ධව පැවැති තණ්හාවයි. සිටුපුත්ය, බමුණුපුත්ය, යන මේ ආදියෙහි පියා කෙරෙන් ආ නාමය මෙන් පියා වැනි වූ අරමුණ කෙරෙන් ආ නමකි. මෙහිදු රූපය අරමුණුකොට ඇති තණ්හා තොමෝ රූපයෙහි තෘෂ්ණාව වේනුයි රූප තණ්හා නමි. එම රූප තණ්හාව, කාමරාග භාවයෙන් රූපාරම්මණය ආස්වාදනය කරමින් පවත්නී කාමතණ්හා නම් වන්නීය. සස්සත දිට්ඨි, සහගත රාග බැවින් යුතුව රූපය නිත්‍යය, සදාකාලිකය, ශාස්වතයැයි මෙසේ ආස්වාදනය කරමින් පවත්නා වූ තෘෂ්ණාව භවතණ්හා නම් වේ. උච්ඡෙද දිට්ඨි සහගත රාග භාවයෙන් රූපය සිඳෙයි. නැසෙයි. පරලොවක් නොවන්නේ යයි මෙසේ ආස්වාදනය කරමින් පවත්නී විභව තණ්හාව යයි ත්‍රිවිධ වෙයි. රූප තණ්හා තොමෝ යම්සේ ද, ශබ්ද තණ්හා ආදිහුද එසේ වෙති. මේ තෘෂ්ණාවගේ අටලොස් ප්‍රභේදයෝ වෙති. ඒවා අධ්‍යාත්ම රූපාදියේ අටලොසක්ද, බාහිර රූපවල අටලොසක්දැයි සතිසක් ප්‍රභේදයෝ වෙති. මෙසේ අතීතයෙහි සතිසෙකැයි අනාගතයෙහි සතිසෙකැයි වර්තමානයෙහි සතිසෙකැයි එකසිය අටක් ප්‍රභේදයෝ වෙති.
නැතහොත්, **අජ්ඣත්තිකස්සුපාදාය අස්මිති සති ඉත්‍ථස්මිති හොති,** යන මේ ආදි වූ අධ්‍යාත්මික-රූපාදිය ඇසුරු කළාහු අටලොසෙක, **බාහිරස්සුපාදාය ඉමිනා අස්මිති සති ඉමිනා ඉත්‍ථස්මිති හොති** යනුවෙන් බාහිර රූපාදිය ඇසුරුකළ අටලොසකැයි සතිසක් මෙනි. මේ නයින් අතීතයෝ සතිසෙකි. අනාගතයෝ සතිසෙක, වර්තමානයේ සතිසෙකැයි මෙසේත්. එකසිය අටක් තෘෂ්ණා ප්‍රභේදයෝ මෙනි.
යලි සංග්‍රහ කරනු ලබන කල්හි රූපාදි ආරම්මණයන්හි සයක්ම තෘෂ්ණා කායයෝද තුනක්ම කාම තණ්හාදීහු වෙත්යයි මෙසේ
(නිර්දේශාර්ථයෙහි වූ තණ්හා ශබ්දයෙන්, නිර්දේශ විස්තර වශයෙන් ද, විස්තර වූවහුගේත් නැවත සංග්‍රහ වශයෙන් ද, නුවණැත්තහු විසින් තණ්හා තොමෝ දතයුත්තීයි)
**වෙදනා සමුදයා,** මෙහි වනාහි **වෙදනා** යනු විපාක වේදනාව අදහස් කරන ලදී. එය සදොර තණ්හාවට කෙසේනම් ප්‍රත්‍යවේද යත්, ආස්වාද කළ යුතු බැවිනි. සැබව, සැප වේදනාවෙහි ආස්වාදනය හේතු කොටගෙන සත්ත්වයෝ එම වේදනාවට මමත්වය කරන්නාහු වේදනාවෙහි තණ්හාව උපදවා සැපවේදනා රාගයෙන් ඇලුනාහු චක්ඛු - ද්වාරයෙහි ඉෂ්ට වූම රූපයක් ප්‍රාර්ථනා කෙරෙති. නැවත ලද්දාහු එය ආස්වාදනය කෙරෙති. සැප ආරම්මණ දායක වූ චිත්තකාර ආදීන්ට සත්කාර කෙරෙති. සෝත ද්වාර ආදියෙහිද එසේමය. ඉෂ්ට වූ ශබ්ද ආදීන් පතත්, ලද්දා වූ ඒ ශබ්දාදීන් ආස්වාදනය කරති. ආලම්බන දායක වූ වීණා වාදකය, සුවඳකරුය, අරක්කැමිය, පෙහෙරුය විවිධ ශිල්ප දක්වන්නවුන් යනාදීන්ට සත්කාර කෙරෙති. කුමක් මෙන්ද යත් පුත් සෙනෙහසින් පුතුට මමත්වය කරන්නහු කිරිමටද යම්සේ සත්කාර කෙරෙත් ද සැප වූ ගිතෙල් කිරි ආදියම ඇයට පොවත් ද වළඳවත් ද, සෙස්ස කී නියායෙන්ම දතයුතුයැ.
වේදනාවාරයෙහි **වෙදනාකායා,** වේදනා සමූහයෝ **චක්ඛු සම්ඵස්සජා වෙදනා -පෙ- මනො සම්ඵස්සජා** වෙදනා යනුවෙන් වූ මෙය **චක්ඛුසම්ඵස්සජා වෙදනා, අත්‍ථි කුසලා අත්‍ථි අකුසලා අත්‍ථි අව්‍යාකතා **යනුවෙන් විභංගයෙහි ආ බැවින්, චක්ඛු ද්වාර ආදියෙහි පැවැති කුසල-අකුසල-අව්‍යාකත වේදනාවන්ට සාරිපුත්ත, මන්තානිපුත්ත යන මේ ආදි නාමයන්හි, මවු කෙරෙන් ආ නාමය මෙන් මාතෘ සමාන වූ වස්තුවක් කෙරෙන් ආ නාමයකි. මෙහි වචනාර්ථය වනාහි චක්ඛු සම්ඵස්ස හේතුවෙන් උපන් වේදනාව චක්ඛුසම්ඵස්සජා වේදනා නම් වන්නීය. සියලු තන්හි මේ ක්‍රමයයි. මේ පළමුකොට දක්වන ලද්දේ සර්ව සංග්‍රාහිකා කථාය.
විපාක වශයෙන් චක්ෂුර් ද්වාරයෙහි චක්ෂුර් විඥානයෝ දෙදෙනය. මනෝධාතුහු දෙදෙනය. මනෝවිඥාන ධාතූහු තිදෙන යන මොවුන් හා සම්පයුත්ත වශයෙන් (චක්ඛසම්ඵස්ස හේතුවෙන් උපන්) වේදනාව දතයුතුය. සෝත ද්වාරයේද මේ ක්‍රමයමයි. මනෝ ද්වාරයෙහි මනෝ විඥානධාන සම්ප්‍රයුක්ත වූ වේදනාව මැයි.
**ඵස්ස සමුදයා** යන මෙහි පඤ්ච ද්වාරයෙහි සහජාත චක්ඛු සම්ඵස්සාදීන්ගේ සමුදය හේතුවෙන් පඤ්ච වත්‍ථුක වේදනාවන්ගේ සමුදය වෙයි. අවශේෂ වූවනට චක්ඛු සම්ඵස්සාදීහු උපනිශ්‍රයාදි වශයෙන් ප්‍රත්‍යය වෙති. මනෝද්වාරයෙහි තදාලම්බන වේදනාවන්ගේද අද්වාරික වූ පටිසන්ධි-භවාංග-ච්‍යුති-වේදනාවන්ගේද සහජාත වූ මනෝ සම්ඵස්ස සමුදය හේතුකොටගෙන පහළවීම වේයයි දතයුතුයි. සෙස්ස කී නයමැයි.
ඵස්සවාරයෙහි ඇසෙහි ස්පර්ශයයි. සියලු තන්හි මේ ක්‍රමයමැයි. **චක්ඛු සම්ඵස්සො -පෙ- කාය සම්ඵස්සො** මෙතෙක් කුසලාකුසල වූ පඤ්ච වස්තුක වූ ස්පර්ශයෝ දසදෙන වදාරණ ලද්දාහු වෙති. **මනොසම්ඵස්සො** යන මේ වචනයෙන් පසු දෙවිසි ලෞකික විපාකයන් හා ඒකෝත්පාද තාදි භාවයෙන් සම්පයුත්ත වූ ස්පර්ශයෝ වදාරණ ලද්දාහුය. **නාමරූප සමුදයා** යනු චක්ඛු ආයතන ආදී වූ සවැදෑරුම් ආයතනයන්ගේ හටගැනීම හේතුකොටගෙන මේ සවැදෑරුම් වූ ඵස්සයාගේ හටගැනීම වේයයි දතයුතුයි. සෙස්ස කී නය ඇත්තේම වෙයි.
සළායතන වාරයෙහි **චක්ඛායතනං** යනාදි පදයන්හි යමක් කිවයුතුද, ඒ සියල්ල විසුද්ධි මග්ගයේ ඛන්‍ධ නිද්දෙසයේ සහ ආයතන නිද්දේසයේ කියන ලද ක්‍රමයමැයි. **නාමරූප සමුදයා** යන මෙහි යම් නාමයකුත් යම් රූපයකුත් එම ආයතනයන්ට ප්‍රත්‍ය වේද, ඒ නාම රූපයාගේ වශයෙන් විසුද්ධි මාර්ගයෙහි පටිච්ච සමුප්පාද නිද්දෙසයෙහි කී ක්‍රමයෙන් නාමරූපයන්ගේ හටගැනීමෙන් සළායතනයන්ගේ හටගැනීම දතයුතුය. සෙස්ස උක්ත නයම වෙයි.
නාමරූපවාරයෙහි නැමීම ලක්‍ෂණකොට ඇත්තේ නාම නම් වේ. බිඳීම ලක්‍ෂණකොට ඇත්තේ රූප නම් වේ. විස්තර වාරයෙහි **වෙදනා** යනු වෙදනා ස්කන්ධයයි. **සඤ්ඤා** යන සංඥා ස්කන්ධයයි. **චෙතනා ඵස්සො, මනසිකාරො** යනු සංස්කාර ස්කන්ධයයි දතයුතුයැ. තව ද ඒකාන්තයෙන් සංඛාර ඛන්‍ධයෙහි සංග්‍රහ වූ ධර්මයෝ වෙති. එතකුදු වුවත් මොහු තිදෙන ඉතාම දුර්වල වූ චිත්තයන්හි පවා යම්හෙයකින් වෙත්ද එහෙයින් මොවුන්ගේම වශයෙන් මෙහි සංඛාර ඛන්‍ධ දක්වන ලදී. **චත්තාරි මහාභූතානි** යන මෙහි **චත්තාරි** යන ගණන පරිච්ඡේද කිරිමයි. **මහාභූතානි** යනු පඨවි ආපෝ-තේජෝ-වායෝ යන මොහුය. යම් කරුණකින් වනාහි ඔවුහු මහාභූතයෝ යයි කියනු ලැබෙත් ද, මෙහි අන්‍ය වූ යම් විනිශ්චය නයකුත් ඒ සියල්ල විසුද්ධි මාර්ගයෙහි රූපක්ඛන්ධ නිද්දෙසයෙහි කියන ලද්දේය.
**චතුන්නං ච මහාභූතානං උපාදාය** යන මෙහි **චතුන්නං **යනු උපයෝග (කර්ම) අර්ථයෙහි සාමි වචනයි. සතර මහාභූතයන් යි කියන ලද වෙයි. **උපාදාය** යනු උපාදානය කොටගෙන යන අර්ථයි. ඇතැම් ආචාර්ය කෙනෙක් නිශ්‍රය කොට යයි ද, (අරුත් බෙණෙති) **වත්තමානං** යන මෙයද මෙහි පාඨ ශේෂයි. නොහොත් මෙය සමූහ අර්ථයෙහි සාමි වචනයි. එබැවින් සතර මහා භූතයන්ගේ සමූහය ගෙන හෙවත් ඇසුරුකොට පවත්නා වූ රූපයයි මෙහි අර්ථය දතයුතුය. මෙසේ සියලු තන්හිම පඨවි ආදි සතර මහා භූත කෙනෙකුන් වෙත් ද, සතරමහා භූතයන් නිසා පවත්නා වූ යම් චක්ඛු ආයතනාදි භේදයෙන් අභිධර්ම පෙළෙහි වදාළ තෙවිසිවැදෑරුම් රූපයකුත් වේද ඒ සියල්ල රූපයයි දතයුතුයැ. **විඤ්ඤාණ සමුදයා** යන මෙහි යම් විඤ්ඤාණයක් යම් නාමයකටද යම් රූපයකටද යම් නාමරූපයකටද ප්‍රත්‍ය වේනම් ඒ පටිසන්ධි විඤ්ඤාණයාගේ හටගැනීමෙන් නාම රූපයන්ගේ හටගැනීම දතයුතු. සෙස්ස කී නයමැයි.
විඤ්ඤාණ වාරයෙහි **චක්ඛු විඤ්ඤාණං** යනු ඇසෙහි විඤ්ඤාණය හෙවත් ඇස හේතුකොට හටගත් විඤ්ඤාණය නුයි චක්ඛු විඤ්ඤාණ නම් වේ. සොත- සාන-ජීව්හා-කාය විඤ්ඤාණයෝ ද මෙසේයි. අන්‍ය වූ මනො විඤ්ඤාණ නම් චිත්තයම විඤ්ඤාණ වූයේ නුයි මනෝ විඤ්ඤාණ නම් වේ. දෙපස් විඤ්ඤාණයන් තොරකොට ඇති තෙභූමක විපාක චිත්තයට මේ මනෝ විඤ්ඤාණ යනුම කී. **සංඛාර සමුදයා** යන මෙහි යම් සංඛාරයක් තෙම යම් විඤ්ඤාණයකට ප්‍රත්‍යය වේද, ඒ සංඛාරයාගේ වශයෙන් විසුද්ධි මාර්ගයෙහි, කී අයුරින්ම සංඛාරයන්ගේ හටගැනීමෙන් විඤ්ඤානයාගේ හටගැනීම දතයුතුය. සෙස්ස කී නයමැයි.
සංඛාර වාරයෙහි සකස් කිරීම ලක්‍ෂණකොට ඇත්තේ සංඛාර නම් වේ. මෙම සංඛාරයන්ගේ විස්තර වාරයෙහි, **කායසංඛාරො** යනු කයින් පවත්වන ලද සංඛාරයයි. කායද්වාරයෙහි මද වශයෙන් පැවැති කාමාවචර කුසලයන් වශයෙන් අටදෙනෙකුටද අකුසලයන් වශයෙන් දොලසකටදැයි විසිවැදෑරුම් වූ කාය සඤ්චෙතනාවන්ට මේ නමකි.
**වචී සංඛාරො** යනු වාග් ද්වාරයෙහි වාග් භේද වශයෙන් පවත්නා වූ විසිවැදෑරුම් වූ වාග් සඤ්චෙතනාවන්ට මේ නමකි. **චිත්ත සංඛාරො** යනු සිතින් පැවැති සංඛාරයයි. කාය වාග් ද්වාරයන්හි මද පැවැත්මක් නොකොට රහසිගතව සිට සිතන්නහුට පැවැති ලෞකික කුසලාකුසල වශයෙන් වූ එකුන්තිස් මනෝ සඤ්චෙතනාවන්ට මේ නමකි. **අවිජ්ජා සමුදයා** යන මෙහි කුසලයන්ට උපනිශ්‍රය වශයෙන්ද අකුසලයන්ට සහජාත වශයෙන් ද අවිද්‍යා තොමෝ ප්‍රත්‍ය වන්නී යයි දතයුත්තීය. සෙස්ස කී අයුරුමැයි.
අවිජ්ජා වාරයෙහි, **දුක්ඛෙ අඤ්ඤාණං**, දුක්ඛ සත්‍ය විෂයෙහි නොදැනීමයි. මෙය මෝහයට නමකි. සමුදයේ** අඤ්ඤාණං** යනාදි තන්හි මෙම ක්‍රමයමයි. ඔවුනතුරෙහි කරුණු සතරකින් දුක්ඛ සත්‍යයෙහි නොදැන්ම දතයුතුයි. ඇතුළත් වීම් වශයෙන් ද වස්තු වශයෙන් ද අරමුණු වශයෙන්ද වැසීම් වශයෙන්දැයි කියායි. ඒ එසේමැයි. එම දුක්ඛයෙහි නොදැනීම දුක්ඛ සත්‍ය පරියාපන්න බැවින් දුක්ඛ සත්‍යයෙහිම ඇතුළත් වේ. දුක්ඛ සත්‍යද ඊට නිශ්‍රය ප්‍රත්‍ය වශයෙන් වස්තු වෙයි. ආරම්මණ ප්‍රත්‍යභාවයෙන් අරමුණු වෙයි. දුක්ඛයෙහි එය පටිච්ඡාදනය කෙරෙයි. එය දුක්ඛයාගේ අවිරීත වූ ලක්‍ෂණ ප්‍රතිවේධය වැළකීම් වශයෙන් ඒ දුක්ඛයෙහි ඤාණයාගේ පැවැත්මද නොදීම් වශයෙන් ද වේ.
සමුදය සත්‍යයාගේ නොදැන්ම කරුණු තුනකින් දතයුතුය. වස්තු වශයෙන් ද, අරමුණු වශයෙන් ද, පටිච්ඡාදන වශයෙන්දැයි කියායි. නිරෝධ සත්‍යයෙහි ද, මාර්ග සත්‍යයෙහි ද නොදැනී පටිච්ඡාදන වශයෙන් එකම කරුණකින් දතයුතුයැ. නිරෝධ මාර්ගයන්ගේ පටිච්ඡාදනයම නොදැනීම වෙයි. ඒ නිරෝධ මාර්ගයන්ගේ අවිපරීත වූ ලක්‍ෂණ ප්‍රතිවේධය වැළකීම වශයෙන් ද නිරෝධ මාර්ගයන්හි ඥානයාගේ පැවැත්ම නොදීම් වශයෙන් ද වෙයි. එම අඤ්ඤාණය එහි ඇතුළත් වූයේ නොවෙයි. එම සත්‍ය දෙකෙහි අපරියාපන්න බැවිනි. එම නොදැන්මම එම සත්‍ය දෙක වස්තු වූයේ නොවෙයි. සහජාත නොවූ බැවිනි. අරමුණු වූයේ නොවෙයි. එම සත්‍ය දෙක අරභයා නොපවත්නා බැවිනි. පශ්චිම වූ නිරෝධ-මාර්ග සත්‍ය දෙක ගම්භීර බැවින් දක්නට දුෂ්කර වෙයි. එහි අන්ධ වූ නොදැක්ම නො පවතී. පූර්ව වූ (දුක්ඛ-සමුදය) සත්‍ය දෙක, විරුද්ධාර්ථයෙන් ස්වභාව ලක්‍ෂණ තමා දැකීමට දුෂ්කර බැවින් ගම්භීර වෙයි. එහි විපර්යාස ග්‍රාහ වශයෙන් (නොදැනීම) පවතී.
තව ද **දුක්ඛ** යයි මෙතෙකින් සංග්‍රහ වශයෙන් ද, වස්තු වශයෙන්ද වස්තු වශයෙන් ද, ආරම්මණ වශයෙන් ද කෘත්‍ය වශයෙන්දයි අවිජ්ජාව දත්වන ලදීය. **දුක්ඛ සමුදයෙ** යයි මෙතෙකින් වස්තු වශයෙන් ද ආරම්මණ වශයෙන් ද, කෘත්‍ය වශයෙන් ද (අවිජ්ජාව) දක්වන ලද්දීය. **දුක්ඛ නිරෝධෙ දුක්ඛ නිරෝධ ගාමිනියා පටිපදාය** යයි මෙතෙකින් කෘත්‍ය වශයෙන් (අවිජ්ජාව) දක්වන ලදී. අවිශේෂයෙන් වනාහි අඤ්ඤාණං යන මෙම වචනයෙන් ස්වභාව වශයෙන් (අවිජ්ජාව) දක්වන ලද්දීයයි දතයුත්තීය. **ආසව සමුදයා** යන මෙහි කාමාසව, භවාසවයෝ සහජාතාදීන්ගේ වශයෙන් අවිජ්ජාවට ප්‍රත්‍ය වෙයි. අවිජ්ජාසවය උපතිස්සය වශයෙන් ප්‍රත්‍ය වෙයි. තව ද මෙහි පළමු උපන් අවිජ්ජා තොමෝ අවිජ්ජාසවයයි දතයුත්තීයැ. ඕ තොමෝ පසුව පසුව උපන් අවිජ්ජාවට උපනිස්සය ප්‍රත්‍ය වෙයි. සෙස්ස කියන ලද ක්‍රමයමැයි.
**අවිජ්ජා සමුදයා** යන මෙහි, අවිජ්ජා තොමෝ කාමාසව, භවාසවයන්ට සහජාතාදීන්ගේ වශයෙන් ප්‍රත්‍ය වෙයි. අවිජ්ජාසවයට උපතිස්සය වශයෙන් ප්‍රත්‍ය වෙයි. තව ද මෙහි පසුව උපන් අවිජ්ජා තොමෝ අවිජ්ජාව නම් වේ. පළමු උත්පත්ති අවිජ්ජාවමයි. ඕ තොමෝ පසුව උපන් අවිද්‍යාශ්‍රවයට උපනිශ්‍රය ප්‍රත්‍යය වෙයි. සෙස්ස කී නයමැයි.
මේ ආසව වාරය තෙම පටිච්ච සමුප්පාදයෙහි ප්‍රධාන වූ අවිජ්ජාවක් වන්නීද ඒ අවිජ්ජාවගේද ප්‍රත්‍යය දැක්වීම් වශයෙන් වදාරණ ලද්දේය. මෙසේ වදාල මේ වාරය හේතුකොට සංසාරයාගේ නොදත හැකි අග්‍රය ඇතිබැව්, පැහැදිලි වූවා වෙයි. කෙසේද යත්, ආසව සමුදයෙන්ම අවිජ්ජා සමුදය වෙයි. මෙසේ ආසවයෝ අවිජ්ජාවට ද අවිජ්ජාව ආසවයන්ට ද ප්‍රත්‍යය වේයයි දක්වා අවිද්‍යාවන්ගේ පූර්වකෝටිය නොපැනෙයි. එම පූර්වකෝටිය නොපෙනෙන බව නිසා සංසාරයාගේ නොදතහැකි අග්‍ර ඇති බව සිද්ධවූවා වෙයි.
මෙසේ මෙම සූත්‍රයෙහි මේ සියල්ලම කම්මපථ-ආහාර-දුක්ඛ-ජරා මරණ-ජාති-භව-උපාදාන-තණ්හා-වෙදනා-ඵස්ස-සළායතන-නාමරූප-විඤ්ඤාණ-සංඛාර-අවිජ්ජා සහ ආසව යනුවෙන් සොළොස් වාරයක් වදාළහ.
එක එක වාරය සංඛෙප, විත්‍ථාර යයි දෙපරිද්දකින් සිටි බැවින් දෙතිස් තැනක් වෙයි. මෙසේ මේ සූත්‍රයෙහි දෙතිස් තන්හි චතුරාර්ය සත්‍යය වදාරණ ලද්දාහුය.
මොවුන්ගේ විස්තර වශයෙන් වදාළ සොළොස් තන්හි රහත් බව වදාරණ ලදී. තෙරුන් වහන්සේගේ බුද්ධියෙන් දෙතිස් තන්හිම චතුරාර්ය සත්‍යය ද සතර මගද වදාරණ ලදහ. මෙසේ හෙයින් සියලුම පංච නිකායෙහි සංග්‍රහ කරන ලද චතුරාර්ය සත්‍යයන් දෙතිස් වරක් රහත් බවත් වදාරණ ලදද, මේ සම්මා දිට්ඨි සූත්‍ර හැර එබඳු සූත්‍රයක් නැත්තේය.
**ඉදමවොචායස්මා සාරිපුත්තො** යනු දෙතිසක් චතුසචච පරියායන්ගෙන් ද, දෙතිස් රහත්ඵල පරියායන්ගෙන් ද සූසැට කරුණකින් සරසා සැරියුත් තෙරණුවෝ මේ සම්මා දිට්ඨි සූත්‍රය වදාළහ. සතුටු සිත් ඇති ඒ භික්‍ෂූහු සැරියුත් තෙරුන්ගේ භාෂිතය අනුමෝදන් වූවාහුය. මොනවට පිළිගත්තාහුය.
සතිපට්ඨාන සූත්‍ර වර්ණනාව
**එවං මෙසුතං** යනු සතිපට්ඨාන සූත්‍රයයි.
**කුරුසු විහරති,** කුරුනම් දනව් වැසි රාජ කුමාරයෝයි. ඔවුන්ගේ නිවාස වූ එක් ජනපදයක්ද රූඪී (අන්වර්ථ නොවූ ශබ්ද වශයෙන් කුරු යයි කියනු ලැබේ. එම කුරු ජනපදයෙහි යන අර්ථයි. අටුවා ඇදුරෝ වූකලී මෙසේ කීහ. මන්ධාතු රජුගේ කාලයෙහි පූර්ව විදේහ ආදි වූ තුන් දිවයින්හි මනුෂ්‍යයෝ-දඹදිව නම් බුදු-පසේබුදු-මහසවු-සක්විති ආදි වූ උතුම් පුරුෂයන්ට උත්පත්ති භූමි වූ උතුම් දිවයිනකි යිද ඉතා සිත්කළු යයි අසා සත්රුවන් පෙරටුකොට සතර දිවයින්හි පිළිවෙලින් හැසිරෙන්නා වූ **මන්ධාතු සක්විති** රජු සමග පැමිණියාහුය. ඉක්බිති රජතුමා පරිණායක රත්නය විචාළේය.
මිනිස්ලොවට වඩා ඉතා රමණීය තැනක් ඇත්දෝහෝයි කියා
දේවයිනි කුමක් හෙයින් මෙසේ කියහුද,
[incorrect trans]
මොවුන්ගේම වාසස්ථානය වූ සිව්මහරජය, මීට වඩා රමණීය වූයේ නොවේදැයි
රජතුමා සත්රුවන පෙරටුකොට එහි ගියහ. සතරවරම් රජදරුවෝ මන්ධාතු මහරජ තෙමේ ආයේයයි අසාම, හෙතෙම මහත් සෘද්ධි ඇති මහත් ආනුභාව ඇති රජෙක යුද්ධයෙන් පිටු දක්නට නොහැකි වන්නේ යයි සිය රජය පාවා දුන්හ.
හෙතෙම එම රජය ගෙන නැවතත් මේ ස්ථානයට වඩා රමණිය තැනක් ඇත්දැයි විචාළේය. එවිට ඔහුට තව්තිසා දෙව්ලොව මීට වඩා රමණීය බැව් කීවාහුය. දේවයන් වහන්ස, තව්තිසා භවන අතිශයින් සිත්කලු වෙයි. එහිදී සක්දෙව් රජහට සතරවරම් දෙවිවරු පිරිවර වූවාහුය. දොරටුපල් තන්හි සිටිති. ශක්‍ර දේවේන්‍ද්‍ර තෙම මහත් සෘද්ධි ඇත්තේ ද මහත් ආනුභාව ඇත්තේ ද වෙයි. ඔහුගේ උපභෝග ස්ථානයෝ මෙසේය. යොදුන් දහසක් උස වූ වෛජයන්ත නම් පහයෙක් වෙයි. පන්සියයක් යොදුන් උස් වූ සුධර්මා නම් දේව සභාවක් වූවාය. එකසිය පනස් යොදුන් උස වෛජයන්ත නම් රථයක් වෙයි. එබඳු වූම ඓරාවණ නම් ඇතෙක් වෙයි. කප්රුක් දහස් ගණනින් සැදුම් ලත් ‘නන්‍දන’ වනයද, ‘චිත්‍රලතා’ වනයද, ‘ඵාරුසක’ වනයද, ‘මිශ්‍රකව’ වනයද වෙයි. එසේම සියක් යොදුන් උස් වූ ‘පාරිච්ඡත්තක කොවීදුර වෘක්‍ෂය වෙයි. ඒ පරසතු රුකයට පණ්ඩුකම්බල නම් ශෛලමය අසුන වෙයි. එය මෘදුය. ඒ හේතුවෙන් එහි හිඳත්තා වූ සක්දෙවිඳුගේ කයේ අඩක් ඇතුළට පිවිසියේද වෙයි. එබඳු වූ සැටයොදුන් දිග, පනස් යොදුන් පළල පසළොස් යොදුන් උස බඳු වදමල් පැහැති පඬුඅඹුල් අසුනක් ද වේයයි.
ඒ අසා රජතුමා එහි යනු කැමැත්තේ සත්රුවනට පැන් වැඩීය. එවිට සත්රුවන සිවුරඟසෙනග සමග අහසට පැනනැග දෙව්ලොව මැදින් සත්රුවන බැස පරිනායක රත්නය පෙරටුකොට ඇති සිව්රඟ සෙනග සමග පොළොවෙහි පිහිටියේය. රජතුමා තනියම තව්තිසා භවනට ගියහ. සක්දෙව්රජ මන්ධාතු රජ ආයේයයි අසා ඔහුට පෙරගමන්කොට, මහරජ ඔබට ස්වාගතය රජය ඔබ සතුය. මහරජ අනුශාසනා කළ මැනවයි කියා නළුවන් සහිත රජය දෙකට බෙදා එක් භාගයක් රජුට දුනි. තව්තිසා භවනට පැමිණි ඇසිල්ලකින් රජුගේ මිනිස් බව පහව ගියේය. දෙවි බව පහළ විය.
ශක්‍රයා සමග පඬුපුල් අස්නෙහි හුන්නාහු ඔහුගේ ඇසිපිය හෙලීම පමණකින්ම නානත්‍වය පෙනේ. ඒ නානත්‍වය නොසලකන්නා වූ දෙවියෝ ශක්‍රයාගේ ද, ඔහුගේ ද නානත්‍වයෙහි මුලාවෙති. හෙතෙම එම තව්තිසා භවනෙහි දෙව්සැප වළඳමින්, යම්තාක් සතිස් ශක්‍ර කෙනෙක් ඉපිද චුත වූවාහුද, එතෙක් කල් රජය කරවා පඤ්චකාමයෙන් තෘප්තියකට නොපැමිණියේ එයින් ගිලිහී සිය උයනෙහි වැටුනේ අවු සුළඟින් පහළ කර ඇත්තේ කලුරිය කළේය.
තවද චක්‍රරත්නය පොළොවෙහි පිහිටි කල්හි පරිණායක රත්නය රන්පටෙක මන්ධාතු රජුගේ වහල් සඟල අන්දවා මේ මන්ධාතු රජුගේ රජය යයි රාජ්‍යයනුශාසනා කළේය. ඒ තුන් දිවයිනෙන් පැමිණි මනුෂ්‍යයෝද නැවත යන්ට නොහැක්කාහු පුත්රුවන කරා එළඹ දේවයිනි, අපි රජුගේ ආනුභාවයෙන් ආවාහු වෙමු. දැන් යන්නට නොහැක්කෝ වෙමු, අපට වාසයට සුදුසු තැනක් දෙනු මැනවයි යාඥා කළහ. හෙතෙම ඔවුනට එක එක ජනපද දුන්නේය. ඒ ජනපදයන් අතුරෙහි පූර්ව විදේහයෙන් පැමිණි මිනිසුන් විසූ පෙදෙස ඒ පළමු නමින්ම ‘විදේහ’ රටයයි නම් ලදහ. අපරගෝයානයෙන් පැමිණි මිනිසුන් විසූ පෙදෙස අපරන්ත ජනපදයයි නම් ලදහ. උතුරුකුරු දිවයිනෙන් පැමිණි මිනිසුන් විසූ පෙදෙස කුරු රට යයි නම් ලදහ. බොහෝ ගම් නියම්ගම් ආදිය ගෙන බහුවචනයෙන් ව්‍යවහාර කරනු ලැබේ. එහෙයින් කියන ලද **කුරුසු විහරති** යයි.
**කම්මාස්ස ධම්මං නාම කුරූනං නිගමො, කම්මාස්ස ධම්මං** යන මෙහි කිසිවෙක් ධ කාරය ද කාර වශයෙන් ගෙන අරුත් වර්ණනා කෙරෙත්. කල්මාෂ තෙම මෙහිදී මෙහි දමනය කර ලදනුයි **කම්මාස්ස දම්ම** නමි. **කම්මසො** යනු කල්මාෂ වූ පය ඇති පෝරිසාද තෙම කියනු ලැබේ. ඔහුගේ පය කණුවකින් විදිතැන වණය වැඩෙන්නේ චිත්‍රදාර සදෘශව (දුඹුරුවන් දැව කොටයකට සමානව) යම්හෙයකින් වැඩීම වීද, එහෙයින් කල්මාෂ පාදයයි ප්‍රසිද්ධ විය. ඒ කල්මාෂ පාදද ඒ අවකාසයෙහි දමනය කරන ලද පෝරිසාද භාවයෙන් වළකන ලද්දේ කවරෙකු විසින්ද යත් මහසත්හු විසින් දමනය කරන ලදී. කවර ජාතකයෙක්හිද යත් සුතසෝම ජාතකයෙහි යයි කියති. මහාවිහාරවාසී තෙරහු ජයද්දිස ජාතකයෙහි යයි කියති. ජයද්දිස ජාතකයෙහි යනු සැබව ඒ ජයද්දිස කාලයෙහි මහසත්හු විසින් කල්මාෂ පාදතෙම දමනය කරන ලද්දේය. එහෙයින් වදාළහ.
(යම්කලෙක පඤ්චාල දේශාධිපති වූ ජයද්දිස රජුට මම පුත්‍රයා වීමි. මගේ ප්‍රාණය පරිත්‍යාගකොට පියාණන් මරණයෙන් මිදවීමි. කල්මාෂ පාද නම් වූ පෝරිසාදයාද පැහැදවීමි)
කිසිවෙක් වනාහි ධ කාරයෙන්ම අර්ථ වර්ණනා කරති. කුරුරට වැසියන්ගේ කුරු නම් වූ ව්‍රත ධර්මය එහිදී **කම්මාස** නම් වීද, එබැවින් එම ස්ථානය **කම්මාස** නම් වීය. එහි හටගත් ධර්මයද **කම්මාස** ධර්මයයි කියනු ලැබේ. එහි වැසියන් පදිංචි වූ නියම්ගමටද මේ නාමයම විය. **භුම්ම** (සත්තමී) වචනයෙන් කුමක් හෙයින් නොකියන ලද්දේ ද යත් විසීමට අවකාස නොවන හෙයිනි. බුදුරදුන්ට ඒ නියම විසීමට කිසි විහාරයක් නොවීය. එසේ වුවත් නියගමින් ඉවත්ව ජලය ඇති එක්තරා රමණීය බිම්පෙදෙසක මහත්වූ වනලැහැබක් විය. ඒ වනලැහැබෙහි බුදුරදහු එම නියම්ගම ගොදුරු ගම්කොට විසූ සේක. එසේ හෙයින් මෙසේ මෙහි අරුත් දතයුතුයැ. කුරු ජනපදයෙහි **කම්මාස්සධම්ම** නම් කුරුවාසීන්ගේ නියම්ගම යම් තැනෙක්හිද එසේ ගොදුරුගම්කොට භාග්‍යවතුන් වහන්සේ වැඩසිටි සේක.
**එකායනො අයං භික්ඛවෙ මග්ගො **යනුවෙන් කුමන හේතුවක් නිසා බුදුරදහු මෙම සූත්‍රය වදාළ සේක්ද? කුරුරට වැසියන්ගේ ගැඹුරු දහම් අවබෝධයෙහි හැකියාවක් ඇති බැවිනි. කුරුරට වැසි භික්‍ෂු භික්‍ෂුණීහුද උපාසක උපාසිකාවෝ ද සුදුසු දේශගුණය, සුදුසු ප්‍රත්‍යය සම්පූර්ණ බැවින් ඒ රටෙහි වූ සැපවත් වූ සෘතු-ප්‍රත්‍යය සේවනය කිරීමෙන් නිතර නිරෝගී වූ සිරුරු ඇත්තාහු ද යෝගය සිත් ඇත්තාහු ද වෙති. ඔවුහු චිත්ත-ශරීර යහපත් බැවින් එයින් ලද ඥාන බල ඇත්තාහු, ගැඹුරු දහම් පිළිගැනීම සමර්ථයෝ වෙති. ඒ කරුණ නිසා බුදුරදහු ඔවුන්ගේ මෙම ගැඹුරු දහම් පිළිගැනීමේ සමර්ථ බව දන්නා සේක් එක්විසි තැනක රහත් බව දක්වා වූ කමටහන්හි පිහිටුවා මේ ගැඹුරු අරුත් ඇති සතිපට්ඨාන සූත්‍රය වදාළ සේක.
ඒ එසේමැයි. යම්සේ මිනිසෙක් රුවන් කරඬුවක් ලැබ එහි විවිධ පුෂ්පයන් බහාලන්නේද, කුඩා රන් මංජුසාවක් (පෙට්ටියක්) ලැබ සත්රුවන් බහාලන්නේ ද එපරිද්දෙන් භාග්‍යවත්හු කුරුරට වැසි පිරිස ලැබ ගැඹුරු වූ දේශනා දෙසූ සේක. එහෙයින්ම මෙහිදී අන්‍ය වූ ගැඹුරු අරුත් ඇති දික්සඟියෙහි **මහානිදාන මහාසතිපට්ඨාන **මැදුම් සඟියෙහි** සාරෝපම, රුක්ඛුපම, රට්ඨපාල, මාගන්‍දිය, ආනඤ්ජසප්පාය** යන අන්‍ය වූ සූත්‍රයන්ද දෙසූ සේක.
තවද එම ජනපදයෙහි සිවුපිරිසම සතිපට්ඨාන භාවනානුයෝගී වූවාහුම වෙසෙති. යටත් පිරිසෙන් දාස කම්කරු පිරිවර ජනයෝ ද සතිපට්ඨාන සම්බන්ධ වූම කථාවන් කරති. පැන්තොට නූල්කටින තැන ආදි තන්හිද නිරර්ථක කථා නො කරති. ඉදින් කිසි ස්ත්‍රියක් මෑණියෙනි, තෙපි කිනම් සතිපට්ඨාන භාවනාවක් මෙනෙහි කෙරෙහි දැයි විචාරණ ලද්දී කිසිවක් නැතැයි කියානම් ඇයට ගරහති. තිගේ ජීවිතයට නින්දා වේවා, ජීවත් වන්නියක වුවද තී මළතැනැත්තියක සමානයයි (පවසා) ඉක්බිති ඇයට යලිදු මෙසේ නොකරවයි අවවාදකොට එක්තරා සතිපට්ඨානයක් උගන්වති. යම් ස්ත්‍රියක් මම අසවල් සතිපට්ඨාන මෙනෙහි කරමි යයි කී කල්හි ඇයට සාධු, සාධු යයි සාධුකාර දී තිගේ ජීවිතය සොඳුරු වූවකි. තී නම් මිනිස් බවට පැමිණියා වෙයි. තී සඳහා බුදුවරයෝ උපදින්නාහු යයි මේ ආදි වචනවලින් ප්‍රශංසා කරති. තව ද මේ ජනපදයෙහි මිනිස් ජාති ඇත්තාහුට සතිපට්ඨාන මනසිකාරයෙහි යෙදුනාහු නොවෙති. ඔවුන් ඇසුරුකොට වාසය කරන්නා වූ තිරිසන් ගතයෝ පවා සතිපට්ඨාන මනසිකාරය මෙනෙහි කරති. තිරිසන් සතුන්ගේ සතිපට්ඨාන මෙනෙහි කිරීම පිළිබඳ මේ වස්තුවකි.
එක්තරා නළු පිරිසක් සුවපෝතකයෙකු ගෙන හික්මවමින් ඒ නළු සමූහය තෙම මෙහෙණි අසපුවක් ඇසුරු කර යනකල සුවපෝතකයා සිහිනොකොට ගියේය. සාමණේරීහු ඒ සුවපෝතකයා ගෙන පෝෂණය කළාහුය. ඔහුට බුද්ධරක්ඛිත යයි නමක්ද තැබුහ. දිනක් ඉදිරියෙහි සිටි සුවපෝතකයා දැක, මහාස්ථවිරී තොමෝ බුද්ධරක්ඛිතයයි (කථා කළාය)
ආර්යාවනි, කිමදැයි (ඇසීය)
තාගේ කිසියම් භාවනා මෙනෙහි කිරීමක් ඇත්ද,
ආර්යාවනි නැත,
ඇවත පැවිද්දන් සමීපයෙහි වසන්නහු විසින් නම් හරණල ද (භාවනාවෙන් තොර) ආත්මභාවයක් ඇත්තෙක් වන්ට නොවටී. කිසියම් මෙනෙහි කිරීමක් කැමතිවිය යුත්තේය. තෙපි වනාහි අනිකක් නොහැකි වන්නෙහි, අට්ඨි, අට්ඨි යයි හැදෑරීම කරව, හෙතෙම තෙරණියගේ අවවාදයෙහි සිට අට්ඨි අට්ඨි යයි හදාරමින් වෙසෙයි.
එක්දිනක් උදෑසනම තොරණෑ අග සිට ළහිරු රැස් තප්නා වූ ඒ සුවපෝතකයා එක් ලිහිණියෙක් නියමැදුරෙන් අල්වා ගති. හෙතෙම කී කී යයි ශබ්ද කළේය. සාමණේරීහු ඔහුගේ ශබ්දය අසා, ආර්යාවෙනි, බුද්ධරක්ඛිත ලිහිණියෙකු විසින් ගන්නා ලද්දේය. ඔහු මුදවන්නෙමු යයි ගල් ආදිය ගෙන ලුහුබැඳ මිදවූවාහුය. ගෙනවුත් ඉදිරියෙහි තබන ලද ඔහුට තෙරණිය මෙසේ කීවාය.
බුද්ධරක්ඛිතය ලිහිණියා විසින් ගත්කල්හි කුමක් සිතුවෙහිද?
අනිකක් නොසිතීමි. ඇට රැසක්ම ඇට රැසක් ගෙනයයි. කවර තැනෙක්හි නමුත් විසිර යන්නේය. ආර්යාවෙනි, මෙසේ අට්ඨි සංඥාවම සිතුවෙමියි,
සාධු, සාධු බුද්ධරක්ඛිතය අනාගතයෙහි භවක්‍ෂය කිරීම පිණිස තම ප්‍රත්‍යය වන්නේ යයි, මෙසේ ඒ කුරු ජනපදයෙහි තිරිසන් ගණයෝ පවා සතිපට්ඨාන මෙනෙහි කිරීමෙහි යෙදුනාහුය. එහෙයින් බුදුරජාණන් වහන්සේ සතිපට්ඨාන වෘද්ධියම දන්නා සේක් මෙම සුත්‍රය වදාළහ.
එහි **එකායනො** යනු එකම මාර්ගය යන අර්ථයි. මාර්ගයට වනාහි.
යයි බොහෝ නාමයෝ වෙති. ඒ මේ මාර්ගය මෙහි **‘අයන’** නාමයෙන් වදාරණ ලදී. එහෙයින්, **එකායනො අයං භික්ඛවෙ මග්ගො **යන මෙහි, මහණෙනි, මෙම මාර්ගය තෙම එකමාර්ගය වෙයි. මාර්ග දෙකක් වූයේ නොවෙයි. මෙසේ අර්ථ දතයුතුයි. නැතහොත් **එකෙන අසිතබ්බො** එකක්හු විසින් පිළිපැදිය යුත්තේ එහෙයින් එකායන නම් වේ. ගණයා හා එක්වීම අතහැර (වස්තුකාම, ක්ලේශකාමයන් කෙරෙන් කයින් හා සිතින්) වෙන්වූවහු විසින් ප්‍රකර්ෂ විවේක ඇත්තහු විසින් **අසිතබ්බො** පිළිපැදිය යුත්තේ නුයි,
මේ කරණකොටගෙන පිළිපැදිය යුත්තේනුයි **අයන** නම් වේ. සසරින් නික්ම නිවනට පැමිණෙයි යන අර්ථයි. **එකස්ස අයනො** එකක්හුගේ අයනය වේනුයි **එකායන** නම් වේ. **එකස්සා **ශ්‍රේෂ්ඨ වූවහුගේ භාග්‍යවත්හු සියලු සත්ත්වයන් අතුරෙන් ශ්‍රේෂ්ඨ වූවාහු වෙති. එහෙයින් භාග්‍යවත්හුගේ යයි කියන ලද වෙයි. යලිදු ඒ මගින් අන්‍යයෝ ද නිවනට යෙති. එසේ ඇතිකල්හි ද ඒ අයනය භාග්‍යවත්හුගේ මැයි භාග්‍යවතුන් වහන්සේ විසින් උපදවන ලද බැවිනි. එහෙයින් වදාළහ. **සො හි බ්‍රාහ්මණ, භගවා අනුප්පන්නස්ස මග්ගස්ස උප්පාදෙනා** යන ආදිය නොහොත් **අයතීති අයනො,** යේනුයි අයන නම් වේ යයි, පවතී යන අර්ථයි. **එකස්මිං අයනො** එකෙක්හි වූ අයනය, එකායන නම් වේ. මේ ශාසනයෙහි පවතී. අන්‍ය ශාසනයෙක්හි නැතැයි කියන ලද වෙයි.
වදාළේමැයි. **ඉමස්මිං ඛො සුභද්ද**, **ධම්මවිනයෙ අරියො අට්ඨංගිකො මග්ගො උපලබ්භති **යයි යම් හෙයකින් මෙය දේශනා භේදයම වේද, එහෙයින් අර්ථය එකක් වෙයි. යලිදු **එකං අයති,** එකම නිවනට පැමිණෙයි යන කරුණෙන් **එකායන** නම් වේ. පූර්ව භාගයෙහි නානා මුඛ වශයෙන් භාවනාව පැවැත්තේ නමුදු අපර භාගයෙහි නිවනට ම පැමිණේ යයි කියන ලද්දේ වේ. සහම්පති බ්‍රහ්මතෙම මෙසේ කීහ.
(හිතානුකම්පී වූ තථාගතයන් වහන්සේ එකායන නම් වූ යම් මාර්ගයක් දැනගත් සේක් ද, මේ මාර්ගය කරණ කොටගෙන, පූර්වයෙහි වූ යම් ආර්ය කෙනෙක් වූවාහුද, ඔවුහු ඕඝය තරණය කළාහුය. අනාගතයෙහි යම් ආර්ය කෙනෙක් වන්නාහුද ඔවුහුද තරණය කරන්නාහුය. වර්තමානයේ ආර්යයෝ ද ඕඝය තරණය කරත්.)
කිසි ආචාර්ය කෙනෙක් **න පාරං දිගුණං යන්ති** යන ගාථා නයින් යම්හෙයකින් එක්වරක් නිවනට පැමිණේ ද, එහෙයින් **එකායන** යයි කියති. එය සුදුසු නොවේ. මේ අර්ථයට **සකිං අයනො** යන මේ ව්‍යඤ්ජනයෙන් විය යුතුය. එක් අයනයක් ඇත්තේ ඉදින් එක් අයනයක් ඇත්තේ, ඒකගතිය, පැවැත්වූ මොහුට යයි මෙසේ අරුත් යොදා ඉදින් කියනු ලබන්නේ නම් (එකායනො යන) පදය යෙදෙන්නේය. එතකුදු වුවත් අර්ථය දෙපරිද්දෙන්ම නො යෙදෙයි. කුමක් හෙයින්ද යත් මේ සතිපට්ඨාන සූත්‍රයෙහි පූර්වභාග මාර්ගය තමා අදහස්කළ බැවිනි. එය එසේමය. කායාදී සිව් අරමුණෙහි පැවැති **පූර්වභාග** සතිපට්ඨාන මාර්ගය මෙහි අදහස් කරන ලද්දේය. ලෝකෝත්තර සතිපට්ඨාන මාර්ගය අදහස් නොකරන ලදී. භේද නොයෙක් වරම පැමිණෙයි. නොයෙක් අයනද වෙති. (පූර්වභාග)
පූර්වයෙහි ද මේ පදය පිළිබඳව මහතෙරවරුන්ගේ ධර්ම සාකච්ඡා පහළ වූයේ ම ය. **ත්‍රිපිටක චුල්ලනාග** තෙරණුවෝ පූර්වභාග සතිපට්ඨාන මාර්ගය යයි කීහ. උන්වහන්සේගේ ආචාර්ය වූ **චුල්ල සුමච** තෙරණුවෝ මිශ්‍රක මාර්ගය යයි කීහ. ස්වාමීනි, පූර්වභාගයයි. ඇවැත්නි, මිශ්‍රක මාර්ගයයි. ආචාර්යයන් නැවත නැවත කියන කල්හි, ප්‍රතිභාහනය නොකොට ශිෂ්‍ය වූ චුල්ලනාග තෙරණුවෝ නිශ්ශබ්ද වූහ. ප්‍රශ්නය විනිශ්චය නොකොටම නැගිට ගියහ.
ආචාර්ය තෙරණුවෝ නහන කොටුවට යන්නාහු මවිසින් මිශ්‍ර මාර්ගයයි කියන ලදී. චුල්ලනාගයෝ පුර්වභාග මාර්ගයයි ගෙන ව්‍යවහාර කෙරෙති. මෙහි විනිශ්චය කවරදෝහෝයි සූත්‍රාන්තය මුලපටන් අර්ථ පරිවර්ථනය කරමින්, **යොහි කොචි භික්ඛවෙ චත්තාරො සතිපට්ඨානෙ එවං භවෙය්‍ය සත්ත වස්සානි,** යන මේ ස්ථානයෙහි අර්ථ සැලකූහ. ලෝකෝත්තර මාර්ගය ඉපිද සත්වසක් සිටින්නෙක් නම් නැති මා විසින් කියන ලද මිශ්‍රක මාර්ගය නොලැබෙයි. චුල්ලනාගයන් දක්නා ලද පුර්වභාග මාර්ගයම ලැබේයයි දැන, අටවක පොහෝ දිනය වූයෙන් ධර්මශ්‍රවණයට ඝෝෂා කළ කල්හි ගියහ.
පුරාණ කාලයෙහි තෙරවරු ධර්මශ්‍රවණයට ප්‍රිය කරන්නාහු වෙති. කාල ඝෝෂ ශබ්දය අසා මම පළමුකොටම යෙමි. මම පළමුකොටම යෙමියි එක් පහරින්ම රැස්වෙත්. එදවස චුල්ලනාග තෙරුන්ගේ දේශනා වාරය විය. එහෙයින් ධර්මාසනයෙහි හිඳ විජිනිපත ගෙන පූර්ව ගාථාව වදාළ කල්හි අසුන් පිටුපස සිටියා වූ තෙරුන්ට රහසිගතව හිඳ කියන්නෙමියි, මෙබඳු සිතක් නොවීය. යම්හෙයකින් පුරාණ තෙරුන් වහන්සේලා දොස් පහළ නොකරන්නාහු වෙත් ද, තමාගේ රුචියම ඉක්‍ෂුභාරයක් මෙන් ඔසවාගෙන නොහැසිරෙත්ද කාරණය ගනිත් ද, අකාරණය හරිත් ද, එහෙයින් චුල්ල සුම්ම තෙරුන් වහන්සේ ඇවැත්නි, චුල්ලනාග යයි කීහ. හෙතෙම ආචාර්යයන්ගේ ශබ්දය මෙනැයි ධර්මදේශනාව තබා කිම වහන්ස යයි කීය.
ඇවැත්නි චුල්ලනාගය, මා කියන ලද මිශ්‍ර මාර්ගය, තෙම නො ලැබෙයි. තොප කී පූර්වභාග සතිපට්ඨාන මාර්ගයම ලැබේයයි කීහ.
චුල්ලනාග තෙරුන්නාන්සේ මෙසේ සිතූහ. අපගේ ආචාර්යවරයෝ සර්වපර්යාප්තිධර වූහ. තෙපිටකය බහුශ්‍රැතය, මෙබඳු වූ භික්‍ෂුවක් හටද මෙම ප්‍රශ්නය ප්‍රශ්නයක් විය. අනාගතයෙහි ඇතිවන්නා වූ මගේ සහෝදර පිරිස් මේ ප්‍රශ්නයෙහි ව්‍යාකූල වන්නාහුය. සූත්‍රයක් ගෙන මෙම ප්‍රශ්නය, නිශ්චල කරන්නෙමියි පටිසම්භිදා මාර්ගයෙන් නිදර්ශනයක් ගෙනහැර දක්වා පූර්වභාග සතිපට්ඨාන මාර්ගය එකායන මාර්ගය යයි කියනු ලැබේ.
(සියලු මාර්ගයන් අතුරෙන්, සම්මාදිටඨි ආදි අංග අටකින් යුත් අරිඅටඟ මඟ උතුම් වෙයි. සියලු සත්‍යයන් අතුරෙන් **දුක්ඛං අරියසච්චං** යනාදි ක්‍රමයෙන් දැක්වූ සතර පදයෙන් උතුම් වෙති. සියලු ධර්මයන් අතුරෙන් නිර්වාණ නම් වූ විරාග ධර්මය උතුම් වෙයි. දෙපා ඇත්තවුන් අතුරෙන් පසැස් ඇති තථාගතයන් වහන්සේ උතුම් වෙයි. දර්ශන විසුද්ධිය පිණිස මේ උතුම් මගයයි දැක්වූ අටමගම වෙයි. අන්මගක් නොමැත්තේත්ය. තෙපි මේ මග පිළිපදිවු මේ අටමග මාරයා මුලා කරන්නේය, තෙපි මේ මගට පිළිපදින්නාහු සියලු සසර දුක, කෙළවර කරන්නාහුය.)
මෙසේ සූත්‍රයක් ගෙනහැර තැබුවේය.
**මග්ගො** යනු කුමන අර්ථයෙන් මග්ග නම් වීද? නිවනට පැමිණෙන අර්ථයෙන්, නිවන් කැමතියන් විසින් සෙවිය යුතු අර්ථයෙන් **මග්ග** නම් වේ. **සත්තානං විසුද්ධියා** යනු රාගාදි මලයන්ගෙන් ද, අභිජ්ඣා විසම ලෝභාදි වූ උපක්ලේශයන්ගෙන් ද, කිලිටි වූ සිත් ඇති සත්ත්වයන්ගේ විසුද්ධිය පිණිස,
එය එසේමැයි. මෙම අරිඅටඟි මගින්ම මෙයින් කල්ප ලක්‍ෂයක් අධික කොට ඇති සාරාසංඛ්‍යයයක්හුගේ මතුයෙහි එකම කල්පයක පහළ වූ, තණ්හංකර, මෙධංකර, සරණංකර, දීපංකර නම් වූ බුදුවරුන් ආදිකොට ශාක්‍ය මුනීන්‍ද්‍රයන් අවසන්කොට ඇති නොයෙක් බුදුවරයෝ ද, නොයෙක් සියගණන් පසේබුදුවරයෝ ද, ගණන්මග ඉක්ම සිටි ආර්ය ශ්‍රාවකයෝ ද යන මේ සත්ත්වයෝ සියලු චිත්ත මලයන් සෝධාහැර පරම විසුද්ධියට පැමිණියාහුය. රූප මලයාගේ වශයෙන් අපිරිසිදු බව පිරිසිදු බව යන දෙදෙනාගේ පැමිණවීමක්ම නැත්තේය. එසේ එසේමැයි :
(රජස් ආදින් නිසා කිලිටි වූ රූපය හේතුකොටගෙන සත්ත්වයෝ කිලිටු වෙති. රූපය ශුද්ධ වූ කල්හි, විසුද්ධියට පැමිණෙත් යයි. තථාගතයන් වහන්සේ විසින් ප්‍රකාශ නොකරන ලදී. කිලිටි වූ සිත හේතුකොටගෙන සත්ත්වයෝ කිලිටි වෙති. සිත පිරිසිදු වූ කල්හි පිරිසිදු වෙති යයි තථාගතයන් වහන්සේ විසින් වදාරණ ලදී.)
වදාළේ මැයි, **චිත්ත සංකිලෙසා භික්ඛවෙ, සත්තා සංකිලිස්සන්ති, චිත්තවොදානා විසුජ්ඣන්ති** යනුවෙන් චිත්තයාගේ පිරිසිදු බව ද, මෙම සතිපට්ඨාන මාර්ගයෙන්ම වෙයි. එහෙයින් වදාළහ. **සත්තානං විසුද්ධියා** යනුවෙන්,
**සොක පරිද්දවානං සමතික්කමාය** යනු ශෝකයාගේ ද පරිදේවයාගේ ද ඉක්මවීම පිණිස ප්‍රහාණය පිණිස යන අර්ථය. ඒ එසේමැයි, මෙම සතර සතිපට්ඨාන නම් වූ මාර්ගයතෙම වඩන ලද්දේ සන්තති මහාමාත්‍යාදීන්ට මෙන් ශෝකයාගේ ඉක්මවීම පිණිස ද, පටාචාරාවගේ මෙන් පරිදේවයාගේ ඉක්මවීම පිණිස ද පවතී. එබැවින් වදාළහ. **සොකපරිද්දවානං සමතික්කමාය** යනුවෙන්, තව ද මෙහි කිවයුතු විශේෂතාවයක් ඇත. සන්තති මහාමාත්‍ය තෙමේ,
(ඔබට පූර්ව ජන්මයෙහි අතීත සංඛාර නිසා යම් කෙලෙස් ධර්මයක් වීද, එය නොපැවැත්ම කිරීමෙන් පිරිසිදු කරව, අනාගත භවයෙහි අනාගත සංඛාර නිසා උපදනා වූ රාගාදි කිසි ධර්මයක් නොම වේවා, වර්තමාන භවයෙහි ඉදින් පටිච්ච සමුප්පන්න වූ රූපාදි ධර්මයන් නොගන්නෙහි නම් කෙලෙස් සංසිඳුනේ හැසිරෙන්නේ වෙහිය.)
මේ ගාථා ධර්මය අසා සිව්පිළිසිඹියා සමග රහත් බවට පැමිණියේය.
**පටාචාරා තොමෝ :- **
**න සන්ති පුත්තා තාණාය න පිතා නපි ඛන්‍ධ වා **
**අන්තකෙනාධිපන්නස්ස නත්‍ථි ඤාතීසු තාණතා **
(මරහු විසින් මඩනා ලද සත්ත්වයා හට පිහිට පිණිස පුත්‍රයෝ නොවන්නාහුය. පියතුමාද සෙසු ඤාති මිත්‍රයෝ ද නොවෙත් නෑයන් කෙරෙහි පිහිට වියයුතු බවත් නැත්තේය.)
(පටාචාරාවෝ) මේ ගාථා ධර්මය අසා සෝවාන් වූවාය. යම් හෙයකින් වනාහි කාය - වෙදනා - චිත්ත - ධම්ම, අතුරෙන් කිසි ධර්මයක් ආමර්ෂණය නොකොට කරන භාවනාවක් නැත්තේය. එබැවින් ඕතොමෝ ද මේ මගින්ම සෝක පරිදේවයන් ඉක්ම වූ බව දතයුත්තිය.
**දුක්ඛ දොමනස්සානං අත්‍ථංගමාය**, යනුවෙන් කායික දුක්ඛයාගේ ද චෛතසික දොමනස්සයන්ගේ ද යන මොවුන් දෙදෙනාගේ දුරුකිරීම පිණිස නිරුද්ධ කිරීම පිණිස යන අර්ථයි. ඒ එසේමැයි, මේ මාර්ගය තෙමේ භාවනා වශයෙන් වඩන ලද්දේ තිස්ස ස්ථවිර ආදින්ට මෙන් කයෙහි උපදනා දුක ද, ශක්‍රාදීන්ට මෙන් සිතෙහි උපදනා දොම්නස ද අතුරුදහන් කිරීම පිණිස පවතී. මේ එහි අරුත් දැක්වීම වෙයි -
සැවැත් නුවර තිස්ස නම් කෙළෙඹි පුත්‍රයෙක් සතලිස් කෙලක් ධනය හැරදමා මිනිසුන්ගේ හැසිරීම් රහිත වනයෙහි වෙසෙයි. ඔහුගේ බාල සොහොයුරාගේ බිරිඳ යව් ඔහු ජීවිතයෙන් තොර කරවු යයි පන්සියයක් සොරුන් යැවීය. ඒ සොරුහු ගොස් තෙරුන් වහන්සේ පිරිවරා සිටියාහුය. තෙරුන්වහන්සේ, උපාසකවරුනි කුමක් හෙයින් ආවාහුදැයි ඇසීය. තොප ජීවිතයෙන් තොර කරන්නෙමු යයි කියා ආම්හ යි, ඇපයක් ගෙන අද එකරැයක් මට ජීවිතය දෙවු. මහණ තොපට මෙහි කවරෙක් ඇප වන්නේද තෙරුන් වහන්සේ මහත් වූ ගලක් ගෙන දෙකලව ඇට බිඳ උපාසකවරුනි, ඇපය වටීදැයි කීහ. ඔවුහු එතැනින් නික්ම සක්මන් කෙළවර ගිනි දල්වා වැදහොත්තාහුය. වේදනාව විෂ්කම්භනය කොට ශීලය ප්‍රත්‍යවේක්‍ෂා කරන්නා වූ තෙරුන් වහන්සේගේ පිරිසිදු වූ ශීලය නිසා ප්‍රීතිය හා ප්‍රමෝදය උපන. ඉක්බිති අනුක්‍රමයෙන් විදර්ශනා වඩන්නේ තුන්යම් රෑ මහණදම්කොට අරුණ නගින කල්හි රහත් බවට පැමිණියේ මෙම උදානය ප්‍රකාශ කළේය.
(මම දෙපය බිඳ එක්රැයක් මා හරණට පොරොන්දු වීමි. මම රාග සහිත මරණය පිළිකුල් කරමි. මම මෙසේ සිතා අවිපරීතව අනිත්‍යාදි වශයෙන් විදර්ශනා කෙළෙමි. අරුණග්ගමනය පැමිණි කල්හි රහත් බවට පැමිණියෙමි.)
අන්‍ය වූ ද භික්‍ෂූහු තිස්නමක් භාග්‍යවතුන් සමීපයෙහි කමටහන් ගෙන ආරණ්‍ය සෙනසුනක වස් එළම ඇවැත්නි, තුන්යම් රැයෙහි මහණදම් කළ යුතුය. එකිනෙකා සමීපයට නොපැමිණිය යුතුයයි කියා (කතිකාකොට) වාසය කළාහුය. එක් ව්‍යාඝ්‍රයෙක් අවුත් මහණදම්කොට අලුයම් කාලයෙහි නින්දට බැසගන්නා වූ ඔවුන් අතුරෙන් එක එක භික්‍ෂුව ගෙන යයි. කිසිවෙක් මා ව්‍යාඝ්‍රයෙක් ගත්තේ යයි ශබ්දකුදු නොනික්ම විය. මෙසේ භික්‍ෂූන් පසළොස් දෙනෙකු කෑ කල්හි පොහෝ දිනයෙහි ඇවැත්නි, සෙස්සෝ කොහිදැයි විචාරා පසුව ව්‍යාඝ්‍රයා ගත්කල්හි ව්‍යාඝ්‍රයා විසින් ගන්නා ලද්දෙමි යයි කිවයුතුයයි කියා වාසය කළාහුය.
ඉක්බිති, එක්තරා තරුණ භික්‍ෂුවක් ව්‍යාඝ්‍ර තෙම පළමු කී පරිද්දෙන්ම ගත්තේය. ඒ භික්‍ෂු තෙම ව්‍යාඝ්‍ර තෙමේ යයි කීය. භික්‍ෂූහු සරයටියද ගිණිහුල් ද ගෙන මුදන්නෙමුයි ලුහුබන්දාහුය. ව්‍යාඝ්‍රයා භික්‍ෂූන්ට යා නොහැකි මාර්ග ඇති, බුන් ඉවුරු ඇති තැනකට නැගී ඒ භික්‍ෂුව පා ඇඟිල්ලේ සිට කෑමට පටන් ගත්තේය. සෙසු භික්‍ෂූහු ද මෙවිට අප විසින් කළයුත්තක් නොමැති භික්‍ෂූන්ගේ විශේෂය මෙවන් අවස්ථාවේදී දක්නට ලැබේ යයි කීවාහුය. එම භික්‍ෂුව ව්‍යාඝ්‍ර මුඛයෙහි හුන්නේම එම වේදනාව යටපත්කොට විදර්ශනාව වඩන්නේ ගොප්මස දක්වා කෑකල්හි සෝවාන්ව, දණ දක්වා කෑ කල්හි සකෘදාගාමීව, නැබ දක්වා කෑකල්හි අනාගාමිව හෘදය රූපය නොකෑ කල්හිම සිව්පිළිසිඹියා සහිත රහත් බවට පැමිණ ප්‍රීතිවාක්‍ය ප්‍රකාශ කළේය.
(සිල්වත් වූ ව්‍රතයෙන් සම්පූර්ණ වූ කම්මස්සකතා ඤාණයෙන් පැනවත් වූ සමාධියෙහි පිහිටුවන ලද සිත් ඇති, මොහොතක් පමණ කල් ප්‍රමාදයට පැමිණ සිටියා වූ මම ව්‍යාඝ්‍රයෙකු විසින් මඩනා ලද සිත් ඇත්තෙම් නියපඳුරෙහි ලාගෙන පර්වතයට පමුණුවනු ලද්දෙම් වෙමි. ව්‍යාඝ්‍රතෙම මා කැමති පරිදි කනු ලැබේවා. සිත් නැති මේ කය අනුන් විසින් කෑ යුත්තේය. ලැබූ කමටහන් ඇතිකල්හි මරණය සොඳුරු වන්නේය.)
අන්‍ය වූ පීතිමල්ල නම් වූ තෙරකෙනෙක්, ගිහිකල තුන්රජයෙක්හි (පටාකං ගහෙත්‍වා) කොඩි ගෙන තම්බපණ්ණි නම් දිවයිනට පැමිණ, රජු දැක, රජු විසින් කරන ලද අනුග්‍රහ ඇත්තේ, එක්දිනක්, කිලඤ්ජක නම් ආසනශාලා ද්වාරයෙන් යන්නේ, **රූපං භික්ඛවෙ න තුම්හාකං තං පජහථ. තං වො පහීනං දීඝරත්තං හිතාය සුඛාය භවිස්සති **යනුවෙන්, න තුම්හාක වර්ගය අසා මෙසේ සිතීය. ‘රූපය තමාගේ නො වේ, වේදනාව තමාගේ නොවේ. හෙතෙම එයම අංකුසයක් කොට නික්ම මහවෙහෙරට ගොස් පැවිද්ද ඉල්ලා පැවිදි විය. උපසපන් වූයේ උභය මාතිකා පුහුණුකොට භික්‍ෂූන් තිස්නමක් ගෙන **ගවරවාලීය අංගන** නම් ස්ථානයට ගොස් මහණදම් කළේය. (පාදෙසු අවහන්තෙසු) පා නට කල්හි, දෙදණින් සක්මන් කෙරෙයි. එක් මුව වැද්දෙක් රාත්‍රියෙහි එසේ සක්මන් කරන ඒ තෙරුන් මුවෙකැයි හඟිමින් පහලේය. අඩයටිය තෙරුන් සිරුර විනිවිද ගියේය. හෙතෙම එම සැත බැහැර කරවා පහර මුඛයන් තණවැටින් පුරවා ගල මතුවෙහි තමා හිඳුවා අවකාස ලබාගෙන විවසු වඩා සිව්පිළිසිඹියා සහිත රහත් බවට පැමිණ කෑරීම් ශබ්දයෙන් පැමිණි භික්‍ෂූන්ට රහත් බව ප්‍රකාශ කොට මෙම උදානය ප්‍රකට කළේය.
(මහණෙනි, මේ රූපස්කන්ධය තොපගේ නොවේ. ඒ රූපය හැරපියව්, සියලු ලොව අග්‍රවාදී වූ බුද්ධ ශ්‍රේෂ්ඨයන් වහන්සේ විසින් වදාරණ ලදී.)
(සියලු සංඛාරයෝ ඒකාන්තයෙන් අනිත්‍යයහ. ඉපදීම හා විනාශය ස්වභාවකොට ඇත්තාහුය. ඉපිද නිරුද්ධ වෙති. ඒ සංඛාරයන්ගේ සංසිඳීම සැප වූයේය.)
අනතුරුව භික්‍ෂූහු උන්වහන්සේට මෙසේ කීවාහුය. ස්වාමීනි, ඉදින් සම්මා සම්බුදුරදුන් වැඩසිටියේ නම් මුහුද මතුයෙන් අත දිගුකොට ඔබගේ හිස පිරිමදින්නාහු යයි මෙසේ වනාහි මේ ඒකායන මාර්ගය වනාහි තිස්ස තෙරුන් ආදින්ට මෙන් දුක් නැසීම පිණිස පවත්නේය.
සක්දෙව් රජ තමහට පහළ වූ පස්වදෑරුම් පෙරනිමිති දැක මරණ භයින් තැතිගන්නා ලද්දේ හටගත් දොම්නස් ඇත්තේ, භාග්‍යවතුන් වහන්සේ සමීපයට එළඹ ප්‍රශ්නයක් විචාළේය. හෙතෙම උපෙක්ඛා ප්‍රශ්න විසඳීම අවසානයෙහි අසූදහසක් දේවතාවන් සමග සෝවාන් පෙළෙහි පිහිටියේය. ඔහුගේ උප්පත්ති නැවත ප්‍රකෘතිමත් වූවා විය.
සුබ්‍රහ්ම දිව්‍යපුත්‍ර තෙම දහසක් අප්සරාවන් සමග දිවසැප අනුභව කෙරේ. එයින් පන්සියයක් අසරාවෝ පරසතු රුකින් මල් නෙලන්නාහුම ඉන් සැව නිරයෙහි උපන්නාහුය. ඒ දෙව්පුත් තෙම කුමක් හෙයින් මොවුහු කල් යවත්දැයි විමසන්නේ ඔවුන් නිරයෙහි උපන් බව දැන තමන්ගේ ආයුෂ කෙතෙක්දෝ හෝයි බලන්නේ තමන්ගේ ආයු ගෙවීමද දැක එම නිරයෙහි උපදින බවද දැන බියපත්ව හටගත් දොම්නස් ඇතිව මගේ දොම්නස භාග්‍යවතුන් වහන්සේ දුරුකරන සේක. අනිකෙක් නොකෙරේයයි පන්සියයක් අප්සරාවන් ගෙන භාග්‍යවතුන් වහන්සේ සමීපයට එළඹ ප්‍රශ්නයක් විචාළේය.
(නූපන් දුක් නිමිතිකොට, නැවත හටගත් දුක නිමිතිකොටද මගේ සිත නිරතුරු භයට පැමිණියේය. මේ මනස නිරතුරුව උද්වේගයට පැමිණියේය. ඉදින් තැති නොගැනීමක් ඇත්නම් එය මා විසින් විචාරණ ලද්දා වූ ඔබ වදාළ මැනව.)
ඉක්බිති භාග්‍යවතුන් වහන්සේ මෙය වදාළහ.
(බෝධ්‍යාංග භාවනාව ද, තපෝ ගුණයද හැර සැපයක් නැත. ඉන්‍ද්‍රිය සංවරය හැර සුවයක් නැති, නිර්වාණය හැර සත්ත්වයන්ට සුවයක් නොදකිමි.)
දෙව් පුත්තෙම දේශනාවසානයෙහි පන්සියයක් අප්සරාවන් සමග සෝවාන් ඵලයෙහි පිහිටියේය. තම සැපත ස්ථාවරභාවයට පත්කරගෙන දෙව් ලොවටම ගියේය. මෙසේ මෙම මාර්ගය භාවිත කරන ලද්දේ ශක්‍ර ආදීන්ට මෙන් දොම්නස නැතිකිරීම පිණිස පවතී යයි දතයුතුය.
**ඤායස්ස අධිගමාය** යනු ‘ඤාය’ යයි අරිඅටඟි මග කියනු ලැබේ. එම අටඟි මාර්ගයාගේ අධිගමය පිණිස, පැමිණීම පිණිසයයි කියන ලද වෙයි ඒ එසේමැයි. පූර්වභාගයෙහිම මේ ලෞකික සතිපට්ඨාන මාර්ගය වඩන ලද්දේ ලෝකෝත්තර මාර්ගයාගේ අධිගමය පිණිස පවතීයයි එහෙයින් කියන ලදි **ඤායස්ස අධිගමාය** කියා.
**නිබ්බානස්ස සචඡිකිරියාය** යනු තණ්හා නම් වූ මානයෙන් වෙන් වූ බැවින් නිබ්බාන යයි ලැබූ නාම ඇති අමෘතයාගේ සාක්‍ෂාත් කිරීම පිණිස තමා විසින් පසක් කිරීම පිණිසය කියන ලද්දේ වෙයි. එසේමැයි මෙම මාර්ගය භාවිතා කරන ලද්දේ පිළිවෙලින් නිවන් ප්‍රත්‍යක්‍ෂ කිරීම සිද්ධ වෙයි. එයින් වදාළහ **නිබ්බානස්ස සච්ඡිකිරියාය** කියා.
එහි කිසිසේත්, සත්ත්වයන්ගේ විසුද්ධිය යයි කී කල්හි ශෝකය ඉක්මවීම ආදිය අර්ථ වශයෙන් සිද්ධ වූවාහුම වෙත්ද, එසේ වුවත් ශාසන යුක්තියෙහි දක්‍ෂ වූවන් තබා අන්‍යයන්ට ප්‍රකට නොවෙති. යම් හෙයකින් භාග්‍යවතුන් වහන්සේ පළමුකොට ජනයා ශාසන යුත්තියෙහි දක්‍ෂකොට පසුව දහම් නොදෙසන සේක්ද, ඒ ඒ සූත්‍රයෙන් ඒ ඒ අර්ථය හඟවන සේක්ද, එහෙයින් මේ සතිපට්ඨාන සූත්‍රයෙහි යම් යම් අර්ථයක් එකායන මාර්ගය සිද්ධ කෙරේද, ඒ ඒ අර්ථය ප්‍රකටකොට දක්වන සේක්, **සොක පරිද්දවානං සමතික්කමාය** යනාදිය වදාළහ.
නැතහොත් එකායන මාර්ගයෙන් සත්ත්වයන්ගේ යම් විසුද්ධියක් යම්හෙයකින් පවතීද එම විසුද්ධි තොමෝ සෝක-පරිදේවයන්ගේ ඉක්මවීම, දුක් දොම්නස් නැතිකිරීමෙන් වේද, දුක් දොම්නස් නැතිකිරීම ආර්ය අෂ්ටාංගික මාර්ගය අධිගමයෙන් වේද, එහෙයින් මෙම ක්‍රමයද දක්වන සේක් **සත්තානං විසුද්ධියා** යයි වදාරා මේ එකායන මාර්ගයේ **සොක පරිද්දවානං සමතික්කමාය** යනාදිය වදාළහ.
තව ද මේ ඒකායන මාර්ගයාගේ ගුණ කීමකි. යම්සේ භාග්‍යවතුන් වහන්සේ, **ධම්මං වො භික්ඛවෙ දෙසිස්සාමි ආදිකල්‍යාණං මජ්ඣෙ කල්‍යාණං, පරියොසාන කල්‍යාණං සත්‍ථං සබ්‍යඤ්ජනං කෙවලපරිපුණ්ණං පරිසුද්ධං බ්‍රහ්මචරියං පකාසෙස්සාමි යදිදං ජ ඡක්කානී** යයි ඡ ඡක්ක දේශනාවෙහි අටපදයකින් ගුණය වදාළ සේක් ද යම්සේ අරියවංස දේශනාවෙහි, **චත්තාරො මෙ භික්ඛවෙ, අරියවංසා, අග්ගඤ්ඤා, රත්තඤ්ඤා වංසඤ්ඤා, පොරාණා අසංකිණ්ණා අසංකිණ්ණපුබ්බා න සංකීයන්ති, න සංකීයිස්සන්ති, අප්පතිකුට්ඨා සමණෙහි බ්‍රහ්මණොසි විඤ්ඤූහි** යයි, නව පදයකින් ගුණය වදාළ සේක් ද, [missing trans]
කුමක් සඳහාද යත්, භික්‍ෂූන්ගේ උත්සාහය ඉපදවීම පිණිසයැ. ඒ සැබව ගුණකථනය අසා භික්‍ෂූහු මේ මාර්ගය තෙම ළය තැවීම නම් වූ ශෝකයද, වචනයෙන් වැලපීම් නම් වූ පරිදේව ද කායික වූ අමධුර දුකද, සිත ඇසුරු කළ අමධුර වූ දොම්නස ද යන මේ සතර උවදුරු දුරුකෙරේ. විසුද්ධිය ද, අරිඅටඟි මග ද, නිවන ද යන මෙම විශේෂතා තුන එලවාලයි. හටගත් උත්සාහ ඇත්තාහු මෙම ධර්ම දේශනාව ඉගෙනගත යුතුය. පුහුණු කළ යුතුය. බැලිය යුතුයැ. වනපොත් කළයුතුය. මෙම මාර්ගයත් වැඩිය යුතුයයි සිතන්නහුද එයින් එම භික්‍ෂූන්ට උත්සාහය උපදවන පිණිස ගුණ වදාළ සේක. කම්බල වාණිජාදිහු කම්බලාදීන්ගේ ගුණකථනය මෙනි.
ඒ එසේමැයි. යම්සේ පඬු පලස් වෙළෙන්දකු විසින් ලක්‍ෂයක් වටිනා පලස් ගනිවු යයි උද්ඝෝෂණය කළ කල්හිදු මිනිස්සු අසවල් පලස යයි පළමුකොට නොදනිත් ද, යම් හෙයකින් දුගඳ වූ රළුපහස් ඇති කේසකම්බල ව්‍යාල කම්බලාදීහුද කම්බලයයි ද කියනු ලැබෙත් ද, එහෙයිනි. එසේ වුවත් යම්විටෙක එම වෙළෙඳා විසින් ගන්ධාර දේශයෙහි උපදවන ලද, රත්පලස්, සියුම්යැ. බබලන්නේයැ. සුවපහස් ඇත්තේ යයි උද්ඝෝෂණය කරන ලද්දේ වේද, එවිට යමෙක් පොහොසත් වෙත්ද, ඔවුහු ගනිත්, යමෙක් නොපොහොසත් ද ඔහුත් දකිනු කැමැත්තාහු වෙත් ද, එපරිද්දෙන්ම **එකායනො අයං භික්ඛවෙ, මග්ගො** යයි වදාළ කල්හි ද, අසවල් මගයි. පළමුකොට ප්‍රකට නොවෙයි. යම් හෙයකින් නන්වැදෑරුම් නෛර්යාණික නොවූ මාර්ගයෝ ද මාර්ගයයි කියාම කියනු ලැබෙත් ද එහෙයිනි. **සත්තානං විසුද්ධියා** යනාදිය වදාළ කල්හි, මෙම **ඒකායන මාර්ගය තෙම** සියලු උවදුරු දුරු කරන්නේය. විශේෂ ගුණ තුන එලවයි. හටගත් උත්සාහ ඇත්තාහු මෙම දේශනාව ඉගෙනගත යුතුය. පුහුණු කළයුතුය. දැරිය යුතුය. වනපොත් කළයුතුය. මෙසේ මේ මාර්ගයන් වැඩිය යුතුකොට සිතන්නාහු යයි ගුණ වදාරණ සේක් **සත්තානං විසුද්ධියා** යනාදිය වදාළහ. ලක්‍ෂයක් අගනා පාණ්ඩුකම්බල වෙළෙඳාගේ උපමාව යම්සේ ද, එසේ රක්තජාම්බොනද, සුවර්ණ උදකප්‍රාසාද මාණික්‍ය රත්න විසුද්ධ වූ මුතුමැණික් රත්න, රෝමකපවාළ ආදි වු වෙළෙඳුන්ගේ උපමාද මෙහිලා දැක්විය යුත්තාහුය.
**යදිදං** යනු නිපාතයැ. **යෙ ඉමෙ** යම් මේ යනු මෙහි අර්ථයයි. **චත්තාරො** යනු ගණන පරිච්ඡේද කිරිමයි. (වෙන් කිරීමයි.) එයින් යට ද නැත. එයින් මතුවෙහිද නැතැයි සතිපට්ඨානයන්ගේ ගණන පිරිසිඳ දක්වති. **සතිපට්ඨානා** යනු සතිපට්ඨාන තුනකි. සති ගෝචරයද තුන්පරිද්දකින් පිලිපන් ශ්‍රාවකයන් කෙරෙහි සත්‍ථුනො පටිසානුනය ශාස්තෘෘහුගේ අනුකූල බව, ගැටෙන බවද එය ඉක්මුනු බවද, සතියද එබඳුම වේ යයි කියායි. ඒ එසේමැයි. **‘චතුන්නං භික්ඛවෙ සතිපට්ඨානං සමුදයඤ්ච අත්‍ථංගමඤ්ච දෙසිස්සාමි තං සුණාථ -පෙ- කොච භික්ඛවෙ**, **කායස්ස සමුදයො ආහාර සමුදයා කායස්ස සමුදයො**’ යනාදි තන්හි සති ගෝචරය සතිපට්ඨාන යයි කියනු ලැබේ. **කායො උපට්ඨානං, නො සති, සති උපට්ඨානඤ්චෙව සතිච** යනාදි තන්හිද එබඳුමයි. එහි අර්ථය නම් මේ ගෝචරයෙහි පිහිටානුයි **පට්ඨාන** නම් වේ. කවරක් පිහිටාද යත්? සිහියයි. සිහියේ පිහිටීම **සතිපට්ඨාන** නම් වේ. නැතහොත් ප්‍රධාන වූ පිහිටීම වේනුයි **පට්ඨාන** නම් වේ. සතියගේ පට්ඨානය **සතිපට්ඨානං** නම් වේ. **හත්‍ථිට්ඨාන, අස්සට්ඨාන** ආදිය මෙනි.
**තයො සතිපට්ඨානා යදරියො සෙවති, යදරියො සෙවමානො සත්‍ථා ගණමනුසාසිතුමරහති** යන මෙහි තුන් පරිද්දකින් පිළිපන් ශ්‍රාවකයන් කෙරෙහි ශාස්තෘෘහුගේ පටිඝානුනය ඉක්මුනු බව සතිපට්ඨාන යයි කියන ලදී. එම වචනයාගේ අර්ථය නම් පිහිටුවිය යුතු බැවින් පට්ඨාන නමි. පැවැත්විය යුතු බැවිනි. යන අර්ථයි. කුමකින් පැවැත්විය යුතු බැවින්ද යත්? සතියෙනි. සතියෙන් යුක්ත පැවැත්ම සතිපට්ඨාන නම් වේ. **චත්තාරො සතිපට්ඨානා භාවිතා බහුලිකතා සත්ත බොජ්ඣංගෙ පරිපූරෙන්ති** යනාදි තන්හි සතියම සතිපට්ඨාන යයි කියනු ලැබේ. එම වචනයාගේ අරුත නම් පිහිටානුයි පට්ඨාන නමි. එළඹ සිටි බැසගෙන, පැනගෙන පවතී යන අර්ථයි. සතියම සතිපට්ඨාන නම් වේ. නැතහොත් සිහිකිරීම් අරුතින් සතිනම් වේ. එළඹ සිටීම් අර්ථයෙන් පට්ඨාන නම් වේ. එබැවින් සති වූවාත් ඕ මැයි පට්ඨාන වූවාත් ඕ මැයි සතිපට්ඨාන නමි. මෙයම මෙහි අදහස් කරන ලදි.
ඉදින් සතියම සතිපට්ඨාන වීනම් කුමක් හෙයින් සතිපට්ඨානා යනුවෙන් බහුවචන වීද යත්? සති බොහෝ බැවිනි. සැබව, ආලම්බන භේදයෙන් සතීහු බොහෝ වෙති. එකල්හි **මග්ගො** යනුවෙන් කුමක් හෙයින් එකවචන වීද යත්, මාර්ග අර්ථයෙන් එකක් බැවිනි. සැබව, මේ සතර සතීහුම මාර්ග අර්ථයෙන් එකක් බවට යෙති. මෙසේ වදාරණ ලදී. **මග්ගොති කෙනට්ඨෙන මග්ගො, නිබ්බානගමනට්ඨෙන නිබ්බානත්‍ථිකෙහි, මග්ගනීයට්ඨෙන ච** යයි තව ද මේ සතිපට්ඨානයාගේ සතරදෙනම අපර භාගයෙහි කායාදි ආලම්බනයන්හි, කෘත්‍ය සිද්ධ කරමින් නිර්වාණය කරා පැමිණෙත් ද, මුලපටන්ම නිර්වාණාර්ථීන් විසින් සෙවීම කරනු ලැබෙත් ද, එහෙයින් සතරම එක මාර්ගයකැයි කියනු ලැබෙත්. මෙසේ ඇති කල්හි වචනානුසන්ධියෙන් අනුසන්ධි සහිත වූම දේශනාතොමෝ වෙයි. **මාරසෙනප්පමද්දනං වො භික්ඛවෙ, මග්ගං දෙසිස්සාමි තං සුණාථ, -පෙ- කතමාච භික්ඛවෙ, මාරසෙනප්පමද්දනො මග්ගො යදිදං සත්ත බොජඣංගා** යනාදියෙහි මෙනි. **මාරසෙනප්පමද්දනො** යනුද **සත්තබොජ්ඣංගා** යනුද යම්සේ අර්ථ වශයෙන් එකක් වූයේ ව්‍යඤ්ජනයම විවිධ වේද, එසේම **එකායන මග්ගො** යනුද, **චත්තාරො සතිපට්ඨානා** යනුද අර්ථ වශයෙන් එකකි. ව්‍යඤ්ජනයම විවිධ වෙයි. එහෙයින් මාර්ගාර්ථයෙන් එකක් බැවින් ඒකවචනය ආලම්බන භේදයෙන් සති බහුත්වයෙන් බහුවචන යයි දතයුතුයැ.
කුමක් හෙයින් භාග්‍යවත්හු විසින් නොඅඩු වූ නොවැඩි වූ සතිපට්ඨාන හතරක්ම වදාරණ ලද්දාහුද? හික්මෙන ජනතාවට හිතවත් බැවිනි. සැබව, **තණ්හා චරිත දිට්ඨි චරිත, සමථයානික, විපස්සනා යානිකයන්** අතුරෙහි ද මන්‍ද තික්ඛ වශයෙන් දෙපරිද්දකින් පවත්නා වූ වෙනෙය්‍ය ජනයන් අතුරෙහි මන්‍දබුද්ධික තණ්හා චරිතයාට ඕළාරික වූ කායානුපස්සනා සතිපට්ඨානය විසුද්ධි මාර්ගය වේ.
තික්ඛ (තීෂණ වූ) තෘෂ්ණ චරිතයාට සියුම් වූ වෙදනානුපස්සනා සතිපට්ඨානය විසුද්ධි මාර්ගය වේ.
දෘෂ්ටි චරිතය පිළිබඳ වූ ද මද නුවණ ඇත්තහුට ඉතා ප්‍රභේදයකට නොපැමිණි චිත්තානුපස්සනා සතිපට්ඨානය විසුද්ධි මාර්ගය වෙයි.
තියුණු නුවණ ඇත්තහුට ඉතා ප්‍රභේදයට පැමිණි **ධම්මානුපස්සනා සතිපට්ඨානය** විසුද්ධි මාර්ගය වෙයි.
සමථයානිකයා පිළිබඳ වූ, මන්දබුද්ධිකයාට පහසුවෙන් අවබෝධ කළහැකි නිමිති ඇති පළමුවන සතිපට්ඨානය විසුද්ධිමාර්ගය වෙයි.
තියුණු නුවණ ඇත්තාට මහත් වූ අරමුණෙහි නොපිහිටන හෙයින් දෙවෙනි සතිපට්ඨානය විසුද්ධි මාර්ගය වෙයි.
විපස්සනායානික වුද, මන්දප්‍රාඥයාට ඉතා ප්‍රභේදයට නොපැමිණි අරමුණු ඇති, තුන්වන සතිපට්ඨානය විසුද්ධිමාර්ගය වෙයි.
තියුණු නුවණ ඇත්තාට ඉතා ප්‍රභේදයට පැමිණි අරමුණු ඇති සතරවෙනි සතිපට්ඨානය විසුද්ධි මාර්ගය වෙයි. එහෙයින් නොඅඩු වූ නොවැඩි වූ සතිපට්ඨාන හතරක්ම වදාරණ ලද්දාහුය.
සුභ-සුබ-නිච්ච-අත්තභාවයන් පිළිබඳ විපර්යාසයන්ගේ ප්‍රහාණය පිණිස හෝ (සතිපට්ඨාන හතරක් වදාරණ ලද්දාහුය) එසේමැයි, කය අශුභය. ඒ කයෙහිදු සත්ත්වයෝ සුභයයි පෙරලා ගැනීමෙන් විපර්යාසයට පැමිණියාහුය. ඔවුන්ට එහි අශුභභාවය දැක්වීමෙන් ඒ විපර්යාසයාගේ ප්‍රහාණය පිණිස පළමුවන සතිපට්ඨානය වදාරණ ලදී.
සුඛය නිත්‍ය ආත්මය යයි, ගත්තා වූද වේදනාවන් අතුරෙහි වේදනා තොමෝ දුක්ය. චිත්තය අනිත්‍යය. ධර්මයෝ අනාත්මයෝය. එම වේදනා ආදියෙහි ද සත්ත්වයෝ, සුඛ, නිත්‍ය, ආත්ම වශයෙන් ගැනීමෙන් විපර්යාසයට පැමිණියාහුය. ඔවුනට එහි දුක්ඛාදී භාවය දැක්වීමෙන් එම විපර්යාසයන්ගේ ප්‍රහාණය පිණිස සෙසු සතිපට්ඨාන තුන වදාරණ ලද්දාහු යයි මෙසේ ශුභ-සුබ-නිත්‍ය-ආත්ම භාව විපර්යාසයන්ගේ ප්‍රහාණය පිණිස හෝ නොඅඩු වූ ද, නොවැඩි වූ ද සතිපට්ඨාන වදාරණ ලද්දාහු යයි දතයුතු.
තවද හුදෙක් විපර්යාසයන්ගේ ප්‍රහාණය පිණිසම නො වෙයි. චතුර්විධ වූ ඕඝ-යෝග-ආසව-ග්‍රන්ථ-උපාදාන-අගති යන මොවුන්ගේ ප්‍රහාණය පිණිසද සතර වැදෑරුම් ආහාරයන්ගේ පිරිසිඳ දැනීම පිණිසද සතරක්ම වදාරණ ලද්දාහු යයි දතයුතු. මේ වනාහි ප්‍රකරණ ක්‍රමයයි.
අට්ඨකථාවෙහි වනාහි හැසිරීම් වශයෙන් ද එක්තැනක එක්රැස්වීම් වශයෙන් ද, එකක්ම වූ සතිපට්ඨානය අරමුණු වශයෙන් සතරක් වීයයි මෙතෙක් කියන ලදී. ඒ එසේමැයි. දොරටු සතරක් ඇති නගරයෙහි පැදුම් දිගින් පැමිණෙන මිනිස්සු පැදුම්දිග උපදින්නා වූ බඩු ගෙන පැදුම් දොරින් යම්සේ නුවරට පිවිසෙත් ද, දකුණු දිගින් - පෑළ දිගින් - උතුරු දිගින් - උතුරුදිග උපදින බඩුගෙන උතුරු දොරටුවෙන් නුවරට පිවිසෙත් ද, මේ කරුණින් මෙබඳු උපමා ඇත්තේ යයි දතයුතුය.
එය එසේමැයි. නිවන නගරයක් මෙනි. ආර්ය අෂ්ටාංගික වූ ලොව්තුරුමග මහත් වූ දොර මෙනි. කායාදීහු ප්‍රාචීන දිශාදීන් මෙනි.
පැදුම් දිගින් පැමිණෙන මිනිස්සු පැදුම්දිග උපදින බඩුගෙන පැදුම් දොරටුවෙන් යම්සේ නුවරටම පිවිසෙත් ද එසේම කායානුපස්සනා ද්වාරයෙන් පැමිණෙන්නාහු තුදුස් ප්‍රකාරයකින් කායානුපස්සනා සතිපට්ඨානය භාවනාකොට කායානුපස්සනා භාවනා බලයෙන් උපන්නා වූ ආර්ය මාර්ගයෙන් එකම නිවනට වදනාහුය.
දකුණු දිගින් පැමිණෙන්නාහු දකුණු දිග උපදනා බඩුගෙන දකුණු දිගින්ම නුවරට වදිත් ද, එපරිද්දෙන් වේදනානුපස්සනා ද්වාරයෙන් පැමිණෙන්නාහු නවප්‍රකාරයකින් වේදනානුපස්සනා සතිපට්ඨාන භාවනාව වඩා එයින් උපන්නා වූ ආර්ය මාර්ගයෙන් නිවනටම වදනාහුය.
පෑලදිගින් එන්නහු පෑලදිග උපදිනා බඩුගෙන පෑලදොරින් යම්සේ නුවරට වදිත් ද, එපරිද්දෙන් චිත්තානුපස්සනා භාවනා ද්වාරයෙන් පැමිණෙන්නාහු. සොලොස් ප්‍රකාරයකින් චිත්තානුපස්සනා භාවනාව වඩා, චිත්තානු භාවනා බලයෙන් උපන් ආර්ය මාර්ගයෙන් හුදු නිවන් පුරයටම වදනාහුය.
උතුරුදිගින් පැමිණෙන මිනිස්සු උතුරු දෙස උපදින බඩුගෙන උතුරු දොරින් යම්සේ නුවරට පිවිසෙත්ද එපරිද්දෙන්ම, ධම්මානුපස්සනා දොරටුවෙන් පැමිණෙන හික්මෙන ජනයෝ පංචප්‍රකාර වූ ධම්මානුපස්සනා සතිපට්ඨානය භාවනාකොට එයින් උපන් ආර්ය මාර්ගයෙන් නිර්වාණයටම වදනාහුය.
මෙසේ හැසිරීම් වශයෙන් ද එක්තැනක රැස්වීම් වශයෙන් ද එකක්ව සතිපට්ඨානය අරමුණු වශයෙන් සතරක්ම කොට වදාරණ ලද්දාහු යයි දතයුතුය.
**කතමෙ චත්තාරො** යනු කථෙතුකම්‍යතා පුච්ඡායි **ඉධ** මේ ශාසනයෙහි, **භික්ඛවෙ** යනු මෙය, ධම්ම පටිග්ගාහක පුග්ගල ආලපනයයි. **භික්ඛු** යනු පටිපත්ති සම්පාදනය කරන්නා වූ පුද්ගලයා දැක්වීමයි. අන්‍ය වූ ද දෙවි මිනිස්සු ද ප්‍රතිපත්ති සම්පාදනය කෙරෙත්මැයි. එතකුදු වුවත් ශ්‍රේෂ්ඨ බැවින් ද, ප්‍රතිපත්තිය හේතුකොටගෙන භික්‍ෂුභාවය දක්නා හෙයින්ද **භික්ඛු **යයි වදාළහ. ඒ එසේමැයි. භාග්‍යවතුන් වහන්සේගේ අනුශාසනාව පිළිගන්නවුන් අතුරෙන් භික්‍ෂූහු ශ්‍රේෂ්ඨ වෙති. සර්වප්‍රකාරයෙන්ම අනුශාසනාවට භාජනය වූ බැවිනි. එහෙයින් ශ්‍රේෂ්ඨ බැවින් **භික්ඛූ** යයි වදාළහ. තවද ශ්‍රේෂ්ඨ වූ භික්‍ෂුව ගත්කල්හි, සෙසු දිව්‍ය මනුෂ්‍යයෝ ද ගන්නා ලද්දාහුම වෙති. රජුගේ ගමනාදියෙහි දී රජු ගැනීමෙන් සෙසු පිරිසද ගත්තා වෙයි. යමෙක් මෙම පිළිවෙතෙහි පිළිපදී ද, හෙතෙම භික්‍ෂු නම් වේයයි ප්‍රතිපත්තිය හේතුකොට භික්‍ෂුභාවය දක්නා හෙයින් ද ‘භික්ඛු’ යයි වදාළහ. පිළිවෙතෙහි යෙදුන තැනැත්තේ දෙවියෙක් හෝ මිනිසෙක් හෝ වේවා භික්‍ෂු යයි ගණන් ගැනීමට යේ මැයි. එයින් වදාළහ.
(වස්ත්‍ර ආභරණ ආදියෙන් සැරසුන, යම් පුද්ගලයෙක් කාය විෂමාදිය. හැර සම තත්ත්වයෙහි පවතී ද, සංසිඳුනු කෙලෙස් ඇති බැවින් ශාන්තද, ඉන්‍ද්‍රිය දමනය ඇත්තේ ද, මාර්ග නියමයෙන් නියත වූයේ ද, බඹසර ඇත්තේ ද, සියලු සත්ත්වයන් කෙරෙහි බහා තැබූ කාය දණ්ඩාදිය ඇත්තේ ද, මෙබඳු පුද්ගල තෙම බ්‍රාහ්මණ යයි ද, ශ්‍රමණ යයි ද භික්‍ෂු යයි ද කිය යුතු වේ.)
**කායෙ** රූප කයෙහි, මෙහි රූපකය අංග-ප්‍රත්‍යාංගයන්ගේ ද, කේසා ආදී ධර්මයන්ගේද සමූහාර්ථයෙන් හත්‍ථිකාය, රථකාය ආදිය මෙන් කායයයි අදහස් කරන ලදී. තව ද සමූහාර්ථයෙන් යම්සේ කාය වීද, එපරිද්දෙන්ම කුත්සිත වූ කෙසාදීන්ගේ උත්පත්ති ප්‍රදේශය යන අර්ථයෙන් කාය නම් වේ. ආය නම් උත්පත්ති දේශයයි. එහි මේ වචනාර්ථයි. එහි උපදිත්නුයි **ආය** නමි. කවුරු උපදිත් ද යත්, කුත්සිත වූ කේශ ආදීහුය. එහෙයින් කුත්සිත වූ කේශාදීන්ගේ උත්පත්ති දේශය නුයි **කාය** නම් වේ. **කායානුපස්සි** කය අනුව බලනසුලු වූයේ නොහොත් කය අනුව බලමින්,
**කායෙ** යයි වදාරා යලිත් කායානුපස්සී යයි දෙවෙනි කාය ග්‍රහණය අසම්මිශ්‍ර වශයෙන්, චතුධාතුවවත්‍ථානය, ඝන විනිර්භෝගය (ඝන වෙන්කොට දැක්වීම) දැක්වීම පිණිස කරන ලදැයි දතයුතුයැ. එම දෙවෙනි **කාය** ශබ්දයාගේ ගැනීමෙන් වේදනාව අනුව බලනසුලු වූයේ හෝ චිත්ත ධර්මයන් අනුව බලනසුලු වූයේ හෝ නොවේ. කය අනුව බලනසුලු වූයේම යයි කායසංඛ්‍යාත වූ වස්තුවෙහි කය අනුවම බලන ආකාරය දැක්වීමෙන් අසම්මිශ්‍ර වශයෙන් වවත්‍ථානය දක්වන ලද්දේ වෙයි. එසේම කයෙහි අංග ප්‍රත්‍යංගයන්ගෙන් තොර වූ එක් ධර්මයක් අනුව බලනසුලු වූයේ නොවෙයි. කේශ-ලෝම ආදියෙන් තොර වූ ස්ත්‍රී පුරුෂයන් අනුව බලනසුලු වූයේ නොද වෙයි. යලි කෙසේ බලනසුලු වූයේද යත්, තව ද, මෙහි කේශ-ලෝම ආදී වූ භුත උපාදාය සමූහයක් නම් වූ යම් ශරීරයක් වේද, එම ශරීරයෙහිද, භූත-උපාදාය-රූපයන්ගෙන් තොර වූ එක් ධර්මයක් අනුව බලන සුලුවූයේ නොවෙයි. වැලි කෙසේ බලනසුලු වූයේ ද යත්, රථයාගේ අවයව පිළිවෙලින් බලන්නකු මෙන් අඟපසඟ සමූහය පිළිවෙළින් බලනසුලු වූයේ නගරයක අවයව පිළිවෙලින් බලන්නකු මෙන් කේශ-ලෝම ආදි සමූහයන් පිළිවෙලින් බලන සුලු වූයේ, කෙසෙල් කඳක පතුරු වෙන් කරන්නෙකු මෙන්ද හිස් වූ අතෙහි මිට විදහා පෙන්වන්නෙකු මෙන් ද භූත-උපාදාය-රූප සමූහය පිළිවෙලින් බලනසුලු වූයේ වේයයි නානාප්‍රකාරයේ සමූහ වශයෙන්ම කාය සංඛ්‍යාත වස්තුවගේ දර්ශනයෙන් ඝන විනිර්භෝගය (සන්තතිය වෙන් කිරීම) දක්වන ලද්දේ වෙයි. මෙම සිරුරෙහි කියන ලද සමූහයෙන් වෙන් වූ කයක් හෝ ස්ත්‍රී ස්ත්‍රියක හෝ පුරුෂයෙක් හෝ අන්කිසි ධර්මයක් හෝ නොම දක්නා ලැබේ. යථොක්ත ධර්ම සමූහයක් පමණක් වූ මේ කයෙහි සත්ත්වයෝ වරදවා ගැනීම කෙරෙති. එයින් කීහු පුරාණාචාර්යයෝ-
(බාලතම ස්ත්‍රී පුරුෂ ආදි වශයෙන් යමක් දකීද එය කේශ-ලෝම ආදි හෝ අශුභාදි වශයෙන් නොදක්නා ලද වෙයි. ස්ත්‍රී පුරුෂ ආදි වශයෙන් යමක් දක්නා ලදද එය නුවණින් නො දකී. නුවණින් නොදක්නේ සංයෝජනය විසින් බඳනා ලද්දේ වෙයි. බඳිනු ලබන්නා වූ හෙතෙම සසර දුකින් නො මිදෙයි.)
**ඝන විනිබ්භොග දස්සනත්‍ථං** යයි කියන ලද මෙහි ආදි ශබ්දයෙන් මෙම අර්ථය දතයුතුයි. මෙතෙම වනාහි තෙල ශරීරයෙහි, කය අනුව බලමින් වෙසෙයි. අන්‍ය ධර්මයන් අනුව බලනසුලු වූයේ නොවෙයි කියායි. කුමක් කියන ලද්දේ වේද යත්, ජලය නොවූම මිරිගුවෙහි, මෘගයෝ යම්සේ ජලය යන සංඥා ඇතිව බලන්නාහු වෙත්ද, එපරිද්දෙන් අනිත්‍ය දුක්ඛ-අනාත්ම-අශුභ වූම මේ කයෙහි නිත්‍ය-සුබ-ආත්ම-ශුභ අනුව බලනසුලු වූයේ නොවෙයි. නැවත, කුමක් අනුව බලනසුලු වූයේද යත් කය අනුව බලනසුලු වූයේ, අනිත්‍ය, දුක්ඛ-අනාත්ම-අශුභ ආකාර වූ (කේසාදි) සමූහයක් අනුව බලනසුලු වූයේම යයි කියන ලද්දේ වෙයි.
නැතහොත් මත්තෙහි **ඉධ භික්ඛවෙ භික්ඛු අරඤ්ඤගතො -පෙ- සො සතොව අස්සසති** යනාදි නයින් ආශ්වාස ප්‍රාශ්වාස ආදිකොට ඇති, සුණු වූ අස්ථිකාය අවසන්කොට ඇති යම් මේ කයක් වදාරණ ලද්දේද, **ඉධෙකච්චො පඨවිකායං අනිච්චතො අනුපස්සති ආපොකායං තෙජොකායං වායො කායං කෙසකායං, ලොමකායං ඡවිකායං චම්මකායං වංසකායං රුහිරකාරං නහාරුකායං අට්ඨිකායං අට්ඨිමිඤ්ජාකායං** යනුවෙන් (පටිසම්භිදා මග්ගයෙහි) කාය ගුණ කියන ලද්දේ වෙයි. (පඨවිධාතු සමූහය, වායෝ ධාතු සමූහය, කේශ සමූහය, රෝම සමූහය, සිවි සමූහය, චර්ම සමූහය, මාංශ සමූහය, රුධිර සමූහය, නහර සමූහය, ඇට සමූහය, ඇටමිදුලු සමූහය, අනිත්‍ය වශයෙන් නැවත නැවත බලයි.) පටිසම්භිදා මග්ගයෙහි යම් නයකුත් වදාරණ ලද්දේ ද, ඒ සමූහය මෙම ශරීරයෙහිලා නැවත නැවත බලන හෙයින් කයෙහි පඨවි ධාතු සමූහය බලනසුලු වූයේ යයි මෙසේත් අර්ථය දතයුතුය.
නොහොත් කයෙහි, මම ය කියා හෝ මගේය කියා හෝ මෙසේ ගතයුතු වූ කිසිදු ධර්මයක් නොදක්නා හෙයින් යලි කේශ, ලෝම ආදි වූ ඒ ඒ නානාවිධ වූ ධර්ම සමූහය නැවත නැවත බලන හෙයින් කයෙහි කේශාදි වූ ධර්ම සමූහය නම් වූ කය බලනසුලු වූයේ යයි මෙසේ අර්ථය දතයුතුය.
තව ද **ඉමස්මිං කායෙ අනිච්චතො අනුපස්සති** යනාදි අනුක්‍රමයෙන් පටිසම්භිදා මාර්ගයෙහි ආක්‍රමය ඇති සියලුම අනිත්‍ය ලක්‍ෂණාදිය ආකාර සමූහ නම් වූ කය නැවත නැවත බලනසුලු වූවේ වේයයි මෙසේ අර්ථ දතයුතු
ඒ එසේමැයි. කයෙහි කායානුපස්සනා පටිපදාව පිළිපන් මේ මහණ (අනිත්‍ය ලක්‍ෂණාදි ආකාර සමූහයයි කියන ලද) මේ කය අනිච්චානු පස්සනා ආදී වූ සත්වැදෑරුම් අනුපස්සනාවන්ගේ වශයෙන් අනිත්‍ය වශයෙන් නැවත නැවත බලයි. නිත්‍ය වශයෙන් නොබලයි. දුක් වශයෙන් නැවත නැවත බලයි. සුඛ වශයෙන් නොබලයි. අනාත්ම වශයෙන් නැවත නැවත බලයි. ආත්ම වශයෙන් නොබලයි. (සංඛාරයන් කෙරෙහි) කළකිරෙයි. සතුටු නොවෙයි. නොඇලුනේ වෙයි. රැඳුනේ නොවෙයි. (නිරෝධ) නිරුද්ධ කරයි. නොඋපදවයි. නැවත නොගන්නා පරිද්දෙන් දුරුකරයි. ග්‍රහණය නොකරයි.
ඒ මහණ තෙම ඒ කය අනිත්‍ය වශයෙන් නැවත නැවත බලන්නේ නිත්‍ය යන සංඥාව දුරු කරයි. දුක් වශයෙන් බලන්නේ සුබ සංඥාව දුරුකරයි. අනාත්ම වශයෙන් බලන්නේ ආත්ම සංඥාව දුරුකරයි. කළකිරීමට පැමිණෙන්නේ තණ්හාව දුරු කරයි. නොඇලීමට පැමිණෙන්නේ රාගය දුරු කරයි. නිරුද්ධ කරන්නේ සමුදය දුරු කරයි. පටිනිස්සජ්ජනය” (දුරුකිරීම) කරන්නේ ආදානය දුරුකෙරේයයි දතයුතුය.
**විහරති** වාසය කරයි, **ආතාපී** තුවායෙහි කෙලෙස් තවානුයි **ආතාප** නම් වේ. මේ **ආතාප** යනු වීර්යයට නමකි. ආතාපය ඔහුට ඇත්තේනුයි **ආතාපී** නම් වේ. **සම්පජානො** සම්පජඤ්ඤ නම් වූ ඥානයෙන් යුක්තවූයේ, **සතිමා** කායපරිග්‍රාහිත වූ සිහියෙන් යුක්ත වූයේ, මෙතෙම වනාහි යම්හෙයකින් සිහියෙන් අරමුණු පිළිගෙන නුවණින් නැවත නැවත බලා ද, සති විරහිතයාට අනුපස්සනාවක් නම් නැත්තේය. එහෙයින් වදාළහ. **සතිඤ්ච ඛ්වාහං භික්ඛවෙ**, **සබ්බත්‍ථිකං වදාමි **එහෙයින් මෙහි, **කායෙ කායානුපස්සී විහරති** යයි මෙතෙක් වචනයන්ගෙන් කායානුපස්සනා සතිපට්ඨාන කර්මස්ථානය වදාරණ ලද්දේ වෙයි. ඉක්බිති යම්හෙයකින් වීරිය නැත්තහුගේ, ඇතුළත හැකිලීම අනතුරුදායක වේද, සම්ප්‍රජනය නම් වූ නුවණරහිත වූයේ, උපාය යුක්තවීමේත් අනුපාය දුරුකිරීමෙන් මුලාවේද, මුලා සිහි ඇත්තේ උපාය නොහැරීමෙහි හා අනුපාය නොගැන්මෙහිත් අසමත් වේද, එයින් ඕහට එම කර්මස්ථානය සම්පාදනය නොවේද, එහෙයින් යම් ධර්ම කෙනෙකුන්ගේ බලයෙන් එම කර්මස්ථානය සම්පාදනය වේද, ඒ ධර්මයන් දැක්වීම පිණිස **ආතාපි සම්පජානො සතිමා** යන මෙය වදාරණ ලදැයි දතයුතුයි.
මෙසේ කායානුපස්සනා සතිපට්ඨානය ද, සම්ප්‍රයෝග අංග ද දක්වා දැන් ප්‍රහාණ අංග දක්වන්ට **විනෙය්‍ය ලොකෙ අභිජ්ඣා දොමනස්සං** යයි වදාරණ ලදී. එහි **විනෙය්‍ය** තදංග ප්‍රහාණයෙන් හෝ වික්ඛම්භන ප්‍රහාණයෙන් දුරුකොට **ලොකෙ**, ඒ කයෙහිම, කය වනාහි මෙහි **රූපකය** (ලුජ්ජන පලුජ්ජනට්ඨෙන) නැසෙන, විශේෂයෙන් නැසෙන අර්ථයෙන් ලෝකයයි අදහස් කරන ලදී. යම්හෙයකින් ඔහුගේ කයේ පමණක් අභිජ්ඣා දෝමනස්සයෝ ප්‍රහීණ නොවෙත් ද, වේදනා ආදියෙහිත් ප්‍රහීණ වන්නේ වේද, එහෙයින් **පඤ්චපි උපාදානක්ඛන්‍දා ලොකෙ** (උපාදානක්ඛන්ධ පසම ලෝක වේ) ධර්මයන් ලෝකසංඛ්‍යාත බැවින් මෙසේ අර්ථෝද්ධරණ ක්‍රමයක් වදාරණ ලදි. **තත්‍ථකතමො, ලොකො, ස්වෙව කායො ලොකො** (මෙහි ලෝකය කවරේද?) කයම ලෝක නම් වේ.) යයි යමක් වදාළ සේක්ද, මේ මෙහි අර්ථයයි. **තස්මිං ලොකෙ අභිජ්ඣා දොමනස්සං විනෙය්‍ය** යයි මෙසේ සම්බන්ධ දතයුතුයැ. යම්හෙයකින් මෙහි, අභිජ්ඣාව ගැනීමෙන් කාමච්ඡන්‍දයත්, දෝමනස්සය ගැනීමෙන් ව්‍යාපාදයත් සංග්‍රහ වේද, එබැවින් නීවරණයන්ට ඇතුළත් වූ බලවත් ධර්මයන් දෙදෙනාගේ ප්‍රහාණය දැක්වීමෙන් නීවරණ ප්‍රහාණය වදාරණ ලද්දේ යයි දතයුතු.
විශේෂයෙන් මෙහි අභිජ්ඣාව දුරුකිරීමෙන් කාය සම්පත්ති මූලික වූ අනුරොධතා (අනුකූලතාව)යාගේ ද, ව්‍යාපාද නම් වූ නොසන්සුන් බව සංසිඳුවීමෙන්, කාය විපත්ති මූලික වූ, ප්‍රතිඝයාගේ ද, නැවත අභිජ්ඣාව සංසිඳුවීමෙන් ශරීරයෙහි ඇල්මද, දොම්නස සංසිඳුවීමෙන් කාය භාවනාවෙහි නොඇල්ම ද, අභිජ්ඣාව සංසිඳුවීමෙන් කයෙහි අවිද්‍යමාන වූ ශුභ, සුඛ ආදියෙහි ප්‍රතික්‍ෂෙපයේ ද, දෝමනස්සය සංසිඳුවීමෙන් කයෙහි විද්‍යමාන වූ අසුභ, අසුබ භවාදීන්ගේ අපනයනයාගේ ද, ප්‍රහාණය වදාරණ ලදී. එබැවින් යෝගාවචරයාගේ යෝගානුභාවයද, යෝගයෙහි සමර්ථ බවද, දක්වන ලදී. යම්හෙයකින් මේ යෝගාවචර අනුරෝධ විරෝධයන් කෙරෙන් විශේෂයෙන් මිදුනේ, අරති රති ඉවසන්නේ අභූත වූ (ශුභාදීන්ට ප්‍රතිපක්‍ෂ වූ) එහෙයින් භූත වූ (මේවා සම්බන්ධ) අපනයනය යන මෙයින් විරහිත වූයේත් වේද, මේ යෝගානු භාවනාව මැයි. තව ද මේ යෝගාවචර තෙම අනුරෝධ-විරෝධයන්ගෙන් වෙසෙසින් මිදුන් **අරති රති** ඉවසන්නේ අභූත වූ ශුභාදිය නොබහාලන්නේ, භූත වූ අශුභාදියත් බැහැර නොකරන්නේ යෝගයේ සමර්ථ වූයේ වෙයි.
අනිකුදු ක්‍රමයක් කියනු ලැබේ. **කායෙ කායානුපස්සී **මෙහි අනුපස්සනාවෙන් කර්මස්ථානය කියන ලද්දේ වෙයි. **විහරති** යන මෙහි වදාළ විහරණයෙන් කමටහන වඩන්නහුගේ කාය පරිහරණය වදාරණ ලදී. **ආතාපි** යනාදියෙහි **ආතාප**, ආතාප නම් වීර්යයෙන් සම්‍යක් ප්‍රධානය ද සති සම්පජඤ්ඤයෙන් සබ්බත්‍ථක කම්මටඨානය ද, කම්මට්ඨාන පරිහරණයෙහි උපාය ද, නොහොත් සතියෙන් කායානුපස්සනා වශයෙන් ලබන ලද සමථය ද, සම්පජඤ්ඤයෙන් විපස්සිනාව ද, අභිජ්ඣාදෝමනස්සයන්ගේ සංසිඳවීමෙන් භාවනා ඵලය ද වදාරණ ලදැයි දතයුතු.
විභංගයෙහි **අනුපස්සී** යනු එහි අනුපස්සනා තොමෝ කවරේද? යම් අනිත්‍ය ආදි ලක්‍ෂණයන්ගෙන් ධර්මයන් දැනගන්නා වූ ප්‍රඥාවක්, විසෙසින් දන්නා බවක් -පෙ- සම්මාදිට්ඨියක් වේද, මෙය අනුපස්සනා යයි කියනු ලැබේ. යම්සේ මෙම අනුපස්සනාවෙන් යුක්ත වූයේ මොනවට යුක්ත වූයේ පැමිණියේ, මොනවට පැමිණියේ උත්පන්න වූයේ, සමෘද්ධ වූයේ සමන්විත වූයේ, වේද, එහෙයින් **අනුපස්සී** යයි කියනු ලැබේ.
**විහරති** යනු වැටෙයි. පවතී පාලනය කෙරෙයි. යැපෙයි, යාපනය කෙරෙයි, හැසිරෙයි. විහරණය කෙරෙයි. එහෙයින් **විහරති** යයි කියනු ලැබේ.
**ආතාපී** යනු එහි ආතප්පය කවරේද යත්, යම් චේතසික වූ විරියාරම්භයක් -පෙ- සම්මා වායාමයක් වේද, මෙය ආතප්ප යයි කියනු ලැබේ. මෙම ආතප්පයෙන් යුක්ත වූයේ -පෙ- සමන්විත වූයේ වේද, එහෙයින් ආතාපී යයි කියනු ලැබේ.
**සම්පජානො** යනු එහි සම්පජඤඤ නම් කවරේද? යම් (අනිත්‍යාදි ප්‍රකාරයෙන් දන්නා වූ) ප්‍රඥාවක් දන්නා බවක් -පෙ- සම්මා දිට්ඨියක් වේද මෙය සම්පජඤ්ඤයයි කියනු ලැබේ. මේ සම්පජඤ්ඤයෙන් යුක්ත වූයේ -පෙ- සමන්විත වූයේ වේද එහෙයින් **සම්පජානො** යයි කියනු ලැබේ.
**සතිමා** යනු එහි සති කවරේද? යම් සිහි කිරීමක් නැවත නැවත සිහිකිරිමක් -පෙ- සම්මා සතියක් වේද, මෝ තොමෝ **සති** යයි කියනු ලැබේ. මේ සතියෙන් යුක්ත වූයේ -පෙ- සමන්විත වූයේ වේද, එහෙයින් සතිමා යයි කියනු ලැබේ.
**විනෙය්‍ය, ලොකෙ අභිජ්ඣාදොමනස්සං** යනු එහි ලෝකය කවරේද, මේ කයම ලෝක නම් වේ. පස්කඳම ලෝක නමි. මෙතෙමේ ලෝකයයි කියනු ලැබේ. එහි අභිජ්ඣාව කවරීද? යම් රාගයක් බලවත් රාගයක්, අනුනයක් - අනුරෝධයක් - තණ්හාවක් - නන්‍දිරාගයක් - චින්තනයාගේ බලවත් ඇලීමක් වේද, මෝ තොමෝ අභිජ්ඣා නම් වන්නීය. එහි දෝමනස්ස නම් කවරේද? යම් චේතසික වූ නොසැපයක් චේතසික වූ දුකක් වේදනාවක් වේද, මේ දෝමනස්ස යයි කියනු ලැබේ.
මේ දෝමනස්සය ද, (පඤ්චස්කන්ධ නමැති ලෝකයෙහි) විනීත වූවාහු ප්‍රතිවිනීත වූවාහු සංසිඳුවනු ලද්දාහු, වෙසෙසින් සංසිඳුවනු ලද්දාහු නසන ලද්දාහු වෙසෙසින් නසන ලද්දාහු බැහැර කළාහු වෙසෙසින් බැහැර කළාහු, වියලන ලද්දාහු, වෙසෙසින් වියලන ලද්දාහු වියතාන්ත කළාහු වෙත්ද, එහෙයින් **විනෙය්‍ය ලොකෙ අභිජ්ඣා දොමනස්සං** යයි කියනු ලැබේ. මෙසේ මෙම පදයන්ගේ අර්ථය දක්වන ලද්දේ ය. ඒ විභංගයෙහි දැක්වූ අර්ථය සමග මේ අර්ථකථා ක්‍රමය යම්සේ සැසඳේද, එපරිද්දෙන් දතයුතුය. පළමුකොට කායානුපස්සනා සතිපට්ඨානයාගේ අර්ථ වර්ණනා තොමෝ දක්වන ලදී.
දැන්, **වෙදනාසු චිත්තෙ - ධම්මේසු ධම්මානුපස්සී විහරති -පෙ- විනෙය්‍ය ලොක අභිජ්ඣා දොමනස්සං** යන මෙහි **වෙදනාසු වෙදනානුපස්සී** යනාදියෙහි වේදනාදී ශබ්දයන්ගේ නැවත කීමෙහි කායානුපස්සනාවෙහි කී ආකාරයෙන්ම දතයුතුය. **වෙදනාසු වෙදනානුපස්සී චිත්තෙ චිත්තානුපස්සී, ධම්මෙසු ධම්මානුපස්සී** යන මෙහි වනාහි වේදනා යනු ත්‍රිවිධ වේදනායැ. ඔවුහුද ලෞකික වුවාහුම වෙති. චිත්තය ද ලෞකිකය. ධර්මයෝත් එසේමය. ඔවුන්ගේ විස්තර විභාගය නිර්දේශ වාරයෙහි දී ප්‍රකට වන්නේය. හුදෙක් මෙහි වේදනා යම්සේ නැවත නැවත නුවණින් බැලිය යුත්තාහුද, එපරිද්දෙන් නැවත නැවත බලන්නේ **වෙදනානුපස්සී **යයි දතයුතුය. චිත්ත හා ධර්මයන්හිදු මේ ක්‍රමයමැයි, යලි කෙනෙක් වේදනා අනුදර්ශනය කළයුත්තාහුද යත්, පළමුකොට සැප වේදනාව දුක් වශයෙන් ද, දුක් වේදනාව (සල්ලෙතො) උලක් වශයෙන් ද, අදුක්ඛම සුඛ වේදනාව අනාත්ම වශයෙන් ද නැවත නැවත බැලිය යුතුය. වදාළේ මැනො.
(යමෙක් සැප වේදනාව, දුක් වශයෙන් නුවණින් දුටුයේ ද, **දුක්ඛං** දුක් වේදනාව උලක් සෙයින් දුටුයේ ද, සැප දුක් දෙකින් සංසිඳුන ස්වභාව ඇති බැවින් අතිශයින් ශාන්ත වූ නොදුන් නොසැප වූ ඒ මධ්‍යස්ථ වේදනාව අනිත්‍ය වශයෙන් ද දුටුවේද ඒකාන්තයෙන්, සම්‍යක් දර්ශන ඇති ඒ ක්ෂීණාශ්‍රව තෙම ක්ලේශ ව්‍යපසමයෙන් සංසිඳුනේ හැසිරෙන්නේය.)
නැවත මේ සියලු වේදනාවෝ දුක් යයි නැවත නැවත නුවණින් දැක්ක යුත්තාහුය. ඒ එසේමැයි. මෙසේ කියන ලදී, **යං කිඤ්චි වෙදයිතං සබ්බං තං දුක්ඛස්මින්ති වදාමි** (යම්කිසි අරමුණු රසවිඳීම් ලක්‍ෂණ වූ වේදනා සමූහයක් වේද, ඒ සියල්ල දුක් යයි කියමි) යයි නැවතත් සැප වේදනාව දුක් වශයෙන් නැවත නැවත බැලිය යුත්තීය. වදාලේම වෙයි. **සුඛා වෙදනා ඨිතිසුබා විපරිණාම දුක්ඛං** (සැප වේදනාව ප්‍රවෘත්තියේදී සැප එලවන්නීය. විපරිණාමයෙහි දී දුක් වන්නීය) යයි සියල්ල විස්තර කළ යුතුය. නැවතත් අනිත්‍ය ආදි වූ සප්ත අනුපස්සනාවන්ගෙන් නැවත, නැවත බැලිය යුතුයි. සෙස්ස නිර්දේශ වාරයෙහිම ප්‍රකට වන්නේය. චිත්ත, ධර්මයන් අතුරෙහිද පළමුකොට චිත්තය ආරම්මණ අධිපති, සහජාත භූමි කම්ම විපාක කිරියා ආදි වූ නානාත්‍ව භේදයන්ගේ ද අනිත්‍ය ආදි වූ අනුපස්සිනාවන්ගේ ද නිද්දෙස වාරයෙහි ආ සරාග ආදි භේදයන්ගේ ද වශයෙන් නැවත නැවත බැලිය යුතුයි. ධර්මයෝ ස්වලක්‍ෂණ, සාමාන්‍ය ලක්‍ෂණයන්ගේ ද, ශුන්‍යතා ධර්මයාගේ ද අනිත්‍ය ආදී සප්තවිධ අනුපස්සනාවන්ගේ ද නිද්දෙස වාරයෙහි ආ ශාන්ත, අශාන්ත ආදී භේදයන්ගේ ද වශයෙන් නුවණින් නැවත නැවත බැලිය යුත්තාහුය. සෙස්ස කී නයමැයි. තව ද මෙහි යම් යෝගාවචරයෙකුගේ කාය නම් වූ ලෝකයෙහි අභිජ්ඣා, දෝමනස්ස, ඉපදී පහීන වූයේ නම් ඔහුගේ වෙදනා ආදී නම් වූ ලෝකයෙහි ද එම අභිජ්ඣා, දෝමනස්ස, පහීන වූයේම වෙයි. එසේ වූත් නානා පුද්ගලයන්ගේ වශයෙන් ද නානා චිත්තක්‍ෂණික සතිපට්ඨාන භාවනා වශයෙන් ද සියලු තන්හි වදාරණ ලද නොහොත් යම් හෙයකින් එක් තැනෙක්හි ප්‍රහීණ වූයේ සෙසු තන්හිද ප්‍රහීණ වූයේ වේද, එබැවින් ඔහුගේ එක්තැනෙක්හි ප්‍රහාණය දැක්වීම පිණිසද මෙසේ වදාරණ ලදැයි දතයුතුය.
දක්‍ෂ වූ කුලුපොතු තෙම මහත් වු හුණ ගසක් ලැබ, ඝන කලාල සියුම් කලාල කරඬු පෙට්ටි ආදී උපකරණයන් කරනු කැමැත්තේ සරසට පලා එයින් එක එක හුණකඩක් ගෙන පලා ඒ ඒ උපකරණ යම්සේ කරන්නේ ද, එපරිද්දෙන්ම භාග්‍යවතුන් වහන්සේ සතිපට්ඨාන දේශනාවෙන් සත්ත්වයන්ගේ අනේකප්‍රකාර විශේෂ අධිගමයට පැමිණවීම කරනු කැමැත්තාහ. එකම **සම්මා සතිය, චත්තාරො සතිපට්ඨානා කතමෙ චත්තාරො ඉධ භික්ඛවෙ භික්ඛු කායෙ කායානුපස්සී** යනාදි නයින් අරමුණු වශයෙන් සතර පරිද්දෙකින් වෙන්කොට එහි එක එක සතිපට්ඨානය ගෙන විස්තර කරන සේක් **කථඤ්ච භික්ඛවෙ** යනාදි නයින් නිද්දෙස වාරය දේශනා කිරීමට පටන්ගත් සේක.
එම නිද්දේස වාරයෙහි **කථඤ්ච** යනාදිය විස්තර කරනු පිණිස වූ ප්‍රච්ඡාය, විමසීමය. මේ වනාහි මෙහි කෙටි අරුතයි. මහණෙනි, කවර ප්‍රකාරයකින් මහණතෙම කයෙහි කය අනුව බලමින් වාසය කෙරේදැයි සියලු ප්‍රච්ඡාවන්හි විමසීන්හි මේ ක්‍රමයමැයි**. ඉධ භික්ඛවෙ භික්ඛු** මහණෙනි, මේ ශාසනයෙහි මහණතෙම, යම්හෙයකින් මෙහි මේ ඉධ ශබ්දය තෙම සර්වප්‍රකාරයෙන් කායානුපස්සනා නිපදවන්නා වූ පුද්ගලයා හට ඇසුරට ඇති ශාසනය දක්වන්නේ ද, අන් සසුනක එබඳු බව වලකන්නේ ද වෙයි. මෙය වදාළේය. **ඉධෙව භික්ඛවෙ සමණො -පෙ- සුඤ්ඤාපරප්පවාදා සමණෙහි අඤ්ඤෙ** එහෙයින් කියන ලදී. මෙම සසුනෙහි මහණතෙම යයි.
**අරඤ්ඤගතො වා -පෙ- සුඤ්ඤාගාරගතො වා** යන මෙයින් එම යෝගියා හට සතිපට්ඨාන භාවනාවට සුදුසු සෙනසුනක් ගැනීම දැක්වීමයි. යම්හෙයකින් මේ භික්‍ෂුවගේ බොහෝකලක් රූපාදි අරමුණෙහි විසුරුණ සිත කමටහන් මාර්ගයට බැසගැනීම නොකැමති වේද, කුළුගොනෙකු යෙදූ රියක් මෙන් නොමගටම දිවේද, එහෙයින් ගොපලුතෙම කුළුදෙනගේ සියලු කිරි බී වැඩුනු කුළුවස්සා දමනය කරනු කැමැතිව දෙනු කෙරෙන් වෙන්කොට එක්පසෙක මහත් කණුවක් සිටුවා එහි යම්සේ යොතකින් බඳින්නේ ද, එකල එම වසුතෙම ඔබ මොබ පලායන්ට නොහැකිව එම කනුව කරාම එළඹ යම්සේ හිඳින්නේ හෝ හෝ නේ හෝ වේ ද, එපරිද්දෙන්ම මේ මහණ විසින් ද බොහෝ කලක් රූප අරමුණු ආදිය නිසා උපදනා වූ ආශ්වාද නමැති රස පානයෙන් වැඩුනු නොදැමුනු සිත දමනය කරනු කැමැත්තාහු, රූපාරම්මණයෙන් වෙන්කොට ආරණ්‍යකට හෝ රුක්මුලකට හෝ, ශුන්‍යගාරයකට හෝ ඇතුළත්ව සතිපට්ඨාන අරමුණු නමැති කණුවෙහි සිහිය නමැති යොතින් බැන්ද යුතුයැ. මෙසේ එම යෝගිහුගේ සිත ඔබනොබ සැලේ ද, පෙර හෝ අනාදිමත් සසරෙහි හෝ පුරුදු කළ අරමුණු නොලබන්නේ සිහි නමැති පොත බිඳ පලායන්ට අපොහොසත් වූයේ ඒ සතිපට්ඨාන අරමුණෙහි මැ එළඹ හිඳින්නේ ද හෝනේ ද වෙයි. එයින් කීය පුරාණචාර්යවරයෝ :-
(මේ ලෝකයෙහි මිනිස්තෙම, දමනය කරනු කැමති වස්සා කණුවෙහි යම්සේ බඳනේ ද, එපරිද්දෙන් මහණතෙම තමාගේ සිත, සිහියෙන් අරමුණෙහි ස්ථිරකොට බඳින්නේය.)
මෙසේ ඔහුට එම සෙනසුන භාවනාවට අනුරූප වූයේ වෙයි. එහෙයින් කියන ලදී. මේ ඔහුට සතිපට්ඨාන භාවනාවට අනුරූප වූ සෙනසුන් ගැනීම දැක්වීමයි.
තව ද යම්හෙයකින්, කායානුපස්සනාවේ හිස වැනි වූ සියලු බුදුවරයන්ගේ ද, පසේ බුදුවරයන්ගේ ද, බුද්ධශ්‍රාවකයන්ගේ ද, විශේෂ අධිගමයට හා ඉහාත්ම සැපවිහරණයට කරුණු වූ මේ ආනාපානසති කමටහන ස්ත්‍රී-පුරුෂ-හස්ති-අශ්ව ආදීන්ගේ ශබ්දයෙන් ආකූල වූ ග්‍රාමාන්ත සෙනසුන අතනොහැර සම්පාදනය කිරීම පහසු නොවේ. කුමක් හෙයින්ද, ශබ්දය වූ කලී ධ්‍යානයට (කණ්ටක) බාධාවකි. අගාමක වූ අරණ්‍යය මෙයට පහසුය. යෝගාවචර විසින් මෙම කමටහන ගෙන, ආනාපාන සතරවන ධ්‍යානය උපදවා එම ධ්‍යානයට පාදකකොට සංඛාර ධර්මය සම්මර්ශනය කොට අග්‍රඵලය වූ රහත්බවට පැමිණීමට පහසු වේද, එබැවින් එම යෝගියාට සුදුසු වූ සෙනසුන දක්වන්නා වූ බුදුරජාණන් වහන්සේ, **අරඤ්ඤගතොවා** යනාදිය වදාළහ.
භාග්‍යවත්හු (යෝගිහුට) වාස්තු විද්‍යාචාර්යවරයෙකු වැන්නහ. ඒ වාස්තු විද්‍යාචාර්ය තෙම නුවරකට නිසි බිමක් දැක, මනාලෙස පරීක්‍ෂාකොට මෙහි නුවරක් ඉදිකළ මැනවැයි යම්සේ උපදේශ කෙරේද, පහසුවෙන් නුවර නගා නිමිකල්හි රාජකුලයෙන් මහත් සත්කාර ලබා ද, එපරිද්දෙන්ම යෝගාවචරයා හට සුදුසු වූ සෙනසුන පරික්‍ෂාකොට මෙතැන්හි කමටහන් යෙදිය යුතුයයි උපදේශ කෙරෙති. අනතුරුව එහි කමටහන්හි යෙදෙන යෝගාවචරයන් විසින් අනුක්‍රමයෙන් රහත්බව ලැබූ කල්හි ඒකාන්තයෙන් භාග්‍යවත්හු සම්‍යග් සම්බුද්ධහයි මහත් වූ සත්කාර ලබන සේක.
මෙම භික්‍ෂුව වනාහි දිවියකු වැනියයි කියනු ලැබේ. එසේය මහත් වූ දිවිරදෙක් වනයෙහි තෘණ අතරෙහි හෝ වනරොදක හෝ පර්වත ගහණයක හෝ සැඟවී හිඳ, වන-මී-ගෝණ-හූරු ආදී වු මෘගයය, යම්සේ ගනීද, එසේම මෙම යෝගාවචර තෙම අරණ්‍යය ආදියෙහි කමටහන්හි යෙදෙන්නේ පිළිවෙලින් සතර මාර්ගයන්ද සතරඵලයන් ද ගනී. එහෙයින් කීහු පොරාණයෝ,
(දිවි තෙම සැඟවී සිට මෘගයන් සේ අල්ලා ගනිත්ද, එපරිද්දෙන් මේ බුද්ධපුත්‍ර තෙම, සමාධියෙන් යුක්ත වූයේ විදර්ශනාවෙන් යුක්ත වූයේ ආරණ්‍ය සෙනසුනකට පිවිස උත්තම වූ ශ්‍රමණඵලය ග්‍රහණය කෙරෙයි.)
එහෙයින් ඔහුට භාවනා උත්සහ නමැති ජවයට යෝග්‍ය භූමියක් වූ වන සෙනසුන දක්වන භාග්‍යවතුන් වහන්සේ **අරඤ්ඤගතොවා** යනාදිය වදාළ සේක. මෙයින් මත්තෙහි මේ ආනාපානසති පරිච්ඡේදයෙහි කිවයුතු යමක් වන්නේ ද එය විසුද්ධි මාර්ගයෙහි කියන ලද්දේමය.
**දීඝං වා අස්ස සන්තො දීසං අස්සසාමීති පජානාති -පෙ- පස්සම්භයං කායසංඛාරං පස්සසිස්සාමීති සික්ඛති,** යනුවෙන් මෙසේ වදාළ මේ අස්සාස - පස්සාසයන්ගේ වශයෙන් හික්මෙන්නා වූ ඔහුට අස්සාස - පස්සාස නිමිත්තෙහි සතර ධ්‍යානයෝ උපදිත්. හෙතෙම ධ්‍යානයෙන් නැගී සිට අස්සාස-පස්සාසයන් හෝ ඣාන අංගයන් හෝ පරිග්‍රහණ කරයි. ඔවුන් දෙදෙනා අතුරෙහි අස්සාස පස්සාස කම්මික තෙම අස්සාස පස්සාසයෝ කුමක් ඇසුරු කළාහුද, හදවත ඇසුරු කළාහුය. හදවත නම් කරජකායැයි (=මව්පියන් නිසා හටගත්) කරජ කායනම් සතරමහා භූතයන් හා උපාදාය රූපදැයි මෙසේ රූපය පරිග්‍රහණය කරයි. අනතුරුව එම අස්සාස-පස්සාස අරමුණෙහි ඵස්සපංචම ධර්මයන් (වෙදනා-සඤ්ඤා-සංඛාර-විඤ්ඤාණ) නාමයයි. මෙසේ නාමරූප මෙනෙහිකොට නාමරූපයන්ගේ ප්‍රත්‍ය සොයන්නේ අවිජ්ජා ආදි වූ පටිචව සමුප්පාදය දැක එම නාම-රූප, පටිච්ච සමුප්පාද, පටිච්ච සමුප්පන්න ධර්ම මාත්‍රයක්මැයි අන්‍ය වූ සත්ත්වයෙක් හෝ පුද්ගලයෙක් හෝ නැතැයි තරණය කළ සැක ඇත්තේ පච්චය සහිත නාමරූපයෙහි අනිත්‍ය ආදී ත්‍රිලක්‍ෂණයට නගා විදර්ශනා වඩන්නේ මගඵල පිළිවෙලින් රහත් බවට පැමිණෙයි. මේ එක් භික්‍ෂු කෙනෙකුගේ රහත්බව තෙක් නිවන්මගයි.
ඣානකම්මික තෙම මෙම ධ්‍යාන අංගයෝ කුමක් ඇසුරු කළාහුද? හදවත ඇසුරු කළාහුය. හදවත නම් කරජකායයි. ධ්‍යානංගයෝ නාමයෝය. කරජ කාය රූපයයි නාම-රූපය නිශ්චයකොට එම නාමරූපයාගේ ප්‍රත්‍යය සොයන්නේ අවිජ්ජා ආදී වූ ප්‍රත්‍යාකාරය දැක, මේ නාමය හා රූපය පටිච්ච සමුප්පාද-පටිච්ච සමුප්පන්න ධර්ම මාත්‍රයකැයි අන්‍ය වූ සත්ත්වයෙක් හෝ පුද්ගලයෙක් හෝ නැතැයි වෙසෙසින් දුරුකළ සැක ඇත්තේ ප්‍රත්‍යය සහිත වූ නාමරූපයෙහි ත්‍රිලක්‍ෂණයට නගා විදර්ශනා වඩා අනුක්‍රමයෙන් රහත් බවට පැමිණෙයි. මේ එක භික්‍ෂුවකගේ රහත්බව තෙක් නිවන් මගයි.
**ඉති අජ්ඣත්තං වා** මෙසේ තමාගේ හෝ අස්සාස පස්සාස කයෙහි කායානුපස්සනා භාවනාව සිහිකරමින් වාසය කරන්නේය. **බහිද්ධා වා **අන්‍යයාගේ හෝ අස්සා පස්සාය කයෙහි, **අජ්ඣත්ත බහිද්ධා වා** කලෙක තමාගේ ද කලෙක මෙරමාගේ ද, අස්සාස පස්සාස කයෙහි, මේ පදයෙන් එම යෝගාවචරයාගේ ප්‍රගුණ වූ කමටහන හැර ඔබ මොබ හැසිරෙන කාලය කියන ලද්දේ වෙයි. එකම වර මේ දෙකම නො ලැබෙයි.
**සමුදය ධම්මානු පස්සීවා**, කඹුරාගේ භස්ත්‍රාවද කඹුරු සමෙහි නලයද ඒ පිණිස වූ උත්සාහයද, නිසා යම්සේ වාතය ඔබිනොබ හැසිරේ ද, එසේ භික්‍ෂුවගේ කරජ කායද, නාසාපුටය ද සිතද නිසා අස්සාස පස්සාසකාය ඔබිනොබ හැසිරෙයි. කායාදි ධර්මයෝ සමුදය නමි. ඒ ධර්මයන් බලන්නේ, **සමුදය ධම්මානුපස්සී වා කායස්මිං විහරති** යයි කියනු ලැබේ. **වයධම්මානුපස්සී වා** කඹුරු සම ඉවතලූ කල කඹුරුසමෙහි නලය බිඳුනු කල ඒ පිණිස වූ ව්‍යායාමයද නැතිකල්හි ඒ වාතය යම්සේ නො පවතීද, එසේම කයබුන් කල නැහැසිදුර නැසුන කල සිත නිරුද්ධ වූ කල යම්හෙයකින් අස්සාස පස්සාස කය නො පවතීද එහෙයින් කායාදීන්ගේ නිරෝධයෙන් අස්සාස පස්සාසයන්ගේ නිරෝධය වෙයි. මෙසේ බලන්නේ **වයධම්මානු පස්සී කායස්මිං විහරති** යයි කියනු ලැබේ. **සමුදය වය ධම්මානු පස්සී **කලෙක උපතද, කලෙක විපතද නැවත නැවත බලන්නේ, **අත්‍ථි කායොති වා පනස්ස** (අස්සාස-පස්සාස) කය නම් ඇත යයි ද, සත්ත්වයෙක් නැති, පුද්ගලයෙක් නැති ස්ත්‍රියක් නැති පුරුෂයෙක් නැති ආත්මයෙක් නැති ආත්මනීය නොවේ. මම නොවෙමි, මගේ නොවේ, කිසිවෙක් නොවේ, කිසිවෙකුගේ නොවේ යයි, මෙසේ මහණහට සිහිය එළඹ සිටියේ වෙයි.
**යාවදෙව** යන මේ පදය ප්‍රයෝජනය පරිච්ඡෙදයාගේ වෙන්කිරීම වෙයි. මේ කියන ලද වෙයි. ඕ යම් සිහියක් තොමෝ එළම සිටියා වේද, ඕ තොමෝ අනිකක් පිණිස නොවේ වැලි කුමක් පිණිසද යත්, **යාවදෙව ඤාණමත්තාය** ඔබිනොබ, මතුමත්තෙහි ඥාන ප්‍රමාණය පිණිස ද, සති ප්‍රමාණය පිණිසද වෙයි. සතිසම්පජඤ්ඤයන්ගේ වැඩීම පිණිසය යන අර්ථයි. **අනිස්සිතො ච විහරති** තණ්හා ඇසුර, දිට්ඨි ඇසුර යන මොවුන්ගේ වශයෙන් ඇසුරක් නැත්තේම වාසය කරයි.
**න ච කිඤ්චි ලොකෙ උපාදියති** ලෝකයෙහි කිසියම් රූපයක් හෝ -පෙ- විඤ්ඤාණයක් හෝ මේ මගේ ආත්මය හෝ ආත්මයට අයත් දෙයක් හෝ යයි නොගනී. **එවම්පි** මතු අර්ථය සඳහා සම්පිණ්ඩනාර්ථයෙහි ‘පි’ කාරයයි තවද මේ පදයෙන් භාග්‍යවතුන් වහන්සේ ආනාපාන පර්ව දේශනාව නිමවා දැක්වූ සේක.
ඒ ආනාපාන පර්වයෙහි අස්සාස පස්සාස පරිග්ගාහික (යෙදුන) **සතිය දුක්ඛ සත්‍ය** නම් වේ. එම සතිය උපදවන්නා වූ **පූර්ව තණ්හා තොමෝ සමුදය සත්‍ය** වේ. ඒ දෙදෙනාගේ නොපැවැත්ම **නිරෝධ** සත්‍ය වේ. දුක දැනගන්නා වූ සමුදය දුරුකරන්නා වූ නිරෝධය අරමුණු කරන්නා වූ **ආර්ය මාර්ගය** තෙම මාර්ග සත්‍ය වේ. මෙසේ චතුරාර්ය සත්‍ය වශයෙන් උත්සාහකොට නිවනට පැමිණේ යයි අස්සාස පස්සාස භාවනාවෙහි යෙදුන එක් මහණෙක් හට රහත් බව තෙක් නිවන් වේ යනුයි.
මෙසේ අස්සාස, පස්සාස වශයෙන් කායානුපස්සනාව විභාගකොට මේ වනවිට ඉරියාපථ වශයෙන් විභාග කිරීම පිණිස **පුන චපරං** යනාදිය වදාළහ. බලු, කැනහිල් ආදීහු යන්නාහු ඒකාන්තයෙන් අපි යමු යයි දනිති. එතකුදු වුවත් මෙම ඉරියාපථ දේශනාව මෙබඳු වූ දැනීමක් සඳහා නොවදාරණ ලදී. මෙබඳු දැනීම වූ කලී සත්ත්ව දෘෂ්ටිය නො හරියි. **ආත්ම** සංඥාව නො නසයි. එය, කර්මස්ථානය හෝ සතිපට්ඨාන භාවනාව නොවෙයි. නමුත් මේ භික්‍ෂුවගේ දැනීම වූ කලී සත්ත්ව දෘෂ්ටිය හැරදමයි. ආත්ම සංඥාව නසයි. කර්මස්ථානය හා සතිපට්ඨාන භාවනාවද වෙයි. මෙම (ගමන) වනාහි, කවරෙක් වේ ද? කවරෙකුගේ ගමනක් ද, කුමන කාරණයකින් යේ දැයි මෙවන් දැනුමක් සඳහා වදාරණ ලදී. සිටීම් ආදියෙහිද මේ ක්‍රමයමැයි.
එහි කවරෙක් යේද, යන මෙහි කිසි සත්ත්වයෙක් හෝ පුද්ගලයෙක් හෝ නො යෙයි. කවරෙකුගේ ගමනක්ද යන්න මෙහි කිසි සත්ත්වයෙකුගේ හෝ පුද්ගලයෙකු හෝ ගමනක් නො වෙයි. කුමන කරුණකින් යේ ද යන මෙහි චිත්ත ක්‍රියා වායෝ ධාතුගේ පැතිරීමෙන් යෙයි. එහෙයින් මෙම මහණ මෙසේ දැනගනී. ‘යන්නෙමියි සිතක් උපදී ද, ඒ සිත වායෝ ධාතුව විසින් උපදවනු ලබයි. වායෝධාතුව ගමන් කරන්නා වූ ආකාරය කාය විඥප්තිය විසින් උපදවනු ලබයි. චිත්තකිරිය වායෝ ධාතුහුගේ පැතිරීමෙන් සකල ශරීරයාගේ ඉදිරියට එලවීම ගමන යයි කියනු ලැබේ.
**සිටීම** යනුවෙන් සිතක් උපදී, එය වායෝ ධාතුව විසින් උපදවනු ලබයි. වායෝ ධාතුව විඥප්තිය විසින් උපදවනු ලබයි. චිත්ත-කිරිය-වායො ධාතූන්ගේ පැතිරීමේ හේතුවෙන් සකල ශරීරයාගේ කෙළවර පටන් ඔසවන ලද බව සිටීම යයි කියනු ලැබේ.
**හිඳිමියි** යනුවෙන් සිතක් උපදීද, එම සිත වායෝ ධාතුව විසින් උපදවනු ලබයි. වායො ධාතුව කාය විඥප්තිය විසින් උපදවනු ලබයි. චිත්ත-කිරිය-වායෝ ධාතුහුගේ පැතිරීමෙන් යට සිරුරේ හැකිළීම හා උඩ සිරුරේ ඔසවන ලද බව හිඳීම යයි කියනු ලැබේ.
**නිදමියි** යනුවෙන් සිතක් උපදිද, ඒ සිත ක්‍රියා වායෝ ධාතුව විසින් උපදවනු ලබයි. එම වායෝ ධාතුව කාය විඥප්තිය විසින් උපදවනු ලබයි. චිත්ත-කිරිය-වායෝ ධාතුන්ගේ පැතිරීම හේතුකොට ගෙන සකල ශරීරයාගේ සරසට දිගුකිරිම සයනය යයි කියනු ලැබේ.
මෙසේ දැනගන්නා වූ ඔහුට මෙබඳු සිතක් පහළ වෙයි. ‘සත්තව තෙම සිටියි යයි කියනු ලැබේ. කිසි සත්ත්වයෙක් යන්නේ හෝ සිටියේ හෝ නැති අනිකක් ඇති, ගැල යයි, ගැල සිටියි යයි යම්සේ කියනු ලැබේ ද, යන්නා වූ සිටින්නා වූ ගැලක් නම් නැත්තේ ද, එසේ වුවත් ගොනුන් සතර දෙනෙකු යෙදූ දක්‍ෂ වූ රියදුරෙකු පදවන කල්හි ගැල යයි ගැල සිටියි යයි, යම්කිසි ව්‍යවහාර මාත්‍රයක් වේද, එපරිද්දෙන්ම ගමන් නොකරන අරුතින් කය ගැලක් මෙනි, චිත්තජ වායෝ ධාතුව ගොනු මෙනි. සිත රියදුරා මෙනි. යෙමියි, සිටිමියි සිත උපන් කල්හි වායො ධාතුව කාය විඥප්තිය උපදවමින්, උපදී. වායෝ ධාතුහුගේ පැතිරීම හේතුකොට ගෙන, ගමනාදිය පවතිත් එහෙයින් සත්ත්වතෙම යෙයි සත්ත්ව තෙම සිටි මම යමි, මම සිටිමි යනු ව්‍යවහාර මාත්‍රයක්ම වේ. එයින් කීහ -
(පවන වේගයෙන් නැව ද, දුනුදිය වේගයෙන් හීය ද, යම්සේ යේද, එපරිද්දෙන් වාතයෙන් පහලා වූ මේ කය යයි,
යොදන ලද මේ ශරීර නමැති යන්ත්‍රය යන්ත්‍ර සුත්‍රයාගේ වශයෙන් මෙන් චිත්ත සූත්‍රයාගේ වශයෙන් යෙයි. සිටී. හිඳී.
මේ ලෝකයෙහි, යම් සත්ත්වයෙක් තෙම හේතුප්‍රත්‍යයෝ හැර තමාගේ ආනුභාවයෙන්, සිටින්නේ හෝ යන්නේ හෝ වේද, ඒ සත්ත්ව තෙම කිනම් වේද, එබඳු සත්ත්වයෙක් නැත යන අර්ථයි.)
එහෙයින් මෙසේ හේතුප්‍රත්‍යයන්ගේ වශයෙන් ම පවත්නා වූ ගමන ආදිය සලකන්නා වූ මේ යෝගාවචර තෙම **ගචඡන්තො වා ගච්ඡාමීති පජානාති, ඨි තො වා නිසින්නො වා සයානොවා සයානොම්හීති පජානාති** යනුවෙන් යන්නේ හෝ යන්නෙමී දැනගනී. සිටියේ හෝ සිටියේ වෙමියි දැනගනී. හුන්නේ හෝ හුන්නේ වෙමියි දැනගනියි. නිදන්නේ හෝ නිදන්නේ වෙමියි දැනගනී යයි දතයුතුය.
**යථා යථා වා පනස්ස කායො පණිහිතො හොති තථා තථා නං පජානාති** යන මේ වචනය සර්වසංගාහික වචනයකි. මෙසේ කියන ලද වෙයි. යම් ආකාරයකින් හෝ ඔහුගේ කය සිටියේ වේද, ඒ ඒ ආකාරයෙන් එය දැන ගනී. ගමනාකාරයෙන් සිටියේ යන්නේ යයි දැනගනියි. සිටීම-හිඳීම-නිදීම යන ආකාරයන්ගෙන් සිටියේ, සිටින්නේ යයිද හිඳගත්තේ යයි ද) නිදන්නේ යයි ද දැනගනී.
**ඉති අජ්ඣත්තං** මෙසේ තමාගේ හෝ සතර ඉරියව් පරිග්‍රහණයෙන් ඉරියාපථ කයෙහි, කායානුපස්සනා භාවනාවෙහි යෙදුනේ වාසය කරයි. **බහිද්ධා වා,** අනුන්ගේ හෝ සතර ඉරියව් පරිග්‍රහණයෙන්, **අජ්ඣත්ත බහිද්ධා වා** කලෙක තමාගේ ද, කලෙක අන්‍යයාගේ ද සතර ඉරියව් පරිග්‍රහණයෙන් කයෙහි කය අනුව බලමින් වාසය කෙරෙයි.
**සමුදය ධම්මානු පස්සී** යන ආදී තන්හි අවිජ්ජාව ඇතිකල්හි රූප ඇතිවේයයි ආදි ක්‍රමයෙන් පස් ආකාරයකින් රූපස්කන්ධයාගේ ඇතිවීමද, නැතිවීමද, ගෙනහැර දැක්විය යුතුය. එය එසේමැයි. ඒ සඳහා මෙහි **සමුදය ධම්මානුපස්සී** යන ආදිය කියන ලද්දේය. **අත්‍ථි කායොති වා පනස්ස** යන ආදිය කී නයමැයි,
මෙහිදු සතර ඉරියව් පිළිගන්න. සිහිය දුක්ඛ සත්‍ය වේ. එම සිහිය උපදවන පුර්ව තණ්හාව සමුදය සත්‍ය වේ. එම දෙවැදෑරුම් සිහියේ නොපැවැත්ම නිරෝධ සත්‍ය නම් වේ. දුක දැනගන්නා වූ සමුදය දුරුකරන්නා වූ නිරෝධය අරමුණු කරන්නා වූ ආර්ය මාර්ගය මාර්ග සත්‍ය නම් වේ. මෙසේ චතුස්සත්‍ය වශයෙන් උත්සාහකොට නිවනට පැමිණේ යයි මෙම සතර ඉරියාපථ පරිග්ගාහ වූ භික්‍ෂුවට රහත්බව තෙක් නිවන්දොර වේයයි දතයුතුයැ.
මෙසේ ඉරියාපථ වශයෙන් කායානුපස්සනාව විභාගකොට දක්වා දැන් චතු සම්පජඤ්ඤ වශයෙන් විභාග කරන්ට **පුන චපරං** යනාදිය වදාළහ. **අභිකන්තෙ, පටිකන්තෙ **යන මෙහි, ‘ගමන’ අභිකන්ත යයි කියනු ලැබේ. නැවත්ම පටික්කන්ත යයි කියනු ලැබේ. ඒ දෙකම සතර ඉරියාපථවල ලැබේ. පළමුකොට ගමනෙහි ඉදිරියට කය අභිමුඛ කොට එලවන්නේ **අභික්කමති** නම් වේ. පෙරළා නවත්නේ **පටික්කමති** නම් වේ.
සිටීමෙහිද, සිටියේම කය ඉදිරියට නමන්නේ අභික්කමනය කෙරෙයි නම් වේ. පිටිපසට නමන්නේ පටික්කමනය කෙරෙයි. හිඳීමෙහි හුන්නේ ම ආසනයාගේ පූර්ව අවයවයට අභිමුඛව නික්මෙන්නේ අභික්කමනය කරන්නේ නම් වෙයි. පසු අවයවය පෙදෙසට ප්‍රතිමුඛව හැසිරෙන්නේ පටික්කමනය කරන්නේ නම් වේ. හිඳීමෙහි ද මේ ක්‍රමයමැයි.
**සම්පජානකාරි හොති** යනු නුවණින් යුතුව සියලු කටයුතු කරනසුලු වූයේ නැතහොත් මනා නුවණින් යුතුව ඔහු විසින්ම කරණ සුලු වූයේ වෙයි. ඉදිරියට යාම ආදියෙහිදී හෙතෙම නුවණින් දැන කරන්නේමය. කිසි තැනෙක්හිදු සම්පජඤ්ඤය විරහිත වුයේ නොවෙයි.
එහි **සාත්‍ථක සම්පජඤ්ඤාය, සප්පාය සම්පජඤ්ඤාය, ගෝචර සම්පජඤ්ඤාය අසම්මොහ සම්පජඤ්ඤාය** යයි සම්පජඤ්ඤාය චතුර්විධ වෙයි. එම චතුර්විධ සම්පජඤ්ඤයන් අතුරෙහි, ඉදිරියට යාමෙහි සිත උපන් කල්හි, චිත්තයාගේ වශයෙන්ම නොගොස් කම මෙහි ගමන හේතුවෙන් මට වැඩක් වේද? නැද්ද? යනුවෙන් අර්ථ, අනර්ථ විමසා අර්ථ පරිග්ගහණය **සාත්‍ථක සම්පජඤ්ඤ** නම් වේ. එහි අර්ථ නම්, චෙතිය දැකීම්, බෝධි දැකීම්, සංඝයා දැකීම්, අශුභ දැකීම් ආදී වශයෙන් ධර්ම වශයෙන් වැඩීමයි. යම්හෙයකින් චෙතිය දැකම බුදුරදුන් අරමුණුකොට උපදනා වූ ද සංඝ දර්ශනයෙන් සංඝයා අරමුණුකොට උපදනා වූ ද ප්‍රීතිය උපදවා එම ප්‍රීතියම ක්‍ෂය වශයෙන් මෙනෙහි කරන්නේ රහත් බවට පැමිණේ ද, තෙරුන් දැක ඔවුන්ගේ අවවාදයෙහි පිහිටා ද අශුභයක් දැක එම අශුභ අරමුණෙහි ප්‍රථම ධ්‍යානය උපදවා ද, ඒ ධ්‍යානයම ක්‍ෂය වශයෙන් මෙනෙහි කරන්නේ රහත්බව පැමිණේ ද, එහෙයින් මෙම චෙතිය ආදීන්ගේ දර්ශනය සාර්ථක වෙයි. (වැඩ සහිත වෙයි.) තව ද ආමිෂයාගේ වශයෙන් වැඩීමද අර්ථමැයි. එම ආමිෂය ඇසුරුකොට බ්‍රහ්මචර්යාවට අනුග්‍රහ පිණිස පිළිපන් බැවින් යයි **කිසිවෙක්** (කෙචි) කියති.
ඒ ගමනෙහි පහසු අපහසුකම් සලකා පහසුව සියලු ආකාරයෙන් ගැනීම **සප්පාය සම්පජඤ්ඤ** නම් වේ. ඒ කෙසේ ද යත්, චේතිය දැකීම නිරවශේෂයෙන්ම සාර්ථකයැ. එසේවුවත්, චේතියට මහත් පූජා කරන කල්හි, දස දොලොස් යොදුනක් අතර, පිරිස ඉදින් රැස්වන්නී නම් ස්වකීය සම්පත්තියට සුදුසු පරිදි ස්ත්‍රීහු ද පුරුෂයෝ ද අබරණ ලා සැරසුනාහු, චිත්‍ර කර්මයක රූප මෙන් හැසිරෙති. එම පිරිස් අතුරෙහි ද ඒ මහණ හට ඉෂ්ට වූ අරමුණෙහි ලෝභයක් අනිෂ්ට වූ අරමුණෙහි කෝපයත් නොසමව බැලීමෙන් මෝහයත් උපදීනම් කාය සංසර්ග ආපත්තියට පැමිණේ නම්, ජීවිත බ්‍රහ්මචරියාවන්ට හෝ අනතුරු වේනම් මෙබඳුම චෙතියස්ථානය නොසැප වෙයි. කියන ලද ආකාර වූ අනතුරු නොමැති නම්, සැප වෙයි. සංස දර්ශනයද අරුත් සහිතය. එසේ වුවත් ඇතුල්ගම මිනිස්සු මහමඩු තනවා තයම් රැය ධර්මශ්‍රවණය කරවන කල්හි, කලින් කී ආකාරයෙන් ම ජනයාගේ රැස්වීම ද අනතුරු ඇති කල්හි සැප වෙයි. මහපිරිස් පිරිවැරූ තෙරුන්ගේ දර්ශනයෙහි ද මෙම නයයි.
අශුභ දර්ශනය ද අරුත් සහිතය. එම අර්ථය දැක්වීම සඳහා කථා වස්තුවක් ද වේ.
එක් තරුණ වහන්දැ නමක්, හෙරණ පැවිද්දෙකු ගෙන දැහැටි දඬු පිණිස ගියේය. සාමණේර නම මගින් ඉවත්ව ඉදිරියට යන්නේ අශුභ නිමිත්ත දැක, පළමුවන ධ්‍යානය උපදවා එම ධ්‍යානයට පාදකකොට සංස්කාර ධර්මයන් මෙනෙහි කරන්නේ තුන්ඵලයන් ප්‍රත්‍යක්‍ෂ කොට මතුමග පිණිස කමටහන් ගෙන සිටියේය.
තරුණ භික්‍ෂුතෙම ඔහු නොදැක සාමණේරයයි හඬ ගෑය. හෙතෙම මා පැවිදි වූ තැන් සිට භික්‍ෂුවක් සමග දෙවරෙක කථාවක් නම් නොකළ විරීය. එහෙයින් අන්දවසක මතු විශේෂය (රහත්ඵලය) උපදවන්නෙමියි සිතා, කිම වහන්ස, යයි පිළිතුරු දින. නැවත එවයි කියන ලද්දේ, එක් නයින්ම අවුත්, ස්වාමීනි, පළමුකොට මේ මගින් ගොස්, මා සිටි පෙදෙසෙහි මොහොතක් පෙරදිගට අභිමුඛව සිට බැලුව මැනවැයි කීය. ඒ තරුණ භික්‍ෂූන් වහන්සේ එසේ කොට ඒ හෙරණුන්දෑ පැමිණි විශේෂයටම පැමිණියහ. මෙසේ එකම අශුභය, දෙදෙනාටම වැඩ පිණිස විය. අනිකෙකුදු ඇත. මෙසේ සාර්ථක වූ මේ අශුභය පුරුෂයා හට මාගම අශුභය නොසැප වෙයි. මාගමටද පුරුෂ අශුභය නොසැප වෙයි. සභාග වූයේම සැප වෙයි. මෙසේ සත්ප්‍රාය පරිග්‍රහණය **සප්පාය සම්පජඤ්ඤ** නම් වේ.
නැවත මෙසේ නොඅඩුකොට ගත් සමර්ථ සප්පාය ඇත්තහුගේ අටතිස් කමටහන් අතුරෙන් තමාගේ සිතට රුචි වූ කම්මට්ඨාන නම් වූ ගොචරයක් ඉගෙන භික්‍ෂාචාර ගෝචරයෙහි එම කම්මට්ඨාන ගෝචරයම ගෙනම යාම ගෝචර සම්පජඤ්ඤ නම් වේ.
එම ගෝචර සම්පජඤ්ඤය ප්‍රකට කිරීම පිණිස මේ වස්තුව චතුස්කය දතයුතුයැ.
මේ ශාසනයෙහි එක් භික්‍ෂුවක් කම්මට්ඨානය ගෙන යයි, පෙරලා නොගෙනෙයි.
කෙනෙක් නොගෙන යයි නැවත ගෙන එයි.
කෙනෙක් නොම ගෙනයයි පෙරලාත් නොගෙන එයි.
කෙනෙක් ගෙන යන්නේත් පෙරලා ගෙන එන්නේත් වෙයි.
මෙම මහණුන් සතරදෙනා අතුරෙහි යම් මහණ කෙනෙක් දහවල් සක්මනින් හා හිඳීමෙන් නීවරණ ධර්මයන් කෙරෙන් සිත පිරිසිදුකොට, එපරිද්දෙන් රාත්‍රී පෙරයම සිත පිරිසිදු කොට මැදියම සයනය කොට පසුයමද හිඳීමෙන් හා සක්මනින් කල්යවා උදෑසනම සෑමලු බෝමලුවත් කොට බෝරුකට දිය ඉස, විය යුතු, පරිභෝග කළයුතු පැන් එලවා තබා ආචාර්ය උපාධ්‍යාය වත් ආදි වූ සියලු කඳුවත් සමාදන්ව හැසිරේද, හෙතෙම සිරුර පිරියම්කොට සෙනස්නට පැමිණ දෙතුන් පලගෙක්හි සිරුර උණුසුම්කොට කමටහන්හි යෙදී පිඬුසිඟන වෙලාවෙහි නැගිට කම්මට්ඨානයෙන් යුතුවම පාසිවුරු ගෙන, සෙනසුනෙන් නික්ම කම්මට්ඨානයෙන් යුතුවම පාසිවුරුගෙන, සෙනසුනෙන් නික්ම කම්මට්ඨානය මෙනෙහි කරමින් සෑමලුවට ගොස් ඉදින් මෙනෙහි කරන ලද්දේ බුද්ධානුස්සති කම්මට්ඨානය නම් එය නොහැරම සෑමලුවට පිවිසෙයි. ඉදින් අන්‍ය කම්මට්ඨානයක් වීනම් හින මුල සිට අතින් ගත් භාණ්ඩයක් මෙන් එම කම්මට්ඨානය තබා බුද්ධාරම්මණ ප්‍රීතිය උපදවාගෙන සෑමලුවට නැගී ඉදින් මහත් වූ සෑයක් වීනම් තුන්වරක් පැදකුණු කොට සතර තැනෙක්හි සිට වැන්ද යුතුය. කුඩා සෑයක් වීනම් එසේම තුන්වරක් පැදකුණු කොට අටතැනෙක්හි සිට වැන්ද යුතුය. සෑය වැඳ බෝමලුවට පැමිණියහු විසින් ද භාග්‍යවත් බුදුන් හමුවෙහි මෙන් පහත් පැවතුම් ඇති ආකාරය දක්වා බෝරදුන් වැන්ද යුත්තේය. මෙසේ චෛත්‍යයද බෝධියද වැඳ, තැන්පත් කළ තැනකට ගොස් තැන්පත් කළ භාණ්ඩයක් අතින් ගන්නෙකු මෙන් බහා තැබූ කම්මට්ඨානය ගෙන ගම සමීපයෙහි කම්මට්ඨානයෙන් යුතුවම සිවුරු පොරවා ගමට පිඬු පිණිස පිවිසෙයි.
ඉක්බිති මිනිස්සු එම භික්‍ෂුව දැක අපගේ ආර්යයන් වහන්සේ වැඩියහයි පෙරගමන් කොට පාත්‍රය ගෙන ආසන ශාලාවෙහි හෝ ගෙහි හෝ වඩා හිඳුවා කැඳ පිළිගන්වා, යම්තාක් බත්කිස නිමවේද, ඒතාක් (සිට) පා සෝදා තෙල් ගල්වා අභිමුඛයෙහි හිඳ ප්‍රශ්න හෝ විචාරණ බණ අසනු කැමැත්තාහු හෝ වෙති. ඉදින් කථා නොකරවත් නම් ජනයාට සංග්‍රහ පිණිස ධර්ම කථාව නම් කළයුත්තීම යයි අට්ඨකථාචාර්යවරයෝ කියති. යම්හෙයකින් කර්මස්ථානයෙන් තොර වූ ධර්ම කථාවක් නම් නැද්ද, එහෙයින් කර්මස්ථාන ශීර්ෂයෙන්ම බණ කියා කර්මස්ථාන ශීර්ෂයෙන්ම ආහාර වළඳා අනුමෝදනාකොට නවතනු ලබන්නා වූ මිනිසුන් විසින් අනුගත වූයේම ගමින් නික්ම එහි එම මිනිසුන් නවතා මගට බසී. ඉක්බිති කලින්ම නික්ම පිටගම්හි කළ බත්කිස ඇති හෙරණුන් හා තරුණ භික්‍ෂූන් ඔහු දැක පෙරගමන් කොට, ඔහුගේ පාසිවුරු ගනිත්.
පෞරාණික භික්‍ෂූහු අපගේ උපාධ්‍යායයෝය, ආචාර්යයෝ යයි මුහුණ නොබලා වත් කෙරෙති. පැමිණි පිරිසෙන්ම එය කෙරෙති. ඒ සාමණේර තරුණ භික්‍ෂූහු ඔහු මෙසේ විචාරත්. ස්වාමීනි, මේ මිනිස්සු නුඹවහන්සේගේ කිම මව්විසින් සම්බන්ධ ද, පියපසින් සම්බන්ධ ද, කුමක් දැක මෙසේ විචාරවුද, නුඹවහන්සේ කෙරෙහි මේ මිනිසුන්ගේ ආදර බුහුමන් දැක, විචාරමු. ඇවැත්නි, යමක් මව්පිය විසිනුදු දුෂ්කර ද, එය මේ මිනිස්සු අපට කෙරෙති. අපගේ පාසිවුරුද මොවුන් සතුමය. මොවුන්ගේ ආනුභාවයෙන් භය අවස්ථාවෙහි භයක් නොම දකිමු. ක්‍ෂුධා අවස්ථාවෙහි ක්‍ෂුධාවක් නොම දනිමු. අපට උපකාරි වූ මෙබඳු මිනිස්සු නම් නැතැයි ඔවුන්ගේ ගුණ කියමින් යයි. **මේ මහණ තෙම කම්මට්ඨානය ගෙනයන්නේ පෙරලා නොගෙනේ යයි කියනු ලැබේ.**
පළමුකොට කියනලද වත්පිළිවෙත් කරන්නා වූ යමෙකුගේ, කර්මජ තේජෝ ධාතුව දැල්වේ ද, උපාදාන රහිතය හැරදමා උපාදාන සහිතය ගනී ද, සිරුරෙන් සෝදිය ගලත් ද, කම්මට්ඨානය වීථියට නොනගී ද, හෙතෙම උදෑසනම පාසිවුරු ගෙන, වහා චෙතිය වැඳ, ගව සමූහයා නික්මෙන වේලාවෙහිම ගමට කැඳ සිගීම පිණිස පිවිස කැඳත් ලැබ, ආසන ශාලාවට ගෙනගොස් පානය කරයි. දෙතුන් වරක් ගිලි පමණින්ම ඔහුගේ කර්මජ තේජෝධාතුව උපාදින්නකය හැරදමා අනුපාදින්නකය ගනී. දිය කළ සියයකින් නෑ එකකු මෙන් තේජෝ ධාතු පරිදාහය නිවීමට පැමිණ, කම්මට්ඨාන ශීර්ෂයෙන්ම කැඳ වළඳා පය ද, මුව ද සෝදා ඇතුළු බත කමටහන්ම මෙනෙහිකොට සෙසු තැනෙක්හි පිඬුපිණිස හැසිර කම්මට්ඨාන ශීර්ෂයෙන්ම ආහාර වළඳා එතැන් පටන් පිළිවෙලින් වැටහෙන්නා වූ කම්මට්ඨානය ගෙනම එයි. **මේ මහණතෙම කම්මට්ඨානය නොගෙන යයි. පෙරලා ගෙන ඒ යයි කියනු ලැබේ.** මෙබඳු භික්‍ෂූහු කැඳ වළඳා විදර්ශනා වඩා රහත් බවට පැමිණියාහු නම් සංඛ්‍යාපථය ඉක්ම සිටියාහුය. **සීහල ද්වීපයෙහිම ඒ ඒ ගම්වල ආසන ශාලාවෙහි යම් තැනෙක්හි කැඳ වළඳා රහත් බවට පැමිණි භික්‍ෂූහු නැද්ද, එබඳු ආසනයක් නැත්තේමය.**
යම් මහණ කෙනෙක් ප්‍රමාදව හැසිරෙන සුලු වූයේ වේද, බහාතබන ලද වීර්ය ඇත්තේ, සියලු මන්බිඳ පංචවිධ චිත්ත විනිබද්ධ (=පංච නීවරණ) කෙලෙසුන්ගෙන් බඳනා ලද්දා වූ සිත් ඇතිව, වාසය කරන්නේ, කම්මට්ඨානයක් නම් ඇතැයි කියාත් හැඟීමක් නොකොට ගමට පිඬු පිණිස පිවිස නොසුදුසු වූ ගිහි සංසර්ගයෙන් සංසර්ග වූයේ, පිඬු පිණිස හැසිරද වළඳා ද හිස්වූයේ නික්මේද, **මේ මහණතෙම කම්මට්ඨානය නොම ගෙන යන්නේත් පෙරලා නොගෙනෙන්නේත් වේයයි කියනු ලැබේ. **
යම් මහණ කෙනෙක් තෙම කම්මට්ඨානය ගෙන යන්නේත් පෙරලා ගෙන එන්නේත් වේද, එය ගතපච්චාගතික වත වශයෙන් දතයුතුයැ. එහෙයින් තමහට වැඩ කැමති කුලපුත්‍රයෝ, සසුනෙහි පැවිදිව, දසදෙනද, විසිදෙනද, පනස් දෙනද, සියක් දෙනද, එක්ව වසන්නාහු, කතිකාවතක් කොට වාසය කරති. ‘ඇවැත්නි, තෙපි ණයෙන් පීඩිතව පැවිදි වූවහු නොවෙති. (රාජභයාදි) භයින් පීඩිතව පැවිදි වුවහු නොවෙති. ජීවත්විය නොහැකිව පැවිදි වූවාහු නොවෙති. එහෙත් දුකින් මිදෙනු කැමැතිව පැවිදි වූවාහු වෙති. එබැවින් ගමනේදී උපන් කෙලෙස් ගමනෙහිදීම - නිග්‍රහ කරව, (උපාදාන වශයෙන් නොගෙන බැහැර කරව) හිඳීමෙහි දී උපන් කෙලෙස් හිදී මෙහිදීම නිග්‍රහ කරවු, සයනයේදී උපන් කෙලෙස් සයනයෙහිදීම නිග්‍රහ කරමු. ඔවුහු මෙසේ කතිකාවන් කොට පිඬුසිගීමට යන්නාහු අඩ ඉස්බක් ඉස්බක්, අඩ ගව්වක් ගවුවක් අතරත පාෂාණයෝ වෙත්නම් එම පාෂාණ සංඥාවෙන් කම්මට්ඨානය මෙනෙහි කරමින්ම යෙති. ඉදින් කිසිවෙකුට ගමනෙහි දී ක්ලේශයෝ උපදිත් නම් එහිදීම එම ක්ලේසයන්ට නිග්‍රහ කෙරෙයි. එසේ නොහැකි වන්නේ (නැවතී) සිටී. ඒ උපන් කෙලෙස් ඇති භික්‍ෂු තෙම පිටුපසින් සිටි භික්‍ෂුතෙම ඔබට උපන් විතර්කය දනී. ඔබට මෙබඳු විපාකයක් ඉපදවීම සුදුසු නොවේයයි තමහට චෝදනාකොට විදසුන් වඩා එහිදීම ආර්යභූමියට බසී. එසේ නොහැකි වන්නේ හිඳගනී. එකල්හි ඔහුගේ පිටිපසින් එන තැනැත්තේ ද හිඳගනියි. එය පළමු කී ක්‍රමයමැයි. ආර්ය භූමියට බැසගන්ට අසමර්ථ වූයේද එම කෙලෙස් යටපත්කොට කම්මට්ඨානය මෙනෙහි කරමින්ම යයි. කර්මස්ථානයෙන් වෙන් වූ සිතින් යුක්තව පිය නොනගියි. ඉදින් එසවීනම් පෙරලා නැවතී පළමු සිටි පෙදෙසටම එයි. ආළින්‍දකවාසී ඵුස්සදේව තෙරුන් මෙනි.
උන්වහන්සේ එකුන්විසි වසක් ගතපච්චාගතික වත පුරමින්ම විසූහ. මිනිස්සු අතරමග සාන්නා වූද වපුරන්නාහුද සස්‍ය මඩනාහුද වෙනත් කර්මාන්ත කරන්නාහුද, එසේ යන්නා වූ තෙරුන් දැක මෙම තෙරහු නැවත නැවත, නැවතී යෙති. කිමෙක්දෝ හෝ මංමුලා වූවාහුද නොහොත් කිසිවක් නැතිවූවාහු දැයි කථා කෙරෙති. උන්වහන්සේ එම කථාව නොසලකා කම්මට්ඨානයෙහි යෙදුන සිතින්ම මහණදම් කරමින් විසිවසක් ඇතුළත රහත්බවට පැමිණි සේක. රහත්බවට පැමිණි දවස්හිම උන්වහන්සේට සක්මන් කෙළවර අරක්ගත් දේවතා තොමෝ ඇගිලිවලින් පහන් දල්වා සිටියා. සතරවරම් මහරජහුද, ශක්‍රදේවේන්ද්‍ර තෙමේද, සහම්පති මහාබ්‍රහ්ම තෙමේ ද, උපස්ථානයට පැමිණියාහුය. එම ආලෝකයද **වනවාසී මහාතිස්ස** නම් තෙරහු දැක දෙවන දවස්හි එම තෙරුන් විචාළහ. රාත්‍රී භාගයෙහි ආයුෂ්මතුන් සමීපයෙහි ආලෝකයක් විය. එම ආලෝකය කිමෙක්ද, තෙරුන් කථාව වෙනස් කරමින් ආලෝකයක් නම් පහන් ආලෝකයක්ද මැණික් ආලෝකයක්ද වේයයි මේ ආදිය කීහ. ඉක්බිති නුඹවහන්සේ වසනු ලැබේ යයි නිබඳ විචාරණ ලද්දාහු එසේයයි ප්‍රතිඥාකොට දැන්වූහ. අනිකුදු කථා වස්තුවකි. කාළවල්ලි මණ්ඩපවාසී මහානාග තෙරුන් මෙනි.
එම තෙරුන් වහන්සේද ගතපච්චාගතික වත පුරන්නේ පළමුකොට බුදුරදුන්ගේ මහාපධානය (මහාවීර්ය)ට පුදන්නෙමියි සත්වසක් සිටීම හා සක්මනම අධිෂ්ටාන කළාහුය. නැවත සොලොස් වසක් ගතපච්චාතික වත පුරා රහත්බවට පැමිණියහ. උන්වහන්සේ කමටහන්හි යෙදුන සිතින්ම පය ඔසවන්නාහු කමටහනින් වෙන් වූ සිතින් නැගූකල්හි පෙරලා නවන්නාහු ගම් සමීපයට ගොස් ගවයක් දෝ පැවිද්දෙක් දෝයි සැක කළයුතු පෙදෙස්හි සිට සිවුර පොරවා කිසිල්ලේ එල්ලාගෙන තිබුණ කෙණ්ඩියෙන් පැන් ගෙන පාත්‍රය සෝදා ජලයෙන් මුඛය පුරවාගැනීම කෙරෙයි. කුමටද යත්, මට භික්‍ෂාව දෙන්ට හෝ වඳින්ට පැමිණි මිනිසුන්ට දිගාසිරි ලැබේවායි වචන මාත්‍රයකිනුදු කමටහනට වෙනසක් නොවේවා කියාය. ස්වාමීනි, අද කිනම් තිථිය දැයි දවස හෝ භික්‍ෂූන්ගේ සංඛ්‍යාව හෝ ප්‍රශ්නයක් හෝ විචාරණ ලද්දේ ජලය ගිල කියයි. ඉදින් දවස් ආදිය විචාරන්නාහු නොවෙත් නම් ගමින් නික්මෙන වේලාවෙහි ගම්දොර කාරා දමා යෙයි. ගලබ්බ තිත්‍ථ විහාරයෙහි වස් එළඹි පනසක් භික්‍ෂූහු මෙනි.
ඒ භික්‍ෂුහු වනාහි ඇසල පොහෝ දවස්හි කතිකාවක් කළාහුය. රහත් බවට නොපැමිණ ඔවුනොවුන් කථා නොකරමු යයි ගමට පිඬු පිණිස යන්නේ (උදක ගණ්ඩූසං කත්‍වා) මුඛයෙහි වතුර පුරවාගෙන, පිවිසුනාහුය. දවස ආදිය විචාල කල්හි කලින් කී අයුරින්ම පිළිපැද්දාහුය. එගම්හි මිනිස්සු කාරා දැමීම දැක, අද එක් නමක් ආ සේක, අද දෙදෙනෙකුයි දැනගත්තාහුය. නැවත මෙසේ සිතූහ. කිමෙක් ද මේ භික්‍ෂූහු අප සමගම කථා නොකෙරෙත්ද? නැතහොත් ඔවුනොවුනුත් කථා නොකෙරෙත්දැයි, ඉදින් ඔවුනොවුන් කථා නොකරෙත් නම් ඒකාන්තයෙන් හටගත් විවාද ඇත්තෝ වන්නාහුය. එවු ඒ භික්‍ෂූන් ඔවුනොවුන් කථාකරවන්නෙමු යයි සියල්ලෝ විහාරයට ගොස් පනසක් පමණ භික්‍ෂූන් අතුරෙන් භික්‍ෂූන් දෙදෙනෙක් එක්තැනක නොදුටුවහ. නැවත ඒ මිනිසුන් අතුරෙහි යම් නුවණැති පුරුෂයෙක් වී ද, හෙතෙම මෙසේ කීය. පින්වත්නි, කලහකරුවන් වසන ස්ථානයක් මෙබඳු නොවෙයි. සෑමලු බෝමලු මනාව හමදනා ලද්දාහුය. මුසුන් මනාව තබන ලදහ. පැන් පරිභෝග ජලය එළවා තබන ලදැයි ඔවුහු එයින්ම නැවතුනහ. ඒ භික්‍ෂුහු ඇතුළු තුවම්හිම රහත් බවට පැමිණ, මහාපවාරණයෙන් විසුද්ධ පවාරණය පැවරූහ.
මෙසේ කාළවල්ලි මණ්ඩපවාසී මහානාග තෙරුන් මෙන් ද, ගලම්බතිත්‍ථ විහාරයෙහි වස් එළඹි භික්‍ෂූන් මෙන් ද, කමටහන්හි යෙදුන සිතින්ම පියනගමින් ගම සමීපයට පැමිණ උදක ගණ්ඩූශය, පහකොට වීථි සලකා යම් වීථියෙක සොරාසොඬුන් හා ධූර්තාදීහු හෝ කලහකරුවෝ හෝ නපුරු ඇත් අස් ආදීහු හෝ නැත්නම් එම වීථියට වැද එහිද පිඬු පිණිස හැසිරෙන්නේ ඉතා සීඝ්‍ර වූවෙක් මෙන් වේගයෙන් නොයේද, යම් හෙයකින් ජවන පිණ්ඩපාත ආදී ධුතාංග කිසිවක් නැත් ද එහෙයින් විෂම භූමි භාගයකට පැමිණ දිය පිරුණු ගඟුලක් මෙන් නිශ්චලව යේද? ගෙපිළිවෙලින් පිවිසියේද දෙනු කැමති බව හෝ නොදෙනු කැමති බව හෝ එයට සුදුසු කාලයක් ඉක්මවමින් භික්‍ෂාව ගෙන ඇතුල්ගම හෝ බිහිගම හෝ විහාරයටම හෝ අවුත් යම් යම් පහසු වූ, සුදුසු වූ අවකාශ ඇති තැනක හිඳ කමටහන් මෙනෙහි කරමින් ආහාරයෙහි පටික්කුල සඤ්ඤාව එලවා, අක්ඛබ්භඤ්ජන වණලෙපන පුත්තමංස යන මේ උපමාවන්ගේ වශයෙන් ප්‍රත්‍යවේක්‍ෂා කරමින් අටඟකින් යුත් ආහාරය වළඳයි. එනම්, ක්‍රීඩා පිණිස නොවේ. මද වැඩීම පිණිස නොවේ. සැරසීම පිණිස නොවේ. අඩුතැන් පිරීම පිණිස නොවේ. වළඳා අවසන් වුයේ ද, දියකිස කොට මොහොතක් බත් විඩාව සංසිඳුවා පෙරබත යම්සේ නම් එසේ පසුබතද පෙරයම යම් සේනම් එපරිද්දෙන් පසුයමද, කමටහන මෙනෙහි කෙරේද, මේ **මහණ තෙම** කමටහන ගෙන යන්නේත් පෙරලා ගෙන එන්නේත් වේ යයි කියනු ලැබේ.
මෙම හරණ පච්චාහරණ නම් වූ **ගත පච්චාගතික** වත පුරණ තැනැත්තේ වනාහි උපනිශ්‍රය සම්පත්තියෙන් යුක්ත වූයේ වීනම් පළමු වයසෙහි රහත්බවට පැමිණෙයි. ඉදින් පළමු වයසෙහි රහත් බවට නොපැමිණේ නම් මධ්‍යම වයසෙහිදී පැමිණෙයි. ඉදින් මධ්‍යම වයසේද නොපැමිණේ නම් පසුව මරණ සමයෙහි පැමිණෙයි. ඉදින් මරණ සමයෙහි රහත්බවට නොපැමිණෙනම් ඊට පසුව දිව්‍යපුත්‍රයෙක්ව රහත් බවට පැමිණෙයි. ඉදින් දිව්‍යපුත්‍රයෙක් වී රහත්බවට නොපැමිණේ නම් බුදු කෙනෙක් නුපන් කල්හි මිනිස්ලොව උපන්නේ පසේබුදුබව ලබයි. ඉදින් පසේබුදුබවක් නොලබන්නේ නම්, අනතුරුව බුදුකෙනෙකුන් හමුවේද, දාරුචීරිය නම් බාහිය තෙරුන් මෙන් බිජ්ජාභිඤ්ඤා හෝ වෙයි. සැරියුත් තෙරුන් මෙන් මහාප්‍රාඥ හෝ වෙයි. මහමුගලන් තෙරුන් මෙන් මහා සෘද්ධි ඇත්තේ හෝ වෙයි. මහකසුප් තෙරුන් මෙන් ධුතවාදී හෝ වෙයි. අනුරුද්ධ තෙරුන් මෙන දිවැස් ඇත්තේ හෝ වෙයි. උපාලි තෙරුන් මෙන් විනයධර හෝ වෙයි. මන්තානි පුත්ත තෙරුන් මෙන්, ධර්ම කථික හෝ වෙයි. රේවත තෙරුන් මෙන් ආරණ්‍යක හෝ වෙයි. අනඳ තෙරුන් මෙන් බහුශ්‍රැත හෝ වෙයි. බුද්ධපුත්‍ර රහල් තෙරුන් මෙන් ශික්‍ෂාකාමී හෝ වෙයි. මෙසේ මෙම චතුස්ක අතුරෙන් යම් මේ මහණ කෙනෙක් කමටහන ගෙනයන්නේත් පෙරලා ගෙන එන්නේත් වේද ඔහුට ගෝචර සම්පජඤ්ඤ ශිඛාප්‍රාප්ත වූයේ වෙයි.
ඉදිරියට යාම ආදි තන්හි මුළානොවීම **අසම්මොහ**, **සම්පජඤ්ඤ** නම් වේ. එම අසම්මොහ සම්පජඤ්ඤය මෙසේ දතයුතුයැ. මේ ශාසනයෙහි **මහණතෙම** ඉදිරියට යන්නේ හෝ පෙරලා එන්නේ හෝ බාල පුහුදුන් තෙම, ඉදිරියට යාම් ආදියෙහි ආත්මය ඉදිරියට යයි. ආත්මය විසින් ඉදිරියට යාම නිපදවන ලදැයි කියා හෝ මම ඉදිරියට යමි. මවිසින් ඉදිරියට යාම නිපදවන ලදී කියා හෝ වෙසෙසින් මුළා වේද, එපරිද්දෙන් මුළා නොවන්නේ නම්, ඉදිරියට යමියි සිතක් උපන් කල්හි එම සිත සමගම (ගමන ආකාරය දක්වන) චිත්ත සමුට්ඨාන වායෝධාතුව, කාය විඥප්තිය උපදවමින් පහළවෙයි. මෙසේ චිත්ත-කිරිය-වායෝ ධාතුහුගේ පැතිරීම වශයෙන් මේ කාය නම් වූ ඇටසැකිල්ල අභිමුඛයට යයි. මෙසේ ඉදිරියට යන්නා වූ එම ඇටගොඩේ එක එක පියවරක් නැගීමේ දී පඨවි-ආපො යන ධාතු දෙදෙන මදවූවාහු දුබල වෙති. ඉතිරි ධාතු දෙදෙන අධික වූවාහු බලවත් වෙති. **අතිභරණ**, **වීතිහරණ** යන දෙතැන්හිද මෙබඳුමැයි. (අතිහරණ=පය ඉදිරියට ගෙනයාම. වීතිහරණ= ඔබ නොබ පය හැසිරවීම) **වොස්සජ්ජනයෙහි** (පය පහත් කිරීම) තේජෝ වායෝ ධාතු මද වූවාහු දුබල වෙති. ඉතිරි ධාතූහු දෙදෙන බලවත් වූවාහු බලවත් වෙති. සන්නික්ඛෙපන සන්නිරුම්භණ දෙතන්හි ද මෙසේ මැයි. (සන්නික්ඛෙපන = පය පොලොවෙහි තැබීම) (සන්නිරුම්හණ = පොළොව හා පාදයාගේ ගැටීම)
එහිද පා එසවීමෙහි පැවැති රූපාරූප ධර්මයෝ අතිහරණයට නොපැමිණෙත්. එසේම අතිහරණයෙහි පැවැති රූපාරූප ධර්මයෝ වීතිහරණයට ද වීතිහරණයෙහි පැවති (නාමරූප) වොස්සජ්ජනයට ද වොස්සජ්ජනයෙහි පැවැත්තහු සන්නික්‍ෂෙපනයට ද සන්නික්‍ෂෙපනයෙහි පැවැත්තහු සන්නිරුම්හනයටද නොපැමිණෙති. ඒ ඒ (පය නැගීම් ආදි) කාලයෙහිම පුරුක්, පුරුක් සන්ධි සන්ධි කොටස් කොටස් වී රත්වූ කබලෙක දැමූ තල මෙන් තට තට යයි ශබ්ද කෙරෙමින් බිඳීයෙත්. එහි කිනම් එතෙක් ඉදිරියට යේ ද, නැතහොත් කිනම් එකෙකුගේ ඉදිරියට යාමක්ද පරමාර්ථ වශයෙන් වනාහි ඒ ඒ කොටසෙහිම රූපය රූපය සමග ධාතුහුගේ ගමන ධාතූන්ගේ සිටීම, ධාතූන්ගේ හිඳීම ධාතූන්ගේ නිදීම වෙයි.
(අන්‍ය වූ සිතක් උපදී. අන්‍ය වූ සිතක් නැසෙයි. නිතර ගඟ දිය පහරක් මෙන් (රූපාරූප ධර්ම සමූහය) එක්ව බැඳුනේ පවතී.)
[missing trans]
අභික්කන්තෙ පටික්කන්තෙ සම්පජානකාරි හොති යන පදයාගේ අර්ථය නිමි.
**ආලොකිතෙ විලොකිතෙ** යන මෙහි **ආලොකිත** නම් ඉදිරිය බැලීමය. **විලොකිත** නම් අනුදික් බැලීමය. අන්‍ය වූ ද, යට, උඩ, පිටිපස බැලීම් වශයෙන්, ඔලොකිත, උල්ලොකිත, පලොකිත නම් වූවාහු වෙති. ඒ ශබ්දයෝ මෙහි නොගන්නා ලදහ. එහෙත් සමාන රූප ස්වභාවය වශයෙන් (ආලොකිත, විලොකිත යන) මේ දෙකම ගන්නා ලදහ. නැතහොත් මේ වාරයෙන් ඒ සියල්ලම ගන්නා ලද්දාහු වෙති.
මෙහි ඉදිරිය බලන්නෙමි සිතක් උපන් කල්හි චිත්තයාගේ වශයෙන්ම නොබලා අර්ථ විමසා ගැනීම **සාත්‍ථක සම්පජඤ්ඤ** නම් වේ. මෙය ආයුෂ්මත් නන්‍දතෙරුන් කාය සාක්ෂි කොට දතයුතු. මෙය වදාරණ ලදමැයි. **සචෙ භික්ඛවෙ නන්‍දසස පුරත්‍ථිමා දියා ආලොකෙතබ්බා හොති, සබ්බචෙතසො සමන්නාහරිත්‍වා නන්‍දො පුරත්‍ථිමං දිසං ආලොකෙති එවං මෙ පුරත්‍ථිමං දිසං ආලොකයතො න අභිජ්ඣා දොමනස්සා පාපකා අකුසලා ධම්මා අන්‍වාස්සවෙය්‍යුන්ති. ඉති වා තත්‍ථ සම්පජානො හොති සචෙ භික්ඛවෙ නන්‍දස්ස පච්ඡිමා දිසා -පෙ- උත්තරා දිසා -පෙ- දක්ඛිණ දිසා උද්ධං අධො අනුදිසා ආලොකෙතබ්බා හොති, සබ්බ චෙතසො සමන්නා හරිත්‍වා නන්‍දා අනුදිසං ආලොකෙති එවං මෙ අනුදිසං ආලොකයතො -පෙ- සම්පජානො හොති.** (මහණෙනි, ඉදින් නන්‍ද විසින් පෙරදිග බැලිය යුතුනම් සියලු සිතින් ආවර්ජනා කොට නන්‍දතෙම පෙරදිග බලයි. මෙසේ පෙරදිග බලන්නා වූ මගේ සිත අභිජ්ඣා-දොමනස්ස නම් වූ ලාමක අකුශල ධර්මයෝ අනුව නොඑන්නාහු යයි කියායි. මෙසේ හෝ එම පෙරදිග බැලීම නුවණින් දැන කරන්නේ වෙයි. මහණෙනි, නන්‍ද විසින් පැදුම්දිග -පෙ- උතුරුදිග - දකුණුදිග - උඩ - යට - අනුදිග බැලිය යුතු නම් සියලු සිතින් ආවර්ජනා කොට නන්‍දතෙම අනුදිග බලයි. මෙසේ අනුදිග බලන්නා වූ මගේ සිත -පෙ- නුවණින් දැන කරන්නේ වේයයි.)
තව ද මෙහිදු පෙර කියන ලද චෛත්‍ය දර්ශනයන්ගේ වශයෙන් **සාත්‍ථක සප්පාය** බව දතයුතුයැ. කමටහනේ අත්නොහැරීමම ගෝචර සම්පජඤ්ඤ නමි. එහෙයින් ඛන්‍ධ-ධාතු-ආයතන කම්මට්ඨානිකයන් විසින් කම්මට්ඨානයෙන් යුතුවම ආලෝකන විලෝකනය කළයුතුය. ඉදිරිය බලන්නා වූ හෝ අනුදිග බලන්නා වූ අභ්‍යන්තරයෙහි ආත්මයක් නැත. එහෙත් ඉදිරි බලන්නෙමි සිතක් උපන් කල්හි ඒ සිත සමගම චිත්ත සමුට්ඨාන වායෝ ධාතුව කාය විඥප්තිය උපදවමින් පහල වෙයි. මෙසේ චිත්ත කිරිය වායෝ ධාතුහුගේ පැතිරීම් වශයෙන්ම යටි ඇසිපිය පහතට බසී. උඩු ඇසිපිය උඩට නැගෙයි. යන්ත්‍රයකින් විවෘත කරන්නා වූ කිසිවෙක් නම් නැති. අනතුරුව චක්ඛු විඤ්ඤාණය දස්සන කෘත්‍ය කරමින් උපදී යයි මෙපරිද්දෙන් මනාකොට දැනගැනීම වනාහි මෙහි අසම්මොහ සම්පජඤ්ඤ නම් වේ.
තව ද මුලපරිඤ්ඤා ආගන්තුක-තාවකාලික භාවයන්ගේ වශයෙන් ද මෙහි අසම්මොහ සම්පජඤ්ඤය දතයුතුයැ. පළමුකොට මූල පරිඤ්ඤා වශයෙන් -
(භවංග චිත්තය හා ආවජ්ජන චිත්තයද දස්සන චිත්තයද සම්පටිච්ඡන චිත්තය ද, සන්තීරණ චින්තයද වොත්‍ථපන චිත්තය ද සත්වන ජවනයද පිළිවෙලින් වෙයි.)
මෙහි දැක්වූ චිත්ත වීථියෙහි උත්පත්ති භවයට අංග කෘත්‍යය සිදුකරමින් භවාංගය පවතී. එය සිඳ කිරියා මනෝධාතුව ආවර්ජනා කෘත්‍යය සිදුකරමින් පවතී. එම ක්‍රියා මනෝධාතුව නිරුද්ධ වීමෙන්, චක්ඛු විඤ්ඤාණය දස්සන කෘත්‍ය සිද්ධ කරමින් පවතී. ඒ චක්ඛු විඤ්ඤාණයාගේ නිරුද්ධ වීමෙන් විපාක මනෝධාතුව සම්පටිච්ඡන කෘත්‍ය කරමින් පවතී. ඒ විපාක මනෝධාතුවගේ නිරුද්ධ වීමෙන් විපාක මනෝ විඤ්ඤාණ ධාතුව, සන්තීරණ කෘත්‍ය සිදුකරමින් පවතී. විපාක මනෝ විඤ්ඤාණ ධාතුහුගේ නිරුද්ධ වීමෙන් ක්‍රියා මනො විඤ්ඤාණ ධාතුව වොත්‍ථන කෘත්‍යය සිදුකරමින් පවතී. ඒ ක්‍රියා මනෝ විඤ්ඤාණ ධාතුහුගේ නිරුද්ධ වීමෙන් සත්වරක් (එකුන්තිස් කාමාවචර ජවනයන් අතුරෙන්) ජවනයක් ඇතිවෙයි.
ඒ භවාංග ජවනාදීන් අතුරෙන් එක් චිත්තයෙක්හි ද මෝ ස්ත්‍රිය, මේ පුරුෂ යයි ඇලීම දූෂ්‍ය වීම මුලාවීම් වශයෙන් ආලෝකන විලෝකනයක් නොවෙයි. දෙවන ජවනයෙහිද -පෙ- සත්වන ජවනයෙහි ද (රාගාදි වශයෙන් ආලෝකනය විලෝකනය නොවෙයි) මේ දෙවන ආදී ජවනයන්හි යුද පිටියෙහි යෝධයන් උඩ යට වශයෙන් බිඳී වැටුන කල්හි මෙන් මෝ ස්ත්‍රියය. මේ පුරුෂයා යයි රාගාදි වශයෙන් ආලෝකනය විලෝකනය වෙයි. මෙ පළමුකොට මූල පරිඤ්ඤා වශයෙන් අසම්මොහ සම්පජඤ්ඤය දතයුතුයි.
යලිදු චක්ඛුද්වාරයෙහි රූපයක් හමුවට පැමිණි කල්හි භවාංග චලනයෙන් මත්තෙහි ස්වකීය කෘත්‍යය නිපදවීම් වශයෙන් ආවජ්ජන ආදීන් ගෙයක් නැති චක්ඛු ද්වාරයෙහි ආගන්තුක පුරුෂයෙක් වැනි වෙයි. අනිකෙකුගේ ගෙයින් කිසිවක් ඉල්ලා ගැනීමට පැමිණි ඒ ආගන්තුක පුරුෂයා විසින් ගෙහිමියන් ද නොබැන හුන් කල්හි අණ කිරීම යම්සේ අයුතු වේද, එපරිද්දෙන් ආවර්ජනාදීන්ට ගෙයක් වැනි වූ චක්ඛු ද්වාරයෙහි ආවර්ජනා ආදී චිත්තයනුදු නොඇලෙන කල්හි ද, දූෂ්‍ය නොවන කල්හිද මුලා නොවන කල්හිද ඇලීම දූෂ්‍ය වීම මුලාවීම අයුතු යයි මෙසේ ආගන්තුක භාව වශයෙන් අසම්මෝහ සම්පජඤ්ඤය දතයුතුයැ.
[missing trans] ගෙයක් වැනි වූ චක්ඛුද්වාරයෙහි ආවර්ජනා ආදී චිත්තයනුදු නොඇලෙන කල්හිද දූෂ්‍ය නොවන කල්හිද මුලා නොවන කල්හිද ඇලීම දූෂ්‍යවීම මුලාවීම අයුතුයයි මෙසේ ආගන්තුක භාව වශයෙන් අසම්මෝහ සම්පජඤ්ඤය දතයුතුයැ.
යලිදු ඛන්‍ධ, ආයතන, ධාතු, පච්චය, යන මොවුන් ප්‍රත්‍යවේක්‍ෂා කිරීම් වශයෙන් මේ අසම්මොහ සම්පජඤ්ඤය දතයුතුයැ. මෙහි **ඇස** හා **රූපය** ද රූපස්කන්ධයයි, දර්ශනීය, විඥාන ස්කන්ධයයි, සංඥාව සංඥා ස්කන්ධයයි, ඵස්ස ආදීහු සංස්කාරස්කන්ධයයි. මෙසේ මේ පඤ්ච ස්කන්ධයන්ගේ එකතුවෙහි ආලෝකන විලෝකනය පෙනෙයි. එහි කවරෙක් ආලෝකනය කෙරේද, කවරෙක් විලෝකනය කෙරේ ද?
එසේම ඇස චක්ඛු ආයතනයැ රූපය රූපායතනය. දර්ශනය මනායතනය, වේදනාදීහු ද සම්පයුත්ත ධර්මයෝද ධර්මායතනයැ. මෙසේ මෙම සතර ආයතනයන්ගේ එක්වීම ඇති කල්හි ආලෝකන විලෝකනය පෙනෙයි. එහි කවරෙක් ආලෝකනය කෙරේද? කවරෙක් විලෝකනය කෙරේද?
එසේම චක්ඛු, චක්ඛු ධාතුයැ. රූප, රූපධාතුයැ. දස්සන, චක්ඛු විඤ්ඤාණ ධාතුයැ. එම චක්ඛු විඤ්ඤාණය හා එක්ව යෙදුනා වූ වේදනා ආදි ධර්මයෝ ධම්ම ධාතුයැ. මෙසේ මේ සතර ධාතුන්ගේ සමවාය ඇති කල්හි ආලෝකන විලෝකනය පැනෙයි. එහි කවරෙක් ආලෝකනය කෙරේ ද කවරෙක් විලෝකනය කෙරේද?
එපරිද්දෙන් චක්ඛු නිස්සය පච්චය වෙයි. රූපය ආරම්මණ පච්චය වෙයි. ආවර්ජනය අනන්තර සමනන්තර උපනිස්සය, නත්‍ථි-විගත-පච්චයෝ වෙති. ආලෝකය උපනිස්සය පචචය වෙයි. වේදනාදීහු සහජාත පච්චයෝ වෙති. ඒ මෙ පච්චයයන්ගේ සමවාය ආලෝකන විලෝකනය දැනගනී. එහි කවරෙක් ආලෝකනය කෙරේ ද, කවරෙක් විලෝකනය කෙරේද? මෙසේ මෙහි ඛන්‍ධ-ආයතන-ධාතු-පච්චය ප්‍රත්‍යවේක්‍ෂා වශයෙන් අසම්මොහ සම්පජඤ්ඤය දතයුතුයැ.
**සම්මිඤ්ජිතෙ පසාරිතෙ** පබ්බයන්ගේ (සන්ධිවල) හැකිලීමෙහි සහ දිගු කිරීමෙහි එහි චිත්ත වශයෙන්ම හැකිලීම හා දිගුකිරීම නොකොට හස්ත පාදයන්ගේ හැකිලීම දිගුකිරීම හේතුවෙන් වන අර්ථානර්ථ සලකා අර්ථය ගැනීම සාත්‍ථක **සම්පජඤ්ඤ** නම් වේ. එහි හත්‍ථ පාදයන් බොහෝ වෙලාවක් හකුළුවාම හෝ දිගුකොටම හෝ සිටියහුට මොහොතින් මොහොත වේදනා උපදිත්. සිත එකඟ බවක් නොලබයි. කමටහන පහව යයි. (ධ්‍යාන ආදී) විශේෂයක් නොලබයි. කලෙක හස්ත පාදයන් හකුලුවන්නහුට කලෙක දිගුකරන්නහුට කලී එම වේදනා ඇති නොවේ. සිත එකඟ වෙයි. කමටහන වැඩීමට යයි. විශේෂයකට පැමිණේ යයි මෙසේ අර්ථානර්ථ ගැනීම දතයුතුයැ. අර්ථයක් ඇති කල්හි සැප නොසැප බව සලකා සප්පාය පරිග්‍රහණං **සප්පාය සම්පජඤ්ඤ **නම් වේ. එහි මේ ක්‍රමයයි.
මහසෑ මළුවෙහි තරුණ භික්‍ෂූහු ධර්මය හදාරති. ඔවුන්ගේ පිටිපස හුන් තරුණ භික්‍ෂුණීහු ධර්මය අසති. ඔවුන් අතර එක් තරුණ භික්‍ෂුවක් අත දිගු කරන්නේ මෙහෙණක හා කාය සංසර්ගයට පැමිණ ඒ කරුණින් හෙතෙම ගිහි විය. අනෙක් භික්‍ෂුවක් පය දිගු කරන්නේ ගින්නට දිගු කළේය. ඇටය දක්වා පය දැවුනේය. අනෙක් කෙනෙක් තුඹසකට පය දිගු කළේය. හෙතෙම සර්පයෙකු විසින් දෂ්ට කරනු ලැබුවේය. අනිකෙක් සිවුරු කුටියේ දණ්ඩකට පහළේය. ඔහු මිණි නම් වූ නයෙකු විසින් දෂ්ට කරනු ලැබුවේය. එහෙයින් මෙබඳු වූ අසප්පාය ස්ථානයෙහි දිගු නොකොට සප්පාය ස්ථානයෙහි දිගු කළයුතුයැ. මේ මෙහි සප්පාය සම්පජඤඤ යයි.
ගෝචර සම්පජඤ්ඤය වූකලී මහතෙරුන්ගේ කථා වස්තුවෙන් දතයුතුය. මහතෙරුන් වහන්සේ වනාහි දිවා ස්ථානයේ හුන්නාහු අතවැසියන් සමග කථා කරමින් වහා අතහකුළුවා නැවත තිබූ තන්හි තබා සෙමින් හැකිලූහ. අතවැසියෝ උන්වහන්සේ විචාළහ. ස්වාමීනි, කුමක් හෙයින් වහා අත හකුලුවා නැවත තුබූ තන්හි තබා සෙමින් හැකිලූහුදැයි, ඇවැත්නි, මම යම්දිනක පටන් කමටහන් මෙනෙහි කරන්ට ආරම්භ කළෙම්ද, එතැන් පටන් මා විසින් කමටහන මුදා අත නොහැකිලූ විරූය. දැන් වූ කලී තොප සමග කථා කරන මවිසින් කමටහන මුදා හකුලුවන ලද හෙයින් නැවත තිබූ තන්හි තබා හැකිලීමි. මැනව ස්වාමීනි, භික්‍ෂුවක් විසින් නම් මෙබන්දකු විය යුතු යයි පැසසූහ. මෙසේ මෙහිද කමටහන නොහැරීම **ගෝචර සම්පජඤ්ඤ** යයි දතයුතුයැ.
අභ්‍යන්තරයෙහි හකුලුවන්නාහු හෝ දිගු කරන්නාහු හෝ කිසිදු ආත්මයක් නම් නැත. එසේ වුවත් කියන ලද ආකාරයෙන් චිත්තක්‍රියා වායෝ ධාතුහුගේ පැතිරීමෙන් නූල ඇදීමෙන් දාරු යන්ත්‍රයාගේ අත් පා නැලවීමක් මෙන් හැකිලීම හා දිගු කිරීම වේයයි දැනගැනීම මෙහි **අසම්මොහ සම්පජඤ්ඤ** යයි දතයුතුය.
**සංඝාටිපත්ත චීවරධාරණෙ** යන මෙහි සඟල සිවුරු හැඳීම් පෙරවීම් වශයෙන් ද, පාත්‍රය ආහාර පිළිගැනීම ආදි වශයෙන් පරිභෝග කිරීම ධාරණ නම් වේ. පිළිවෙළින් ඒ සඟල සිවුර දැරීමෙහි, හැඳගෙන ද පොරවාගෙන හැසිරෙන්නහුගේ ආමිෂ ලාභයද, **සීතස්ස පටිඝාතාය** යනාදි ක්‍රමයෙන් බුදුරදුන් විසින් වදාළා වූම අර්ථය අර්ථ නම් වේ. ඒ අර්ථයාගේ වශයෙන් සාත්‍ථක සම්පජඤ්ඤය දතයුතුය.
උණුසුම කැමතිවන දුබලයාට සියුම් සිවුරු සප්පාය (යෝග්‍ය) වෙයි. සීතට භය වූවහුට ඝන වූ දෙපට සිවුර යෝග්‍ය වෙයි. විපරිත වූයේ නොසුදුසු වෙයි. යම් කිසිවෙකුට දිරූ සිවුර යෝග්‍ය නොවූයේම වේද, අණ්ඩ ආදිය දැමීමෙහි ඔහුට ඒ සිවුර පලිබෝධ ඇතිකරන්නක් වේ. පට දුහුල් ආදී ප්‍රභේද ඇති ලෝභ කටයුතු සිවුර එසේම පලිබෝධ ඇතිකරවයි. ඒ එසේමැයි. එබඳු සිවුර වනයෙහි එකලාව වසන්නහුට පෙරවීම අනතුරු සහිතය. ජීවිතයට අනතුරු ඇති කරන්නක්ද වේ නිෂ්පර්යාය වශයෙන් වනාහි යම් සිවුරක් නිමිත්ත කර්ම ආදී මිථ්‍යාජීව වශයෙන් උපදනේද යම් සිවුරක් පරිහරණය කරන ඔහුට අකුශල ධර්මයෝ වැඩෙත් ද කුශල ධර්මයෝ පිරිහෙත් ද එබඳු සිවුර යෝග්‍ය නොවේ. විපරීත වූයේ යෝග්‍ය වෙයි. ඒ චීවරයාගේ වශයෙන් මෙහි සප්පාය සම්පජඤ්ඤය ද, කමටහන නොහැරීම් වශයෙන් ගෝචර සම්පජඤ්ඤයද දතයුතුය.
අභ්‍යන්තර වශයෙන් සිවුර පොරවන්නා වූ කිසි ආත්මයෙක් නම් නැත. පළමු කීම පරිද්දෙන්, චිත්ත-කිරිය-වායෝ ධාතුහුගේ පැතිරීම් වශයෙන්ම සිවුර පෙරවීම වෙයි. එහි චීවරයත් අචේතනිකය, කයත් අචේතනය, මවිසින් කය පොරවන ලදැයි සිවුර නොදනී. කයත් මම සිවුර විසින් පොරවන ලදැයි නොදනී. ධාතුහුම ධාතු සමූහයකින්, වසති. පට කඩකින් පෙතලි රුවක් වැසීම මෙනි.
එබැවින් මනා සිවුරක් ලැබ සොම්නසක් නොම කටයුතුයි. සොඳුරු නොවූ සිවුරක් ලබා දොම්නස් නොකටයුතු නා-තුඹස්-චේතිය-වෘක්‍ෂ ආදියෙහි කිසිවෙක් මල්-සුවඳ වස්ත්‍ර ආදියෙන් සත්කාර කෙරෙත් ද, කිසිවෙක් මල මූත්‍ර දඬු අවි පහර ආදියෙන් අසත්කාර කෙරෙත්ද, එයින් තුඹස්, වෘක්‍ෂ ආදීහු සොම්නසක් හෝ දොම්නසක් හෝ නොකරත් ද, එපරිද්දෙන් මනා සිවුරක් ලැබ සොම්නසක් නොකළ යුතුය. නොමනා සිවුරක් ලැබ දොම්නසක් නොකළ යුතුය. මෙසේ පැවැති ප්‍රත්‍යවේක්‍ෂා වශයෙන් මෙහි අසම්මොහ සම්පජඤ්ඤය දතයුතුයැ.
පාත්‍ර පරිභෝගයෙහි ද පාත්‍රය වහාම නොගෙන මේ පාත්‍රය ගෙන පිඬු පිණිස හැසිරෙමින් භික්‍ෂාව ලබන්නෙමියි මෙසේ පාත්‍රය ගැනීම ප්‍රත්‍යයෙන් ලැබිය යුතු ප්‍රයෝජනයාගේ වශයෙන් සාත්‍ථක සම්පජඤ්ඤය දතයුතුය.
කෘශ වූ ශරීර ඇත්තහුට බර පාත්‍රය සුදුසු නොවෙයි. යම් කිසිවෙකුට සතර පස් ගැටයකින් පහල පාත්‍රයක් වේද, එය සේදිය නොහැකිද, අයෝග්‍ය වූයේ වෙයි. මනාව නොසේදූ පත්‍රය නොවටී. එම පාත්‍රය සෝදන්නා වූ ඕහට පලිබෝධ වෙයි. මණි වර්ණ පාත්‍රය ලෝභ කටයුතු වූයේ වෙයි. චීවරයෙහි කී නියායෙන්ම අයෝග්‍ය වේ. නැවත, නිමිත්ත කර්මාදි වශයෙන් ලත් පාත්‍රයක් වේද, යමක් සෙවුනාහට අකුශල ධර්මයෝ හාත්පසින් වැඩෙත් ද, කුසල ධර්මයෝ පිරිහෙත් ද, මේ පාත්‍රය විශේෂයෙන් අයෝග්‍ය වූයේම වෙයි. විපරීත වූයේ යෝග්‍ය වෙයි. එම පාත්‍රයාගේ වශයෙන් මෙහි සප්පාය සම්පජඤ්ඤය කමටහන නොහැරීම් වශයෙන් ගෝචර සම්පජඤ්ඤය දතයුතු.
අභ්‍යන්තරයෙහි පාත්‍රය ගත් කිසි ආත්මයක් නම් නැත. එසේ වුවත් උක්තප්‍රකාර වූ චිත්ත-කිරිය-වායෝ ධාතුහුගේ පැතිරීම් වශයෙන්ම පාත්‍රය ගැනීම නම් වෙයි. එහි පාත්‍රයටද සිතක් නැත්තේය. අත් ද, සිත් ද නැත්තෝ ය. පාත්‍රය තෙම මම හස්තයන් විසින් ගන්නා ලද වෙමියි නොදනී. අත් ද, පාත්‍රය අප විසින් ගන්නා ලදැයි නොම දනිත්. අඬුවකින් ගිනිපැහැ වූ පාත්‍රයක් ගැනීම මෙන් ධාතූහුම ධාතු සමූහයක් ගනිත් යයි මෙසේ පැවැති ප්‍රත්‍යවේක්‍ෂා වශයෙන් මෙහි අසම්මොහ සම්පජඤ්ඤය දතයුතුය.
තවද, යම්සේ සුන් අත්පා ඇති, වණ මුඛවලින් වැගිරෙන ලේ සැරව, පණුකැල ඇති නිලමැස්සන් විසින් අවට වටකර ගත් අනාථ ශාලාවක සිටි අනාථ මිනිසුන් දැක, දයාබහුල මිනිස්සු ඔවුනට වණවසන රෙදිකඩ හා කබල් ආදියෙන් බෙහෙතුත් එලවත් ද, ඒ දීමෙහිදී රෙදිකඩද කිසිවෙකුට සියුම් වූවාහු කිසිවෙකුට ඝන වූවාහු ලැබෙත්. බෙහෙත් කබල්ද කිසිවෙකුට මනා සටහන් ඇත්තාහු කිසිවෙකුට නොමනා සටහන් ඇත්තාහු ලැබෙත්. ඔවුහු එහි සොම්නස් ඇත්තාහු හෝ දොම්නස් ඇත්තාහු හෝ නොවෙත් ද, යම්හෙයකින් වණවැසීමට පමණ වූම රෙදිකඩින් ද බෙහෙත් පිළිගැනීමම පමණ වූම කබලින් ද ඔවුන්ට ප්‍රයෝජන වේද එහෙයිනි. එපරිද්දෙන්ම යම් මහණ කෙනෙක් වණවසන කඩක් මෙන් සිවුරද, බෙහෙත් කබලක් මෙන් පාත්‍රයද කබලෙහි බෙහෙත් මෙන් පාත්‍රයෙහි ලත් භික්‍ෂාවද සලකන්නේ වේද, මේ මහණ තෙම සඟල සිවුරු පරිභෝගයෙහි **අසම්මොහ සම්පජඤ්ඤයෙන් උත්තම සම්පජානකාරී** වූයේ වනැයි දතයුතුයැ.
අසිතාදි පදයන්හි, **අසිතෙ**, පිණ්ඩපාත භෝජනයෙහි **පීතෙ** කැඳ ආදිය බීමෙහි, **සායිතෙ** මීපැණි ආදිය රසවිඳ ගැනීමෙහි, එහි **නෙව දවයා** යනාදි නයින් කියන ලද අටවැදෑරුම් අර්ථය අර්ථ නම් වේ. ඒ අර්ථයාගේ වශයෙන් ද සාත්‍ථක සම්පජඤ්ඤය දතයුතුය. නැවක, රූක්‍ෂ-ප්‍රණීත තිත්ත-මධුර ආදීන් අතුරෙහි යම් භෝජනයකින් යමෙකුට නොසුව වේද එම භෝජනය ඕහට අසත්ප්‍රාය වෙයි. නැවත නිමිත්ත කර්මාදි වශයෙන් ලැබූ යම් භෝජනයක් වේද, යම් භෝජනයකුත් වළඳන්නා වූ ඒ මහණ හට අකුසල ධර්මයෝ වැඩෙත් ද, කුශල ධර්මයෝ පිරිහෙත් ද, ඒ භෝජනය ඒකාන්තයෙන් අසත්ප්‍රායම වෙයි. විපරීත වූයේ සත්ප්‍රාය වෙයි. ඒ සත්ප්‍රාය ජනයාගේ වශයෙන් මෙහි සප්පාය සම්පජඤ්ඤයද කමටහන දුරු නොකිරීම වශයෙන් ම ගෝචර සම්පජඤ්ඤය දතයුතුයැ.
අභ්‍යන්තරයෙහි වළඳන්නා වූ කිසි ආත්මයෙක් නම් නැත. එහෙත් කලින් කියන ලද ආකාර චිත්ත-කිරිය-වායෝ ධාතූහුගේ පැතිරීමෙන්ම පාත්‍රය පිළිගැනීම සිදුවේ. චිත්ත-කිරිය-වායො ධාතුහුගේ පැතිරීමෙන්ම අත පාත්‍රයෙහි බහාලීම සිදුවෙයි. චිත්ත කිරිය වායෝ ධාතුහුගේ පැතිරීමෙන්ම පිඬු කිරීමද පිඬු නැගීමද මුඛයට පිවිසීමද වෙයි. කිසිවෙක් හනු ඇට යතුරු මුදුවකින් විවර නොකරයි. යන්ත්‍රයකින් විවර නොකරයි. චිත්ත කිරිය වායෝ ධාතුගේ පැතිරීමෙන්ම බත්පිඩ මුඛයෙහි තැබීමද උඩදත් මොහොල් කිස සිද්ධ කිරීමද යට දත් වංගෙඩියක කාර්ය සිද්ධ කිරීමද දිවෙන් අතින් කරන කාර්ය සිද්ධ කිරීමද වෙයි.
මෙසේ ඒ බත්පිඩ දිව අග තුනී කෙළද, දිව මුල බොල් කෙළද, තවරයි. යට දත් නමැති වනෙහි ලා දිව නමැති අතින් පෙරලන ලද කෙළ නමැති දියෙන් තෙමන ලද, උඩ දත් නමැති මොහොලින් සුණු කරන ලද, එම බත්පිඩ කෙණෙස්සකින් හෝ හැන්දකින් හෝ ඇතුළත ප්‍රවේශ කරන්නා වූ කිසිවෙක් නොමැත. වායෝ ධාතුව හේතුකොට ගෙනම පිවිසෙයි. පිවිසි පිඩ උදුනක් කොට ගිනිදල්වා පිසන්නා වූ කිසිවෙක් නම් නැත. තේජෝ ධාතුව විසින්ම පිසනු ලැබෙයි. පැසුණු පැසුණු පිඩ දණ්ඩකින් හෝ යටකින් හෝ බැහැර කරන්නා වූ කිසිවෙක් නම් නැත්තේය. වායෝ ධාතු තොමෝ ම බැහැර කරයි.
මෙසේ වායෝ ධාතු තොමෝ ඉදිරියට ගෙන යන්නී ද සරසට ගෙන යන්නීද, පෙරලන්නී ද සුණු කරන්නීද වියලන්නීද බැහැර කරන්නීද වෙයි.
පඨවි ධාතු තොමෝ දරන්නී ද, පෙරලන්නී ද සුණු කරන්නීද, වියලන්නීද වෙයි. ආපෝ ධාතු තොමෝ තෙත් කරන්නීද, තෙත් බව රකින්නීද වෙයි. තේජෝ ධාතු තොමෝ ඇතුළට පිවිසි පිවිසි ආහාරය පැසවන්නීය. ආකාශ ධාතුව මාර්ගය වෙයි. විඤ්ඤාණ ධාතුව ඒ ඒ තැන්හි මනාකොට යෙදීමට පැමිණ පාලන කරන්නී යයි මෙසේ පැවැති ප්‍රත්‍යවේක්‍ෂා කිරීම් වශයෙන් මෙහි අසම්මොහ සම්පජඤ්ඤය දතයුතුය.
නැවත ගමන වශයෙන් ද, සෙවීම් වශයෙන් ද, පරිභෝග වශයෙන් ද ඇසුරුකරන තැන් වශයෙන් ද නිධාන (පිහිටි තැන්) වශයෙන් ද, නොපැසුනු හෙයින් ද, පැසුනු බැවින් ද, ඵල වශයෙන් ද වැගිරෙන හෙයින්ද තැවරීම් වශයෙන් ද, මෙසේ දසවැදෑරුම් පිළිකුල් බැව් ප්‍රත්‍යවේක්‍ෂා කිරීම් වශයෙන් ද මෙහි අසම්මොහ සම්පජඤ්ඤය දතයුතුය.
**උච්චාර පස්සාම කම්මෙ** මල ද, මුත්‍ර ද පහ කිරීමෙහි අවස්ථාව පැමිණි කල්හි මල මූත්‍ර පහ කිරීම නොකරන්නහුට මුලු සිරුරින් දහඩිය මිදෙත්. ඇස කැරකෙත්. සිත එකඟ නොවෙයි. අනිකදු රෝග හටගනිත්. එය කරන්නහුට ඒ සියල්ල සිදු නොවේ යයි, යනු මෙහි අර්ථයයි. ඒ අර්ථයාගේ වශයෙන් සාත්‍ථක සම්පජඤ්ඤය දතයුතුය. නොසුදුසු තන්හි මල මුත්‍ර කරන්නහුට ඇවැත් සිදුවේ. අයස වැඩෙයි. ජීවිත අන්තරායද සිදුවේ. සුදුසු ස්ථානයෙහි කරන්නහුට ඒ සියල්ල සිදු නොවේ යයි යනු මේ මෙහි සප්පාය නම් වේ. කමටහන නොහැරීම් වශයෙන්ම ගෝචර සම්පජඤ්ඤය ද දතයුතුයැ.
සිරුර ඇතුළෙහි මල මුත්‍ර කෘත්‍යය සිදුකරන්නා වූ කිසි ආත්මයක් නම් නැති. එතෙකුදු වුවත් චිත්ත-කිරිය-වායෝ ධාතුහුගේ පැතිරීමෙන්ම මල මුත්‍ර කිරීම වෙයි. ගඩපොල පැසුනු කල්හි එය බිඳීයාමෙන් ලේ සැරව නොකමැති පරිද්දෙන් යම්සේ නික්මේ ද, තව ද ඉතා බර වූ දිය බඳුනෙන් ජලය නොකැමති පරිද්දෙන් යම්සේ නික්මේද, එපරිද්දෙන් පක්වාසය මුත්‍ර වස්තිවල රැස් වූ මල මූත්‍ර වාත වේගයෙන් පෙලන ලද්දාහු නොකැමති පරිද්දෙන් නික්මෙති. මෙසේ නික්මෙන්නා වූ එම මල මුත්‍ර භික්‍ෂුවගේ ආත්මීය වූයේ නොවෙයි. අනිකෙකුගේ ද නොවෙයි. එය හුදෙක් සිරුරෙන් වැගුරුනේම වෙයි. කුමක් වෙත්ද යත්, දිය කොතලයකින් පැරණි දිය බැහැර කරන්නහුගේ එම දිය යම්සේ ආත්මීය නොවේද, අනිකෙකුගේ ද නොවේ ද, හුදෙක් පටිජග්ගහ මාත්‍රයක්ව වේද, මෙසේ පැවැති ප්‍රත්‍යවේක්‍ෂා වශයෙන් අසම්මොහ සම්පජඤ්ඤය දතයුතුයැ.
ගතාදී ශබ්දයන් අතුරෙහි **ගතෙ** ගමනෙහි, **ඨිතෙ** සිටීමෙහි, **නිසින්නො** හිඳීමෙහි, **සුත්තෙ**, සයනයෙහි, **ජාගරිතෙ** නිදි වැරීමෙහි, **භාසිතෙ** කථා කිරීමෙහි, **තුණ්හීභාවෙ** නොබිණීමෙහි, **ගච්ඡන්තෙ වා ගච්ඡාමීති පජානාති**, **ඨිතෙ වා ඨිතොම්හීති පජානාති**, **සයානොවා සයානොම්හීති පජානාති** යයි, මෙතැන්හි දිගු ඉරියාපථ වදාරණ ලද්දාහු වෙති. **අභික්කන්තෙ පටික්කන්තෙ, ආලොකිතෙ විලොකිතෙ සම්මිඤ්ජිතෙ පසාරිතෙ,** මෙහි මධ්‍යම ඉරියාපථයෝ වදාරණ ලදහු. **ගතෙ, ඨිතෙ, නිසින්නෙ සුත්තෙ** යයි මෙහි වනාහි කුඩා වූ කැඩී පොඩි වී ගිය ඉරියාපථයෝ වදාරණ ලද්දාහුය. එසේ හෙයින් මේ තුන් තන්හි කී නියායෙන් ද නුවණින් ද දැන කරන බව දතයුතුය.
ත්‍රිපිටක මහාසීව තෙරුන් වහන්සේ මෙසේ කීහ. ‘යමෙක් බොහෝ වේලාවක් ගමන්කොට හෝ සක්මන් කොට හෝ පසුකාලයේ සිටියේ, මේ අයුරින් ප්‍රත්‍යවේක්‍ෂා කෙරේ ද, සක්මන කරන්නා වූ කාලයෙහි පැවැති රූපාරූප ධර්මයෝ, මෙහිම නිරුද්ධ වූහයි, මෙතෙම ගමනයෙහිදී නුවණින් දැන ඉරියව් පවත්වන සුළුවූයේ නම් වෙයි.
යමෙක් හැදෑරීම් හෝ කරන්නේ, ප්‍රශ්න හෝ විසඳන්නේ කමටහන හෝ මෙනෙහි කරන්නේ බොහෝ වේලාවක් සිට පසුව නිදාගත්තේ, මෙසේ ප්‍රත්‍යවේක්‍ෂා කෙරේ ද, සිටි කාලයෙහි පැවැති රූපාරූප ධර්මයෝ මෙහි නිරුද්ධ වූහයි මේ තෙම සිටීමෙහි සම්පජානකාරී නම් වේ.
යමෙක් තෙම, හැදෑරීම් ආදිය කිරීම් වශයෙන්ම බොහෝ වේලාවක් හිඳ පසුව හොත්තේ මෙසේ ප්‍රත්‍යවේක්‍ෂා කෙරේ ද, හුන් කාලයෙහි පැවැති රූපාරූප ධර්මයෝ මෙහිම නිරුද්ධ වූහයි මෙතෙම හිඳීමෙහි සම්පජානකාරී නම් වේ.
යමෙක් වැදහොත්තේ පාඩම් කරමින් හෝ කමටහනක් මෙනෙහි කරමින් හෝ නින්දට බැස පසුව නැගිට මෙසේ ප්‍රත්‍යවේක්‍ෂා කෙරේද, හෝනා කල්හි පැවැති රූපාරූප ධර්මයෝ මේ සයනයෙහිම නිරුද්ධ වූවාහුම යයි, මෙතෙම නින්දෙහි ද, නිදි දුරුකිරීමෙහි සම්පජානකාරී නම් වෙයි. ඒ එසේමැයි. ක්‍රියාමය චිත්තයාගේ නොපැවැත්ම නින්ද නම් වේ. පැවැත්ම නිදි දුරුකිරීම නම් වේයයි ද, තව ද යමෙක් කථා කරමින් මේ ශබ්දය නම් තොල් ද දත් ද නිසා දිව ද තල්ල ද නිසා චිත්තයාගේ ඊට අනුරූප වූ ප්‍රයෝගය නිසා හටගනී යයි සිහි ඇත්තේ නුවණැත්තේ බෙණේ ද, යලිදු බොහෝ කාලයක් හැදෑරීම් හෝ කොට බණ හෝ කියා කර්මස්ථානය හෝ පිරිවහා ප්‍රශ්න හෝ විසඳා පසුකාලයේ නිශ්ශබ්ද වූයේ මෙසේ ප්‍රත්‍යවේක්‍ෂා කෙරේද, කථා කරන කල්හි වූ රූපාරූප ධර්මයෝ මෙහිම නිරුද්ධ වූහයි මේ තෙමේ බිණීමෙහි සම්පජානකාරි වූයේ වෙයි. යමෙක් නොබැණ බොහෝ වේලාවක් ධර්මය හෝ කමටහන හෝ මෙනෙහි කොට පසුව මෙසේ ප්‍රත්‍යවේක්‍ෂා කෙරේ ද, නොබැණ සිටි කාලයෙහි පැවැති නාමරූප ධර්මයෝ මෙහිම නිරුද්ධ වූහ. උපාදාන රූපයන්ගේ පැවැත්ම ඇති කල්හි කථා කරයි නම්, නැති කල්හි කථා නොකරයි නම් මෙය තුණ්හී භාව සම්පජානකාරි නමැයි
මේ මහාසීව තෙරුන් විසින් කියන ලද අසම්මොහ ධූරය සතිපට්ඨාන සූත්‍රයෙහි අදහස් කරන ලදී. සාමඤ්ඤඵල සූත්‍රයෙහි සියලු ම සිව්වැදෑරුම් සම්පජඤ්ඤ ලැබෙයි. එහෙයින් විශේෂයෙන් මෙහි අසම්මොහ සම්පජඤ්ඤයාගේ වශයෙන්ම සම්පජානකාරී බව දතයුතුය.
**සම්පජානකාරී, සම්පජානකාරී** යන සියලු පදයන්හි, සති සම්පයුත්ත වූම සම්පජඤ්ඤයාගේ වශයෙන් අර්ථය දතයුතුයි. විභංග ප්‍රකරණයෙහි වනාහි **සතො සම්පජානො අභික්කමති, සතො සම්පජානො පටික්කමති** මෙසේ මේ පදයෝ විභාග කළාහුමය.
දැන් **අජ්ඣත්තං වා** මෙසේ සතර සම්පජඤ්ඤය පරිග්‍රහණයෙන් තමාගේ කයෙහි හෝ අන්‍යයාගේ හෝ කයෙහි කය අනුව බලමින්, වෙසෙයි. මෙහිද **සමුදය ධම්මානුපස්සී** යනාදියෙහි රූප ස්කන්ධයාගේම සමුදය ද, වය ද, එලවා දැක්විය යුතුයි. සෙස්ස කී පරිදිමැයි.
මෙහි සතර සම්පජඤ්ඤයට අයත් වූ **සතිය** දුක්ඛ සත්‍ය නම් වේ. ඒ සතිය උපදවන්නා වූ පළමු තණ්හාව සමුදය සත්‍ය නම් වේ. දෙදෙනාගේම නොපැවැත්ම නිරෝධ සත්‍ය නම් වේ. කලින් කියන ලද ආර්ය මාර්ගය මාර්ග සත්‍ය නම් වේ. මෙසේ චතුසත්‍ය වශයෙන් උත්සාහකොට නිවනට පැමිණේ යයි මේ එක චතු සම්පජඤ්ඤ පරිග්ගාහකයකු වශයෙන් නිවන තෙක් වූ නිවන් දොරටුවයි.
මෙසේ චතුසම්පජඤ්ඤ වශයෙන් කායානුපස්සනාව විභාගකොට දැන් පටික්කූල මනසිකාර වශයෙන් විභාග කරන්ට **පුන චපරං** ආදිය වදාළහ. එහි **ඉමමෙව කායං** යනාදියෙහි යමක් කිවයුතු වන්නේ ද ඒ සියල්ල සර්වප්‍රකාරයෙන්ම විස්තර වශයෙන් විසුද්ධි මාර්ගයෙහි කායගතාසති කම්මට්ඨානයේ දී කියන ලදී. **උභතො මුඛා** උඩ ද, යටදැයි මුඛ දෙකකින් යුක්ත වූ **නානාවිහිතස්ස** නානාවිධ වූ,
මේ වූ කලී මෙහි උපමා සංසන්දනයයි, උඩ යට මුඛ දෙකක් ඇති මල්ලක් මෙන් වූ සතර මහා භූතයන්ගෙන් හටගත් කය ද, එහි මිශ්‍රකොට බහාලන ලද විවිධ ධාන්‍ය මෙන් කේසාදි දෙතිස් ආකාරයෝ ද, ඇස් ඇති පුරුෂයෙකු මෙන් යෝගාවචර තෙමේ ද, එම මල්ල මුදා විමසන්නා වූ ඒ පුරුෂයා හට, විවිධ ධාන්‍ය ප්‍රකට වූ කාලය මෙන් යෝගාවචර හට දෙතිස් කුණප කොට්ඨාස විවිධත්වයෙන් ප්‍රකට වූ ආකාරය දතයුතුය.
**ඉති අජ්ඣත්තංවා **මෙසේ කේශාදීන්ගේ පරිග්‍රහණයෙන් තමාගේ කයෙහි හෝ අනිකෙකුගේ කයෙහි හෝ, කලෙක තමාගේ හෝ කලෙක අනිකෙකුගේ හෝ කයෙහි කය අනුව බලමින් වෙසෙයි. මෙයින් මත්තෙහි කී නයමයි හුදෙක් මෙහි දෙතිස් කොට්ඨාශයන්ට අයත් සතිය දුක්ඛ සත්‍ය නම් වේ. මෙසේ යෝජනා කොට (සසරින් නික්මෙන) දොරටුව යයි දතයුතුයැ. සෙස්ස පූර්ව කී දැයට සමානමැයි.
මෙසේ පිළිකුල් බව මෙනෙහි කිරීම් වශයෙන් කායානුපස්සනාව විස්තරකොට දැන් ධාතු මනසිකාර වශයෙන් මෙනෙහි කරන්ට **පුන චපරං** යනාදිය වදාළහ. මේ එහි උපමා සංසන්දනයක් සමග අර්ථ වර්ණනාවයි. කිසියම් ගවඝාතකයෙක් හෝ ඔහුගේ බත් වැටුපෙන් පෝෂණය කරන ලද අතවැසියෙක් හෝ ගවයෙකු මරා සතර දිගට විනිවිද ගියා වූ මහාමාර්ගයන්ගේ මධ්‍යස්ථාන නම් වූ සතරමං සන්ධියක කොටස් කොටස් කොට යම්සේ හුන්නේ වේද, එපරිද්දෙන් මහණතෙම සතර ඉරියාපථයන් අතුරෙන් යම්කිසි ආකාරයකින් සිටි හෙයින් සිටිවතින් සිටියා වූ නැවත සිටි පරිදි සිටිහෙයින් පිහිටියා වූ ආකාරයෙන් පිහිටියා වූ කය, ‘මේ ශරීරයෙහි පඨවි ධාතු ඇත. ආපෝ ධාතු ඇත, තේජෝ ධාතු ඇත, වායෝ ධාතු ඇතැයි මෙසේ ප්‍රත්‍යවේක්‍ෂා කෙරෙයි.
කුමක් කියන ලද්දේ වේද යත් - ගවයෙකු පෝෂණය කරන්නා වූ ද, මරණ තැනට ගෙනයන්නා වූද ගෙනගොස් එහි බැඳ තබන්නා වූද නසන ලද මළසිරුර දක්නා වූද ගෝඝාතකයා හට යම්තාක් ඒ ගවයා පලා කොටස් කොටස් වශයෙන් නොබෙදා ද, ඒතාක් ගවයෙක් යන සංඥාව අතුරුදහන් නොවේද, එතකුදු වුවත් බෙදා හුන්නහුට ගව සංඥාව අතුරුදහන් වේ, මාංස සංඥාව පවතීද, මම ගවයෙකු ගෙන යමි. මොවුහු ගවයා ගෙන යත් යයි ඕහට මෙබඳු සිතක් ඇති නොවේද, යලි කිමෙක්, මම මස් විකුණමි. මොවුහු මස් ගෙන යති යයි කියාම ඕහට සිතක් වේද, එපරිද්දෙන්ම පෙර බාල පෘථජ්ජන කාලයෙහි ගිහි වූත්, පැවිදි වූත් මේ මහණ හට ද මේ කය සිටිවනින් පිහිටි ආකාරයෙන් ඝන විනිර්භෝගය කොට යම්තාක් ප්‍රත්‍යවේක්‍ෂා නොකෙරේ ද, ඒ තාක් සත්ත්වයෙකු - පුද්ගලයෙකු යන සංඥාව අතුරුදහන් නොවෙයි. ධාතු වශයෙන් ප්‍රත්‍යවේක්‍ෂා කරන්නා වූ ඔහුට සත්ත්ව සංඥාව අතුරුදහන් වෙයි. ධාතු වශයෙන්ම සිත පිහිටයි. එබැවින් මෙසේ වදාළහ.
**ඉමමෙව කායං යථාඨිතං යථපණිහිතං ධාතුසො පච්චවෙක්ඛති අත්‍ථි ඉමස්මිං කායෙ පඨවි ධාතු ආපොධාතු, තෙජො ධාතු, වායො ධාතු, සෙය්‍යථා භික්ඛවෙ දක්ඛො ගොඝාතකො වා -පෙ- වායො ධාතු** යනුවෙන්
මෙහි යෝගිතෙම ගෝඝාතකයා මෙනි. සත්ත්ව සංඥාව ගව සංඥාව මෙනි. සතර ඉරියාපථ සතරමං සන්ධිය මෙනි. ධාතු වශයෙන් මෙනෙහි කිරීම කොටස් වශයෙන් බෙදා හුන් බව මෙනැයි මේ මෙහි පෙළ වර්ණනාවයි. කමටහන වනාහි විසුද්ධි මාර්ගයේ විස්තර කරන ලද්දේය.
**ඉති අජ්ඣත්තං වා** මෙසේ චතු ධාතු පරිග්‍රහණයෙන් තමාගේ කයෙහි හෝ අනිකෙකුගේ කයෙහි හෝ කය අනුව බලමින් වෙසෙයි. මෙයින් මතුවෙහිද කී නයමැයි. මෙහි සතර ධාතු පරිග්‍රාහික සතිය දුක්ඛ සත්‍යය නම් වේ. මෙසේ සලකා නිවනට පැමිණෙන දොරටුව දතයුතුය. සෙස්ස, පළමු මෙනි.
මෙසේ ධාතු මනසිකාර වශයෙන් කායානුපස්සනාව විභාගකොට දැන් නවසිථිකා පබ්බය විස්තර කිරීමට **පුන චපරං** යන ආදිය කීහ. එහි **සෙය්‍යථාපි පස්සෙත්‍ය** යනුවෙන් යම්සේ දක්නේද, **සරීරං **යනු මෘත ශරීරයයි. **සිවථිකය ජඩ්ඪිතං** සොහොනෙහි දමන ලද, එක්දිනක් (ඉක්මුනේ) මළා වූ ඕහට නුයි **එකාහං මතං** යනු වේ. දෙදිනක් (ඉක්මුනේ) මළා වූ ඕහට නුයි **ද්වීහමතං** යනු වේ. තෙ දිනක් (ඉක්මුනේ) මළා වූ ඕහට නුයි **තීහමතං** යනුවෙන් වාතයෙන් පිරුණු කඹුරු සමක් මෙන් ජීවිතය නැත වීමෙන් පසු ක්‍රමයෙන් නැග්ගා වූ සූනත්‍වයෙන් (අඩු තැන් පිරවීමෙන්) ඉදිමී ගිය බැවින් **උද්ධුමාත** නම් වේ. උද්ධුමාතය මැ **උද්ධුමාතක** නම් වේ. නැතහොත් පිළිකුල් බැවින් කුත්සිත වූ උද්ධුමාතයනුයි උද්ධුමාතක නම් වේ. මිශ්‍ර වූ වර්ණ ඇත්තේ **විනීල** යයි කියනු ලැබේ. විනීලයම විනීලක නම් වේ. පිළිකුල් බැවින් කුත්සිත වූ විනීලයනුයි **විනීලක** නම් වේ. මස්පිඩු උස්ව නැගි තැන්හි, රක්තවර්ණ වූ සැරව පිරුණු තැන්හි ශ්වේත වර්ණ වූ බොහෝ සෙයින්ම නීල වර්ණ වූ නිල් වූ තැන්හි නිල් සළුවක් පොරවන ලද්දක්හු වැනි මළ සිරුරට මේ නමකි. බිඳුනු තැනකින් හෝ නව වණමුඛයන්ගෙන් හෝ වැහෙන්නා වූ පූයා ඇත්තේ **විපුබ්බ** නමි. විපුබ්බයම **විපුබ්බක** නමි. නැතහොත් පිළිකුල් බැවින් කුත්සිත වූ විපුබ්බයනු **විපුබ්බක** නම් වේ. හටගත් පූයා ඇත්තේ එබඳු ස්වභාවයට ගියේනුයි **විපුබ්බක ජාත** නම් වේ.
**සො ඉමමෙව කායං** යනුවෙන් ඒ මහණතෙම තමාගේ කය ඒ මළසිරුර සමග නුවණින් සමාන කෙරෙයි. එලවයි. කෙසේද යත්, මේ කය ද මෙබඳු ස්වභාව ඇත්තේය. මෙබඳු ස්වභාවයට පැමිණෙන සුලුය. මෙබඳු ස්වභාවය නොඉක්ම සිටියේ යයි කියායි. මේ කියන ලද වෙයි -
ආයුෂය, තේජෝ ධාතු විඥානය යන මේ ධර්මයන් තුන්දෙනාගේ පැවැත්මේ හේතුවෙන් මේ කය සිටීම්, ගමන් කිරීම් ආදිය ඉවසන්නේ වෙයි. යළි මොවුන්ගේ වෙන්වීමෙන් මේ කයද **එවං ධම්මො,** මෙසේ කුණුවන ස්වභාවය ඇත්තේමයි. **එවං භාවි,** මෙපරිද්දෙන්ම උද්ධුමාතක ආදි භේද ඇත්තේ වන්නේය. **එවං අනතීතො** මෙපරිද්දෙන් උද්ධුමාතක ආදි භාවයන් නොඉක්මවන ලද්දේය.
**ඉති අජ්ඣත්තං වා** මෙසේ උද්ධුමාතකාදි ග්‍රහණයෙන් තමාගේ කයෙහි හෝ අනිකෙකුගේ කයෙහි හෝ කය අනුව බලමින් වෙසෙයි. කලෙක තමාගේ හෝ කලෙක අනිකෙකුගේ කයෙහි කය අනුව බලමින් වෙසෙයි.
**ඛජ්ජමානං** යනුවෙන් උදර ආදියෙහි සිටිමින් උදර මාංශයද, ඇස ගුල ආදිය ගලව ගලවා කනු ලබන්නා වූ, **සමංස ලොහිතං** සෙසු ඉතිරි මස් ලේ සහිත වූ **නිම්මංස ලොහිත මක්ඛිත්තං** මස් ක්‍ෂය වී ගිය කල්හිද, ලේ නොවියලෙයි. එහෙයින් වදාරණ ලදී. **ලොහිත මක්ඛිත්තං** යයි **අඤ්ඤෙන** අන්‍ය දිශාවක, **හත්‍ථිට්ඨිකං** යනු සූසැටක් භේද ඇති, වෙන වෙනම විසුරුණා වූ අත් ඇටද පා ඇටද, ආදියෙහි ද මෙම ක්‍රමයම වේ.
**තොරොවස්සිකානි** දෙතුන් වසරක් ඉක්මුනා වූ එලිමහනේ තිබුණා වූ අව් වැසි සුළං වැදීමෙන් වසක් ඉක්මුනාහු කුණු වූවාහු වෙති. පොලෝ තුලට පැමිණියාහු වනාහි බොහෝ කලක් පවතිත්. චුණ්ණක ජාතානි. සුණු සුණුව විසුරුණාහු සියලු තැන්හි **සො ඉම මෙව** යනු කී පරිද්දෙන් **ඛජ්ජමානං** යනාදි පදයන්ගේ වශයෙන් යෝජනා කළ යුත්තේය.
**ඉති අජ්ඣත්තං වා** මෙසේ (කාකාදින් විසින්) කනු ලබන්නා වූ ශරීර ආදිය පරිග්‍රහණය කිරීමෙන් සුණු වූ ශරීරය තෙක් තමාගේ කයෙහි හෝ අනිකෙකුගේ කයෙහි හෝ කලෙක තමාගේ හෝ කලෙක අනිකෙකුගේ හෝ කයෙහි කායානුදර්ශීව වෙසෙයි.
නැවත මෙතැන්හි සිට නව සිවථිකා එක්කොට දැක්විය යුත්තාහුය. මේ එහි එක්තැන් කිරීමේ ක්‍රමයයි.
**එකාහං මතං** වා යනාදි නයින් වදාළ සියල්ලම එක් සිවථිකයෙකි. **කාකෙහි වා ඛජ්ජමානං** යනාදිය එකෙක. **අට්ඨි සංඛලිකං සමංසලොහිතං නහාරු සමබන්‍ධං **යනු එකෙක. **නිම්මංස ලොහිත මක්ඛිත්තං නහාරු සමබන්‍ධං **යනු එකෙක. **අපගත මංසලොහිතං නහාරු සම්බන්‍ධං **යනු එකෙක. **අට්ඨිකානි අපගත සම්බන්‍ධානි** යනු එකෙකි. **අට්ඨිකානු සෙතාන සච්චවණ්ණු පනිභානී** යනු එකෙකි. **අට්ඨිකානි පුඤ්ජකිතානි තෙරො වස්සිකානි** යනු එකෙකි. **අට්ඨිකානි පූතීපන චුණ්ණක ජාතානි** යනු එකෙකි.
**එවං ඛො භික්ඛවෙ** යන මෙය නව සීවථිකය දක්වා කායානුපස්සිනා දේශනාව නිමවමින් වදාළ සේක. එහි නව සීවථික පරිග්ගාහික වූ සතිය දුක්ඛ සත්‍යය ඒ සතිය උපදවන්නන් වූ පළමු තණ්හාව සමුදය සත්‍ය වේ. ඒ දෙදෙනාගේම නොපැවැත්ම නිරෝධ සත්‍යයැ. දුක දැනගත්තාවූ සමුදය දුරුකරන්නා වූ නිවන් අරමුණු කරන්නා වූ ආර්ය මාර්ගය තෙම මාර්ග සත්‍යයැ. මෙසේ චතු සච්ච වශයෙන් උත්සාහකොට නිවනට පැමිණේ යයි මේ නවසිවථික පරිග්ගාහක වූ භික්‍ෂූන්ගේ රහත් බව තෙක් නිවන්දොර වේ.
මෙතෙකින්, ආනාපාන පබ්බය, ඉරියාපථ පබ්බ, චතු සම්පජඤ්ඤා පබ්බය, පටික්කූල මනසිකාර පබබය, ධාතු මනසිකාර පබ්බය, නවසිවථිකා පබ්බය යයි තුදුස් පබ්බයක් ඇති කායානුපස්සනාව නිමවන ලද්දී වෙයි.
එම තුදුස් පබ්බයන් අතුරෙහි, ආනාපාන පබ්බය පටික්කූල මනසිකාර පබ්බය යන දෙකම අප්පනා කමටහන්ය. සිවථිකයන් වනාහි ආදිනවානු පස්සනා වශයෙන් වදාළ බැවින් සෙසු දොලොසම උපචාර කර්මස්ථානයෝ යැ.
මෙසේ භාග්‍යවතුන් වහන්සේ තුදුස් ආකාරයකින් කායානුපස්සනා සතිපට්ඨානය වදාරා දැන් නව අයුරකින් වෙදනානුපස්සනාව දක්වන්නට **කථඤ්ච භික්ඛවෙ**, යනාදිය වදාළහ. එහි **සුඛං වෙදනං **යනු කායික වූ හෝ චෛතසික වූ හෝ සැප වේදනාව විඳින්නේ මම සැප වේදනාවක් විඳිමියි දැනගනී යන අර්ථය වෙයි. ඒ දැනීමෙහි ඒකාන්තයෙන් උඩුකුරුව හෝනා වූ ළදරුවෝ පවා කිරි පීම් ආදි කාලයෙහි සැපවිඳින්නාහු අපි සැපයක් විඳිමු යයි දැනගනිත්. එතකුදු වුවත් මේ යෝගාවචරයාගේ දැනුම එබඳු දැනීමක් සඳහා නොවදාරණ ලදී. ඒ ළදරුවන්ගේ දැනීම වැනි දැනුම සත්ත්ව දෘෂ්ටිය අත්නොහරී. සත්ත්වයෙක යන සංඥාව නො උගුලුවයි. කමටහනක් හෝ සතිපට්ඨාන භාවනාවක් හෝ නොවෙයි. මෙම භික්‍ෂූහුගේ දැනගැනීම වනාහි සති දෘෂ්ටිය දුරු කරයි. සත්ත්ව සංඥාව ගලවා පියයි. කමටහන හා සතිපට්ඨානයද වෙයි. මෙය වනාහි කවරෙක් විඳී ද, කවරෙකුගේ විඳීමක් ද, කුමන කරුණකින් වූ වේදනාවක්දැයි. මෙසේ නුවණින් දැක විඳීම සඳහා වදාරණ ලදී.
ඒ ප්‍රශ්න කිරීමෙහි කවරෙක් විඳීද? යනු කිසි සත්ත්වයෙක් හෝ පුද්ගලයෙක් හෝ නොවිඳියි. කවරෙකුගේ විඳීමෙක් ද? යනු කිසි සත්ත්වයෙකුගේ හෝ පුද්ගලයෙකුගේ හෝ විඳීමක් නොවේ. කවර කරුණකින් වූ වේදනාවක් ද යනු සත්‍වාරම්මණයෙන් වේදනා තොමෝ වන්නීය. මේ යෝගාවචර තෙම කුමක්හෙයින් මෙසේ දැනගනී ද යත් ඒ ඒ සුඛ ආදි වස්තුව අරමුණුකොට වේදනා තොමෝ ම විඳී. එම වේදනා ප්‍රවෘත්තිය ගෙන මම විඳිමියි ව්‍යවහාර මාත්‍රයක් වේයයි මෙසේ වස්තුව අරමුණු කොට වේදනා තොමෝ විඳීයයි සලකන්නා වූ මෙතෙම සැප වේදනාව විඳිමියි දැනගනීයයි දතයුතු යැ. සිතුල් පව්වෙහි එක්තරා තෙර කෙනෙක් මෙනි.
තෙරුන් වහන්සේ රෝගී කාලයෙහි බලවත් වේදනාවෙන් කෙඳිරිගාමින් ඔබිනොබ පෙරලෙති. උන්වහන්සේට එක්තරා තරුණ භික්‍ෂුවක් මෙසේ කීය. ස්වාමීනි, ඔබවහන්සේගේ කවර තැනක් රිදීම කෙරේදැයි ඇවැත්නි, වෙනම රිදෙන තැනක් නම් නැති. (කායනම් වූ වස්තුව) අරමුණුකොට වේදනා තොමෝ විඳී යයි (කීහ.) ස්වාමීනි, මෙසේ දන්නා කල පටන් ඉවසන්ට සුදුසු නේන්ද? ඇවැත්නි, ඉවසමියි කීය. ස්වාමීනි ඉවසීම උතුම්ම වෙයි. තෙරණුවෝ ඉවසූහ. වාතය ළය දක්වා පැලීය. ඇඳෙහි අතුනු එකතු වූහ. තෙරණුවෝ තරුණ භික්‍ෂුවට ඇවැත්නි, මෙතෙක් ඉවසීම වටීදැයි දැක්වූහ. තරුණ භික්‍ෂුව තුෂ්ණිම්භත විය. තෙරණුවෝ වීර්ය සමත්‍වය යොදා සිව්පිළිසිඹියා සමග රහත් බවට පැමිණ සමසීසව පිරිනිවි සේක.
සුඛ වේදනාව යම්සේ ද එපරිද්දෙන් දුක්ඛ වේදනාව -පෙ- නිරාමිස වූ අදුක්ඛමසුඛ වේදනාව විඳින්නේ නිරාමිස වූ අදුක්ඛ මසුඛ වේදනාව විඳිමි යයි දැනගනී.
මෙසේ භාග්‍යවතුන් වහන්සේ රූප කමටහන වදාරා අරූප කමටහන වදාරණ සේක්, වේදනා වශයෙන්ම වදාළහ. එම කමටහන, දෙවැදෑරුම් වෙයි. රූප කමටහන, අරූප කමටහන කියායි. මෙම කමටහන් දෙකම රූප පරිග්ගහ, අරූප පරිග්ගහ යයිද කියනු ලැබේ. මෙම ද්විධ කමටහන් අතුරෙන් භාග්‍යවතුන් වහන්සේ රූප කමටහන වදාරණ සේක්, සංක්‍ෂෙප මනසිකාර වශයෙන් සවිස්තර මනසිකාර වශයෙන් හෝ චතුධාතු වවත්‍ථානය වදාරණ සේක. ඒ දෙකම විසුද්ධි මාර්ගයෙහි සර්වාකාරයෙන් දක්වන ලද්දේමය.
අනතුරුව අරූප කර්මස්ථානය වදාරණ සේක් බොහෝ සෙයින් වේදනා වශයෙන් වදාරති. එය විස්තර කරනු ලැබේ. අරූප කමටහනෙහි අභිනිවෙසය (=පිහිටුවීම) තෙ වැදෑරුම් වේ. ඵස්ස වශයෙන් වේදනා වශයෙන් සහ චිත්ත වශයෙන් කියායි. කෙසේද යත්,
ඇතැම් යෝගාවචරයෙකුට සැකෙවින් හෝ විස්තර වශයෙන් හෝ රූප කමටහන පරිග්ගහනය කළ කල්හි රූපාරම්මණයෙහි චිත්ත චෛතසිකයන්ගේ පළමු අභිනිපාතය (=ඉදිරියෙහි පතිතවීම) ඇතිකල්හි එම අරමුණ ස්පර්ශ කරමින් උපදින්නා වූ ස්පර්ශය ප්‍රකට වෙයි. කිසිවෙකුට ඒ අරමුණ විඳිමින් උපාදාන වූ වේදනාව ප්‍රකට වෙයි. ඇතැම් කෙනෙකුට ඒ අරමුණ පරිග්‍රහණය කොට දැනගනිමින් උපදින්නා වූ විඥානය ප්‍රකට වෙයි. ඔවුන් තිදෙනා අතුරෙහි යමෙකුට ස්පර්ශය ප්‍රකට වේද, හෙතෙමේද, ‘හුදෙක් ස්පර්ශයම නොඋපදී’ ඒ ස්පර්ශය සමග එම අරමුණම විඳිමින් වේදනාව උපදී. හැඳින ගනිමින් සංඥාවද, සිතමින් චේතනාවද, දැනගනිමින් විඥානයද උපදී යයි ඵස්ස පඤ්චම ධර්මයන්ම (=වෙදනා සංඥා-චෙතනා-විඥාන) ධර්මයන්ම පරිග්‍රහණය කෙරෙයි. යමෙකුට විඥානය ප්‍රකටවේද හෙතෙමේත් හුදෙක් විඥානයම නූපදී. එම විඥානය සමගම එම අරමුණම ස්පර්ශ කරමින් ඵස්සය ද උපදී. අරමුණ රසය අනුභව කරමින් වේදනාව ද හැඳින ගනිමින් සංඥාවද සිතමින් චේතනාවද උපදී යයි ඵස්ස පංචමක ධර්මයන්ම පරිග්‍රහණය කෙරෙයි. [missing trans?]
හෙතෙම මේ ඵස්ස පංචමක ධර්මයෝ කුමක් ඇසුරු කළාහුදැයි විමසන්නේ හදවත ඇසුරු කළාහුයයි දැනගනී. වස්තුව නම් කරජකයයැ. මේ සඳහා කියන ලදී. **ඉදඤ්ච පන මෙ විඤ්ඤාණං එත්‍ථසිතං එත්‍ථ පටිබද්ධං** යයි වදාරණ ලදද එහෙයිනි. ඒ කරජ කය අර්ථ වශයෙන් සතර මහාභූතයන් හා උපාදාය රූපයෝ ද වෙති. මෙපරිද්දෙන් මෙහි වස්තුව, රූපය යැ. ඵස්ස පංචමක ධර්මයෝ නාමයයි ද නාමරූප මාත්‍රයක්ම දකී. තව ද මෙහි රූපය - රූපකන්ධ නම් වේ. නාමය සතර අරූප ස්කන්ධයෝ යයි පඤ්ච ස්කන්ධයම වෙයි. එය එසේමැයි. නාමරූපයෙන් තොර වූ පඤ්ච ස්කන්ධයෝ හෝ පඤ්ච ස්කන්ධයෝ හෝ පඤ්ච ස්කන්ධයෙන් තොර වූ නාමරූපයෙක් හෝ නැත.
හෙතෙම මෙම ස්කන්ධ පංචකය කුමක් හේතුකොට හටගත්තාහුදැයි පරීක්‍ෂා කරන්නේ අවිජ්ජා ආදිය හේතුකොට හටගත්තාහු යයි දකී. ඉක්බිති මේ නාම රූප කය ප්‍රත්‍ය හා ප්‍රත්‍යොත්පන්න ධර්මද වෙයි. අනෙක් සත්ත්වයෙක් හෝ පුද්ගලයෙක් හෝ නැති ශුද්ධ වූ සංස්කාර රාශි මාත්‍රයක්ම යයි ප්‍රත්‍ය සහිත නාමරූපයන්ගේ වශයෙන් ත්‍රිලක්‍ෂණයටම නගා විදසුන් වඩා පිළිවෙලින් අනිත්‍යයැ. දුක්ඛයැ. අනාත්මයැ. සම්මර්ශනය කෙරෙමින් හැසිරෙයි.
හෙතෙම ප්‍රතිවේධය අද අද වේයයි කැමති වෙමින් එබඳු වූ දිනයක ඍතු පහසුව හෝ පුද්ගල පහසුව හෝ භෝජන පහසුව හෝ ධර්මශ්‍රවණ පහසුව හෝ ලැබ එක් පලගක හුන්නේ විදසුන් නැණ මුදුන් පමුණුවා රහත්ඵලයෙහි පිහිටටයි. මෙසේ මෙම තිදෙනාගේම රහත්ඵලය තෙක් කමටහන කියන ලද්දේ වෙයි.
මෙහි වනාහි භාග්‍යවතුන් වහන්සේ අරූප කමටහන වදාරණ සේක් වේදනා වශයෙන් වදාළහ. යම්හෙයකින් ඵස්ස වශයෙන් හෝ විඤ්ඤාණ වශයෙන් හෝ වදාරනු ලබන්නේ ප්‍රකට නොවේ ද, අන්ධකාරයක් මෙන් වැටහේ ද, වේදනා වශයෙන්ම ප්‍රකට වේද, කුමක් හෙයින්ද යත්? වේදනාවන්ගේ උත්පත්තියේ ප්‍රකට බැවිනි. එය එසේමැයි. සැප දුක් වේදනාවන්ගේ උත්පත්තිය ප්‍රකටයැ. යම්විටෙක සැප වේදනාවක් උපදීද, එකල්හි සියලු ශරීරය අලලමින් මඩමින් පැතිරෙමින් වගුරුවමින් සියක් වරක් සෝදන ලද ගිතෙලක් කවන කලක් මෙන් සියක් වරක් පැසූ තෙලක් ගල්වන කලක් මෙන් වතුර කළ දහසකින් පරිදාහය නිවන කලක් මෙන් අහෝ සැපයැ. අහෝ සැපයැයි වචන පිටකරමින් උපදී. යම් විටක දුක්වේදනාවක් උපදීද, එකල්හි මුලු සිරුර අලලමින් මඩිමින් පැතිරවමින් වගුරුවමින් රත්කළ සීවැලක් ප්‍රවේශ කරන කලක් මෙන් ද්‍රව වූ තඹ ලෝහය ඉසිකලක් මෙන් වියලි තණ වනදෙටු රුක් ඇති වනයක දරගිනි හුල් මිටියක් දමන කලක් මෙන් අහෝ දුකැයි අහෝ දුකැයි විලාප නගමින්ම උපදී. මෙපරිද්දෙන්ම සැප වේදනාවන්ගේ ද ඉපදීම ප්‍රකාශ වෙයි.
එසේ වුවත් උපෙක්ඛා වේදනාව දුකසේ දැක්විය යුත්තීය. අඳුරුය. අප්‍රකටය. එය සැප දුක් දෙදෙනාගේ පහවීමෙහි සැප දුක් දෙකට ප්‍රතිපක්‍ෂ වශයෙන් මධ්‍යස්ථ වූවා, දුක් නොවූ සැප නොවූ වේදනාවයි නය වශයෙන් ගන්නහුට ප්‍රකට වෙයි. කුමක් මෙන්ද යත්? පැතලි ගල්තලාවක් අතරට නැග පලාගිය මුවාගේ පා සටහන් අනුව යන්නා වූ මුවවැදි තෙම ගල්තලාවට මෙපිටද, එපිටත පියවර දැක මැද පියවර නොදැක්ක නමුත් මෙතැනින් ගලට නැග මෙතැනින් බැස්සේය. මැද ගල්පිට මේ පෙදෙසින් ගියේ වන්නේ යයි යම්සේ නය වශයෙන් දැනගන්නේ ද, එපරිද්දෙන්, නැගි තන්හි පා සටහන් මෙන් සැප වේදනාවගේ උත්පත්තිය ප්‍රකට වේ. බට තන්හි පා සටහන් මෙන් දුක් වේදනාවගේ උත්පත්ති ප්‍රකට වේ. මෙතැනින් නැගී මෙතැනින් බැස මැදින් මෙසේ ගියේ වනැයි නය වශයෙන් ගැනීම මෙන් සැප දුක් දෙදෙනාගේ පහව යාමෙහි සැප දුක් දෙකට ප්‍රතිපක්‍ෂ වශයෙන් මධ්‍යස්ථ ආකාර වූයේ උපේක්‍ෂා වේදනාව යයි නය වශයෙන් ගන්නහුට ප්‍රකට වෙයි. මෙසේ භාග්‍යවතුන් වහන්සේ පළමුකොට රූප කමටහන වදාරා පසුව අරූප කමටහන වේදනා වශයෙන් විනිවර්තනය කොට (පෙරලා) දැක්වූ සේක.
නමුත් මේ සතිපටඨාන සූත්‍රයෙහි මෙසේ නොදැක්වූහ. චුල්ලතණ්හා සංඛය, සූත්‍රය, මහාතණ්හා සංඛය සූත්‍රය, චුල්ලවෙදල්ල සූත්‍රය, මහාවේදල්ල සූත්‍රය, රටඨපාල සූත්‍රය, මාගන්‍දිය සූත්‍රය, ධාතුවිභංග සූත්‍රය, අනෙඤ්ජ සප්පාය සූත්‍රය දීඝනිකායේ මහානිදාන සූත්‍රය, සක්කපඤ්හ සූත්‍රය, මහාසතිපට්ඨාන සූත්‍රය, සංයුත්ත නිකායේ චූලනිදාන සූත්‍රය, රුක්ඛූපම සූත්‍රය, පරිවීමංසන සූත්‍රය සියලු වේදනා සංයුත්තයෙහි (සූත්‍ර) යන මේ තන්හි පළමුකොට රූප කමටහන වදාරා අරූප්ප කමටහන වේදනා වශයෙන් විනිර්වර්තනය කොට දැක්වූ සේක. එම සූත්‍රයන්හි යම්සේද එපරිද්දෙන්ම මෙම සතිපට්ඨාන සූත්‍රයෙහිද පළමුකොට රූප කමටහන වදාරා අරූප කමටහන වේදනා වශයෙන් විනිවර්තනය (පෙරලා) දැක්වූහ.
එහි **සුඛං වෙදනං** ආදි තන්හි, මේ වූ කලී අනිකුදු පජානන පරියායකි. **සුඛං වෙදතං වෙදියාමීති පජානාති** යනුවෙන් උපන් මොහොතෙහි දුක්වේදනාවගේ අභාව හේතුවෙන් සැප වේදනාව විඳින්නේ සැප වේදනාව විඳිමී දැනගනී. එබැවින් පළමු උපන් විරූ යම් දුක් වේදනාවක් වූ ද, ඒ දුක්වේදනාව දැන් නැති හෙයින් ද මේ සැපය ද මෙයින් පළමු නොවූ හෙයින් ද වේදනාව නම් අනිත්‍යයැ. අස්ථිර යැ. නැසෙන ස්වභාව ඇත්තේ යයි මෙසේ එය නුවණින් දැනගන්නේ වෙයි.
භාග්‍යවතුන් වහන්සේ විසින් මේ වදාරණ ලද්දේද වෙයි.
‘ගිනි පුදන්නා, යම් වෙලාවක සැප වේදනාව විඳීද, එකල්හි දුක් වේදනාව නොම විඳී. උපෙක්‍ෂා වේදනාව නොවිඳී. එකල්හි සැප වේදනාවම විදී. ගිනිපුදන්නා යම්කලෙක දුක් වේදනාව -පෙ- උපේක්‍ෂා වේදනාව විඳීද එකල්හි සැප වේදනාව නොම විඳී. දුක්වේදනාව නොම විඳී. එකල්හි උපේක්‍ෂා වේදනාවම විඳී. ගිනිපුදන, සැප වේදනාවද, අනිත්‍ය වේ. සංඛතය. පටිච්ච සමුප්පන්නය. ක්‍ෂයවන සුලුය. නැතිවෙන සුලුය. විරාග ධර්මයකි. නිරෝධ ධර්මයකි. ගිනි පුදන්න. මෙසේ දක්නා වූ ශ්‍රැතවත් ආර්ය ශ්‍රාවක තෙම සැප වේදනාවෙහිද කලකිරෙයි. දුක් වේදනාවෙහිද කලකිරෙයි. -පෙ- උපේක්‍ෂා වේදනාවෙහිද කලකිරෙයි. කලකිරුනේ නොඇලෙයි. නොඇලුනේ කෙලෙසුන් කෙරෙන් සිත මිදෙයි. සිත මිදුන කල්හි මිදුනේ යයි ප්‍රත්‍යවේක්‍ෂා ඥානය වෙයි. ජාතිය ගෙවී ගියේය. මග බඹසර වැස නිමවුයේය. චතුරාර්ය සත්‍ය විෂයෙහි සිවු මගින් කළයුතු වූ සොලස ආකාර කෘත්‍යය නිමවන ලදී. සොලොස් වැදෑරුම් කෘත්‍ය පිණිස හෝ කෙලෙසුන් ක්‍ෂය කිරීම පිණිස නැවත මාර්ග භාවනා කෘත්‍යයක් මට නැත යයි දැන ගනී.
**සාමිසං වා සුඛං** යනාදි තන්හි සාමිස සුඛ නම් පංචකාම ගුණ ආමිෂ ඇසුරුකළ සවැදෑරුම් ගෙහසිත (ලෞකික දෙය ඇසුරුකළ) සොම්නස් වේදනාවෝය. නිරාමිෂ සුඛය සවැදෑරුම් නෙක්ඛම්මය (කෙලෙසුන්ගෙන් නික්මීම) ඇසුරුකළ සොම්නස් වේදනාවෝය. සාමිස දුක්ඛයෝ නම් සවැදෑරුම් ගෙහසිත දොමනස්ස වේදනාවෝය. නිරාමිස දුක්ඛවේදනා නම් සවැදෑරුම් වූ නෙක්ඛම්මය ඇසුරුකළා වූ දොමනස්ස වේදනාවෝය. **සාමිස අදුක්ඛ මසුඛ වේදනා** නම් සවැදෑරුම් වූ නෙක්ඛම්මය ඇසුරුකළා වූ උපේක්ඛා වේදනාවෝය. ඒ වේදනාවන්ගේ විභාගය, උපරි පණ්ණාසකයෙහි ආයේමය.
**ඉති අජ්ඣත්තං වා **මෙසේ සැපවේදනා ආදිය පිරිසිඳ දැනගැනීමෙන් තමාගේ වේදනාවන්හි හෝ අනිකෙකුගේ වේදනාවන්හි හෝ කලෙක තමාගේ හෝ කලෙක අනුන්ගේ හෝ වේදනාව අනුව බලන්නේ වෙසෙයි. **සමුදය ධම්මානු පස්සී වා **යන මෙහි **අවිජ්ජා සමුදයා වෙදනා වෙදනා සමුදයා** යනාදි වූ පස්ආකාරයකින් වේදනාවන්ගේ ඉපදීමද විනාශයද දක්නේ වේදනාවන්හි උත්පත්ති ස්වභාව වශයෙන් දක්නේ හෝ වෙසෙයි. වේදනාවගේ විනාශ ස්වභාව වශයෙන් දක්නේ හෝ වෙසෙයි. කලෙක වේදනාවන්හි උත්පත්ති වශයෙන් ද, කලෙක පහාන වශයෙන් බලමින් හෝ වාසය කරේ යයි දතයුතුය. මෙයින් මත්තෙහි කායානු පස්සනාවෙහි කී නයමැයි.
මෙහි වේදනාව පිරිසිඳ දැනගන්නා වූ සිහිය දුක්ඛ සත්‍යයයි. මෙසේ යෙදීම කොට වේදනා පරිග්‍රාහක භික්‍ෂුවගේ නිවන් අරමුණුකොට නික්ම යන දොරටුව දත යුතුය. සෙස්ස පළමු කියන ලද්දටම සමානය.
මෙසේ නම ආකාරයකින් වෙදනානුපස්සනා සතිපට්ඨානය වදාරා, දැන් සොලොස් අයුරකින් චිත්තානු පස්සනාව වදාරණු වස් **කතඤ්ච භික්ඛවෙ** යනාදිය වදාළහ. එහි **සරාගං** අටවැදෑරුම් ලෝභ සහගත වූ, **වීතරාගං **ලෞකික කුසල අව්‍යාකෘත, මේ චිත්තානු පස්සනා සතිපට්ඨානය වනාහි යම්හෙයකින් ධර්ම සම්මර්ශනය වේද, ධර්ම සමොධානය නොවේ ද, එහෙයින් මෙහි එක් පදයෙක්හිදු ලෝකෝත්තර චිත්තය නොලැබෙයි. (ලෝභ මූල 8 හැර) සෙසු අකුසල චිත්තයෝ සතරදෙන පූර්ව පදයද නොම භජනය නොකරති. පශ්චිම පදය ද භාජනය නොකෙරෙත්. (මේ ගණයට වැටෙන්නේ කාමාවචර අකුසල් සිත් 4 සහ කාමාවචර කුසල-විපාක ක්‍රියා සිත්ය.
**සමොහං** විචිකිච්ඡා සහගත වූ ද, උද්ධච්ච සහගත වූ ද දෙවැදෑරුම් මෝහයයි. මෙහි වනාහි යම් හෙයකින් සියලු අකුසලයන්හි, උපදීද, එහෙයින් සියලු අකුසලයෝ ද, මෙහිලා ගැනීම වටිත්. දුකෙහිම ද්වාදස අකුසල චිත්තයෝ ගන්නා ලද්දාහු ද එහෙයිනි. (විචිකිච්ඡාව සහ උද්ධච්චය මෙයට අයත් වේ. විචිකිච්ඡාව සැකයයි. උද්ධච්චය සිතෙහි කැලඹුන ස්වභාවයයි.)
**වීතමොහං** ලෞකික කුසල අව්‍යාකෘත (සිත්) **සංඛිත්තං** ථින මිද්ධයට වැටුන මෙය වනාහි හැකුළුනා වූ සිතකි. (අරමුණු මෙනෙහි කිරීමට නොකැමති හැකිලී සිටින සිතයි.) **වික්ඛිත්තං **උද්ධච්ච සහගත වූ, මෙය විසුරුණු සිතට නමකි. (අරමුණු කෙරෙහි විසිර පවත්නා වූ සිත)
**මහග්ගතං**, රූපාවචර අරූපාවචර වූ (සිත්) **අමහග්ගතං**, කාමාවචර වූ සිත්, **සඋත්තරං**, කාමාවචර වූ (උත්තර වූ ශ්‍රේෂ්ඨ ගණයේ සිත්වලට අඩු තත්ත්වයේ සිත් එනම් කාමාවචර සිත්) **අනුත්තරං**, රූපාවචර හා අරූපාවචර වූ, එහිද සඋත්තර චිත්තය රූපාවචරය, අනුත්තර චිත්තය අරූපාවචරම වේ. **සමාහිතං,** යමෙකුට අර්පණා සමාධිය හෝ උපචාර සමාධිය ඇත්තේ, (අර්පණා සමාධියෙන් හෝ උපචාර සමාධියෙන් එකඟ නොවූ සිත) **අසමාහිතං** අර්පණා-උපචාර, සමාධි රහිත වූ (සිත) **විමුත්තං **තදංග හෝ විෂ්කම්භන ප්‍රහාණ්‍ය මගින් මිදුන සිත. **අවිමුත්තං **තදංග, විෂ්කම්භන උභය විමුක්තියෙන් නොමිදුනු, සමුච්ඡෙද, පටිප්පස්සද්ධි නිස්සරණ විමුක්තීන්ට චිත්තානු පස්සනාවෙන් අවකාශයක් නැත.
**ඉති අජ්ඣත්තං වා** යනුවෙන් සරාගාදී චිත්තයන් පිරිසිඳ ගැනීමෙන් යම් යම් ඇසිල්ලක් යම් යම් සිතක් පවතී ද, ඒ ඒ සිත සලකමින් තමාගේ සිතෙහි හෝ අනිකෙකුගේ සිතෙහි හෝ චිත්තානුපස්සීව වෙසෙයි. **සමුදය ධම්මානු පස්සී** යන මෙහි **අවිජ්ජා සමුදයා විඤ්ඤාණ සමුදයො **යනුවෙන් මෙසේ පස් පස් ආකාරයෙන් විඤ්ඤාණයාගේ සමුදයද ව්‍යයද එලවා දැක්විය යුතුයි. මෙයින් මත්තෙහිදු කී නයමැයි.
හුදෙක් මෙහි චිත්ත පරිග්ගාහික සතිය දුක්ඛ සත්‍යයැ. මෙසේ යෙදීම කොට චිත්ත පරිග්ගාහක භික්‍ෂුවගේ රහඵලය තෙක් නිවන්දොර දතයුතු. සෙස්ස පළමු කියන ලද්දට සමානමැයි.
මෙසේ සොලොස් ආකාරයකින් චිත්තානු පස්සනා සතිපට්ඨානය වදාරා දැන් පස් අයුරකින් ධම්මානු පස්සනාව දේශනා කරනු පිණිස **කථඤ්ච භික්ඛවෙ** යනාදිය වදාළහ. යලිදු භාග්‍යවතුන් වහන්සේ විසින් කායානුපස්සනාවෙහි ශුද්ධ රූප පරිග්‍රහය වදාරණ ලද්දේය. වෙදනානු පස්සනා චිත්තානු පස්සනාවන් හි ශුද්ධ අරූප පරිග්‍රහය වදාරණ ලදී. දැන් රූපාරූප මිශ්‍ර පරිග්‍රහය වදාරණු පිණිස **කථඤ්ච භික්ඛවෙ,** යනාදිය වදාළහ. නැතහොත් කායානුපස්සනාවෙහි රූපස්කන්ධ පරිග්‍රහය වදාරණ ලදී. වෙදනානුපස්සනාවෙහි විඥාන ස්කන්ධ පරිග්‍රහයට වදාරණ ලදී. දැන් සංඥා ස්කන්ධ සංස්කාර ස්කන්ධයන්ගේ පරිග්‍රහයද වදාරනු පිණිස **කථඤ්ච භික්ඛවෙ** යනාදිය වදාළහ.
එහි **සන්තං** සතතයෙන් සිත්හි, හැසිරීම් වශයෙන් විද්‍යමාන වූ **අසන්තං** සිත්හි හැසිරීම් වශයෙන් හෝ ප්‍රහීණ වු බැවින් හෝ අවිද්‍යමාන වූ **යථාච** යම් කරුණකින් කාමච්ඡන්‍දයාගේ ඉපදීම වේද, **තඤ්ච පජානාති,** ඒ කරුණද දැනගනී. මේ ආකාරයෙන් සියලු පදයන්ගේ අරුත් දතයුතුයැ.
ඒ නීවරණයන් අතුරෙහි ශුභ නිමිත්තෙහි අයෝනිසෝ මනසිකාරය හේතුකොටගෙන කාම ඡන්‍දයාගේ ඉපදීම සිදුවෙයි. ශුභ නිමිත්ත නම් ශුභයද, ශුභ නිමිත්ත ශුභාරම්මණයද ශුභ නිමිත්ත නම් වේ. අයොනිසො මනසිකාරය නම්, අනුපාය මනසිකාරය, උත්පථ මනසිකාරය, (කුසල් දහම් පැවැත්මට මග නොවූ මෙනෙහි කිරීම) අනිත්‍යයෙහි නිත්‍යයයි ද දුකෙහි සැපයයි ද අනාත්මයෙහි ආත්මයයි ද අශුභයෙහි ශුභයයි ද මෙනෙහි කිරීමයි. ඒ නුනුවණින් මෙනෙහි කිරීම ඒ ශුභාරම්මණයෙහි බහුලව ජීවත් වන්නහුට කාමච්ඡන්‍දය උපදී. එබැවින් වදාළහ භාග්‍යවත් බුදුරදහු, **අත්‍ථි භික්ඛවෙ, සුභ නිමිත්තං තත්‍ථ අයොනිසො මනසිකාර බහුලීකාරො අයමාහාරො අනුප්පන්නස්ස වා කාමච්ඡන්‍දස්ස උප්පාදාය උප්පන්නස්ස වා) කාමච්ඡන්‍දස්ස භිය්‍යො භාවාය වෙපුල්ලාය** යනුයි.
නැවත අශුභ නිමිත්තෙහි නුවණින් මෙනෙහි කිරීම හේතුකොට ගෙන කාමච්ඡන්‍දයාගේ ප්‍රහාණය වෙයි. අශුභ නිමිත්ත නම් අශුභය ද, අශුභ ආරම්මණයද වේ. යෝනිසො මනසිකාරය නම් උපාය මනසිකාරයයි පථ මනසිකාරයයි. අනිත්‍යයෙහි අනිත්‍ය යයිද, දුකෙහි දුකයයිද අනාත්මයෙහි අනාත්ම යයි ද, අශුභයෙහි අශුභ යයි ද මෙනෙහි කිරීමයි. අනාත්ම යයි ද, අශුභයෙහි අශුභ යයි ද මෙනෙහි කිරීමයි. ඒ යොනිසො මනසිකාරය එම අශුභ අරමුණෙහි බහුලකොට පවත්වන්නහුට කාමච්ඡනය ප්‍රහීණ වෙයි. එයින් වදාළහ. භාග්‍යවත් බුදුරදහුද,
**අත්‍ථි භික්ඛවෙ අසුභ නිමිත්තං තත්‍ථ යොනිසො මනසිකාර බහුලො අයමාහාරො අනුප්පන්නස්ස වා කාමච්ඡන්‍දස්ස අනුප්පාදාය උප්පන්නස්ස වා කාමච්ඡන්‍දස්ස පහානාය** යයි
තව ද ධර්මයෝ සයදෙනෙක් කාමච්ඡන්‍දයාගේ ප්‍රහාණය පිණිස පවතිත්. අශුභාරම්මණය ඉගෙනීම, අශුභ භාවනාවෙහි යෙදීමය, සවැදෑරුම් ඉඳුරන්හි වැසූ දොර ඇති බවය. භෝජනයෙහි පමණ දන්නා බවය. කල්‍යාණ මිත්‍රයන් ඇති බවය. සත්ප්‍රාය කථා, යන මොහුයි. එසේම දශවැදෑරුම් අශුභ නිමිත්ත ඉගෙන ගන්නහුට ද, ඉන්‍ද්‍රියයන්හි වසන ලද චක්ඛු ආදි සදොර ඇත්තහුට ද, සතර පස් පිඩකඩ අවකාශ ඇති කල්හි පැන් බී යැපෙන සුලු බැවින් භෝජනයෙහි පමණ දන්නහුට ද (කාමච්ඡන්‍දය ප්‍රහීණ වෙයි.) එසේ හෙයින් මෙසේ වදාරණ ලදි.
(සතර පස් ආලෝපයක් නොවළඳා පැන් පානය කරන්නේ නම්, නිවනට මෙහෙයවන ලද සිත් ඇති භික්‍ෂුවගේ පහසු විහරණය පිණිස ප්‍රමාණවත් වෙයි.)
**අශුභ කම්මික තිස්ස** තෙරුන් වැනි වූ අශුභ භාවනාවෙහි ඇලුනු කල්‍යාණ මිත්‍රයන් සේවය කරන්නා හට කාමච්ඡන්දය ප්‍රහීණ වෙයි. හිඳීම් සිටීම් ආදියෙහි දශ අශුභ නිශ්‍රිත වූ සැපවත් කථාවෙන් ද ප්‍රහීණ වෙයි. එහෙයින් මෙය කියන ලදී. ‘ධර්මයෝ සයදෙනෙක් කාමච්ඡන්‍දයාගේ ප්‍රහාණය පිණිස පවතිත් යයි මේ ධර්ම සදෙන හේතුකොට ගෙන රහත් මගින් ප්‍රහීණ වූ කාමච්ඡන්‍දයාගේ මත්තෙහි නො ඉපදීම වේයයි දැනගනී.
නැවත පටිඝ නිමිත්තෙහි නුනුවණින් මෙනෙහි කිරීම හේතුකොට ගෙන ව්‍යාපාදයාගේ හටගැනීම වෙයි. එහි ප්‍රතිඝය ප්‍රතිඝ නිමිත්ත, ප්‍රතිඝාරම්මණය ප්‍රතිඝ නිමිත්ත, අයෝනිසො මනසිකාරය යන මේ සියලු තන්හිම සමාන ලක්‍ෂණ ඇත්තේය. ඒ අයෝනිසො මනසිකාරයෙහි පටිඝ නිමිත්තෙහි බහුල වශයෙන් පවත්නහුට ව්‍යාපාදය උපදී. එහෙයින් වදාළහ. **අත්‍ථි භික්ඛවෙ, පටිඝ නිමිත්තං තත්‍ථ අයොනිසො මනසිකාර බහුලීකාරො අයමාහාරො අනුප්පන්නස්ස වා බ්‍යාපාදස්ස උප්පාදාය උප්පන්නස්ස වා බ්‍යාපාදස්ස භිය්‍යොභාවාය වෙඵුල්ලාය** යනුයි.
**මෙත්තා චෙතො විමුත්තිය,** නුවණින් මෙනෙහි කරන්නහුගේ ඒ ව්‍යාපාදය ප්‍රහීණ වෙයි. එහි **මෙත්තං** යයි කී කල්හි අර්පණා සමාධියද උපචාර සමාධියද වටී. **චෙතො විමුත්තිය **නම් අර්පණා සමාධියමයි. යොනිසො මනසිකාරයෙහි කී ලක්‍ෂණ ඇත්තේමැයි. ඒ යෝනිසෝ මනසිකාරය ඒ මෙත්තා චෙතො විමුත්තිය බහුල වශයෙන් පවත්වන්නහුගේ ව්‍යපාදය ප්‍රහීණ වෙයි. එබැවින් වදාළහ, **අත්‍ථි භික්ඛවෙ, මෙත්තා චෙතො විමුත්ති තත්‍ථ යොනිසො මනසිකාර බහුලීකාරෙ අයමාහාරො අනුප්පන්නස්ස, වා බ්‍යාපාදස්ස අනුප්පාදාය උප්පන්නස්ස වා ඛ්‍යාපාදස්ස පහාතාය** යනුවෙන්,
තව ද ධර්මයෝ සයදෙනෙක් ව්‍යාපාදයාගේ ප්‍රහාණය පිණිස පවතිත්. මෛත්‍රී නිමිත්ත ඉගෙනීම, මෛත්‍රී භාවනාවෙහි නැවත නැවත යෙදීමය. කර්මය ස්වකීය කොට ඇති බව මෙනෙහි කිරීමය. නුවණින් විමසීම බහුලකොට ඇති බවය. කලණ මිතුරන් ඇති බවය. සත්ප්‍රාය කථාවය යන මොහුයි.
එය එසේමයි, ඔදිස්සක ඵරණය (සීමා සම්භේදය කොට) මෙත් පැතිරවීම, අනොදිස්සක ඵරණය (එක් දිසාවක මෙත් පැතිරවීම) යන මොවුන් අතුරෙන් එකක්හුගේ වශයෙන් මෙත් පතුරවන්නහුට, තෙපි මොහුට කිපියේ කුමක් කරන්ටද, කිම ඔහුගේ ශීලාදී ගුණයන් නසන්ටද පොහොසත් වන්නෙහි ද, තෙපි තමාගේ කර්මයෙන් අවුත් තමාගේ කර්මයෙන්ම පරලොව යන්නේ නොවේද. අනුන්ට කිපීම නම්, ගිනිසිලු රහිත අඟුරු, රත් වූ යකඩ තැටියක අශූචි රැගෙන අනිකෙකුට ගසනු කැමති බව වැනි වෙයි. මෙතෙම නුඹට කිපියේ කුමක් කරන්නේ ද, කිම ඔබේ සීලාදී ගුණයන් නසන්ට පොහොසත් වන්නේ ද, මේ තෙම තමාගේ කර්මයෙන් අවුත්, තමාගේ කර්මයන් ම පරලොව යන්නේය. නොපිළිගත් පඬුරක් මෙන් ද උඩුසුළඟට දැමු ධූලි මිටක් මෙන් ද මේ ක්‍රෝධය මොහුගේම මුදුනෙහි වැටෙන්නේ යයි මෙසේ තමාගේ ද, අනුන්ගේ ද කර්මය ස්වකීය කොට ඇති බව නුවණින් සලකන්නහුට ද දෙදෙනාගේම කර්මය ස්වකීය බව ප්‍රත්‍යවේක්‍ෂා කොට නුවණින් විමසීමෙහි යෙදුනහුට **අස්සගුත්ත** තෙරුන් වැනි මෛත්‍රී භාවනාවෙහි ඇලුණු කල්‍යාණ මිත්‍රයන් ඇසුරු කරන්නහුට ද ව්‍යාපාදය ප්‍රහීණ වෙයි. ධර්මයෝ සය දෙනෙක් ව්‍යාපාදයාගේ ප්‍රහාණය පිණිස පවතිත් යයි. එහෙයින් කියන ලදී. මේ ධර්මයෝ සයදෙන හේතුකොටගෙන ප්‍රහීණ වූ ව්‍යාපාදය, අනාගාමි මාර්ගයෙන් මත්තෙහි නොඉපදීම වේයයි දැනගනී.
අරති ආදියෙහි අයොනිසො මනසිකාරයෙන් ථිනමිද්ධයාගේ ඉපදීම සිදුවෙයි. අරතිය නම් උකටලි බවයි. තන්‍දි නම් නාම කායයාගේ අලස බවයි. විජම්භිකා නම් ශරීරයාගේ නැවත නැවත කම්පාවන බවයි. භත්ත සම්මද නම් භක්තමූර්ඡාව භක්ත පරිදාහයයි. **චෙතසොලීනත්ත** නම් චිත්තයාගේ හැකුළුනු ආකාරයයි. මෙම අරති ආදියෙහි අයොනිසො මනසිකාරය බහුල වූවහුට ථීනමිද්ධය උපදී. එහෙයින් වදාළහ. **අත්‍ථි භික්ඛවෙ, අරති, තන්‍දි විජම්භිකා භත්ත සම්මදො චෙතසො ච ලීනත්තං තත්‍ථ අයොනිසො මනසිකාර බහුලීකාරො අනුප්පන්නස්ස වා ථීනමිද්ධස්ස උප්පාදාය උප්පන්නස්ස වා ථීන මිද්ධස්ස භිය්‍යොභාවය වෙපුල්ලාය** යනුවෙන්.
ආරම්භ ධාතු ආදියෙහි යොනිසො මනසිකාරයෙන් එම ථීන මිද්ධයාගේ ප්‍රහාණය වෙයි. ආරම්භධාතු නම් ප්‍රථමයෙන් ආරම්භ කරන ලද වීර්යයයි. ‘නික්කම ධාතු’ නම් කුසීත භාවයෙන් නික්මුනු බැවින් ඊට වඩා බලවත් වීර්ය යයි පරක්කම ධාතු නමී. මතු මත්තෙහි විශේෂත්වයට පැමිණෙන හෙයින් (අධික වූ ඉතා අධික වූ විරුද්ධ ධර්මයන් නැසීමට සමර්ථ හෙයින් දක්‍ෂතාවයන්ට පැමිණෙන හෙයින්) නික්කම ධාතුවට වඩා ඉතා බලවත් වීර්යයයි. මෙම තෙවැදෑරුම් වීර්යයෙහි යෝනිසො මනසිකාරය බහුල වශයෙන් පවත්නහුට ථිනමිද්ධය ප්‍රහීණ වෙයි. එයින් වදාළහ. **අත්‍ථි භික්ඛවෙ, ආරම්භ ධාතු, නික්ඛම ධාතු, පරක්කම ධාතු, තත්‍ථ යොනිසො මනසිකාර බහුලීකාරො අයමාහාරො අනුප්පන්නස්ස වා ථින මිද්ධස්ස අනුප්පාදාය උප්පන්නස්ස වා ථිනමිද්ධස්ස පහානාය **යනුවෙන්
තව ද ධර්මයෝ සයදෙනෙක් ඊන මිද්ධයාගේ ප්‍රහාණය පිණිස පවතිත්ය. අධික භෝජනයෙහි නිමිති ගැනීම, (මෙතෙක් වැළඳු කල්හි ථීන මිද්ධයට කරුණු නොවේයයි භෝජනයෙහි පමණ දන්නා බව) ඉරියව් පෙරලීම, ආලෝක සඤ්ඤාව මෙනෙහි කිරිම, එලිමහන් ස්ථානවල සිටීම, කලණ මිතුරන් සේවනය කිරීම, සුදුසු කථාවෙහි යුක්ත වීම, යන මොහුයි.
**ආහර හත්‍ථක** (බොහොම අනුභව කිරීමෙන් නැගිටිය නොහී **අත දෙව** (යනුවෙන් කියන, තත්‍රවට්ටක, වළඳා නැගී සිටිය නොහී) එහිම පෙරලෙන, අලංසාටක, වැළඳීමෙන් අතිමහත් කුස ඇති බැවින්) නැගී සිටීමටද වස්ත්‍ර හැඳගෙන සිටීමට ද නොහැකි කාකමාසක, කපුටන් විසින් ස්පර්ශ කළ හැකි සේ) මුඛවාරය තෙක් අනුභව කරන, භුත්තවමික (වළඳා මුඛයෙහි දැරිය නොහැකිව එහිම වමනය කරන මොවුන්ගේ වශයෙන් ආහාර අනුභව කොට, රාත්‍රිස්ථාන දිවාස්ථානවල සිටිමින් මහණදම් කරන්නහුට ථිනමිද්ධය මහ ඇතෙකු මෙන් (සියල්ල) මැඩගෙන පැමිණෙයි. එතෙකුදු වුවත් සතර පස් පිඩකට අවකාශ තබා පැන් බී යැපෙන සුලු වූ මහණ හට එම ථීන මිද්ධය නොවේ. මෙසේ අධික භෝජනයෙහි නිමිති ගන්නහුට ද ථීන මිද්ධය ප්‍රහීණ වෙයි. යම් ඉරියව්වකින් සිටියහුටද ථීන මිද්ධය ඇතිවේනම් ඉන් අන් ඉරියව්වකට පෙරලීම, කරන්නහුටද, රාත්‍රියෙහි සඳඑළිය, පහන් එලිය, පන්දම් එලිය හා දවල් හිරුඑළිය මෙනෙහි කරන්නහුටද, අවකාශයන්හි සිටින්නහුට ද, මහාකාශ්‍යප තෙරුන් වැනි ප්‍රහීණ කළ ථිනමිද්ධය ප්‍රහීණ කළ කලණ මිතුරන් ඇසුරු කරන්නහුටද, ථීන මිද්ධය ප්‍රහීණ වෙයි. සිටීම්, හිඳීම් ආදියෙහි ධුතාංගයන් ඇසුරුකළ සැපවත් කථාවෙන්ද ථීන මිද්ධය ප්‍රහීණ වෙයි. එබැවින් කියන ලදී :- ‘ධර්මයෝ සයදෙනෙක් ථිනමිද්ධයාගේ ප්‍රහීණය පිණිස පවතිත්, යයි මේ ධර්මයන් හයදෙන හේතුකොටගෙන ප්‍රහීණ වූ ථිනමිද්ධය රහත් මගින් මත්තෙහි නොඉපදීම වේයයි, දැනගනී.
චිත්තයාගේ උපසමනය නොවීමද, අයොනිසො මනසිකාරය හේතුකොට ගෙනද, උද්ධච්ච කුක්කුච්චයාගේ ඉපදීම වෙයි. උපසමනය නොවීම නම්, නොසන්සුන් ආකාරයයි. මෙම උපසමනය නොවීම අර්ථ වශයෙන් උද්ධච්ච කුක්කුච්චය මැයි. ඒ උපසමනය නොවීමෙහි අයොනිසො මනසිකාරය බහුල වශයෙන් පවත්නහුට උද්ධච්ච කුක්කුච්චය උපදී. එහෙයින් වදාළහ -
**අත්‍ථි භික්ඛවෙ, චෙතසො අවුපසමො තත්‍ථ අයොනිසො මනසිකාර බහුලීකාරෙ අයමාහාරො අනුප්පන්නස්ස වා උද්ධච්ච කුක්කුච්චස්ස උප්පාදාය උප්පන්නස්ස වා උද්ධච්ච කුක්කුච්චස්ස භිය්‍යො භාවාය වෙඵුල්ලාය** යනුවෙන්
නැවත සමාධි නම් වූ චිත්තයාගේ සංසිඳීමෙහි යොනිසෝ මනසිකාරය හේතුකොටගෙන ඒ උද්ධච්ච කුක්කුච්චයාගේ ප්‍රහාණය වෙයි. එසේ හෙයින් වදාළහ. **අත්‍ථි භික්ඛවෙ, චෙතසො වූපසමො තත්‍ථ යොනිසො මනසිකාර බහුලීකාරො අයමාහාරො අනුප්පන්නස්ස වා උද්ධච්ච කුක්කුච්චස්ස අනුප්පාදාය, උප්පන්නස්ස වා උද්ධච්ච කුක්කුච්චස්ස පහානාය** යනුවෙන්,
යලිදු ධර්මයෝ සයදෙනෙක් උද්ධච්ච කුක්කුච්චයාගේ ප්‍රහාණය පිණිස පවතිත්, බහුස්සුත බව විමසා බැලීම විනයෙහි ප්‍රගුණ බව වැඩිහිටියන් ඇසුරු කිරීම, කලණ මිතුරන් ඇති බව, සුදුසු කථා ඇති බව යන මොහුයි. “එසේම බහුස්සුත බැවින් එක් නිකායක් හෝ නිකාය දෙකක් හෝ නිකාය තුනක් හෝ නිකාය හතරක් හෝ නිකාය පසම හෝ පෙළ වශයෙන් අටුවා වශයෙන් ඉගෙන ගන්නහුගේ උද්ධච්ච කුක්කුච්චය ප්‍රහීණ වෙයි. කැප නොකැප දෙය පිළිබඳ විමසීම් බහුල කොට ඇත්තහුගේ ද විනය පැනවීම්වල ප්‍රගුණ කළ වසීතාවය ඇත්තහුගේ ද වෘද්ධ වූ මහලු තෙරුන් වෙත එළඹෙන්නහුගේ ද, **උපාලි මහතෙරුන්** වැනි කලණ මිතුරන් ඇසුරු කරන්නහුගේ ද, උද්ධච්ච කුක්කුච්චය ප්‍රහීණ වෙයි. හිදීම්, සිටීම් ආදියෙහි කැප නොකැප දෙය ඇසුරුකොට පවත්නා සත්ප්‍රාය කථාවෙනුදු ප්‍රහීණ වෙයි. එහෙයින් කියන ලදී. ධර්මයෝ සයදෙනෙක් උද්ධච්ච කුක්කුච්චයාගේ ප්‍රහාණය පිණිස පවතිත් යයි. මේ ධර්මයන් සයදෙනා හේතුකොටගෙන ප්‍රහීණ වූ උද්ධච්ච කුක්කුච්චය අතුරෙන් උද්ධච්චයාගේ රහත් මගින් ද, කුක්කුච්චයාගේ අනාගාමි මාර්ගයෙන් ද, මත්තෙහි ඉපදීම නොවේ යයි දැනගනී.
විචිකිච්ඡාවට කරුණු වූ ධර්මයන්හි අයෝනිසො මනසිකාර හේතුවෙන් විචිකිච්ඡාවේ හටගැනීම සිදුවේ. විචිකිච්ඡාවට කරුණු වූ ධර්මයෝ නම්, නැවත නැවත සැකකිරීමට කරුණු බැවින් (ඒ ධර්මයෝද) විචිකිච්ඡාව මැයි. එම විචිකිච්ඡාවෙහි අයොනිසෝ මනසිකාරය බහුල වශයෙන් විචිකිච්ඡාව උපදී. එයින් වදාළහ. **අත්‍ථි භික්ඛවෙ, විචිකිච්ඡා, ඨානියා ධම්මා, තත්‍ථ අයොනිසො මනසිකාර බහුලීකාරො අයමහාරො අනුප්පන්නාය වා විචිකිච්ඡාය උප්පාදාය, උප්පන්නාය හා විචිකිච්ඡාය භිය්‍යොභාවාය වෙඵුල්ලාය** යනුයි.
කුසලාදි ධර්මයන්හි යොනිසො මනසිකාරයෙන් යුක්තවීම හේතුවෙන් විචිකිච්ඡාවගේ ප්‍රහාණය වෙයි. එබැවින් වදාළහ. **අත්‍ථි භික්ඛවෙ**, **කුසලා කුසලාධමමා සාවජ්ජානවජ්ජා ධම්මා සෙවිතබ්බා සෙවිතබ්බා ධම්මා**, **හීනප්පණීතා ධම්මා කණ්හ සුක්ක සප්පටි භාගාධම්මා තත්‍ථ යොනිසො මනසිකාර බහුලිකාරො**, **අයමාහාරො අනුප්පන්නාය හා විචිකිච්ඡාය අනුප්පාදාය උප්පන්නාය හා විචිකිච්ඡාය පහානාය** යනුයි.
යලිදු ධර්මයෝ සයදෙනෙක්, විචිකිච්ඡාවගේ ප්‍රහාණය පිණිස පවතිත්, බහුස්සුත බව විමසා බැලීම විනයෙහි ප්‍රගුණ බව, සිතෙහි ස්ථිර සැදැහැති බව, කලණ මිතුරන් ඇති බව, සුදුසුකථා ඇති බව යන මොහුය. එසේ බහුස්සුත බැවින්ද, එක් නිකායක් හෝ -පෙ- නිකාය පසම හෝ පෙළ වශයෙන් ද අටුවා වශයෙන් ද ඉගෙන ගත්තහුගේ විචිකිච්ඡාව ප්‍රහීණ වෙයි. තුණුරුවන් ගැන විමසීම් බහුලකොට ඇත්තහුගේද, විනයෙහි පුරුදු කළ වශී බව ඇත්තහුගේද තුණුරුවන් කෙරෙහි විශ්වාසය නම් වූ අධිමෝක්‍ෂය බහුල වූවහුගේ ද, ශ්‍රද්ධාදි මුක්ත වූ **වක්කලී තෙරුන්** වැනි කලණ මිතුරන් ඇසුරු කරන්නහුගේද, විචිකිච්ඡාව ප්‍රහීණ වෙයි. හිඳීම, සිටීම් ආදි අවස්ථාවන්හිදි තුණුරුවන් ගුණ ඇසුරු කළ සුදුසු කථාවන්ගෙන් ද විචිකිච්ඡාව ප්‍රහීණ වෙයි. එසේ හෙයින් කියන ලදී ධර්මයෝ සයදෙනෙක් විචිකිච්ඡාවගේ ප්‍රහාණය පිණිස පවතිත් යයි මේ ධර්මය සයදෙන හේතුකොටගෙන ප්‍රහීණ වූ විචිකිච්ඡාවගේ සෝවාන් මගින් මත්තෙහි නොඉපදීම වේයයි දැනගනී.
**ඉති අජ්ඣත්තං වා** යනුවෙන් මෙසේ පඤ්ච නීවරණ පරිග්ගහනයෙන් තමන්ගේ පඤ්චනීවරණ ධර්මයන්හි හෝ අනිකෙකුගේ පංච නීවරණ ධර්මයන්හි හෝ කලෙක තමාගේ හෝ කලෙක අනිකෙකුගේ හෝ නීවරණ ධර්මයන්හි හෝ ධම්මානු පස්සීව වෙසෙයි. මෙහි උත්පත්ති විනාශ දෙක වනාහි ශුභ නිමිත්ත අශුභ නිමිත්ත ආදියෙහි අයෝනිසො මනසිකාර යොනිසො මනසිකාරයන්ගේ වශයෙන් පඤ්ච නීවරණයන්හිදී කියන ලද්දම දැක්විය යුත්තාහුය. මින් මත්තෙහි කී නයමැයි.
හුදෙක් මෙහි නීවරණයන් පිරිසිඳ දන්නා වූ සිහිය දුක්ඛ සත්‍ය නම් වේ. මෙසේ යෙදීම් කොට නීවරණ පරිග්ගාහක භික්‍ෂුවගේ නිවන්මග දතයුතුයැ. සෙස්ස එබඳුමැයි.
මේ ආකාරයෙන් පඤ්ච නීවරණයන්ගේ වශයෙන් ධම්මානුපස්සනාව විභාගකොට දක්වා දැන් පඤ්චක්ඛන්‍ධයන්ගේ වශයෙන් විභාග කරනු පිණිස ‘පුන චපරං’ යනාදිය වදාළහ. **පඤ්චසුපාදානක්ඛන්‍ධෙසු** යනුවෙන් උපාදානයාගේ ඛන්‍ධයෝ උපාදානක්ඛන්‍ධ නම් වෙති. උපාදානයට ප්‍රත්‍ය ව ධර්ම ගොඩ. ධර්ම රාශිය යන අර්ථයි. මෙය මෙහි සැකෙවිනි. ඛන්‍ධයන්ගේ විස්තර වශයෙන් විසුද්ධි මාර්ගයෙහි කියන ලද්දීය. **ඉති රූපං** මේ රූපය වේ. මෙතෙක් රූපය වේ. මෙයින් මත්තෙහි රූපයක් නැතැයි, ස්වභාව වශයෙන් රූපය දැනගනී. වේදනා ආදියෙහි දු මේ ක්‍රමයමැයි. මෙය මෙහි සැකෙවිනි. විස්තර වශයෙන් රූපාදීහු විසුද්ධි මාර්ගයෙහි ඛන්‍ධ කථාවෙහිම කියන ලද්දාහුය. **ඉතිරූපස්ස සමුදයො** මෙසේ අවිද්‍යා සමුදයාදීන්ගේ වශයෙන් පස් ආකාරයකින් රූපයාගේ සමුදය වෙයි. **ඉති රූපස්ස අත්‍ථංගමො** යනුවෙන් මෙසේ අවිද්‍යා නිරෝධාදීන්ගේ වශයෙන් පස් ආකාරයකින් රූපයාගේ අත්‍ථංගමය වෙයි. වේදනාදියෙහිදු මෙම ක්‍රමයමයි. මේ මෙහි කෙටි විස්තරයයි. විස්තර වනාහි විසුද්ධි මාර්ගයෙහි උදයව්‍යය ඥාන කථාවෙහි, කියන ලද්දේය.
**ඉති අජ්ඣත්තං වා** මෙසේ පඤ්චක්ඛන්‍ධ පරිග්ගහයෙන් තමාගේ ඛන්‍ධ ධර්මයන්හි හෝ අනිකෙකුගේ ඛන්‍ධ ධර්මයන්හි හෝ කලෙක තමාගේ හෝ කලෙක මෙරමාගේ හෝ ඛන්‍ධ ධර්මයන්හි ධම්මානුපස්සීව වාසය කරයි. මේ පඤ්චක්ඛන්‍ධයාගේ සමුද-වය වනාහි **අවිජ්ජා සමුදයා රූප සමුදයො** යනාදී වූ පඤ්චක්ඛන්‍ධයන්හි කියන ලද පනස් ලක්‍ෂණයන්ගේ වශයෙන් දැක්විය යුත්තාහුය. මෙයින් මත්තෙහිදු කී නයමැයි.
හුදෙක් මෙම ඛන්‍ධයන් පිරිසිඳ දැනගන්නා වූ ‘සතිය’ දුක්ඛ සත්‍යයයි. මෙසේ යෝජනාකොට ඛන්‍ධ පරිග්ගාහක භික්‍ෂුවගේ නිවන්මග දතයුතුයැ. සෙස්ස එබඳුමයි.
මෙසේ පඤ්චක්ඛන්‍ධයන්ගේ වශයෙන් ධම්මානුපස්සනාව විභාගකොට දැන් ආයතන වශයෙන් විභාග කරනු පිණිස **පුන චපරං** යනාදිය වදාළහ. එහි **ඡසු අජ්ඣත්තික බාහිරෙසු ආයතනෙසු **යනුවෙන් චක්ඛු - සොත - ඝාන - ජීව්හා - කාය - මන යන අජ්ඣත්තික ආයතන සයෙහි ද රූප සද්ද - ගන්‍ධ - රස යන බාහිර ආයතන සයෙහි ද **චක්ඛුඤ්ච පජානාති** යනු චක්ඛුප්පසාද රූපය වෙනස් නොවූ ස්වකීය ස්වභාව ලක්‍ෂණ වශයෙන් දැනගනී. **රූපෙච පජානාති** යනුවෙන්, බාහිර වූ චතුසමුට්ඨාන රූපයන් ද, අවිපරීත වූ තමාගේ ස්වභාව ලක්‍ෂණ වශයෙන් දැනගනී. **යඤ්ච තදුභයං පටිච්ච උප්පජ්ජති සංයොජනං** යනුවෙන් ඇස හා රූපයන් ද යන මේ දෙක නිසා කාමරාග සංයෝජනය ද. පටිඝ - මාන - දිට්ඨි - විචිකිච්ඡා - සීලබ්බතපරාමාස - භවරාග - ඉස්සා - මචඡරිය - අවිජ්ජා යන සංයෝජනයෝ දැයි දසවිධ සංයෝජනයෝ උපදිති. ඒවා අවිපරීත වූ ස්වකීය ස්වභාව ලක්‍ෂණයෙන් දැනගනී.
මේ දස සංයෝජනය කෙසේ උපදීද යත්, පිළිවෙලින් කියනු ලැබේ. ඇස් දොරට පැමිණි ඉටු අරමුණ කාම අස්සාස වශයෙන් විඳින්නහුට සතුටු වන්නට කාමරාග සංයෝජනය උපදී. අනිටු අරමුණෙහි කිපෙන්නහුට පටිඝ සංයෝජනය උපදී. මා තබා අන් කවරෙක් මෙම අරමුණ නුවණින් සලකන්ට සමර්ථ වූයේ ඇත්දැයි සිතන්නහුට මාන සංයෝජනය උපදී. මෙපරිද්දෙන් රූප අරමුණ නිත්‍ය, ස්ථිර වශයෙන් සලකන්නහුට දිටඨි සංයෝජනය උපදී. මෙපරිද්දෙන් රූපාරම්මණය සත්ත්වයෙක් දෝ හෝ සත්ත්වයාගේ දෝ හෝයි සැප උපදවන්නහුට විචිකිච්ඡා සංයෝජනය උපදී. සම්පත්ති භවයෙහි අපට ඒකාන්තයෙන් මෙම රූපාරම්මණය සුලභ වූයේ වනැයි භවය ප්‍රාර්ථනා කරන්නහුට භවරාග සංයෝජනය උපදී. මත්තෙහි දු රූපාරම්මණයක් ශීලව්‍රත සමාදන්ව ලැබිය හැක්කේ යයි ශීලව්‍රත සමාදන් වන්නහුට සීලබබත පරාමාස සංයෝජනය උපදී. මෙම රූප අරමුණ අන්‍යයෝ නොලබන්නාහු නම් ඉතා යෙහෙකැයි ඊර්ෂ්‍යා කරන්නහුට ඉස්සා නම් සංයෝජනය උපදී. තමා ලත් රූපාරම්මණය අනිකෙකුට ලැබීම ගැන මසුරුකම් මච්ඡරිය සංයෝජනය උපදී. සියල්ලන් සමග සහජාත වූ අඤ්ඤාණයාගේ වශයෙන් අවිජ්ජා සංයෝජනය උපදී.
**යථාච අනුප්පන්නස්ස** යම් කරුණකින් අසමුදාචාර (නොහැසිරීම්) වශයෙන් නූපන්නා වූ ඒ දසවිධ වූ සංයෝජනයාගේ ඉපදීම වෙයි. එම කරුණද දනී. යථාව උප්පන්නස්ස, ප්‍රහීණ නොවූ කරුණින් සමුදාචාර (හැසිරීම්) වශයෙන් හෝ උපන්නා වූ ඒ දසවිධ වූම සංයෝජනයාගේ යම් කරුණකින් ප්‍රහාණය වේද, එයද දැනගනී. **යථාච පහීනස්ස,** තදංග විකම්භණ ප්‍රහාණයගේ වශයෙන් ප්‍රහීණ වූ ද, ඒ දසවිධ සංයෝජනයාගේ යම් කරුණකින් මත්තෙහි නො ඉපදීම වේද, එම කරුණත් දැන ගනී. කවර කරුණකින් ඒ දශ සංයෝජනයාගේ මත්තෙහි නො ඉපදීම වේද යත්, පළමුකොට දිටඨි විචිකිච්ඡා සීලබ්බතපරාමාස ඉස්සා මච්ඡරිය ප්‍රභේද වූ පංචවිධ සංයෝජනයාගේ සෝවාන් මගින් මත්තෙහි නොඉපදීම වෙයි. කාමරාග පටිඝ සංයෝජන දෙදෙනාගේ ඕලාරික බව (තද ගතිය) සකෘදාගාමි මගින් (ප්‍රහීණ වෙයි) අණු සහගත වූ (මුල් සහිත) එම සංයෝජන දෙදෙන අනාගාමී මාර්ගයෙන් (ප‍්‍රහීණ වෙයි) මාන, භවරාග, අවිජ්ජා සංයෝජන තුන රහත් මගින් මත්තෙහි නොඉපදීම වෙයි.
සොතඤ්ච පජානාති සද්දෙ ච යනාදියෙහි ද මේ ක්‍රමය මැයි. තවද මේ ආයතන කථාව විස්තර වශයෙන් විසුද්ධි මාර්ගයෙහි ආයතන නිද්දෙසයෙහි කී නියායෙන්ම දත යුත්තේය.
**ඉති අජ්ඣත්තං වා** මේ අයුරින් අජ්ඣත්තික ආයතන පරිග්ගහණයෙන් තමාගේ ආයතන ධර්මයන්හි හෝ බාහිර ආයතන පරිග්ගහණයෙන් අනිකෙකුගේ ආයතන ධර්මයන්හි හෝ කලෙක තමාගේ හෝ කලෙක අනුන්ගේ හෝ ආයතන ධර්මයන්හි ධර්මානුදර්ශීව වාසය කෙරෙයි. මෙහි සමුදය වය දෙක වනාහි **අවිජ්ජා සමුදයා චක්ඛු** සමුදයො, රූපායතනයන්ගේ රූපක්ඛන්‍ධයෙහි ද අරූප ආයතනයන් අතුරෙහි, මනායතනයාගේ විඤ්ඤාණක්ඛන්‍ධයෙහිද ධම්මායතනයාගේ සෙසු ස්කන්ධයන්හිද කී නයින් දතයුත්තාහුය. ලෝකෝත්තර ධර්මයෝ නොගත යුත්තාහුය. මෙයින් මත්තෙහි කී නයමැයි.
හුදෙක් මෙහි ආයතන පරිග්ගාහික සතිය දුක්ඛ සත්‍යයයි මෙසේ යෝජනාකොට ආයතන පරිග්ගාහක භික්‍ෂුවගේ නිවන්මගට පැමිණෙන දොරටුව දතයුතුය. සෙස්සද එබඳුමැයි.
මෙසේ සවැදෑරුම් අධ්‍යාත්මික බාහිර ආයතනයන්ගේ වශයෙන් ධම්මානුපස්සනාව විස්තරකොට දැන් බොජ්ඣංගයන්ගේ වශයෙන් විභාග කරනු පිණිස **පුන චපරං** යනාදිය වදාළහ. එහි **බොජ්ඣංගෙසු** යනු සත්‍ය අවබෝධ කරන සත්ත්වයාගේ අංග වූ, **සන්තං **ප්‍රතිලාභ වශයෙන් විද්‍යමාන වූ, සතිසම්බොජ්ඣංගං සති නම් වූ බොජ්ඣංගය මෙහි ආරබ්ධ විදර්ශකගේ පටන් යෝගාවචර තෙම මොනවට අවබෝධ කෙරේද, එහෙයින් සමබෝධි නම් වේ. නැතහොත් එම යෝගාවචර තෙම ‘සතිය’ ආදිකොට ඇති යම් සත් ධර්මයක්හුගේ එකතුවක් හේතුකොට ගෙන අවබෝධ කෙරේ ද, කෙලෙස් නිද්‍රාවෙන් නැගී සිටී ද, නැතහොත් සත්‍යයන් ප්‍රතිවෙධ කෙරේද, කෙලෙස් නින්දෙන් නැගී සිටී ද, නොහොත් සත්‍යයන් ප්‍රතිවෙධ කෙරේද, ඒ ධර්මයන්ගේ එකතුව **සම්බෝධි** නම් වේ. ඒ සම්බොධිහුගේ හෝ ඒ සම්බොධියගේ අංගනුයි සම්බොජ්ඣංග නම් වේ. එයින් කීහ. **සති සංඛාතං බොජ්ඣංගං** යයි සෙසු බොජ්ඣංගවලද මේ ක්‍රමයෙන්ම වචනාර්ථ දතයුතුය.
**අසන්තං **යනු නොලැබීම් වශයෙන් අවිද්‍යමාන වූ **යථා ච අනුප්පන්නස්ස **යනාදියෙහි වනාහි පළමුකොට සති සම්බොජ්ඣංගයාගේ - **අත්‍ථි භික්ඛවෙ**, **සති සම්බොජ්ඣංගට්ඨානීයා ධම්මා තත්‍ථ යොනිසො මනසිකාරො බහුලීකරා අයමාහාරො අනුප්පන්නස්ස වා සති සම්බොජ්ඣංගස්ස උප්පාදාය**, **උප්පන්නස්ස වා සති සම්බොජ්ඣංගස්ස භිය්‍යොභාවය වෙපුල්ලාය භාවනාය පාරිපුරියා සංවත්තති **යනුවෙන් සති සම්බොජ්ඣංගයට කරුණු වූ ධර්ම වෙති. යෝනිසෝ මනසිකාරය කී ලක්‍ෂණ ඇත්තේමය. ඒ යෝනිසෝ මනසිකාරය එම සතියෙහි බහුලව පවත්නහුට සති සම්බොජ්ඣංගය උපදී.
ධර්මයෝ සතරදෙනෙක් සතිසම්බොජ්ඣංගයාගේ ඉපදීම පිණිස පවතිත්, සති සම්පජඤ්ඤය මුළා සිහි ඇති පුගුලන් වර්ජනය කිරීම, එළඹ සිටි සිහියෙන් යුතු පුද්ගලයන් ඇසුරු කිරීම, එළඹ සිටි සිහි ඇති පුද්ගලයන් වෙත නැමුනු බව යන මොහුයි. එය එසේමැයි, අභික්කන්තාදි සත් තන්හි සාර්ථක ආදි සම්පජඤ්ඤයාගේ වශයෙන් ද, බත් සඟවා තැබූ කවුඩෙකු මෙන් මුළා වූ සිහි ඇති පුද්ගලයන් දුරු කිරීමෙන් ද **තිස්ස දත්ත** අභය තෙරවරුන් වැනි වූ එළඹ සිටි සිහි ඇති පුද්ගලයන් සේවනය කිරීමෙන් ද, හිඳීම, සිටීම් ආදියෙහි සිහිය ඉපදවීම පිණිස නැමුනු අවනත වූ අභිමුඛ සිත් ඇති බැවින් ද, සති සම්බොජ්ඣංගය උපදී. මෙසේ සතර කරුණින් උපන් සති සම්බොජ්ඣංගය වනාහි රහත් මගින් භාවනා සම්පූර්ණ වේයයි දැනගනී.
ධම්මවිචය සම්බොජ්ඣංගයාගේ වනාහි **අත්‍ථි භික්ඛවෙ, කුසලා කුසලා ධම්මා -පෙ- කණ්හ සුක්ක සප්පටිභාගා ධම්මා තත්‍ථ යොනිසො මනසිකාර බහුලීකාරො අයමාහාරො අනුප්පන්නස්ස ධම්ම විචය සම්බොජ්ඣංගස්ස උප්පාදාය, උප්පන්නස්ස වා ධම්මවිචය සම්බොජ්ඣංගස්ස භීය්‍යො භාවාය වෙපුල්ලාය භාවනාය පාරිපුරියා සංවත්තන්ති** යයි මෙපරිද්දෙන් ඉපදීම වෙයි.
තව ද ධර්මයෝ සත්දෙනෙක් ධම්මවිචය සම්බොජ්ඣංගයාගේ ඉපදීම පිණිස පවතිත්, පටිපුච්ඡකතා (හාත්පසින් විමසා බැලීම) බාහිර අභ්‍යන්තර වස්තූන්ගේ පිරිසිදු බව, ඉන්‍ද්‍රිය සම මත්ත පටිපාදනා (ඉන්‍ද්‍රියයන්ගේ සමබව පිළියෙල කිරීම) මෝඩ පුද්ගලයන් දුරුකිරීම ප්‍රඥාවත් පුද්ගලයන් ඇසුරු කිරීම, ගම්භීර ඤාණචරිය පච්ච වෙක්ඛනා, (=ගැඹුරු වූ, නුවණැත්තන් විසින් අවබෝධ කළයුතු ධර්මයන් ප්‍රත්‍යවේක්‍ෂා කිරිම) තදධිමුත්තතා (එය නැඹුරු වූ සිත් ඇති බව) යන මොහුයි.
වත්‍ථු විසද කිරියා යනු අභ්‍යන්තර බාහිර වස්තූන්ගේ පිරිසිදු බව ඇති කිරිමයි. යම්හෙයකින් යම්විටක ඔහුගේ කෙස් ලොම් නිය ඉතා දික් වෙත් ද, ශරීරයෙහි හෝ උස්සන්න වූ දෝෂ ඇත්තේ ඩහදිය මල වැකුනේත් වේද එහි අධ්‍යාත්මක වස්තු අවිසද වූයේ අපිරිසිදු වූයේ වෙයි. යම්විටක සිවුරු දිරූයේ කිලිටි වූයේ දුගඳ වූයේ වෙද, සෙනස්න හෝ එසේ වූයේ වේද එකල්හි බාහිර වස්තු අවිසද වූයේ අපිරිසිදු වූයේ වෙයි. එහෙයින් කෙස් ආදිය කැපීමෙන් ද ඌර්ධව විරේචන අධො විරේචන ආදියෙන් ශරීරයාගේ සැහැල්ලු බව කිරීමෙන් ද අඟ ඉලීමෙන් හා නෑමෙන්ද ආධ්‍යාත්මික වස්තු පිරිසිදු කළ යුතුය.
මැසීම් සේදීම් රැඳීම් පිරිබඩ කිරීම් (අළුත්වැඩියා කිරීම්) ආදියෙන් බාහිර වස්තු පිරිසිදු කළ යුතුය. මෙම අධ්‍යාත්මික බාහිර වස්තූන්ගේ පිරිසිදුභාවය නැති වූ කල්හි චිත්ත චෛතසිකයන් පිළිබඳ ඤාණයද අපිරිසිදු වූයේ වෙයි. එසේමැයි. අපිරිසිදු වූ පහන්වැටි තෙල් නිසා උපන් පහන් සිලුවෙහි ආලෝකය මෙනි. නැවත පිරිසිදු වූ අධ්‍යාත්මික බාහිර වස්තුවෙහි චිත්ත චෛතසිකයන් උපන් කල්හි ඤාණයත් පිරිසිදු වෙයි. පිරිසිදු වූ පහන්වැටි තෙල් නිසා උපන් පහන් සිලුවෙහි ආලෝකය මෙනි. එහෙයින් කියන ලදී. වස්තුවිසද කිරියාව ධම්මවිචය බොජ්ඣංගයාගේ ඉපදීම පිණිස පවතී යයි.
ඉන්‍ද්‍රිය සමත්ත පටිපාදනා නම්, සද්ධා ආදි ඉන්‍ද්‍රියයන්ගේ සමබව ඇතිකර ගැනීමයි. ඉදින් මෙම යෝගාවචරයාට වනාහි යම් හෙයකින් සද්ධා ඉන්‍ද්‍රිය බලවත් වේද, අනිත් ඉන්‍ද්‍රියයෝ හීන වෙත් ද, එබැවින් විරිය ඉන්‍ද්‍රිය පග්ගහ කෘත්‍ය ද. (උත්සාහය) සති ඉන්‍ද්‍රිය උපට්ඨාන කෘත්‍යයද සමාධි ඉන්‍ද්‍රිය අවික්‍ෂේප කෘත්‍යය ප්‍රඥා ඉන්‍ද්‍රිය දස්සන කෘත්‍යයද කරන්ට නොහැකි වෙයි. එබැවින් ඒ ශ්‍රද්ධෙන්‍ද්‍රිය ධර්මස්වභාවය ප්‍රත්‍යවේක්‍ෂා කිරීමෙන් හෝ යම් ආකාරයකින් මෙනෙහි කරන්නහුට බලවත් වුයේනම්, එපරිද්දෙන් මෙනෙහි නොකිරීමෙන් හෝ ගෙවා දැමිය යුතුය. මෙම කරුණෙහිලා **වක්කලී** තෙරුන්ගේ වස්තුව නිදර්ශන වෙයි. යම්හෙයකින් විරිය ඉන්‍ද්‍රිය බලවත් වීනම් එකල්හි ශ්‍රද්ධා ඉන්‍ද්‍රිය අධිමෝක්‍ෂ කෘත්‍යය කරන්ට අපොහොසත් වෙයි. අනිකුත් ඉන්‍ද්‍රියයෝ ද අනිකුත් කෘත්‍ය භේදය කරන්ට නොපොහොසත් වෙයි. එහෙයින් එම විරිය ඉන්‍ද්‍රියද ඔහු විසින් ශ්‍රද්ධා ආදිය වැඩීමෙන් ගෙවිය යුතුය. මෙපරිද්දෙන් සෙස්සෙහිදු එක් ඉන්‍ද්‍රියයක්හුගේ බලවත් බව ඇතිකල්හි සෙසු ඉන්‍ද්‍රියයන්ගේ ස්වකීය කෘත්‍යයන්හි අසමත් බව දතයුතුය.
තව ද විශේෂ වශයෙන් මෙහි ශ්‍රද්ධා ප්‍රඥාවන්ගේ ද සමාධි විරියයන්ගේ ද, සමත්‍වය පසසත්. යම් කරුණකින් බලවත් ශ්‍රද්ධාව ඇති, මද නුවණ ඇත්තේ, නොදැන පැහැදුනේ වේ ද, අවස්තුවෙහි පහදී ද, බලවත් ප්‍රඥා ඇති මද වූ ශ්‍රද්ධා ඇත්තේ කෛරාටික පක්‍ෂය සෙවුනේ වේද, බෙහෙතින් උපන් රෝගයක් මෙන් පිළියම් නොකළ හැක්කේ වෙයි. චිත්තොද්පාද මාත්‍රයකින්ම කුසල් වේයයි අති ධාවනය කොට දානාදි කුසල් නොකරන්නේ නිරයෙහි උපදී.
ශ්‍රද්ධා ප්‍රඥා දෙදෙනාගේ සම තත්ත්වයෙන් වස්තුවෙහිම පහදී ද නැවත බලවත් සමාධි ඇති මද වූ වීර්ය සමාධිය, එය කුසීත බවට පක්‍ෂ බැවින් කුසීත බව මැඩ පවත්වාද, බලවත් වී ඇති මද වූ සමාධිය වීර්යය එය උද්ධච්වයට පක්‍ෂ බැවින් උද්ධච්ච මැඩපවත්වයි සමාධි වනාහි වීර්ය සමග යෙදුනේ කුසීත බවට වැටීම නො ලබයි. වීර්ය සමාධිය සමග යෙදුනේ උද්ධච්චයෙහි වැටීම නො ලබයි. එබැවින් ඒ දෙකම සමව තබාගත යුතුය. දෙදෙනාගේ සමතාවයෙන් අප්පනාවට පැමිණේ.
යළිදු සමාධිය (සමථ) කම්මිකයාට බලවත් වූ ශ්‍රද්ධාව සුදුසුය. මෙසේ අදහන්නේ මෙසේ (ශ්‍රද්ධාව මදක් බලවත්ව) ඇතිකල්හි, අදහන්නේ, ඇතුළත්ව අදහන්නේ අර්පණාවට පැමිණෙන්නේය. සමාධි, ප්‍රඥා දෙදෙනා අතුරෙහි සමථ කර්මස්ථාපිතයා හට ඒකග්‍රතා තොමෝ බලවත් වූවා වටී. යම්හෙයකින් මෙසේ ඇති කල්හි හෙතෙම අර්පණාවට පැමිණේ ද එහෙයිනි. විපස්සනා කම්මට්ඨානිකයාට ප්‍රඥා තොමෝ බලවත් වූවා වටී. යම් හෙයකින් මෙසේ ඇතිකල්හි හෙතෙම ලක්‍ෂණ ප්‍රතිවේධයට පැමිණේ ද, එහෙයිනි. අනික් කරුණකුදු ඇත. සමාධි-ප්‍රඥා දෙදෙනාගේ සමබැවින් ද, අර්පණා තොමෝ වන්නී මයි. එසේ වුවත් සියලු තන්හි **සති** ය බලවත් වූවා වටී. සති තොමෝ සිත රකින්නීය. (කුමකින්ද යත්) උද්ධච්ච පක්‍ෂයෙහි වූ ශ්‍රද්ධා වීර්ය ප්‍රඥාවන්ගේ වශයෙන් උද්ධච්ච පක්‍ෂයෙහි වැටීමෙන් ද, කුසීත (කම්මැලි පස්සයෙහි වූ සමාධිය හේතුකොට ගෙන කුසීත පක්‍ෂයෙහි වැටීමෙන්ද යනුයි.) එබැවින් එම සතිය වූ කලී සියලු ව්‍යඤ්ජනයන්හි ලුණු හා තෙල් සෙයින් ද, සියලු රාජ කෘත්‍යයන්හි සර්ව කාර්මික අමාත්‍යවරයා මෙන් හැම තන්හි කැමැති විය යුත්තීය. එබැවින් කියන ලදී. සති තොමෝ සබ්බත්‍ථික (සියලු අර්ථ සිද්ධිය කරන්නී යයි) භාග්‍යවතුන් වහන්සේ විසින් වදාරණ ලද, කරුණු කවරේද යත්, ‘යම් හෙයකින් සිත සිහිය පිළිසරණ කොට ඇත්තේ ද, සිහිතොමෝ ආරක්‍ෂාව වැටහීම් කොට ඇත්තී ද, සිහියෙන් තොරව චිත්තයාගේ පග්ගහ නිග්ගහ දෙක නොවේ ද, එහෙයිනි.
**දුප්පඤ්ඤ පුග්ගල පරිවජ්ජනා** නම් නුවණ නැති පුද්ගල දුරින් දුරු කිරීමයි. **පඤ්ඤවන්ත පුග්ගල සෙවනා** නම් සම පනස් ලක්‍ෂණයකින් පිරිසිඳ දක්නා ලද උදයව්‍යය ප්‍රඥාවෙන් යුත් පුද්ගලයන් සේවනය කිරීමයි. **ගම්භිරඤාණ චරිය පච්චවෙක්ඛනා** නම්, ගැඹුරු වූ ස්කන්‍ධාදී ධර්මයන්හි පැවැති ගැඹුරු ප්‍රඥාවගේ ප්‍රභේදයන් ප්‍රත්‍යවේක්‍ෂා කිරීමයි. **තද්ධිමුත්තතා** නම්, හිඳීම් සිටීම් ආදියෙහි ධම්මවිචය බොජ්ඣංගය ඉපදවීම පිණිස නැමුනු අවනත වූ නැඹුරු වූ සිත් ඇති බවයි. මෙසේ උපන්නා වූ ධම්මවිචය සම්බොජ්ඣංගයාගේ රහත් මගින් වැඩීමෙන් සම්පුර්ණ වීම් වේයයි දැන ගනී.
විරිය සම්බොජ්ඣංගයාගේ **අත්‍ථි භික්ඛවෙ, ආරම්භධාතු නික්කමධාතු පරක්කම ධාතු තත්‍ථ යොනිසො මනසිකාර බහුලීකාරො අයමාහාරො අනුප්පන්නස්සවා විරිය සම්බොජ්ඣංගස්ස උප්පාදාය උප්පන්නස්ස වා විරිය සම්බොජ්ඣංගස්ස භිය්‍යොභාවය වෙපුල්ලාය භාවනාය පාරිපුරියා සංවත්තති** යනුවෙන් ඉපදීම වෙයි.
තව ද එකොලොස් ධර්ම කෙනෙක් විරිය සම්බොජ්ඣංගයාගේ ඉපදීම පිණිස පවතිත්, අපාය භය ප්‍රත්‍යවේක්‍ෂා කරන බව, අනුසස් දන්නා සුලු බව, ගමන්මග ප්‍රත්‍යවේක්‍ෂා කරන බවය, පිණ්ඩපාතයට ප්‍රතිපූජා කරන බවය. දායාද මහත්‍වය ප්‍රත්‍යවේක්‍ෂා කරන බවය. ශාස්තෘෘහුගේ මහත්‍වය ප්‍රත්‍යවේක්‍ෂා කරන බවය. ජාති මහත්‍වය ප්‍රත්‍යවේක්‍ෂා කරන බවය. සබ්‍රහ්මචාරීන්ගේ මහත්වය ප්‍රත්‍යවේක්‍ෂා කරන බවය. කුසීත පුද්ගලයන් දුරුකරන ලද බවය. ආරබ්ධ වීර්ය ඇති පුද්ගලයන් ඇසුරු කරන බවය. තදධිමුත්ත බවය, යන මොහුයි.
එහි නිරයන්හි පංචවිධ බන්ධන කම්කටොලු පටන් නිරයෙහි මහදුක් විඳින කාලයෙහි ද, තිරිසන් යෝනියෙහි, දැල් - කරක් කෙටින් ආදියෙන් නගා ගත් කල්හි ද, නැවත කෙවිටි කටු ආදි පහරින් පෙලන ලද්දහුගේ ගැල් ඉසිලීම් ආදි කාලයෙහි ද ප්‍රේත ලෝකවල නොයෙක් අවුරුදු දහස් ගණන් ද එක් බුද්ධාන්තරයක් ද, සා පිපාසා ආදියෙන් පීඩිත වූ කාලයෙහි ද, කාලකඤ්ජක අසුර යෝනියෙහි සැටරියන් අසූරියන් පමණ වූ ඇට සම් පමණක්ම ඇති අත් බැවින් අව්සුළං ආදියෙන් දුක් අනුභව කරන කල්හිදු වීර්ය සම්බොජ්ඣංගය උපදවන්ට නොහැක. මහණ ඔබට මෙයම කල් වේයයි මෙසේ අපාය භය ප්‍රත්‍යවේක්‍ෂා කරන්නහුට ද විරිය සම්බොජ්ඣංගය උපදී.
කුසීත පුද්ගලයෙකුට නව ලොව්තුරු දහම් ලබන්නට නොහැක්කාහුය. ආරබ්ධ වීර්ය ඇත්තෙකු විසින්ම ලැබිය හැක්කේය. මෙය වීර්යයෙහි අනුසස් යයි මෙසේ ආනිශංස දක්නහුට ද උපදී. ඔබ විසින් බුදු-පසේබුදු මහසව්වන් ගිය මග යා යුතුය. එය කුසීත වූවන් විසින් යා නොහැක්කේ යයි මෙසේ යා යුතු මග ප්‍රත්‍යවේක්‍ෂා කරන්නහුට උපදී.
යමෙක් තුමූ පිණ්ඩපාතයෙන් උපස්ථාන කෙරෙත්ද, මේ මිනිස්සු ඔබේ නෑයෝ නොවෙති. දැසි කම්කරුවෝ නොවෙති. ඔබ නිසා ජීවත් වන්නෙමැයි ඔබට ප්‍රණීත වූ පිණ්ඩපාත ආදිය නොදෙති. යළි කුමක් හෙයින් දෙත්ද යත්, තමන්ගේ සත්කාරයන්ගේ මහත්ඵල බව පතා දෙති. ශාස්තෘන් වහන්සේ විසින් ද, මෙතෙම මෙම පිණ්ඩපාතය වළඳා සිරුර දැඩි කිරීමෙහි යෙදුනේ සුවසේ වාසය කරන්නේ යයි මෙසේ දක්නහු විසින් ඔබට ප්‍රත්‍ය අනුදැන වදාළේ නොවේය. එසේනම් කුමක් පිණිසද යත්, මෙතෙම මෙම ප්‍රත්‍යය වළඳමින් මහණ දහම් කොට සසරින් මිදෙන්නේ යයි ඔබට ප්‍රත්‍යය අනුදන්නා ලද්දාහුය. දැන් ඒ තෙපි කුසීතව වාසය කරමින් ඒ පිණ්ඩපාතයට අපචායනය නොකරන්නෙහිය. පටන් ගත් වීර්ය ඇත්තහුගේම පිණ්ඩපාතයට අපචායනය වේයයි මෙසේ පිණ්ඩපාතය ප්‍රත්‍යවේක්‍ෂා කරන්නහුට මෙම බොජ්ඣංගය උපදී. මහාමිත්ත තෙරුන්ට මෙනි.
තෙරුන් වහන්සේ වූ කලී කස්සක නම් ලෙනෙහි වාසය කෙරෙති. උන්වහන්සේගේ ගොදුරු ගමෙහි ද එක්තරා උපාසිකාවක් තෙරුන්ව පුතෙකු මෙන් පෝෂණය කෙරෙති. එක් දිනක් ඕතොමෝ වනයට යන්නී දුවණියට මෙසේ කීවාය. දරුව, අසවල් තැන පරණ සහල්ය. අසවල් තැන කිරිය. අසවල් තැන ගිතෙල්ය. අසවල් තැන පැණිය. තොපගේ සොහොයුරු වූ මිත්ත තෙරුන් ගෙට වැඩි කල්හි, බත් පිස කිරි ගිතෙල් මී සකුරු සමග දෙව. නුඹත් අනුභව කරන්න. මම ඊයේ පිසූ සිහිල් බත් කැඳත් සමග වළඳමි. මෑණියනි, දවල්ට කුමක් වළඳන්නෙහිද? දරුව, පළාකොල දමා සුනුසහලින් ඇඹුල් කැඳක් පිස තබන්න.
තෙරුන් වහන්සේ සිවුරු පොරවා පාත්‍රය පසුම්බියෙන් මුදා ගන්නේ එම ශබ්දය දිව කනින් අසා තමන් වහන්සේටම මෙසේ අවවාද කළහ -
උපාසිකා තොමෝ සිහිල් බත් සමග කැඳ වැළඳුවාය. දවල් ද සුනසහලින් පිසූ ඇඹුල් කොළ කැඳක් වළඳන්නීය. එසේ වුවත් ඔබ සඳහා පරණ සහල් ආදිය කියන්නීය. එහෙත් ඔබ නිසා ඕ තොමෝ කෙතක් හෝ වත්තක් හෝ බතක් හෝ වත්තක් හෝ නොම කැමති වන්නීය. නමුත් ත්‍රිවිධ සම්පත්ම ප්‍රාර්ථනා කරමින්ම දෙන්නීය. තොප එම උපාසිකාවට එම සම්පත් දෙන්ට හැකි වන්නෙහි ද, නොහැකි වන්නෙහි ද, එසේනම් මෙම පිණ්ඩපාතය, රාග සහිත වූ ද්වේෂ සහිත වූ මෝහ සහිත වූ ඔබ විසින් ගන්ට සුදුසු නොවේ. පාත්‍රය පසුම්බියෙහි ලා සිවුරෙහි ගණ්ඨිය මුදා නැවතී කස්සක නම් ලෙනට ගොස් පාත්‍රය ඇඳ යට ද, සිවුර චීවර වංසයෙහි ද තබා, රහත් ඵලයට නොපැමිණ නොයන්නෙමි වීර්යයෙන් අධිෂ්ඨාන කොට හුන්හ. දිගුකලක් නොපමාව වාසය කළ ඒ මහණ විදසුන් වඩා පෙරබත්හිම විදසුන් වඩා රහත්ඵලයට පැමිණ පිපෙන පියුමක් මෙන් මහරහත් වූයේ සිනා පහල කරමින් නික්මුණාහු ලෙන්දොර රුකෙහි අධිපතිව වෙසෙන දේවතා තොමෝ
**නමොතෙ පුරිසාජඤ්ඤ නමො තෙ පුරිසුත්තම **
**යස්ස තෙ ආසවා ඛීණා දක්ඛිණෙය්‍යාසි මාරිස ** යනුවෙන්
(නිදුකාණෙනි, යම්බඳු වූ නුඹවහන්සේගේ සියලු ආශ්‍රවයෝ ප්‍රහීණ වූවාහුද දක්‍ෂිණාවට සුදුසු වූ පුරුෂ ශ්‍රේෂ්ඨය. නුඹවහන්සේට නමස්කාර වේවා. පුරුෂෝත්තමය, නුඹවහන්සේට නමස්කාර වේවා.)
ප්‍රීති වාක්‍ය ප්‍රකාශකොට, පිඬු පිණිස හැසිරෙන නුඹවහන්සේ වැනි රහතුන්ට භික්‍ෂාව දී එම මැහැලි ස්ත්‍රිය දුකින් මිදෙන්නාහු යයි කීය.
තෙරුන් වහන්සේ නැගිට දොර හැර කාලය බලන්නාහු උදෑසන යයි දැන පා-සිවුරු ගෙන ගමට පිවිසියේය. ඒ දැරි තොමෝද බත් සපයා, දැන් මාගේ සොහොයුරා එන්නාහුය. මග බලමින් හුන්නී ඕ තොමෝ තෙරුන් ගෙදොරට පැමිණි කල්හි පාත්‍රය ගෙන ගිතෙල් සකුරු යෙදූ කිරිබත් පිණ්ඩපාතය පාත්‍රය පුරවා අත තැබුවාය. තෙරුන් වහන්සේ සුවපත් වේවා යනුවෙන් අනුමෝදන් කොට නික්ම ගියහ. ඕ තොමෝත් උන්වහන්සේ දෙස බලමින් සිටියා. එකල්හි තෙරුන් වහන්සේගේ අතිශයින් පිරිසිදු වූ ඡවිවර්ණය විය. ඉන්‍ද්‍රියයෝ වෙසෙසින්ම ප්‍රසන්න වූවාහුය. මුහුණ බැඳුමින් මිදුන පැසුණු තල් ඵලයක් මෙන් අතිශයින් බැබලිනි.
මහා උපාසිකා තොමෝ වනයෙන් පැමිණ, කිම දරුව තොප බෑයාණෝ ආවාහුදැයි විචාළහ. ඕ තොමෝ ද ඒ සියලු පුවත් දැන්වීය. උපාසිකා තොමෝ අද මාගේ පුත්‍රයාගේ පැවිදි කිස මුදුන් පැමිණිය වනැයි දැන දරුව, තිගේ බෑයා සසුන්හි උකටලී නොවී සිත් අලවා වෙසේ යයි කීය.
ශාස්තෘෘන් වහන්සේගේ දායාද නම් යම් ඒ සප්තවිධ ආර්ය ධනයක් වේද, එය මහත් වේ මය. එය කුසීත වූවහු විසින් ගන්නට නොහැක්කේ මය. යම්සේ නොමග ගිය පුතෙකු මව්පියෝ මෙතෙම අපගේ පුත්‍රයෙක් නොවේ යයි බැහැර කෙරෙත් ද, හෙතෙම මව්පියන්ගේ ඇවෑමෙන් මව්පියන් සතු දායාදය නො ලබති. එසේ කුසීත තැනැත්තේ ආර්ය ධන නමැති දායාදය නො ලබයි. පටන් ගත් වීර්ය ඇත්තේම ලබයි යයි දායාදයාගේ මහන්තත්වය ප්‍රත්‍යවේක්‍ෂා කරන්නහුට ද (විරිය බොජ්ඣංගය) උපදී.
ඔබගේ ශාස්තෘෘන් වහන්සේ (ශීලාදී ගුණයන්ගෙන්) මහත් වූවාහුමැයි. යම් හෙයකින් තොප ශාස්තෲන් වහන්සේ මව්කුස පිළිසිඳ ගන්නා කල්හිද, මහාභිනිෂ්ක්‍රමණයෙහිද, බුදුවීමෙහිද, දම්සක් පැවතුම් සූත්‍රය දේශනා කිරීමෙහි ද, යමාමහ පෙළහර පෑමෙහි ද, දේවාරෝහණයෙහි ද, ආයු සංස්කාර අත්හැරීමෙහිද, මහා පරිනිර්වාණ කාලයෙහි ද, දසසහශ්‍රී ලෝකධාතු කම්පා විය. මෙබඳු වූ ශාස්තෘෘවරයෙකුගේ ශාසනයෙහි පැවිදිව තා විසින් කුසීතයකු වන්ට සුදුසුදැයි, මෙසේ ශාස්තෲන් වහන්සේගේ මහත්‍වය ප්‍රත්‍යවේක්‍ෂා කරන්නහුට (විරිය සම්බොජ්ඣංගය) උපදී.
ජාතියෙන් ද ඔබ දැන් ලාමක ජාති ඇත්තේ නොවේ. නොබිඳුනු මහාසම්මත පරපුරෙන් සපැමිණි ඔක්කාක රාජවංසයෙහි උපන්නෙහිය. සුදොවුන් මහරජතුමාගේ ද මහාමායා දේවියගේ ද මුණුබුරු වූ රාහුල භද්‍රයන්ගේ කණිටු වූවෙහිය. මෙවන් ජින පුත්‍රයෙකු වූ තා විසින් කුසීත වාසය කිරීම නො සුදුසුයයි ජාති මහත්‍වය ප්‍රත්‍යවේක්‍ෂා කරන්නහුට ද (විරිය සම්බොජඣංගය) උපදී.
සැරියුත් මුගලන් දෙදෙනා වහන්සේ ද අසූමහා ශ්‍රාවකයන් වහන්සේ ද වීර්යයෙන්ම ලොව්තුරු දහම් මගට පැමිණියාහුමය. ඔබ ද එම සබ්‍රම්සරුන් වහන්සේගේ මගට පැමිණෙන්නෙහි ද, නැද්දැයි මෙසේ සබ්‍රම්සරුන්ගේ මහත්‍වය ප්‍රත්‍යවේක්‍ෂා කරන්නහුට (විරිය සම්බොජ්ඣංගය) උපදී.
කුස පුරවාගෙන සිටි පිඹුරෙකු වැනි වූ දුරුකළ කායික චේතසික වීර්ය ඇති, කුසීත පුද්ගලයන් දුරු කරන්නහුට ද, පටන් ගන්නා ලද වීර්ය ඇති නිවනට මෙහෙයූ සිත් ඇති, පුද්ගලයන් ඇසුරු කරන්නා හටද හිඳීම් කිරීම් ආදියෙහි වීර්ය ඉපදවීම පිණිස නිම්න-පොණ-පබ්භාර-(නැමුණු) සිත් ඇත්තහුට (විරිය බොජ්ඣංගය) උපදී. මෙසේ උපන්නා වූ විරිය බොජ්ඣංගයාගේ රහත් මගින් වැඩීමෙන් සම්පූර්ණ වීම වේයයි දැනගනී.
පීති සම්බොජ්ඣංගයාගේ අත්‍ථි **භික්ඛවෙ, පීති සම්බොජ්ඣංගට්ඨානියා ධම්මා තත්‍ථ යොනිසො මනසිකාර බහුලීකාරො අයමාහාරො අනුප්පන්නස්ස වා පීති සම්බොජ්ඣංගස්ස උප්පාදාය උප්පන්නස්ස වා පීති සම්බොජ්ඣංගස්ස භිය්‍යො භාවය වෙපුල්ලාය භාවනාය පාරිපුරියා සංවත්තති** යයි මෙසේ ඉපදීම වෙයි.
එහි පීතියම පීති සම්බොජ්ඣංගානිය ධම්ම නම් වේ. ඒ ප්‍රීතිය උපදවන්නා වූ මනසිකාරය තම යෝනිසෝ මනසිකාර නම් වේ.
යළිදු එකළොස් ධර්ම කෙනෙක් පීති සම්බොජ්ඣංගය ඉපදීම පිණිස පවත්නාහුය. බුද්ධ - ධම්ම - සංඝ - සීල - චාග - දේවතා යන අනුස්සති වඩන බවය, රෞද්‍ර පුද්ගලයන් දුරුකරන බවය. මෘදු පුද්ගලයන් ඇසුරු කරන බවය. ප්‍රසාදනීය සූත්‍රාන්තයන් ප්‍රත්‍යවේක්‍ෂා කරන බවමය. තද්ධිමුත්ත බවය යන මොහුයි.
බුදුගුණ මෙනෙහි කරන්නහුට උපචාර සමාධිය තෙක් මුළු සිරුරෙහි පැතිරෙමින් පීති සම්බොජ්ඣංගය උපදී. ධම්ම - සංඝ ගුණයන් සිහි කරන්නහුටද, දිගුකලක් නොකඩකොට රක්නා ලද සිව්පිරිසිදු සිල් ප්‍රත්‍යවේක්‍ෂා කරන්නහුට ද, දස සීල - පංච සීල ප්‍රත්‍යවේක්‍ෂා කරන්නා වූ ගෘහස්ථයාට ද, දුර්භික්‍ෂ භයාදියෙහි බ්‍රහ්මචාරින්ට ප්‍රණීත භෝජන දී මෙබඳු දානයක් නම් දුනිම්හයි ත්‍යාගය ප්‍රත්‍යවේක්‍ෂා කරන්නහුට ද, එබඳු වූ දුර්භික්‍ෂ කාලයෙහි සිල්වත්නට දුන් දානය ප්‍රත්‍යවේක්‍ෂා කරන ගෘහස්ථයාටද, යම් ආකාර ගුණයන්ගෙන් යුක්තව දෙව් ලොව උපන්නහු එබඳු ගුණයන් තමා කෙරෙහි ඇති බව ප්‍රත්‍යවේක්‍ෂා කරන්නහුට ද සමවතින් යටපත් කළ කෙලෙසුන් සැට වසකුදු සැත්තෑ වසකුදු සමුදා චාරයට නොපැමිණෙත් යයි ප්‍රත්‍යවේක්‍ෂා කරන්නහුට ද, චේතිය දර්ශන බෝධි දර්ශන ථේර දර්ශනයෙහි නොසකස් වූ ක්‍රියාවන්ගෙන් හැඟ වූ රළුබැව් ඇති, රත්නත්‍රයෙහි ප්‍රසාද නමැති සෙනහසක් නොමැති බැවින් කොටළුවාගේ පිටේ රජස් වැනි වූ රළු පුද්ගලයන් දුරුකරන්නහුටද, බුද්ධාදීන් කෙරෙහි පැහැදීම් බහුලකොට ඇති, මොලොක් සිත් ඇති මෘදු පුද්ගලයන් සේවනය කරන්නහුටද, තුණුරුවන් ගුණ ප්‍රකාශක වූ ප්‍රසාද එළවන සූත්‍රයන් ප්‍රත්‍යවේක්‍ෂා කරන්නහුටද, හිඳීම් සිටීම් ආදියෙහි ප්‍රීති උපදවන පිණිස නැමුනු (පොණ - පබ්භාර) සිත් ඇත්තහුටද උපදී. මෙසේ උපන්නා වූ ද ඒ පීති සම්බොජ්ඣංගයාගේ රහත් මගින් වැඩීමෙන් පරිපුර්ණ වේයයි දැනගනී.
පස්සද්ධි සම්බොජ්ඣංගයාගේ **අත්‍ථි භික්ඛවෙ, කාය පස්සද්ධි, චිත්ත පස්සද්ධි, තත්‍ථ යොනිසො මනසිකාර බහුලීකාරො අයමාහාරො, අනුප්පන්නස්ස වා පස්සද්ධි සම්බොජ්ඣංගස්ස උප්පාදාය, උප්පන්නස්ස වා පස්සද්ධි සම්බොජ්ඣංගස්ස භිය්‍යොභාවය වෙපුල්ලාය භාවනාය පාරිපුරියා සංවත්තති, **යනුවෙන් මෙසේ පස්සද්ධි සම්බොජ්ඣංගයාගේ ඇතිවීම සිදුවේ.
තව ද ධර්මයෝ සත්දෙනෙක් පස්සද්ධි සම්බොජ්ඣංගයාගේ ඉපදීම පිණිස පවත්නාහුය, ප්‍රණීත වූ භෝජන සේවනය කරන බව, සෘතු සුඛය සේවනය කරන බවය. ඉරියා පථ සුඛය සේවනය කරන බවය, මධ්‍යස්ථ වූ ප්‍රයෝග ඇති බව, කෝප සහිත (දාහ සහිත පුද්ගලයන් වර්ජනය කිරීම, සන්සිඳුන කය ඇති පුද්ගලයන් සේවනය කරන බවය. ඒ පස්සද්ධි බොජ්ඣංගයට නැමුණු බවය යන මොහුයි.
ප්‍රණීත සිනිදු සැප බොජුන් අනුභව කරන්නහුටද, සීත, උෂ්ණ ඍතුන්හි සිටීම් ආදි ඉරියව්වලද සැප වූ සෘතුවත් ඉරියව්වත් සේවනය කරන්නහුට පස්සද්ධිය උපදී. යමෙක් වනාහි මහාපුරුෂ ස්වභාව ඇත්තේ සියලු ඍතු ඉරියාපථයන් ඉවසන්නේ වේද, ඔහු සඳහා මෙය නොකියන ලදී. යමෙකුට සභාග විෂභාග බව ඇත්තේ ද, විෂභාග ඍතු ඉරියාපථයන් දුරුකොට සභාග සෘතු ඉරියාපථයන් සෙවුනා වූ ඕහටම පස්සද්ධිය උපදී. තමාගේද කර්මය ස්වකීයකොට ඇති බව මෙනෙහි කිරීම, මධ්‍යස්ථ ප්‍රයෝග යයි කියනු ලැබේ. මේ මධ්‍යස්ථ ප්‍රයෝගයෙන් පස්සද්ධිය උපදී. යමෙක් ගල් දඬු ආදියෙන් අනුන් වෙහෙසට පත් කරමින් හැසිරේ ද, මෙබඳු වූ දරථ සහිත වූ කය ඇති පුද්ගලයා දුරුකරන්නහුට ද, සංයත වූ අත පය ඇති සංසිඳුනු කය ඇති පුද්ගලයා සේවනය කරන්නහුට ද, හිඳීම් සිටීම් ආදියෙහි පස්සද්ධිය ඉපදවීම පිණිස නැමුනා වූ අවනත වූ අභිමුඛ වූ සිත් ඇත්තහුට ද පස්සද්ධිය උපදී. මෙපරිද්දෙන් උපන්නා වූ ද ඒ පස්සද්ධි බොජ්ඣංගයාගේද රහත් මගින් වැඩීමේ සම්පූර්ණ වීම වේයයි දැන ගනී.
සමාධි සම්බොජ්ඣංගයාගේ **අත්‍ථි භික්ඛවෙ, සමථ නිමිත්තං අබ්‍යග්ග නිමිත්තං තත්‍ථ යෝනිසො මනසිකාරබහුලීකාරො අයමාහාරො අනුප්පන්නස්සවා සමාධි සම්බොජ්ඣංගස්ස වා උප්පාදාය උප්පන්නස්ස වා සමාධි සම්බොජ්ඣංගස්ස භීය්‍යොභාවය වෙපුල්ලාය භාවනාය පාරිපුරියා සංවත්තති** යනුවෙන් මෙසේ සමාධි සම්බොජ්ඣංගයාගේ ඉපදීම වේ. එහි සමථයම සමථ නිමිත්ත වේ. නැවත අවික්ඛෙප (චංචල නොවීම අර්ථයෙන් අබ්‍යග්ග නිමිත්ත නම් වේ.)
යලිදු එකළොස් ධර්ම කෙනෙක් සමාධි සම්බොජ්ඣංගයාගේ ඉපදීම පිණිස පවත්නාහුය. වත්‍ථුවිසද කිරියතාව, ඉන්‍ද්‍රිය සමත්ත පටිපාදනතාව, නිමිත්ත කුසලතාව, සුදුසු කාලයේ සිත දැඩිකොට ගන්නා බව, සුදුසු කාලයෙහි සිතට නිග්‍රහ කරන බව, සුදුසු කාලයෙහි සිත සතුටු කරන බවය, සුදුසු කාලයෙහි මධ්‍යස්ථවන බවය, සමාධි රහිත වූ පුද්ගලයන් දුරුකරන බවය. සමාධිගත සිත් ඇති පුද්ගලයන් සේවනය කරන බවය. ධ්‍යාන විමෝක්‍ෂයන් ප්‍රත්‍යවේක්‍ෂා කරන බවය. තද්ධිමුත්ත බවද යන මොවුහුයැ. එහි වත්‍ථුවිසදකිරියතාවයද, ඉන්‍ද්‍රිය සමත්ත පටිපාදනතාවද කී නයින් දතයුත්තාහුයි.
නිමිත්ත කුසලතාව නම් කසිණ නිමිත්ත පිළිබඳව උග්ගහන කුසලතාවයයි. සුදුසු කල්හි සිත දැඩිකොට ගැනීම නම්, යම්කලෙක ඉතා ලිහිල් වූ වීර්ය ඇති බැව් ආදිය නිසා හකුලන සිතක් වේද, එසමයෙහි ධම්මවිචය-විරිය-පීති බොජ්ඣංගයන්ගේ ඉපදවීමෙන් ඒ සිත දැඩිකොට ගැනීමයි. සුදුසු කල්හි සිතට නිග්‍රහ කිරීම නම්, යම්කලෙක අතිශයින් ආරද්ධ වීර්ය ඇතිවීම නිසා විසුරුනා වූ සිතක් වේද, එසමයෙහි පස්සද්ධි-සමාධි-උපෙක්ඛා බොජ්ඣංගයන්ගේ ඉපදවීමෙන් ඒ සිතට නිග්‍රහ කිරීමයි. සුදුසු කාලයෙහි (සිත) සතුටු කරන බවනම් යම් කලෙක සිත ප්‍රඥා ප්‍රයෝගය මද බැවින් හෝ, උපසම සුවය අධිගමය නොකිරීමෙන් හෝ ආස්වාද රහිත වේද, එසමයෙහි අෂ්ටවිධ වූ සංවේග වත්‍ථු ප්‍රත්‍යවේක්‍ෂා කිරීමෙන් සංවේගයට පමුණුවයි.
අෂ්ට සංවේග වස්තු නම් ජාති-ජරා-ව්‍යාධි-මරණ යන සතරය, පස්වැනි වූ අපා දුකය, අතීත වට්ටමූලක දුක, අනාගත වට්ටමූලක දුකය, වර්තමානයෙහි ආහාර සෙවීම් මුල්කොට ඇති දුකය යන මොවුහු වෙති. තුණුරුවන් ගුණ මෙනෙහි කිරීමෙන් ද ප්‍රසාදය උපදවයි. මෙය සුදුසු කාලයෙහි පහදවන බවයයි කියනු ලැබේ.
සුදුසු කාලයෙහි මධ්‍යස්ථ වන බවනම් යම් කලෙක්හි මනා පිළිවෙතට පැමිණ නොහැකුලුනු නො විසුරුණු ආශ්වාද සහිත අරමුණෙහි සමව පැවැති සමථ වීථියට බැසගත් සිත වේද, එකල්හි ඔහුට ප්‍රග්‍රහ-නිග්‍රහ-සම්ප්‍රහර්ෂණයන්හි, උත්සාහයට නොපැමිණෙයි. අසුන් සමව පැවැති කල්හි රියදුරා මෙනි. මෙයට සුදුසු කාලයෙහි මධ්‍යස්ථ වීම යයි කියනු ලැබේ.
සමාධි රහිත පුද්ගලයන් දුරුකිරිම නම්, උපචාර සමාධියට හෝ අර්පණා සමාධියට නොපැමිණි විසුරුණු සිත් ඇති පුද්ගලයන් දුරුකිරීමයි. සමාහිත පුද්ගලයන් සේවනය කිරීම යනු, උපචාර සමාධියෙන් හෝ අර්පණා සමාධියෙන් එකඟ වූ සිත් ඇති පුද්ගලයන් සේවනය භජනය පර්යුපාසනයයි. තද්ධිමුත්තතා නම්, හිඳීම් සිටීම ආදියෙහි සමාධිය ඉපදවීම පිණිසම නැමුනු බැසගත් අභිමුඛ වූ සිත් ඇති බවයි. මෙසේ පිළිපදින්නහුට මේ සමාධි බොජ්ඣංගය උපදී. මෙපරිද්දෙන් උපන් මෙම බොජ්ඣංගයාගේ රහත් මගින් වැඩීමෙන් පරිපූර්ණත්වයට පැමිණේ යයි දැනගනී.
උපෙක්ඛා සම්බොජ්ඣංගයාගේ** අත්‍ථි භික්ඛවෙ උපෙක්ඛා සම්බොජ්ඣංගට්ඨානියා ධම්මා තත්‍ථ යොනිසො මනසිකාරබහුලීකාරො අයමාහාරො අනුප්පන්නස්සවා උපෙක්ඛා සම්බොජ්ඣංගස්ස උප්පාදාය උප්පන්නස්ස උපෙක්බා සම්බොජ්ඣංගස්ස භිය්‍යොභාවය වෙපුල්ලාය භාවනාය පාරිපුරියා සංවත්තති** යයි මෙසේ උප්පාදය සිදුවේ. එහි උපෙක්ඛාවම උපෙක්ඛා සම්බොජ්ඣංග ඨානිය ධම්ම නම් වේ.
තව ද ධර්මයෝ පස්දෙනෙක් උපෙක්ඛා බොජ්ඣංගයාගේ ඉපදීම පිණිස පවත්නාහුය. සත්‍ව මධ්‍යස්ථතාවය, සංස්කාර මධ්‍යස්ථතාවය, සත්ත්ව සංස්කාරයන් මමත්වයෙන් සලකන පුද්ගලයන් දුරුකරන බවය, තදධිමුත්ත භාවය යන මොහුයි.
ඒ පස්වැදෑරුම් ධර්මයන් අතුරෙහි දෙඅයුරකින් සත්ත්වයන් පිළිබඳ මධ්‍යස්ථ බව උපදවයි. ‘තොප තමාගේ කර්මයෙන් අවුත් තමාගේම කර්මයෙන් යන්නේය. මේ තැනැත්තේ ද තමන්ගේ කර්මයෝ තමන්ගේ කර්මයෙන්ම යන්නේය. තෙපි කවරෙකුට මමත්වය කෙරේදැයි, මෙසේ කර්මය ස්වකීය කොට ඇති බව ප්‍රත්‍යවේක්‍ෂා කිරීමෙන් ද, පරමාර්ථ වශයෙන් සත්ත්වයෙක් ම නැති. ඒ තෙපි කවරෙකුට මමත්වය කෙරේදැයි මෙසේ නිස්සත්ත බව ප්‍රත්‍යවේක්‍ෂා කිරීමෙන්දැයි දෙපරිද්දකින් සංස්කාරයන්ගේ මධ්‍යස්ථ බව උපදවයි. -
මේ සිවුර පිළිවෙලින් වර්ණයාගේ වෙනස්වීම්වලටද, දිරීමට ද, පැමිණ පාපිස්නා කඩක්වැ සැරයටි කොනින් ඉවතට දැමිය යුතු වන්නේය. ඉදින් එම සිවුරට හිමියෙක් වන්නේ නම් මෙපරිද්දෙන් එය විනාශවන්ට නොදෙන්නේ යයි මෙසේ මෙසේ ස්වාමියකු නැති බව ප්‍රත්‍යවේක්‍ෂා කිරීමෙන් ද, මෙය කල් නොපවතින්නකි. තාවකාලික වූවකි. මෙසේ තාවකාලික බව ප්‍රත්‍යවේක්‍ෂා කිරීමෙන් ද, නැවත චීවරයෙහි යම්සේ ද එපරිද්දෙන් පාත්‍ර ආදියෙහිද යෙදිය යුත්තාහුය.
සත්ත සංඛාර කෙරෙහි මමත්වය කරන පුද්ගලයන් දුරුකරන බවය යන මෙහි යම් පුද්ගලයෙක් ගිහිවූයේ තමාගේ දූ පුතුන් ආදී හෝ පැවිදි වූයේ තමාගේ අතවැසි සමාන උපාධ්‍යායාදින් හෝ මමත්වය කෙරේද, සියතින්ම ඔවුන්ගේ හිසකෙස් කැපීම් සිවුරු මැසීම් සිවුරු සේදීම් පඬු ගැසීම් පාත්‍රා විසීම් ආදිය කෙරේද, මොහොතක් නොදැක්ක කල්හි අසවල් සාමණේර කොහිද, අසවල් තරුණ භික්‍ෂු කොහිදැයි තැතිගත් මුවෙකු මෙන් ඔබ මොබ බලාද, අන් කෙනෙකු විසින් හිසකෙස් කැපීම් ආදියක් සඳහා මොහොතක් අසවලා එවනු මැනවයි යාඥා කරන්නේත් අපිදු ඔහු ලවා තම කටයුත්තක් නොකරවවු. තෙපි ඔහුගෙන් විඩා කරන්නහුය යි නොම දෙයි. මෙතෙම සත්ත්වයා පිළිබඳව මමත්‍වය කරන පුද්ගලයා නම් වේ.
යමෙක් සිවුර පාත්‍ර තැටි සැරයටි ආදියට මමත්‍වය කෙරේ ද, අනිකෙකුට අතින් පරාමර්ශනය කිරීම ද නොදෙයි. තාවකාලිකව ඉල්වන ලද්දේ අපිද මෙය මමායනය කරන්නමෝ පරිභෝග නොකරමු. කිම තොපට දෙම්දැයි කියති. මෙතෙම සංඛාර මමායනය කරන්නේ නම් වෙයි. යමෙක් ඒ දෙවත්හිම මධ්‍යස්ථ වූයේ උදාසීන වූයේ වේද, මේ තෙම සත්ත සංඛාර මධ්‍යස්ථ පුද්ගලයා නම් වේ. මෙසේ මේ උපෙක්ඛා බොජ්ඣංගය තෙම මෙබඳු වූ සත්තසංඛාර මමායනය කරන පුද්ගලයන් දුරින් දුරු කරන්නහුට ද සත්ත සංඛාර මධ්‍යස්ථව පුද්ගලයන් සේවනය කරන්නහුට ද හිඳීම් සිටීම් ආදියෙහි එය ඉපදවීම පිණිස නිමින, ප්‍රවණඅභිමුඛ වූ සිත් ඇත්තහුට ද (උපෙක්ඛා බොජ්ඣංගය) උපදී. මෙසේ උපෙක්ඛා බොජ්ඣංගයාගේ රහත් මගින්, වැඩීමෙන් සම්පූර්ණ වීම වේයයි දැනගනී.
**ඉති අජ්ඣත්තං වා** මෙසේ තමන්ගේ බොජ්ඣංගයන් හෝ මෙරමාගේ බොජ්ඣංගයන් හෝ පිරිසිඳගෙන කලෙක තමාගේ හෝ කලෙක අනුන්ගේ හෝ බොජ්ඣංගයන් පිරිසිඳ ගෙන, බොජ්ඣංග ධර්මයන්හි ධම්මානු පස්සීව වාසය කෙරෙයි. මෙහි සමුදය, වය බොජ්ඣංගයන්ගේ ඉපදීම නිරුද්ධවීම වශයෙන් දතයුත්තාහුය. මෙයින් මත්තෙහිදු කී නියාය මැයි.
හුදෙක් මෙහි බොජ්ඣංග පරිග්ගාහික සතිය දුක්ඛ සත්‍ය යයි මෙසේ යෝජනාකොට බොජ්ඣංග පරිග්ගාහක භික්‍ෂුවගේ නිර්වාණ ද්වාරය දතයුතු සෙස්ස ද එබඳු වේයයි (දතයුතු)
මෙසේ සම්බොජ්ඣංගයන්ගේ වශයෙන් ධම්මානුපස්සනා සතිපට්ඨානය විභාගකොට දැන් චතුස්සත්‍යයන්ගේ වශයෙන් විභාග කරනු පිණිස **පුන චපරං** යනාදිය වදාළ සේක.
එහි **ඉදං දුකඛන්ති යථාභූතං පජානාති** යනුවෙන් මෙහි තණ්හාව හැර ත්‍රෛභූමක ධර්මයන් දුකයයි යථා ස්වභාව වශයෙන් දැනගනී. නැවත දුක්ඛයාගේ මව වූ උපදවන්නී වූ පූර්ව තෘෂ්ණාව මේ දුක්ඛ සමුදය යයි ද ඒ දුක්ඛ සමුදය දෙදෙනාගේ නොපැවැත්ම වූ නිර්වාණය මේ දුක්ඛ නිරෝධය යයි ද, දුක පිසිද දැන ගන්නා වූ සමුදය දුරු කරන්නා වූ නිරෝධය පසක් කරන්නා වූ ආර්ය මාර්ගය, මේ දුක්ඛ නිරෝධ ගාමිණි පටිපදාව යයි ද යථා ස්වභාව වශයෙන් දැනගනී යන අර්ථයි. අවශේෂ වූ ආර්ය සත්‍ය කථාව විසුද්ධි මාර්ගයෙහි විස්තර කරන ලද්දේමය.
**ඉති අජ්ඣත්තං වා** යනුවෙන් මෙසේ තමාගේ චතුස්සත්‍යයන් හෝ පරිග්‍රහණය කොට අනිකෙකුගේ හෝ කලෙක තමාගේ හෝ කලෙක අනිකෙකුගේ හෝ චතුරාර්ය සත්‍යයන් පරිග්‍රහණය කොට ආර්ය සත්‍ය ධර්මයන්හි ධම්මානුපස්සීව වාසය කරයි. මේ සත්‍ය වර්ණනාවේ සමුදය-වය වනාහි චතුස්සත්‍යයන්ගේ අවිපරීත ස්වභාවයෙන් උත්පත්ති නිවෘත්ති වශයෙන් දතයුත්තාහුය. මෙයින් මත්තෙහි කී ක්‍රමයමයි.
හුදෙක් මෙහි චතුසච්ච පිරිසිඳ දන්නා වූ සතිය දුක්ඛ සත්‍යයයි මෙසේ යෝජනාකොට සච්ච පරිග්ගාහක භික්‍ෂුවගේ නිර්වාණය අරමුණු කොට සංසාර වට්ටයෙන් නික්ම යන ද්වාරය යයි දතයුතු. සෙස්ස එබඳුමැයි.
මෙතෙකින්, **ආනාපානං, චතුඉරියාපථං, චතු සම්පජඤ්ඤං, දවත්තිංසාකාරං, චතුධාතු වවත්‍ථානං, නවසිවථිකා, වෙදනානු පස්සනා, චිත්තානු පස්සනා, නීවරණ පරිග්ගහ, ඛන්‍ධ පරිග්ගහ, ආයතන පරිග්ගහ, බොජ්ඣංග පරිග්ගහ, සච්ච පරිග්ගහ **යයි එක්විසි කර්මස්ථාන කෙනෙක් වදාරණ ලද්දාහුමය.
එම කම්මට්ඨානයන් අතුරෙහි ආනාපාන සතිය ද්වත්තිංසාකාරය නවසිවථිකා යන එකලොස් අර්පණා කර්මස්ථානයෝ වෙති. දීඝභාණක මහාසීව ස්ථවිරයන් වහන්සේ නවසීවථිකයෝ ආදිනවානු පස්සනා වශයෙන් වදාරණ ලද්දාහු යයි කීහ. එහෙයින් උන්වහන්සේගේ මතයෙහි අර්පණා කර්මස්ථානයෝ දෙදෙනෙක්ම වෙති. සෙස්සෝ උපචාර කර්මස්ථානයෝය.
තව ද මේ සියලු කම්මට්ඨානයන්හි කිම අනිවෙසය (ප්‍රවේශය) උපදී ද නො උපදී ද යත්, නූපදනේ නොවෙයි. ඉරියාපථ, සම්පජඤ්ඤ, නීවරණ. බොජ්ඣංග කම්මට්ඨානයන්හි යම් හෙයකින් අභිනිවේශය නූපදීද සෙසු කම්මට්ඨානයන්හි උපදීද එහෙයින් මහාසීව තෙරණුවෝ මෙසේ කීවාහුය. මේ ඉරියාපථයෙහි අභිනිවේශය වෙයි. යම් හෙයකින් මේ යෝගාවචර තෙම සතර ඉරියාපථයෝ මට ඇත්දෝ හෝ නොහොත් නැද්ද, මට චතු සම්පජඤ්ඤයෝ ඇත්ද, නැත්ද, මට පංච නීවරණයෝ ඇත්ද, නැත්ද, මට සත්ත බොජ්ඣංගයෝ ඇද්ද, නැද්ද යනුවෙන් මෙසේ පරිග්‍රහ කෙරේ ද, එහෙයින් සියලු තන්හි අභිනිවෙසය වේයයි (දතයුතු.)
**යොහි කොචි භික්ඛවෙ** යම්කිසි මහණෙක් හෝ මෙහෙණක් හෝ උපාසකයෙක් හෝ උපාසිකාවක් හෝ **එවං භවෙය්‍ය** ආදියෙහි පටන් කියන ලද භාවනා අනුක්‍රමයෙන් වඩන්නේද, **පාටිකංඛං** කැමති විය යුතුයි. අවශ්‍යයෙන් වන සුලුය යන අර්ථයි. **අඤ්ඤා** රහත්ඵලය **සති වා උපාදිසෙසෙ**, උපාදානයන්ගේ ඉතුරුවක් ඇතිකල්හි, උපාදානයක් ප්‍රහීණ නොවූ කල්හි **අනාගාමිතා.** අනාගාමි බව.
මෙසේ සත් වසක් හුගේ වශයෙන් ශාසනයාගේ නෛර්යාණික බව දක්වා, නැවත එයිනුදු ඉතා මද වූ කලෙක නෛර්යාණික බව වන්නේ යයි, දක්වන්නාහු **තිට්ඨන්තු භික්ඛවෙ** යනාදිය වදාළහ. මෙම සියලුම කාල විශේෂය මධ්‍යම වෙනෙය්‍ය පුද්ගලයාගේ වශයෙන් වදාරණ ලදී. තියුණු නුවණ ඇති පුද්ගලයා සඳහා උදෑසන අනුශාසනා කරන ලද්දේ සවස් කාලයෙහි අධිගමයට පැමිණෙන්නේ යයි කියන ලදී.
මෙපරිද්දෙන් භාග්‍යවතුන් වහන්සේ ‘මහණෙනි, මගේ ශාසනය මෙසේ නෛර්යාණික යයි දක්වා එක්විසි තැන්හිම රහත්ඵලය කුළු ගැන්වීමෙන් දේශනා කළ දේශනාව නිමවා වදාරන සේක්, **එකායනො අයං භික්ඛවෙ**, **මග්ගො -පෙ- ඉති යන්තං වුත්තං ඉද මෙතං පටිච්ච වුත්තං **යනුවෙන් වදාළ සේක. සෙස්ස ප්‍රකට වූ අර්ථ ඇත්තේම වෙයි.
