9. මහා උම්මග්ග ජාතකය (546)
**පඤ්චාලො සබ්බසෙනාය** යන මේ ගාථා කොටසින් ඇරඹෙන ජාතක කථාව බුදුරජාණන් වහන්සේ දෙව්රම් වෙහෙර වැඩවසද්දී ප්‍රඥා පාරමිතාව අරබයා දේශනා කළ සේක. තථාගතයන් වහන්සේගේ ප්‍රඥා පාරමිතාව වර්ණනා කරන්නාහු ඇවැත්නි! තථාගතයන් වහන්සේ මහා ප්‍රාඥය, පුථු ප්‍රාඥය, හාසු ප්‍රාඥය, ජවන ප්‍රාඥය, තික්ඛ ප්‍රාඥය, නිබ්බ‍ෙධික ප්‍රාඥය. අන්‍ය වාදයන් මර්දනය කරන්නේ තමන්ගේ ප්‍රඥාවේ බලයෙන් කූටදන්ත වැනි බ්‍රාහ්මණයන් සභිය ආදී පරිබ්‍රාජකයන් අංගුලිමාල ආදී සොරුන් ආලවක ආදී යක්‍ෂයන් ශක්‍ර ආදී දෙවියන්, බක ආදී බ්‍රාහ්මණයන් දමනය කොට ඔවුන් යන මගට යොමු වූවන් කළ සේක. උන්වහන්සේ විසින් බොහෝදෙනාට පැවිද්ද ලබාදී මාර්ගඵලයන්හි පිහිටුවූවාහු ශාස්තෲන් වහන්සේගේ ගුණකථා ප්‍රකාශ කරමින් හුන්හ. ශාස්තෲන් වහන්සේ වැඩමකර මහණෙනි! දැන් කවර නම් කථාවකින් යුක්තව හුන්නාහුදැයි විචාරණ ලද්දාහු මෙබඳු කථාවකින්යැයි ප්‍රකාශ කළ කල්හි මහණෙනි! තථාගතයන් වහන්සේ දැන් පමණක් ප්‍රඥාවන්ත වූයේ නොවෙයි. අතීතයෙහිද පරිපාකයට නොගිය ප්‍රඥා ඇතිව බුද්ධත්වය සඳහා පාරමී පුරන්නේ ද ප්‍රඥාවන්ත වූයේ යැයි අතීත කථාව ගෙනහැර දැක්වූ සේක.
අතීතයෙහි මිථිලා නුවර වේදේහ නම් රජු රාජ්‍යය කරන කල්හි ඔහුට අර්ථයෙන් ධර්මයෙන් අනුශාසනා කරන්නා වූ පණ්ඩිතයෝ සතර දෙනෙක් වූහ. සේනක, පුක්කුස, කාවින්ද, දේවින්ද යන සතරදෙනාය. එකල්හි රජතෙමේ බෝධිසත්ත්වයන් පිළිසිඳ ගන්නා දිනයේ උදෑසන මෙබඳු සිහිනයක් දුටුවේය. රජගෙදර මිදුලෙහි සිව්කොණෙහි ගිනිකඳු සතරක් මහා ප්‍රාකාරයක ප්‍රමාණයෙන් පැන නැගී දිළිසෙයි. එහි මැද කනාමැදිරියකු ප්‍රමාණ වූ ගින්නක් හටගෙන ඒ මොහොතේදීම ගිනිකඳු සතරම මැඩගෙන බඹලොව තෙක් පමණ නැගීසිට මුළු සක්වල බබුලුවා සිටියේ බිම වැටුනු අබ ඇටයක් පවා පෙනෙයි. දෙවියන් සහිත ලෝකයා මල්මාලා සුවඳ වර්ගාදියෙන් පුදත්. මහජනයා ගිනිදැල් අතරෙන් ඇවිදිති. රෝමකූප මාත්‍රයකුදු උණුසුමක් නොදැනේ. රජු මේ සිහිනය දැක බියවී තැතිගත්තේ නැගිට කුමක් නම් වන්නේදැයි සිතමින් සිටින අතර අරුණාලෝකය උදාවිය.
පණ්ඩිතයෝ සතරදෙන උදයෙන්ම අවුත් කිම දේවයන් වහන්ස! සුවසේ සැතපුනේද කියා සැපවත් නින්ද පිළිබඳව විමසූහ. රජතෙමේ ආචාර්යවරුනි, මට සැපයක් නම් කොයින්ද? මෙබඳු සිහිනයක් දුටුවෙමියි ප්‍රකාශ කළේය. ඉක්බිති ඔහුට සේනක පඬිතුමා පැවසූයේ මහරජතුමනි! බිය නොවන්න. මෙය මංගල සිහිනයකි. මෙය අභිවෘද්ධියක්ම වන්නේයැ කියා කුමන කරුණක් නිසාදැයි ඇසූවිට මෙසේ කීය. මහරජතුමනි, පණ්ඩිතයන් වූ අප සතරදෙනා අභිභවනය කොට, ප්‍රභායෙන් තොර කොට අන්‍ය වූ පස්වන පණ්ඩිතයෙක් පහළ වන්නේය. අපි සතරදෙනා ගිනිකඳු සතර මෙන්ද යාගය මැද හටගත් ගින්නක් මෙන් පස්වැනි පණ්ඩිතයෙක් ලොව පහළ වන්නේය. දෙවියන් සහිත ලෝකයෙහි අසමාන වූ, අසම වූ ධුර ඇත්තේය. දැන් ඔහු කොහි සිටින්නේ ද? මහරජතුමනි! අද ඔහු පිළිසිඳ ගැනීම හෝ මව්කුසින් නික්මීම හෝ වන්නේයැයි තමන්ගේ ශිල්ප බලයෙන් දිවැසින් දුටුවාක් මෙන් විස්තර කළේය. රජතෙමේ එතැන් පටන් ඒ වචනය සිහිපත් කළේය.
මිථිලා නුවර වනාහි සිව්දොරටුවල පැසුළු යවමැදුන්ගම, දකුණු යවමැදුන්ගම, උතුරු යව මැදුම්ගම ආදී නියම්ගම් සතරකි. ඒවා අතුරෙන් පැසුළු යවමැදුම්ගම සිරිවඩු නම් සිටුවරයෙක් සිටියේය. ඔහුගේ බිරිඳ සුමනා දේවියයි. මහා සත්ත්වයන් වහන්සේ එදවස රජු විසින් සිහිනය දකින ලද වේලාවෙහිම තව්තිසා දෙව්ලොවින් චුතව ඇගේ කුසෙහි පිළිසිඳ ගත්තේය. අනික් දේවපුත්‍රයන් දහසක් ද තව්තිසා දෙව්ලොවින් චුතව ඒ ගමෙහි ම සිටු, උපසිටු ආදීන්ගේ කුලවල පිළිසිඳ ගත්හ. සුමනා දේවිය දසමසක් ඇවෑමෙන් රන්වන් පුතකු වැදුවාය. ඒ මොහොතෙහි ශක්‍රයා මිනිස්ලොව දෙස බලන්නේ මහාසත්ත්වයන් වහන්සේ මව්කුසින් බිහිවන බව දැනගෙන මේ බුද්ධාංකුරයා දෙවියන් සහිත ලෝකයෙහි ප්‍රකට කිරීමට වටනේයැයි මහාසත්ත්වයන් වහන්සේ මව්කුසින් නික්මෙන කල්හි නොපෙනෙන විලාශයෙන් අවුත් ඔහුගේ අතෙහි එක් ඖෂධ ගැටයක් තබා සිය පුරයටම ගියේය. මහාසත්ත්වයන් වහන්සේ එය අතෙහි මිට මොළවා ගත්තේය. ඔහු මව්කුසින් බිහිවන කල්හි මවට අල්පමාත්‍ර වූද දුකක් ඇති නොවීය. ඩබරාවකින් වෑහෙන දියත්තක් මෙන් පහසුවෙන් හා සුවයෙන් නික්මුණු සේක.
මව ඔහුගේ අතෙහි බෙහෙත් ගැටයක් දැක, දරුව, මේ කුමක් ලබන ලද්දේදැයි ඇසීය. මෑණියනි! ඖෂධයක් යැයි දිව්‍ය ඖෂධය මැණියන්ගේ අතෙහි තැබීය. මෑණියනි! මෙය ගෙන යම්කිසි රෝගයකින් පෙළෙන අය සිටින්නම් ඒ අයට දෙන්නයැයි කීය. ඇය තුටුපහටු වූවා සිරිවඩු සිටුතුමාට දැන්වූවාය. ඔහුට වනාහි වර්ෂ හතක් පැරණි හිසරුජාවක් ඇත. ඔහු බොහෝ සතුටට පත්ව මෙතෙමේ මව්කුසින් බිහිවන්නේ ඖෂධයක් ගෙන ආවේයැයි උපන් විගසම මව සමග කීවේය. මෙබඳු වූ පුණ්‍යවන්තයකු විසින් දෙන ලද ඖෂධය මහා ආනුභාව ඇත්තේ වන්නේය. ඒ ඖෂධය ගෙන ගලක අතුල්ලා ඉන් ස්වල්පයක් නළල අග තැවරිය. වර්ෂ හතක් පැරණි හිසරුජාව නෙලුම් පතකින් ජලබිඳුවක් මෙන් පහව ගියේය. ඔහු, එය මහානුභාව සම්පන්න ඖෂධයක් යැයි මහත් සතුටට පත්විය. මහා සත්ත්වයන් වහන්සේ ඖෂධයන් ගෙන මෙලොවට පැමිණි බව සැම තන්හි ප්‍රකට විය. යම් ඒ ආබාධිත කෙනෙක් වෙත්ද ඒ සියල්ලෝම සිටුතුමාගේ නිවසට ගොස් බෙහෙත් ඉල්ලති. ගලෙක අතුල්ලා ටිකක් ගෙන ජලය හා මුසුකොට සියලුදෙනාටම දෙත්. දිව්‍ය ඖෂධය ශරිරයේ ස්පර්ශ කළ පමණින්ම සියළු ආබාධයෝ සංසිඳෙත්. ඒ සුවපත් වූ මිනිස්සු සිරිවඩු සිටුතුමාගේ නිවසේ ඇති ඖෂධය මහත් වූ අනුභාව සම්පන්නයැයි වර්ණනා කරමින් නික්ම යත්. මහාසත්ත්වයන් වහන්සේට නම් තබන දිනයෙහි මාගේ පුත්‍රයාට මුතුන් මිත්තන්ගේ නාමයෙන් ඵලයක් නැත. ඖෂධ නාමයම වේවා’යි කියා ඔහුට මහෝසධ කුමාරයා යැයි නම් කළේය.
මෙබඳු අදහසක් ද ඔහුට ඇතිවිය. මහාප්‍රාඥ වූ මාගේපුත්‍රයා තනියම උපන්නේ නොවේ. මොහු සමග උපන් දරුවන් සිටිය යුතුයි. ඔහු බලන්නේ දරුවන් දහසක් උපන් බව අසා සියල්ලන්ට ම කුමාර ඇඳුම් පැළඳුම් ආදිය දී කිරිමව්වරුන් යැවීය. මාගේ පුත්‍රයාගේ සහායකයන් වන්නාහයි බෝධිසත්ත්වයන් සමගම මඟුල් උත්සව කළහ. දරුවන් සරසා දිනපතා මහාසත්ත්වයන්ට උපස්ථාන පිණිස ගෙනෙත්. බෝධිසත්ත්වයෝ ඔවුන් සමග ක්‍රීඩා කරන්නේ වැඩී සත්වස් වියෙහිදී රන් ප්‍රතිමාවක් මෙන් රූමත් විය. ඉක්බිති ගම මැද ඔවුන් සමග ක්‍රීඩා කරන්නා වූ ඔවුන්ගේ ක්‍රීඩා මණ්ඩලය ඇත් ආදීන් එනකල්හි බිඳෙයි. තදින් සුළඟ හා අව්ව ඇති කල්හි දරුවෝ වෙහෙසට පත්වෙත්. එක්දිනක් ක්‍රීඩා කරන විට අකාල වර්ෂාවක් වැස්සේය. එය දැක හස්තිබල ඇති මහාසත්ත්වයෝ දුව විත් එක් ශාලාවකට පිවිසියේය. අනිත් දරුවෝ පසුපසින් දුවන්නාහු ඔවුනොවුන් පා පැකිළී දනහිස් බිඳීම් ආදියට පත්වූහ. බෝධිසත්ත්වයෝ මෙතැන ක්‍රීඩා ශාලාවක් කළ යුතුයයි ද මෙසේ පීඩාවට පත්වීම නොවිය යුතුයැයි ද සිතා අනිත් දරුවන්ට කථා කළේය. මෙතැන සුළං ඇති කල්හි හෝ අව ඇති කල්හි, වර්ෂාව ඇතිකල්හි හෝ නතරවී සිටීමට, හිඳගැනීමට, නිදාගැනීමට හැකිවන පරිදි ශාලාවක් කරවන්නෙමු. එක එක කහවණුව බැගින් ගෙනෙන්න. ඒ දහසක් දරුවෝ එසේ කළහ.
මහාසත්ත්වයන් වහන්සේ මහා වඩුවකු කැඳවා මෙතැන ශාලාවක් සදවවයි කියා දහසක් දුන්නේය. හෙතෙම එසේයැයි දහස ගෙන බිම සමතලා කරවා උල්ගසා නූල් ඇද්දේය. එය මහාසත්ත්වයන්ගේ සිත් ගත්තේ නොවේ. මහාසත්ත්වයන් වහන්සේ ඔහුට ලණු අදින ආකාරය කියන්නේ මෙසේ ඉවත්කොට මනාව අදින්නැයි කීය. ස්වාමීනි! මම තමන්ගේ ශිල්පය පරිදි දිගු කළෙමි. මීට වඩා වෙනස් ක්‍රමයක් නොදනිමි. ඔබ මෙපමණ දෙයක්වත් නොදැන අපේ සිත ගෙන කෙසේනම් ශාලාවක් කරන්නෙහිද? ගෙනෙව. ඔබට නූල් ඇද පෙන්වන්නෙමියි නූලක් ගෙන්වාගෙන තමා විසින්ම ඇන්දේය. එය විශ්වකර්මයා විසින් දිගුකරන ලද්දක් මෙන් විය. ඉක්බිති වඩුවාට කීය. ඔබට මෙසේ නූල් ඇදිය හැකිදැයි විචාළේය. ස්වාමීනි! නොහැක්කෙමියි කීය. ඉදින් මා කියන ආකාරයට නූල් අදින්නට හැකිදැයි ඇසීය. ස්වාමීනි! හැක්කෙමියි කීය. මහා සත්ත්වයන් වහන්සේ (මෙසේ නියෝග කළේය.) ඒ ශාලාවේ එක් පැත්තක් අනාථයන්ට වාසය කරන්නටය. අනාථ කාන්තාවන්ට දරුවන් ප්‍රසූත කිරීම සඳහා එක් කොටසකි. ආගන්තුක ශ්‍රමණ බ්‍රාහ්මණයන්ට නතරවීම සඳහා එක් කොටසකි. තවත් කොටසක් ආගන්තුක මිනිසුන්ටත්, තවත් කොටසක් ආගන්තුක වෙළඳුන්ගේ භාණ්ඩ තබාගැනීම සඳහාය. එසේම ඒ සියළුම ස්ථාන පිටතට දොරටු සිටින සේ ශාලාවේ නිර්මාණය සකස් කළේය. එහිම ක්‍රීඩාගාරයක්ද විනිශ්චය ශාලාවක්ද දහම් සභාවක්ද කරවීය. දින කීපයකින්ම ශාලාවේ වැඩ නිමවූ කල්හි චිත්‍ර ශිල්පීන් කැඳවා තමාට අවශ්‍ය පරිදි සිත්කලු චිත්‍ර කර්මාන්ත කරවීය. ශාලාව සුධර්මා දිව්‍යසභාව හා සමාන විය.
ඉක්බිති මෙපමණකින් පමණක් ශාලාව අලංකාර නොවෙයි. පොකුණක්ද කරවිය යුතුයැයි පොකුණක් සාරවා ගඩොල් කර්මාන්තකරුවකු කැඳවා තමාගේ උපදෙස් අනුව මුදල් දක්වා දහසක් තැනකින් වක් වූ තොටුපලවල් සියයක් සහිත පොකුණක් කරවවීය. ඒ පොකුණ පස්පියුමෙන් සැදුම්ලත් නන්දන වනයේ පොකුණ මෙන් ශෝභමානය. එහි ඉවුරේ මල්, ගෙඩි සහිත නොයෙක් වෘක්‍ෂයන් රෝපණය කරවවා නන්දන වනයට සමාන උයනක් කරවවීය. එම ශාලාව ඇසුරුකොට ධාර්මික ශ්‍රමණ බ්‍රාහ්මණයන්ටත් ආගන්තුක ගමන් යන්නවුන්ටත් ආහාරපාන දීමට සැලැස්වීය. ඔහුගේ එම ක්‍රියාව සැමතැන්හි ප්‍රකට විය. බොහෝ ජනයා එහි රැස්වෙති. මහා සත්ත්වයන් වහන්සේ ශාලාවේ හිඳ පැමිණි පැමිණි අයට කාරණාකාරණ හා යුතු අයුතුකර ප්‍රකාශ කළේය. විනිශ්චයක් පැවැත්වීය. එය බුද්ධෝත්පාද කාලයක් මෙන් විය.
ඒ කාලයේ වේදේහ රජු, සත්ත්වසක් ඉක්මගිය කල්හි, පණ්ඩිතයන් සතරදෙන අපව මැඩපවත්වාගෙන පස්වෙනි පණ්ඩිතයෙක් පහළ වන්නේයැයි මට කියා ඇත. දැන් ඔහු කොහේදැයි සිහිපත් කරමින් ඔහු වසන තැනක් දැනගනිව් යැයි කියා දොරටු සතරින් ඇමැතියන් සතර දෙනෙක් පිටත්කර හැරියේය. සෙසු දොරටුවලින් නික්මෙන්නාහු බෝධිසත්ත්වයන් නොදැක්කාහ. ප්‍රාචීන දිශාවෙන් නික්මෙන්නා ශාලා ආදිය දැක පණ්ඩිතයන් විසින් මෙය කරවන්නට හෝ කරන්ට ඇතැයි සිතා මිනිසුන්ගෙන් විචාළේය. මෙම ශාලාව කවරනම් වඩුවකු විසින් කරන ලද ද? මෙය වඩුවකු විසින් තමාගේ දැනුමෙන් කරන ලද්දක් නොවේ. මෙය සිරිවඩු සිටුතුමාගේ පුත්‍රයා වන මහෞෂධ පණ්ඩිතයන්ගේ අදහස අනුව කරන ලද්දකි. ඒ පණ්ඩිතයා කොපමණ වයස ඇත්තෙක්ද? පිරිපුන් සත්වස් ඇත්තේයැයි කීහ. ඇමැතිවරයා රජු විසින් සිහිනය දකින ලද දවසේ පටන් ගණන් කර රජුගේ සිහිනය හා සම වෙයි. ඒ පණ්ඩිතයා මොහුමය කියා රජතුමාට පණිවිඩයක් යැවීය. දේවයන් වහන්ස, පැදුම් යවමැදි ගමේ සිරිවඩ්ඪන සිටුවරයාගේ පුත් මහෞෂධ පණ්ඩිත නම් වූ පිරිපුන් සත්වස් ඇත්තහු විසින් මේ ශාලාව කරවීය. පොකුණක් ද උයනක් ද කරවීය. මේ පණ්ඩිතයා රැගෙන එන්නද, එපාද කියා අසා රජුට හස්නක් යැවීය. රජු එය අසා ම සතුටු සිතැත්තේ සේනක ඇමැතියා කැඳවා ඒ බව පවසා කිම! සේනක, අපි ඒ පණ්ඩිතයාව ගෙන එවුදැයි ඇසීය. ඔහු පණ්ඩිතයන්ගේ ගුණය ගැන මසුරුකමක් ඇතිවී මහරජතුමනි! ශාලා ආදිය කරවූ පමණින් පණ්ඩිතයෙක් නම් නොවන්නේය. යම්කිසි කෙනෙක් මේවා කරවන්නේ නම් එය එතරම් දෙයක් නොවේයැයි කීය. රජු ඔහුගේ කථාව අසා මෙහි යම්කිසි රහසක් තිබිය හැකියයි නිහඬව සිට එහිම නතරවී පණ්ඩිතයන් විමසීම පමණක් කරවයැයි දූතයෙක් යැවීය. ඒ අසා ඇමැතිවරයා එහිම වසමින් පණ්ඩිතයන් ගැන තොරතුරු විමසීය.
මේ එහි විමසීම් ප්‍රීති වාක්‍යයයි –
එහි **මංසං** යනු එක්දිනක් බෝධිසත්ත්වයන් වහන්සේ ක්‍රීඩා මණ්ඩපයට යන්නේ එක් උකුස්සෙක් මස් ලෑල්ලකින් මස් වැදැල්ලක් ගෙන අහසට නැග්ග. ඒ දැක දරුවෝ මස්වැදැල්ල බිම හෙළවන්නෙමුයි උකුස්සා ලුහුබැන්දාහ. උකුස්සා ඒ අත මේ අත දුවයි. ඔවුහු අහස දෙස බලාගෙන උකුස්සා පසුපස යන්නාහු ගල් ආදියෙහි හැපී වෙහෙසට පත්වෙති. ඉක්බිති පඬිතුමා ඔවුන්ට මෙසේ කීය. මම එය හරවන්නෙමියි ස්වාමීනි! අත්හරවන්න. එසේනම් බලව් යැයි කීය. ඔහු උඩ නොබලාම වාත වේගයෙන් දුවගොස් උකුස්සාගේ සෙවණැල්ල පාගා මහා හඬක් නැගීය. ඔහුගේ තේජසින් ඒ හඬ උකුස්සාගේ උදරය විනිවිද ගියාක් මෙන් විය. ඌ බියපත්ව මස්වදැල්ල අත්හැරියේය. මහාසත්ත්වයන් වහන්සේ මස්කෑල්ල අත්හළ බව දැනගෙන සෙවනැල්ල දෙස බලමින් බිම වැටීමට ඉඩනොදී උඩදීම අල්ලා ගත්තේය. ඒ පුදුමය දැක මහජනයා හඬදෙමින්, අත්පොළසන් දෙමින් මහා හඬක් නැඟූහ. ඇමැතියා ඒ පුවත දැනගෙන රජුට හස්නක් යැවීය. පණ්ඩිතයා මෙනම් වූ උපායකින් මස්වැදැල්ල හරවාපීය. මෙය ඔබවහන්සේ දැනගනීවා. මේ පුවත අසා රජතෙමේ සේනකගෙන් විචාළේය. කෙසේද සේනක? අපි පණ්ඩිතයාව රැගෙන එමුද? ඔහු මෙසේ සිතීය. ඔහු මෙහි පැමිණි කාලයේ පටන් අපි ආලෝකයෙන් තොර වූවෝ වෙමු. අප සිටින බවවත් රජු නො දකින්නේ ය. ඒ නිසා ඔහුව මෙහි ගෙන එන්නට ඉඩ නොදිය යුතුයයි හෙතෙම ගුණමකු බව නිසා මහරජතුමනි! එපමණකින් පණ්ඩිත නොවෙයි. මෙය වනාහි සුළු දෙයකි යැයි කීය. රජු මධ්‍යස්ථව සිට එහිදීම ඔහුව විමසා බලන්නයැයි නැවතත් හසුනක් යැවීය.
**ගොණො** යනු එක් මැදුම් යව ගම්වැසි පුරුෂයෙක් වැසිවට කල්හි කුඹුර සාන්නෙමියි වෙනත් ගමකින් ගොනුන් මිලට ගෙන අවුත් ගෙදර වැස ඊළඟ දවසේ තණකැවීම සඳහා තණ පිට්ටනියට ගෙනගොස් ගොනුපිට සිටියේ, වෙහෙසට පත්ව ඉන් බැස ගසමුල සිටියේ නින්දට වැටුනේය. ඒ වේලාවේ එක් සොරෙක් ගවයන් රැගෙන පලා ගියේය. ඔහු පිබිද ගවයන් නොදැක එහෙ මෙහෙ බලාගවයන් රැගෙන පලායන සොරු දැක වේගයෙන් හඹාගොස් මාගේ ගවයන් කොහි ගෙනයන්නේදැයි ඇසීය. මගේ ගවයන් මා කැමැති තැනකට ගෙනයමියි ඔහු කීය. ඔවුන්ගේ විවාදය අසා මහජනයා රැස්වූහ. පණ්ඩිතයෝ ශාලා දොරටුවෙන් යන්නා වූ ඔවුන්ගේ හඬ අසා ඔවුන් දෙදෙනාවම කැඳවා ඔවුන්ගේ හැසිරීම දැකම මොහු සොරුය. මොහු ස්වාමියා යැයි දනී. එසේ දැනගෙනත් විවාද කරන්නේ ඇයිදැයි ඔවුන්ගෙන් ඇසීය. ගවයන් හිමි තැනැත්තා මෙසේ කීය. මම මේ ගවයන් අසවල් ගමෙන් අසවලාගෙන් මිළට ගෙන අවුත් ගෙදර තබාගෙන තණ පිට්ටනියට ගෙන ගියෙමි. එහිදී මාගේ ප්‍රමාදයක් දැක මේ තැනැත්තා ගවයන් රැගෙන පලා ගියේය. ඒ මම ඒ මේ අත බලන්නේ මොහුව දැක ලුහුබැඳ ගොස් අල්ලා ගත්තෙමි. අසවල් ගම්වැසියා මා විසින් මේ ගවයන් මිලදී ගත්බව දනීයැයිද කීවේය. සොරා මෙසේ කියයි. මේ මාගේ ගෙදර උපන් ගවයන්ය. මොහු බොරු කියයි යැයි කීවේය.
ඉක්බිති පඬිතුමා ඔවුන්ට මෙසේ කීය. මම ඔබලාගේ නඩුව ධර්මයෙන් විසඳමි. විනිශ්චයෙහි සිටින්නහුදැයි විචාරා එසේයැයි කී කල්හි මහාජනයාගේ අදහස් දැනගැනීමද වටින්නේ යැයි පළමුව සොරාගෙන් ප්‍රශ්න කළේය. නුඹ විසින් මේ ගවයන්ට මොනවා කවන ලද ද? මොනවා පොවන ලද ද? කැඳ පොවන ලද බවත්, තල, පිටි, මෑ ඇට ආදිය කවන ලද බවත් පැවසීය. ඉක්බිති ගව හිමියාගෙන් විචාළේය. ඔහු මෙසේ කීය. ස්වාමීනි! දුප්පත් මට කැඳ ආදිය නැත. තණකොල කවන ලදී. පඬිතුමා ඔවුන්ගේ කථාව මහජනයාට දන්වා පියඟු කොල ගෙන්වාගෙන වංගෙඩියේ ලා කොටා ගවයන්ට පෙවීය. ගවයෝ තණකොළම වැමෑරූහ. පඬිතුමා මෙය බලන්න යැයි මහජනයාට පෙන්වා සොරාගෙන් විචාළේය. ඔබ සොරෙක්ද, නැද්ද? සොරක්මියි පිළිතුරු දුන්නේය. එසේනම් මෙතැන් පටන් මෙබඳු දේ නොකරව. බෝධිසත්ත්වයන්ගේ පරිවාර ජනයා ඔහුව බැහැරට ගෙන ගොස් අතින් පයින් තලා දුර්වල කළහ. ඉක්බිති පඬිතුමා ඔහු අමතා අවවාද කොට තොප ඇස් ඉදිරිපිට මේ දුක් විඳින්නෙහි. පරලොවදි වනාහි නිරයාදියෙහි මහත් වූ දුකක් අනුභව කරන්නෙහිය. මෙතැන් පටන් මේ වැරදි ක්‍රියාව අතහරුවයි පන්සිල් දුන්නේය. ඇමැතියා ඒ පුවත ඇති පරිදි රජුට සැල කළේය. රජු සේනකගෙන් අසා රජතුමනි! ගොන් ප්‍රශ්නය යමකු විසින් විනිශ්චය කරන ලද ද? කී කල්හි රජු මධ්‍යස්ථව නැවත එබඳු වූම පණිවිඩයක් යැවීය. මෙසේ සියලු වාදයන්හිදී දතයුතුයි. මෙයින් පසුව වනාහි උදාන වාක්‍ය පමණක් වෙන්කර දක්වන්නෙමු.
**ගණ්ඨී** යනු එක් දුප්පත් කතක් නොයෙක් වර්ණයෙන් යුත් නූලින් ගැට බැඳ කරන ලද නූල් කැටිවලින් සාදන ලද පළඳනාවක් ගෙලෙන් ගලවා සළුව මතුපිට තබා පණ්ඩිතයන් විසින් කරන ලද පොකුණට නාන්නට බැස්සේය. වෙනත් තරුණ කතක් එය දැක ලෝභ උපදවා එය ඔසවා මෑණියනි! මෙය අතිශයින් දැකුම්කළුය. මෙය මොනවායින් කරන ලදද? මම ද මට මෙයින් එකක් කරන්නෙමියි ගෙලෙහි පැළඳ එහි ප්‍රමාණය බලන්නෙමියි කී කල්හි ඇගේ අවංකකම නිසා එසේ පැළඳ බලන්නයැයි කී කල්හි ගෙලෙහි පැළඳගෙන පලා ගියාය. අනිත් තැනැත්තිය එය දැක වහා ගොඩට අවුත් සළුව හැඳ පසුපස දුවගොස් මාගේ පළඳනාව ගෙන කොහි යන්නේදැයි කියා සළුවෙන් අල්ලා ගත්තේය. අනිත් තැනැත්තිය (සෙර) මම නුඹ සතුවක් නොගත්තෙමි. මගේ ගෙලේ ඇත්තේ මගේ පළඳනාවයි කියා කීවාය. ඒඅසා මහජනයා එතැනට රැස්වූහ. පණ්ඩිතයෝ දරුවන් සමග ක්‍රීඩා කරන්නේ කෝළාහල කරමින් ශාලා දොරටුවෙන් යන්නා වූ ඔවුන්ගේ ඝෝෂාව අසා මේ කවර හඬක්දැයි අසා දෙදෙනාගේ කලහයට හේතු වූ කරුණ අසා ඔවුන් කැඳවා ස්වරූපයෙන්ම මේ සෙරය. මේ සෙර නොවේ. කියා දැනගෙන ඒ කාරණය අසා මාගේ විනිශ්චයෙහි පිහිටන්නාහු දැයි විචාරා එසේයැයි කීකල්හි පළමුව සෙරගෙන් ඇසීය. නුඹ මේ පළඳනාව පළඳන්නී කවරනම් සුවඳ වර්ගයක් ඇඟ ගල්වන්නීදැයි ඇසීය. මම නිරන්තරයෙන් ‘සබ්බ සංහාරක’ (සියල්ල වනසන) නම් වූ සුගන්‍ධාලේපය ආලේප කරමියි කීවාය. සබ්බ සංහාරක යනු සියළු සුවඳ වර්ග යොදා සාදන ලද සුවඳ වර්ගයකි. අනතුරුව අනික් තැනැත්තියගෙන් විචාළේය. ඇය මෙසේ කීවාය. දුප්පත් වූ මට සබ්බසංහාරක කොයින්ද? මම නිරන්තරයෙන් පියඟු මල්සුවඳ ආලේප කරමියි කීවාය. පණ්ඩිතයාණෝ ජලපත්‍රයක් ගෙන්වාගෙන ඒ ආභරණය දමා සුවඳ වර්ග පිළිබඳ දන්නකු කැඳවා මේ වතුර භාජනය කවර සුවඳදැයි බලා කියන්නැයි කීය. ඔහු සුවඳ විමසා බලන්නේ පියඟු මස්සුවඳ බව දැනගෙන මේ ඒකක නිපාතයේ ආ ගාථාව ප්‍රකාශ කළේය.
එහි **ධුත්තී** යනු සෙර. **ආහූ** යනු කීය. කියයි. අයමෙව කියාද පාඨයක් ඇත.
මහාසත්ත්වයෝ ඒ කාරණය මහජනයාට දන්වා ඔබ සෙරක්ද සෙරක් නොවන්නී ද කියා අසා සෙර බව ඒත්තු ගැන්වීය. එතැන් පටන් මහාසත්ත්වයන්ගේ පණ්ඩිත බව මහජනයාට ප්‍රකට විය.
**සුත්තං** යනු ඒ එක් කපුකෙතක් රකින ස්ත්‍රියක් කෙත රකින්නී එහිම පිරිසිදු පුලුන් ගෙන ඉතා සියුම් නූලක් අඹරා පන්දුවක් කොට උකුලෙහි ගසාගෙන ගමට එන්නී පණ්ඩිතයන්ගේ පොකුණෙහි නාන්නෙමියි සලුව මත්තෙහි නූල්පන්දුව තබා නාන්නට බැස්සේය. ස්ත්‍රිය එය දැක හටගත් ලෝභ සිතැත්තී එය ගෙන, අහෝ! මැණියනි! ඔබ විසින් සිත්ගන්නා නූලක් කටින ලදැයි කියා අසුර ගසා බලන්නාක් මෙන් ඉණෙහි තබාගෙන යන්ට ගියාය. එය පෙර පරිද්දෙන්ම විස්තර දැනගත යුතුයි. පණ්ඩිතයෝ සෙරන්ගෙන් විචාළහ. නුඹ නූල් පන්දුව සාදනවිට කුමක් ඇතුලතට තබා එය කළේදැයි ඇසීය. ස්වාමීනි, කපුගෙඩියක ඇටය කීවාය. අනික් තැනැත්තියගෙන් ද විචාළහ. ඇය තිඹිරි ඇටයයි කීවාය. ඔහු දෙදෙනාගේම කථාව පිරිසට දන්වා නූල්පන්දුව පලා තිඹිරිඇට දැක ඒ සෙර බව පිළිගැන්වීය. මහජනයා තුටු පහටු වූයේ නඩුව මනාව විසඳන ලද්දේ යැයි දහස්වර සාදුකාර දුන්හ.
**පුත්තො** යනු එක් ස්ත්‍රියක් දරුවකු ගෙන මුව සේදීම පිණිස පණ්ඩිතයන්ගේ පොකුණට ගොස් පුතා නහවා තමන්ගේ සළුවෙහි හිඳුවා මුහුණ සෝදා නාන්නට බැස්සාය. ඒ වේලාවේ එක් යකින්නක් ඒ දරුවා දැක කනු කැමැත්තී වී ස්ත්‍රී වේශයක් මවාගෙන මිතුරිය! මේ දරුවා දර්ශනීයයි. මේ ඔබගේ පුත්‍රයාදැයි ඇසීය. එසේය මෑණියන් යැයි කීකල්හි මම ඔහුව බලාගන්නම්යැයි කීවිට රැකබලා ගන්න යැයි කියද්දී දරුවා ගෙන ටික වේලාවක් ක්‍රීඩාකොට රැගෙන පලායන්ට විය. අනික් තැනැත්තිය එය දැක දුවගොස් මාගේ පුත්‍රයාව කොහි ගෙනයන්නේදැයි අල්ලා ගත්තාය. ඔබට පුතෙක් කොයින්ද? මේ මාගේ පුත්‍රයායැයි යක්‍ෂණිය කීවාය. කලහ කරන්නියෝ ශාලා දොරෙන් යත්. පණ්ඩිතයෝ කෝලාහල ශබ්දය අසා ඔවුන් කැඳවා මේ කුමක්දැයි විචාරා නඩුව අසා, ඇසිපිය නොහෙලීම නිසාද ඇස්වල රතුපාට නිසාද යක්‍ෂණියක් යැයි දැනගෙන ද මාගේ විනිශ්චයෙහි පිහිටන්නහුදැයි අසා එසේය කියා කී කල්හි ඉරක් ඇඳ ඉර මැද දරුවා තබා යක්‍ෂණිය ලවා පාවලින්ද මව ලවා අත්වලින්ද අල්ලාගෙන දෙදෙනාම ඇදගන්න. තමන්ගේ පැත්තට ඇද ගන්නට හැකි වන්නියට දරුවා අයත් වෙයි.
ඒ දෙදෙනාම ඇද්දාහ. දරුවා අදිනු ලබන්නේ දුකට පත්ව හැඬුවේය. මව හදවත පැලුනාක් මෙන් දරුවා අතහැර හඬමින් සිටියාය. පණ්ඩිතයෝ මහජනයාගෙන් විචාළාහ. දරුවන් කෙරෙහි මෘදුබවට පත්වන්නේ මාතෘ හදවතද? එසේ නැතහොත් මව් නොවන තැනැත්තියගේ හදවතද කියා ඇසූවිට පණ්ඩිතයෙනි! මවගේ හදවතයැයි කීහ. දැන් මෙහි දරුවා අල්ලාගෙන සිටින්නේ මවද අත්හැර සිටින්නේ මවද කියා ඇසූවිට පණ්ඩිතයෙනි, අත්හැර සිටිය තැනැත්තිය මව යයි කීහ. මැය වනාහි දරුවන් සොරකම් කරන්නියකි. නුඹලා දන්නහුද? පණ්ඩිතයෙනි! නොදනිමු. මේ යක්‍ෂණිය දරුවා කෑමට ගත්තේය. පණ්ඩිතයෙනි! කෙසේ දන්නෙහිද? ඇසිපිය නොහෙළීමද ඇස් රතුවීමද සෙවනැල්ලක් නැතිවීමද සැකයක් නැති බැවින්ද කරුණා විරහිත බැවින්ද යන හේතූන්ගෙනි. ඉක්බිති නුඹ කවර තැනැත්තියකදැයි ඇගෙන් විමසීය. ස්වාමීනි! යක්‍ෂණියක් වෙමි. අන්‍ධබාල තැනැත්තිය, පෙරද පව්කොට යක්‍ෂණියක් වූවාය. දැන් නැවතද පව් කරන්නෙහි. අහෝ අඳබාල තැනැත්තියැයි අවවාද දී පන්සිල්හි පිහිටුවා පිටත්කර හැරියේය. දරුවාගේ මව ස්වාමීනි, බොහෝකල් ජීවත්වෙන්න යැයි පණ්ඩිතයන්ට ප්‍රශංසා කොට දරුවා රැගෙන නික්ම ගියාය.
**ගොළරථෙනවා** කෙනෙක් වනාහි මිටි බැවින් ගෝළ නම්ව ද කාළවර්ණ බැවින් කාලෝ නම්ව ද ගොළකාලා නම් වූ පුරුෂයෙක් වර හතක් ගෙදරක මෙහෙකාරකම් කොට භාර්යාවක් ලබාගත්තේය. ඕ නමින් දික්තලා වූවාය. ඔහු එක්දිනක් ඇය අමතා සොඳුර, කැවුම් ආදි කැවිලි පිසින්න. මව්පියන් දකින්නට යමුයි කියා මව්පියන්ගෙන් ඔබට කවර වැඩක්දැයි ඇය විසින් ප්‍රතික්‍ෂේප කළ කල්හි තුන්වන වරත් කියා කැවුම් පිසවාගෙන මගට අවශ්‍ය දේද තෑගි බෝගද රැගෙන ඇය සමග මගට පිළිපන්නේ අතරමග නොගැඹුරු ගංගාවක් දුටුවේය. ඒ දෙදෙනාම වනාහි ජලයට බිය වූ අය වූහ. ඒ නිසා ඒ නදිය තරණය කරන්නට උනන්දු නොවී ගංඉවුරේ සිටියාහ. එකල්හි දිග්පිටියා නම් වූ එක් දුප්පත් මිනිසෙක් ඒ නදිය අසල ගැවසෙන්නේ එතැනට පැමිණියේය. ඔවුහු ඔහුව දැක විචාළාහ. යහළුව! මේ නදිය ගැඹුරු නැද්ද කියා ඇසීය. මත්ස්‍යයෝ සිටිත්යැයි කීය. මිතුර, ඔබ කෙසේ යන්නෙහිද? මෙහි කිඹුල් හා මකරුන් අපව හඳුනන බැවින් අපට හිංසා නොකරත්. එසේනම් අපව ගෙනයන්න යැයි කීවාහුය. එසේයැයි ඔහු පැවසීය. ඉක්බිති ඔහුට ආහාරපාන දුන්හ. ඔහු කරන ලද බත්කිස ඇත්තේ යහළුව, කවුරුන් පළමුව ගෙන යන්නදැයි විචාළේය. තොපගේ බැදෑනියන්දෑ පළමුව ගෙන යව, මා පසුව ගෙන යව යි කී කල්හි යහපතැයි ඇයව කරේ තබාගෙන මාර්ගෝපකරණ හා තෑගිබෝග ආදි සියල්ලද ගෙන ගඟට බැස ටිකදුරක් ගොස් ඇන තබා හිඳගෙන යන්ට විය.
ගෝළකාළද ගංඉවුරේ සිට මේ නදිය උස තැනැත්තාට (දිග්තළා) මෙතරම් ගැඹුරුනම් එය මට කෙසේ වේදැයි සිතීය. අනික් තැනැත්තේද ගඟ මැදට ගෙන ගොස් සොඳුර, මම ඔබ පෝෂණය කරමි. වස්ත්‍රාලංකාර ආදියෙන් යුක්තව දැසි දස් ජනයා පිරිවරා සිටින්නෙහිය. මේ මිටි වාමනකයා ඔබට කුමක් කරන්නේද? මගේ වචනය කරන්න යැයි කීය. ඇය ඔහුගේ වචනය අසා තමාගේ සැමියා කෙරෙහි ඇති සෙනෙහස බිඳ දමා ඒ මොහොතේම ඔහු කෙරෙහි බැඳුනු සිතැත්තේ වී ස්වාමීනි, ඉදින් මා අත්නොහරින්නෙහිද? ඔබගේ වචනය කරන්නෙමියි කීය. ඔවුහු එගොඩටට ගොස් දෙදෙනාම සතුටු වී ගෝළකාළව අතහැර ඔබ සිටින්න යැයි කියා ඔහු බලාසිටියදීම ආහාර අනුභව කරමින් පිටත්ව ගියහ. ඔහු ඒ දැක මොවුහු එකතු වී මා හැරදමා පළායත්යැයි සිතා එහෙ මෙහෙ දුවන්නේ තරමක් ජලයට බැස බියෙන් නතරවී නැවත ඔවුන් කෙරෙහි කෝපයෙන් ජීවත්වෙමි. නැත්නම් මැරෙමියි පැන්නේ ගඟට බැස නොගැඹුරු බව දැනගෙන ගඟෙන් එගොඩවී වේගයෙන් ඔහු වෙතට පැමිණ එම්බා දුෂ්ට වූ චෞරය, මාගේ බිරිය කොයි ගෙන යන්නෙහිදැයි ඇසීය. අනිත් තැනැත්තාද එම්බා දුෂ්ට වාමනය, ඔබට භාර්යාවක් කොයින්ද? මේ මාගේ භාර්යාව යැයි කියා ගෙලෙන් අල්ලාගෙන බිම දැම්මේය. හෙතෙම දික්තලාව අතින් අල්ලාගෙන සිටුව, කොහි යන්නෙහිද? අවුරුදු සතක් ගෙයි වැඩ කොට ලබන ලද බිරිය යැයි කියා ඔහු සමග කලහ කරන්නේ ශාලාව සමීපයට පැමිණියේය. මහජනයා රැස්වූහ.
මහාසත්ත්වයන් වහන්සේ මේ ඝෝෂාව කුමක්දැයි විමසා ඔවුන් දෙදෙනාම කැඳවා වචන හා පිළිතුරු වචන අසා මාගේ විනිශ්චයෙහි පිහිටන්නහුදැයි අසා එසේයැයි කී කල්හි පළමුව දික්පිටියා කැඳවා ඔබගේ නම කුමක්දැයි ඇසීය. ස්වාමීනි! මම දික්පිටියා වෙමියි කීය. ඔබගේ භාර්යාවගේ නම කුමක්ද? හෙතෙම ඇගේ නම නොදන්නේ වෙනත් නමක් කීවේය. ඔබගේ මව්පියන්ගේ නම් මොනවාද? අසවල් නම් යැයි කීය. භාර්යාවගේ මව්පියන්ගේ නම් මොනවාද? ඔහු එය නොදැන වෙනත් නම් කීය. ඉක්බිති ඔහුගේ කථාව පැමිණි පිරිසට දන්වා එතනින් ඉවත්කර අනිකා කැඳවා පෙර පරිදිම සියල්ලන්ගේම නම් ඇසීය. ඔහු නියම ලෙස දන්නේ නොපැකිල කීවේය. ඔහුවද ඉවත්කර දික්තලාව කැඳවා ඔබ කිනම් ඇත්තේදැයි ඇසීය. ස්වාමීනි, මම දික්තලා වෙමි. ඔබගේ සැමියාගේ නම කුමක්ද? ඇය නොදන්නී වෙනකක් කීවාය. ඔබගේ මව්පියන් කවරනම් ඇත්තහුද? ඇය නියම ලෙසින්ම කීවාය. ඔබගේ සැමියාගේ දෙමව්පියෝ කවර නම් ඇත්තහුද? ඇය දොඩවන්නී අනිකක් කීවාය. පණ්ඩිතයෝ ඉතිරි දෙදෙනාද කැඳවා මහජනයාගෙන් ඇසූහ. මැයගේ කථාව දික්පිටියාගේ වචන හා සමාන වන්නේද, නැතහොත් ගෝළකාළගේ වචන සමගදැයි ඇසූවිට, ස්වාමීනි, ගෝළකාළගේ වචන සමග යැයි කීහ. මොහු මැයගේ ස්වාමියාය. අනික් තැනැත්තා සොරායැයි කියා ඉක්බිති ඔහුගෙන් අසා ඔහුගේ චෞරභාවය ඔප්පු කළේය.
**රථො** යනු එක් පුරුෂයෙක් රථය නවතා මුහුණ සේදීමට ගියේය. ඒ වේලාවේ ශක්‍රදේවේන්ද්‍රයා ආවර්ජනා කර බලන කල්හි පණ්ඩිතයන් දැක බුද්ධාංකුර වූ මහෞෂධ පණ්ඩිතයන්ගේ ප්‍රඥා මහිමය ප්‍රකට කරන්නෙමියි සිතා මිනිස් වෙසකින් අවුත් රථයෙහි පසුපස කොටසින් අල්ලාගෙන ගියේය. රථයෙහි සිටියා වූ පුරුෂයා දරුව, කුමක් නිසා ආවේදැයි විචාරා ඔබට සහාය වන්නට යැයි කී කල්හි යහපතැයි උත්තර දී රථයෙන් බැස ශරීරකෘත්‍යය සඳහා පිටතට ගියේය. එකෙණෙහි ශක්‍ර දේවේන්ද්‍රයා රථයට නැගී වේගයෙන් පදවාගෙන ගියේය. රියහිමියා ශරීර කෘත්‍යය කොට පැමිණියේ ශක්‍රයා රථය ගෙන පලායනු දැක වේගයෙන් ගොස් නවතිනු. නවතිනු. මාගේ රිය කොහි ගෙනයන්නෙහිද කියා, ඔබගේ රිය වෙනකක් විය හැකිය. මේ වනාහි මගේය කියා ඔහු හා කෝළාහල කරමින් ශාලාව දොරටුව ළඟට පැමිණියේය. පණ්ඩිතයෝ මේ කුමක්දැයි විමසා ඔහුව කැඳවා එන්නහුව දැකම නිර්භය ස්වරූපය නිසාත් ඇසිපිය නොහෙළන නිසාත් ශක්‍රයා මොහුය. රිය හිමියා මොහුය කියා දැනගත්තේය. මෙසේ වූ කල්හිද විවාද කිරීමට කරුණු විමසා මාගේ විනිශ්චය පිළිගන්නහුදැයි විචාරා, එසේයැයි කී කල්හි මම රථය පදවන්නෙමි. නුඹලා දෙදෙනා ද රථය පසුපසින් අල්ලාගෙන යව්. රිය හිමියා අත් නොහරියි. අනිකා අත්හැර දමයි යැයි කියා රථය පදවන්නයැයි පුරුෂයාට අණ කළේය. ඔහු එසේ කළේය.
අනික් අය පසුපස රථය අල්ලාගෙන යති. රියහිමියා ටික දුරක් ගොස් දුවන්නට නොහැක්කේ අතහැර සිටියේය. ශක්‍රයා රථය සමගම දුවයි. පණ්ඩිතයෝ රිය නතරකර මිනිසුන්ට මෙසේ කීහ. මේ පුරුෂයා ටික දුරක් ගොස් රථය අතහැර සිටියේය. මොහු වනාහි ඒ සමගම දුවගොස් රථය සමගම නතරවිය. මොහුගේ ශරීරයෙහි දහඩිය බිඳකුදු නැත. ආශ්වාස ප්‍රශ්වාසයක්ද නැත. බියක් නැත. ඇසිපිය නොහෙළන්නේය. මේ සක්දෙව් රජය. ඉක්බිති ඔහුගෙන් දෙව්රජ වන්නෙහිදැයි විචාරා එසේයැයි කී කල්හි කුමක් නිසා පැමිණියෙහිදැයි අසන ලදුව, පණ්ඩිතය, ඔබගේ ප්‍රඥාව ප්‍රකට කිරිම සඳහා යැයි කීය. එසේනම් නුඹ විසින් මෙබඳු දෙයක් මින්පසුව නොකළ යුතුයයි අවවාද කළේය. ශක්‍ර දේවේන්ද්‍රයා තම ශක්‍රානුභාවය පෙන්වමින් අහසේ සිට නඩුව මනාව විසඳන ලදැයි පණ්ඩිතයන්ට ස්තූති කොට ස්වකීය භවනයටම ගියේය. එකල්හි ඒ අමාත්‍යයා තම රජු සමීපයට ගොස් මහරජතුමනි! පණ්ඩිතයන් විසින් මෙසේ රථය පිළිබඳ නඩුව විසඳන ලද්දේයැයි ද ශක්‍රයා එයින් පරාජයට පත්වූයේ යයිද කියා දේවයන් වහන්ස, කුමක් නිසා විශේෂ පුරුෂයන් ගැන නොදන්නේදැයි කීය. රජතුමා සේනකගෙන් විචාළේය. සේනකය. කිම අපි පණ්ඩිතයන් ගෙන්වමුද? මහරජතුමනි! මෙතෙකින් නම් පණ්ඩිත නොවන්නේය. තවත් විමසා බලා දැනගන්නෙමුයි.
**දණ්ඩො** යනු ඉක්බිති එක්දිනක් පණ්ඩිතයන්ව පරීක්‍ෂා කරමුයැයි කිහිරි දණ්ඩක් ගෙන්වාගෙන එයින් වියතක් පමණ ගෙන ලියනවඩුවකු ලවා මනාව ලියවා පැදුන් යවමැදි ගමට යැවූහ. යව මැදුම්ගම වැසියෝ වනාහි පණ්ඩිතයෝය. මේ කිහිරි දණ්ඩෙකි. අග මෙයයි. මුල මෙයයි කියා දැනගනිත්වා. ඉදින් නොදනිත්ද දහසක් දඩයයි කියා යැවීය. ගම්වැසියෝ එක්රැස් වී එය දැනගන්නට නොහැකි වූවාහු සිටුවරයාට කීහ. යම්විටක මහෞෂධ පඬිතුමා දන්නේද කැඳවා එය අසා දැනගන්න යැයි කීහ. සිටුවරයා පණ්ඩිතයන්ට ක්‍රීඩා මණ්ඩපයෙන් කැඳවා ඒ කාරණය දන්වා, දරුව අපි නොදන්නෙමු. දරුව, නුඹ හැකිවන්නේදැයි විචාළේය. එය අසා පඬිතුමා රජුට මෙහි අගින් හෝ මුලෙන් ප්‍රයෝජනයක් නැත. මා විමසා බැලීම සඳහා එවන ලදීයැයි සිතා මෙහි ගෙනෙව් දරුවෙනි, මම දනිමියි අතින් ගෙන මෙය මුලයි. මෙය අගයයි දැනගෙන නමුත් මහජනයාගේ සිත දිනාගැනීම සඳහා ජල භාජනයක් ගෙන්වා කිහිරි දණ්ඩ මැදින් නූලක් බැඳ නූල අගින් අල්ලා ගෙන කිහිරි දණ්ඩ ජලය මතුපිට තැබීය. මුල බර වැඩි බැවින් පළමුව වතුරෙහි ගිලුනේය. ඉක්බිති මහජනයාගෙන් විමසීය. ගසෙහි වනාහි මුල බර වැඩිද, නැතහොත් අග බර වැඩිද? පණ්ඩිතයෝ මුලයැයි කීහ. එසේනම් මෙහි මුලින් ගිලුනු පැත්ත බලව්. මේ මුලයැයි කීය. මේ සළකුණෙන් අග හා මුල දැක්වීය. ගම්වැසියෝ ද මේ මුලය. මේ අගය කියා රජුට යැවූහ. රජු සතුටු වී කවරෙක් මෙය දැනගත්තේදැයි විචාරා සිරිවඩු සිටුපුත් මහෞෂධ පණ්ඩිතයන් යැයි අසා, කිම සේනකය, අපි ඔහුව ගෙන්වා ගනිමුදැයි විචාළේය. දේවයන් වහන්ස! ඉවසන සේක්වා. වෙනත් උපායකින්ද ඔහුව විමසා බලමු.
**සීසං** යනු එක්දිනක් ස්ත්‍රියකගේද පුරුෂයෙකුගේ ද කියා හිස් දෙකක් ගෙන්වාගෙන මේ ස්ත්‍රියගේ හිසය. මේ පුරුෂයාගේ හිසය කියා දනිත්වා යැයිද නොදන්නවුන්ට දහසක් දඩයැයිද කියා යැවූහ. ගම්වැසියෝ නොදන්නාහු මහාසත්ත්වයන් වහන්සේගෙන් ඇසූහ. ඔහු දුටු පමණින්ම දැනගත්තේය. පුරුෂ හිසෙහි වනාහි හිස්කබලේ මූට්ටුව සෘජු වෙයි. ස්ත්‍රී ශීර්ෂයෙහි ඇදට ඇඹරි යයි. ඔහු මේ සළකුණෙන් මේ හිස ස්ත්‍රියකගේය. මේ හිස පුරුෂයකුගේය කියා කීවේය. ගම්වැසියෝ රජුට දැනුම් දුන්හ. ඉතිරිය පෙර පරිද්දෙනි.
**අහි** යනු ඉක්බිති එක්දිනක් සර්පයකු ද සැපින්නක ද ගෙන්වා ගෙන මේ සර්පයාය. මේ සැපින්නය කියා දැන ගනියැයි යැවූහ. ගම්වැසියෝ පණ්ඩිතයන් විචාළහ. හෙතෙම දකිත්ම දැනගත්තේය. සර්පයාගේ නගුට මහතය. සැපින්නගේ සිහින්ය. සර්පයාගේ හිස මහතය. සැපින්නගේ දිගය. සර්පයාගේ ඇස් විශාලය. සැපින්නගේ කුඩාය. සර්පයාගේ නයි පෙණයේ ප හැඩය ගත් රූපය එකට බැඳී ඇත. සැපින්නගේ එය වෙන්ව පිහිටියේය. හෙතෙම මේ සළකුණෙන් මේ සර්පයාය. මේ සැපින්න යැයි කීවේය. ඉතිරිය පෙර කියූ පරිදිය.
**කුක්කුටො** යනු ඉක්බිති එක්දිනක් සැදුම් යවමැදිගම වැසියෝ අපට සම්පූර්ණ සුදු පාදයෙහි අං ඇති, හිසෙහි මොල්ලියක් ඇති තුන්කල්හි නොඉක්මවා නාදකරන ගවයකු එවන්න. ඉදින් නොවන්නේ නම් දහසක් දඩය කියා යැවූහ. නොදන්නාහු පණ්ඩිතයන්ගෙන් විමසූහ. හෙතෙම කීය. රජු තොපට සම්පූර්ණ සුදුපාට කුකුළෙකු එවන ලෙස දන්වයි. ඒ සතාගේ වනාහි පාදයේ නියපොතු ඇති බැවින් පාද විසාණ නම් වෙයි. හිසෙහි සිළුව ඇති බැවින් සීය කකුධ (මොල්ලිය) නම් වේ. තුන්වරක් හඬලන බැවින් තුන්කල්හි නොවරදවා නාදකරයි නම් වේ. ඒ නිසා මෙබඳු ස්වරූප ඇති කුකුලකු යවව් යැයි කීය. ඔව්හු යැවූහ.
**මණි** යනු ශක්‍රයා විසින් කුසරජුට දෙන ලද මැණික අට තැනකින් වක්වූයේ විය. එහි නූල දිරාගියේ විය. කිසිවෙක් පැරණි නූල බැහැරකොට අලුත් නූලක් යොදන්නට අසමත් විය. එක්දිනක් මේ මැණිකෙන් පැරණි නූල ඉවත්කර අළුත් නූලක් දමන්ට යැයි යැවූහ. ගම්වැසියෝ පැරණි නූල ඉවත්කරන්ට හෝ අළුත් නූලක් දමන්නට හෝ අසමත් වූහ. නොහැක්කාහු පණ්ඩිතයගෙන් ඇසූහ. හෙතෙම නොසිතව් යැයි කියා මීපැණි බිඳක් ගෙනෙව්යැයි ගෙන්වාගෙන මාණික්‍යයෙහි දෙපැත්තේ ඇති ජිද්‍රාවන්හි මීබිඳුව තවරා කම්බිලි වස්ත්‍රයක නූලක් අඹරා එහි අග මීපැණි තවරා ස්වල්පයක් සිදුරෙහි ප්‍රවේශ කොට කුහුඹුවන් නිකුත්වන තැන තැබුවේය. කුහුඹුවෝ මීපැණි සුවඳට බිලයෙන් නික්ම මැණිකෙහි ඇති පැරණි නූල කමින් ගොස් කම්බිලි නූල අගින් ඩැහැගෙන අදිමින් එක් පැත්තකින් බැහැරට ගියහ. පණ්ඩිතයෝ එසේ පිවිසි බව දැනගෙන රජුට දෙවයි ගම්වැසියන්ට දුන්නේය. ඔවුහු රජුට යැවූහ. ඔහු නූල දැමූ උපාය ගැන අසා සතුටට පත් විය.
**විජායන** යනු එක්දවසක් වනාහි රජුගේ මංගල වෘෂභයාව මාස ගණනක් කවා මහා උදරයක් ඇතිකොට අං සෝදා තෙල් ගා කහ වතුරෙන් නහවා පැදුම්යව මැදිගම් වැසියන්ට යැවූහ. නුඹලා වනාහි පණ්ඩිතයෝය. මේ රජුගේ මංගල වෘෂභයාය. ගැබ් පිහිටා ඇත. මැය වදවා වසුපැටියකු සමග එවන්න. නොඑවන්නන්ට දහසක් දඩ. ගම්වැසියෝ වනාහි මෙය කරන්නට නොහැක. කුමක් කරමුද කියා පණ්ඩිතයන්ගෙන් ඇසූහ. මෙය ප්‍රශ්නයක් හා සමාන වූවක් විය යුතුයයි සිතා රජු සමග කථා කිරීමට සමර්ථ විශාරද පුරුෂයකු සොයා ගැනීමට හැකිදැයි විචාළේය. පඬිතුමනි! එය අපහසු දෙයක් නොවේ. එසේනම් ඔහුව කැඳවව. ඔව්හු කැඳවූහ. ඉක්බිති මහාසත්ත්වයන් ඔහුට මෙසේ කීය. එම්බා පුරුෂය! ඔබ තමන්ගේ කෙස් පිටදිගේ විසුරුවාගෙන නොයෙක් ආකාර බලවත් විලාප නගමින් රජගෙයි දොරටුව ළඟට යව. වෙන අය විසින් විචාරකල්හි කිසිවක් නොකියා වැලපෙව. රජු විසින් වනාහි හැඬීමට කරුණු විචාළ කල්හි දේවයන් වහන්ස! මගේ පියා දරුවකු ප්‍රසූත කරන්නට අසමත් වෙයි. අදට සත් දවසකි. මට පිහිටවන්න. දරුවකු බිහිකිරීමට උපායක් කියන්න යැයි කියා කී කල්හි රජු විසින් කිම, නන් දොඩවන්නෙහිද? මෙය සිදුවිය නො හැක්කකි. පුරුෂයෝ වනාහි දරුවන් බිහි නොකරත් යැයි කී කල්හි, එසේනම් දේවයන් වහන්ස, මෙය සත්‍යයක් නම් පැදුම් යව මැදි ගම්වැසියෝ කෙසේනම් මංගල වෘෂභයා ලවා පැටවකු බිහිකරන්නේ කෙසේද කියා කියන්නැයි ඇසීය. ඔහු එසේයැයි පිළිතුරු දී එසේ කළේය. රජතුමා, මේ ප්‍රශ්නයට සමාන ප්‍රශ්න විසඳුම කවරකු විසින් සිතන ලදදැයි අසා මහෞෂධ පඬිතුමා විසින්යයි අසා සතුටට පත්විය.
**ඔදනං** යනු වෙනත් දිනයක පණ්ඩිතයන්ව පරික්‍ෂා කරන්නෙමියි යව මැදුම්ගම වැසියෝ අංග අටකින් යුත් ඇඹුල් බතක් පිස එවත්වා. එහි මේ අංග අට තිබිය යුතුයි. සහල් නොමැති ජලය නොමැතිවිය යුතුයි. හැලියක නොපිසිය යුතුයි. ලිපක නොපිසිය යුතුයි. ගින්නෙන් නොව, දරවලින් නොව, ස්ත්‍රියක විසින් නොව, පුරුෂයකු විසින් නොව මාර්ගයකින් නොව, නොඑවන්නවුන්ට දහසක් දඩය. ගම්වැසියෝ ඒ කාරණය නොදැන පණ්ඩිතයන්ගෙන් ඇසූහ. හෙතෙම, නොසිතන්න. සහල් නොවේනම් සුණුසහල් ගෙන්වාගෙන මැටි භාජනයක් ගෙන්වා උදුනක නොවේනම් උල් ගස්සවා ගින්න නොමැතිව නම් ප්‍රකෘති ගින්න හැර වනයේ ගින්නක් ඇතිකර දර නොමැතිව නම් කොළ ගෙන්වාගෙන ඇඹුල් බත පිසවා අලුත් බඳුනක දමා සීල් තබා ස්ත්‍රියක විසින් හෝ පුරුෂයකු විසින් නොව නපුංසකයකු ලවා ඔවා මාර්ගයකින් තොරව යැයි කියූ නිසා මහාමාර්ගය හැර කුඩා අතුරු පාරකින් රජුට යවව් යැයි කීය. ඔවුහු එසේ කළහ. රජකවරකු විසින් ප්‍රශ්නය වටහාගත්තේදැයි අසා මහෞෂධ පණ්ඩිතයන් විසින් යැයි අසා සතුටුවිය.
**වාලුකා** යනු වෙනත් දිනක පණ්ඩිතයන්ව විමසීම සඳහා ගම්වැසියන්ට පණිවිඩයක් යැවීය. රජතෙම ඔන්චිල්ලාවෙන් ක්‍රීඩා කරන්නට (ඔංචිලි පදින්නට) ආසා ඇත්තේ රජගෙදර ඇති වැලියොත පැරණිය දිරාගොස්ය. එක් වැලිගොතක් අඹරා එවන්න. නොඑවන්නේ නම් දහසක් දඩයැයි දන්වා යැවීය. ඔව්හු නොදැන පණ්ඩිතයන්ගෙන් විමසූහ. පණ්ඩිතයෝ මෙයද ප්‍රශ්නයෙන් විසඳිය යුතු ප්‍රශ්නයක්යැයි සිතා ගම්වැසියන් අසා කථාවෙහි දක්‍ෂ පුරුෂයන් දෙතුන් දෙනෙක් කැඳවා යව්. ගොස් රජුට මෙසේ කියව්. යවමැදුම් ගම්වැස්සෝ පැරණි වැලි යොත හීන් එකක් ද මහත එකක් දැයි නො දනිත්. එහෙයින් පැරණි වැලියොතින් වියතක් පමණ හෝ අඟල් සතරක් පමණ වූ හෝ කෑල්ලක් යවව. එය බලා ඒ ප්‍රමාණයෙන් අඹරත්. ඉදින් තොපට රජු අපගේ නිවසෙහි වැලියොතක් නම් කිසිදාක නොවූ විරූ යයි කියයි. ඉක්බිති මහරජතුමනි, එවැන්නක් සාදන්නට නොහැකිනම් යවවැදුම් ගම්වැසියෝ කෙසේනම් වැලියොතක් සාදත්දැයි කියව්යැයි පිටත්කර යැවූහ. ඔවුහු එසේ කළහ. රජු එය අසා කවරකු විසින් මෙබඳු පැන විසඳුමක් සිතන ලදදැයි අසා මෙය පණ්ඩිතයන් විසින් සිතන ලදැයි අසා සතුටු විය.
**තළාකං** යනු තවත් දිනක රජතුමා ජලක්‍රීඩා කරනු කැමැත්තේ පස්පියුමෙන් සැදි අලුත් පොකුණක් එවන්න. නොඑසේනම් දහසක් දඩයැයි ගම්වැසියන්ට දන්වා යැවූහ. ඔවුහු පණ්ඩිතයන්ට දැන්වූහ. හෙතෙම මෙයද ප්‍රශ්නයෙන් විසඳිය යුතු ප්‍රශ්නයෙකැයි සිතා කථාවෙහි දක්‍ෂ පුරුෂයන් කීපදෙනෙකු කැඳවවයි කියා කැඳවා මෙහි එච්. තෙපි ජලයෙහි ක්‍රීඩාකොට ඇස් රතුකර, තෙත් හිසකෙස් ඇතිව තෙත වස්ත්‍ර ඇතිව මඩ තැවරුණු සිරුරු ඇතිව ලණු, මුගුරු, ගල්කට ගත් අත් ඇත්තාහු රජගෙදර දොරටුව ළඟට ගොස් එහි සිටින බව රජතුමාට දන්වා යවා ලබන ලද අවසර ඇතිව එහි පිවිස මහරජතුමනි, ඔබවහන්සේ යව්මැදුම් ගම්වැසියන්ට පොකුණක් ගෙනෙන්ටයැයි දන්වා තිබුනු බැවින් අපි ඔබවහන්සේට යෝග්‍ය වූ විශාල පොකුණක් ගෙන ආවේ වෙමු. ඇය වනාහි අරණ්‍යවාසී බැවින් නගරය දැක ප්‍රාකාර, දිය අගල්, අට්ටාල ආදිය දැක බිය වූවා තැතිගත්තී ලණු කඩාගෙන පැනගොස් කැලයටම පිවිසියාය. අපි ගල්දඬු ආදියෙන් තලා නතරකර ගැනීමට සමත් නොවීමු. ඔබවහන්සේට වනාහි වනයෙන් ගෙනෙන ලද පැරණි පොකුණ දෙන්න. එය අනික හා යොදා ගෙන එන්නෙමුයි කියා, මම කිසිදාක වනයෙන් පොකුණක් ගෙනෙන ලද්දේ නොවෙයි කියා රජු පැවසීය. එසේම මා විසින් කිසිවකු යොදවා ගෙනඒම සඳහා පොකුණක් යවන ලද්දේ නොවෙයි කියා කී කල්හි කෙසේනම් යවමැදුම් වැසියන්ට කෙසේනම් පොකුණක් එවන්න යැයි කියා දන්වා යැවීද? ඔවුහු එසේ කළහ. රජතුමා පණ්ඩිතයන් විසින් දැනගත් බව අසා සතුටු විය.
**උය්‍යානං** යනු නැවත එක් දිනක් අපි උයකෙළි කෙළිනට ආශා ඇත්තාහු වීමු. අපගේ උද්‍යානයද පැරණිය. ඒ නිසා මනාව මල් පිපුණු ගස්වලින් ගැවසීගත් අලුත් උද්‍යානයක් එවන්න යැයි යවමැදුම්ගම වැසියන්ට දන්වා යැවීය. පණ්ඩිතයෝ මෙයද ප්‍රශ්නයෙන්ම විසඳිය යුතු සමාන ප්‍රශ්නයක් විය යුතුයයි ඔවුන් සනසා මිනිසුන් යවා පෙර පරිද්දෙන්ම කියවූහ.
එකල්හි සතුටු වූ රජු සේනකගෙන් විචාරා කිම පණ්ඩිතයන්ව ගෙන එමුදැයි ඇසීය. ලාභයෙහි ගිජු වූ ඔහු මෙතෙකින් පණ්ඩිත නොවෙයි. ඔහුගේ වචනය අසා රජු මෙසේ සිතීය. මහෞෂධ පඬිතුමා දාරක ප්‍රශ්නයෙන් මාගේ සිත් ගත්තේය. මෙබඳු වූද සැඟවුනු ප්‍රශ්න විසඳීමේදී ද ප්‍රශ්නවලට එවැනිම ප්‍රශ්නවලින් ගැටලු විසඳීමෙන් ද පැහැදිලි බුදුවරයෙක් මෙන් පැහැදිලිය. සේනක තෙමේ මෙබඳු පඬිවරයකු ගෙනෙන්නට ඉඩ නොදෙයි. සේනකගෙන් මට කවර වැඩෙක්ද, මම ඔහුව ගෙනෙන්නෙමි. ඔහු මහත් පිරිවරින් ගමට පිටත්කර හැරියේය. ඔහු නැගී යන මඟුල් අශ්වයාගේ පාදයක් බිඳුනු මාර්ගයේ වලකට වැටී කැඩී ගියේය. රජු එතනින් නතර වී ආපසු නගරයට ගියේය. ඉක්බිති සේනක රජු වෙත පැමිණ මෙසේ ඇසීය. මහරජතුමනි, පණ්ඩිතයන් ගෙනඒම පිණිස යවැමදුම්ගමට ගියහුද? එසේය පණ්ඩිතයෙනි, කීය. ඔබවහන්සේ මා ගණන් නොගෙන, බලමු. පැමිණියාවේ කියා කියද්දීත් බොහෝ කලබල වී නික්මුණාහුය. පළමු ගමනේදීම මංගල අශ්වයාගේ පාදයක් බිඳුනේය.
ඔහු ඔහුගේ වචනය අසා නිහඬ වී වෙනත් දිනක ඔහු සමග කථා කළේය. සේනක, කෙසේද? අපි පණ්ඩිතයන් ගෙන එමුදැයි ඇසීය. එසේනම් දේවයන් වහන්ස, ඔබවහන්සේ නොගොස් දූතයකු යවන්න. පණ්ඩිතය! ඔබ සමීපයට එන්නා වූ අපගේ අශ්වයාගේ පාදයක් බිඳුනේය. අශ්වතරයෙකු හෝ ශ්‍රේෂ්ඨතරයකු හෝ එවන්නැයි මෙහෙවර කරන්නෙකු යැව්ව මැනව. ඉතින් හොඳ අශ්වතරයෙකු එවන්නේ නම් තමා එන්නේය. ඉතා ශ්‍රේෂ්ඨතරයකු එවන්නේ නම් පියාව එවන්නේය. මෙය අපට එක් ප්‍රශ්නයක් වන්නේය. රජු යහපතැයි පිළිගෙන එසේ කියා දූතයකු යැවීය. පඬිතුමා දූතයාගේ වචනය අසා රජතුමා මාත් මගේ පියාවත් දකිනු කැමැත්තේ යැයි සිතා පියා සමීපයට ගොස් වැඳ පියාණෙනි, රජතුමා ඔබවත් මාත් දකිනු කැමැත්තේ වෙයි. ඔබතුමා පළමුව දහසක් සිටුවරයන් පිරිවරා යන්න. යන්නාහු හිස් අතින් නොගොස් අලුත් ගිතෙල් පිරුණු සඳුන් කරඬුවක් රැගෙන යන්න. රජතුමා ඔබ සමග පිළිසඳර කථාකොට ආසනයක් දැනගෙන හිඳගන්න යැයි කියයි. ඔබ එබඳු වූ අසුනක් දැන හිඳගන්න. ඔබ හිඳගෙන සිටින කල්හි මම එන්නෙමි. රජු මා සමගද පිළිසඳර කථාකොට පණ්ඩිතය, ඔබට සුදුසු අසුනක් දැන හිඳගන්නයැයි කියයි. ඉක්බිති මම ඔබ දෙස බලන්නෙමි. ඔබ ඒ සළකුනෙන් අසුනින් නැගිට දරුව, මහෞෂධ පණ්ඩිතය! මේ ආසනයේ හිඳගන්න යැයි කියන්න. අද එක් ප්‍රශ්නයක් මස්තකප්‍රාප්ත වන්නේය. හෙතෙම යහපතැයි පිළිතුරු දී කී අයුරින්ම ගොස් තමා දොරටු ළඟ සිටි බව රජුට දන්වා එන්න යැයි කී කල්හි පිවිස රජුට වැඳ එකත්පසෙක හිඳගත්තේය.
රජු ඔහු සමග පිළිසඳර කථාකොට ගෘහපතිය, ඔබ පුත් මහෞෂධ පඬිතුමා කොහේදැයි විචාළේය. දේවයිනි! පසුව එන්නේයැයි කීය. රජු (පඬිතුමා) එන්නේ යැයි සතුටු සිතැත්තේ තමාට සුදුසු අසුනක හිඳගන්න යැයි කීය. හෙතෙම තමාට යෝග්‍ය ආසනයක් දැකගෙන එකත්පස්ව සිටියේය. මහාසත්ත්වයන් වහන්සේ අලංකාර ලෙස සැරසුණු දහසක් තරුණයන් පිරිවරා අලංකාර රථයෙහි හිඳ නගරයට පිවිසෙන්නේ තාප්පය මත එක් කොටලුවකු දැක ශක්තිමත් තරුණයන් කීපදෙනෙකුට අණ කළේය. මේ කොටළුවාව ලුහුබැඳ ගොස් අල්ලාගෙන කෑගසන්නට නොහැකි සේ මුඛය බැඳ එක් කදක එල්ලා පැත්තකින් ගෙන එව්යැයි කීය. ඔහු එසේ කළහ. මහාසත්ත්වයෝ ද මහත් පිරිවරින් නගරයට පිවිසියේය. මහජනයා වනාහි ‘මේ වනාහි සිරිවඩු සිටුතුමාගේ පුත් මහෞෂධ පඬිතුමා නම් වෙයි මොහු වනාහි උපදිනවිට ඖෂධ ගැටයක් අතින් ගෙන උපන්නේය. මොහු විසින් වනාහි මෙතෙක් අසන ලද ප්‍රශ්නවලට පිළිතුරු විසඳීම් දැනගන්නා ලදී. මහා සත්ත්වයන්ට ප්‍රශංසා කරමින් බලන්නේ තෘප්තියකට පත්නොවෙයි. හෙතෙම රජගෙදර දොරටු ළඟට ගොස් තමන් පැමිණි බවට පණිවිඩයක් යැවීය. රජු අසාම තුටුපහටු වූයේ මා පුත් මහෞෂධ පඬිතුමා වහා එන්නයැයි කීය. ඔහු තරුණයන් දහසක් පිරිවරා ප්‍රාසාදයට නැගී රජු වැඳ එකත්පසෙක හුන්නේය. රජු ඔහුව දැකම සොම්නසට පත්වූයේ වී මිහිරි පිළිසඳර කථාකොට පණ්ඩිතය, සුදුසු අසුනක් දැන හිඳගන්න යැයි කීය. ඔහු පියා දෙස බැලීය. ඉක්බිති ඔහුගේ පියා බැලූ සළකුනෙත් අසුනින් නැගිට පණ්ඩිතය, මේ අසුනෙහි හිඳගන්න යැයි කීය. ඔහු එහි හිඳගත්තේය.
ඔහු එහි හිඳිනවා දැකම සේනක පුක්කුස කාවින්ද දේවින්ද ඇතුළු අනිකුත් අඳබාලයෝ අත්ළෙන් අත්ළගසා මහා හඬින් සිනාසී, මේ අන්ධ බාලයාට පණ්ඩිතයා යැයි කියත්. ඔහු තම පියාව අසුනෙන් නැගිටුවා තමා එහි හිඳියි. මොහුට පණ්ඩිතයැයි කීම සුදුසු නැතැයි නින්දා කළහ. රජුද දුර්මුඛ විය. ඉක්බිති මහාසත්ත්වයන් වහන්සේ රජුගෙන් ඇසීය. කිම මහරජතුමනි! දුර්මුඛව සිටින්නේද? එසේ පණ්ඩිතයෙනි, දුර්මුඛව සිටිමි. ඔබ පිළිබඳ ඇසීම මනාප වුවත් තොපව දැකීම අයහපතක් ජනිත කළේය. කුමක් නිසාද? පියාව අසුනෙන් නැගිටුවා එහි හිඳගත් නිසායැයි කීය. කිම මහරජ, ඔබ සියලු තන්හි පුත්‍රයන්ට වඩා පියවරුන් උතුම්යැයි සිතන්නේද? එසේය පඬිතුමනි, ඉක්බිති මහරජුට මහාසත්ත්වයෝ මෙසේ කීය. මහරජතුමනි! ඔබතුමන් විසින් උතුම් අශ්වයකු හෝ ශ්‍රේෂ්ඨ අශ්වයකු එවන්නයැයි අපට පණිවිඩ යවන ලද්දේදැයි කියා අසුනෙන් නැගිට ඒ තරුණයන් බලා තොප විසින් අල්ලාගත් කොටලුවාව ගෙනෙව්යැයි නියමකොට රජුගේ පාමුළ හොවා මහරජතුමනි, මේ කොටළුවා කොපමණ වටිනේදැයි ඇසීය. ඉදින් උපකාරක නම් කහවණු අටක් වටනේය. මොහු නිසා ආජානීය වෙළඹකගේ කුසෙහි උපන් උතුම් අශ්වයකු කොපමණ වටීද? පණ්ඩිතය, නොවටනේයැයි කීය. දේවයන් වහන්ස කුමක් නිසා මෙසේ කියන්නේද? ඔබවහන්සේ විසින්, මේ දැන් සැමතන්හි පුත්‍රයන්ට වඩා පියවරුන් උතුම්යැයි කියන ලද්දේ නොවේද? ඉදින් එය සත්‍යයක් නම් ඔබවහන්සේගේ වාදයෙහි අශ්වයාට වඩා කොටළුවා උතුම් වන්නේය. කිම මහරජතුමනි! ඔබවහන්ගේ පණ්ඩිතයෝ මෙපමණකුත් දැනගන්නට අසමත් වූවාහු අත්පොළා සිනහ සෙත්. පුදුමයි. ඔබතුමන්ගේ පණ්ඩිතයන්ගේ ප්‍රඥා සම්පත්තිය. මොවුන්ව ඔබවහන්සේ කොහෙන් ලබාගත්තේදැයි පණ්ඩිතයන් සතරදෙනාටම නින්දාකොට රජුට මේ ඒකක නිපාතයේ ගාථාව ප්‍රකාශ කළේය.
රජතුමනි, ඔබ පියා පුතුට වඩා උතුම් යයි හඟින්නාහු නම් ඔබගේ අශ්වතරයාට වඩා මේ කොටලුවාම උතුම් වන්නේ ය. අශ්වරයාගේ පියා කොටලුවා වන බැවිනි.
එහි **හන්‍දස්සතරස්ස තෙ අයං** යනු ඔබගේ උතුම් අශ්වයාට වඩා මොහු ශ්‍රේෂ්ඨ වන්නේය යන අර්ථයි. කුමක් නිසාද උතුම් අශ්වයාගේ පියා කොටලුවෙකි.
මෙසේ ද කියා එසේය මහරජතුමනි, ඉදින් පුත්‍රයාට වඩා පියා උතුම් නම් මගේ පියාව තෝරාගන්න. ඉදින් පියාට වඩා පුත්‍රයා උතුම් නම් මාව තෝරාගන්න. ඔබවහන්සේගේ යහපත සඳහා, රජු සතුටට පත්වූයේ විය. සියළු රජ පිරිස, පණ්ඩිතයන් විසින් ප්‍රශ්නය මනාව විසඳන ලදැයි මහ හඬින් සාධුකාර දුන්හ. ඇඟලි පෙළීමද උණගස් දහසක් එසවීමද කළහ. පණ්ඩිතයෝ සතරදෙන දුර්මුඛ වූහ. බෝධිසත්ත්වයන්ට සමානව මව්පියන්ගේ ගුණ දන්නා වූ කෙනෙක් නැත. හෙතෙම කුමක් නිසා මෙසේ කළේද? පියාට අවමන් කිරීම පිණිස නොවේ. රජු විසින් උතුම් අශ්වයකු හෝ ශ්‍රේෂ්ඨතරයකු එවන්නැයි පණිවිඩ යවන ලදී. ඒ නිසා ඒ ප්‍රශ්නයට පිළිතුර හෙළිකිරීම සඳහාත් තමන්ගේ පණ්ඩිතභාවය ප්‍රකාශ කරන්නටත් පිළිතුර හෙළිකිරීම සඳහාත් තමන්ගේ පණ්ඩිතභාවය ප්‍රකාශ කරන්නටත් පණ්ඩිතයන් සතරදෙනාව ප්‍රතික්‍ෂේප කිරිම සඳහාත් මෙසේ කළේය.
රජු සතුටුව සුවඳ දිය පිරුණු රන් කෙණ්ඩියක් ගෙන පැදුන්යව මැදුම් රාජ්‍යය සම්පතක් ලෙස ප්‍රයෝජන ගන්නයැයි සිටුවරයාගේ අතපැන් වත්කොට, ඉතිරි සිටුවරු මොහුගේම උපස්ථායකයෝ වෙත්වායි කියා, බෝසතුන්ගේ මවට සියළු අලංකාර ආභරණ ආදිය යවා ගද්‍රභ ප්‍රශ්නය විසඳීම ගැන ප්‍රසාදයට පත්වූයේ බෝධිසත්ත්වයන්ව දරුකමට ගැනීමට සිටුතුමාගෙන් ඇසීය. ගෘහපතිය! මහෞෂධ පණ්ඩිතයන් මට දරුකමට දෙන්න. දේවයන් වහන්ස! මොහු තවම ළදරුය. අද පවා ඔහුගේ මුවින් කිරිසුවඳ හමයි. මහලු කල්හි ඔබවහන්සේ ළඟ සිටින්නේය. ගෘහපතිය! ඔබ මෙතැන් පටන් මොහු පිළිබඳ ආශා නැත්තෙක් වන්න. මෙතෙමේ අද පටන් මගේ දරුවෙකි. මම මාගේ පුත්‍රයාව පෝෂණය කරන්නට හැක්කෙමි. ඔබ යන්න යැයි ඔහුව පිටත්කර හැරියේය. ඔහු රජුට වැඳ පණ්ඩිතයන් වැළඳගෙන ළයෙහි හොවාගෙන හිස සිඹ ඔහුට අවවාද දුන්නේය. ඔහුද පියාට වැඳ පියාණෙනි! නොසිතන්න යැයි ඔහුව පිටත් කළේය. රජු පණ්ඩිතයන්ගෙන් ඇසීය. දරුව, ඔබ රජගෙදර අනුභව කරන්නේ ද? නැතහොත් පිටතින් අනුභව කරන්නේදැයි ඇසීය. හෙතෙම මෙසේ සිතීය. මගේ පිරිස විශාලය. මා පිටතින් අනුභව කරන්නකු විය යුතුය. ඉක්බිති රජතුමා ඔහුට යෝග්‍ය ගෘහයක් දී තරුණයන් දහස මුල්කොට වියදම් දී සියළු සම්පත් දෙවීය. ඔහු එතැන් පටන් රජුට උපස්ථාන කළේය.
රජුද ඔහු ගැන විමසිලිමත්ව සිටියේය. ඉක්බිති දිනක නගරයේ දකුණු දොරටුවට නුදුරෙහි පොකුණු ඉවුරේ එක් තල්ගසක කවුඩු කැදැල්ලක මාණික්‍ය රත්නයක් විය. එහි සෙවණැල්ල පොකුණෙහි පෙනුනේය. පොකුණෙහි මැණිකක් යැයි රජුට දැන්වූහ. රජු සේනක අමතා පොකුණෙහි වනාහි උතුම් මැණිකක් පෙනෙයි. එය කෙසේ ලබාගන්නෙමුදැයි ඇසීය. එසේ අසා ජලය ඉවත්කර ගන්නට සුදුසුයැයි කීකල්හි එම් එසේ කරවයැයි ඔහුටම භාර කළේය. ඔහු බොහෝ මිනිසුන් රැස්කොට ජලයද මඩද ඉවත්කර ළිංපතුළ සෑරූ නමුත් මැණික දුටුවේ නැත. නැවත පොකුණ ජලයෙන් පිරුණු කල්හි මාණික්‍යය ඡායාව පෙනුනේය. ඔහු නැවතද එසේ කළ නමුත් දුටුවේ නැත. ඉක්බිති රජතුමා පණ්ඩිතයන් අමතා පොකුණෙහි එක් මැණිකක් පෙනෙයි. සේනක තෙමේ ජලය හා මඩ ඉවත්කර භූමිය හාරා බැලූ නමුත් මැණික දුටුවේ නැත. පොකුණ පිරුණුවිට නැවත පෙනෙයි. ඒ මැණික ගන්නට හැක්කෙහිදැයි ඇසීය. මහරජතුමනි, මෙය අපහසු දෙයක් නොවේ. එන්න පෙන්වන්නෙමියි ඔහු කීය. රජු සතුටුව දකින්නෙමුයි අද පණ්ඩිතයන්ගේ ඤාණ බලයයි කියා මහජනයා පිරිවරා පොකුණු ඉවුරට ගියේය.
මහා සත්ත්වයෝ ඉවුරෙහි සිට මැණික බලන්නේම, මේ මැණික පොකුණෙහි නොවේ. මෙය තල්ගසෙහි විය යුතුයැයි දැනගෙන දේවයන් වහන්ස! පොකුණෙහි මැණිකක් නැතැයි කී කල්හි, ජලයෙහි පෙනෙනවා නොවේදැයි කී කල්හි ජල පාත්‍රයක් ගෙන්වා, දේවයන් වහන්ස බලනු මැනවි. මේ මැණික පොකුණෙහි පමණක් පෙනෙන්නේ නොවෙයි. ජල පාත්‍රයේ ද පෙනෙයි කියා පණ්ඩිතයෙනි, මැණික කොහේ තිබිය හැකිදැයි විචාළ කල්හි දේවයන් වහන්ස, පොකුණෙහි ඡායාව පමණක් පෙනෙයි. එහි මැණිකක් නැත. මැණික වනාහි මේ තල්ගසේ කවුඩු කුඩුවෙහි තිබේ. පුරුෂයකු යවා එය බිමට ගන්න යැයි කීය. රජු එසේ කොට මැණික ගෙන්නවීය. පඬිතුමා එය රැගෙන රජුගේ අතෙහි තැබීය. මහාජනයා පණ්ඩිතයන්ට සාධුකාර දී සේනකයන්ට නින්දා කරන්නේ, මාණික්‍ය රත්නය තල්ගසෙහි තබා සේනක තෙමේ ශක්තිමත් පුරුෂයන් ලවා පොකුණ බින්දවීය. පණ්ඩිතයන් නම් මහෞෂධයන්මයැයි මහා සත්ත්වයන්ට ස්තුති කළේය. රජු ද ඔහුට තමන්ගේ ගෙළ බැඳි මුතුහර දී තරුණයන් දහසටද මුතුවැල් දෙවීය. බෝධිසත්ත්වයන්ටත් පිරිසටත් උපස්ථානය අනුමත කළේය.
නැවත එක්දිනක් රජතුමා පණ්ඩිතයන් සමග උයනට ගියේය. එකල්හි එක් බොහොඬෙක් (කටුස්සෙක්) තොරණ අග වාසය කරයි. ඌ රජතුමා එනු දකිනවිට එයින් බැස භූමියෙහි හොත්තේය. රජතුමා ඔහුගේ ක්‍රියාව දැක පණ්ඩිතය! මේ කටුස්සා කුමක් කරන්නේදැයි විචාළේය. මහරජතුමනි! ඔබවහන්සේට සේවය කරයි. ඉදින් මෙසේ අපගේ සේවය නිශ්ඵල නොවේවා. මොහු සම්පත් දෙමි. දේවයන් වහන්ස, ඌට භෝග සම්පත්වලින් ප්‍රයෝජනයක් නැත. මොහුට කෑමට යමක් දීම ප්‍රමාණවත්ය. මොහු කුමක් අනුභව කරන්නේද? දේවයන් වහන්ස, මස් කොපමණ දෙන්නට වටීද? දේවයන් වහන්ස, තුට්ටුවක් පමණ වටිනා මස්. රජු එක් පුරුෂයකුට අණ කළේය. රජු විසින් දෙන දෙය නම් තුට්ටුවක් පමණය. එය නොවටී. මොහුට නිරන්තරයෙන් අඩමස්සක් වටිනා මස් ගෙන දෙන්නයැයි කීය. ඔහු යහපතැයි එතැන් පටන් එසේ කළේය. හෙතෙම එක් දවසක් සත්ත්ව ඝාතනය නොකරන පෝය දිනයක් බැවින් මස් නොලැබ ඒ අඩමස්ස විද නූලකින් ගැටගසා බොහොඬාගේ ගෙලෙහි බැන්දේය. ඉක්බිති ඔහුට ඒ හේතුවෙන් මානයක් ඇතිවිය. ඒ දවසේම රජු නැවත උයනට ගියේය. ඔහු එන්නා වූ රජු දැක ධනය නිසා උපන් මානයෙන් යුතුව වේදේහය! ඔබ වනාහි මහා ධනවතෙකි. මමත් එසේය. මෙසේ තමාව රජු සමග සමකරන්නේ බිමට නොබැස තොරණ අගම සිට හිස සොළවමින් සිටියේය. රජු ඔහුගේ ක්‍රියාව බලා පණ්ඩිතය, මොහු පෙර මෙන් අද බිමට නොබසියි. කුමන කරුණක් නිසාදැයි විමසමින් ප්‍රථම ගාථාව කීය.
මේ බොහොඬා පෙර තොරණ අගට වී ගර්වයෙන් සිටියේ නැත. මේ කටුස්සා කුමක් නිසා මෙසේ තද බවට පත්වී ඇත්දැයි මහෞෂධ පඬිතුමනි, දැනගන්න.
එහි **උන්නමති** යනු යම්සේ අද බිමට නොබැස තොරණ අග සිට හිස සොළවමින් සිටියි. මෙසේ පෙර සිටියේ නැත. **කෙන ථද්ධො** කවර කරුණක් නිසා සිතෙහි දැඩි බවට පත්වූයේද?
පොහොය දිනයේ සත්ත්ව ඝාතනය නොමැති බැවින් මස් නොලබන්නා වූ රාජපුරුෂයා විසින් ගෙළෙහි බඳින ලද අඩමස්ස නිසා හටගත් මානය නිසා විය යුතුයයි පණ්ඩිතයන් දැනගෙන මේ ගාථාව ප්‍රකාශ කළහ.
බොහොඬා කලින් නොලද අඩමස්සක් ලැබ මිථිලා නුවර වේදේහ රජුට නින්දා කරයි.
රජතුමා ඒ පුරුෂයා කැඳවා මෙසේ විචාළේය. ඔහු ඇති තතු වාර්තා කළේය. රජු කිසිවක් නොවිචාරා ම සර්වඥයන් වහන්සේ නමක් මෙන් පණ්ඩිතයන් විසින් කටුස්සාගේ සිතැඟි දැනගත්තේයැයි අතිශයින් සතුටට පත්ව පණ්ඩිතයන්ට සිව්දිසාවෙන් බදු ගෙව්වේය. රජු වනාහි කටුස්සා කෙරෙහි කිපී දෙනු ලබන මස් ආහාරය නතර කරන්ට පටන් ගත්තේය. පණ්ඩිතයෝ වනාහි එසේ කිරීම අසාධාරණයයි එය නතර කරවීය.
ඉක්බිති මිථිලා නුවර වැසි පිංගුත්තර නම් එක් මානවකයෙක් තක්‍ෂිලාවට ගොස් දිසාපාමොක් ඇදුරුතුමන් ළඟ ශිල්ප හදාරන්නේ ඉතා ඉක්මණින් ඉගෙන ගත්තේය. හෙතෙම දැනුම් දී ගුරුතුමාණෙනි! මම යන්නෙමියි පැවසීය. ඒ කුලයෙහි වනාහි වයසට පත් දුවණියක් සිටීනම් ඇය ප්‍රධාන ශිෂ්‍යයාට දිය යුතුය යනු චාරිත්‍රයයි. ඔහුගේ ගුරුතුමාගේ එක් දුවණියක් සිටී. ඇය රූමත්ය. දෙවඟනක් මෙනි. ඉක්බිති ඔහුට කථාකොට දරුව, මේ දියණියව ඔබට දෙමි. ඇයවද රැගෙන යන්න යැයි කීය. ඒ තරුණයා වනාහි අවාසනාවන්තයෙකි. කාළකණ්ණියෙකි. කුමාරිකාව මහා පුණ්‍යවන්තය. ඔහුට ඇය දැක සිත නොඇලෙයි. ඔහු ඒ බව දන්වන්නේ නමුදු ගුරුතුමාගේ වචනය කඩ නොකරමියි යෝජනාව පිළිගත්තේය. බ්‍රාහ්මණයා තම දියණියව ඔහුට දුන්නේය. හෙතෙම රාත්‍රී භාගයෙහි අලංකාර සිරි යහනෙහි හොත්තේ ඇය අවුත් සයනයට නගිනවිටම ක්ලාන්ත වූවාක් මෙන් ඇඳෙන් බැස බිම වැතිරුණේය. ඇයද ඇඳෙන් බැස ඔහුගේ සමීපයට ගියාය. ඔහු නැගිට නැවතත් සයනයට නැග්ගේය. ඇයද නැවත සයනයට නැග්ගේය. ඔහු නැවතත් සයනයෙන් බැස්සේය. කාලකණ්ණියකු ශ්‍රීදේවිය හා සම නොවෙයි. කුමාරිකාව සයනෙහිම වැතිර සිටියාය. ඔහු බිම නිදාගත්තේය.
මෙසේ දින සතක් ගතකොට ඇයව ගෙන ගුරුතුමාට වැඳ පිටත්ව ගියේය. අතරමගදී කථාබස් පමණකුදු නොවීය. අකමැත්තෙන්ම දෙදෙනා මියුළු නුවරට පැමිණියාහ. පිංගුත්තර තෙමේ නගරයට නුදුරෙහි එක් ගෙඩි සහිත දිඹුල් ගසක් දැක බඩසයින් පෙලුන්නේ ගසට නැග දිඹුල් කෑවේය. ඕතොමෝද හටගත් ආශා ඇතී මටත් ගෙඩි බිමට හෙළන්නයැයි කීවාය. කිම නුඹට අත්පා නැද්ද? තමාම ගසට නැග ගෙඩි කන්න යැයි කීවේය. ඇය ගසට නැග ගෙඩි කෑවාය. ඔහු ඇය ගසට නැගුණු බව දැන වහා ගසින් බැස ගසයට කටු අතුරා කාළකණ්ණි තැනැත්තියගෙන් මිදුනේ වෙමියි කියා පළාගියේය. ඕ තොමෝ ගසින් බැස යන්නට අසමත් වන්නී එහිම සිටියාය. ඉක්බිති රජතුමා උයන්කෙළි කෙළ ඇතාගේ පිට සිටියේ සවස් වේලාවේ නගරයට පිවිසෙන්නේ එහි සිටිය ඇයව දැක හටගත් පිළිබඳ සිත් ඇත්තේ ස්වාමියෙක් සිටීද, නැද්ද කියා ඇස්සවීය. ඕ තොමෝ ස්වාමීනි, හිමියකු සිටී. කුලයෙන් දෙන ලද ස්වාමියාය. ඔහු වනාහි මා මෙහි හැරදමා පළාගියේ යයි කීවාය. ඇමැතියා රජුට ඒ කරුණ සැළ කළේය. අයිතිකරුවකු නැති භාණ්ඩයක් රජුට අයත්යැයි රජු ඇයව බස්සවාගෙන ඇතුපිට නංවාගෙන රජ ගෙදරට ගෙන ගොස් අභිෂේක කොට අගමෙහෙසුන් තනතුරේ තැබීය. ඇය ඔහුට ප්‍රිය වූවාය. මනාප වූවාය. දිඹුල් ගසේ දකින ලද නිසා උදුම්බරා දේවිය යැයි නම් කළහ.
ඉක්බිති එක්දිනක් රජුට උයනට යාම සඳහා දොරටුව අසල ගම්වැසියන් විසින් මාර්ගය සකස් කළහ. පිංගුත්තර තෙමේද එහි කුලී වැඩ කරන්නේ කැසපට ගසාගෙන උදැල්ලෙන් මාර්ගය කොටයි. මාර්ගය සාදා නොනිමි කල්හිම රජු උදුම්බරා දේවිය සමග රථයෙහි නැගී පිටත් විය. උදුම්බරා දේවියද මාර්ගය කොටන්නා වූ ඒ කාලකණ්ණියාව බලන්නී සිනාසුනාය. රජු ඇය සිනාසෙන සැටි දැක කිපී කුමක් නිසා සිනාසෙන්නීදැයි ඇසීය. දේවයන් වහන්ස, මේ මාර්ගය කොටන්නා වූ පුරුෂයා මාගේ පැරණි සැමියාය. මොහු මා දිඹුල්ගසට නංවා ගසයට කටු දමා ගියේය. මම මොහුව දැක මෙබඳු වූ වාසනාවක් දරාගන්නට මේ කාලකණ්ණියා අපොහොසත් වියැයි සිතමින් සිනාසුනෙමි. රජු තා බොරු කියන්නීය. අන් කිසිවකු දැක ඔබ සිනහ විය. මම ඔහුව මරවමියි කඩුව ගත්තේය. බියට පත්වූ ඕ තොමෝ දේවයන් වහන්ස! පළමුව පණ්ඩිතයන්ගෙන් විමසන්නයැයි කීවාය. රජු සේනකගෙන් ඇසීය. ඔබ මැයගේ වචනය විශ්වාස කරන්නේද? නැත ස්වාමීනි, කවරෙක් නම් මෙබඳු වූ ස්ත්‍රියක් අතහැර දමා යන්නේද? කියා කීය. ඇය ඔහුගේ කථාව අසා වැඩිමනත් බිය වූවාය. ඉක්බිති රජතුමා සේනකයෝ මොනවා දනිත්ද? පණ්ඩිතයන් විචාරන්නෙමියි සිතා ඔහුගෙන් අසමින් මේ ගාථාව ප්‍රකාශ කළහ.
ස්ත්‍රිය රූප සම්පන්නය. සිල්වත්ය. පුරුෂයෙක් ඇය කැමැති නොවන්නේය. මහෞෂධයෙනි, ඔබ මෙය විශ්වාස කරන්නෙහිද?
එහි **සීලවතී** යනු ආචාර සම්පන්න වූ.
එය අසා පණ්ඩිතයෝ මේ ගාථාව කීහ,
මහරජතුමනි, මෙය මම විශ්වාස කරමි. පුරුෂයා අවාසනාවන්තයෙක් වන්නේ නම් ශ්‍රී කාන්තාව හා කාලකණ්ණියා කිසිදාක එක සමාන නොවෙත්.
එහි **න සමෙන්ති** යනු සමුද්‍රයට එතෙර මෙතෙර මෙන් අහසට පොළව මෙන් එකට එක් නොවෙත්.
රජු ඔහුගේ වචනයේ ඒ කරුණට කිපුණේ නැත. ඔහුගේ හදවත නිවුනේය. රජු, ඔහුට සතුටුවී පණ්ඩිතය! ඉදින් නුඹ මෙහි නොසිටින්න අද මම අඥාන වූ සේනකගේ වචනයේ පිහිටා මෙබඳු වූ ස්ත්‍රී රත්නයක් නොලබන්නේය. දැන් ඔබ නිසා මවිසින් මැය ලබන ලදී යැයි පණ්ඩිතයන්ට දසදහසින් පූජා කළේය. ඉක්බිති දේවියද රජුට වැඳ දේවයිනි! පණ්ඩිතයන් නිසා මම ජීවිතය ලැබුවෙමි. මම මොහුව කණිටු සොහොයුරු තන්හි තබන්නට වරයක් ඉල්ලමියි කීවාය. දේවිය යහපති. ඔබට ඒ වරය දෙමි. ගන්න. දේවයන් වහන්ස, මම අද පටන් මාගේ කණිටු සොහොයුරා නැතිව කිසිම මිහිරි ආහාරයක් නොබුදින්නෙමි. මෙතැන් පටන් වේලාවේ හෝ අවේලාවේ දොර විවෘතකොට මොහුට මිහිරි රස යවන්නට හැකි වරයක් ගනිමි. සොඳුර, මැනවි. මේ වරයද ගන්න.
වෙන දිනයක රජතෙමේ උදෑසන ආහාරය ගෙන දිග්ශාලාවේ සක්මන් කරන්නේ දොරෙහි සුළං කවුළුවෙන් එක් එළුවකු ද සුනඛයකු ද මිතුරුව සිටිනු දැක්කේය. ඒ එළුවා වනාහි ඇත්හළෙහි ඇතාගේ ඉදිරිපිට දමන ලද නොතැලුණු තණ කෑවේය. ඉක්බිති ඌව ඇත්ගොව්වෝ පහරදී පළවා හැරියහ. එක් අයෙක් වේගයෙන් දුවගොස් හඬනගා පැනයන්නහුගේ පිටට මුගුරකින් පහරදුන්නේය. ඌ පිට නමාගෙන වේදනාවෙන් යුතුව ගොස් රජගෙදර මහා බිත්තිය ළඟ පිළිකන්නේ හොත්තේය. ඒ දවසට රජුගේ මහා භෝජනාගාරයේ ඇට, සම් ආදිය කාදමා වැඩුනා වූ සුනඛයෙක් බත් උයන්නන් බත් සූදානම් කර පිටත සිට ශරීරයේ දහඩිය නිවාගන්නා කල්හි මස්මාළු සුවඳ ඉවසා ගන්නට නොහැකිව ප්‍රධාන කුස්සියට පිවිස පියන පෙරළා මස් කෑවේය. බත් උයන්නා භාජන සද්දය ඇසී කුස්සියට පිවිස ඒ සුනඛයාව දැක දොර වසා ඌට ගල් මුගුරු ආදියෙන් තැලුවේය. ඌ කන ලද මස් මුඛයෙන්ම ඉවත දමා මහා හඬ දී පැන ගියේය. බත් උයන්නාද ඌ පිටත ගිය බව දැන ලුහුබැඳ ගොස් පිට හරහා මුගුරකින් පහර දුන්නේය. ඌද පිටකොන්ද නමාගෙන එක් පාදයක් ඔසවාගෙන එළුවා වැටීසිටිය තැනටම ආවේය. ඉක්බිති එළුවා ඔහුගෙන් මෙසේ ඇසීය. මිත්‍රය! කුමක් නිසා පිටකොන්ද නමාගෙන එන්නෙහිද? කිම ඔබට වාතාබාධයක් තිබේද? සුනඛයාද මෙසේ ඇසීය. ඔබ ද පිට නමාගෙන එන්නෙහිය. කිම ඔබගේ ශරීරයේ වාත වේදනාවක් පවතීද, ඔහු තමාට සිදු වූ දේ විස්තර කළේය.
ඉක්බිති එළුවා ඔහුගෙන් ඇසීය. කිම ඔබ නැවතත් කුස්සියට යන්නට හැකිවන්නෙහිද? නොහැක්කෙමි. ගියොත් මගේ ජීවිතය නැතිවෙයි. නුඹට ඇළට යන්නට හැකිද? මට ද එහි යා නොහැක. එහි ගියොත් මාගේ ජීවිතය නැතිවෙයි. අප දැන් කෙසේ හෝ ජීවත්විය යුතුයැයි උපායයක් සිතූහ. ඉක්බිති එළුවා මෙසේ කීය. ඉදින් අපි එකට ජීවත්වීමට හැක්කෙමු නම් එක් උපායක් ඇත. එසේනම් කියව. මිතුර, ඔබ මෙතැන්පටන් ඇත්හළට යව. මොහු තණකොළ නොකන්නේ යැයි ඔබ කෙරෙහි ඇත්ගොව්වෝ සැක පහළකර නොගනිත්. නුඹ මට තණකොළ ගෙනෙව. මම ද කුස්සියට පිවිසෙමි. මොහු මස් නොකන්නේයැයි බත් උයන්නා මා කෙරෙහි සැක නොකරයි. මම ද නුඹට මස් ගෙන එන්නෙමි. ඔව්හු මේ උපාය අපට ඇතැයි දෙදෙනාම පිළිගෙන සුනඛයා ඇත්හළට ගොස් තණමිටියක් කටින් ගෙන මහා බිත්ති පිළිකන්නෙහි තැබුවේය. අනිකාද කුස්සියට ගොස් මස්කෑල්ලක් මුව පිරෙන්නට ඩැහැගෙන අවුත් එහිම තබයි. සුනඛයා මස් කයි. එළුවා තණකොළ කයි. ඔව්හු මේ උපක්‍රමයෙන් සමගි වූවාහු සතුටු වූවාහු මහා බිත්ති පිළිකන්නෙහි වාසය කරති. රජු ඔවුන්ගේ මිතුදම දැක මෙසේ සිතීය. මා විසින් නුදුටුවිරු දෙයක් දකින ලදී. මොව්හු සතුරන් වුවත් සමගිව වාසය කරති. මේ කාරණය ගෙන ප්‍රශ්න කොට පණ්ඩිතයන්ගෙන් විචාරමි. මේ ප්‍රශ්නය නොදන්නහුව රටින් පිටුවහල් කරන්නෙමි. එය දන්නහුට මෙබදු පණ්ඩිතයෙක් නම් නැතැයි ඔහුට සත්කාර දක්වමි. අද වේලා නැත. හෙට උපස්ථාන වේලාවේ පැමිණිවිට අසන්නෙමි. ඔහු පසුදා පණ්ඩිතයත් සේවය සඳහා පැමිණි කල්හි ප්‍රශ්නය විචාරන්නේ මේ ගාථාව කීය.
මේ ලොව කිසිකලෙකත් සත් පියවරකුදු එක්ව ගමන් නොකළ සතුරෝ දෙදෙනෙක් පෙර නොවූ විරූ ලෙසින් එක්වැ හැසිරෙත් නම් ඊට හේතු කවරේද?
එහි **පටිස‍න්‍ධාය** යනු විශ්වාසකොට එකට එකතුවී.
මෙයද කියා නැවත මෙසේ කීය,
ඉදින් අද පෙරබත් වේලාවෙහි මේ පැනයට පිළිතුරු සපයන්නට අසමත් වන්නහු නම් තොප සියළු දෙනම රටින් නෙරපන්නෙමි. නුවණ නැත්තන්ගෙන් මට ප්‍රයෝජනයක් නැත.
සේනක තෙමේ ප්‍රධාන අසුනෙහි හුන්නේ, පණ්ඩිතයන් ආසන කෙළවර හුන්නේය. ඔහු ඒ ප්‍රශ්නය ගැන කල්පනා කරන්නේ අර්ථය නොදැක මෙසේ සිතීය. මේ රජු අඥාන වූයේ මේ ප්‍රශ්නය ගැන සිතා විසඳා ගන්නට අසමත් වූයේ ඔහු විසින් කිසිවක් දකින ලදී. එක් දිනක් අවස්ථාව ලැබ මේ ප්‍රශ්නය විසඳන්නෙමියි සේනක තෙමේ කිසියම් උපායකින් අද එක් දවසක් ඉවසනු ලැබේවායි කීය. ඉතිරි සතර දෙනද අඳුරු කුටියකට පිවිසියාක්හු මෙන් කිසිවක් නුදුටුහ. සේනක තෙමේ මහෞෂධයන් පිළිබඳ තොරතුරු කෙසේදැයි බෝසතුන් දෙස බැලීය. ඔහු ද ඔහු දෙස බැලීය. සේනක බැලූ ආකාරයෙන්ම ඔහුගේ අදහස දැනගෙන පණ්ඩිතයන්ටද නොවැටහේ. ඒ නිසා එක් දවසක් කල් බලාපොරොත්තු වෙයි. මොහුගේ මනදොල පුරවන්නෙමියි රජු සමග විශ්වාසයක් මහා හඬින් සිනාසී, මහරජතුමනි! ප්‍රශ්නය විසඳන්නට නොහැකි අප සියල්ලන්වම රටින් පිටුවහල් කරන්නේද. මෙයද එක් ප්‍රශ්නයක් යැයි සැලකීය. අපි මේ ප්‍රශ්නය කියන්නට අපොහොසත් වෙමු. තවද තරමක් ගැටලු සහිත ප්‍රශ්නය මොහු මහජනයා මැදදී කියන්නට නොහැකිය. එක් පැත්තක් ගැන සිතා පසුව නුඹලාටම කියන්නෙමු. අපට ඉඩක් ලබාදෙන්න. මහා සත්ත්වයන් තර්කකොට මේ ගාථා දෙක කීය.
මහජනයා රැස්වූ කල්හි මහත් වූ ජන කෝලාහල ඇති කලැ විසිරුණු සිත් ඇත්තමෝ නොයෙක් සිතුවිලි ඇත්තමෝ මේ පැනයට පිළිතුරු සපයන්නට අසමත් වෙමු.
මහරජ, පණ්ඩිතයෝ ඒකාග්‍ර වූ චිත්තයෙන් යුතුවැ එකිනෙකා රහසිගතවැ විවේකයෙහි සිටියාහු අරුත් සලකා නිශ්චයකොට කියන්නට සමත් වන්නාහ.
එහි **සම්මසිත්‍වාන** යනු කය සිත දෙකේ විවේකයෙන් සිටියා වූ මේ ධීරයෝ මේ ප්‍රශ්නය සළකා බලා ඉක්බිති ඔහු මේ කාරණය කියත්.
රජු ඔහුගේ කථාව අසා සතුටු නොවූ සිත් ඇත්තේ නමුත් යහපත්ව සිතා කියන්න. නොකියන්නවුන් පිටුවහල් කරන්නෙමියි තර්ජනය කළේය. පණ්ඩිතයෝ සතරදෙනම ප්‍රාසාදයෙන් බැස්සාහ. සේනක අන් අයට මෙසේ කීය. දරුවෙනි, රජු සූක්‍ෂම ප්‍රශ්නයක් ඇසීය. නොකියන්නේ නම් මහත් බියක් ඇති වන්නේය. නුඹලා සුදුසු බොජුන් වළඳා හොඳින් විමසා බලන්න. ඔව්හු තම තමන්ගේ නිවෙස්වලට ගියහ. පණ්ඩිතයෝ ද නැගිට උදුම්බරා දේවියගේ සමීපයට ගොස් දේවියනි, අද හෝ ඊයේ රජතුමා බොහෝ වේලාවක් කොහි ගත කළේදැයි ඇසීය. මලණ්ඩ, දිග්ශාලාවේ වා කවුළුවෙන් බලන්නේ සක්මන් කරයි. ඉක්බිති බෝධිසත්ත්වයෝ මෙසේ සිතූහ. රජු විසින් මේ පැත්තෙන් කිසිවක් දුටුවා විය යුතුය. එහි ගොස් පිටත බලන්නේ එලුවාගේ හා සුනඛයාගේ ක්‍රියාව දැක රජු විසින් ප්‍රශ්නය සකස්කරන ලදී යැයි සනිටුහන් කොට ගෙදර ගියේය. ඉතිරි තුන්දෙනාම සිතා කිසිවක් නොදැක සේනක සමීපයට ගියහ. ඔහු ඔවුන් විචාළේය. නුඹලා විසින් ප්‍රශ්නයට විසඳුම් දකින ලද ද? ආචාර්යයෙනි! නැත. ඉදින් මෙසේනම් තොපව පිටුවහල් කරන්නේය. කුමක් කරන්නහුද? අපි කුමක් දකින්නෙමුද? ඔබ දුටුවෙහිද? මම ද නො දකිමි. නුඹලා නොදක්නා කල්හි අපි කෙසේ දකින්නෙමු ද? රජු සමීපයේ සිතා කියන්නෙමුයි සිංහනාද කොට ආවෝ වෙමු. නොකියන කල්හි රජු කිපෙන්නේය. කුමක් කරවුද? අප විසින් විසඳුමක් මේ ප්‍රශ්නයට දකින්නට නොහැක. පණ්ඩිතයන් විසින් සියවරක් සිතුයේ වන්නේය. එච්. ඔහු සමීපයට යමුයි ඒ සතරදෙනද බෝධිසත්ත්වයන්ගේ ගේ දොරකඩට ගොස් එකත්පස්ව සිටියාහු මහා සත්ත්වයන්ගෙන් විමසූහ. කිම, පණ්ඩිතයෙනි. ඔබ විසින් ප්‍රශ්නය ගැන සිතන ලද්දේ ද? මා නොසිතන්නේ නම් වෙන කවරෙක් සිතන්නේද? එසේය. සිතුවෙමි. එසේනම් අපටත් කියන්න.
පණ්ඩිතයෝ මෙසේ සිතූහ. ඉදින් මම මොවුන්ට නොකියන්නෙම්ද, රජු මොවුන් පිටුවහල් කරන්නේය. මා සත්රුවනින් පුදන්නේය. මේ බාලයෝ නොනසිත්වා. මොවුන්ට කියන්නෙමියි ඒ සතරදෙනාව වාඩිකරවා ඇඳිලි බැඳගෙන (වැඳගෙන) රජු විසින් දුටු දෙය නොදන්වා, රජු විසින් අසන ලද කල්හි මෙසේ කියව්යැයි සතරදෙනාට ගාථා සතරක් ගොතා පෙළම උගන්වා පිටත්කර හැරියේය. ඔවුහු දෙවෙනි දවසෙහි රාජසේවයට ගොස් පනවන ලද ආසනයෙහි හුන්හ. රජු සේනකගෙන් ඇසීය. සේනකය! ඔබ විසින් ප්‍රශ්නය තේරුම් ගත්තේද? මහරජතුමනි! මා නොදන්නා කල්හි අන් කවරෙක් දන්නේ ද? එසේනම් කියව. දේවයන් වහන්ස! අසන්න. උගත් ආකාරයටම ගාථාව කීය.
රජ ඇමති පුතුනට එළුමස ප්‍රිය මනාප වෙයි. ඔවුහු සුනඛ මස් නොබුදිත්. එසේ නමුත් එළුවාගේත් සුනඛයාගේත් මිත්‍රභාවය වන්නේය.
එහි **උග්ගපුත්තරාජ පුත්තියානං** උසස් වූ ඇමැති පුතුන්ට ද රාජපුත්‍රයන්ට ද.
ගාථාව කියා ද සේනකයා අර්ථය නොදනී. රජු වනාහි අර්ථය ප්‍රකට බැවින් තමා දනී. ඒ නිසා පළමුව සේනකයන් විසින් දැනගන්නා ලද අතර පුක්කුසගෙන් අසමියි ඇසීය. ඔහු ද මම පමණක් පණ්ඩිත නොවෙන්නේ කෙසේදැයි කියා ඉගෙනගත් ක්‍රමයටම ගාථාව කීය.
අසුපිට ඇතිරීමෙහි සුවය සළකා එළුවාගේ සම නසත්. බලු සම එසේ අතුරන්නේ නැත. එකල සුනඛයාගේත් එළුවාගේත් මිත්‍රභාවය වන්නේය.
එහි අර්ථයද අප්‍රකටමය. රජු වනාහි තමාට පැහැදිලි බැවින් මොහු විසින්ද දන්නා ලදැයි කාවින්දගෙන් ඇසීය. ඔහුද ගාථාව කීය.
එළුවා ඇඹරීගිය අං ඇත්තෙකි. සුනඛයාට අං නැත. එළුවා තණ කන්නේය. බල්ලා මස් බුදින්නේය. එසේ වුවත් එළුවාගේත් සුනඛයාගේත් මිත්‍රභාවය වන්නේය.
රජු මොහු විසින් ද දන්නා ලද්දේ යැයි දේවින්දගෙන් ඇසීය. ඔහු ද උගත් අයුරින්ම ගාථාව කීය.
එළුවා තණ හා කොළ කන්නේය. බල්ලා තණ හා කොළ නොකන්නේය. බල්ලා සාවුන් බළලුන් කයි. එසේ වුවත් එළුවාගෙත් බල්ලාගේත් මිත්‍රත්වය වන්නේය.
එහි **තිණමාසි පලායමාසි** තණකොල කන්නේද කොළවර්ග කන්නේද **නො පලාසං** යනු තණ හෝ කොළ අනුභව නොකරයි.
ඉක්බිති රජතුමා පණ්ඩිතයන්ගෙන් ඇසීය. දරුව! නුඹ මේ ප්‍රශ්නය දන්නෙහිද? මහරජතුමනි! අවීචි මහා නරකයේ පටන් භවාග්‍රය තෙක් මා හැර වෙන කවරනම් කෙනෙක් මෙය දන්නේද? එසේනම් කියන්න. මහරජතුමනි! අසන්න යැයි ඒ කාරණය තමන් දන්නා බව හෙළිකරන්නේ මේ ගාථා දෙක ප්‍රකාශ කළේය.
අඩ අටපා හෙවත් සිවුපා ඇති අටකුරින් යුත් එළුවා මස් ගෙනෙන වේලෙහි නොපෙනී සිට බල්ලාට මස් ගෙනෙයි. බල්ලා එළුවාට තණ ගෙනෙයි.
ප්‍රාසාදයේ මතුමහලේ සිටි වේදේහ රජු ඔවුනොවුන් ආහාර හුවමාරු කරනවා දුටුවේ වන. රජතෙමේ බල්ලාගේත් එළුවාගේත් මිත්‍රභාවය ප්‍රත්‍යක්‍ෂ වශයෙන්ම දුටුවේය.
එහි **අඩ්ඪට්ඨපාදො** සළකුණු හඳුනා ගැනීම පිණිස එළුවාගේ සිව්පද සඳහා කියන ලදී. **මෙණ්ඩො** එළුවා. **අට්ඨනඛො** යනු එළුවාගේ එක් එක් පාදයෙහි කුර දෙක බැගින් මෙය කියන ලදී. **අදිස්සමානො** මස් ගෙනෙන වේලෙහි නොපෙනී සිට. **ඡාදියං** ගෙවල් සෙවිලි කරන තණකොළ යන අර්ථයි. **අයං ඉමස්ස** යනු සුනඛයා එළුවාට, **වීතිහාරං** මාරුවෙන් මාරුවට ගෙනෙත්. **අඤ්ඤමඤ්ඤභොජනානං** ඔවුනොවුන්ගේ භෝජනය - එළුවා වනාහි සුනඛයාට ආහාර ගෙන එයි. ඔහු ඔහුට ගෙනෙයි. සුනඛයාද ඔහුට ගෙනෙයි. අනිකා මාරුවෙන් මාරුවට ගෙන යයි. **අද්දක්ඛි** ඒ ඔවුන්ගේ ආහාරය ඔවුනොවුන් ගෙනදීම. **සක්ඛි** ප්‍රත්‍යක්‍ෂ ලෙස දුටුවේය. **භොභුක්කස්ස** බුරන බල්ලාට, **පුණ්ණමුඛස්ස** එළුවාගේ මේ ඔවුන්ගේ මෛත්‍රී ධර්මය රජු තමාම දුටුවේය.
රජු අන් අය ද බෝධිසත්ත්වයන් නිසා ප්‍රශ්නය දැනගත් බව නොදන්නේ මේ පස්දෙනා ම තමන්ගේ ප්‍රඥා බලයෙන් දැනගත්තාහ යැයි සිතන්නේ සතුටට පත්ව මේ ගාථාව කීය.
නුවණැත්තෝ ගැඹුරු බවට ගිය සියුම් අර්ථ දැනගෙන සුභාෂිතයෙන් පවසත් ද මෙබඳු පඬිවරයෝ යම්බඳු වූ මාගේ කුලයෙහි වෙසෙත්ද මට ඒකාන්තයෙන් වූයේ මහත් ලාභයකි.
එහි **පටිවිජ්න්‍ධන්ති** යනු සුභාෂිතයෙන් දැනගෙන කියත්.
ඉක්බිති ඔවුන්ට සතුටින් සතුටු වූ ආකාරයක් කළ යුතුයැයි එය කරමින් මේ ගාථාව කීය.
සුභාෂිතයෙන් ඉතා ප්‍රීතියට පත්වූයෙමි. පණ්ඩිතයන් වූ තොපට වෙළඹුන් යෙදූ රියක් ද සශ්‍රීක වූ ගමක් ද බැගින් දෙමි යි,
කියා අවශ්‍ය සියල්ල දෙවීය.
උදුම්බරා දේවිය වනාහි අනිත් අය පණ්ඩිතයන් නිසා ප්‍රශ්නය අවබෝධ කරගත් බව දැන රජු විසින් වෙනසක් නොකරන්නා මෙන් පස්දෙනාටම සමව සත්කාර කළේය. මාගේ කණිටු බෑයාට විශේෂ සැලකිල්ලක් කරන්නට වටනේ යැයි රජු සමීපයට ගොස් විචාළේය. දේවයිනි! ඔබට කවුරුන් විසින් ප්‍රශ්නය කියන ලද්දේ ද? සොඳුර, පණ්ඩිතයන් පස්දෙනා විසින් දේවයිනි! සතරදෙනාම ඒ ප්‍රශ්නය ඔහු නිසා (පණ්ඩිතයන් නිසා) දැනගත්හ. සොඳුර, මම නොදනිමි. මහරජ! ඔබතුමන් කුමක් දන්නේ ද? පණ්ඩිතයෝ වනාහි මේ මෝඩයන් නොනසත්වා’යි ඔවුන්ට ප්‍රශ්නය ඉගැන්වූහ. ඔබතුමා සියල්ලන්ටම සමාන සැලකිලි දක්වයි. මෙය අයුතුය. පණ්ඩිතයන්ට විශේෂයක් කළ යුතුය. රජු තමා නිසා ඔවුන් ප්‍රශ්නය දැනගත් බව පණ්ඩිතයන් නොකියූ බවත් කියා පණ්ඩිතයන් කෙරෙහි සතුටුව අතිරේක ලාභසත්කාර කරනු කැමැත්තේ මෙසේ සිතීය. වේවා! මගේ පුත්‍රයාගෙන් එක ප්‍රශ්නයක් අසා එය කියන ලද කල්හි මහා සත්කාර කරන්නෙමි. හෙතෙම ප්‍රශ්නය සිතන්නේ සිරිමන්ද ප්‍රශ්නය ගැන සිතීය. සිතා එක් දිනක් පණ්ඩිතයන් පස්දෙනා සේවයට පැමිණ සුවසේ සිටිය කල්හි සේනකගෙන් ප්‍රශ්නය විචාරමියි කීවිට දේවයන් වහන්ස! අසන්න යැයි කීය. රජතුමා සිරිමන්ද ප්‍රශ්නයේ පළමු ගාථාව කීය.
සේනකය! ප්‍රඥාවෙන් යුක්ත වූ සම්පත්තියෙන් තොර වූත් සම්පත්තියෙන් යුත් ප්‍රඥාවෙන් තොරවූත් යන මේ දෙදෙනා අතුරින් නුවණැත්තෝ කවරකු උතුම්කොට සලකන්නාහුදැයි මෙහි අර්ථය විචාරමි.
එහි **කමෙත්‍ථ සෙය්‍යො** මේ දෙදෙනා අතර කවර පණ්ඩිතයෙක් උතුම්දැයි කියත්ද?
මේ ප්‍රශ්නය වනාහි සේනකයන්ගේ පරපුරෙන් ආ එකකි. ඔහු විසින් වහාම මෙසේ කීය.
මහරජ! නුවණ ඇත්තෝද නුවණ නැත්තෝද ශිල්ප හදාළ අයද ශිල්ප නොහදාළ අයද උසස් ජාති ඇත්තෝද හීන ජාති ඇත්තෝද සම්පත් ඇත්තාගේ මෙහෙකරුවෝ වෙත්. මේ කරුණු දැක මම නුවණැත්තේ හීනයයිද සම්පත්තියෙන් යුක්ත වූයේ උතුම්යයි ද කියමි.
එහි **පඤ්ඤො නිහීනො** යනු ප්‍රඥාවන්තයා පහත්ය. ඉසුරු ඇත්තා උතුම්ය.
රජු ඔහුගේ වචනය අසා ඉතිරි තුන්දෙනා නොවිමසාම පිරිසේ නවකයා ලෙස සිටියා වූ මහෞෂධ පණ්ඩිතයන්ට කීය.
මහා ප්‍රාඥ වූ සියළු ධර්ම දක්වා වූ මහෞෂධය! තොපගෙන් අසමි. අඥාන වූ එහෙත් සම්පත් ඇත්තා වූ ද ප්‍රඥාවෙන් යුක්ත වූ එහෙත් අල්ප සම්පත් ඇත්තා වූ ද දෙදෙනා අතුරෙන් කවරෙක් උතුම්දැයි නුවණැත්තෝ කියත් ද?
එහි **කෙවල ධම්මදස්සී** සියළු ධර්මය දකින්නා වූ.
ඉක්බිති මහා සත්ත්වයන් වහන්සේ එසේම් මහරජතුමනි, අසන්න යැයි කීවේය.
මෙලොව සම්පත් උතුම්ය කියා සලකන බාලයා පව්කම් කරයි. මෙලොව දක්නා වූ පරලොව නොදක්නා වූ අඥානයා දෙලොවින්මැ පරාද වෙයි. මේ කාරණය දැක නුවණැත්තේ ශ්‍රේෂ්ඨ යැයිද යසසින් යුක්ත වූ ඥානයෙන් හීන වූයේ ශ්‍රේෂ්ඨ නොවේයැයි මම කියමි.
එහි **ඉධමෙව** යනු මේ ලෝකයෙහි මේ සැපසම්පත්ම මට ශ්‍රේෂ්ඨ යැයි හඟින්නා වූ. **කලිමග්ගහෙසී** බාලයා ඉසුරු මදයෙන් පව්කොට නිරයාදියෙහි උපදින්නේ නැවත එයින් අවුත් පහත් කුලවල දුකට පත්වී උපදින්නේ මෙලොවත් පරලොවත් යන උභය ලෝකයේම පරාජයට පත්වෙයි. මම මේ කරුණ ද දැක දැන ප්‍රඥා සම්පන්න වූ තැනැත්තා උතුම්ය. පොහොසත් වුවත් මෝඩ නම් උතුම් නොවේයැයි කියමි.
මෙසේ කී කල්හි රජු සේනක දෙස බලා මහෞෂධයන් ප්‍රඥාවන්තයා වට උතුම් යයි කියන්නේ නොවේදැයි කීය. මහරජතුමනි! මහෞෂධ තෙමේ බාලයා අද ද ඔහුගේ මුවින් කිරි සුවඳ හමයි. මොහු කුමක් දන්නේදැයි කියා මේ ගාථාව කීය.
මේ ශිල්ප ශාස්ත්‍රයන්ගෙන් භෝග නොලැබේ. ඥාතීහුද නොවෙත්. ශරීර අවකාශයෙක්ද නොවේ. කෙළතොලු වැ සුව විඳින ගෝරිමන්ද සිටාණන් බැලුව මැනවි. ශ්‍රීකාන්තාව ඔහුව ඇසුරු කරයි. මේ දැක නුවණැත්තා ශ්‍රේෂ්ඨ නොවෙයි. සම්පත් ඇති අඥානයා උතුම්යයි කියමි.
එහි **එළ මූගං** වැගිරෙන කෙළ ඇති මුව. **ගොරිමන්‍ද** ඔහු වනාහි ඒ නගරයේම අසූ කෝටියක් සම්පත් ඇති සිටුවරයාය. විරූපීය. ඔහුට පුත්‍රයෙක් නැත. දුවක් නැත. කිසි ශිල්පයක් නොදනී. කථා කරනවිට ඔහුගේ කට දෙකෙළවරින් කෙළ වැගිරෙයි. දෙවඟනන් බඳු කාන්තාවෝ දෙදෙනෙක් සියළු අබරණින් සැරසී පිපුණු නිලුපුල් ගෙන දෙපසට වී ඒ කෙළ නිලුපුල්වලින් පිසදමා ඒ මල් ඉවත දමත්. සුරාසොඬහු අවන්හළට පැමිණ නිලුපුල්වලින් වැඩක් ඇති කල්හි ඔහුගේ ගේදොරකඩට ගොස් ස්වාමීනි! ගොරිමන්ද සිටුතුමාණනි යි කියත්. ඔහු ඔවුන්ගේ හඬ අසා සුළං කවුළුව ළඟ සිට කිම දරුවෙනි. කියා අසයි. ඉක්බිති ඔහුගේ මුවින් කෙළ වැගිරෙයි. ඒ ස්ත්‍රීහු එය නිලුපුල්වලින් පිසදමා නිලුපුල් ඇතුල් වීදියට විසිකරත්. සුරා ධූර්තයෝ ඒවා රැගෙන ජලයේ දමා සෝදා පැළඳගෙන අවන්හළට පිවිසෙත්. මෙබඳු සිරි සම්පත් ඇත්තේ විය. සේනක තෙමේ ඒ උදාහරණය ගෙනහැර දක්වමින් මේ ගාථාව කීය.
එය අසා රජතෙමේ, දරුවෙනි! මහෞෂධ පඬිතුමා කෙබඳු කෙනෙක්දැයි කීය. පණ්ඩිතයෝ, දේවයන් වහන්ස, සේනක කුමක් දනීද? බත්ඇට විසුරුවන ලද තැනක සිටින කාකයකු මෙන් ද දීකිරි බීමට පටන්ගත් සුනඛයකු මෙන් යසසම පතයි. හිසට වදින මහා මුගුර නොදකී. දේවයන් වහන්ස, මෙය අසන්නැයි මේ ගාථාව කීය.
අල්ප ප්‍රාඥයා ඉසුරු සුවය ලැබ එහි ඇලේ. දුක්ඛ ස්පර්ශයෙන් අතිශය මුලාවට පැමිණේ. ආගන්තුක සුව දුකින් පහස්නා ලද්දේ අව්වෙහි ලූ මසකු සෙයින් සැලේ. මම මේ කරුණ දැක නුවණැත්තේම උතුම් වේ. ඉසුරුමත් බාලයා උතුම් නොවේයයි සිතමි.
එහි **සුඛං** යනු යසඉසුරු සැප ලබා බාලයා **මජ්ජති** ප්‍රමාද වෙයි. ප්‍රමාදී පුද්ගලයා පව් කරයි. **දුක්ඛෙන** යනු කායික හා චෛතසික දුකින් **ආගන්තුනා** අධ්‍යාත්මිකව නොව සත්ත්වයන්ගේ සැපය ද දුක ද ආගන්තුකය. නිත්‍ය වශයෙන් පවත්නා එකක් නොවේ. **සම්ම‍ෙති** ජලයෙන් උඩට ගෙන අව්වෙහි තබන ලද මත්ස්‍යයකු මෙන් වෙහෙසේ යන අර්ථයි.
එය අසා රජු ආචාර්යයෙනි, කෙසේදැයි ඇසීය. සේනක තෙමේ දේවයන් වහන්ස! මොහු කුමක් දනීද? මනුෂ්‍යයන් පිළිබඳව කවර කතාද? වනයේ හටගත් වෘක්‍ෂය පවා ඵල ඇත්තේම පක්‍ෂීහු සේවනය කරත්යැයි මේ ගාථාව කීය.
වනයෙහි මිහිරි ඵලයන්ගෙන් යුක්ත වූ වෘක්‍ෂය හාත්පසැ යම්සේ පක්‍ෂීහු හැසිරෙත්ද එසේම ආඪ්‍ය වූ ධනයෙන් හා භෝගයෙන් යුක්ත පුද්ගලයාද ධනය නිසා බොහෝදෙන සේවනය කරති. මේ කරුණු දැක මම ප්‍රඥා ඇත්තා හීනය. යසස් ඇත්තේම උතුම්මැයි කියමි.
එහි **බහුජ්ජනො** යනු බොහෝ ජනයා.
ඒ අසා රජු දරුවෙනි, කෙසේදැයි ඇසීය. පණ්ඩිතයා මේ මහා උදර ඇත්තා කුමක් දනීද? දේවයනි! අසන්න යැයි මේ ගාථාව කීය.
බලවත් වූ බාලයා යහපත් නොවේ. හේ සැහැසිකමින් ධනය ලබයි. වැළපෙන්නා වූ ඒ මෝඩයාව මහා නිරයට පමුණුවත්. මම මේ කරුණ දැක නුවණැත්තේම උතුම් වෙයි. ඉසුරුමත් බාලයා උතුම් නොවේයයි කියමි.
එහි **සාහසං** යනු සැහැසිකමෙන් සාහසික ක්‍රියාවක් කොට ජනයා පීඩාකොට ධනය ලබයි. ඉක්බිති ඔහුව නරපල්ලෝ හඬන්නා වූ මෝඩයාව බලවත් වූ වේදනා ගෙනදෙන නිරයට පමුණුවත්.
නැවත සේනක තෙමේ, රජු විසින් සේනකය කෙසේදැයි කී කල්හි ගාථාව කීය.
යම්සේ කුඩා නදීහු මහා ගංගාව කරා ගලාබසිත්ද ඒ සියල්ලෝ පෙර නම්ගොත් හැරදමත්. ගඟ මුහුදට වදනා කල්හිද කලින් පැවැති නම් නොපැනෙයි. ඒකාන්තයෙන් ලෝවැස්සෝ සම්පත්තිය පිහිටකොට ඇත්තාහ. මම මේ කරුණ [missing trans] නුවණැත්තෝ නිහීනය. සම්පත් ඇත්තේම උතුම්යැයි කියමි.
එහි **නජ්ජො** පහතට නැඹුරුව ගලන. අඩුම තරමින් දියකඳුරක් සඳහා. **ජහන්ති** ගංගා යන සංඥාව ලබත්. තම තමන්ගේ නාමගෝත්‍ර අත්හරිත්. **නඛායතෙ** යනු ඒ ගංගාව සමුද්‍රයට වැටෙන්නේ නොපෙනී යයි. සමුද්‍ර යන නම ම ලබයි. එපරිද්දෙන් මහා ප්‍රාඥයාද යසඉසුරු ලබා නොවැටහේ. පෙනී නොසිටියි. සමුද්‍රයට වැටුණු ගංගාව මෙන් වන්නේය යන අර්ථයි.
නැවත රජු පණ්ඩිතයෙනි, කෙසේදැයි ඇසීය. හෙතෙම මහරජ, අසන්න යයි කියා මේ ගාථා දෙක ප්‍රකාශ කළේය.
තෙපි යම් මේ මහා සාගරයක් ගැන කීහුද? එයට අප්‍රමාණ කාලයක් මුළුල්ලේ නදීහු ගලා බසිත්. ඒ සාගරය නිරතුරු මහත් වූ රළවේග ඇත්තේය. එහෙත් මහසයුර වෙරළ නොඉක්මවයි.
එබැවින් බාලයාගේ කථා ප්‍රාඥයා නොඉක්මවයි. කිසිකලෙකත් සම්පත්තිය ප්‍රඥාව ඉක්මවා නොයයි. මම මේ කරුණු දැකැ ප්‍රාඥයාම උතුම් වෙයි. ඉසුරුමත් බාලයා උතුම් නොවේයයි කියමි.
එහි **යමෙතමක්ඛා** නුඹ මේ යමක් කියන්නෙහිද? **අසංඛ** ගණන් කළ නොහැකි කාලයක්. **වෙලංග අච්චති** විශාල වේගයක් ඇතිව නමුත් රැළපන්ති දහසක් උඩට ඔසවා නමුත් වෙරළ ඉක්මවා යාමට අපොහොසත් වෙයි. එහි වෙරළට පැමිණ සියළු රළගෙඩි බිඳී යයි. **එවම්පි** යනු බාලයා කියූ දේ එපරිද්දෙන් ප්‍රඥාවන්තයාව ඉක්මවා යාමට නොහැකි වෙයි. ඒ වෙත පැමිණ බිඳී යයි. **පඤ්ඤං න අච්චෙති** සෞභාග්‍ය වනාහි ප්‍රඥාවන්තයාව නොඉක්මවයි. කිසිම අර්ථානර්ථයක උපන්නා වූ සැක ඇත්තේ ප්‍රඥාවන්තයාගේ පාමුලදී විනිශ්චයක් ලබන්නේය යන අර්ථයි.
ඒ අසා රජු සේනක කෙසේදැයි ඇසීය. හෙතෙම රජතුමනි, අසන්න යැයි මේ ගාථාව කීය.
කාය ආදියෙහි සංයමයක් නැත්තේද ඉසුරුමත් තැනැත්තේ අධිකරණයේ සිටියේ අනුන්ගේ අර්ථය ප්‍රකාශ කෙරෙයි. ඥාති මධ්‍යයේදී ඔහුගේ මැ වචනය පිළිගැනෙයි. එය සම්පත්තියම කරවයි. ප්‍රඥාව නොවේ. මම මේ කරුණ දැක නුවණැත්තේ හීනය. යසස් ඇත්තේම උතුම් වන්නේ යැයි සිතමි.
එහි **අසඤ්ඤතොචෙපි** යනු භවභෝග සම්පත් ඇත්තේ නමුදු කායාදියෙන් අසංයත වූයේ - දුස්සීල වූයේ. **සන්තානගතො** විනිශ්චයෙහි පිහිටා අනුන්ට යහපත කියා දෙයි. ඒ විනිශ්චය මණ්ඩලයෙහි මහා පිරිස් පිරිවරා ගත්තහුට බොරු කියා ස්වාමියා අස්වාමියා කරන ඔහුගේ ඒ වචනය නැගී සිටියි. එසේ සම්පත් රහිතද කෙරේ. ප්‍රඥාව නොවේ. ඒ නිසා ප්‍රඥාව නිහීනය. සම්පත්ම ශ්‍රේෂ්ඨයයි කියයි.
නැවත රජු විසින් කිම දරුවෙනි කියා කී කල්හි පණ්ඩිතයෝ, දේවයන් වහන්ස! අසන්න. බාල වූ සේනකයා කුමක් දනීදැයි කියා මේ ගාථාව කීය.
මන්දප්‍රාඥ වූ බාලයා තමා හෝ අනුන් හෝ උදෙසා බොරු කියයි. සබා මැද නින්දා ලබන හෝ පරලොවැ දුගතිගාමී වෙයි. මම මේ කරුණ දැක නුවණැත්තේම උතුම් වන්නේය. ඉසුරුමත් බාලයා උතුම් නොවන්නේයැයි කියමි.
ඉක්බිති සේනක මේ ගාථාව කීය.
සහල් නැළියක් පමණකුදු නැති නිර්ධන දිළින්දා මහ නුවණැත්තේ ඉදින් යම් අර්ථයක් කියන්නවුන් ඔහුගේ ඒ වචනය නෑයන් මැද නො නැඟෙන්නේය. සෞභාග්‍යය ද නුවණැත්තාට නැත. මම මේ කරුණ දැක නුවණැත්තේ නිහීනය. ඉසුරුමත් තැනැත්තේම උතුම් වන්නේයයි කියමි.
එහි **අත්‍ථම්පි** ඉදින් කාරණයක් කියයි. **ඤාතිමජ්ඣෙ** පිරිස මැද **පඤ්ඤාණවතො** මහරජතුමනි! ඤාණවන්තයාටද සිරිභෝග සම්පත් ලවා ප්‍රකෘතියෙන් විද්‍යමාන වූ ශ්‍රී සම්පත්තියක් නැත. එයද ඔහු ළඟ හිරු උදාවනවිට කණාමැදිරියකු මෙන් ක්‍ෂය වී යන්නේයයි දක්වයි.
නැවත රජු විසින් කෙසේද දරුවෙනි කියා ඇසූ කල්හි පණ්ඩිතයෝ, සේනකයන් කුමක් දන්නේද, මෙලොව පමණක් බලයි. පරලොව ගැන නොබලයි කියා මේ ගාථාව කීය.
තමාගේ හෝ අනුන්ගේ හෝ ප්‍රයෝජනය උදෙසා නුවණැත්තේ බොරු නොකියයි. හේ සභා මධ්‍යයෙහි පූජිත වෙයි. පරලොවද සුගතිගාමී වෙයි. මම මේ කරුණු දැක නුවණැත්තේම උතුම් වන්නේය. ඉසුරුමත් බාලයා උතුම් නොවන්නේයයි මම කියමි.
එහි **පෙච්චං** යනු පරලොව යන්නහුට පාපයක් නැත යන අර්ථයි.
ඉක්බිති සේනක තෙමේ මේ ගාථාව කීය.
ඇත් ගව අස් යන සත්ත්වයෝ ද මාණික්‍ය කුණ්ඩලාභරණයෝ ද සමෘද්ධිමත් කුලයන්හි කාන්තාවෝද ඉසුරුමත් නොවූ සියල්ලෝ ද ඉසුරුමත් තැනැත්තාටම උපභෝග පිණිස පවත්නාහ. මම මේ කරුණ දැක ප්‍රාඥයා නිහීනයැ. ඉසුරුමත් තැනැත්තේම උතුම් වන්නේ යයි කියමි.
එහි **ඉද්ධස්ස** යනු භවභෝග සම්පත් ඇත්තාට **අනිද්ධිමන්තො** හුදෙක් ඒ ස්ත්‍රීහුද ඉක්බිති සියළු ඉසුරුමත් නොවූ සත්ත්වයෝ ද ඔහුට සේවය පිණිස වෙත්.
ඉක්බිති පණ්ඩිතයා මොහු කුමක් දන්නේ ද කියා එක් කරුණක් ගෙනහැර දක්වමින් මේ ගාථාව කීය.
අසංවිහිත කර්මාන්ත ඇති දුෂ්ට මන්ත්‍රණයෙන් යුත් මන්ත්‍රීන් ඇති දුෂ්ප්‍රාඥ බාලයා උරගයකු පැරණි හැව හරණා සේ ශ්‍රී කාන්තාව අත්හරියි. මම මේ කරුණ දැක නුවණැත්තේම උතුම් වන්නේය. ඉසුරුමත් බාලයා උතුම් නොවන්නේ යයි කියමි.
එහි **සිරි ජහන්ති** යන පදයට චේතිය ජාතකයෙන් අර්ථ වර්ණනා කළ යුතුයි.
ඉක්බිති සේනක තෙමේ රජු විසින් කෙසේදැයි කී කල්හි, රජතුමනි, මේ ලාබාල තරුණයා කුමක් දනීද, අසන්නයැයි පණ්ඩිතයන් නූගතකු කරන්නෙමියි සිතා මේ ගාථාව කීය.
ස්වාමීනි! පණ්ඩිත වූ අපි පස්දෙන, සියල්ලෝම වැඳගෙන ඔබ වෙත එළඹියෙමු. භූතයන්ට අධිපති වූ ශක්‍ර දේවේන්ද්‍රයා සේ ඔබ අප මැඩගෙන ඉසුරුමත්ව සිටින්නෙහිය. මේ කරුණු දැක මම ප්‍රාඥයා හීනය. ඉසුරුමත් තැනැත්තේම උතුම් වන්නේයැයි කියමි.
මෙය අසා රජු, සේනකයන් විසින් මනා ලෙස කරුණු ඉදිරිපත් කරන ලදී. කිම මාගේ පුත්‍රයා මොහුගේ වාද බිඳ දමා වෙන කරුණක් ඉදිරිපත් කරන්නට හැකිවන්නේද කියා සිතා පණ්ඩිතයෙනි. කෙසේද කියා ඇසීය. මේ කාරණයෙහිලා සේවකයන් විසින් ගෙනෙන ලද වාද කරුණු බිඳ දමන්ට බෝධිසත්ත්වයන් හැර වෙන කෙනෙක් සමත් නොවන්නේය. ඒ නිසා මහාසත්ත්වයන් වහන්සේ තමන්ගේ ඤාණ බලයෙන් ඔහුගේ වාද බිඳ හෙළන්නේ මහරජතුමනි! මේ බාලයා කුමක් දනීද? කීර්තියම බලයි. ප්‍රඥාවගේ විශේෂත්වයක් නැත. මහරජතුමනි, අසන්න යැයි කියා මේ ගාථාව කීය.
නුවණැත්තන් විසින් කළයුතු යමක් උපන් කල්හි ඉසුරුමත් බාල තෙමේ නුවණැත්තාගේ ගැත්තකු බවට පත්වෙයි. නුවණැත්තා දක්‍ෂ ලෙසින් යමක් සංවිධානය කෙරේද එහිලා අඥානයා මහත් සේ මුළාවට පත්වෙයි. මම මේ කරුණු දැක නුවණ ඇත්තේ ම උතුම් වන්නේය. ඉසුරුමත් බාලයා උතුම් නොවන්නේ යයි කියමි.
එහි **අත්‍ථ‍ෙසු** යනු කටයුතුවල. **සංවිධෙති** පිළියෙල කරයි.
මෙසේ සිනේරු පර්වත පාදයෙන් ස්වර්ණමය වැලි මතුකරන්නාක් මෙන් ගගන තලයෙහි පූර්ණ චන්ද්‍රයාව මතුකරන්නාක් මෙන් කරුණු දැක්වීය. මෙසේ මහාසත්ත්වයන් ප්‍රඥාවේ බලය පෙන්වා කී කල්හි රජු සේනකගෙන් ඇසීය. කෙසේද සේනකයිනි! හැකිනම් පිළිතුරක් දෙන්න. ඔහු ගබඩාවෙහි තබන ලද ධනයක් මෙන් උගත් දෙය අවසන් කර ප්‍රතිභානයෙන් තොර වූයේ නිහඬ වූයේ සිතිවිලි සිතමින් හුන්නේය. එසේ නමුත් ඔහු වෙනත් කරුණක් ගෙනහැර දක්වන්නේ ද ගාථා දහසකින්වත් මේ ජාතක කථාව නිමාවන්නේ නැත. යමෙක් ඔහු නොවැටහී සිටිය කාලයෙහි ගැඹුරු ජලකඳක් හෙලන්නාක් මෙන් මහා සත්ත්වයන් වහන්සේ තවදුරටත් ප්‍රඥාවම වර්ණනා කරමින් මේ ගාථාව කීය.
ඒකාන්තයෙන් සත්පුරුෂයන් විසින් නුවණම පසස්නා ලද්දේය. සම්පත්ති අන්‍ධබාල මනුෂ්‍යයෝ ඇලුණාහු වෙති. එහෙයින් ශ්‍රීකාන්ත තොමෝ ඔවුන් කැමැති වෙයි. බුද්ධිමතුන්ගේ ඥානය අසමාන වන්නේය. ශ්‍රී තොමෝ කවර කලෙකත් ප්‍රඥා ඇත්තහු ඉක්ම නොයයි.
එහි **සතං** යනු බුද්ධාදී සත්පුරුෂයන්ට භොගරතා යනු මහරජ! යම්හෙයකින් අඳබාල මිනිස්සු භවභෝග සම්පන්හි ඇලුනාහු ද ඒ නිසා ඔවුන්ගේ ශ්‍රී කාන්තාව නම් වූ යසස පණ්ඩිතයන් විසින් ගරහන ලදී. භිස ජාතකයෙන් වර්ණනා කළ යුතුයි. **බුද්ධානං** යනු ඤාණ වෘද්ධයන්ට **කදාචි** කිසියම් කාලයකදී ඤාණවන්තයාව ශ්‍රීදේවිය ඉක්මවා නොයන්නේය දේවයන් වහන්ස!
එය අසා රජු ප්‍රශ්න විසඳීම පිළිබඳව මහාසත්ත්වයන්ට සතුටුව ඝන වර්ෂාවක් වසින්නාක් මෙන් මහාසත්ත්වයන් වහන්සේව ධනයෙන් පූජා කරන්නේ ගාථාව කීය.
නිවැරදි සේ ධර්මය දක්වා වූ මහෞෂධ පණ්ඩිතය! අපි යමක් විචාළමෝ නම් අපට එය කීවහුය. ප්‍රශ්න විසඳීම පිළිබඳව සතුටු වූ මම ගවයන් දහසක් ද හස්තිරාජයකු ද ආජානේය අශ්වයන් යෙදූ මේ රථ දසයද ගම්වර සොළසක්ද තොපට දෙමි.
එහි **උසභඤ්චනාගං** ඒ ගවයන් දහසම වෘෂභයකු කොට අලංකාර ලෙස සරසන ලද පිටට නැගිය යුතු හස්තිරාජයකු ද දෙමියි සියල්ල දෙවාපීය.
එතැන් පටන් බෝධිසත්ත්වයන් වහන්සේගේ යසස විශාල විය. ඒ සියල්ල උදුම්බරා දේවියම විචාරයි. ඇය ඇගේ සොළොස්වන වියේදී මෙසේ සිතුවාය. මගේ බාල සොහොයුරා තරුණ විය. මොහුගේ යසසද විශාලය. මොහුට ආවාහයක් කළ යුතුය. ඇය රජුට ඒ බව දැන්වූවාය. රජු ඒ අසා සොම්නසට පත්වූයේ යහපති. ඔහුට දන්වන්නයැයි කීය. ඕ තොමෝ ඔහුට දන්වා ඔහු විසින් පිළිගත් කල්හි එසේනම් දරුව, කුමාරිකාවක ගෙනෙමුයි කීය. බෝධිසත්ත්වයන් වහන්සේ කිසිවිටෙකත් මොවුන් විසින් ගෙනෙන ලද තැනැත්තිය මට රුචි නොවන්නේය. තමන් විසින්ම ඒ ගැන සිතාබලමියි කියා සිතා මෙසේ කීය. දේවියනි, දින කීපයක් රජුට කිසිවක් නොකියන්න. මම එක් දැරියක් තමන්ම සොයා මගේ කැමැත්ත තොපට කියන්නෙමි. මලණ්ඩ, එසේ කරන්න. ඔහු දේවියට වැඳ තමන්ගේ ගෘහයට ගොස් සහායකයන්ට දැනුම්දී වෙනත් වෙසකින් මැහුම් වැඩට උවමනා කරන උපකරණද ගෙන හුදෙකලාව උතුරු දොරටුවෙන් නික්ම උතුරු යවවැදුම්ගමට පිවිසියේය. එකල්හි එහි පැරණි සිටුකුලයක් පරිහානියට ගියේ විය. ඒ කුලයේ අමරාදේවී නම් දියණිය රූමත්ය. සියළු අංග ලක්‍ෂණයන්ගෙන් යුක්තය. පුණ්‍යවන්තය. ඇය එදිනම උදයේ කැඳ පිසගෙන පියා කුඹුරු වැඩ කරන තැනට යන්නෙමියි නික්ම එම මාර්ගයට පිවිසියේය. එන්නා වූ ඇය දැක මහාසත්ත්වයන් වහන්සේ දැකුම්කලු ස්ත්‍රියකි. ඉදින් ඇයට හිමියකු නොමැතිනම් ඇය මගේ බිරිඳ කරගැනීමට සුදුසුය කියා සිතීය.
ඇයද ඔහුව දුටු පමණින් ඉදින් මෙබඳු පුරුෂයකුගේ ගෙයි සිටින්නට ලැබේනම් මා විසින් පවුල පවත්වාගෙන යන්නට හැකිවේයැයි සිතීය.
ඉක්බිති මහාසත්ත්වයන් වහන්සේ මැයට හිමියකු සිටින හෝ නොසිටින බව නොදනිමි. හස්ත මුද්‍රාවෙන් ඇය විචාරමි. ඉදින් බුද්ධිමත් නම් එය තේරුම් ගන්නීයයි සිත දුරසිටම අත මිට මෙළවීය. ඕතොමෝ මොහු මා සස්වාමිකද අස්වාමිකද යන බව විචාරයි සිතා අත දිගු කළේය. ඔහු දැනගෙන ළඟට ගොස් සොඳුරිය! ඔබගේ නම කුමක්දැයි ඇසීය. ස්වාමීනි! මම අතීතයේ හා අනාගතයේ හෝ වර්තමානයේ නැතිද එම නම ඇත්තීය. සොඳුර, ලෝකයෙහි නොමැරෙන්නාහු නම් නැත්තේය. ඔබ ‘අමරා’ නම් වන්නීය. එසේය ස්වාමීනි. සොඳුර, කාටනම් කැඳ ගෙනයන්නීද? ස්වාමීනි, පූර්ව දේවතාවන්ට. පූර්ව දේවතාවෝ නම් මව්පියවරුය. ඔබගේ පියාට ගෙනයන්නී යයි සිතමි. එසේය ස්වාමීනි. ඔබගේ පියා කුමක් කරන්නේ ද? එක දෙකක් කරයි. එකක් දෙකක් කිරීම නම් සීසෑමයි. සොඳුර, සීසායි. එසේය ස්වාමීනි. කවර තැනක ඔබගේ පියා සීසාන්නේද? යම්කිසි තැනකට වරක් ගිය අය නැවත නොඑත්ද එතැනය. වරක් ගිය, නැවත නොඑන තැන නම් සොහොනයි. සොඳුර, සුසානය ළඟ සීසාන්නේද? එසේය ස්වාමීනි. සොඳුර, අදම සොයන්න. ඉදින් සොයන්නේ නම් නොසොයමි. ඉදින් නොසොයන්නේ නම් සොයන්නෙමි. සොඳුර, ඔබගේ පියා ගංඉවුරේ සීසායි. ජලය එන කල්හි නොසොයයි. නොඑන කල්හි සොයන්නේය. එසේය හිමියනි.
මෙපමණක් කථාබහකොට අමරාදේවිය ස්වාමීනි කැඳ බොන්නේදැයි ආරාධනා කළාය. බෝධිසත්ත්වයෝ මෙය ප්‍රතික්ෂේප කිරීම අමංගලයක් යැයි සිතා එසේය බොන්නෙමියි කීය. ඕ කැඳ කලය බිම තැබුවාය. මහාසත්ත්වයෝ ඉදින් අත් නොසෝදා අත් සෝදන්නට නොදී දෙන්නේය. මෙහිම ඇයව අතහැර යන්නෙමියි සිතීය. ඇය වනාහි පාත්‍රයෙන් ජලය ගෙනැවිත් අත් සෝදන්නට දී හිස් පාත්‍රය අතේ නොතබා බිම තබා කලය සොළවා කැඳවලින් පිරවීය. එහි වනාහි බත්ඇට ස්වල්පයකි. ඉක්බිති ඇයට මහාසත්ත්වයෝ මෙසේ කීහ. සොඳුර, කැඳ මෙතරම් ඝන ඇයි? ස්වාමීනි, ජලය ලැබුනේ නැත. ගොවියන් විසින් ජලය නොලබන ලදැයි සිතමි. එසේය ස්වාමීනි. ඇය පියාට කැඳ තබා මහාසත්ත්වයන්ට දුන්නාය. ඔහු කැඳ බී කට සෝදා සොඳුර, අපි ඔබගේ ගෙට යන්නෙමු. අපට මාර්ගය කියන්නැයි පැවසීය. ඇය එසේය කියා මාර්ගය කියන්න මේ ඒකක නිපාතයේ ගාථාව කීවාය.
(යම්තැනක අත්සුණු සල්පිලක් ඇත්ද ඉන් ඔබ්බෙහි කැඳ සල්පිලක් ඇද්ද ඉනුත් ඔබැ සුපිපි කොබෝලීල ගසෙක් ඇත්තේය. එතැන් සිට යම් අතෙකින් අනුභව කරම්ද ඒ අතැ මගැ යන්නට කියමි. මේ යව මැදුම්ගමැ අපගේ ගෘහයට යන මාර්ගයයි. මේ සැඟවුනු මාර්ගය දැනගන්නෙහිය.)
ස්වාමීනි, ඇතුල්ගමට පිවිස එක් අත්සුණු කඩයක් දකින්නෙහිය. ඉන් එහා කැඳ කඩයක්ද ඊටත් පසුව දෙපෙති ඇති මල් පිපුණු කොබෝලීල ගසෙක් ඇත. එයින් නුඹ **යෙන සත්තුබිලංගාච ද්විගුණ පලාසොච පුප්ඵිතො** එතනින් ගොස් කොබෝලීල ගසමුල සිට දකුණු පැත්තට යන්න. වම්පස අතහරින්න. **එසමග්ගො යවමජ්ඣකස්ස** යවමැදුම්ගමේ පිහිටි අපගේ ගෙදරට. **එතං** මෙසේ මා විසින් කියන ලද සැඟවුනු. **ඡන්නපථං** සැඟවුනු මාර්ගය හෝ සැඟවුණු කාරණය **විජානහි** දැනගන්න. **එත්‍ථහි යෙනාදාමි** යම් අතකින් පිළිගනීද, දකුණු අත සඳහා කියන ලදී. අනික වම් අත. මෙසේ ඕ තොමෝ ඔහුට මාර්ගය කියා පියාට කැඳ රැගෙන ගියාය.
ඔහු ඇය විසින් කියන ලද මාර්ගයෙන් ඒ ගෙදර ගියේය. ඉක්බිති ඔහුව අමරාදේවියගේ මව දුටුවිට අසුනක් දී ස්වාමී කැඳ පිළිගන්වමියි කීවාය. මෑණියනි! බාල සොහොයුරිය අමරාදේවිය විසින් කැඳ ටිකක් දෙන ලදී. ඒ දියණිය මා වෙනුවෙන් ආවේයැයි සිතමි. මහාසත්ත්වයන් වහන්සේ ඔවුන්ගේ දුප්පත් බව දැනගෙනද මෑණියෙනි! මම ඇඳුම් මසන්නෙක්මි. මැසිය යුතු කිසිවක් තිබේද? ස්වාමීනි ඇත. නමුත් කුලිය දෙන්නට මුදල් නැත. මෑණියෙනි! මුදල්වලින් වැඩක් නැත. ගෙනෙන්න. මසා දෙන්නෙමි. ඇය දිරාගිය කඩමාලු ගෙනැවිත් දුන්නාය. බෝධිසත්ත්වයන් ගෙනා ගෙනා එක මසා නිම කළේය. පුණ්‍යවන්තයන්ගේ ක්‍රියාව නම් ඉටුවන්නේය. ඉක්බිති මෑණියෙනි! වීදියේ අන් අයටද කියන්නයැයි ඔහු කීය. ඇය මුළු ගමටම දැනුම් දුන්නාය. මහාසත්ත්වයෝ මහණකම (ඇඳුම් මැසීම) කොට එක දවසින් දහසක් උපයා ගත්තේය. මැහැළියද ඔහුට උදෑසන බත ද පිස දී සවස දරුව, කොපමණ ආහාර පිසම්දැයි ඇසුවාය. මෑණියෙනි! යම්පමණ පිරිසක් මේ ගෘහයෙහි අනුභව කරත්ද, ඒ අයට ප්‍රමාණවත් වනසේ යැයි කීය. ඕ තොමෝ නොයෙක් ව්‍යඤ්ජනයන් හා බොහෝ බත් පිසුවාය. අමරා දේවියද සවස හිසෙන් දරමිටියක්ද උකුලෙන් කොළ ද රැගෙන වනයෙන් අවුත් නගර දොරටුවේ දර දමා පසුපස දොරටුවෙන් ගෙට පිවිසියාය. ඇගේ පියාද බොහෝ සවස් වී ආවේය. මහාසත්ත්වයෝ බොහෝ රසයන්ගෙන් යුත් ආහාර අනුභව කළහ. අනික් තැනැත්තිය මව්පියන් වළඳවා තමන් පසුව අනුභව කොට මව්පියන්ගේ පා සෝදා මහා සත්ත්වයන්ගේ පා සේදීය.
හෙතෙම එය පරීක්‍ෂාකොට දවස් කීපයක් එහිම වාසය කළේය. ඉක්බිති ඇයව විමසන්නේ එක් දවසක් මෙසේ කීය. සොඳුර අමරාදේවිය! අඩනැළියක් පමණ සහල් ගෙන එයින් මට කැඳ ද කැවිලි ද බත් ද පිසන්න. ඇය යහපතැයි පිළිගෙන ඒ සහල් කොටා ප්‍රධාන සහල්වලින් කැඳ ද, මධ්‍යම ප්‍රමාණයේ සහල්වලින් බත් ද සුනුසාල්වලින් කැවිලි ද පිස එයට ගැලපෙන ව්‍යඤ්ජනද සපයා මහාසත්ත්වයන්ට ව්‍යඤ්ජන සහිත කැඳ දුන්නේය. කැඳ මුඛයෙහි තබනවාත් සමගම රසනහර පිනාගියේය. හෙතෙම ඇයව විමසීම සඳහාම සොඳුර, පිසන්නට නොදන්නී කුමක් සඳහා මාගේ සහල් විනාශ කළාදැයි කැඳ කෙළ සමග කෙළ ගසා බිම හෙළීය. ඇය නොකිපී, ඉදින් කැඳ යහපත් නොවේනම් කැවිලි කන්න ස්වාමීනි යැයි කියා කැවිලි දුන්නාය. එය ද එසේම කළේය. බත්වලටද එසේ කොට ඔබ පිසන්නට නොදන්නී මා සතු දේ කුමක් නිසා නැසී ද කියා කිපුනාක් මෙන් කෑම වර්ග තුනම එකට අඹරා හිසේ පටන් මුළු සිරුරෙහි තවරා දොරටුවෙහි සිටින්න යැයි කීවේය. ඕ තොමෝ නොකිපී ස්වාමීනි, එසේයැයි එය කළේය. හෙතෙම ඇගේ නිහතමානී බව දැනගෙන සොඳුර එන්නයැයි කීය. ඕ තොමෝ එක වචනයෙන්ම ආවාය. මහාසත්ත්වයන් වහන්සේ නුවරින් එද්දීම කහවණු දහසක් සමග එක් සළුවක් ද බුලත් පසුම්බියෙහි දමා ගෙන ආවේය. හෙතෙම ඒ සළුව බැහැරට ගෙන ඇගේ අතේ තබා සොඳුර, ඔබගේ සහායිකාව සමග නා මේ සළුව පොරවාගෙන එන්න යැයි කීය. ඕ තොමෝ එසේ කළාය.
පණ්ඩිතයෝ උපයාගත් ධනයද ගෙනෙන ලද ධනයද යන සියල්ල ඇගේ මව්පියන්ට දී ඔවුන් සනසා ඇයව ගෙන නගරයට ගොස් [missning trans]
[missing trans]
විමසීම සඳහා ඇයව දොරටුපාලයන්ගේ නිවසෙහි හිඳුවා දොරටුපාලයාගේ බිරිඳට කියා තමන්ගේ වාසභවනයට ගොස් පුරුෂයන් කැඳවා අසවල් ගෘහයෙහි කාන්තාවක් තබා ආවෝ වෙමු. මේ දහස ගෙන ඇය ගැන විමසා බලන්නයැයි දහසක් දී යැව්වේය. ඔවුහු එසේ කළහ. ඕ තොමෝ මෙය මගේ ස්වාමියාගේ පා දූවිලි තරම්වත් නොවටීයැයි කැමැති නොවීය. ඔවුහු ගොස් පණ්ඩිතයන්ට සැළකළහ. නැවතද තුන්වරක් යවා සතරවන වාරයෙහි එසේනම් එය අතින් අල්ලාගෙන ඇදගෙන එවයි කීය. ඔවුහු එසේ කළහ. ඇය මහාසත්ත්වයන් මහා සම්පත් ඇත්තකු බව නොදත්තාය. බලා සිනාසුනේය. හැඬුවේය. හෙතෙම දෙදෙනාගෙන්ම කරුණු විමසීය. ඉක්බිති ඕතොමෝ ඔහුට මෙසේ කීවාය. ස්වාමීනි, මම සිනහවෙමින් ඔබගේ සම්පත්තිය බලා මේ සම්පත්තිය අහේතුකව ලබන ලද්දේ නොවෙයි. පෙර භවයෙහි පින්කොට ලබන ලද්දේ වන්නේය. අහෝ! පින්වල පුදුමය කියා සිනහසුනෙමි. හඬන්නේ වනාහි මේ අනුන් විසින් රකින ලද වස්තුවෙහි අපරාධකොට නිරයට යන්නේය කියා ඔබ කෙරෙහි කරුණාවෙන් හඬයි.
හෙතෙම එය විමසා පිරිසිදු බව දැනගෙන යව්. ඔහුව එහිම ගෙනයන්න කියා යවා නැවත සන්නාසි වේසයක් ගෙන ඇය සමග ඒ රාත්‍රිය ගතකොට පසුදා උදයේ රජගෙදරට පිවිස උදුම්බරා දේවියට සැළ කළේය. ඕ තොමෝ රජුට දන්වා අමරා දේවියව සියළු අලංකාරයන්ගෙන් සරසා මහා රථයක හිඳුවා මහත් සත්කාරයෙන් මහාසත්ත්වයන්ව ගෙදරට ගෙනගොස් මඟුල් කරවීය. රජතෙමේ බෝධිසත්ත්වයන්ට දහසින් බැඳි පියල්ලක් තෑගි ලෙස යැවීය. දොරටුපාලයා ඇතුළු සියළු නුවරවාසින්ටම ත්‍යාග යැවීය. අමරාදේවිය රජු විසින් යවන ලද ත්‍යාගය දෙකට බෙදා එක් කොටසක් රජුට යැවීය. මේ ආකාරයෙන් සියළු නුවර වැසියන්ටද තෑගි යවා නගරයට සංග්‍රහ කළේය. එතැන් පටන් මහා සත්ත්වයෝ ඇය සමග එකට වසන්නේ රජුට අර්ථයෙන් ධර්මයෙන් අනුශාසනා කළේය.
ඉක්බිති එක්දිනක් සේනක තෙමේ ඉතිරි තුන්දෙනා තමන්ගේ සමීපයට පැමිණි කල්හි ඔවුන් අමතා අපි දැන් මහෞෂධ ගෘහපති පුත්‍රයාට නොසෑහෙන්නෝ වෙමු. දැන් වනාහි ඔහු විසින් ඉතාදක්‍ෂ භාර්යාවක් ගෙනෙන ලදී. කුමක් හෝ කියා ඔහුත් රජුත් අතර භේදයක් ඇති කරමුයැයි කීය. ආචාරීණි, අපි කිසිවක් නොදන්නෙමු. ඔබම දන්නෙහිය. වේවා. නොසිතන්න. උපායක් ඇත. මම රජුගේ චූඩාමාණික්‍යය සොරකම්කොට ගෙනෙන්නෙමි. පුක්කුස, නුඹ ස්වර්ණමය මාලාව ගෙනෙන්න. කාවින්ද, නුඹ ඇතිරිල්ල ගෙනෙව. දේවින්ද, නුඹ රන්මිරිවැඩිසඟල ගෙනෙන්න. මේ සතරදෙනාම උපායකින් ඒවා ගෙන ආහ. ඉක්බිති නො දැනෙන ලෙස ගෘහපති පුත්‍රයාගේ ගෙට යවන්නෙමුයි සේනක තෙමේ පළමුව මැණික මෝරු කළයට දමා දාසියකගේ අතේ යැව්වේය. මේ මෝරු කළය වෙන අයට ගන්නට නොදී ඉදින් මහෞෂධයන්ගේ ගෙයි අය ගන්නේ නම් කළයත් සමගම දෙවයි කීය. ඕ තොමෝ පණ්ඩිතයන්ගේ ගේ දොරකඩට ගොස් මෝරු ගන්නේද, මෝරු ගන්නේද කියමින් එහෙ මෙහෙ ඇවිදියි.
අමරාදේවිය දොරටුවේ සිටියා ඇගේ ක්‍රියාව දැක මේ තැනැත්තිය වෙන තැනකට නොයයි. මෙහි කුමක් හෝ රහසක් තිබිය යුතුයැයි සිතා ඉඟි සළකුණකින් අන් දාසීන් පසෙකට කර තමාම ඒ දාසියට කථාකොට, මෑණියනි! එන්න මෝරු ගන්නෙමියි කැඳවා ඈ පැමිණි කල්හි දාසීන්ට කථා කළ නමුත් නොඑන කල්හි යන්න. දාසීන්ට කථා කරන්නයැයි ඇය වට පිටත්කර කළයට අත දමා මැණික දැක ඒ පැමිණි තැනැත්තියගෙන් විචාළේය. මෑණියනි! ඔබ කාගේද? මම සේනක පණ්ඩිතයන්ගේ දාසියක් වෙමි. ඉක්බිති ඇගේ මවගේද නම අසා එසේනම් මෝරු දෙන්න යැයි කියා ආර්යාවෙනි, ඔබලා මිලදී ගන්නා කල්හි මට මුදල් අවශ්‍ය නැත. කළයත් සමග ගන්න කියා කී කල්හි එසේනම් යන්න කියා ඇයව පිටත්කර හැර අසවල් මාසයේ අසවල් දවසේ සේක ඇදුරා අසවල් දාසි දියණිය අත්තේ රජුගේ චූඩා මාණික්‍යය එවන ලදැයි ලිපියක ලියා ගත්තාය. පුක්කුස තෙමේ රන්මාලය සමන්මල් සුමුඟක තබා යැවීය. කාවින්ද තෙමේ කම්බිලිය කොළ පැසක දමා යැවීය. දේවින්ද තෙමේ රන්මිරිවැඩි සඟල ගොයම්වැටි අතරේ බැඳ යැවීය. ඕ තොමෝ ඒ සියල්ලම ගෙන ලියුමෙහි නම් සහ රූප හැඳ මහාසත්ත්වයන්ට දන්වා තැබීය.
ඒසතරදෙන රජගෙදරට ගොස් දේවයන් වහන්ස, කුමක් නිසා ඔබවහන්සේගේ චූඩා මාණික්‍යය නොපළඳින්නේදැයි ඇසූහ. පළඳිමි. ගෙනෙන්න යයි කීය. මාණික්‍යය නුදුටහ. ඉතිරි දේවද නුදුටහ. ඉක්බිති ඒසතරදෙන දේවයිනි, ඔබවහන්සේගේ ආභරණ මහෞෂධයන්ගේ ගෙයි ඇත. ඒවා ඔහු පාවිච්චි කරයි. දේවයන් වහන්ස, ගෘහපති පුත්‍රයා ඔබවහන්ගේ සතුරෙකියි භේද කළහ. ඉක්බිති ඔහුගේ හිතවත්තු ගොස් පණ්ඩිතයන්ට සැළ කළහ. හෙතෙම රජු දැක දැනගන්නෙමියි රාජසේවයට ගියේය. රජු ද කිපී නොදනිමි. මෙහි අවුත් කුමක් කරන්නද යැයි කියා තමා දකින්නට අවකාස නුදුන්නේය. පණ්ඩිතයෝ රජු කුපිත වූ බව දැන ගෙදරට ම ගියේය. රජු ඔහුව අල්ලා ගෙනෙන්නට යයි අණ කළේය. පණ්ඩිතයෝ හිතවතුන්ගෙන් අසා එතනින් නික්ම යායුතුයයි තීරණය කර අමරා දේවියට සළකුණක් කොට වෙස් වලාගෙන නගරයෙන් නික්ම දකුණු යවමැදුම්ගමට ගොස් කුඹල් ගෙදරක කුඹල් සේවය කළේය. පණ්ඩිතයන් පලාගොස් ඇතැයි නගරයෙහි මහත් කලබලයක් ඇතිවිය.
සේනකාදී සතරදෙනාද පණ්ඩිතයන් පළාගිය බව දැන, නොසිතන්න. අපි පණ්ඩිතයෝ නොවෙමුද? ඔවුනොවුන්ට නොදන්වා අමරා දේවියට පණිවිඩ යැවූහ. ඇය සිව්දෙනා විසින්ම එවන ලද පණිවිඩ රැගෙන අසවල් අසවල් වේලාවේ පැමිණෙන්න යැයි කියා ඔවුන් පැමිණි කල්හි හිස මුඩුකර වැසිකිළි වලක දමා මහා දුකට පත්කර රජුට දැනුම් දී ඔවුන් සමග රත්න සතර ද ගෙන්වාගෙන, [missing trans]
[missing trans]
[missing trans] රජමැදුරට ගොස් රජුට වැඳ සිටියා වූ ඇය, දේවයන් වහන්ස, මහෞෂධ පණ්ඩිතයන් සොරෙක් නොවේ. මොවුහු චෞරයෝය. මොවුන් අතර සේනක මැණික් සොරාය. පුක්කුස රන්මාලා සොරාය. කාවින්දයා කම්බිලි සොරාය. දේවින්දයා රන්මිරිවැඩිසඟල සොරාගත් සොරුය. අසවල් මාසයේ අසවල් දවසේ අසවල් දාසි දියණියගේ අසවල් තැනැත්තිය අත මොවුන් මේවා පණයම් පිණිස එවූහ. මේ ලියුම බලන්න. තමන් සතු දේ ගන්න. සොරකම් කළ බව පිළිගන්න. සතරදෙනාම මහා විප්‍රකාරයට පත් කොට රජු වැඳ ගෘහයටම ගියාය. රජ තෙමේ බෝසතුන් පැන ගිය බැවින් ඔහු කෙරෙහි සැකයෙන් අනික් පණ්ඩිත මන්ත්‍රීන් නොසිටිය බැවින් ද ඔවුන්ට කිසිවක් නොකියා නා තමන්ගේ ගෙවල්වලට යව් යැයි පිටත්කර හැරියේය.
ඉක්බිති රජුගේ සේසතෙහි අධිගෘහිත දෙවියා බෝධිසත්ත්වයන්ගේ ධර්මදේශනා හඬක් නොඇසුණු බැවින් කුමක් නිසාදැයි ආවර්ජනය කර බලන්නේ ඒ කාරණය දැනගෙන පණ්ඩිතයන් පැමිණීමට කටයුතු සළසමියි රාත්‍රී භාගයෙහි සේසත් පිඬු විවරයෙහි සිට රජුගෙන් චතුක්ක නිපාතයේ දේවතා ප්‍රශ්නයේ ආවා වූ **හන්ති හත්‍ථෙහි පාදෙහි** යනාදී ප්‍රශ්න සතර විචාළේය. රජු නොදන්නේ, මම නොදනිමි. අන්‍ය පණ්ඩිතවරුගෙන් අසමි කියා එක් දිනක් කල් ඉල්ලා පසුවදා පැමිණෙන්න යැයි කියා පණ්ඩිතයන්ට හසුනක් යවා ඔවුන් විසින් අපි හිස් මුඩුකරන ලද්දේ වෙමු. වීදියට බසින්නට ලජ්ජාවෙන් සිටිමු යැයි කීවිට තොප්පි සතරක් යැවීය. මේවා හිසේ දමාගෙන එන්න. එකල්හි තොප්පි ලැබුනාහු ඔවුහු අවුත් පැන වූ ආසනයේ හිඳ ගත්ත. ඉක්බිති රජු සේනකය, අද රාත්‍රියේ සේසතෙහි වැඩසිටින දෙවියා මගෙන් ප්‍රශ්න සතරක් විචාළේය. මම ඒවා නොදන්නා බැවින් පණ්ඩිතයන්ගෙන් අසමි. ඒ ප්‍රශ්න කියන්න යයි පැවසීය.
(යමක් අත්පා වලින් ද ගසයි. මුහුණටද අනියි. එහෙත් මෙසේ කරන්නා වූ හේ ප්‍රියයෙක් වන්නේය. මහරජ, මෙයින් කවරකු දන්නෙහිද?
සේනක තෙමේ **කිං හන්ති - කං හන්ති** යනාදී ලෙස විප්‍රලාප දොඩවා අර්ථය හෝ එහි කෙළවරක් නුදුටීය. අන් අයද නොවැටහුනාහු වූහ. රජු ද විපිළිසර විය. නැවත රාත්‍රී භාගයේදී දේවතා විසින් නුඹලා ප්‍රශ්නය තේරුම් ගත්තේදැයි අසන ලදුව පණ්ඩිතයන් සතරදෙනාගෙන් ඇසුවද ඔවුහු නොදන්නාහුයයි කීය. දේවතාවා ඔවුන් කුමක් දන්නේද මහෞෂධ පණ්ඩිතයන් හැර මෙය කියන්නට වෙන සමර්ථයෙක් නැත. ඉදින් ඔහුව කැඳවා මේ ප්‍රශ්න විසඳා නොකියන්නේ නම් මේ දිලිසෙන යකඩහුලෙන් හිස බිඳින්නෙමියි රජුට තර්ජනය කර, මහරජ! ගින්දර ඇති කල්හි කණාමැදිරියන්ට පිසින්නට, කිරි අවශ්‍ය වූ විට අග දොවින්නටත් යෝග්‍ය නැතැයි කියා මේ පංචක නිපාතයේ මේ කණාමැදිරි ප්‍රශ්නය ගෙනහැර දැක්වීය.
කවරෙක් නම් ඇවිලගත් ගිනි ඇති කල්හි ගිනි සොයමින් ඇවිදින්නේ රැයෙහි කණාමැදිරියෙකු දැක ගිනියැයි සිතාද,
හෙතෙම වැරදි හැඟීමෙන් ඒ කණාමැදිරියා මත ගොමවැරටි හා තණකොළ රැස්කොට පිඹින්නේ නමුදු ගිනි දල්වන්නට අසමත් වන්නේ ද,
එසෙයින් අඥානයා අනුපායයෙන් අර්ථය නොලබන්නේය. ගව අගින් කිරි දොවන්නේ කිරි නොලබන්නාක් මෙනි.
මනුෂ්‍යයෝ අමිත්‍රයනට නිග්‍රහයෙන් ද මිත්‍රයනට සංග්‍රහයෙන්ද විවිධෝපක්‍රමයන්ගෙන් අර්ථ සිද්ධියට පැමිණෙත්.
සේනා ප්‍රධානීන්ගේ සිත් ගැනීමෙන් ද හිතවතුන්ගේ උපක්‍රමයෙන්ද පෘථිවි පාලකයෝ මුළු පොළව තමන් සතුකර ගනිති.
එහි **පජ්ජොතෙ** යනු ගිනි ඇති කල්හි **චරන්ති** ඇවිදින්නේ. **අද්දක්ඛි** දුටුවේය. දැක ද වර්ණ සමතාවය නිසා ඒ ගින්න මෙය විය යුතුයයි ඉක්බිති මෙසේ දැනගන්න. **ස්වාස්ස** හෙතෙම මේ කණාමැදිරියාගේ මත්තෙහි සියුම් ගොමවැරටි ද තණකොළ ද **අභිමත්‍ථං** අතින් උළා, අතුරන්නේ දණහිසින් බිම වැතිර මුඛයෙන් පිඹින්නේ එය දල්වන්නෙමියි. **විපරිතාය** **සඤ්ඤාය** පිඹින්නේ නමුදු දල්වන්නට අසමත් විය. මේ කවර නම් ඇත්තේ ද මෘගයකු වැනි අඳබාලය, මෙසේ අක්‍රමවත් ලෙස උත්සාහ කරන්නේ ප්‍රතිඵලයක් නොලබයි. **යත්‍ථ** යනු යම් අඟක කිරි නැත. එයින් දෙනකගෙන් කිරි දොවන්නාක් මෙන් යැයි අර්ථය නොවැටහේ. **සෙණි** **මොක්ඛොපලාහෙන** සේනා ප්‍රමුඛ වූ ඇමැතියන් ලැබීමෙන්, **වල්ලභානං** ප්‍රියමනාප විශ්වාසී ඇමැතියන්ට **නයෙන** මේ මහපොළොව සංඛ්‍යාත වූ රත්නයන් දැමීම නිසා ‘වසුන්ධර’ නම ලබන ලද **ජගතිං ජගතිපාලා** රජවරු වාසය කරත්.
එය හා සමාන වී ගින්න ඇති කල්හි කණාමැදිරියන්ට පිඹින්නේද ඔබ ද ගිනි ඇති කල්හි කණාමැදිරියන්ට පිඹින්නකු වැනිය. තරාදිය පසෙක දමා අතින් කිරන්නාක් මෙනි. කිරි අවශ්‍ය වූ විට අඟින් කිරි දොවන්නාක් මෙන් සේනකාදීන්ගෙන් ගැඹුරු ප්‍රශ්නයක් අසන්නෙහි. මොවුහු කුමක් දනිත්ද? මොව්හු කදෝපැණියන් හා සම වෙති. මහෞෂධයෝ මහා ගිනිකන්දක් මෙනි. ප්‍රඥාවෙන් දිළිසෙයි. ඔහුව කැඳවා අසන්න. මේ ප්‍රශ්නය නොදන්නා වූ ඔබගේ ජීවිතය නොමැති වෙයි කියා රජුට තර්ජනය කර අතුරුදන් විය.
ඉක්බිති රජතුමා මරණ බියෙන් තැතිගත්තේ පසුදා ඇමැතියන් සතරදෙනා කැඳවා දරුවෙනි! ඔබ සතරදෙන රථ සතරක නැගී සිව්නගර දොරටුවලින් නික්ම ඒ මහෞෂධ පණ්ඩිත මාගේ පුත්‍රයාව යම්තැනක දකීද එහිදීම ඔහුට සත්කාර කොට වහා මෙහි කැඳවාගෙන එව් යැයි පිටත්කර හැරියේය. ඔවුන් අතුරෙන් තුන්දෙනෙක් පණ්ඩිතයන් නුදුටහ. දකුණු දොරටුවෙන් නික්ම යන්නහු වනාහි දකුණු යවමැදුම්ගමදී මහාසත්ත්වයන් මැටි ගෙනවුත් ප්‍රධාන වැඩකරුවාගේ රෝදය කරකවමින්, මැටි තැවරුණු සිරුර ඇතිව පිදුරු ආසනයක වාඩිවී මිට මිට ගෙන ව්‍යඤ්ජන අඩු යවබත් අනුභව කරමින් සිටිනු දුටුවේය. කුමක් නිසා ඔහු මේ කාර්යය කළේද? රජු වනාහි මහෞෂධ පඬිතුමා නිසැකයෙන්ම රජකම ගන්නේයැයි සැක කරන්නේ ඔහු කුඹල්කම් කිරීමෙන් ජීවත් වන්නේ යැයි අසා සැක දුරුකරගන්නේ යැයි සිතා මෙසේ කළේය. ඔහු ඇමැතියා දැක තමා සමීපයට ආ බව දැන මාගේ යසස ප්‍රකට වූයේ වන්නේය. අමරා දේවිය විසින් සූදානම් කළ නොයෙක් රසයන්ගෙන් යුත් අහර අනුභව කරන්නෙමියි ගන්නා ලද බත්පිඩ ඉවත දමා මුව සෝදා ගත්තේය. ඒ මොහොතෙහි ඔහු පැමිණියේය. ඔහු වනාහි සේනක පාක්‍ෂිකයෙකි. ඒ නිසා ඔහුව උත්සාහ කරමින් පණ්ඩිතයෙනි. ඇදුරු සේනකයන්ගේ වචනය නෛර්යාණිකය. ඔබට වනාහි යසස පිරිහුණු කල්හි එබඳු වූ ප්‍රඥාවක් පිහිටන්නට නොහැකි විය. දැන් මැටි තැවරුණේ පිදුරු අසුනක වාඩිවී මෙබඳු වූ බතක් වළඳන්නෙහිදැයි කියා මේ දසක නිපාතයේ භූරි ප්‍රශ්නයේ ප්‍රථම ගාථාව කීය.
සේනකයන් කීවේ සත්‍යයක්මයැ. මහත් වූ නුවණැති නුඹ මට ව්‍යඤ්ජනයෙන් යුක්ත යවමත අනුභව කරන්නෙහිය. ශ්‍රී තොමෝ එසේමයැ. තොපගේ ධෛර්යයත් ස්මෘතියත් පරිහානියට පත් තොප නොරක්නේය.
එහි **සච්ච කිර** යනු ඇදුරු සේනකයන් යමක් කීර්වේද එය වනාහි සත්‍යමය. **සිරී** යනු සම්පත, ශ්‍රී දේවිය. **ධිති** නොපසුබට වීර්යය, **නතායතෙභාව වසූපනීතං** නොමැති දෙයෙහි වර්ධනය නොවීමෙන් වයසට පත් එය නොරකී. පිහිටවන්නට අසමත් වෙයි. **යාචකං** යවසහල් බත.
ඉක්බිති ඔහුට මහාසත්ත්වයන් වහන්සේ අන්‍ධබාලය. මම තමන්ගේ ප්‍රඥා බලයෙන් නැවත ඒ යසස ප්‍රකට කරනු කැමැත්තේ මෙසේ කරමියි කියා මේ ගාථා දෙක කීය.
සැපත දුකින් මුහුකුරුවන්නා වූ කල් නොකල් විමසා අභිප්‍රාය සඟවන්නා වූ තැනැත්තා අර්ථයේ ද්වාරයන් විවෘත කරන්නේය. ඒ නිසා මම යවබතින් තෘප්තිමත් වෙමි.
වීර්යය කිරීමට සුදුසු කල් දැන නුවණින් අර්ථය මුහුකුරවා සිංහ ප්‍රාණවත් බවින් ප්‍රාණවත් කරමි. ඒ සමෘද්ධියෙන් යුක්ත වූ මා නැවත දක්නෙහිය.
එහි **දුක්ඛෙන** යනු මේ කායික, චෛතසික දුකෙන් තමන්ගේ පැරණි සුවය නැවත ප්‍රකට කිරීමෙන් පරිපාකයට පත්වන්නේ, වැඩෙන්නේ, **කාලාකාලං** යනු මේ සැඟවී සිට ඇවිදින කාලයයි. මේ වැසුනහුට නොවේ. මෙසේ කාලයද අකාලයද සොයන්නේ රජු කිපුණු කල්හි රහසිගතව හැසිරිය යුතුයැයි දැනගෙන කැමැත්තෙන්, රුචියෙන්, සැඟවී සිටියේ කුඹල් කර්මාන්තයෙන් ජීවත්වන්නේ තමන්ගේ දියුණුව ඇතිකරන දොරටු විවෘත කරමින් වාසය කරමි. මම ඒ කරුණෙන් යවමතින් සතුටු වෙමි යන අර්ථයි. අභිජීහනාය වීර්යය කිරීම පිණිස. **මන්තෙහි අත්‍ථං පරිපාචයිත්‍වා** තමන්ගේ නුවණින් මාගේ යසස වර්ධනය කොට මනෝසිලා තලයේ සිංහයෙක් මෙන් විජෘම්භමාන වෙමි. මාගේ ඒ ඍද්ධියෙන් නුඹ නැවතත් මා දකින්නෙහිය.
ඉක්බිති ඔහුට ඇමැතියා මෙසේ කීය. පඬිතුමනි, රජතුමාගේ ඡත්‍රයෙහි වාසයකරන දේවතාවා විසින් රජුගෙන් ප්‍රශ්නයක් විචාරණ ලදී. රජු පණ්ඩිතයන් සතරදෙනාගෙන් විමසීය. එක් අයෙක්වත් ප්‍රශ්නය කියන්නට අසමත් විය. ඒ නිසා රජු ඔබතුමන් වෙත මා එවීය. මෙසේ ඇති කල්හි ප්‍රඥාවේ ආනුභාවය නොදකින්නෙහි. මෙබඳු කාලයක ශ්‍රියාවගෙන් පිහිටක් නැත. ප්‍රඥා සම්පන්නභාවයම පිහිට වන්නේයැයි මහාසත්ත්වයෝ ප්‍රඥාවගේ ආනුභාවයම වර්ණනා කළහ. ඉක්බිති ඇමැතිවරයා රජු විසින් කියන ලද පරිදි පණ්ඩිතයන් දුටුතැනදීම නහවා සළු හඳවා ගෙනෙව් යැයි කියා දෙන ලද දහසද, දුහුල් සළු යුගලද මහාසත්ත්වයන්ගේ අතෙහි තැබීය. මා විසින් මහෞෂධ පණ්ඩිතයන් ලවා කුලීවැඩ කරවන ලදැයි කුඹලා තුළ බියක් ඇතිවිය. මහා සත්ත්වයෝ ඔහුට ආචරිය, බිය නොවන්න. ඔබ මට බොහෝසෙයින් උපකාරී වීයැයි ඔහු අස්වසා ඔහුට දහස දී මැටි තැවරුණු සිරුරින්ම රථයෙහි හිඳගෙන නගරයට ගියේය. ඇමැතිවරයා රජුට දන්වා, දරුව ඔබ කොහේදී පණ්ඩිතයන් දකින ලදදැයි ඇසූ කල්හි දේවයන් වහන්ස! දකුණු යවමැදුම්ගම කුඹල්වැඩ කර ජීවත් වෙයි. ඔබවහන්සේ කැඳවනවා යැයි කී කල්හි ස්නානය නොකොට මැටි තැවරුණු සිරුරෙන්ම පැමිණියේයැයි කීය. ඉදින් මගේ සතුරෙක් වන්නේද, දෛවයට අනුව හැසිරෙන්නේය. මොහු මාගේ සතුරෙක් නොවේයැයි සිතා මගේ පුත්‍රයාට තමන්ගේ නිවසට ගොස් ස්නානය කර සැරසී මා දුන් නියෝගය පරිදි එන්නට කියව්යැයි පැවසීය. ඒ අසා පණ්ඩිතයෝ එසේකොට අවුත් ඇතුල්වන්න යැයි කී කල්හි පිවිස රජු වැඳ එකත්පසෙක සිටියේය. රජු ඔහු සමග පිළිසඳර කථාකොට පණ්ඩිතයන් විමසන්නේ මේ ගාථාව කීය.
සැපයට පත්වූ අසමත් ඇතැම්හු පාපයන් නොකරත්. නුවණ මඳ ඇතැම්හු පරෝපවාද බියෙන් පව් නොකරත්. අතිශයින් දක්‍ෂ වූ විපුල වූ අර්ථයන් සිතන්නා වූ තෙපි කවර හෙයින් මට දුක් ඇති නොකරන්නහුද?
එහි **සුඛී** පණ්ඩිතය! ඇතැමෙක් අපි සැපවත් වූවෝ වෙමු. සම්පත් යසඉසුරුවලින් අපට පලක් නැත. තවත් සම්පත් හේතුවෙන් පව් නොකරත්. ඇතැමෙක් මෙබඳු වූ අපට සැපසම්පත් දෙන්නා වූ ස්වාමියාට අපවාදයක් වන්නේ යැයි පරෝපවාද බියෙන් පව් නොකරත්. තව කෙනෙක් අසමර්ථ වෙයි. තව කෙනෙක් මඳ නුවණ ඇත්තාහ. ඔබ වනාහි සමර්ථය. විපුල වූ අර්ථයන් සිතන්නේ සියළු දඹදිව රජකමද කරන්නෙහිය. කුමක් නිසා මගේ රජකම ගෙන දුකට පත් නොකරන්නෙහිද?
බෝධිසත්ත්වයෝ කීහ,
ආත්මසුව හේතුවෙන් නැණවත්හු පව් නොකරත්. සාධුජනයෝ දුකින් පෙළුණෝ ද සැපතින් පිරිහුණෝද ඡන්දයෙන් හෝ ද්වේෂයෙන් හෝ ධර්මය අත්නොහරිත්.
එහි **ඛලිතත්තා** යනු සම්පත්වලින් ගිලිහී විපතෙහි පිහිටි බව. **ධම්මං** ප්‍රවේණි ධර්මයත් සුචරිත ධර්මයත් භජනය නොකරත්.
නැවත රජු ඔහුව විමසීම සඳහා ක්‍ෂත්‍රිය මායම් ගැන කථා කරමින් මේ ගාථාව කීය.
මෘදු වූ හෝ දරුණු වූ හෝ යම් උපක්‍රමයකින් දීන වූ තමා නගා සිටුවන්නේය. පසුව ධර්මයෙහි හැසිරෙන්නේය.
එහි **දීනං** යනු දිළිඳුබවට පත් තමන් නගාසිටුවා සම්පතෙහි පිහිටුවන්නේය.
ඉක්බිති මහාසත්ත්වයන් වහන්සේ වෘක්‍ෂයකට සමාන උපමාවක් දක්වමින් මේ ගාථාව කීය.
යම් ගසක සෙවනේ සිටින්නේ හෝ නිදන්නේ හෝ වේද එම ගසේ අත්තක් හෝ නොබිඳෙන්නේය. එසේ කරන්නේ නම් හේ මිත්‍රද්‍රෝහී පවිට‍ෙක් වන්නේය.
මෙසේද කියා මහරජ, ඉදින් පරිභෝග කළ ගසේ අත්තක් බිඳින්නේද මිත්‍රද්‍රෝහී වෙයි. යම්හෙයකින් ඔබතුමන් විසින් මාගේ පියාව මහත් වූ භෝග සම්පත්තියෙහි පිහිටුවාලීය. මම ද මහත් වූ අනුග්‍රහයෙන් උපකාර කරන ලද්දේ වෙමි. එබඳු වූ ඔබවහන්සේ කෙරෙහි අපරාධයක් කරන්නෙම් නම් කෙසේ මිත්‍රද්‍රෝහී නොවන්නෙම්ද? සියළු ආකාරයෙන්ම තමන්ගේ මිත්‍රද්‍රෝහී නොවන බව කියා රජුගේ අපචාරයට චෝදනා කරන්නේ.
යම් කෙනෙකුන් වෙතින් පුරුෂ තෙමේ ධර්මය දැනගන්නේද යම් සත්පුරුෂ කෙනෙක් ඔහුගේ සැක දුරු කෙරෙත්ද ඒකාන්තයෙන් හෝ ඔහුට පිහිටද සරණ ද වන්නේය. නුවණැත්තේ ඔහු සමග පවත්නා මිත්‍රභාවය නො නසන්නේය.
එහි අර්ථය මහරජ, යම් පුරුෂයකු වෙතින් පුරුෂයෙක් අල්ප වූද ධර්ම කාරණාවක් දැනගන්නේද ඔහුට ඇතිවූ සැකය දුරුකරත්. එය ඔහුට පිහිටවීමේ අර්ථයෙන් පහනක් මෙනි. පිහිටක් වෙයි. එබඳු වූවකු සමග මිත්‍රකම නම් පණ්ඩිතයා දිරාපත් නොකරන්නේය. නොනසන්නේය යන අර්ථයි.
දැන් ඔහුට අවවාද කරමින් මේ ගාථාව කීය,
කම්සැප විඳින්නා වූ අලස ගිහියා යහපත් නොවේ. සංයමයෙන් තොර පැවිද්දා ද යහපත් නොවේ. නො විමසා ක්‍රියා කරන රජ යහපත් නොවේ. යම් පණ්ඩිතයෙක් ක්‍රෝධ කරන සුළු නම් භේද යහපත් නොවේ.
මහරජ! ක්‍ෂත්‍රිය තෙමේ විමසා ක්‍රියා කරන්නේය. නොවිමසා ක්‍රියා කිරීම යහපත් නොවේ. විමසා ක්‍රියා කරන්නාගේ යශස ද කීර්තියද වැඩේ.
එහි **න සාධු** යහපත් නොවේ. **අනිසම්මකාරි** යම් කිසිවක් අසා සළකා බලා තමාම වටහා නොගෙන කරන තැනැත්තා. **යසො කිත්තිච** සැප සම්පත් හා පිරිවරද ගුණයන් පිළිබඳ කීර්තියද නියත වශයෙන් වැඩෙන්නේය.
මෙසේ කී කල්හි රජතුමා මහාසත්ත්වයන්ව ඔසවන ලද සේසත් ඇති සිංහාසනයේ වඩා හිඳුවා තමා පහත් අසුනක වාඩි වී මෙසේ කීය. පණ්ඩිතය, සේසතෙහි නතර වී සිටින දේවතාවා මගෙන් ප්‍රශ්න සතරක් ඇසීය. මම ඒ නිසා පණ්ඩිතයන්ගෙන් අසා බැලීමි. පණ්ඩිතයෝ සතරදෙන නොදත්හ. දරුව! මට ඒ ප්‍රශ්න කියන්න. මහරජ, සේසතේ සිටින දේවතාවා හෝ වේවා, චාතුම්මහාරාජිකාදීහු හෝ වෙත්වා. කවර ලෙසකින් හෝ අසන ලද ප්‍රශ්නය කියන්නෙමි. මහරජතුමනි, දෙවියන් විසින් අසන ලද ප්‍රශ්න කියන්න. රජු දේවතාවා විසින් අසන ලද ආකාරයෙන්ම කියන්නේ පළමු ගාථාව කීය.
යමෙක් අත්පාවලින් ගසයිද මුහුණටත් අනියිද මහරජ, හේ ඒකාන්තයෙන් ප්‍රියයෙක්ද වෙයි. ඒ කවරකු ලෙස දක්නෙහිද?
**හන්ති** පහරදෙයි. **පරිසුම්භති** පහරදෙයි. **සචෙ** යනු හෙතෙම මෙසේ කරන්නේ ප්‍රිය වෙයි. **කංතෙන මභිපස්සසී** ඒ කාරණයෙන් පියවන්නා වූ කවර පුද්ගලයෙක් රජතුමනි! ඔබ දකින්නෙහිද? මෙසේ දේවතාවා ඒ ප්‍රශ්නය විචාළේය. මේ එහි අර්ථයයි.
මහාසත්ත්වයන්ට ගාථාව ඇසුණුවිටම ගුවන්තලයේ චන්ද්‍රයා මෙන් අර්ථය පැහැදිලි විය. ඉක්බිති මහා සත්ත්වයෝ මහරජතුමනි! අසන්න යැයි කියා, යම්කලෙක ඇකයේ සිටින ළදරුවා තුටු පහටු වූයේ ක්‍රීඩා කරන්නේ මවට අත්පාවලින් පහර දෙයි. කෙස් කඩා දමයි. අතේමිටින් මුහුණට ගසයි. එවිට ඕ තොමෝ ඔහුට සොර පුතේ, ඇයි අපට ගසන්නේද ආදී ලෙස ආදරයෙන් කියා ආදරය දරාගන්නට නොහැක්කේ වැළඳගෙන පපුවෙහි හොවාගෙන සිඹ ගනී. මෙසේ ඔහු ඇගේ මෙබඳු වූ කාලයකදී අතිශයින් ප්‍රිය වූයේ වෙයි. පියාටද එසේය. මෙසේ ගුවන මැද සූර්යයා උදාවෙන්නාක් මෙන් ප්‍රකට කොට ප්‍රශ්නය කීවේය. එය අසා දේවතාවා ඡත්‍රයේ විවරයෙන් නික්මී සිරුරෙන් අඩක් පෙන්වමින් ප්‍රශ්නය මනාව කියන ලදැයි මිහිරි හඬින් සාධුකාර දී මැණික් සුමුඟක් පුරවා දිව්‍යමය මල්සුවඳ ආදියෙන් මහාසත්ත්වයන්ට පූජාකොට අතුරුදන් විය. රජතුමා මහාසත්ත්වයන්ට මල් ආදියෙන් පුදා ඉතිරි ප්‍රශ්න කියන ලෙස ඉල්ලා මහරජතුමනි! කියන්න යැයි අයැද සිටි කල්හි දෙවන ගාථාව කීය.
යමකුට රිසිසේ ආක්‍රොශ කරයිද ඒ කාරණයාගේ පැමිණීම නොකමැති වෙයිද මහරජ, හේ ඒකාන්තයෙන් ප්‍රිය වන්නේය. ඒ කවරකු ලෙස දක්නෙහිද?
ඉක්බිති මහාසත්ත්වයන් වහන්සේ, මහරජ, මවක් කථා කරන්නට හැකි හත්අට අවුරුද්දක් වයසැති පුතකුට කුඹුරට යන්න. කඩයට යන්න ආදිය කියා ඉදින් මට මේ මේ කන බොන දේ දෙන්නේ නම් යන්නෙමියි කියා එසේනම් දරුව කියා දුන්කල්හි එය අනුභවකොට මෑණියෙනි, ඔබ සීතල වූ ගෙයි සෙවනැල්ලෙහි සිටින්න. මම නුඹට පිටත පණිවිඩ යැවීමක් කරන්නෙමියි ආදිය කියා අත් හා මුව විකාර කොට නොයන ඔහුට කිපුනා වූ මව මගුරක් ගෙන නුඹ මා සතු දේ අනුභව කොට කුඹුරෙහි කිසිදු වැඩක් කරන්නට අකැමැති වන්නෙහිය කියමින් තර්ජනයකොට වේගයෙන් පලායන ඔහු පසුපස ගොස් අල්ලා ගන්නට අපොහොසත් වූවා නිර්ධන වව. සොරු ඔහුව කෑලිකෑලිවලට කඩක්වා. ආදිය කියා කැමැති පරිදි, සිතැඟි ලෙස ආක්‍රෝශ කරයි. යමක් මුවින් කියයිද එයින් වන්නට අල්පමාත්‍ර වූත් කැමැත්තක් නැත. ඔහු දවල් කාලයේ ක්‍රීඩාකොට සවස ගෙදර යන්නට නොහැකිව නෑයන් ළඟට යයි. මව ද ඔහු එනමග බලාසිටින්නී නොඑන්නහු දැක ගෙට පිවිසෙන්නට නොහැකි වේයැයි සිතා ශෝකයෙන් හද පුරවා කඳුළු පිරුණු නෙත්වලින් ඥාති ගෙදර සොයන්නී පුත්‍රයා දැක වැළඳගෙන සිඹ අත් දෙකෙන් දැඩිව අල්ලාගෙන පුත්‍රයාණෙනි! මාව අමතක නොකරන්න යැයි කියමින් අධික ලෙස ආදරය කළාය. එපරිද්දෙන් මහරජ, මව කෙරෙහි පුතා කිපුණු කල්හි පියතර නම් වන්නේ යැයි දෙවෙනි ප්‍රශ්නයද කීවේය. දේවතාවා එසේම පූජා කළේය.
රජු ද පුදා තුන්වන ප්‍රශ්නය ඉල්ලා මහරජතුමනි, කියන්න යැයි ප්‍රකාශ කළ කල්හි අනික් ගාථාව කීය.
යමෙක් මුසාවෙන් ගලපා බෙණෙයිද බොරුවෙන් චෝදනා කෙරෙයිද, මහරජ, හේ ඒකාන්තයෙන් ප්‍රිය වන්නේය. ඒ කවරකු ලෙස දක්නෙහිද?
ඉක්බිති මහාසත්ත්වයෝ ඔහුට මෙසේ කීහ. මහරජ, යම්කලෙක අඹුසැමි යුවලක් රහසිගතව ලෝකාස්වාද රතියෙහි යෙදෙන්නාහු ඔබ කෙරෙහි හෝ මා කෙරෙහි ප්‍රේමයක් නැත. ඔවුන්ගේ හදවත විවෘත විය. මෙසේ ඔවුනොවුන්ට අසත්‍ය දෝෂාරෝපණ කරත්. බොරුවෙන් සිහිකරවත්. චෝදනා කරත්. එකල්හි ඔවුහු අමතරවත් ඔවුනොවුන් ප්‍රිය කරත්.
මෙසේ මේ ප්‍රශ්නයේ අර්ථය දැනගන්න යැයි මේ ගාථාව කීය.
ඇතැමෙක් ආහාරපාන හා වස්ත්‍ර ශයනාසනයන්ද රැගෙන යත්. එහෙත් එසේ ගෙනයන්නා වූ ඔවුහු ඒකාන්තයෙන් ප්‍රිය වෙත්. මහරජ, ඒ කවුරුන් ලෙස දක්නෙහිද?
ඉක්බිති ඔහුට මහරජ, මේ ප්‍රශ්නය වනාහි ධාර්මික වූ ශ්‍රමණ බ්‍රාහ්මණයන් උදෙසා කියන ලදී. ශ්‍රද්ධාවන්ත කුල මෙලොව පරලොව විශ්වාස කොට දෙත්. දෙනු කැමැතිද වෙත්. එබඳු වූ ශ්‍රමණ බ්‍රාහ්මණයන් ඉල්ලද්දීත් ලද දෙය අත්හැර වළඳනවා දැක අපගෙන්ම ඉල්වත්. අපම සන්තක වූ ආහාර ආදිය අනුභව කරත්. ඔවුන් කෙරෙහි අමතර ප්‍රේමයක් ඇතිකර ගනිත්. මෙසේ ඔවුහු අනුන් දුන් දෙය ගෙනියන්නෝ වෙත්. ඒකාන්තයෙන්ම යාචකයෝ ලද දෙය ගෙන යන්නෝය. ඔවුහු සමාන ප්‍රිය වූවෝ වෙත්. මේ ප්‍රශ්නය කියන ලද කල්හි දේවතාවා එසේ පුදා සාධුකාර දී පණ්ඩිතයෙනි! සත්රුවනින් පිරුණු මාණික්‍යමය කරඩුවක් ගන්නයැයි මහාසත්ත්වයන්ගේ පාළඟ තැබීය. රජුද පැහැදී සේනාපති තනතුර දුන්නේය. එතැන් පටන් මහාසත්ත්වයන්ගේ යසස වැඩිවිය.
නැවත ඒ සතරදෙනා, ගෘහපති පුත්‍රයා දැන් අපට වඩා ලොකු කෙනෙක් විය. කුමක් කරමුදැයි මන්ත්‍රණය කළහ. ඉක්බිති ඔවුන්ට සේනක මෙසේකීය. වේවා! මා විසින් උපායක් දකින ලදී. ගෘහපති පුත්‍රයා වෙත එළඹ රහසක් නම් කාහට කීම වටනේදැයි අසතෙමු. හෙතෙම කිසිවකුටත් එපායැයි කියයි. ඉක්බිති ඔහුට ගෘහපති පුත්‍රයා දේවයිනි, ඔබට සතුරෙක් උපන්නේය කියා රජුව භේද කරවන්නෙමියි කියා ඒ සතරදෙනා පණ්ඩිතයන්ගේ ගෙට ගොස් පිළිසඳර කථාකොට පණ්ඩිතයෙනි, අපි ප්‍රශ්නයක් අසනු කැමැත්තම්හයි කියා එසේනම් අසන්න යැයි කීකල්හි සේනක තෙමේ විචාළේය. පණ්ඩිතය, පුරුෂයකු විසින් වනාහි කොහි පිහිටිය යුතුද? සත්‍යයෙහි යැයි පිළිතුරු දුන්නේය. සත්‍යයෙහි පිහිටියහු විසින් කුමක් කළයුතුදැයි ඇසූවිට ධනය ඉපදවිය යුතුය. ධනය උපයා කුමක් කළ යුතුද? මන්ත්‍ර ලබාගත යුතුයි. එය ගෙන කුමක් කළ යුතුද? තමගේ රහසක් අනුන්ට නොකිය යුතුයැයි කීය. ඔවුහු යහපති පණ්ඩිතයෙනියි සතුටු සිතැත්තාහු වී දැන් ගෘහපති පුත්‍රයාගේ පිටුපස බලන්නෙමුයි රජු සමීපයට ගොස් මහරජතුමනි! ගෘහපති. පුත්‍රයා ඔබවහන්සේගේ සතුරෙක් වී යැයි කීහ. මම ඔබව විශ්වාස නොකරමි. ඔහු මාගේ සතුරෙක් නොවන්නේ යයි ප්‍රතික්‍ෂේප කළේය. ඉදින් මහරජතුමනි, විශ්වාස නොකරන්නේ නම් පණ්ඩිතයන්ගෙන් අසන්න. පණ්ඩිතය, තමාගේ රහසක් කාහට කිවයුතුදැයි ඇසීය. ඉදින් වනාහි සතුරෙක් නොවන්නේ නම් අසවලාට කිවයුතුයයි කියයි. ඉදින් වන්නේ නම් කිසිවකුටත් නොකිව යුතුයි. මනෝරථය පිරිපුන් කල්හි කිවයුතු වන්නේයැයි කියයි. එකල්හි අපව විශ්වාස කොට සැක දුරුකරගත් කෙනෙක් වන්න. හෙතෙම යහපතැයි පිළිතුරු දී එක් දිනක් සියළුදෙනාම රැස්ව සිටි කල්හි විසිවන නිපාතයෙහි පණ්ඩිතයන් පස්දෙනාගේ ප්‍රශ්නවල පළමු ගාථාව කීය.
මෙහි පැමිණි පංච පණ්ඩිතවරුනි, මට වැටහෙන එක් ප්‍රශ්නයක් ඇත. එය අසවු. නින්දා කටයුතු හෝ ප්‍රශංසා කටයුතු හෝ රහස කවරකුට හෙළිකළ යුත්තේදැයි වේදේහ රජු විමසීය.
මෙසේ කී කල්හි සේනක තෙමේ රජතුමාත් අපත් අතර මෙය තබන්නෙමියි සිතා මේ ගාථාව කීය.
මහරජ! ඔබම අපට එය ප්‍රකාශ කරනු මැනවි. ඔබ අපගේ ස්වාමියාද බර උසුලන්නාද වෙයි. පඬිවරු පස්දෙන ඔබගේ අදහස හා කැමැත්ත විමසා පිළිතුරු කියන්නාහයි සේනක කීය.
එහි **භත්තා** යනු ඔබ අපගේ ස්වාමියාද හටගත් බර උසුලන්නා ද වෙයි. පළමුව ඔබම මෙය කියව. **තවඡන්‍දඤ්ච රුචිඤ්ච** පසුව ඔබගේ කැමැත්තද රුචිවීමට කරුණු ද **සම්මසිත්‍වා** මේ පණ්ඩිතයෝ පස්දෙන කියත්.
ඉක්බිති රජු තමන්ගේ කෙලෙස් වසඟතාවය ඇති බැවින් ගාථාව කීය.
යම් ස්ත්‍රියක් ආචාර ශීලයෙන් යුක්තද අනුන් වසඟයෙහි නොපවතීද ස්වාමියාගේ කැමැත්ත අනුව වසන්නේද ප්‍රියමනාප වන්නීද එබඳු බිරිඳට නින්දා කටයුතු හෝ ප්‍රශංසා කටයුතු හෝ රහස හෙළි කරන්නේය.
එහි **අනඤ්ඤධෙය්‍යා** යනු කෙලෙස් වශයෙන් අනිකකු විසින් නොගත යුතුය යන අර්ථයි.
ඉක්බිති සේනක තෙමේ රජු තමන් අතරට වැටුනේ යැයි සතුටුව තමන් විසින් කරන ලද කාරණයම දක්වමින් මේ ගාථාව කීය.
යමෙක් දුකට පත් ආතුරයාට සරණ පිහිටවැ උපකාරීවැ පවතීද එබඳු මිත්‍රයාට නින්දා කටයුතු හෝ ප්‍රශංසා කටයුතු හෝ රහස හෙළි කරන්නේය.
ඉක්බිති රජතුමා පුක්කුසගෙන් විචාළේය. පුක්කුසය ඔබ මෙය කෙසේ දකින්නෙහිද? කාහට රහස කිවයුතුද? ඔහු මේ ගාථාව කීය.
ඉදින් යමකු හට ජ්‍යෙෂ්ඨ හෝ මධ්‍යම හෝ කනිෂ්ඨ හෝ සොහොයුරෙක් වේද හේද මනාව ශීලයෙහි පිහිටියේ ස්ථිර සිතැත්තේ නම් එවැනි සොහොයුරාට නින්දා කටයුතු හෝ ප්‍රශංසා කටයුතු හෝ රහස හෙළි කරන්නේය.
එහි **ඨිතත්තො** යනු ස්ථිර සිතැති.
ඉක්බිති රජතෙමේ කාවින්දගෙන් විචාළේය. හේ මේ ගාථාව කීය.
ඉදින් යමෙක් පියාගේ සිතට අනුව ක්‍රියා කරන්නේද මහත් ප්‍රඥාවෙන් යුක්ත වූයේ පියාට අනුජාත වේද, එබඳු පුතුට නින්දා කටයුතු හෝ ප්‍රශංසා කටයුතු හෝ රහස හෙළි කරන්නේය.
එහි **විද්ධගූ** යමෙක් මෙහෙකරන්නේ පියාට මෙහෙ කරයිද පියාගේ වසඟයෙහි පවතීද අවවාද ඉවසන්නේද වේ යන අර්ථයි. **අනුජාතො** යනු පුත්‍රයෝ තුන්දෙනෙකි. නූපන් යසස උපදවන්නේ අතිජාත පුත්‍රයාය. කුලයට කිලුටක්, කුලයට පස්සෙහි වූ ධනය විනාශ කරන්නේ අවජාතක පුත්‍රයාය. කුල පරපුර, ප්‍රවේණිය රකින්නා අනුජාත නම් වේ. ඒ ගැන මෙසේ කීය.
ඉක්බිති රජතුමා දේවින්දගෙන් ඇසීය. [missing trans] හෙතෙම මේ ගාථාව කීය.
දෙපා ඇත්තන්ට නායක මහරජ, යම් මවක් නොයෙන් ප්‍රිය උපදවමින් සිය පුතු පෝෂණය කරන්නීද එබඳු මවට නින්දා කටයුතු හෝ ප්‍රශංසා කටයුතු හෝ රහස හෙළි කරන්නේය.
එහි **දිපදා ජනින්‍ද සෙට්ඨො** දෙපා ඇත්තන්ට ශ්‍රේෂ්ඨ වූ රජු **ජන්‍දසා** **පියෙන** කැමැත්තෙන් හා ප්‍රේමයෙන්
ඔවුහු අසා රජු පණ්ඩිතයන්ගෙන් ඇසීය. පණ්ඩිතයෙනි, කෙසේ දකින්නේද? ඔහු මේ ගාථාව ප්‍රකාශ කළේය.
සැඟවිය යුතු දේ සැඟවීම මැ යහපත් වන්නේය. රහස හෙළිකිරීම පැසසිය යුතු නොවේ. නුවණැත්තේ කාර්යය සිද්ධිය නොවේනම් එතෙක් රහස දරන්නේය. සිද්ධ වූ අර්ථ ඇත්තේ රිසි සේ කියන්නේය.
එහි **අනිප්ඵාදාය** යනු මහරජ, යම්තාක් තමන්ගේ බලාපොරොත්තුව ඉටුවේද ඒතාක් පණ්ඩිතයා ඉවසන්නේය. කිසිවකුටත් නොකියන්නේය යන අර්ථයි.
පණ්ඩිතයන් විසින් මෙසේ කීකල්හි රජතෙමේ සතුටට පත් නොවීය. ඉක්බිති සේනක රජුගේත් රජු සේනකගේත් මුහුණ බැලීය. බෝධිසත්ත්වයෝ ඔවුන්ගේ ක්‍රියාව දැකම දැන ගත්තේය. මේ සතරදෙනා පළමුවෙන්ම මා රජු සමග භේදකළහ. විමසීම් වශයෙන් ප්‍රශ්නය විචාරණ ලද්දේ වන්නේය. කියන්නා වූ ඔවුන්ගේ සූර්යයා බැස ගියේය. පහන් දල්වන ලදහ. පණ්ඩිතයෝ වනාහි රාජකාරිය බරපතල දෙයක් ලෙස නොසිතයි. කුමක් වන්නේද, වහා යා යුතුයයි අසුනින් නැගිට රජුට වැඳ නික්ම යන්නේ මෙසේ සිතීය. මොවුනතුරෙන් එක් අයෙක් (රහස) යාලුවාට කිව යුතුයැයි කියයි. එක් අයෙක් සහෝදරයාට, එක් අයෙක් පුත්‍රයාට, එක් අයෙක් මවට කියන්නට සුදුසුයයි කීහ. මොවුන් විසින් කියන ලද්දම වෙයි. දුටු දෙයම කියත්යැයි සිතමි. වේවා අදම මෙය දැනගන්නෙමියි අධිෂ්ඨාන කරගත්තේය. ඒ සතරදෙනා වනාහි වෙන දිනවල රජගෙදරින් නික්ම රජගෙදර දොරටුව ළඟ එක් බත්ඔරුවක්පිට හිඳගෙන කළයුතු කටයුතු සාකච්ඡා කොට තම නිවෙස්වලට යත්. ඒ නිසා පණ්ඩිතයෝ මම ද මොවුන්ගේ රහස මේ ඔරුව යට සැඟවී සිට දැනගත හැකියයි සිතා ඒ ඔරුව ඔසවා එහි ඇතිරිල්ලක් අතුරා ඔරුව යටට පිවිස පුරුෂයන්ට සංඥාවක් කළහ. තෙපි පණ්ඩිතයන් සතරදෙනා සාකච්ඡා කොට ගිය කල්හි අවුත් මා රැගෙන යව්. ඔවුහු එසේයැයි නික්ම ගියහ. සේනක තෙමේද රජුට මෙසේ කීය. මහරජතුමනි, ඔබවහන්සේ අපව විශ්වාස නොකරන්නාහ. දැන් කෙසේද, හෙතෙම භේදකාරීන්ගේ වචන පිළිගෙන ඇහුම්කන් නොදීම බිය වූයේ තැති ගත්තේ, සේනක පණ්ඩිතයිනි, දැන් කුමක් කරමුදැයි ඇසීය. මහරජ, ප්‍රමාද නොවී කිසිවක් නොදන්වා ගෘහපති පුත්‍රයාව මැරවිය යුතුය. සේනකය ඔබ හැර මට හිතවත් වෙන කෙනෙක් නැත. ඔබව තමන්ගේ මිත්‍රයන් ගෙන දොරටුව අතර සිට උදයෙන්ම රාජසේවයට එන්නා වූ ගෘහපති පුත්‍රයාගේ හිස කඩුවෙන් සිඳ දමව යැයි කියා තමන්ගේ මංගල කඩුව දුන්නේය. ඔවුහු දේවයන් වහන්ස, බිය නොවන්න. අපි ඔහුව මරන්නෙමුයි කියා නික්මගොස් අපේ සතුරා පිටුදැක්කෙමුයැයි ගොස් බත්ඔරුව මත්තේ හිඳගත්හ. ඉක්බිති සේනක තෙමේ මෙසේ කීය. අපගෙන් කවරෙක් ගෘහපති පුත්‍රයාට පහර දෙන්නේද? අනිත් අය ඇදුරුතුමනි, එය ඔබම කළයුතුයයි ඔහුටම පැවරූහ.
ඉක්බිති සේනක තෙමේ ඇසීය. තෙපි රහස නම් අසවලාට අසවලාට කිව යුතුයයි කීවාහුය. කිම තොප මෙය කරන ලදද? එසේ නැතහොත් දකින ලදද, නැත්නම් අසන ලදද, ඇදුරුතුමනි, තිබේවා. තෙපි යම් රහසක් වේද එය මිත්‍රයාට කිව යුතුයයි කීහ. මෙය කෙසේද අපට මෙයින් කවර ප්‍රයෝජනයක්ද? ඇදුරුතුමනි කියන්න. මේ රහස රජු දැනගතහොත් මාගේ ජීවිතය නැතිවෙයි. ඇදුරුතුමනි, බිය නොවන්න. මෙහි ඔබගේ රහස් හෙළිකරන්නෙක් නැත. කියන ආචාරිනී, හෙතෙම තියෙන ඔරුවට තට්ටුකර මෙහි යට ගෘහපති පුත්‍රයා නෑ නොවේද? ආචාරීනි! ගෘහපති පුත්‍රයා තමන්ගේ ඉසුරෙන් මෙබඳු තැන්වලට නොපිවිසෙයි. දැන් ඔහු ප්‍රමාද වූවා වන්නේය. ඔබතුමා කියන්න. සේනක තෙමේ තමාගේ රහස කියන්නේ මෙසේ කීය. මේ නගරයේම අසවල් වෛශ්‍යාව දන්නහුද? එසේය ආචාරීනි. දැන් ඇය පෙනෙන්නට සිටීද? ආචාරීනි නැත. මම සල්උයනේ ඇය සමග පුරුෂකෘත්‍ය කොට ඇගේ පළඳනා කෙරෙහි ලොබින් ඇයව මරා ඇගේ සළුවෙන්ම පොට්ටනියක් කොට බැඳ ගෙනවුත් අපගේ ගෙදර අසවල් තැන අසවල් කාමරයේ නාගදත්තයේ (යමක් එල්ලීමට බිත්තියේ සවිකළ කොක්ක) එල්ලුවෙමි. පාවිච්චි කරන්නට නොහැකිය. එහි පැරණි බව බලමි. මෙබඳු වූද රාජාපරාධයක් කොට මා විසින් එක් මිත්‍රයකුට කියන ලදී. ඔහු විසින් කිසිවකුටත් නො කියන ලදී. මේ කාරණය නිසා මිත්‍රයාගේ රහසිගත බව කිව යුතුයයි මා විසින් කියන ලදී. පණ්ඩිතයෝ ඔහුගේ රහස මනාව නියම අයුරින් සැළකිල්ලට ගත්තේය.
පුක්කුස තෙමේ ද තමාගේ රහස කියන්නේ මගේ කලවයේ කුෂ්ටයක් ඇත. මාගේ බාල සොහොයුරා උදෑසනම කිසිවකුටත් නොදන්වා එය සෝදා බෙහෙත් ගල්වා ඒ මත්තෙහි රෙදිකඩකින් බඳියි. රජු මා කෙරෙහි ඇල්මෙන් පුක්කුස! එන්නයැයි මා කැඳවා බොහෝ සෙයින් මාගේ කලවා මත හිස තබා නිදයි. ඉදින් එය දන්නේ නම් මා මරන්නේය. මේ කාරණය මාගේ බාල සොහොයුරා හැරෙන්නට වෙන දන්නා කෙනෙක් නම් නැත. ඒ හේතුවෙන් රහසක් නම් සොයුරාට කිවයුතුයැයි මා විසින් ප්‍රකාශ කළේය. කාවින්දයාද තමාගේ රහස කියන්නේ මාසේ පෝය දවසට (කලුවර පෝය) නරදේව නම් වූ යක්‍ෂයෙක් මා අල්ලා ගනී. මම උමතු වූ සුනඛයෙක් මෙන් නාද කරමි. ඒ මම පුත්‍රයාට ඒ බව කීවෙමි. හෙතෙම මා යක්‍ෂයකු විසින් අල්ලාගත් බව දැනගෙන මා ඇතුල්ගෙයි බැඳහොවා දොර වසා නික්ම මාගේ හඬ නොඇසෙන සේ දොර ළඟ උත්සව පවත්වයි. මේ හේතුවෙන් රහසක් නම් තම පුත්‍රයාට කිව යුතුයැයි මා විසින් පවසන ලදී. ඉක්බිති තුන්දෙනා දේවින්දගෙන් ඇසූහ. ඔහුද තමාගේ රහස කියන්නේ මා විසින් මැණික් සොරකමක් කරන්නේ රජුට අයිති ශක්‍රයා විසින් කුස රජුට දෙන ලද වාසනාව ගෙනදෙන මංගල මාණික්‍ය රත්නය සොරකම් කොට මාගේ මවට දෙන ලදී. ඇය කිසිවකුටත් නොහඟවා මා රජගෙදරට පිවිසෙන කල්හි මට දෙන්නීය. මම ඒ මාණික්‍යයෙන් වාසනාව ලබා රජගෙදරට යමි. රජු නුඹලා සමග කථානොකර පළමුවෙන් ම මා සමග කථාකරයි. දිනපතාම කහවනු අටක්, සොළොසක්, තිස්දෙකක්, හැටහතරක් යනාදී ලෙස මවගේ වියදමට දෙයි. ඉදින් රජු ඒ මාණිකය රත්නය සැඟවුනු බව දන්නේ නම් මට මරණය වන්නේය. මේ හේතුවෙන් රහසක් නම් මවට කිවයුතුයැයි මා විසින් කියන ලදැයි කීය.
මහා සත්ත්වයන් වහන්සේ සියල්ලන්ගේම රහස් අවබෝධ කර ගත්තේය. ඔවුහු වනාහි තමන්ගේ උදරය පලා අතුනුබහන් පිටතට අදින්නාක් මෙන් රහස් ඔවුනොවුන්ට කියා පමානොවී උදෑසනම එන්න. ගෘහපති පුත්‍රයාව මරන්නෙමුයි කියා අසුනින් නැගිට ගියහ. ඔවුන් ගිය කල්හි පුරුෂයෝ අවුත් ඔරුව ඔසවා මහාසත්ත්වයන් ගෙන ගියහ. ඔහු ස්නානයකොට සැරසී මනා ආහාර වළඳා අද මාගේ සොයුරිය උදුම්බරා දේවිය රජගෙදරින් මට පණිවිඩයක් එවන්නීයැයි දැන දොරටුව ළඟ විශ්වාස පුරුෂයකු තැබීය. රජගෙදරින් ආ තැනැත්තාව වහා ඇතුළට ගෙන මට පෙන්වන්නයැයි කීය. මෙසේද කියා සයනයේ හොත්තේය. ඒ මොහොතේ රජුද සයනය මත හුන්නේ පණ්ඩිතයගේ ගුණ සිහිපත් කොට මහෞෂධ පණ්ඩිතයෝ සත්වයස් කාලයේ පටන් මට සේවය කරන්නේ මට කිසිදු අවැඩක් කළේ නැත. දේවතාවන් ප්‍රශ්න කළ අවස්ථාවේදී පණ්ඩිතයන් නොසිටින්න මාගේ ජීවිතයද නැතිවන්නට තිබුණි. වෛරී වූ සතුරන්ගේ වචන භාරගෙන අසම වූ පණ්ඩිතයන්ව මරව් යැයි කඩුව දෙන්නා වූ මා විසින් අයුත්තක් කරන ලදී. හෙට ඔහුව දකින්නට නොලැබෙයි කියා ශෝකයට පත්විය. ශරීරයෙන් දහඩිය නිකුත් විය. ශෝකයෙන් මැඩගන්නා ලද සිතෙහි පැහැදීමක් නොලැබීය. ඔහු සමග සයනයට ගිය උදුම්බරා දේවිය ඒ ස්වභාවය දැක මේ මොන අපරාධයක්ද? කිසි අපරාධයක් තිබේද? එසේ නැත්නම් රජුට ශෝකය ඇතිකරන වෙනත් කරුණක් ඇතිවීදැයි විචාරන්නී මේ ගාථාව කීය.
මහරජ, ඔබගේ සිත් පෙරළියට හේතු කවරේද? කවර හෙයින් ඔබෙන් වචනයක් නොඅසම්ද? කුමක් සිතමින් දොම්නස් වූයෙහි ද දේවයිනි. මාගෙන් වූ යම් අපරාධයක් හෝ ඇත්දැයි උදුම්බරා දේවි විචාළාය.
ඉක්බිති රජු මේ ගාථාව කීය.
මහා ප්‍රාඥ වූ මහෞෂධ පණ්ඩිතයන් මැරිය යුතුයයි මා විසින් වධයට අණකරන ලද්දේය. ඒ ගැන සිතමින් දොම්නස් වූයෙම් වෙමි. දේවිය! ඔබ කළ අපරාධයක් නැතැයි රජතෙමේ කීය.
එහි **ආණත්තො** යනු සොඳුර, පණ්ඩිතයෝ සතරදෙන මහෞෂධ පණ්ඩිතයන් මාගේ සතුරෙක් යැයි කීහ. මා විසින් ඇති තතු නොසොයා ඔහුව මරන්නයැයි මහා ප්‍රාඥයාව මරන්නට අණ කළෙමි. ඒ කාරණය සිතන මට සිතෙන්නේ මරණය සුදුසු පණ්ඩිතයන්ට නොව මට ය. ඒ නිසා අසතුටින් පසුවෙමියි කීය.
ඒ ප්‍රකාශය අසාම මහාසත්ත්වයන් කෙරෙහි පර්වතයක් බඳු මහා ශෝකයක් ඇය තුළ ඇතිවිය. ඕ තොමෝ මෙසේ සිතුවාය. එක් උපායකින් රජු අස්වසා රජු නින්දට වැටෙන කල්හි මාගේ බාල සොහොයුරාට පණිවිඩයක් යවමි. ඉක්බිති ඔහුට මහරජ, ඔබ විසින් මෙය කරන ලදී. ගෘහපති පුත්‍රයාව මහත් වූ සම්පත්තියෙහි පිහිටුවන්නා වූ ඔබ විසින් ස්නාපති තනතුරේ තබන ලදී. දැන් කිම ඔබගේ සතුරෙක් විය. සතුරා කුඩා වුවත් ඉවත්කළ යුතුයි. හෙතෙම ඔබ නොසිතන්නැයි රජු සනසාලීය. ඔහු තුනී වූ ශෝක ඇත්තේ නින්දට වැටුනේය. දේවිය නැගිට කාමරයට පිවිස මහෞෂධය, පණ්ඩිතයෝ සතරදෙන ඔහුව භේද කළහ. රජු කිපියේ හෙට දොරටුව ළඟදී ඔබව නසන්නට නියෝග කළේය. හෙට රජගෙදරට නොඑන්න. එන්නේ නම් නගරය අත්පත් කරගෙන දක්‍ෂයෙක්ව පැමිණෙතැයි පණිවිඩයක් ලියා රසකැවිල්ලක් ඒ තුළට දමා රසකැවිල්ල නූලකින් ඔතා අලුත් බඳුනක දමා වසා සලකුණු තබා මෙහෙවර කාන්තාවකට දුන්නේය. මේ රසකැවිල්ල ගෙන මාගේ බාල සොහොයුරාට දෙන්න. ඕ තොමෝ එසේ කළාය. රාත්‍රියේ කෙසේ නික්මෙන්නෙම්දැයි නොසිතන්න. රජු පළමුව දේවියට වරයක් දුන්නේය. ඒ නිසා ඇයව කිසිවකු වැළැක්වූයේ නැත. බෝධිසත්ත්වයන්ට පණිවිඩය ගෙන පිටත්කර හැරියාය. ඇය ගොස් දුන් බව පැවසීය. එකෙණෙහි දේවිය ගොස් රජු සමග නිදාගත්තාය. බෝධිසත්ත්වයෝද රසකැවිල්ල කඩා පණිවිඩය කියවා ඒ කාරණය දැනගෙන කටයුතු දේ විමසා සයනයෙහි හොත්තේය.
පණ්ඩිතවරු සතරදෙන උදැසනම කඩුව ගත් අත් ඇතිව දොරටුව ළඟ සිට පණ්ඩිතයන් නොදක්නාහු නොසතුටුව රජු සමීපයට ගොස් කිම පණ්ඩිතයෙනි! තොප ගෘහපති පුත්‍රයාව ඝාතනය කළහුදැයි කියා ඇසූ කල්හි දේවයන් වහන්ස, ඔහුව නොදකිමුයැයි කීහ. මහාසත්ත්වයෝ ද අරුණ නැගී එනවිටම නගරය තමන් සතු කරගෙන ඒ ඒ තැන ආරක්‍ෂාව තබා මහාජනයා පිරිවරාගෙන රථයකට නැගී මහ පිරිවරින් රජුගේ දොරටුව ළඟට ගියේය. රජු සීමැදුරු කවුළුව විවෘත කොට බලමින් සිටියේය. ඉක්බිති මහාසත්ත්වයෝ රථයෙන් බැස රජුට වැන්දේය. රජු සිතීය. ඉදින් මොහු මාගේ සතුරෙක් වන්නේ නම් මට වඳින්නේ නැත. ඉක්බිති ඔහුව කැඳවා රජු සයනයෙහි හිඳගත්තේය. මහාසත්ත්වයෝද ගොස් එකත්පසෙක හුන්නේත්ය. පණ්ඩිතයෝ සතරදෙන එහිම සිටියාහ. ඉක්බිති රජු කිසිවක් නොදන්නාක් මෙන් ඔහුට දරුව! ඔබ ඊයේ ගියෙහිය. දැන් එන්නෙහි. කුමක් නිසා මා අත්හළේදැයි කියා මේ ගාථාව කීය.
මහා ප්‍රාඥය! ඊයේ ගියා වූ තෙපි දැන් එන්නහුය. කුමක් අසා තොපගේ සිත කුමකට සැක කෙරේද? කවරෙක් තොපට කුමක් කීවේද? ඒකාන්තයෙන් ඒ වචනය මට කියව. එය අසන්නෙමියි වේදේහ රජු මහෞෂධ පඬිතුමාගෙන් ඇසීය.
එහි **අභිදො සගතො** යනු ඊයේ පළමු යාමයේ ගියේය. **කිමාසංකතෙ** කුමක් සැක කරන්නේද? **කිමවො ච** යනු කුමක් නිසා රජු සමීපයට නොගියේද? එය කිසිවෙක් කීවේද?
ඉක්බිති ඔහුට මහාසත්ත්වයෝ මහරජ, නුඹ විසින් පණ්ඩිතයන් සතරදෙනාගේ වචනය පිළිගෙන මා නසන්නට අණ කළේය. ඒ නිසා මම නොආවෙමි. චෝදනා කරමින් මේ ගාථාව කීය.
මහරජ, මහෞෂධ පණ්ඩිත මැරිය යුතුයැයි ඉදින් ඔබ විසින් සේනකාදීන් සමග මන්ත්‍රණය කරන ලදද රැයෙහි හුදෙකලා වූයේ බිරිඳට එය කීහ. ඔබ විසින් හෙළිකළ ඒ රහස මා විසින් අසන ලද්දේය.
එහි **යදිතෙ** යම්හෙයකින් ඔබ විසින්. **මන්තයිතං** කියන ලදී. **දොසං** සවස-රාත්‍රී භාගයේ යන අර්ථයි. කවරකුට කියන ලදද. **භරියාය** ඔබ වනාහි ඇයට මේ කාරණය. **රහොගතො** **අසංසි ගුය්හං පාතුකතං** යම්සේ මෙබඳු තමන්ගේ රහස් ප්‍රකට කරන ලදී. **සුතං මමෙතං** මා විසින් වනාහි මෙය ඒ මොහොතේම අසන ලදී.
රජතෙම එය අසා මැය විසින් එකෙණෙහිම පණිවිඩයක් එවන ලද්දේ වන්නේය. කිපුනේ දේවිය දෙස බැලීය. එය දැන මහාසත්ත්වයෝ, කිම දේවයන් වහන්ස! දේවියට කිපෙන්නෙහිද? මම අතීත, වර්තමාන, අනාගත සියල්ල දනිමි. දේවයන් වහන්ස, ඔබවහන්සේගේ රහස මට දේවිය කියන්නට ඇතැයි සිතේවා! ආචරිය සේනක පුක්කුස ආදීන්ගේ රහස් මට කවරකු විසින් කියන ලදද? මම මොවුන්ගේද රහස් දනිමියි පළමුව සේනකගේ රහස කියමින් මේ ගාථාව කීය.
සේනක තෙමේ සල් උයනේ සිට යම් ලාමක වූ පාපකර්මයක් කළේද, එය මිත්‍රයකුට කීවේය. ඒ හෙළිකළ රහස මා විසින් අසන ලදී.
එහි **අසබ්භිරූපං** යනු යහපත් නොවූ ලාමක වූ අකුසල කර්මයක් කරන ලදී. මේ නගරයේම අසවල් නම් ඇති වෛශ්‍යාව සල් උයනේදී මරා ආභරණ රැගෙන ඇගේම සලුවෙන් පොට්ටනියක් කොට බැඳ තමන්ගේ ගෘහයෙහි අසවල් තැන තැබුයේය. **සඛිනො වා **ඉක්බිති ඔහුට මහරජ, එක් මිත්‍රයකුට රහසිගතව සිට කීවේය. එය ද මා විසින් අසන ලදී. මම දේවයන් වහන්සේගේ සතුරෙක් නොවේ. සේනකයා සතුරාය. ඉදින් ඔබවහන්සේට සතුරාගෙන් වැඩක් ඇත්නම් සේනකයාව අල්ලා ගන්න.
රජු සේනක දෙස බලා ඇත්තදැයි අසා දේවයිනි, ඇත්තයි කියා කී කල්හි ඔහුව බන්ධනාගාරයට යවන ලෙස අණ කළේය. පණ්ඩිතයෝ පුක්කුසගේ රහස කියන්නේ මේ ගාථාව කීය.
මහරජ, ඔබගේ පුක්කුස නම් වූ රාජ පුරුෂයාට රජුන් විසින් ළං නොවිය යුතු රෝගයෙක් උපන. හේ රහසිගතව සොහොයුරාට කීය. එසේ රහස හෙළි කිරීම මා විසින් අසන ලදී.
එහි **අරාජයුත්තො** යනු මහරජ, මොහුට කුෂ්ට රෝගයක් සෑදින. හේ ඔහු ළඟට රජු නොයා යුතුය. ස්පර්ශ නොකළ යුතුය. ඔබවහන්සේද පුක්කුසගේ දෙවටොර මොලොක්යැයි බොහෝසෙයින් ඔහුගේම වටොර මත හොවින්නේය. ඔහු වනාහි ඇස් බඳින රෙදිකඩකින් ස්පර්ශ ලද්දේය.
රජු ඔහුවද බලා සත්‍යදැයි අසන ලදුව එසේය දේවයන් වහන්ස යැයි කී කල්හි ඔහුවද බන්ධනාගාරයට පිටත්කර හැරියේය.
පණ්ඩිතයෝ කාවින්දයන්ගේ රහස හෙළි කරන්නේ, කාවින්දයා නරදේව නම් යක්‍ෂයෙකු විසින් ස්පර්ශ කරන ලද්දේය. මේ ආබාධය යෝග්‍ය නොවන ස්වභාව ඇත්තේය. හේ එය රහසිගතව පුත්‍රයාට කීවේය. එසේ රහස හෙළි කිරීම මා විසින් අසන ලදී.
එහි **අසබ්භිරූපො** හෙතෙම යම් ආබාධයකින් ස්පර්ශ කරන ලද්දේ උමතු වූ සුනඛයකු මෙන් කෑගසයි. ඒ නරදේව යක්‍ෂාබාධය අසභ්‍ය ස්වරූපීය. ලාමකය. මහරජතුමනි, එයින් ස්පර්ශ වූ තැනැත්තා රජගෙදරට පිවිසීමට සුදුසු නැත.
රජු කාවින්දය, එය සත්‍යදැයි අසා සත්‍යයයි කීකල්හි ඔහුවද බන්ධනාගාරයට යවන ලදී. පණ්ඩිතයෝ දේවින්දගේ රහස කියන්නේ මේ ගාථාව කීය.
සක්දෙව් රජ ඔබගේ මීමුත්තණුවන්ට මහගු අෂ්ටවංක මාණික්‍යය දුන්නේය. ඒ මිණිරුවන දැන් දේවින්දයා අතට පත්ව ඇත. හේ ඒ බව මවට රහසේ කීය. රහස හෙළිකිරීම මා විසින් අසන ලදී.
එහි **පිතාමහස්ස** ඔබගේ මීමුත්තා වූ කුසරජුගේ. **තදජ්ජහත්‍ථං** ඒ මංගල සම්මත වූ මාණික්‍ය රත්නය අද දේවින්දගේ අතට පත්ව ඇත, මහරජතුමනි.
රජු එයද සත්‍යදැයි අසා සත්‍යයැයි කී කල්හි ඔහුවද බන්ධනාගාරයට යැවීය. මෙසේ බෝධිසත්ත්වයන් මරන්නෙමුයයි කියූ උන් සියල්ලෝම බන්ධනාගාරයට පිවිසියාහ. බෝධිසත්ත්වයෝ ද මේ හේතුවෙන් මම තමන්ගේ රහස අනුන්ට නොකිව යුතුයයි කියමි. රහස කිවයුතුයැයි ප්‍රකාශ කළ අය මහා විපතකට පත්වී ඇතැයි කියා මත්තෙහි ධර්මදේශනා කරන්නේ මේ ගාථාවන් ප්‍රකාශ කළහ.
සැඟවිය යුත්ත සැඟවීම ම මැනවි. රහස හෙළිකිරීම ප්‍රශස්ත නොවේ. නුවණැත්තේ කාර්ය නිෂ්පත්තිය නොවූ රහස දරන්නේය. කාර්ය සංසිද්ධියෙන් පසුව රිසි සේ කියන්නේය.
සැඟවිය යුත්ත හෙළි නොකටයුත්තේය. එදා නිධානයක් සේ ආරක්‍ෂා කළ යුතුයි. නුවණැත්තහු විසින් රහස් හෙළිකිරීම උචිත නොවේ.
නුවණැත්තා ස්ත්‍රියටද හතුරාටද යමෙක් ආමිෂ හේතුවෙන් පෙළඹේනම් ඔහුටද කෛරාටික සිතැත්තාටද (රහස් හෙළි නොකරන්නේය.)
යම් මිනිසෙක් අනුන් විසින් නොදතයුතු රහසක් (යමකුට) කීයේ නම් රහස් හෙළිවේය යන බියෙන් හෝ ඔහුගේ දාසයකු සෙයින් සියල්ල ඉවසයි.
මන්ත්‍රණය කළවුන් අතර යම්තාක් දෙනා ඔහුගේ රහස් දනිත් ද ඔහුට එපමණ තැති ගැනුම් ඇතිවේ. ඒ නිසා රහස නොහළ යුත්තේය. හෙළි නොකළ යුත්තේය.
රහස දවල් කාලයෙහි විවේකවැ කිය යුත්තේය. රැයෙහි සීමාව ඉක්මවූ වචන නොකියන්නේය. අසල සිටින්නෝ ඒකාන්තයෙන් මන්ත්‍රණය ශ්‍රවණය කරන්නාහ. එයින් මන්ත්‍රණය භේදයට පැමිණෙයි.
එහි **අමිත්තස්සවා** ස්ත්‍රියට හෝ විරසක ස්ත්‍රියටද නොකියන්නේය. **සංහිරො** යම්කෙනෙක් කිසියම් ආමිෂයකින් සංග්‍රහ කරයි. පොළඹවා ගැනීම කරයි. ඔහුවද ඇසුරු නොකරන්නේය. **හදයත්‍ථ‍ෙන** යමෙක් මිත්‍ර නොවේද, මිත්‍ර ප්‍රතිරූපකද මුවෙන් එකක් කියයි. හදවතින් වෙනකක් සිතයි. ඔහුවද ඇසුරු නොකරන්නේය. **අසම්බුද්ධං** අනුන් විසින් දැන නොගත්. **අසම්බොධං** කියා ද පාඨයකි. අනුන්ට අවබෝධ කරන්නට යෝග්‍ය නොවේ යන අර්ථයි. **තිතික්ඛති** ඔහුගේ ආක්‍රෝශයද පරිහාසයද පහරදීමද දාසයෙක් මෙන් වී ඉවසයි. විඳ දරාගනියි. **මන්තිනං** මන්ත්‍රණය කළවුන් අතරේ ඉන්නේ, ඔහුව මන්ත්‍රණය කරන්නන් දන්නේ යන අර්ථයි. **තාවන්තො** ඔව්හු රහස දන්නවුන් නිසා එපමණ තැතිගැනුම් සංත්‍රාසය ඇතිවේ. **නවිස්සජෙ** හෙළිනොකළ යුත්තේය. අනුන්ට නොදන්වන්නේය. **විවිච්ච** යනු ඉදින් දවල් රහස සාකච්ඡා කරනු කැමැත්තේ වෙයි. වෙන්ව අවස්ථාව සළසාගෙන ආවරණය නොවූ තැනක මන්ත්‍රණය කළ යුතුයි. **නාතිවෙලං** රාත්‍රියෙහි රහස කියන්නහු වනාහි බොහෝ වේලාවක් සීමාව ඉක්මවාගිය මහා හඬින් වචන පිටනොකළ යුතුයි. **උපස්සුතිකා** මන්ත්‍රණය කරන තැනට ගොස් ගෙයිමුළු ආදියේ සිට අසන්නෝ වෙත්. **තස්මා** මහරජ, ඒ කාරණය නිසා ඒ මන්ත්‍රණය වහා බිඳී යන්නේය.
රජතුමා මහා සත්ත්වයන්ගේ කථාව අසා මොව්හු තමන්ම රජුගේ වෛරකාරයන් බවට පත්ව මාගේ පණ්ඩිතයන්ට වෛර කරයි කියා කිපී යව්, ඔවුන් නගරයෙන් පිටකර උල්වල හිඳවව්. නැතහොත් හිස් ගසා දමවු යැයි අණ කළේය. ඔවුන් පසුපසට අත්බැඳ සතර සතර බැගින් පහර සියයක් දී ගෙනයන කල්හි පණ්ඩිතයෝ, දේවයන් වහන්ස! මොව්හු ඔබවහන්සේගේ පැරණි ඇමැතිවරුය. ඔවුන්ගේ වරදට සමාව දෙන්න යැයි රජුට කීය. රජු යහපතැයි කැඳවා ඔහුගේම දාසයන් කොට දුන්නේය. හෙතෙම ඔවුන් එහිම සේවකයන් කළේය. රජු එසේනම් මාගේ රාජ්‍යයෙහි වාසය නොකරත්වායි රටින් පිටුවහල් කිරීමට නියෝග කළේය. පණ්ඩිතයෝ, දේවයන් වහන්ස, මේ අන්ධ බාලයන්ට සමාව දෙන්නයැයි සමා කරවා ඔවුන් තනතුරු පෙර පැවැති පරිදිම ලබා දුන්නේය. රජු මෙසේ සිතීය. තම සතුරන් කෙරෙහි මොහුගේ මෛත්‍රී භාවනාව මෙබඳු නම් අන් අය කෙරෙහි කෙබඳු වන්නේ ද කියා පණ්ඩිතයන් කෙරෙහි අතිශයින් ප්‍රසාදයට පත්විය. එතැන් පටන් පණ්ඩිතයෝ සතරදෙන දළ ගැලවූ සර්පයන් මෙන් බලරහිතව කිසිවක් කියන්නට අපොහොසත් වූහ.
එතැන් පටන් පණ්ඩිතයෝ රජුට අර්ථයෙන් ද ධර්මයෙන් ද අනුශාසනා කරයි. ඔහු මෙසේ සිතීය. මම රජුගේ සේසත් සමග වූ රාජ්‍යය විචාරමි. මා අප්‍රමාදී විය යුතුය. හෙතෙම නගරය වටා මහා ප්‍රාකාරයක් තැනවීය. එපරිද්දෙන් අප්‍රධාන ප්‍රාකාර දොරටුවල අට්ටාලද අභ්‍යන්තර අටලුද දියඅගල මඩඅගල වියලි අගලක්ද යන අගල් තුනක් කරවීය. නගරාභ්‍යන්තරයේ පැරණි නිවාස ප්‍රතිසංස්කරණය කරවීය. මහා පොකුණු සාදවා ඒවායේ ජල උල්පත් කරවීය. නගරයේ සියලු ගබඩා ධාන්‍යයෙන් පිරවීය. හිමවත් ප්‍රදේශයෙන් මඩ සහ නෙලුම් ඇට ගෙන්වා ගත්තේය. ජලාපවාහන මාර්ගද පිරිසිදු කරනවා නගරයෙන් පිටතද දිරාගිය ගොඩනැගිලි ප්‍රතිසංස්කරණය කරවීය. ඒ ඒ තැනින් ආවා වූ වෙළෙඳුන් අතින් කොහේ සිට ආවේදැයි විචාරා අසවල් තැනින් යැයි කීවිට තොපගේ රජතුමා කවර දෙයක් වඩාත් ප්‍රිය කරන්නේදැයි, අසා අසවල් දේ යැයි කීවිට ඒ ඒ අයට සැළකිලි දක්වා තමන්ගේ එකසිය එකක් යෝධයන් කැඳවා මා දුන් පණිවිඩ ගෙන එක්සියයක් රාජධානිවලට ගොස් මේ ලිපි තමන් කැමති අයුරින් ඒ රජවරුන්ට දී ඔවුන්ට උපස්ථාන කොට ඔවුන්ගේ කටයුතු හෝ සාකච්ඡාවන් දැනගෙන මා හට එවමින් එහිම වාසය කරව්. මම තොපගේ දූදරුවන් පෝෂණය කරන්නෙමියි කියා සමහර අයට කුණ්ඩලාභරණද ඇතැමුන්ට රන්මිරිවැඩි ද සමහරුන්ට කඩු ද සමහරුන්ට ස්වර්ණමාලාවන් ද යනුවෙන් අකුරු ලියවා යම්විටක මට අවශ්‍ය වුවහොත් පෙනෙත්වායි අධිෂ්ඨාන කොට ඔවුන් අත යැවීය. ඔවුහු ඒ ඒ තැන්වල ගොස් ඔවුන්ගේ රජවරුන්ට පණිවිඩ ලිපි භාරදී නුඹලා රජුට සහාය සඳහා පැමිණි බව කියා කොහෙන්දැයි විචාළවිට ආවා වූ තැන්වලට වෙනස් තැන් කියා ඔවුන් විසින් යහපතැයි පිළිගත් කල්හි සේවය කරන්නාහු ඔවුන්ගේ හිතවත්තු වූහ.
එකල්හි ඒකබල රටෙහි සංඛපාල නම් වූ රජු ආයුධ පිළියෙල කරයි. සේනාව එකතු කරයි. ඔහු සමීපයෙහි යොදන ලද පුරුෂයා පණ්ඩිතයන්ට හසුනක් යැවීය. මෙහි තොරතුරු මේවාය. මෙ මේ දේ කරයි. නොදනිමු. සුදුසු කෙනෙකුන් යවා ඇති තතු දැනගනිත්වා. ඉක්බිති මහාසත්ත්වයන් වහන්සේ ගිරාපෝතකයාට කථාකොට, හිතවත, ගොස් ඒකබල රටෙහි සංඛපාල රජු මෙය කරන්නේයැයි දැනගෙන සියළු දඹදිව ඇවිද මට තොරතුරු දන්වන්නැයි කියා මීපැණි සහිත විළඳ කවා මීපැණි පොවා සියවර දහස්වර පිසින ලද තෙලෙන් පියාපත් පිරිමැද පෙරදිග සීමැදුරු කවුළුවේ සිට පිටත් කළේය. ඒ ගිරවා එහි ගොස් ඒ පුරුෂයා වෙතින් රජු පිළිබඳ තොරතුරු ඇති පරිදි දැනගෙන දඹදිව පුරා සංචාරය කරන්නේ කම්පිල්ල නම් රටෙහි උත්තර පංචාල නගරයට ළඟා විය. එකල්හි එහි චූලනී බ්‍රහ්මදත්ත රජු රාජ්‍යය කළේය. ඔහුගේ කේවට්ට නම් බ්‍රාහ්මණයෙක් අර්ථයෙන්, ධර්මයෙන් අනුශාසනා කරයි. ඔහු දක්‍ෂය. පණ්ඩිතය. ඔහු අළුයම් වේලෙහි පිබිද ප්‍රදීපාලෝකයෙන් අලංකාර වූ සිරියහන්ගැබ බලා මහත් වූ යසස දැක මාගේ මේ යසස කවුරුන් සතුදැයි සිතන්නේ අනිකකුගේ නොවේ. චූලනී බ්‍රහ්මදත්ත රජු සතුය. මෙබඳු වූ යසසක් දෙන්නා වූ රජුව මුළු දඹදිව රජු කරවන්නට වටනේය. මම ද අග්‍ර පුරෝහිත වන්නෙමියි සිතුවේය. ඔහු උදෑසනම රජු සමීපයට ගොස් සුවසේ සැතපුන්ද යනාදිය විමසා දේවයිනි, සාකච්ඡා කළයුතු දෙයක් ඇත. ආචාරීනි, කියව යැයි රජු පැවසීය. රජතුමනි, නගරාභ්‍යන්තරයේ රහසක් කථා කරන්නට නොහැකිය. උයනට යමු. යහපති ආචාරීනි යැයි කීය. රජු ඔහු සමග උයනට ගොස් බලසේනාව පිටත තබා ආරක්‍ෂා යොදා බ්‍රාහ්මණයා සමග උයනට පිවිස මඟුල් ගල්තලාවේ හිඳ ගත්තේය.
ගිරා පෝතකයා ඒ ක්‍රියාව දැක මෙහි යම්කිසිවක් සිදුවිය හැකිය. අද පණ්ඩිතයන්ට දැනුම් දියයුතු යම්කිසිවක් අසන්නෙමියි උයනට පිවිස මගුල්සල් ගසක පත්‍ර අතර සැඟවී සිටියේය. රජු ආචාරීනි දැන් කියන්න යැයි පැවසීය. මහරජතුමනි, ඔබවහන්සේගේ කන් මා වෙත ළං කරන්න. කන් සතරකින් ඇසූ දෙය පමණක් රහසක් වන්නේය. ඉදින් මහරජතුමනි, මාගේ වචනය කරන්නේ නම් සියළු දඹදිව ඔබ වහන්සේව අගරජ කරමි. හෙතෙම මහත් වූ තණ්හාවකින් ඔහුගේ වචනය අසා සතුටට පත්වූයේ වී කියන්න ඇදුරුතුමනි, මම කරන්නෙමියි කීය. දේවයිනි! අපි සේනාව රැස්කරවා පළමුව කුඩා නගරයක් වටකර අල්ලාගනිමු. මම වනාහි කුඩා දොරටුවෙන් නගරයට පිවිස රජුට කියමි. රජතුමනි! ඔබට යුද්ධයෙන් වැඩක් නැත. හුදෙක් අප සතුවන්නේය. ඔබවහන්සේගේ රාජ්‍යය ඔබටම වන්නේය. යුධ කරන්නේ වනාහි අපගේ බලසේනා විශාල බැවින් ඒකාන්තයෙන් පරාජය වන්නේය. ඉදින් මාගේ වචනය කරන්නෙහිද ඔහුට සංග්‍රහ කරමි. ඉදින් මා කියන ලෙස නො කළේ නම් යුදකොට ජීවිතක්‍ෂයට පත්කර සේනාව ගෙන වෙනත් නගරයකට, එතනින් වෙන නගරයකට, යන උපක්‍රමයෙන් සියළු දඹදිව රාජ්‍යය ගෙන ජයපැන් බොමුයි කියා එක්සියයක් රජවරු අපගේ නගරයට ගෙනවිත් උයනෙහි මධුපාන මණ්ඩපයක් සූදානම් කර එහි සිටියවුන් විෂ මිශ්‍ර සුරාපානය කොට ඔවුන් සියල්ලන්ව ජීවිතක්‍ෂයට පත්කර ගඟට දමා එක්සියයක් රාජධානිවල රාජ්‍යය අපගේ අතට පත්කර ගන්නෙමුයි මෙසේ සියළු දඹදිව අගරජ වන්නෙහිය. හෙතෙම, ආචාරිය, එසේය. කරන්නෙමියි කීය. මහරජතුමනි! මේ රහස වනාහි සිව්කන් රහසකි. මෙය වනාහි වෙන කෙනෙකු විසින් දැනගත නොහැකිය. ඒ නිසා ප්‍රමාද නොවී වහා නික්ම යන්න. රජු සතුටුව යහපතැයි පිළිතුරු දුන්නේය.
ගිරා පෝතකයා එය අසා ඔවුන්ගේ රහස් මන්ත්‍රණයේ අවසානයේ එල්ලා තිබෙන දෙයක් පහතට හෙළන්නාක් මෙන් කේවට්ටයාගේ හිසෙහි වර්චස් පිඩක් හෙළා, මේ කුමක්දැයි මුව විවරකොට උඩ බලන්නහුගේ මුවෙහි තවත් පිඩක් හෙළා අත්තෙන් උඩට පැන, කේවට්ටය! නුඹ ඔබගේ රහස සිව්කන් මන්ත්‍රණයක්කැයි සිතන්නෙහිද? දැන්ම කන් සයකට ගියේය. නැවත කන් අටකට ගොස් නොයෙක් සියදහස් කන්වලට යන්නේයැයි කීය. රාජපුරුෂයනි, ගිරවා අල්වව්, අල්වව් කියා කියද්දීම වාතවේගයෙන් මිථිලා නුවරට ගොස් පණ්ඩිතයන්ගේ නිවෙස්නට පිවිසියේය. ඔහුගේ වනාහි මේ චාරිත්‍රයයි. එනම් ඉදින් යම්තැනකින් ගෙනෙන ලද ආරංචියක් පණ්ඩිතයන්ටම කිවයුතු වන්නේ නම් ඉක්බිති පණ්ඩිතයන්ගේ දසරුවට බසියි. ඉදින් අමරාදේවිය ද ඇසීමට යෝග්‍ය නම් උකුලෙහි ලගී. ඉදින් මහජනයා විසින් ඇසිය යුත්තක් නම් බිමට බසී. ඔහු පණ්ඩිතයන්ගේ දසරුවෙහි ලැගුම් ගත්තේය. ඒ සළකුනෙන් රහසක් විය යුතුයයි සිතා මහජනයා නික්ම ගියේය. පණ්ඩිතයෝ ඔහුව (ගිරවා) රැගෙන උඩුමහල් තලයට නැග දරුව, ඔබ විසින් යමක් දකින ලද්දේ ද? අසන ලද්දේදැයි විචාළේය. ඉක්බිති ඔහුට මම දේවයන් වහන්ස! මුළු දඹදිව වෙනත් රජකුගෙන් කිසි බියක් නොදකිමි. උත්තර පංචාල රටෙහි චූලනී බ්‍රහ්මදත්ත රජුගේ පුරෝහිත වූ කේවට්ට නමැත්තා රජුව උයනට ගෙනගොස් සිව්කන් මන්ත්‍රණයක් කරන ලදී. මම අතු අතර සිට ඔහුගේ මුවෙහි වර්චස් පිඩක් හෙළා ආවෙමියි කියා අසන ලද සියල්ල, දකින ලද සියල්ල පණ්ඩිතයන්ට කීවේය. රජු විසින් පිළිගන්නා ලදදැයි කී කල්හි දේවයිනි, පිළිගන්නා ලදැයි කීවේය.
පණ්ඩිතයෝ ඔහුට කළයුතු සියළු සත්කාර කොට ඔහුව (ගිරවා) මෘදු වූ ඇතිරිල්ලක ස්වර්ණමය මැදිරියේ හොවා කේවට්ටයා මා මහෞෂධ බව නොදනියි සිතමි. දැන් ඔහුගේ කරන ලද කුමන්ත්‍රණය මස්තකප්‍රාප්ත වන්නට ඉඩ නොදෙමියි සිතා නගරයෙන් දුප්පත් පවුල් බැහැරකොට පිටත වාසය කරවීය. රටේ ජනපද දොරටුගම්වල සමෘද්ධිමත් පොහොසත් පවුල් කැඳවා නගරයෙහි වාසය කරවීය. බොහෝ ධනධාන්‍ය රැස්කරවීය. චූලනී බ්‍රහ්මදත්ත රජු කේවට්ටයාගේ වචනය පිළිගෙන සේනා පිරිවරාගෙන ගොස් එක් නගරයක් වටකළේය. කේවට්ටයා කියන ලද ආකාරයට එහි පිවිස ඒ බව රජුට දැනුම් දී තමන් සතුකොට සේනා දෙකක් එකට එකතුකර වෙනත් රජ කෙනෙක් යනාදී ලෙස චූලනී බ්‍රහ්මදත්ත රජු කේවට්ටයාගේ අවවාදයෙහි පිහිටියේ, වේදේහ රජු හැර දඹදිව සියළු රජවරු තමන් යටතට ගත්තේය. බෝධිසත්ත්වයන්ගේ යොදන ලද පුරුෂයෝ බ්‍රහ්මදත්ත රජු විසින් මෙපමණ නගර අල්ලා ගන්නා ලදී. මෙපමණ අල්ලා ගන්නා ලදී යන ලෙස අප්‍රමාදී වන්නයැයි නිතරම පණිවුඩ එවත්. ඔහුද මම මෙහි අප්‍රමාදීව කටයුතු කරමි. නුඹලා නොකලකිරී අප්‍රමාදීව වාසය කරන්න යැයි කියා යැවීය.
බ්‍රහ්මදත්ත රජු සත්දවස් සත්මස් අධික කොට ඇති අවුරුදු සතකින් වේදේහ රාජ්‍යය හැර දඹදිව සෙසු රාජ්‍යයන් අල්ලාගෙන කේවට්ටයාට මෙසේ කීය. ඇදුරුතුමනි, වේදේහ රජුගේ මිථිලා නුවර රාජ්‍යය අල්ලා ගනිමු යැයි කීය. රජතුමනි! මහෞෂධ පණ්ඩිතයන් වාසයකරන නගරයේ රාජ්‍යය අල්ලාගැනීමට නොහැක. ඔහු වනාහි මෙබඳු දක්‍ෂතාවයකින් උපාය කුසලතාවයකින් යුක්ත කෙනෙකි. මෙසේ ඔහු විස්තර කොට සඳමඬලෙහි පහර දෙන්නාක් මෙන් මහෞෂධයන්ගේ ගුණ ප්‍රකාශ කළේය. මොහු වනාහි, තෙමේ ද උපායෙහි දක්‍ෂයෙකි. ඒ නිසා මිථිලා රාජ්‍යය වනාහි සුළු එකකි. සියළු දඹදිව රාජ්‍යය අපට සෑහේ. මෙයින් අපට කවර ප්‍රයෝජනයක්ද? යැයි රජුට වටහා දුන්නේය. ඉතිරි රජවරු ද අපි මිථිලා රාජ්‍යය අල්ලාගෙන ම ජයපැන් බොන්නෙමු යැයි කියත්. කේවට්ටයා ඔවුන්වද වලකා විදේහ රාජ්‍යය අල්ලාගෙන කුමක් කරන්නෙමුද, ඒ රජු අප සතුය. නවතිව්. ඔව්හු උපායයෙන් වටහා දුන්නේය. ඔහු ඔහුගේ වචනය අසා නතර වූහ. පුරුෂයෝ බෝධිසත්ත්වයන්ට පණිවිඩ එවූහ. බ්‍රහ්මදත්ත රජු එක්සියයක් රජුන් පිරිවරා මිථිලාවට එන්නේ නතරවී තමන්ගේ නගරයටම ගියේය. හෙතෙමේද ඔවුන්ට එතැන් පටන් ඔහුගේ ක්‍රියාව දැනගනිත්වායි හරවා යැවීය. බ්‍රහ්මදත්ත රජුද කේවට්ටයන් සමග දැන් කුමන කාර්යයක් කරන්නෙමුදැයි සාකච්ඡාකොට අපි ජයපැන් බොන්නෙමුයි උයන සරසා හැලි දහසක සුරාව තබව්. නන්වැදෑරුම් මත්ස්‍යමාංශ ආදියද තබව්යැයි සේවකයන්ට අණ කළේය. ඒ පුවතද පණ්ඩිතයන් යොදන ලද පුරුෂයෝ යැවූහ. ඔව්හු වනාහි විෂ යොදා රජවරුන් මරනු කැමැත්තේයැයි නොදනී. මහාසත්ත්වයෝ වනාහි ගිරාපෝතකයාගේ සමීපයෙන් අසන ලද බැවින් දනියි. ඔහු සුරාපානාදිය නියම අයුරින් දැනගෙන මට දන්වා එවව්යැයි හසුනක් යැවීය. ඔහු එසේ කළහ.
ඒ අසා පණ්ඩිතයෝ, ‘මා වැනි පණ්ඩිතයකු ජීවමාන කල්හි මෙපමණ රජුගේ මරණය සිදුවීම යුක්තියුක්ත නොවේයැයි සිතා සහජාත යෝධයන් දහස කැඳවා, හිතවතුනි, චූලනී බ්‍රහ්මදත්ත රජු උයන සරසවා එකසියයක් රජුන් පිරිවරා සුරාපානය කරනු කැමැත්තේය. තෙපි එහි ගොස් රජවරුන්ට ආසන පැනවූ කල්හි කිසිවකුත් අසුන් නොගත් කල්හි බ්‍රහ්මදත්ත රජුට අනතුරුව ඉතා වටිනා ආසනයක් අපගේ රජතුමාටයැයි ගෙන, ඔවුන්ගේ පුරුෂයන් විසින් නුඹලා කාගේ පුරුෂයෝදැයි විචාළ කල්හි වේදේහ රජුගේ යයි කියව්. ඔව්හු සත්දවස් සත්මස් අධික කොට ඇති වර්ෂ හතක් රාජ්‍යයන් අල්ලා ගන්නාහු එක් දිනක්වත් වේදේහ කියා රජකු නුදුටුවෙමු. මේ කවරනම් රජෙක්ද? යව්. අවසානයේ ආසනයක් ගනිව්යයි තොප සමග කෝලාහල කරත්. තෙපි බ්‍රහ්මදත්ත රජු හැර අපේ රජුට වඩා කෝලාහල කරත්. තෙපි බ්‍රහ්මදත්ත රජු හැර අපේ රජුට වඩා උසස් කෙනෙක් නැතැයි කෝලාහලය වැඩිකොට අපගේ රජතුමාට ආසනයක්වත් නොලැබ තොප සුරාපානය කරන්නට හෝ මස්මාළු අනුභව කරන්නට හෝ නොදෙන්නෙමු යැයි කෑගසමින් කණ්ඩායම් ලෙස කෑගසමින් ඒ හඬින්ම ඔවුන්ට සන්ත්‍රාසය ඇතිකොට විශාල මුගුරුවලින් සියළු හැළි බිඳවා මත්ස්‍යමාංශ විසුරුවා දමා අනුභව කළ නොහැකි සේ කොට වේගයෙන් සේනාව තුළට පිවිස දෙව්ලොවට පිවිසි අසුරයන් මෙන් කලබලයක් ඇතිකොට අපි මිථිලා නගරයේ මහෞෂධ පණ්ඩිතයන්ගේ පුරුෂයෝ වෙමු. හැකිනම් අපව අල්ලා ගනිව් යැයි තොප ගිය බව හඟවා ආපසු එව්යැයි කියා යැවීය. ඔව්හු යහපතැයි එතුමන්ගේ වචනය පිළිගෙන පංචායුධයෙන් සන්නද්ධව නික්ම එහි ගොස් නඳුන්උයන මෙන් සරසන ලද උයනට පිවිස ඔසවන ලද සේසත් ඇති එක්සියයක් රාජාසන මුල්කොට පිළියෙල කරන ලද ශ්‍රී විභූතිය දැක මහාසත්ත්වයන් විසින් කියන ලද ආකාරයෙන්ම සියල්ල කොට මහජනයා කළඹවා මිථිලා නුවර දෙසට නික්ම ගියහ. රාජ පුරුෂයෝ ද ඒ රජවරුන්ට ඒ පුවත සැළ කළහ. බ්‍රහ්මදත්ත තෙමේ මෙබඳු වූ මේ විෂ යෙදීමකට බාධා කළේ යයි කිපියේය. රජවරුද අපට ජයපැන් බොන්නට ඉඩ නුදුන්හයි කිපුනාහ. බලසේනාවෝ ද අපට නොමිලේ ලැබෙන්නට තිබුණු සුරාව බොන්නට නොලැබිනැයි කිපියහ.
බ්‍රහ්මදත්ත රජතෙමේද අනිත් රජවරුන් අමතා, එන්න. ඔබලා මියුළු නුවරට ගොස් වේදේහ රජුගේ හිස කඩුවෙන් සිඳ පාදයෙන් මැඩගෙන ජයපැන් බොන්නෙමුයි සේනාවට ගමන් සූදානම් කරන්නැයි කියා නැවත රහසිගතව කේවට්ටයාද ඒ කාරණය කියා අපගේ මෙබඳු වූ සැලසුමකට හානිකරන සතුරා අල්ලා ගන්නෙමු යි එක්සියයක් රජදරුවන්ට දහඅට අක්‍ෂෞභිණියක් සේනාව පිරිවරාගෙන ඒ නගරයට යන්නෙමු. ඇදුරුතුමනි, එන්න යැයි කීය. බ්‍රාහ්මණයා තමන්ගේ පණ්ඩිතභාවයෙන් මෙසේ සිතීය. මහෞෂධ පණ්ඩිතයන් දිනීම නම් කළ නොහැකිය. අපටද ලජ්ජාවීමට සිදුවෙයි. රජතුමාව නතර කරවන්නෙමි. ඉක්බිති රජුට මෙසේ කීය. මහරජතුමනි, මෙය වේදේහ රජුගේ බලයක් නොවේ. මෙය මහෞෂධ පණ්ඩිතයන්ගේ සංවිධානයයි. මොහු වනාහි මහානුභාව සම්පන්නය. ඔහු විසින් රක්‍ෂිත මියුළුනුවර සිංහයකු විසින් රකින ගුහාවක් මෙන් කිසිවකු විසින්වත් අල්ලා ගන්නට නොහැකි වෙයි. රජු වනාහි ක්‍ෂත්‍රිය මානයෙනුත් ඓශ්වර්ය මදයෙනුත් මත්වී ඔහු කුමක් කරන්නේදැයි කියා එක්සියයක් රජුන් පිරිවරා අටලොස් අක්‍ෂෞභිණියක් සේනාව සමග පිටත්විය. කේවට්ටයාද තමන්ගේ කථාව පිළිගන්වන්නට නොහැකිව රජුගේ පිළිවෙලට වෙන යාම සුදුසු නැත. ඒ නිසා ඔහු සමගම නික්ම ගියේය. ඒ යෝධයෝද එක් රැයකින්ම මියුළු නුවරට පැමිණ තමා විසින් කළ වැඩ පණ්ඩිතයන්ට කියූහ. පළමු යවන ලද ඒ ඒ තැන්වල යොදන ලද පුරුෂයෝ ද පණිවිඩ යැවූහ. චූලනී බ්‍රහ්මදත්ත රජු වේදේහ රජුට යටත්කර ගන්නෙමියි එක්සියයක් රජුන් පිරිවරා එයි. පඬිතුමා අප්‍රමාදී විය යුතුයයි ද අද අසවල් තැනට පැමිණියේය. අද අසවල් තැනට, අද නගරයට පැමිණෙන්නෙමු යනාදී ලෙස නිරන්තරයෙන් පණිවිඩ යවන්නාහ. ඒ අසා මහාසත්ත්වයෝ අතිශයින් අප්‍රමාදී විය. වේදේහ රජු වනාහි, බ්‍රහ්මදත්ත මේ නගරය අල්ලා ගන්නට එන්නේයයි පරපුරේ ඝෝෂාවෙන් ඇසීය.
ඉක්බිති බ්‍රහ්මදත්ත රජු ඉතා අළුයම සියදහස් ගණනක් පන්දම් රැගෙන අවුත් මුළු නගරයම පිරිවරා ගත්තේය. ඉක්බිති ඇත් පවුර, රිය පවුර, අශ්ව පවුර යන මේවායින් වටකොට ඒ ඒ තැන්වල බලසේනා ආරක්‍ෂාව තැබීය. මිනිස්සු හඬනගමින්, අත්පොළසන් දෙමින්, නටමින් ඝෝෂා කරමින් සිටියාහ. පහන් ආලෝකයෙන් අලංකාර ආලෝකයෙන්ද මුළු සත්යොදුන් මියුළු නුවර ඒකාලෝක විය. ඇත්, අස්, රිය, පා, තූර්ය යන ශබ්දයන්ගෙන් මහපොළොව පැලෙන කලක් මෙන් විය. පණ්ඩිතයෝ සතරදෙන මහාඝෝෂාව අසා නොදන්නාහු රජු සමීපයට ගොස් මහරජතුමනි! මහා ඝෝෂාවකි. මම නොදනිමි. විමසා බැලීමට වටී. එය අසා බ්‍රහ්මදත්ත රජතෙමේ ආවේ විය යුතුයි. සීමැදුරු කවුළුව විවෘතකර බලන්නේ ඔහු පැමිණි බව දැන බියෙන් තැතිගත්තේ අපගේ ජීවිතය නැතිවෙයි. අපි සියලුදෙනාම හෙට ජීවිතක්‍ෂයට පත්වන්නේ යැයි ඔවුන් සමග කථා කරමින් හුන්නේය. මහාසත්ත්වයන් වහන්සේ ඔහුගේ පැමිණීම දැනගෙන සිංහයෙකු මෙන් බිය නැතිව මුළු නුවරම ආරක්‍ෂාව යොදා රජුව සනසන්නෙමියි රජමැදුරට නැග වැඳ එකත්පස්ව සිටියේය. රජු ඔහු දැක ලබන ලද අස්වැසුම් ඇත්තේ මා පුත් මහෞෂධ පණ්ඩිතයන් හැර වෙන කවරෙක් මේ දුකින් මුදවාගන්නට සමර්ථ වන්නේ නම් නැතැයි සිතා ඔහු සමග සාකච්ඡා කරන්නේ මෙසේ කීය.
මහෞෂධ පණ්ඩිතය! පංචාල දේශවාසී බ්‍රහ්මදත්ත රජ සියලු බලසෙනඟ සමග ආයේය. ඒ මේ පංචාල රජු සතු සේනාව අපමණය.
ඒ සේනා තොමෝ පිටින් ගෙනා දැව ඇති වඩු සේනාවෙන් යුක්තය. පාබළ සෙනඟින් යුක්තය. සියළු සංග්‍රාම උපායන්හි දක්‍ෂය. සතුරන් හිස් සිඳලීමෙහි දක්‍ෂය. දශවිධ ශබ්දයෙන් හා බෙර සක් හඬින්ද ප්‍රබෝධමත්ය.
ලෝහ විද්‍යාවෙන් නිර්මිත වූ කවච ආදියෙන් හා ආභරණයන්ගෙන් බබළන්නීය. ධජ පතාකයන්ගෙන්ද වටින් නැගිය යුතු ඇතුන් හා අසුන්ගෙන්ද විවිධ ශිල්පීන්ගෙන්ද යුක්ත වූවාය. අති දක්‍ෂ යෝධයන්ගෙන් මනාව පිහිටියේය.
මෙමැ සේනාවෙහි මහාප්‍රාඥ වූ රහස් මන්ත්‍රණ ඇති දශ පණ්ඩිත කෙනෙක් වෙති. රජුගේ මවද එකොළොස්වැන්නී වූවා පංචාල සේනාවට අනුශාසනා කරයි.
තව ද රටවල් පැහැර ගැනීමෙන් පෙලුණු පංචාල දේශයට යටත් වූ යසස් ඇති එක්සියයක් රජදරුවෝද මෙහි බ්‍රහ්මදත්ත රජුට අනුගත වැ සිටිත්.
යමක් කියන්නාහු නම් එය කරන්නා වූ රජුට නොකැමැත්තෙන් නමුදු ප්‍රියවචන කියන්නා වූ නොකැමැත්තෙන් යටත් වූවෝද පංචාල රජු අනුව යති.
ඒ සිව්රඟ සේනාවෙන් මියුළු නුවර ත්‍රිසන්ධියකින් වටකරන ලද්දේය. විදේහයන්ගේ රාජධානිය හාත්පසින් කණිනු ලැබේ.
මස්තකයෙහි තාරකා පහළ වූවාක් මෙන් දඬුවැට පහන්ගෙන හාත්පසින් වටකරන ලදී. මහෞෂධයෙනි. කෙසේ මිදීම වන්නේදැයි දනුව. මෙසේ වේදේහ රජු පිළිවිසීය.
එහි **සබ්බසේනාය** යනු සියළු එක්සියයක් රාජ්‍ය නායකයන්ගේ අටළොස් අක්‍ෂෞභිණියක් පමණ වූ සේනාව සමග ආවේය. දරුව, **පංචාලියා** පංචාල දේශයේ රජුට අයත්. **පිට්ඨිමතී** බලයෙන් යුක්ත වූ. **සබ්බසංගාම කොවිදා** සියළුම සංග්‍රාමයන්හි ද. **ඔහාරිණී** සේනාව අතරට පිවිස නොපෙනී සිට අනුන්ගේ හිස සිඳ ගෙනෙන්නට සමර්ථ. සද්දවතී දශවිධ ශබ්දයන්ගෙන් තොර නොවූ. **භෙරිසංඛප්පබොධනා** මෙහි ලෝහ විද්‍යාව නම් ලෝහ ශිල්පයන්ය. සප්තවිධ රත්නයන්ගෙන් යුත් යුද ඇඳුම් දැල් ඇතින්නන්ගේ ඇඳුම් යන මේවා අලංකාර නම් වේ. රාජරාජමහා මාත්‍යාදීන්ගේ සැරසිලි, ඒ නිසා ලෝහවිජ්ජා යන්නෙන් අලංකාරයන්ගෙන් බබලන. ලෝහවිජ්ජා අලංකාරයන්ගෙන් ප්‍රභාව යනු මෙහි අර්ථයි. **ධජිනී** ස්වර්ණාදියෙන් යුක්ත වූ නොයෙක් වස්ත්‍රයන්ගෙන් බබලන රථ ආදියෙහි ඔසවන ලද ධජයන්ගෙන් යුක්ත. **වාමරොහිණී** ඇතුන් හා අශ්වයන් පිට නගින්නාහු වම් පැත්තෙන් නගිත්. ඒ නිසා ඔවුන් වාමරොහිණී නම් වේ. ඔවුන්ගෙන් යුක්ත වූ. අප්‍රමාණ වූ ඇත් අස් ආදීන්ගෙන් යුක්ත වූ යන අර්ථයි. **සිප්පියෙහි** හස්ති ශිල්ප, අශ්ව ශිල්ප ආදී වූ අටළොස් ශිල්පයන්හි පරතෙරට පත්වූවන් විසින් මනාව යුක්ත වූ ගැවසීගත්තා වූ. **සූරෙහි** දරුව! මේ සේනාව වනාහි සිංහයන් හා සමාන වූ දක්‍ෂ යෝධයන්ගෙන් මනාව පිහිටියා වූ.
**ආහූ** පණ්ඩිතය, මෙහි වනාහි දස සේනාවන්ය කියත්. **රහොගමා** රහසිගතව යන සුළු. රහසිගතව සිට මන්ත්‍රණය කරන සුළු, ඔව්හු වනාහි එක් දවසක්, දෙදවසක් සිතන්නට ලැබේනම් පොළව පෙරළන්නට අහසට ගැටගසන්ට සමර්ථය. **එකාදසී** ඒ පණ්ඩිතයන් විසින් අතිරේක වූ ප්‍රඥාවෙන් යුක්ත වූ රජුගේ මව ඔවුන්ට එකොළොස්වැන්නී වී. **පංචාලියං** සේනාවට **පසාසති** අනුශාසනා කරයි.
එක් දිනක් එක් පුරුෂයෙක් එක් සහල් නැලියක්ද බත්මුලක්ද කහවනු දහසක්ද ගෙන ගඟ තරණය කරන්නෙමියි ගඟට බැස ගඟ මැදට පැමිණ එතෙර වන්නට අපොහොසත් වූයේ ගංඉවුරේ සිටි මිනිසුන්ට මෙසේ කීය. පින්වතුනි! මා ළඟ එක් සහල් නැලියක්ද බත්මුලක්ද, කහවණු දහසක්ද ඇත. යමෙක් මා ගඟෙන් එතෙර කරන්නේ ද මෙයින් ඔහු කැමති දෙයක් දෙමි යි කීවෙමි. දැන් මට යමක් රුචිවේද එය දෙමි. කැමැති කෙනෙක් ගන්න. ඔහු ළඟ සිටි කෙනෙකුට මෙසේ කීය. හෙතෙමේද මොහු ඔබට කැමැති දෙයක් වෙයි. මෙය ගන්නයැයි කීය. හෙතෙම, මම නොගනින්නෙමියි ඔහුව රැගෙන උසාවියට ගොස් විනිශ්චය කරන ඇමැතිවරුන්ට දන්වා සිටියේය. ඔව්හු සියල්ලෝම අසා එසේ කීවාහුය. ඔහු ඔවුන්ගේ විනිශ්චයෙන් නොසතුටු වූයේ රජුට දන්වා සිටියේය. රජු විනිශ්චය භාර ඇමැතිවරුන් කැඳවා ඔවුන් සමීපයෙහි දෙදෙනාගේම කථාවන්ට සවන්දී එසේ කියා විනිශ්චය කරන්ට නොදත්තේ තමාගේ ජීවිතය අත්හැර ගඟට බැස්සහුව පරාජය කළේය.
එකෙණෙහි රජුගේ මව තලතා දේවිය නුදුරෙහි සිටියා රජුගේ අසාධාරණ විනිශ්චය දැන දරුව, මේ නඩුව දැනගෙන විනිශ්චය කළේදැයි ඇසීය. මෑණියනි! මම මෙපමණක් දනිමි. ඉදින් ඔබ ඊට වඩා දන්නේ නම් ඒ නඩුව විනිශ්චය කරන්න යැයි කීය. ඇය එසේ කරන්නෙමියි කියා ඒ පුරුෂයා කැඳවා දරුව එන්න. ඔබගේ අතේ ඇති භාණ්ඩ තුන බිම තබන්න යැයි පිළිවෙලින් තබවා නුඹ ජලයෙහි ගසාගෙන යනවිට මොහුට කුමක් කීවෙහිදැයි විචාරා මේ යැයි කී කල්හි එසේනම් දැන් ඔබට කැමැති දෙයක් ගන්න යැයි කීය. හෙතෙම දහසින් බැඳි පසුම්බිය ගත්තේය. ඉක්බිති ඕතොමෝ ඔහුට ටික වේලාවක් ගියපසු කැඳවා දරුව, ඔබට දහස ප්‍රියදැයි විචාරා එසේය රුචිය කියා කීකල්හි දරුව, නුඹ විසින් මෙයින් යමක් රුචිවේද, එය දෙන්නෙමියි මොහුට කියන ලදීද? නැද්ද? දේවීනි, කියන ලදී. එසේනම් මේ දහස මොහුට දෙවයි කීවාය. ඔහු හඬමින්, වැළපෙමින් දුන්නේය. ඒ වේලාවේ රජුද ඇමැතිවරු ද සතුටුවී සාධුකාර දුන්හ. එතැන් පටන් ඇගේ පණ්ඩිත බව සැමතන්හි ප්‍රකට විය. සඳහා වේදේහ රජු **මාතා එකාදසී** (මව එකොළොස්වැන්නී) යැයි කීය.
**ඛත්‍යා** ක්‍ෂත්‍රිය. **අච්ඡින්නරට්ඨා** රට‍ා බ්‍රහ්මදත්ත විසින් නොසිඳ ගන්නා ලද රටවල්. **බ්‍යථිතා** මරණ බියෙන් බය වූ අනික් ගතයුතු දෙයක් නොදැක. **පඤ්චාලීනංවසංගතා** මේ පංචාල රජුගේ වසඟයට පත්වූ යන අර්ථයි. සාමි වචනාර්ථයේ මෙය උපයෝග වචනයයි. **යං වදා තක්කරා **යමක් මුවින් කියත්ද, එය රජුට කරන්නට හැකි **වසීතො ගතා** පෙර ස්වයංවසී වූ දැන් වනාහි මොහුගේ වසඟයට ගිය යන අර්ථයි. **තිසන්‍ධී** යනු පළමුව යෝධ ඇත් ප්‍රාකාරයෙන් වටකරන ලද අනතුරුව රියපව්වෙන්, පසුව අශ්ව ප්‍රාකාරයෙන් ඉන් පසුව යෝධ පාබලසේනා නමැති ප්‍රාකාරයෙන් යන මේ සතර ආකාරයෙන් සන්‍ධිස්ථාන තුනක් පිරිවරා ඇත් රථවලට අතර එක් සන්ධියක් රථ හා අශ්වයන් අතර එකක්. අශ්වයන් හා පාබල සේනා අතර එකක් **පරිඛඤ්ඤති** සාරයි. මෙය දැන් උදුරා දමා අල්ලාගනු කැමැත්තන් මෙන් හාත්පසින් සාරත්. **උද්ධංතාරකජාතාවා** දරුව, යම් සේනාවක හාත්පසින් පිරිවරන ලද නොයෙක් සිය දහස් ගණන් දඬුපහන්වලින් උඩ තුරු පෑවුවාක් මෙන් බබලයි. **විජානාහි** දරුව, මහෞෂධය, අවීචියේ පටන් භවාග්‍රය දක්වා ඔබ සමාන උපායේ දක්‍ෂ පණ්ඩිතයෙක් නම් නැත. පණ්ඩිත බවද මෙබඳු අවස්ථාවලදී පැහැදිලි වෙයි. ඒ නිසා ඔබම දැනගන්න. මේ දුකින් කෙසේනම් ගැලවෙම්ද කියා.
රජුගේ මේ කථාව අසා මහා සත්ත්වයෝ සිතූහ. මේ රජු අතිශයින් මරණ බියෙන් බිය වූයේ වෙයි. රෝගියාට වනාහි වෛද්‍යවරයා පිහිටයි. බඩසයින් පෙලෙන්නාට ආහාරය, පිපාසිතයාට පැන්, මොහුටද මා හැර වෙනත් පිහිටක් නැත. ඔහුව සනසමි. ඉක්බිති ඔහුට මහාසත්ත්වයන් වහන්සේ මනෝශිලා තලයේ නාද කරන සිංහයෙක් මෙන්, මහරජතුමනි, බිය නොවන්න. රජසැප අනුභව කරන්න. මම ගල්කැටයක් ගෙන කවුඩන් පන්නන්නාක් මෙන් දුන්න ගෙන වඳුරන් එළවන්නාක් මෙන් මේ අටළොස් අක්‍ෂෞභිණියක් සේනාව ඉන බැඳි වස්ත්‍රද අහිමි කරමින් පලවා හරින්නෙමියි කියා මේ ගාථාව කීය.
දේවයන් වහන්ස, පා දිගුකළ මැනව. කාමයන් අනුභව කළ මැනව. සිත් අලවා වාසය කරන්න. පංචාලීය ස්මාව හැරදමා බ්‍රහ්මදත්ත රජ පලායන්නේ යැයි මහෞෂධ පණ්ඩිතයෝ පැවසූහ.
දේවයන් වහන්ස, සුවපහසු පරිදි තමන්ගේ රජසැප සංඛ්‍යාත වූ පාදයන් දිගහරින්න. දිගු කරන්නේද සංග්‍රාම අදහස නැතිව **භුඤ්ජකාම‍ෙ රමස්සූ**. මේ බ්‍රහ්මදත්ත තෙමේ මේ සේනාව අත්හැර දමා පලායන්නේය.
පඬිතුමා රජුව අස්වසා නික්ම නගරයේ සැණකෙළිය පිළිබඳව අණබෙර හසුරුවා නාගරිකයන්ට මෙසේ දැනුම් දුන්නේය. නුඹලා නොසිතන්න. සත්දිනක් මාලා, සුවඳ විළවුන්, පාන, භෝජන ආදිය පිළියෙල කරගෙන සැණකෙළිය පටන්ගෙන එහි මිනිස්සු ඇති පරිදි මහා සුරාපානය කරත්වා. බෙර වාදනය කරත්වා. නටත්වා. ප්‍රීතිඝෝෂා කරත්වා. අත්පොළසන් දෙත්වා. ඔබලාගේ වියදම් මම භාරගන්නෙමි. මම මහෞෂධ පණ්ඩිත වෙමි. මාගේ ආනුභාවය බලව් යැයි නාගරිකයන්ව අස්වැසීය. ඔවුහු එසේ කළහ. ගීතවාදිත ආදියේ ශබ්දය නගරයෙන් පිටත සිටියාහු අසත්. කුඩා දොරටුවෙන් මිනිස්සු පිවිසෙත්. සතුරා හැර දුටු දුටුවන් අල්ලා නොගනිත්. ඒ නිසා සංචාරය නොසිඳෙයි. නගරයට පිවිසියාහු සැණකෙළියෙහි යෙදී සිටින ජනයාව බලත්.
චූලනී බ්‍රහ්මදත්ත රජු ද නගරයේ කලබලය අසා ඇමැතියන්ට මෙසේ කීය. අපගේ අටළොස් අක්‍ෂෞභිණියක් සේනාව නගරය වටකර සිටින කල්හි නගරවැසියන්ට බියක් හෝ බැඳීමක් නැත. සතුටුවූවාහු ප්‍රීතිදොම්නස් බවට පත්වූවාහු අත්පොළසන් දෙත්. නාදකරත්. ප්‍රීතිඝෝෂා කරත්. ගායනා කරත්. මේ කුමක්ද? ඉක්බිති එහි යොදන ලද පුරුෂයෝ බොරුවක් කොට මෙසේ කීවාහ. දේවයන් වහන්ස, අපි එක් වැඩකින් සුළු දොරටුවෙන් නගරයට පිවිස සැණකෙළි කෙලින ජනයා දැක ඇසුවෙමු. භවත්නි! මුළු දඹදිව රජවරු පැමිණ ඔබලාගේ නගරය වටකොට සිටියාහුය. නුඹලා වනාහි අතිශයින් ප්‍රමාද වූවෝය. මේ කුමක්ද? ඔවුහු මෙසේ කීවාහ. අපගේ රජතුමාගේ කුඩා කාලයේ එක් මනදොලක් විය. එනම් මුළු දඹදිව රජුන් විසින් නගරය වටකරගත් කල්හි සැණකෙලියක් කරන්නෙමු කියා අද ඔහුගේ මනදොළ සඵල විය. ඒ නිසා සැණකෙළි පවත්වන බවට අණබෙරකරුවන් යවා තෙමේ උඩුමහල් තලයේ මහාසුරා පානය කරයි.
රජු ඔවුන්ගේ කථාව අසා කිපී සේනාවන්ට අණ කළේය. වහා එහෙ මෙහෙ නගරය මැඩගෙන දියඅගල කඩාබිඳ ප්‍රාකාරයට පහරදෙන්නාහු දොරටු අටල්ල බිඳ නගරයට පිවිස ගැල්වලින් කලගෙඩි මෙන් මහාජනයාගේ හිස් ගනිව්. වේදේහ රජුගේ හිස ගෙනෙව්. එය අසා දක්‍ෂ යෝධයෝ නොයෙක් ආයුධ ගත් අත් ඇතිව දොරටුව සමීපයට ගියාහුය. පණ්ඩිතයගේ යෝධයන් විසින් උණුකළ මඩ ඉසීම, ගල් පෙරළීම, වැලි දැමීම් ආදී උපක්‍රමයන්ගෙන් මහත් විනාශයට පත් වූහ. පවුර බිඳින්නෙමුයි අගලට බැස්ස නමුත් අතුරු අටලුවල සිට ඊතල, හෙල්ල, තෝමර ආදියෙන් මහා විපත් ඇතිකරත්. පණ්ඩිතයන්ගේ යෝධයෝ බ්‍රහ්මදත්ත රජුගේ යෝධයන්ට උසුළුවිසුළු පාමින් නොයෙක් අයුරින් බැන වදිත්. තර්ජනය කරත්. කිසිවක් නැත්තා වූ තොප ස්වල්පයක් පානය කරව්. අනුභව කරව් කියා සුරාබඳුන් මත්ස්‍යමාංශ ආදිය ඔවුන් වෙතට දිගුකරමින් තමන්ම අනුභව කරත්, අතුරු ප්‍රාකාරයෙහි ඇවිදිත්. අන් අය කිසිවක් කරගත නොහැකිව චූලනී බ්‍රහ්මදත්ත රජු සමීපයට ගොස්, දේවයන් වහන්ස, ඍද්ධිමතුන්ට හැර වෙන කිසිවකුට එගොඩවන්නට නොහැකි යැයි කීහ.
රජු දින සතරක්, පහක් වාසය කරත්. අල්ලාගතයුතු කිසිවක් නොදැක කේවට්ටයන්ගෙන් විචාළේය. ආචාරීනි, නගරය අල්ලා ගැනීමට නොහැක්කෙමු. එක් අයෙක්වත් එහි යන්නට සමර්ථ නොවේ. කුමක් කළයුතුද? මහරජතුමනි! වේවා. නගරය නම් පිටතින් ජලය ඇත්තේය. ජලය හිස්කර අල්ලා ගනිමු. ජනයෝ ජලය නැතිව පීඩාවට පත්ව දොර විවෘත කරත්. හෙතෙම මේ උපාය යහපතැයි පිළිගත්තේය. එතැන් පටන් ජලය නගරයට යාමට ඉඩ නොදෙයි. පණ්ඩිතයන්ගේ ඔත්තුකරුවෝ ලිපියක් ලියා ඊතලයක ගැටගසා ඒ ආරංචිය දන්වා යැවූහ. එයිනුත් පළමුව එවන ලද ඊයක ලිපියක් දකීද එය වහා ගෙන එවයි නියෝග කරන ලදී. ඉක්බිති එක් පුරුෂයෙක් එය දැක පණ්ඩිතයන්ට පෙන්වීය. ඔහු ඒ පුවත දැන ඔහු මා මහෞෂධ පණ්ඩිත බව නොදනිති. හැටරියනක් දිග උණගස් දෙකට පලා මනාව සෝදා නැවත එකතුකොට සම්වලින් බැඳ මතුපිට මඩ තවරා හිමවතින් ඍද්ධිමත් තවුසන් විසින් ගෙනෙන ලද මඩ හා මානෙල් මල්ඇට පොකුණ අසල මඩෙහි සිටුවා ඒ මත්තෙහි උණගස් තබා ජලයෙන් පිරවීය. එක රැයින්ම හැදීවැඩී එහි මල් උණගසේ මතුපිටින් අවුත් රියනක් පමණ සිටියේය.
ඉක්බිති එය උදුරාගෙන මෙය බ්‍රහ්මදත්තයන්ට දෙවයි තමන්ගේ පුරුෂයන්ට දුන්නේය. ඔවුහු එහි දඬු රවුම්කර එම්බා ජනයනි, බ්‍රහ්මදත්තයන්ගේ ගැත්තන් වී නොමැරෙව්. මේ උපුල්මල් ගෙන පැළඳ කුස පිරෙන්නට දඬු අනුභව කරව් යැයි කියා විසිකළහ. එය පණ්ඩිතයන් විසින් යොදා සිටිය පුරුෂයන්ගෙන් එක් උපස්ථායකයෙක් ගත්තේය. ඔහු එය රජු සමීපයට ග‍ෙනගොස් දේවයිනි! බලන්න. දේවයිනි! මේ මල්දණ්ඩ බලන්න. මීට පෙර මෙබඳු දිග දණ්ඩක් නොදුටුවිරූ යැයි කියා එය මනින්ට යැයි කී කල්හි පණ්ඩිතයන්ගේ පුරුෂයෝ හැටරියනක් දිගදණ්ඩ අසූරියනක් කොට මැන්නාහ. ඉක්බිති රජු විසින් මෙය කොහේ හටගත්තේදැයි ඇසූවිට එක් අයෙක් මෙබඳු මුසාවක් පැවසීය. දේවයන් වහන්ස, මම එක්දිනක් පිපාසාවෙන් යුක්ත වූයේ වී සුරාපානය කරන්නෙමියි සුළු දොරින් නගරයට පිවිසියෙම් නුවරවැසියන්ට ජලක්‍රීඩා කිරීම පිණිස කරන ලද පොකුණු දුටුවෙමි. මහජනයා නැවෙහි හිඳ මල් කඩාගනිත්. මෙය එහි ඉවුරේ හටගත් එකකි. ගැඹුරු තැන හටගත් දඬුව රියන් සියයක් වන්නේය.
එය අසා රජු කේවට්ටයාට මෙසේ කීය. ආචාර්යයෙනි, මෙය ජලය නැතිකිරිමෙන් අල්ලා ගන්නට නොහැක. එසේනම් දේවයන් වහන්ස, ධාන්‍ය හිඟ කිරීමෙන් අල්ලා ගනිමු. ධාන්‍ය ඇත්තේ නගරයෙන් පිටය. ආචාරීනි, එසේනම් එය කරන්න. පණ්ඩිතයෝ පෙර පරිද්දෙන්ම එය දැන කේවට්ට බ්‍රාහ්මණයා මාගේ පණ්ඩිත බව නොදනීයි කියා දෙවන දින ප්‍රාකාරය මත්තේ මඩ දමා එහි වී වැපිරවීය. බෝසත්වරුන්ගේ බලාපොරොත්තු ඉටුවෙයි. එක් රැයකින්ම නැගී සිටි ගොයම් ප්‍රාකාරය මත්තෙන් පෙනෙන ලෙසට සිටියේය. එය ද දැක බ්‍රහ්මදත්ත තෙමේ එම්බා වැසියනි, ප්‍රාකාරයට උඩින් නිල්වන්ව පෙනෙන්නේ කුමක්දැයි ඇසීය. පණ්ඩිතයන් යොදවා සිටි පුරුෂයෝ රජුගේ වචනය මුවින් නිකුත් වනවාත් සමගම දේවයන් වහන්ස! මහෞෂධ ගෘහපති පුත්‍රයා අනාගත බිය දැක පිටරටින් ධාන්‍ය ගෙන්වා ගබඩාවන්හි පුරවා ඉතිරි ධාන්‍ය තාප්පය පසුපස දැම්මවීය. ඒ ධාන්‍ය වනාහි අව්වට වේලෙමින් වැස්සට තෙමෙමින් එහිම පැලවී වැඩින. මටද එක්දිනක් කිසියම් කටයුත්තක් සඳහා සුළු දොරටුවෙන් පිවිස තාප්පය පසුපස වී ගොඩෙන් වී ටිකක් අතින් ගෙන වීදියෙහි දැම්මෙමි. ඉක්බිති මට බැනවදින්නාහු, නුඹ බඩසයින් පෙලෙන්නේද? වී පිටේ බැඳ ඔබගේ නිවසට ගෙනගොස් බත් උයාගෙන කවයි කීහ.
රජු ඒ අසා කේවට්ටයන්ට මෙසේ කීය. ආචරිය, ධාන්‍ය හිඟ කිරීමෙන් මෙය අල්ලාගන්නට නොහැකිය. එසේනම් දේවයන් වහන්ස, දර හිඟවීමෙන් නගරය අල්ලා ගනිමු. දර ඇත්තේ නගරයෙන් පිටතය. ආචාරීනි, එසේ කරන්න. පණ්ඩිතයෝ පෙර පරිද්දෙන්ම ඒ පුවත දැනගෙන ප්‍රාකාරය මත්තෙන් වී ඉවත්කර පෙනෙන ප්‍රමාණයට දර රැස්කරවීය. මිනිස්සු බ්‍රහ්මදත්තයන්ගේ පුරුෂයන්ට අවමන් කරන්නාහු ඉදින් බඩසයින් යුක්ත වූවහු නම් කැඳ බත් පිස අනුභව කරව් යැයි විශාල ප්‍රමාණයේ දර දමාගසත්. රජු ද පවුර මත්තෙන් දර පෙනේ. මේ කුමක්දැයි අසා ගෘහපුත්‍රයා වනාහි අනාගත බිය දැක දර ගෙන්වාගෙන ගෙවල්වල පිටුපස තබ්බවා ඉතිරි ඒවා තාප්පය ළඟ තැබ්බවීයැයි මහෞෂධ පණ්ඩිතයන් යොදවා සිටි පුරුෂයන්ගෙන්ම මේ බව අසා කේවට්ටයාට මෙසේ කීය. ආචාරීනි! දරු හිඟවීමෙන් නගරය අල්ලාගත නොහැක. ඒ උපාය අත්හරින්න. මහරජතුමනි, නොසිතන්න. වෙනත් උපායක් ඇත. කුමක්ද ආචාරීනි, ඒ උපාය. මට ඔබගේ උපායයන්හි අවසානයක් නොදකිමි. අපට වේදේහ රජුව යටත් කරගන්නට නොහැක. අපි ආපසු නගරයට යමු. ස්වාමීනි! චූලනී බ්‍රහ්මදත්ත රජු එක්සියයක් ක්‍ෂත්‍රියයන් සමග වේදේහ රජුව අල්ලාගන්ට අසමත් වීයැයි අපට මහත් ලජ්ජාවක් වන්නේය. පණ්ඩිත වන්නේ මහෞෂධ පමණක් නොවෙයි. මම ද පණ්ඩිතයෙමි. එක සුළු දෙයක් කරන්නෙමු. ආචාරීනි, සුළු දෙයක් යනු කුමක්ද? ධර්ම යුද්ධයක් කරමි. ඒ ධර්ම යුද්ධය යනු කුමක්ද? මහරජතුමනි, සේනාවෝ යුධ නොකරත්. රජවරුන් දෙදෙනාගේ පණ්ඩිතයෝ දෙදෙනා එක්තැනකට පැමිණෙත්. ඔවුනතුරෙන් යමෙක් වඳින්නේද ඔහුට පරාජය වන්නේය. මහෞෂධයෝ වනාහි මේ මන්ත්‍රය නොදනිති. මම වනාහි මහළු වෙමි. ඔහු තරුණය. ඔහු මා දැක වඳින්නේය. එවිට වේදේහ රජු පරාජය වූයේ වන්නේය. ඉක්බිති අපි වේදේහ පරාජයකොට තමන්ගේ නගරයට යන්නෙමු. මෙසේ අපට ලජ්ජාවක් නොවන්නේය. ධර්ම යුද්ධය යනු මෙයයි.
පණ්ඩිතයෝ ද ඒ රහස පෙර පරිදිම දැනගෙන ඉදින් මම කේවට්ටයාට පරාජය වන්නේ නම් මම පණ්ඩිතයෙක් නොවෙමියි සිතීය. බ්‍රහ්මදත්ත රජුද ආචාරීනි! ඔබගේ උපාය නම් මනහරය කියා හෙට ධර්ම යුද්ධය වන්නේයැයි පණ්ඩිතයන් දෙදෙනාටම දැහැමින් සෙමින් ජයපරාජය වන්නේය. යමෙක් ධර්ම යුද්ධය නොකරන්නේද හෙතෙමේ ද පරාජය වූයේ වන්නේ යැයි ලිපියක් ලියවා සුළු දොරටුවෙන් වේදේහ රජු වෙතට යැවීය. එය අසා වේදේහ රජු පණ්ඩිතයන් කැඳවා ඒ බව දැන්වීය. පණ්ඩිතයෝ දේවයන් වහන්ස! මැනවි. හෙට උදෑසනම පැදුම් දොරටුවේ ධර්ම යුද්ධ මණ්ඩලය පිළියෙලකරත්. ධර්මයුද්ධ මණ්ඩලයට එන්නයැයි කියා යවන්න. මෙය අසා පැමිණ සිට දූතයාටම ඒ ලිපිය භාරදුන්නේය. පණ්ඩිතයෝ පසුවදා කේවට්ටයාට පරාජය වේවායි පැදුම්දොරටුවේ ධර්ම යුද්ධ මණ්ඩලය පිළියෙල කරවීය. එක්සියයක් පුරුෂයෝ, කවරෙක් දනීද? කුමක් වන්නේද? කියා පණ්ඩිතයන්ගේ ආරක්‍ෂාවට කේවට්ටයන් පිරිවරා ගත්හ. එක්සියයක් රජවරුද ධර්මයුද්ධ මණ්ඩලයට ගොස් පෙරදිග බලමින් සිටියහ. කේවට්ට බ්‍රාහ්මණයාද එසේමය.
බෝධිසත්ත්වයන් වහන්සේ වනාහි උදෑසන ම සුවඳ පැනින් ස්නානය කොට සියක් දහසක් වටිනා කසීසළුවක් පොරවා සියළු අලංකාරයන්ගෙන් සැරසී නොයෙක් රසැති බොජුන් වළඳා මහත් පිරිවරින් රජගෙදර දොරටුව ළඟට ගොස්, මගේ පුත්‍රය, එන්න යැයි කී කල්හි පිවිස රජුට වැඳ එකත්පසෙක සිට දරුව! මහෞෂධයෙනි, කෙසේදැයි ඇසූ කල්හි ධර්මයුද්ධ මණ්ඩලයට යන්නෙමියි කීය. මා විසින් කුමක් කළයුතුද? කියා ඇසීය. දේවයන් වහන්ස! කේවට්ට බ්‍රාහ්මණයාව මැණිකකින් රවටනු කැමැත්තෙමි. අෂ්ටවංක මාණික්‍ය රත්නය ලදොත් යෙහෙකියි කීවිට දරුව! එය ගන්න යැයි රජු පැවසීය. හෙතෙම එය රැගෙන රජුට වැඳ මඟට පිළිපන්නේ සහජාත යෝධයන් දහස පිරිවරාගෙන අනූදහසක් කහවණු වටිනා සුදු අශ්වයන් යොදන ලද උතුම් රියකට නැගී උදෑසනින් දොරටුව සමීපයට ළඟාවිය. කේවට්ට තෙමේද දැන් එයි. දැන් එයි කියා ඔහු එන ගමන්මග බලා සිටින්නේය. බලා සිටීමෙන් දිග ගෙලක් ඇති බවට පත්වූවාක් මෙන් හිරු රැසින් දහඩිය මුදමින් සිටියේය. මහාසත්ත්වයෝද මහා පිරිවර ඇති බැවින් මහමුහුද මෙන් පැතිරගෙන කේසර සිංහයෙක් මෙන් නිර්භයව ලොමුදැහැ ගැන්මක් නැතිව දොරටුව විවෘත කරවවා නගරයෙන් නික්ම රථයට නැගී සිංහයෙක් මෙන් බබලමින් පිටත්ව ගියේය. එක්සියයක් රජවරු ඔහුගේ රූපශ්‍රීය දැක මේ වනාහි සිරිවර්ධන සිටුතුමාගේ පුත් මහෞෂධ පණ්ඩිතයෝය. ප්‍රඥාවෙන් මුළු දඹදිව නොදෙවෙනි කෙනෙක් යැයි ඔල්වරසන් දහසක් පැවැත්වූහ.
ඔහු ද දේව සමූහයා පිරිවරාගත් ශක්‍ර දේවේන්ද්‍රයා මෙන් අප්‍රමාණ වූ ශ්‍රී විභූතියෙන් ඒ මාණික්‍ය රත්නය අතින් ගෙන කේවට්ට සිටින දිශාවට අභිමුඛව සිටියේය. කේවට්ටයා ඔහුව දැක ම ස්වකීය ස්වභාවයෙන් සිටින්නට අපොහොසත්ව පෙරගමන්කොට මෙසේ කීය. මහෞෂධ පණ්ඩිතයෙනි! අපි දෙදෙනාම පණ්ඩිතයෝ වෙමු. ඔබ වෙනුවෙන් මෙතෙක් කල් වාසය කරන අපට ත්‍යාගයක් පමණවත් නොඑවන ලද්දේ මන්දැයි ඇසීය. ඉක්බිති මහාසත්ත්වයෝ ඔහුට මෙසේ කීහ. පණ්ඩිතය! ඔබට දීමට සුදුසු ත්‍යාගයක් බලන්නේ අද මේ මාණික්‍ය රත්නය ලදිමි. එසේනම් එය ගන්න. මේ හා සමාන වූ වෙනත් මාණික්‍ය රත්නයක් නම් නැත. හෙතෙම ඔහුගේ අතෙහි දිලිසෙන මාණික්‍ය රත්නය දැක මට දෙනු කැමැත්තේ වන්නේ යැයි සිතා එසේනම් දෙන්න යැයි අත දිගු කළේය. මහාසත්ත්වයෝ එසේනම් ගන්න යැයි අත දිගුකරන ලද අතේ ඇඟිලි අගට හෙලීය. බ්‍රාහ්මණයාට බර මැණික ඇඟිලිවලින් දරාගන්නට නොහැකි විය. එය මහාසත්ත්වයන්ගේ පාමුල වැටුනේය. බ්‍රාහ්මණයා ලෝභකමින් යුක්තව එය ගන්නෙමියි බෝසතුන්ගේ පා ළඟ පහත් විය. ඉක්බිති මහාසත්ත්වයෝ ඔහුට නැගී සිටින්නට නොදී එක් අතකින් පිටකොන්දෙනුත්, අනික් අතින් ගෙලෙනුත් අල්ලාගෙන නැගිටින්න. ආචාරීනි, නැගිටින්න. මම බාල වෙමි. ඔබගේ මුනුබුරෙක් බඳු මාහට නොවඳින්න යැයි කියමින් එහාට මෙහාට සොලවා මුව සමග නළල බිම උලා ලේ ගන්වා මෝඩය! නුඹ මා සමීපයෙන් වැඳුම් ලබන්නට සිතුවෙහිදැයි ගෙලෙන් අල්ලා බැහැර කළේය. හෙතෙම බඹයක් පමණ තැන් බිම වැටී නැගිට පැන ගියේය. මාණික්‍ය රනය මහාසත්ත්වයන්ගේ පුරුෂයෝ ගත්හ.
නැගිටින්න. නැගිටින්න. නොවඳින්න යන බෝධිසත්ත්වයන්ගේ වචනය මුළු පිරිස වසාගෙන පැතිර ගියේය. කේවට්ට බමුණා විසින් මහෞෂධ පණ්ඩිතයන්ගේ පා වඳින ලදැයි ඔහුගේ පිරිසද එක්වර ඝෝෂා කළහ. බ්‍රහ්මදත්ත මුල්කොට ඒ සියලු රජවරු බෝධිසත්ත්වයන්ගේ පාමුල කේවට්ටයන් පහත්වන සැටි දුටුවාහ. ඔව්හු අපගේ පණ්ඩිතයා විසින් මහෞෂධයන් වඳිනු ලැබීය. දැන් අපි පරාජිත වූවෝ වෙමු. අපට ජීවිතය නොලැබෙයි යැයි තම තමන්ගේ අශ්වයන් පිට නැගී උත්තරපංචාල දේශය බලා පලායන්ට පටන් ගත්හ. පලායන්නා වූ ඔවුන් දැක බෝධිසත්ත්වයන්ගේ පුරුෂයෝ චූලනී බ්‍රහ්මදත්ත රජු එක්සියයක් ක්‍ෂත්‍රියයන් රැගෙන පලායන්නේ යැයි නැවත ඝෝෂා කළහ. ඒ අසා ඒ රජවරු මරණ බියෙන් බිය වූවෝ බොහෝසෙයින් පලායන්නේ සේනාව බිඳී ගියාහ. බෝධිසත්ත්වයන්ගේ පිරිසද හඬනගත්. මනාව කලබල කළහ. මහාසත්ත්වයෝ සේනාව පිරිවරාගෙන නගරයටම ගියේය. බ්‍රහ්මදත්ත රජුගේ සේනාවෝ යොදුන් තුනක් පැන දිව්වාහ.
කේවට්ටයා අසුපිට නැගී නළලෙහි ලේ පිස දමමින් සේනාව මැදට පැමිණ අශ්වයා පිට සිටියේ තෙපි පලා නොයව්. මම ගෘහපති පුත්‍රයාට නොවඳිමි. සිටිව්. සිටිව් යයි කීය. සේනාව නොසිටම යන්නේ කේවට්ටයාට ආක්‍රෝශ පරිභව කරන්නාහු පව්කාරය, දුෂ්ට බමුණ, ධර්ම යුද්ධයක් නම් කරන්නෙමියි ගොස් මුනුබුරකු තරම් වූත් නුසුදුස්සකුට වැන්දේය. ඔබට කළ හැකි දෙයක් නම් නැතැයි ඔහුන්ගේ කථාවට සවන් නොදී යත්. ඔහු වේගයෙන් ගොස් සේනාව මුනගැසී, මා කියන දේ විශ්වාස කරව්. මම ඔහුට නොවඳිමි. මාණික්‍ය රත්තයෙන් මා රැවටීය යන ලෙස කියා ඒ සියළු රජවරුන්ට නොයෙක් අයුරින් වටහා දී තමාගේ කථාව පිළිගන්නවා එසේ බිඳීගිය සේනාව නතරකර ගත්තේය. ඒ වනාහි විශාල සේනාවකි. ඉදින් එක එක පස්මිටක් හෝ එක එක ගල්කැටයක් ගෙන දමාගසන්නේ නම් දියඅගල පිරී තාප්පය පමණ වූ රාශියක් වන්නේය. බෝධිසත්ත්වයන්ගේ අභිප්‍රාය ඉටුවන්නේය. එක් අයෙක්වත් එක් පස්පිඩක්වත්, එක් ගල් කැටයක්වත් නගරය දෙසට දමාගසන්නෙක් නොවීය. සියල්ලෝම නතරවී තමන්ගේ කඳවුරු තිබුණු තැන්වලටම ආපසු පැමිණියාහ.
රජු කේවට්ටයන් ඇමතීය. ආචාරීනි, කුමක් දැන් කරන්නෙමුද? රජතුමනි, කිසිවකුටත් කුඩා දොරටුවෙන් පිටත යාමට ඉඩනොදී ගමනාගමනය නතර කරමු. මිනිස්සු පිටත යන්නට නොහැක්කාහු කලකිරී දොරටුව විවෘත කරත්. අනතුරුව අපි සතුරන් අල්ලා ගන්නෙමු. පණ්ඩිතයෝ පෙර පරිදිම ඒ පුවත අසා මෙසේ සිතීය. මොවුන් මෙහි බොහෝකල් නතරවී සිටීම පහසු නොවේ. උපායකින් පලවා හැරිය යුතුය. හෙතෙම ඔවුන් කුමන්ත්‍රණයකින් පලවා හරින්නෙමියි සිතා එක් මන්ත්‍රණයෙහි ද ඇමැතියෙකු ගැන සිතා බලන්නේ අනුකේවට්ට නමැත්තාව කැඳවා ආචාරීනි, අපට එක් කටයුත්තක් ඉටුකර දිය යුතුව ඇත. පණ්ඩිතයෙනි, කුමක් කරමිද කියන්න. ඔබ අනුප්‍රාකාරයේ සිට අපගේ මිනිසුන්ගේ ප්‍රමාදයක් දැක ඉඳහිට බ්‍රහ්මදත්තගේ මිනිසුන්ට කැවිලි මත්ස්‍යමාංශ ආදිය දමා හිතවතුනි, මේ මේ දේ අනුභව කරන්න. නොකලකිරෙව්. තව දින කීපයකින් සිටින්නට උත්සාහ කරන්න. නගරවැසියෝ කුඩුවෙහි දමන ලද කුකුළන් මෙන් කලකිරුනාහු නොබෝ දිනකින්ම ඔබලාට දොර විවර කරන්නාහ. ඉක්බිති නුඹලා වේදේහ රජුවද දුෂ්ට ගෘහපති පුත්‍රයාවද අල්ලා ගනිව් යැයි කියන්න. අපගේ මනුෂ්‍යයෝ ඒ කථාව අසා තොපට ආක්‍රෝශ කර තර්ජනය කොට බ්‍රහ්මදත්තයන්ගේ මිනිසුන් බලාසිටියදීම නුඹලා අත්පාවලින් අල්ලා උණපතුරු ආදියෙන් පහරදෙන්නාක් මෙන් වී බස්සවා සිළු පහක් ගෙන්වාගෙන ගඩොල්කුඩු විසුරුවා කනේරු මල්මාලාවක් ගෙලෙහි දමා පහර කීපයක් දී පිටෙහි ඉරි පෙන්වා ප්‍රාකාරයට නංවා පැසක බහා ලණුවකින් බස්සවා යව. මන්ත්‍රභේදක සොරුයැයි බ්‍රහ්මදත්ත මනුෂ්‍යයන්ට පෙන්වති. ඔවුහු ඔහුව රජුගේ සමීපයට ගෙනයත්. රජු තොපගේ අපරාධය කුමක්දැයි අසයි. ඉක්බිති ඔහුට මෙසේ කියන්නේය. මහරජතුමනි, මාගේ පෙර යසස විශාලය. මන්ත්‍රභේදක වූ ගෘහපති පුත්‍රයා මට කිපී රජුට කියා සියල්ල කපා හැරියේය. මම මගේ යසස නැතිකර දැමූ ගෘහපති පුත්‍රයාගේ හිස ගන්වන්නෙමියි නුඹගේ මිනිසුන් කලකිරීමට බියෙන් මොවුන්ට කෑමබීම දෙමි. මෙපමණකින් පැරණි වෛරය හදවතේ තබා මේ විපතට පත්කළේය. මහරජතුමනි, ඔබගේ ජනයා සියල්ල දනිත්. නොයෙක් අයුරින් ඔහුව විශ්වාස කොට විශ්වාස කළ කල්හි මහරජතුමනි, ඔබවහන්සේ මා ලද කාලයේ පටන් නොසිතන්න. දැන් වේදේහයන්ගේද ගෘහපති පුත්‍රයාගේද ජීවිතය නැත. මම මේ නගරයෙහි ප්‍රාකාරයෙහි ස්ථිර තැන්ද දුර්වල තැන්ද දියඅගලේ කිඹුලන් සිටින තැන් හා නොසිටින තැන්ද දනිමි. නොබෝකලකින්ම නගරය අල්ලාගෙන තොපට පෙන්වමියි කියවේ. ඉක්බිති ඒ රජතෙමේ විශ්වාස කොට සැළකිලි දක්වන්නේය. සේනාවාහන සඟවන්නේය. ඉක්බිති ඔහුගේ සේනාව නපුරු කිඹුලන් සිටින තැන්වලද බස්වන්නාහ. ඔහුගේ සේනා කිඹුලන්ට ඇති බිය නිසා නොබසියි. එවිට ඔබගේ සේනාව දේවයන් වහන්ස, ගෘහපති පුත්‍රයා විසින් භේදකරන ලදී. සියළු රජවරු ආචාරීන් මුල්කරගෙන කිසිදු අල්ලසක් ගත්තේ නැත. හුදෙක් මොවුහු ඔබ පිරිවරා යත්. සියල්ලෝම ගෘහපති පුත්‍රයා සතුය. මේ එකම මම ඔබගේ පුරුෂයා වෙමි. ඉදින් මා විශ්වාස නොකරන්නෙහිද සියළු රජවරු සැරසී මා දැකීමට එත්වායි යවව්. ඉක්බිති ඔවුන්ට ගෘහපති පුත්‍රයා විසින් තමන්ගේ නාමරූපයන් ලියා දුන්කල්හි ඇඳුම්, සැරසිලි, කඩුව ආදියෙහි අකුරු දැක තීරණයක් කරන්න. හෙතෙම එසේකොට ඒවා දැක නිගමනයකට බැස බිය වූයේ තැතිගත්තේ ඒ රජවරුන් උනන්දු කරවා දැන් කුමක් කරමුද? පණ්ඩිතයෙනි! ඔබගෙන් අසන්නේය. ඔබ ඔහුට මෙසේ කියන්න. මහරජතුමනි! ගෘහපති පුත්‍රයා මායම්කාරයෙකි. ඉදින් තව දින කීපයක් වාසය කරන්නහුද සියළු ඔබගේ සේනාව තමන්ගේ අතට ගෙන ඔබව ගත්තෙහිය. ප්‍රමාද නොකොට අදට මැදියරැය අතරේදී අසුපිට හිඳ පැනයන්නෙමු. අපගේ මරණය අනුන් අතට පත්නොවේවා. ඔහු ඔබගේ වචන අසා එසේ කරන්නේය. ඔබ ඔහු පැනයන වේලාවෙහි නතරවී අපගේ මිනිසුන් හඳුනා ගන්න.
ඒ අසා අනුකේවට්ට බ්‍රාහ්මණයා පණ්ඩිතයෙනි! යහපති. ඔබගේ වචනය කරන්නෙමියි කීය. එසේනම් පහර කීපයක් ඉවසන්නට වටී. පණ්ඩිතයෙනි! මාගේ ජීවිතයද අත්පාද හැර ඉතිරියම තමන්ට රුචි දෙයක් කරන්න. හෙතෙම තමන්ගේ නිවසෙහි ජනයාට සත්කාරකොට අනුකේවට්ටයාව කී ආකාරයෙන්ම මහත් පෙරළියට පත්කොට ලණුවකින් බස්සවා බ්‍රහ්මදත්ත රජුගේ මිනිසුන්ට දුන්නේය. රජු ඔහුව විමසා, විශ්වාසකොට ඔහුට සත්කාර කොට සේනාව මෙහෙයවීය. ඔහුද සේනාව භයානක කිඹුලන් සිටින තැන්වලට බැස්සවීය. මිනිස්සු කිඹුලන් විසින් කාදමන්නාහු අටලුවල සිටින්නන් විසින් ඊ, හෙළි, තෝමර, වර්ෂාවන් වස්වමින් විනාශයට පමුණුවනු ලබත්. එතැන් පටන් බියෙන් ළඟාවන්නට නොහැකි වෙත්. අනුකේවට්ටයා රජු වෙත පැමිණ මහරජතුමනි, ඔබවහන්සේ වෙනුවෙන් සටන්කරන කෙනෙක් නැත. සියල්ලන් විසින්ම අල්ලස් ගෙන ඇත. ඉදින් මා විශ්වාස නොකරන්නේ නම් රජවරුන් කැඳවා හැඳි වස්ත්‍ර ආදියෙහි අක්‍ෂර බලන්නැයි කීය. රජු එසේ කොට සියල්ලන්ගේ වස්ත්‍ර ආදියෙහි අකුරු දැක ඒකාන්තයෙන් මොවුන් විසින් අල්ලස් ගන්නා ලදැයි තීරණයකොට ආචාර්යයෙනි, දැන් කුමක් කළ යුතුදැයි විචාරා දේවයන් වහන්ස, වෙනත් කළයුතු දෙයක් නැත. ඉදින් ප්‍රමාද වන්නේ නම් ගෘහපති පුත්‍රයා නුඹලාව අල්ලා ගත්තේය. මහරජ! කේවට්ට ආචාරීහු ද මුළු නළලෙහිම තුවාලයක් සාදාගෙන ඇවිදියි. මොහු විසින්ද අල්ලස ගත්තේ විය යුතුයි. මේ මාණික්‍ය රත්නය ගෙන ඔබ යොදුන් තුනක් පලාගිය කල්හි නැවත විශ්වාස කොට නතර විය. මෙසේ භේද වී එක්රැයක්වත් නතරවී සිටීම මට රුචි නැත. අදම මැදියම් රැය තුළ පැන යායුතුයි. මා හැර ඔබට වෙන මිතුරෙක් නැතැයි කී කල්හි එසේනම් ආචාරීනි, ඔබම මාගේ අශ්වයාව සූදානම් කර යානය පිළියෙල කරන්නයැයි කීය.
බ්‍රාහ්මණයා, නිශ්චය වශයෙන්ම ඔහු පලා යන බව දැන මහරජතුමනි, බිය නොවන්නැයි අස්වසා පිටතට ගොස් යොදවන ලද පුරුෂයින්ට, අද රජු පලායන්නේය. නිදා නොගනිව් යැයි අවවාද දී රජුගේ අශ්වයා යම්සේ ඇද්දවිට මනාව පැනයයි ද එසේ නුහුරු ආකාරයට ගලපා මැදියම් රාත්‍රියේ පිළියෙල කර, දේවයන් වහන්ස, අශ්වයා සූදානම් යැයි කීය. රජු අශ්වයා පිට නැගී පලාගියේය. අනුකේවට්ටයාද අශ්වයා පිට නැගී ඔහු සමග යන්නාක් මෙන් හඟවා ටිකක් දුර ගොස් නතරවිය. නුහුරු ආකාරයට සූදානම් කළ අශ්වයා අදිනු ලබන්නේ නමුත් රජුවත් රැගෙන පලා ගියේය. අනුකේවට්ටයා සේනාව අතරට පිවිස චූලනී බ්‍රහ්මදත්ත රජු පලා ගියේයැයි මහාඝෝෂා කළේය. යොදවන ලද මිනිස්සුද තමන්ගේ මිනිසුන් සමග කෑගැසූහ. සෙසු රජවරු ඒ හඬ අසා මහෞෂධ පණ්ඩිතයන් දොර විවෘතකොට නික්ම එන්නේ වන. අපගේ ජීවිතය නැතිවෙයි කියා බයෙන්, සන්ත්‍රාසයෙන් යුක්ත වූයේ උපභෝග පරිභෝග වස්තූන් පවා නොබලා එයින් පලාගියහ. මිනිස්සු රජවරුන් පැනයතියි මනාව හඬනැගුහ. සෙස්සෝ ඒ හඬ අසා දොර, අටලු ආදීයෙහිද හඩ නැගූහ. අත්පුඩි ගැසූහ. මෙසේ ඒ මොහොතෙහිදී බිඳෙන්නා වූ පඨවිය මෙන්ද කැළඹුණු මහසයුර මෙන්ද සියළු නගරයේ ඇතුළතද පිටතද එකනින්නාද විය. අටළොස් අක්‍ෂෞභිණියක් වූ මිනිස්සු මහෞෂධ පණ්ඩිතයන් විසින් බ්‍රහ්මදත්ත රජුද එක්සියයක් රජවරුන් ද අල්ලා ගන්නා ලදැයි මරණ බයෙන් බිය වූවාහු පිහිටක් නැත්තාහු අසරණ වූවාහු බඩබැඳි සළුවද අතහැර පලාගියහ. කඳවුරු භූමිය හිවිය. චූලනී බ්‍රහ්මදත්ත රජු එක්සියයක් ක්‍ෂත්‍රියයන් ගෙන තමන්ගේ නගරයටම ගියේය. පසුදා උදෑසනම නගරයේ දොරටු විවෘතකොට බලසේනා නගරයෙන් නික්ම මහා විනාශය දැක පණ්ඩිතයෙනි, කුමක් කරන්නෙමුදැයි මහා සත්ත්වයන්ට කීය. හෙතෙම මෙසේ කීය. මොවුන් විසින් අතහැර දමා ගිය ධනය අපට අයත්ය. සියළු රජවරුන්ට අයත් දේ අපගේ රජතුමාට දෙව්. සිටුවරයන්ටද කේවට්ට බ්‍රාහ්මණයාගේද සන්තක දෙය අපට ගෙන එව්. ඉතිරිය නගරවැසියෝ ගනිත්වා. ඔවුන්ගේ වටිනා මාණික්‍ය භාණ්ඩ ම ගෙනඒමට මාස භාගයක් ගතවිය. ඉතිරිය සිව්මසකින් ගෙන ආහ. මහාසත්ත්වයන් වහන්සේ අනුකේවට්ටයාට බොහෝ සත්කාර කළේය. එතැන් පටන් වනාහි මියුළුනුවර වැසියන් රන්හිමයන් වූ අතර බ්‍රහ්මදත්තයන්ටද ඒ රජුන් සමග උත්තරපංචාල නගරයෙහි වසන්නහුට එක් වර්ෂයක් ගෙවී ගියේය.
ඉක්බිති එක්දින කේවට්ටයා කැඩපතින් මුහුණ බලන්නේ නළලෙහි වණය දැක මේ ගෘහපති පුත්‍රයාගේ වැඩකි. එසේ නම් මෙතෙක් රජවරුන් අතර ලජ්ජාවට පත්වූයේ යැයි සිතා හටගත් ක්‍රෝධ ඇත්තේ වී කවදානම් ඔහු පිටු දකින්නට සමර්ථ වන්නෙම්දැයි සිතන්නේ, එක් උපායක් ඇත. අපගේ රජතුමාගේ පංචාලචණ්ධී නම් වූ උතුම් රූසිරියෙන් යුත් දෙවඟනන් පරයන දියණිය වේදේහ රජුට දෙන්නෙමුයි කියා වේදේහයන්ව කාමයෙන් පොළඹවාගෙන ඇම ගිලින ලද මත්ස්‍යයකු මෙන් මහෞෂධයන් සමග ගෙනවිත් ඒ දෙදෙනාවම මරා ජයපැන් බොන්නෙමුයි සනිටුහන් කොට රජු වෙතට පැමිණ මෙසේ කීය. දේවයන් වහන්ස, එක් උපායක් ඇත. ආචාරීනි, ඔබගේ මන්ත්‍රණය නිසා උතුරුසළුව පවා නැතිවිය. දැන් කුමක් කරන්නෙහිද? නිහඬ වන්න. මහරජතුමනි, මේ උපායට සමාන කිසි උපායක් නැත. එසේනම් කියවයි රජු පැවසීය. රජතුමනි! අප දෙදෙනා පමණක් සිටිය යුතුය. එසේ වේවායි ඉක්බිති බ්‍රාහ්මණයා ඔහුව ප්‍රාසාදයේ උඩුමහලට නංවා මෙසේ කීය. මහරජතුමනි! වේදේහ රජුව කෙලෙස්වලින් පොළඹවා මෙහි ගෙනවුත් ගෘහපති පුත්‍රයා සමග මරවන්නෙමි. ආචාරිනි, උපාය නම් කදිමය. කෙසේනම් ඔහුව පොළඹවාගෙන ගෙන එමුද? රජතුමනි, ඔබතුමාගේ පංචාලචණ්ඩී දියණිය උතුම් රූසපුවකින් යුක්ත වූවා ඇගේ රූපසම්පත්තියද දක්‍ෂ විලාසයන්ද ගැන කවීන් ලවා ගීත බන්ධනය කොට ඒ කාව්‍යයන් මියුළු නුවර ගායනා කරවා මේ ආකාර ස්ත්‍රීරත්නයක් නොලබන්නා වූ වේදේහ රජුට රාජ්‍යයෙන් කවර වැඩෙක්ද? ඔහුගේ කණ හා බැඳුනු බව දැනගෙන දිනයක් යොදා ගන්නෙමි. හෙතෙම මා හට දිනයක් නියමකර ආ කල්හි ඇම ගිලින ලද මත්ස්‍යයකු මෙන් ගෘහපති පුත්‍රයාද රැගෙන එන්නේය. ඉක්බිති ඔවුන්ව මරවන්නෙමු.
රජු ඔහුගේ වචනය අසා සතුටුවී ආචාරීනි, කදිම උපායකි. එසේ කරන්නෙමුයි පිළිගත්තේය. ඒ මන්ත්‍රණය වනාහි චූලනී බ්‍රහ්මදත්ත රජුගේ සයනපාලිකාව වූ සැළලිහිණියා අසා තේරුම් ගත්තාය. රජු දක්‍ෂ කවීන් කැඳවා බොහෝ ධනය දී දුවණියන්ව ඔවුන්ට පෙන්වා දරුවෙනි, මැයගේ රූප සම්පත්තිය පිළිබඳව කාව්‍ය රචනා කරන්නැයි කීය. ඔව්හු අතිශයින් සුන්දර ගී පද රචනාකොට රජුට ඇස්සවූහ. රජු බොහෝ ධනය දුන්නේය. කවීන්ගේ ඉදිරියේ නැට්ටුවෝ ඉගෙනගෙන උත්සවශාලාවේ ගායනා කළහ. මෙසේ ඒවා පැතිරී ගියේය. ඒවා මිනිසුන් අතර පැතිර ගිය කල්හි රජු ගායකයන් කැඳවා මෙසේ කීය. දරුවෙනි, තෙපි ලොකු පක්‍ෂීන් ගෙන රාත්‍රියෙහි ගසට නැග එහි හිඳ ගායනාකොට අළුයම් වේලාවේ ඔවුන්ගේ ගෙලෙහි පිත්තල තැලි බඳවා ඔවුන් ඔසවාගෙන ගසින් බසිව්. ඔහු වනාහි පංචාල රජුගේ දියණියගේ ශරීර වර්ණය දේවතාවෝ පවා ගායනා කරත්යැයි ප්‍රකට කිරීම පිණිස එසේ කරවීය. නැවතද රජු ඒ කවීන් කැඳවා දරුවෙනි! තෙපි දැන් මෙබඳු වූ කුමාරිකාවක් දඹදිව අන් රජෙකුට සුදුසු නැති බවත් මියුළුනුවර වේදේහ රජුට පමණක් සුදුසු බවත්, රජුගේ යසඉසුරුත් මැයගේ රූපයද වර්ණනා කොට ගී පද බඳිව් යැයි නියම කළේය. එසේ කොට රජුට දැන්වූහ.
රජු ඔවුන්ට ධනය දී දරුවෙනි! මිථිලාවටද ගොස් එහිදීද මේ ක්‍රමයෙන්ම ගායනා කරව්යැයි පිටත්කර හැරීය. ඔහු ඒවා ගායනා කරන්නාහු පිළිවෙලින් මියුළු නුවරට ගොස් උත්සව සභාවන්හිදී ගායනා කළහ. ඒවා අසා මහජනයා දහස් ගණනින් ප්‍රීතිඝෝෂා පවත්වා ඔවුන්ට බොහෝ ධනය දුන්හ. ඔව්හු රාත්‍රී කාලයේ ගස්වලට වී ගායනාකොට අළුයම පක්‍ෂීන්ගේ ගෙලෙහි පිත්තල තැලි බඳවා බසිත්. අහසෙහි පිත්තල තැලිවල හඬ අසා පංචාල රාජ දියණියගේ රූසපුව දේවතාවෝ ද ගායනා කරත්යැයි නගරයේ ඝෝෂා පැවැත්වූහ. රජු ඒ බව අසා කවිකාරයන් කැඳවා තමන්ගේ නිවසෙහි උත්සව පවත්වා මෙබඳු වූ උතුම් රූසිරියෙන් යුත් දුවණියව චූලනී රජු මට දෙනු කැමැති වෙයි කියා සතුටු වී ඔවුන්ට බොහෝ ධනය දෙවීය. ඔවුහු අවුත් බ්‍රහ්මදත්ත රජුට සැල කළහ. ඉක්බිති රජුට කේවට්ට තෙමේ මෙසේ කීය. මහරජතුමනි! දැන් මම එක්දිනක් වෙන්ව යන්නෙමි. ආචාරීනි, මැනවි. කුමක් අවශ්‍ය වන්නේද? සුළු පඬුරක් එසේනම් ගන්න යැයි දෙවීය. හෙතෙම එයත් රැගෙන මහත් පිරිවරින් විදේහ රටට සම්ප්‍රාප්ත විය. ඔහුගේ පැමිණීම චූළනී රජු වේදේහ රජු සමග මිත්‍ර සම්බන්ධයක් ඇතිකර ගැනීමට යයි කියා නගරයෙහි මහත් ඝෝෂාවක් ඇතිවිය. චූළනී රජු තම දියණිය රජුට දෙයි. කේවට්ටයා වනාහි දවසක් ගතකරන්නට එයි. වේදේහ රජුද ඇසීය. මහාසත්ත්වයන්ටද දැනගන්නට ලැබිණ. අසා ඔහුට මෙසේ අදහසක් ඇතිවිය. ඔහුගේ පැමිණීම මට රුචි නොවේ. ඇති පරිදි ඔහුව දැනගන්නෙමි. මේ මන්ත්‍රණය නියම අයුරින් දැනගෙන දන්වා එවන්නයැයි හෙතෙම චූළනී රජු සමීපයේ යොදවා සිටි පුරුෂයන්ට හසුනක් යැවීය. රජුත් කේවට්ටයාත් නිදන කාමරයේ සිට සාකච්ඡා කළහ. අපිද ඇති තතු නොදන්නෙමු. රජුගේ වනාහි සයන පාලිකාව වූ සැළලිහිණිය දෙනක් සිටී. ඇය මේ මන්ත්‍රණය දන්නීයැයි නැවත පිළිතුරු යැවූහ.
එය අසා මහාසත්ත්වයෝ මෙසේ සිතූහ. මම සතුරන්ට ඉඩක් නොලැබෙන පරිදි කොටස් වශයෙන් සකස්කළ නගරය කේවට්ටයාට දකින්නට ඉඩ නොදෙමි. හෙතෙම නගර දොරටුවේ සිට රජගෙදර දක්වාද රජගෙදර සිට තමන්ගේ නිවස දක්වාද දෙපස කලාලවලින් වටකොට උඩින්ද කලාලවලින් වසා විසිතුරු සිතුවම්කොට බිම මල් විසුරුවා පුන්කලස් තම්බවා කෙසෙල්කැන් බඳවා ධ්වජ එසවීය. කේවට්ටයා ඒ නගරයට පිවිස මනාව බෙදා සකස්කළ නගරය නොදැක රජු විසින් මට මාර්ගය අලංකාර කරවන ලදැයි සිතීය. නගරය නොපෙනීම සඳහා මෙසේ කළ බව ඔහු නොදනී. ඔහු ගොස් රජු දැක ත්‍යාග පිළිගන්වා එකත්පසෙක සිට රජු විසින් කරන ලද සත්කාර සම්මානත් තමන්ගේ පැමිණි කාරණයත් දන්වන්නේ මේ ගාථාව ප්‍රකාශ කළේය.
සමගිය කැමැති (බ්‍රහ්මදත්ත) රජතෙමේ ඔබවහන්සේට (පඬුරු ලෙස) රත්නයන් එවන්නේය. පංචාල නගරයේ සිට මිහිරි වූ ප්‍රියවචන ඇති දූතයෝ ද එත්වා.
යම් බසක් සතුට ඇති කරන්නේද, එබඳු මෘදු වචනම තෙපලත්වා. පංචාලයෝ ද විදේහයෝද යන දෙපාර්ශ්වය එකමුතු වෙත්වා.
එහි **සන්‍ථවකාමො** යනු මහරජ, අපගේ රජතුමා ඔබ සමග මිත්‍රත්වයක් ඇතිකර ගැනීමට කැමතිය. **රතනානි** යනු ස්ත්‍රීරත්නය තමන්ගේ දියණිය මුල්කොට ඔබට සියළු රත්නයන් දෙයි. **ආගච්ඡන්තු** මෙතැන් පටන් වනාහි උත්තරපංචාල නගරයෙන් ත්‍යාග රැගෙන මිහිරි වචන කථාකරන දූතයෝ මෙහි එත්වා. මෙයින්ද එහි යත්වා. **එකාහවන්තු** යනු ගංගානම් ගඟ හා සසඳමින් එකසමාන වෙත්වා.
මෙය ද කියා මහරජ, අපගේ රජතුමා අනික් මහඇමතියකු එවනු කැමැත්තේ වී නමුත් වෙන කෙනෙක් මනාප ලෙස පණිවිඩය දන්වන්නට හැකි නොවන්නේයැයි මා ම එවීය. ආචාරිනි, ඔබ රජුට හොඳින් අවබෝධ කරදී රජුව රැගෙන එන්න. මහරජතුමනි, යන්න. ශ්‍රේෂ්ඨ වූ රූමත් වූ කුමාරිකාවක් ලබන්නේය. අපගේ රජු සමග මිත්‍රත්වයද ඇතිකර ගන්නේය. හෙතෙම ඔහුගේ වචනය අසා ම සතුටු සිතැත්තේ උතුම් රූසපුවකින් යුත් කුමාරිකාවක් ලබන්නෙමියි ඇසීමෙන් ඇතිවන එක්වීමකින් බැඳී ආචාරීනි! ඔබගේද මහෞෂධ පණ්ඩිතයන්ගේද ධර්ම යුද්ධයේදී විවාදයක් ඇතිවිය. යන්න. මාගේ පුත්‍රයා දකින්න. පණ්ඩිතයන් දෙදෙනා ඔවුනොවුන් සමාවී සාකච්ඡා කර එන්නයැයි කීය. එය අසා කේවට්ට තෙමේ පණ්ඩිතයන් දකිමැයි ඔහු දැකීමට ගියේය. මහාසත්ත්වයෝද එදවස ඒ පවිටා සමග මාගේ කතාබහක් නොවේවායි උදෑසනම ගිතෙල් ස්වල්පයක් පානය කළේය. ඔහුගේ නිවසට තෙත් ගොම ඝනව ආලේප කළේය. කනුවල තෙල් තැවරීය. ඔහුට හිඳගැනීමට එක් රෙදි ඇඳක් තබා ඉතිරි ඇඳපුටු ආදිය බැහැර කළහ.
මෙස් කියව්. බ්‍රාහ්මණය, පණ්ඩිතයන් සමග කථා නොකරන්න. අද ඔහු විසින් ගිතෙල් පානය කරන ලදී. මාද ඔහු සමග කථාකරන ආකාරයක් දක්වන කල්හි, දේවයිනි, ඔබ ගිතෙල් පානය කළා නොවේද? කථා නොකරන්න. මෙසේ විමසා මහාසත්ත්වයෝ රතු පටසලුවක් හැඳ සත්වන දොරටුවේ රෙදි ඇඳක වාඩිවිය. කේවට්ටයාද පළමු දොරකොටුවේ සිට පඬිතුමා කොහේදැයි ඇසීය. ඉක්බිති ඔහුට මිනිස්සු, බ්‍රාහ්මණය, මහහඬ නොනගන්න. ඉදින් එන්නේ නම් නිහඬව ඉන්න. අද පණ්ඩිතයන් විසින් ගිතෙල් පානය කරන ලදී. මහා ඝෝෂාවක් කරන්නට නොලැබෙයි යැයි කීහ. සෙසු දොරටුවලදී ද එයම කීවාහ. හෙතෙම සත්වන දොරකොටුව ඉක්මවා පණ්ඩිතයන් සමීපයට ගියේය. පණ්ඩිතයෝ කථා කරන්නට සූදානම්වන විලාශයක් දැක්වීය. ඉක්බිති ඔහුට ස්වාමීනි! කථා නොකරන්න. ඉතා මොළොක් ගිතෙල් පානය කළා නොවේද? මේ දුෂ්ට බ්‍රාහ්මණයා සමග කථා කිරිමෙන් ඔබතුමාට කවර ප්‍රයෝජනයක්දැයි පවසා වැළැක්වූහ. මෙසේ ඔහු පණ්ඩිතයන් සමීපයට ගොස් වාඩිවීමට අසුනක් හෝ හේත්තු වී සිටීමට තැනක් හෝ ලැබුණේ නැත. තෙත ගොම මැඩගෙන සිටියේය.
ඉක්බිති ඔහුව බලා කෙනෙක් ඇස් කුඩා කළහ. තවෙකෙක් බැම එසවීය. එකෙක් වැලමිට කැසීය. හෙතෙම ඔවුන්ගේ ක්‍රියාවන් දැක නිහඬ වූයේ පණ්ඩිතයෙනි, මම යමියි කියා, අනිකකු විසින් දුෂ්ට බ්‍රාහ්මණය, ශබ්ද නොකරවයි කියද්දීත් ශබ්ද කරන්නෙහිය. තොපගේ ඇට බිඳින්නෙමියි කී කල්හි බියවූයේ තැතිගත්තේ වී නැවත නැවතී බැලුවේය. ඉක්බිති ඔහුට වෙනකෙක් උණපතුරෙන් පිටට ගැසුවේය. තවකෙනෙක් ගෙලෙන් අල්ලා තල්ලු කළේය. තව කෙනෙක් පිටට අතින් ගැසීය. හෙතෙම දිවියෙකුගේ මුඛයෙන් මිදුණු මුවකු මෙන් බියවූයේ තැති ගත්තේ නික්ම රජගෙදරට ගියේය. අද මාගේ පුත්‍රයා මේ පුවත අසා සතුටු වූයේ වන්නේය. පණ්ඩිතයන් දෙදෙනාගේ මහත් වූ ධර්ම සාකච්ඡාවක් වන්නේය. අද දෙදෙනාම ඔවුනොවුන් සමාකර ගනිත්. මට එය ලාභයකි. හෙතෙම කේවට්ටයන් දැක පණ්ඩිතයන් සමග සැසඳීමේ ස්වභාවයෙන් විමසන්නේ මේ ගාථාව කීය.
කෙසේද කේවට්ටය! මහෞෂධයන් හා සමගිය වීද? තෙපි කිම ක්‍ෂමා කරවූවහුද? කිම මහෞෂධයන් සතුටු වූවහුද?
එහි **පටිනිජ්ඣත්තො** යනු ධර්ම යුද්ධ මණ්ඩලයෙහි පැවැති අමනාපය සංසිඳවීම පිණිස කිම ඔහු සමගද ඔහු ඔබ සමගද අන්‍යොන්‍ය වැටහීමෙන් කථා කරන ලද්දේ ද? **කච්චි තුට්ඨො **යනු කිම නුඹට රජු විසින් එවන ලද ප්‍රවෘත්තිය අසා සතුටු වන්නෙහිද?
මෙසේ කී කල්හි කේවට්ට තෙමේ මහරජතුමනි, ඔබ ඔහුව පණ්ඩිතයා යැයි ගෙන හැසිරෙන්නේය. ඊට වඩා අසත්පුරුෂතර කෙනෙක් නැත යන අදහසින් මේ ගාථාව කීය.
මහරජ, හේ අනාර්ය රූප ඇති පුරුෂයෙකි. සතුටු කථා නැත්තෙකි. උඩඟු වූවෙකි. අපණ්ඩිත ස්වභාව ඇත්තේය. ගොළුවකු සේද බිහිරකු සේද කිසිත් තෙපළේ නැතැයි කේවට්ට කීය.
එහි **අසබ්භිරූපො** පණ්ඩිත නොවන ස්වභාව ඇති. **න කිඤ්චත්‍ථං** මා සමග කිසි කරුණක් කීවේ නැත. එයින්ම ඔහු පණ්ඩිතයෙක් නොවේයැයි හඟිමි යනුවෙන් බෝසතුන්ගේ අගුණ පැවසීය.
රජු ඔහුගේ වචනයෙන් සතුටු නොවී නොවිචාරා ඔහුටද ඔහු සමග පැමිණි අයටද වියදමත්, වාසයට ගෙයක්ද ලබාදී යන්න ආචාරිනී, විවේක ගන්න යැයි ඔහුව පිටත්කර යවා මාගේ පුත්‍රයා පණ්ඩිතය. සාකච්ඡාවේ දක්‍ෂය. මොහු සමග වනාහි පිළිසඳර කථාවක් නොකෙළේය. සතුටක් හැඟවූයේ නැත. කිම ඔහු විසින් කිසියම් අනාගත බියක් දුටුවා විය හැකියැයි තමාම ගාථාවක් සාදා කීය.
රජු මෙසේ සිතයි. ඒකාන්තයෙන් මේ මන්ත්‍ර පදය දක්නට ඉතා අපහසුය. නරවීරයා (මහෞෂධ)යන් විසින් මෙහි යථාර්ථය දක්නා ලද්දේය. ඒ එසේමැයි. මා ගත වෙවුලයි. සියරට හැර කවරෙක් නම් තෙමේම අනුන්ගේ අතට පත්වන්නේද?
එහි **ඉදං** යනු යමක් මාගේ පුත්‍රයා විසින් දකින ලද මේ මන්ත්‍ර පදය අන්‍ය වූ ස්වල්ප පුද්ගලයකු විසින් දකින්නට අපහසුය. **නරවිරියෙන** උත්සාහවන්ත මනුෂ්‍යයකු විසින් ශුද්ධ වූ අර්ථය දුටුවා වන්නේය. **සයං** ස්වකීය රට අතහැර කවරෙක් අන්‍යයන්ගේ අතට පත්වන්නේද?
මාගේ පුත්‍රයා විසින් බ්‍රාහ්මණයාගේ පැමිණීමේ දොසක් දුටුවා වන්නේය. මොහු වනාහි එන්නේ මිත්‍ර සන්‍ථවයක් සඳහා නොවෙයි. මාව කාමයෙන් පොළඹවා නගරයට ගෙනගොස් අල්ලාගැනීම සඳහා ආවා විය යුතුයි. පණ්ඩිතයන් විසින් අනාගත බයක් දුටුවා විය යුතුයි. ඔහුගේ ඒ අදහස සිහිකර බියෙන් සිටි කල්හි පණ්ඩිතයෝ සතරදෙන පැමිණියහ. රජු සේනකගෙන් ඇසීය. සේනකය, ඔබ උත්තරපංචාල නගරයට ගොස් චූළනී බ්‍රහ්මදත්ත රජුගේ දියණියව ගෙනඒමට කැමති වන්නේද? මහරජතුමනි, කුමක් කියන සේක්ද? එන්නා වූ ශ්‍රීකාන්තාවට පහරදී පන්නා දමන්නට වටීද? ඉදින් ඔබතුමා එහි ගොස් ඇයව භාරගන්නේද? චූළනී බ්‍රහ්මදත්ත හැර අන් කවරෙක් මේ දඹදිව්තලයේ සමාන නො වන්නේද? කුමක්නිසාද යත්, දෙටු රජකෙනෙකුගේ දුව ගැනීම නිසා හෙතෙම වනාහි සෙසු රජවරු මාගේ මිනිස්සු මා හා සමානවන්නේ එකම වේදේහ පමණයැයි සියළු දඹදිව උතුම් රූසපුවකින් යුත් දියණිය ඔබතුමන්ට දෙනු කැමැත්තේ විය. ඔහුගේ වචනය ඉටුකරන්න. අපිද ඔබතුමන් නිසා වස්ත්‍රාලංකාර ආදිය ලබන්නෙමු. රජු සෙසු අයගෙන් විචාරීය. ඔහුද එසේම පැවසූහ. ඔවුන් සමග කථා කරමින් සිටිනවිට කේවට්ට බ්‍රාහ්මණයා නිවසින් නික්ම රජු අමතා යන්නෙමියි කියා අවුත් මහරජතුමනි, අප විසින් ප්‍රමාද කරන්නට නොහැක. රජතුමනි, අපි යන්නෙමු. රජු ඔහුට සැලකිලි දක්වා ඔහුව පිටත්කර හැරියේය. මහාසත්ත්වයෝ ඔහු ගිය බව දැන ස්නානය කොට සැරසී රාජසේවයට අවුත් රජුට වැඳ එකත්පසෙක හුන්නේය. රජු මෙසේ සිතීය. මා පුත් මහෞෂධ පණ්ඩිතයෝ මහා මන්ත්‍රීවරයාය. මන්ත්‍රණයෙහි පරතෙරට ගියේ වෙයි. අතීත අනාගත වර්තමාන යන තුන්කල්හි කරුණු දනී. අප එහි යායුතු බව හෝ නොයා යුතු බව පණ්ඩිතයෝ දනිතියි හෙතෙම පළමු තමාගේ සිතිවිල්ලෙහි නොපිහිටා රාගයෙන් රත්වූයේ මෝහයෙන් මුළා වූයේ වී ඔහුගෙන් විචාරන්නේ මේ ගාථාව කීය.
නුවණින් ඉතා උතුම්තැනට පත් යම් පණ්ඩිත කෙනෙක් වෙත්ද ඒ අප සදෙනාගේම අදහස සම වෙයි. මහෞෂධය, පංචාලයට යාම හෝ නොයාම හෝ මෙහි සිටීම හෝ පිළිබඳව තෙපිදු අදහසක් ප්‍රකාශ කරව.
එහි **ඡන්නං** යනු පණ්ඩිත කේවට්ට බ්‍රාහ්මණයාගේ ද මාගේ ද මේ සතරදෙනාගේ ද යන අප සයදෙනාගේ එකම අදහසය. එකම බලාපොරොත්තුවයි. ගංගානම් ගඟේ ජලයත් යමුනා ගඟේ ජලයත් එක හා සැසඳේ. අපි පණ්ඩිතයෝ සයදෙනා සමවෙති. **උත්තමභූරිපත්තා** ඒ අපි සයදෙනාම චූළනී රජුගේ දියණියව මෙහි ගෙනඒමට කැමැත්ත දක්වමුයයි කියයි. **ඨානං** මෙහිම වාසය. **මතං කරොහි** අපගේ කැමැත්ත පමණක් ප්‍රමාණවත් නොවේ. ඔබ ද සිතා බලන්න. කිම අප කුමරිය කැඳවාගෙන ඒම සඳහා එහි යාම හෝ නොයාම එසේත් නැත්නම් ම‍ෙහිම වාසය රුචිවන්නේද?
එය අසා පණ්ඩිතයෝ, මේ රජු අතිශයින් කාමයෙහි ගිජු වූවෙකි. නූගත්කම නිසා මේ සතරදෙනාගේ වචනය පිළිගනී. ගමනෙහි දොස් කියා මොහුව නතර කරන්නෙමියි සිතා ගාථා සතරක් පැවසීය.
මහරජ, චූළනී බ්‍රහ්මදත්ත රජු මහත් බල ඇත්තෙක. මහත් ආනුභාව ඇත්තෙකැයි දන්නෙහි. වැද්දකු දඩමුවකු කරණකොටගෙන අල්ලාගත් මුවකු මෙන් බ්‍රහ්මදත්ත රජුද ඔබ මරනු රිසිවෙයි.
යම්සේ මත්ස්‍යයෙක් මසින් වැසුනු වක් වූ බිළීකටුව ගිලීද, ඇමට ගිජු ඒ මත්ස්‍යයා තමාගේ මරණය නොදකීද?
එසේම මහරජ, කාමයෙහි ගිජු වූ ඔබද මත්ස්‍යයා තමාගේ මරණය නොදන්නා සේ චූළනී රජුගේ දියණිය පිළිබඳ කාරණය නොදන්නාහුය.
ඉදින් ඔබ පංචාල නුවරට යන්නහු නම් වහා සියදිවි හරනහුය. ගම්දොර මගටවන් මුවකු සේ මහත් බියට පැමිණෙන්නහුය.
එහි **වෙදෙහං** යන්නෙන් වේදේහ රජුට අමතයි. **මහානුභාවො** යනු මහා යසස් ඇත්තේ. **මහබ්බලො** අටළොස් අක්‍ෂෞභිණියක් පමණ බලයෙන් සමන්විතය. **කාරණත්‍ථං** මරණ කාර්යය පිණිස. **ඔකචරෙන** අල්ලාගැනීම පිණිස. වැද්දා වනාහි මුවදෙනක් පුහුණුකර රැහැනින් බැඳ වනයට ගෙනගොස් මුවන්ගේ ගොදුරු ඇති තැන තබන්නේය. ඇය තරුණ මුවකු තමන්ගේ සමීපයට ගෙනෙනු කැමැත්තී ස්වකීය හැඟවීමෙන් රාශී බවක් උපදවමින් හඬ නගයි. ඇගේ හඬ අසා තරුණ මුවා මුවරැළ පිරිවරාගෙන වනරොදෙහි හුන්නේ අනිත් මුවදෙනුන් කෙරෙහි සළකුණු නොකොට ඇගේ හඬ කෙරෙහි බැඳුනේ නැගිට නික්ම ගෙළ ඔසවා රාගිකව ඒ මුවදෙන ළඟට පැමිණ වැද්දාට පිටුපා සිටී. හෙතෙම ඒ මුවාට තියුණු ආයුධයකින් විද ජීවිතක්‍ෂයට පත්කරයි. එහිදී වැද්දා මෙන් චූළනී රජු, ඇමට යොදන මුවදෙන මෙන් ඔහුගේ දියණිය, වැද්දාගේ අතෙහි ආයුධය මෙන් කේවට්ට බ්‍රාහ්මණයා මෙසේ යම්සේ මායමට යොදන මුවදෙන කැමතිවෙයි. මෙසේ ඒ රජු ද එය කැමැතිවෙයි යන අර්ථයි.
**ආමගිද්ධො** බඹ සියයක් ගැඹුරු ජලයෙහි වසන්නා වූ මත්ස්‍යයා ඒ බිලීකටුවේ ඇදවී ඇති තැන වසාගෙන තිබෙන ඇම නම් වූ කෑම කෙරෙහි ගිජුවී බිලීකටුව ගිලියි. තමන්ගේ මරණය නොදනී. **ධීතරං** චූලනී නම් වූ බිලීබාන්නාට කේවට්ට බමුණාගේ වචන නමැති බිලිය වසාගෙන ඇති කෑමක් හා සමාන වූ රජුගේ දියණියව කාමයට ගිජුවී මත්ස්‍යයා තමන්ගේ මරණ සංඛ්‍යාත ආමිෂය මෙන් නොදන්නේය. **පංචාල** උත්තර පංචාල නගරය. **අත්තං** තමන්ගේ. **පථානුපත්තං** යම්සේ ගම්දොර මගට පත් මුවා මහත් බියකට පත්වෙයි. ඒ මුවාව මස් පිණිස ආයුධ ගෙන මිනිසුන් නික්මෙන කල්හි යම් යම් කෙනෙක් දකිත්ද ඒ ඒ අය මරත්. මෙසේ උත්තරපංචාල නගරයට යන්නා වූ ඔහුද මරණ භයට පැමිණෙයි. ළඟාවෙයි,
යනුවෙන් ගාථා සතරකින් රජුට නිග්‍රහකර ප්‍රකාශ කළේය. ඔහු අධික ලෙස නිග්‍රහ කිරීමෙන් කෝපයට පත්ව මෙතෙමේ මා තමන්ගේ දාසයකු මෙන් සිතයි. රජුය කියා හැඟීමක්වත් නැත. අගරජු විසින් දියණියව දෙන්නෙමියි මා සමීපයට පණිවිඩ එවූ බව දැනගෙන මංගලමය වූ එක් දෙයක්වත් නොකියා මා ලොල් වූ මුවකු මෙන් බිලිය ගිලින ලද මත්ස්‍යයකු මෙන් මගට පත් වූවකු මෙන් මරණයට පත්වන්නේ යැයි කියයි යැයි කිපී අනතුරුව මේ ගාථාව කීය.
යම්කෙනෙක් මංගලාර්ථයන් පිළිබඳවැ තා සමග කථා කළෝද, ඒ අපිමැ මෝඩ කෙලතොල්ලෝ වෙමු. නඟුල් කෙළවර ගෙනැ වැඩුනා වූ තෝ කෙසේ නම් අන්‍ය පණ්ඩිතයන් සේ උත්තමාර්ථයන් දන්නෙහිද?
එහි **බාලම්හසෙ** බාල වූ අපි. **එළමූගා** මුවෙන් කෙළ වැගිරෙන අප ම. **උත්තමත්‍ථානි** උතුම් මාණික්‍ය රත්නයක් ලබාදෙන. තයි **ලපිම්හ** ඔබ ළඟ කීවෙමු. **කිමෙව** ගරහමින් කීය. **නංගල කොටිවද්ධො** ගෘහපති පුත්‍රයෝ කුඩාකල පටන් නගුල් කෙළවර අල්ලාගෙනම වැඩෙත්. ඒ සඳහා නුඹ ගෘහපති කර්මයම පමණක් දන්නෙහිය. ක්‍ෂත්‍රියයන්ගේ මංගල කරුණු දන්නේ නැත. මේ අදහසින් කියන ලදී. **අඤ්ඤ‍ෙ** යම්සේ කේවට්ටයා හෝ සේනකාදීහු හෝ අන්‍ය පණ්ඩිතයෝ මේ ක්‍ෂත්‍රියයන්ගේ මංගලාර්ථ දනිත්. ඒවා කෙසේ ඔබ දන්නෙහිද? ගෘහපති කර්මයන් දැනගැනීම පමණක් නුඹට සුදුසුය.
මෙසේ ඔහුට බැනවැදී නින්දාකොට ගෘහපති පුත්‍රයා මාගේ මංගල්‍යයට අනතුරක් කරයි. මොහුව බැහැර කරව්යැයි බැහැර කරන්නට මේ ගාථාව කීය.
යමෙක් මගේ රත්නලාභයට අන්තරාය පිණිස කථා කරයි ද මොහු ගෙලෙන් ගෙනැ මගේ රටින් නෙරපව්.
හෙත්තෙම රජු කිපුණු බව දැනගෙන ඉදින් වනාහි යම්කෙනෙක් රජුගේ වචනය පිළිගෙන මාගේ අතින් හෝ ග‍ෙලෙන් හෝ අල්ලන්නේද එය මට සුදුසු නොවේ. එය දිවි ඇතිතෙක් ලජ්ජාවීමට හේතු වෙයි. ඒ නිසා තමන්ම නික්ම යායුතුයැයි සිතා රජුට වැඳ තම ගෘහයට ගියේය. රජුද හුදෙක් කෝපයෙන්ම කථාකරයි. බෝධිසත්ත්වයන් කෙරෙහි කිසිදු ගරුසරුබවක් නොමැතිව එසේ කරන්නට අණ කළේය. ඉක්බිති මහාසත්ත්වයෝ මෙසේ සිතූහ. මේ රජු නූගත්ය. තමන්ම හොඳ නරක නොදනී. කාමයට ගිජු වී ඔහුගේ දියණිය ලබන්නෙමියි කියා අනාගත බිය නොදැක යන්නේ මහා විපතකට පැමිණෙන්නේය. මා විසින් ඔහුගේ කථාව සිතේ තබාගන්නට නොවටී. මොහු මට බොහෝ උපාකාරී කෙනෙකි. යසස දෙන්නෙකි. මොහුට මා පිහිටුවිය යුතුය. පළමුව ගිරා පෝතකයාව යවා ඇති පරිදි දැනගෙන පසුව තෙමේම යන්නෙමියි සිතා ගිරා පෝතකයාව යැවීය. ඒ කාරණය ප්‍රකාශ කරන ශාස්තෲන් වහන්සේ මෙසේ වදාළහ.
ඉක්බිති හෙතෙම වේදේහ රජු වෙතින් ඉවත්ව ගොස් පණිවිඩකර වූ ‘මාඨර’ නම් වූ ගිරා පෝතකයන් ඇමතීය.
යහළු රන්වන් පියාපත් ඇත. මෙහි එව. මට එක් මෙහෙවරක් කරන්නෙහිය. පංචාල රජුට යහන් බලන එක් සැළලිහිණියක් ඇත.
ඕ තොමෝ සියල්ලෙහි දක්‍ෂ වන්නීය. ඇය රහසින් විචාරව. රජුත් කේවට්ටයාත් අතරැ සියළු මන්ත්‍රණ ඕ දන්නීය.
ස්වර්ණ වර්ණ පක්‍ෂපත්‍ර ඇති මාඨර නම් ගිරා පණ්ඩිතයා ද එසේයයි පිළිගෙන ශාරිකාව වෙත ගියේය.
ගිරා පණ්ඩිතයාද එතැනින් පිටත්ව ගොස් ඉක්බිති රන් මැදිරියේ වෙසෙන මිහිරි සේ බෙණෙන ශාරිකාව ඇමතීය.
රන් මැදිරියේ වෙසෙන්නිය! තිගේ සුව කෙසේද? වෛශ්‍ය කුලයෙහි උපන් තැනැත්ත, කිම නිරෝගීව වෙසෙන්නීද? රන්මැදිරියේ වෙසෙන තී මීපැණි මිශ්‍ර විළඳ ලබන්නී ද?
[missing trans]
යහළුව! තෙපි කොහි සිට පැමිණ සිටින්නහු ද? කවුරුන් විසින් එවන ලද්දහු ද? මින් පෙර තෙපි දක්නා ලද හෝ අසන ලද හෝ නොවෙමි.
එහි **හරිපක්ඛා** යනු කොළපාට පත්‍ර හා සමාන පියාපත්. **වෙය්‍යාවච්චං** **එහි සම්මා** කී කල්හි අවුත් ඇකයෙහි සිටිනා වූ අන් මනුෂ්‍යයකු විසින් කළ නොහැකි මාගේ එක් ශාරීරික වතාවත් කරන්නයැයි කීය.
ස්වාමීනි! කුමක් කරම්දැයි කී කල්හි හිතවත! කේවට්ට බමුණාගේ දූතමෙහෙවර සඳහා පැමිණි කාරණය පසෙක තබා රජුද කේවට්ටයාද අන් අය නොදනිත්. රජවරු දෙදෙන යහන්ගබ සිට මන්ත්‍රණය කළහ. ඔහුගේ වනාහි **අත්‍ථිපඤ්චාලරාජස්ස සාළිකා සයනපාලිකා** ඇය වනාහි ඒ රහස දනියි. නුඹ මෙහි ගොස් ඇය සමග කාමුක එක්වීම හා බැඳි හිතවත්කමක් ඇතිකරගෙන ඔවුන්ගේ රහස **තං** **පත්‍ථරෙන පුච්ඡස්සු** යම්සේ කිසිවකුට නොදැනෙන පරිදි රහස්තැනක සිට මෙසේ විචාරව. ඉදින් ඔව්හු කිසියම් හඬක් අසත්නම් ඔබගේ ජීවිතය නැතිවෙයි. ඒ නිසා රහසිගත තැනකදී වහා විමසන්න. **සා තෙසං සබ්බං** ඕ තොමෝ රජුගේද කෝසිය ගෝත්‍රයේ කේවට්ටයාගේ ද යන දෙදෙනාගේ ම සියලු රහස් දනී.
**ආමොති** මහණ‍ෙනි! ඒ ගිරාපෝතකයාව පණ්ඩිතයන් විසින් පෙර පරිදිම සත්කාරකොට විශ්වාස බවට පත්ව එසේයැයි ඔහුගේ වචනය පිළිගෙන මහාසත්ත්වයන්ට වැඳ පැදකුණු කොට විවෘත සීමැදුරු කවුළුවෙන් නික්ම වාත වේගයෙන් සිවි රටේ අරිට්ඨපුරය තෙක් ගොස් එහි තොරතුරු සලකා බලා උත්තරා පංචාලයේ සැළලිහිණි ධේනුව සමීපයට ගියේය. කෙසේද යත්, ඔහු රජගෙදර රන්කොත් කැරැල්ලේ හිඳ රාග නිශ්‍රිත මධුර නාදයක් හැඬීය. කුමක්නිසාද? මේ ශබ්දය අසා සැළලිහිණි ධේනුව ප්‍රතිරාවය කරන්නේය. ඒ සළකුණෙන් ඇගේ සමීපයට යන්නෙමි. ඇයද ඔහුගේ හඬ අසා රාජ සයනය අසල රන්කූඩුවේ සිටියා සරාගී සිත් ඇත්තේ තුන්වරක් නාදකළා ය. ඔහු ටිකක් ළඟට ගොස් නැවත නැවත හඬ නගා ඇය විසින් කරන ලද ශබ්දය අනුසාරයෙන් ක්‍රමයෙන් සීමැදුරු කවුළුවේ උළුවස්සේ සිට අනතුරු රහිත බව දැනගෙන ඇය සමීපයට ගියේය. ඉක්බිති ඔහුට ඕතොමෝ එන්න මිතුර, රන්කූඩුවේ සිටින්නයැයි කීවාය. ඔහු එහි ගොස් හුන්නේය. **ආමන්තයී** මෙසේ ඔහු ගොස් මෛථුන කර්මයට තරම් විශ්වාසී බවක් ඇතිකරගනු කැමතිව සිට ඇයට ඇමතුවේය. **සූසරං** රන්කුඩුවේ වසන බැවින් සුන්දර නිවසක් ඇති. **වෙස්සෙ** වෛශ්‍ය ජාතිකය. සැළලිහිණි ධෙනුව පක්‍ෂීන් අතර වෛශ්‍යජාතික වේ. ඒ නිසා එනමින් අමතයි. **තව** මනා වූ නිවසේ ඔබට කියමි. කිම ඔබට මීපැණි සමග විළඳ ලැබෙයිදැයි විචාරයි. **ආගම්ම** යනු මිතුර, කොහේසිට පැමිණ ඔබ මෙහි ඇතුල්වීද කියා අසයි. **කස්ස වා** කවරකු විසින් එවන ලද්දේ ඔබ මෙහි පැමිණියේද?
ඔහු ඇගේ වචන අසා ඉදින් මම මියුළුනුවර සිට ආවෙම්යැයි කියම්ද? මැය මළත් මා සමග විශ්වාසයක් ඇතිකර ගන්නේ නැත. සිවිරට අරිට්ඨපුරයේ සිට ආ බවත් කියමි. ඒ නිසා බොරුකොට සිවිරජු විසින් එවන ලද බව කියා එහි සිට ආවේයැයි කියන්නෙමියි සිතා මෙසේ කීය.
මම සිවිරජුගේ ප්‍රාසාදයේ සයන පාලකයා වීමි. ඒ දැහැමි රජ බන්ධනගතව සිටි අයව මුදාහැරියේය.
එහි **බද්ධෙ** යනු තමන්ගේ ධාර්මික බව නිසා සියලු බන්ධනගත අය එයින් මුදාපීය. එසේ මුදන්නේ මා විශ්වාසකොට මොහුව මුදාහරින්න යැයි කීය. ඒ මම රන්කූඩුවෙන් නික්ම ප්‍රාසාදයෙන් පිටත කැමැති තැනක සිට ගොදුරුගෙන රන්මැදිරියේම වාසය කරමි. ඔබ මෙන් නිරන්තරයෙන්ම කුඩුවේ නොවසමි.
ඉක්බිති ඇය තමා සඳහා රන්තැටියේ තබන ලද මීපැණි මිශ්‍ර විළඳ හා මීපැණි ඔහුට දී යහළුව, නුඹ දුර සිට පැමිණියේ, කුමක් සඳහා මෙහි ආවේදැයි විචාළාය. ඔහු ඇගේ වචනය අසා රහසිගතව අසනු කැමැත්තේ බොරුවක් කොට මෙසේ කීය.
පියබස් බෙණෙන එක් සැළලිහිණි ධේනුවක් මට බිරිඳ වූවාය. මා රන්මැදිරියේ බලාසිටියදීම ඕ උකුස්සකු විසින් මරණ ලද්දීය.
එහි **තස්සම‍ෙකා** යනු ඒ මාගේ එක් **දුතියාසි** පුරාණ දූතිකාව වූවාය.
ඉක්බිති ඇය ඔහුගෙන් මෙසේ විමසුවාය. කෙසේ වනාහි ඔබගේ බිරිඳව උකුස්සා විසින් මරණ ලදීද? ඇය විසින් අසනු ලැබූ ඔහු සොඳුර, අසන්න. එක් දිනක් අපගේ රජතුමා ජල ක්‍රීඩාවට යන්නේ මට ද කථා කළේය. මම භාර්යාවද ගෙන ඔහු සමග ක්‍රීඩාකොට සවස්කාලයේ ඔහු සමගම පසුගමන් කොට රජු සමගම ප්‍රාසාදයට නැගී සිරුර වේලීම සඳහා භාර්යාවත් රැගෙන සීමැදුරු කවුළුවෙන් නික්ම කුළුගෙය මුදුනේ සිටියෙමි. ඒ වේලාවේ එක් උකුස්සෙක් කුළුගෙයින් නික්මෙන්නේ අපව අල්ලාගැනීම පිණිස පැන්නේය. මෙම මරණ බියෙන් බිය වූයෙම් වේගයෙන් පලා ගියෙමි. ඇය වනාහි එකල්හි ගැබ්බරව සිටියාය. ඒ නිසා ඇය වේගයෙන් පැනයන්නට අසමත් වූවාය. ඉක්බිති ඔහු මා බලාසිටියදීම ඇයව මරා රැගෙන ගියේය. ඉක්බිති ඇය පිළිබඳ ශෝකයෙන් මා හඬමින් සිටිනු දැක අපගේ රජතුමා ඒ කාරණය අසා හිතවත, හැඬීමෙන් ඵලයක් නැත. නොහඬන්න. වෙනත් බිරිඳක් සොයාගන්න යැයි කියා කීවිට දේවයන් වහන්ස, අනාචාරී දුස්සීල තැනැත්තියක් ගෙන එනවාට වඩා හුදෙකලාව සිටීම වඩාත් හොඳයැයි කීවිට මිත්‍රය, මම සීලාචාර වූ එක් බිරිඳක් දකිමි. ඔබගේ බිරිඳට සමාන වූම චූළනී රජුගේ සයනපාලිකාව වූ සැළලිහිණි ධෙනුව මෙබඳු රූප ඇත්තීය. නුඹ එහි ගොස් ඇගේ අදහස් විමසා අවස්ථාවක් ලබාගෙන ඉදින් ඇය රුචිවන්නී නම් අවුත් අපට පවසන්න. ඉක්බිති මම හෝ දේවිය හෝ ගොස් මහත් පෙරහරින් ඇයව කැඳවාගෙන එන්නෙමුයි කියා මා මෙහි එවීය. ඒ කාරණය නිසාවෙන් ආවේ වෙමියි කියා මෙසේ කීය.
ඈ පිළිබඳ කාමයෙන් මත්වූයෙමි. ඒ සමීපයට ආයෙමි. ඉදින් අවසර ලබන්නෙමි නම් අපි දෙදෙනා එක්වැ වසමු.
ඇය ඔහුගේ වචනය අසා සොම්නසට පත්වූවාය. තමන්ගේ අදහස නොදන්වා අකමැත්තියක් මෙන් මෙසේ කීවාය.
ගිරවා ගිරවියකද, සැළලිහිණියා සැළලිහිණියකද කැමැති වන්නේය. ගිරවකු හා සැළලිහිණියක අතර කෙබඳු සංවාසයෙක්ද?
එහි **සුවොවාති** යහළු ගිරා පණ්ඩිතය, ගිරවා ගිරවියක කැමති වන්නේය. **කීදිසො** අසමාන ජාතීන් අතර සංවාසය නම් කෙබඳු වන්නේද? ගිරවා වනාහි සමාන ජාති වූ ගිරවියක දැක බොහෝකල් ඇසුරුකළේ නමුත් අත්හරින්නේද, ඒ ප්‍රියයන්ගෙන් වෙන්වීමේ මහත් දුකක් වන්නේය. අසමාන ජාතීන්ගේ සංවාසය නම් සමාන නොවේ.
අනිකා එය අසා මොහු මා ප්‍රතික්‍ෂේප නොකරයි. ආරක්‍ෂාවට යොදයි. ඒකාන්තයෙන් මා කැමැති වන්නේය. නොයෙක් ආකාර උපමාවලින් එය විශ්වාස කරවන්නෙමියි මෙසේ කීය.
කාමියෙක් යමක් කැමැත්තේ නම් ඇය සැඬොලක වුවද කැමැති වන්නේය. තවද කාමසේවනයේදී සියල්ලෝම සමාන වන්නෝය. අසමානයෝ නැත්තාහයි ගිරා පණ්ඩිතයෝ කීහ.
එහි **චණ්ඩාලිකාමපි** සැඩොලියක වුවද **සදිසො** සිතේ ස්වභාවයෙන් සියල්ලන්ගේ සංවාසය සමාන ම වන්නේය. **කාම‍ෙ** කාමය පිළිබඳ සිත පමණක්ම ප්‍රමාණවත්ය. ජාතිය. නොවේ.
මෙසේ වනාහි කියා මිනිසුන් අතර නොයෙක් ජාති ප්‍රමාණ හා අදහස් පිළිබඳ කරුණු ගෙනහැර දක්වන්නේ අනතුරු ගාථාව කීය.
සිවි රජුගේ මව් තොමෝ ජම්බාවතී නම් සැඩොලියක් වූවාය. ඕ කෘෂ්ණ ගෝත්‍රයේ උපන් වාසුදේව රජුගේ ප්‍රිය බිරිඳ ද අගමෙහෙසිය ද වූවාය.
එහි **ජම්බාවතී** යනු සිවිරජුගේ මව ජම්බාවතී නම් සැඩොලිය වූවාය. ඇය කෘෂ්ණ ගෝත්‍රයේ සහෝදරයන් දසදෙනාගෙන් වැඩිමල් වාසුදේවගේ ප්‍රිය මෙහෙසිය වූවාය. ඔහු එක්දිනෙක දොරටුවෙන් නික්ම උයනට යන්නේ සැඩොල්ගමෙන් කිසියම් කටයුත්තක් සඳහා නගරයට පිවිසෙන එකත්පසෙක සිටි එක් සුරූපී කුමාරිකාවක් දුටුවිටම පිළිබඳ සිත් ඇතිව කුමන ජාතිදැයි අස්වවා සැඩොල් ජාතියේ යැයි අසාත් පිළිබඳ සිත් ඇති බැවින් විපිළිසරව විවාහක බව විමසා අවිවාහක යැයි දැනගෙන ඇයව ගෙන එතනින් නික්ම වාසභවනයට ගෙන ගොස් රත්න සමූහයක් උඩට තබා අගමෙහෙසිය කළේය. ඇය ‘සිවි’ නම් පුතකු වැදුවාය. ඔහු පියාගේ ඇවෑමෙන් බරණැස රාජ්‍යය කළේය. ඒ පිළිබඳව මෙය කියන ලදී.
ඉක්බිති හෙතෙම මේ උදාහරණය ගෙනහැර දක්වා මෙබඳු වූ ක්‍ෂත්‍රියයෙක් පවා සැඩොලියක සමග එකට වාසය කළේය. තිරිසන් සතුන් වූ අප කෙරෙහි කවර කථාද? ඔවුනොවුන් අතර සංවාසයට කැමැත්ත පමණක් ප්‍රමාණවත්යයි කියා වෙනත් උදාහරණයක් ද ගෙනහැර දක්වමින් මෙසේ කීය.
පෙර රථාවතී නම් කිඳුරියක් වූවාය. ඕ තොමෝ වච්ඡ නම් තවුසකු කැමති කරවාගත්තාය. මනුෂ්‍යයෙක් තිරිසනක හා එකට වාසය කළේය. කාමයෙහි අසමාන කමක් නැත.
එහි **වච්ඡං** යනු මෙබඳු නමක් ඇති තවුසකු. කෙසේනම් ඇය ඔහුව කැමති කරවා ගත්තීද? අතීතයෙහි එක් බ්‍රාහ්මණයෙක් කාමයන්හි ආදීනව දැක මහත්වූ යසස අතහැර ඍෂි පැවිද්දෙන් පැවිදිව හිමවත පන්සලක් මවාගෙන වාසය කළේය. ඒ පන්සලට නුදුරෙහි එක් ගුහාවක බොහෝ කිඳුරෝ වාසය කරත්. එහි එක් මකුළුවෙක් වාසය කරයි. ඔහු දැලක් වියා ඔවුන්ගේ හිසබිඳ ලේ බොයි. කිඳුරෝ නම් දුබලයෝය. බියවනසුළුය. ඒ මකුළුවා විශාලය. ඒ නිසා ඔහුට විරුද්ධව කිසිවක් කරන්නට නොහැක්කාහු ඒ තාපසයා ළඟට පැමිණ කරන ලද පිළිසඳර කථා ඇත්තී පැමිණි කාරණය විමසන ලද්දී ස්වාමීනි, එක් මකුළුවෙක් අපගේ ජීවිත පැහැරගනී. අන් පිහිටක් නැත. ඔහුව මරා අපට යහපතක් කරන්න. තවුසා, නික්ම යව්. මා වැන්නෝ ප්‍රාණඝාතය නොකරත්යැයි ප්‍රතික්‍ෂේප කළේය. ඔවුන් අතර **රථාවතී** නම් කිඳුරිය සැමියකු නැත්තීය. ඔවුහු ඇයව සරසවා තවුසා සමීපයට ගෙනගොස් ස්වාමීනි! මැය ඔබගේ බිරිඳ වේවා. අපගේ සතුරාව විනාශ කරන්නයැයි කීහ. තවුසා ඇයව දුටුවිටම පිළිබඳ සිත් ඇත්තේ වී ඇය සමග සංවාසයේ යෙදී ගුහා දොරටුව ළඟ සිට ගොදුරු පිණිස නික්ම යන මකුළුවාව මුගුරකින් පහරදී මරණයට පත්කළේය. ඔහු ඇය සමග එකට වාසය කරන්නේ දූපුතුන් ඇතිදැඩිකොට කළුරිය කළේය. මෙපරිද්දෙන් ඕ තොමෝ ඔහුව කැමැති විය. ගිරා පෝතකයා මේ උදාහරණය ගෙනහැර දක්වා වච්ඡ තාපසයා මනුෂ්‍යයෙක්ව තිරිසන්ගත කිඳුරිය සමග සංවාසයේ යෙදුනේය. අප ගැන කවර කථාද? අපි දෙදෙනාම පක්‍ෂීන් වන අතර තිරිසන්ගත අය වෙමු යන්න දක්වමින් **මනුස්සො මගියා සද්ධිං** යනු මිනිසෙක් මුවදෙනක් සමග යන්න කීය. මෙසේ මිනිස්සු තිරිසන්ගත අය සමග සංවාසයේ යෙදෙන්නාහු දූපුතුන් හදාවඩාගෙන සිටිත්. **නත්‍ථිකාමෙ අසාදිසො** මෙහි සිත පමණක් ප්‍රමාණවත්ය.
ඇය ඔහුගේ වචනය අසා ස්වාමීනි! සිත නම් සැමකල්හිම එකසමාන නොවේ. පිය විප්‍රයෝගයට බිය වෙමියි කීය. ඒ පණ්ඩිතයා ස්ත්‍රී මායාවන්හි දක්‍ෂයෙකි. ඒ නිසා ඇයව විමසමින් නැවත මේ ගාථාව කීය.
මිහිරි වචන ඇති ශාරිකාව. එසේ නම් මම යන්නෙමි. මේ සියල්ල ඒ හැර දැමීමට කරුණුය. තෝ මා ඉක්මවා සිතන්නෙහි.
එහි **පච්චක්ඛානුපදං හෙතං** ඔබ යමක් කියන්නෙහිද ඒ සියල්ල ප්‍රත්‍යක්‍ෂය. ප්‍රත්‍යක්‍ෂයට කාරණය ප්‍රත්‍යක්‍ෂයේ කොටසකි. **අතිමඤ්ඤසි නූන මං** ඒකාන්තයෙන් මා කැමැතිවෙයිද එය, ඔබ මා ඉක්මවා සිතන්නෙහිය. මාගේ හරය නොදන්නෙහිය. මම රාජපූජිත වෙමි. මට භාර්යාවන් දුර්ලභ නැත. අන් බිරියක් සොයන්නෙමි.
යන්නෙමියි කියූ ඔහුගේ වචනය ඇය අසාම බිඳුනු හදවතක් ඇත්තාක් මෙන් ඔහු දැකීම පමණින්ම උපන්නා වූ කාමාශාව හේතුවෙන් දැවෙන්නාක් මෙන් වී කොටස් එකහමාරක ගාථාවක් කීය.
ගිරා පණ්ඩිතය, ඉක්මන් තැනැත්තාට ශ්‍රී තොමෝ දුරස්ථ වන්නෙහිය. ඒ නිසා රජු දක්නා තෙක් මෙහි රැඳෙව. මිහිඟු බෙරහඬ අසන්නෙහිය. රජුගේ අනුභාව දක්නෙහිය.
එහි **න සිරී** යනු හිතවත, ගිරා පණ්ඩිතය. ඉක්මන් නොවන්නාට සෞභාග්‍යය ලැබේ. කලබලකාරයා විසින් කරන ලද ක්‍රියා හොබනේ නොවේ. ගිහිගෙය වාසය නම් වූ මෙය වගකීම් සහිත එකක් ලෙස සිතා කටයුතු කළ යුත්තේය. මහත් යසඉසුරියන් යුත් අපගේ රජතුමා දකින තෙක් මෙහිම නතරවන්න. **සොස්සසි** සවස් කාලයේ කිඳුරියන්ට සමාන විලාසයෙන් යුත් උතුම් රූ ඇති කාන්තාවන් විසින් වාදනය කරනු ලබන මිහිඟු බෙරවලද අනික් නෘත්‍ය ගීතවාදයන්හි හඬ අසන්නෙහි. රජුගේද ආනුභාවයත් මහත් වූ ශ්‍රී සෞභාග්‍යයත් දකින්නෙහි. යහළුව! කිම ඔබ ඉක්මන් වන්නෙහිද? ස්වල්පයක්වත් ඔබ නොදන්නෙහිය. නතරවන්න. පසුව දැනගන්නෙමු.
ඉක්බිති ඔව්හු සැඳෑ වේලාවේ මෛථුන සංවාසයෙහි යෙදුනාහ. සමගිව, සතුටුව, ප්‍රීතිමත් ලෙස එකට එක්වූහ. ඉක්බිති ඇයට ගිරා පෝතකයා මෙසේ සිතීය. ඇය දැන් මට රහසක් නො සඟවන්නීය. දැන් ඇයගෙන් අසා යන්ට වටනේයැයි සිතා, සොඳුර, සාළිය! කියා ඇමතීය. ස්වාමීනි ඇයිදැයි ඇසුවාය. ඔබට කිසිවක් කියනු කැමැත්තෙමි. එය කියමි. ස්වාමීනි, කියන්න. වේවා! අද අපගේ මංගල දවසය. වෙනත් දිනක දැනගන්නෙමි. ඉදින් මංගල්‍යමය කථාවක් පමණක් කියන්න. එසේ නොවේනම් ස්වාමීනි නොකියන්න. මෙය වනාහි මංගල කථාවකි. එසේනම් කියන්න. ඉදින් අසනු කැමැත්තේ නම් ඔබට කියන්නෙමියි ඒ රහස අසන්නේ ගාථා එකහමාරක් කීය.
පංචාල රජුගේ ඔසධී තාරකාව සේ රූපශ්‍රීයෙන් බබලන දූකුමරිය වේදේහ රජුට දෙන්නේය යන මහත් ඝෝෂාවක් පසල් දනව්වලදී අසන ලද්දේය. ඒ විවාහය සිදුවන්නේද?
එහි විස්තරාර්ථය කෙසේද? පංචාල රජුගේ ඕසධී තාරකාව මෙන් බබළන ඒ හා සමාන වර්ණ ඇති දියණියව වේදේහ රජුට දෙන්නේය. ඒ විවාහය වන්නේය යන මේ මහා ඝෝෂාව, රාවය පසල් දනව්වල වෙනත් රටවල වෙනත් ජනපදවල පැතිරී ගියේය. ප්‍රකට විය. මෙසේ පැතිරගිය ශබ්දය මම ඇසුවෙමි. අසා මෙසේ සිතුවෙමි. මේ කුමාරිකාව උතුම් රූ සපුවක් ඇත්තීය. වේදේහ රජු චූළනී රජුට සතුරෙකි. අනිත් බොහෝ රජවරු බ්‍රහ්මදත්ත රජුගේ යටතේ සිටින්නෝය. ඔවුන්ට නොදී කුමන කරුණක් නිසා වේදේහ රජුට දියණියව දෙයිද?
ඕ තොමෝ ඔහුගේ වචනය අසා මෙසේ කීය. ස්වාමීනි! කුමක් නිසා මංගල දිනයෙහි අවමංගල කථාවක් කරන්නෙහිද? මම මංගලයයි කියමි. ඔබ එය අවමංගලයැයි කියයි. මේ කුමක්ද? හිමියනි! සතුරු වූ ඔවුන්ට මෙබඳු මංගල්‍යයක් නොවේවා! සොඳුර කියන්න. ඒ කවරක්ද? හිමියනි කිව නොහැක. සොඳුර, ඔබ විසින් දැනගත් රහස මට නොකියන තාක් අපගේ එකතුවීමක් නම් නොවන්නේය. ඕ තොමෝ එයින් පීඩාවට පත්වන්නී එසේනම් හිමියනි! අසාගන්න යැයි කියා මේ ගාථාව පැවසුවාය.
මාඨරය, යම්සේ වේදේහ රජු හා පංචාල රජුගේ මෙන් තොපගේ සතුරන් අතර හෝ එබඳු විවාහයක් නොවේවා.
මේ ගාථාව කියා නැවත ඔහු විසින් සොඳුර, කුමක් නිසා මෙබඳු කථාවක් කීවෙහිදැයි ඇසූ කල්හි එසේනම් මෙහි දොස් කියන්නෙමියි කියා ඉතිරි ගාථාවද කීවාය.
පංචාල රජු වේදේහ රජුව මෙහි ගෙන්වා නසන්නේය. වේදේහ රජු සමග මිතුරුබවක් නම් නොවන්නේය.
එහි **තතො නං සාතයිස්සති**. යම් කලෙක හෙතෙම මේ නගරයට ආවේ වන්නේද එකල්හි ඔහු සමග මිතුරුබවක් යහළුබවක, නොකරන්නේය. ඔහුගේ දුවණියව දකින්නටවත් නොදෙයි. මොහුට වනාහි අර්ථයෙන් ධර්මයෙන් අනුශාසනා කරන මහෞෂධ නම් පණ්ඩිතයෙක් සිටී. ඔහුවද ඒ සමග නසන්නේය. ඒ දෙදෙනාවම ඝාතනය කර ජයපැන් බොන්නෙමුයි කේවට්ටයා රජු සමග මන්ත්‍රණය කොට ඔහුව රැගෙන එන්නට එහි ගියේය.
මෙසේ ඇය සැගවුනු රහස සම්පූර්ණයෙන් ම ගිරා පණ්ඩිතයන්ට පැවසුවාය. ඔහු එය අසා කේවට්ට ඇදුරා උපායෙහි දක්‍ෂයෙකි. ඔහුගේ රජුව මෙබඳු උපායකින් ඝාතනය කිරිම පුදුමයට හේතුවක් නොවේයැයි කේවට්ටයන්ව වර්ණනා කර මෙබඳු අවමංගලයකින් අපට කවර ප්‍රයෝජනයක්ද? නිහඬව නිදාගන්න යැයි පැමිණි කාරණය සඵල වූ බව දැන ඒ රාත්‍රියේ ඇය සමග වාසය කොට සොඳුර, මම සිවිරටට ගොස් මනාප වූ බිරිඳක් ලද බව සිවිරජුට දන්වන්නෙමියි තමන්ගේ ගමන ඇය ලවා අනුමත කරවා ගන්නට මෙසේ කීය.
ශාරිකාව සමීපයෙහි විසීමට මා අවස්ථාව ලදැයි සිවිරජුට හා මෙහෙසියට දන්වා එනතෙක් සත්රැයකට මට අවසර දෙන්න.
එහි **මහෙසිනො** යනු මහේසිකාවට. **ආවසථො** වාසය කරන තැනක්. **උපනතිකං** මෙහි එන්න. ඇගේ සමීපයට යමියි කියා අටවන දවසෙහි මෙහි ගෙනවුත් මහත් පෙරහරින් ඇයව ගෙන යන්නෙමියි මා එනතෙක් නොකළකිරෙව.
එය අසා සැළලිහිණි දෙන ඔහුගෙන් වෙන්වීමක් අකමැති වුවත් ඔහුගේ වචනය ප්‍රතික්‍ෂේප කරන්නට නොහැක්කී තවත් ගාථාවක් පැවසුවාය.
එසේනම් මවිසින් අනුමත කළ තොප සත් රැයකින් ආපසු මා වෙත නොපැමිණියහොත් මාගේ මළගමට පැමිණෙන්නට ලැබෙන්නේ යැයි සිතන්න යැයි ශාරිකාව කීවාය.
එහි **මඤ්ඤෙ ඔක්කන්තසත්තං මං** යනු මෙසේ ඇති කල්හි මම පහවූ ජීවිත ඇති, මළ කෙනෙක් ලෙස සළකමි. ඒ නුඹ අටවැනි දවසේ නොඑන්නේ මාගේ මළගමට එන්නෙහිය. ඒ නිසා ප්‍රමාද නොවන්න.
අනිකාය, සොඳුර! කුමක් කියන්නෙහිද? අටවැනි දවසේ ඔබට දකින්නට නොලැබෙන මට ද ජීවිතයක් කොයින්ද කියා වචනයෙන් පවසා නුඹ මළත්, ජීවත්වුනත් මට කවර ප්‍රයෝජනයක්දැයි හදවතින් සිතා නැගිට සිවිරට දෙසට ගොස් නතරවී මියුළුනුවරට ගොස් පණ්ඩිතයන්ගේ උරහිසට බැස මහාසත්ත්වයන් විසින් ඉහළ මාලයට ග‍ෙනගොස් විචාරන ලද්දේ ඒ සියළු පුවත සැළ කළේය. පණ්ඩිතයෝ ඔහුට පෙර පරිදිම සියලු සත්කාර කළේය. ඒ කාරණය පැහැදිලි කරමින් ශාස්තෲන් වහන්සේ මෙසේ වදාළහ.
ඉක්බිති මාඨර නම් ගිරා පණ්ඩිත තෙමේ එතැනින් පිටත්වැ ගොස් ශාරිකාවගේ වචනය මහෞෂධ පණ්ඩිතයන්ට කීයේය.
එහි **සාළියා වචනං** යනු මේ ශාලිකාවගේ වචනයයි. සියල්ල විස්තර ඇතිව ප්‍රකාශ කළේය.
එය අසා මහාසත්ත්වයෝ මෙසේ සිතූහ. මා අකමැති වුවත් රජු යන්නේය. ගොස් ද වහා විනාශයකට පත්වන්නේය. ඉක්බිති මට මෙබඳු වූ යසඉසුරු සම්පත් දෙන රජුගේ වචනය සිතේ තබාගෙන ඔහුට උපකාරයක් නොකළේ යැයි නින්දාවක් වන්නේය. මා වැනි පණ්ඩිතයන් සිටින කල්හි කුමක් නිසා මොහු නැසෙන්නේද? රජුට පළමු ගොස් චූළනී රජුව දැක මනාව කොටස්කර වේදේහ රජුට නතරව සිටින නගරයක් මවා ගව්වක් පමණ සුළු උමඟක්ද අඩයොදුනක් පමණ මහා උමඟක්ද කරවා චූළනී රජුගේ දියණිය අභිෂේක කොට අපගේ රජතුමාට බිරිඳ කොට අටළොස් අක්‍ෂෞභිණියක් බලසේනා හා එක්සියයක් රජුන් පිරිවරාගෙන සිටිනා වූ අපගේ රජතුමාව රාහු මුඛයෙන් චන්ද්‍රයාව මෙන් මුදවා ගෙන ඒම නම් මට භාරය. මෙසේ සිතන්නා වූ ඔහුගේ ශරීරයෙහි ප්‍රීතිය උපන්නේය. ඔහු ප්‍රීති වේගයෙන් උදන් අනන්නේ;
යමෙකුගේ ගෘහයෙහි සම්පත්තීන් අනුභව කරන්නේ නම් සත්පුරුෂ තෙමේ ඔහුගේම අර්ථය උදෙසා ක්‍රියා කරන්නේය. එහි විස්තරාර්ථ මෙසේය.
යම් රජකුගේ සමීපයේ පුරුෂයෙක් යසඉසුරු ලැබ භෝග අනුභව කරන්නේ ද ආක්‍රෝශ පරිභව කළත් ගෙලෙන් අල්ලා ඇද දැම්මත් ඔහුගේම යහපත දියුණුව සඳහා කටයුතු කරන්නේය. පණ්ඩිතයෝ කායද්වාර ආදී තුන්දොරින් හැසිරෙන්නේ නමුත් පණ්ඩිතයන් විසින් මිත්‍රද්‍රෝහී ක්‍රියාවක් නොකරන්නේය.
ඔහු ස්නානය කොට සැරසී මහත් යසසින් රජගෙදරට ගොස් රජුට වැඳ එකත්පසෙක සිටියේ මෙසේ කීය. කිම දේවයන් වහන්ස! උත්තරපංචාල නගරයට යන්නේද? එසේය දරුව. පංචාලචණ්ධීව නොලබන්නා වූ මට රාජ්‍යයෙන් කවර වැඩෙක්ද? මා අත් නොහරින්න. මා සමගම එන්න. එහිදී අපට කරුණු දෙකක් ඉටුවේ. ස්ත්‍රී රත්නයක් ලබමි. රජු සමගද මිත්‍රත්වයක් ඇතිවන්නේය. ඉක්බිති පණ්ඩිතයෝ රජුට මෙසේ කීය. එසේනම් දේවයන් වහන්ස! මම පළමුව ගොස් ඔබවහන්සේට වාසස්ථාන සූදානම් කරමි. මා විසින් පණිවිඩයක් එවූ කල්හි ඔබවහන්සේ පැමිණෙන්නයැයි කියමින් ගාථා දෙකක් ප්‍රකාශ කළේය.
මහරජ, එසේනම් මම පළමුකොට යසස් ඇති වේදේහ රජුට නිවෙස් තැනීමට පංචාල රජුගේ රමණීය පුරවරයට යන්නෙමි.
මහරජ! ඉසුරුමත් වේදේහයනට නිවසේ සාදා යම්දිනක ඔබට පණිවුඩයක් එවන්නෙම්ද එකල එහි පැමිණෙනු මැනවි.
එහි **වේදෙහස්ස** යනු වේදේහ රජුට **ථය්‍යාසි** පැමිණෙන්න.
එය අසා රජු පණ්ඩිතයන් මා අත්හරින්නේ නැතැයි තුටුපහටු වූයේ මෙසේ කීය. දරුව, පළමුව යන්නා වූ ඔබට අවශ්‍ය මොනවාද? දේවයනි! බලවාහන අවශ්‍යයි. දරුව, ඔබට අවශ්‍ය තරම් ගන්න. සිරගෙවල් සතරක් විවෘත කරවා සොරුන්ගේ හැකිලි බැඳීම් ආදිය බිඳ දමා ඔවුන් මා සමඟ එවන්න දේවයිනි යැයි කීය. දරුව, කැමැති ලෙස කරන්න. මහාසත්ත්වයෝ බන්‍ධනාගාරය විවෘත කරවා දක්‍ෂ වූ මහා යෝධයන් ගියතැන වැඩ කරන්නට සමර්ථ අයව බැහැරට ගෙන ඔබලා මට සේවය කරන්නැයි ඔවුන්ට සත්කාර කොට වඩුවන්, කම්මල්කරුවන්, සම්වැඩකරුවන් චිත්‍රකාරයන් ආදී වූ නානා ශිල්පයන්හි දක්‍ෂ අටළොස් සේනාවක් ගෙන වෑය, පොරව, උදැල්ල, අලවංගු ආදී වූ බොහෝ උපකරණ ගෙන්වාගෙන මහා බලසේනා පෙරටු කොටගෙන නගරයෙන් නික්ම ගියේයෙ. ඒ කාරණය ප්‍රකාශ කරන ශාස්තෲන් වහන්සේ මෙසේ වදාළ සේක.
ඉසුරුමත් වේදේහ රජුට නිවෙස් තැනීමට මහෞෂධ පඬිතුමා පළමුව පංචාල රජුගේ රමණීය පුරවරයට ගියේය.
මහාසත්ත්වයන් වහන්සේ යන්නේ යොදුනක් යොදුනක් අතර එක එක ගම බැගින් පිහිටුවා එකිනෙක ඇමැතිවරුන්ට තෙපි රජු පංචාලචණ්ධී කුමරියව ගෙන නතරවන කල්හි ඇත් අස් සේනාවන් සූදානම් කර රජුවත් රැගෙන සතුරන් මැඩපවත්වා වහා මියුළු නුවරට පැමිණෙන්නහු යැයි කියා තැබීය. ගංතෙරට පැමිණ ආනන්ද කුමාර නමැත්තකු කැඳවා ආනන්දය! ඔබ තුන්සියයක් වඩුවන් ගෙන ගඟේ උඩ පෙදෙසට ගොස් ශක්තිමත් දැව ගෙන තුන්සියයක් පමණ නැව් සාදා නගරය සඳහා එහිම ලී සමූහය ඇස සැහැල්ලු ලීවලින් නැව පුරවා වහා එව්යැයි පිටත්කර හැරියේය. තෙමේ වනාහි නැවෙන් එගොඩට ගොස් බැස්ස තැන සිට පාසළකුණෙන් ගණන් කර මේ අඩයොදුන් තැනයි සළකා මෙතන මහා උමඟ වන්නේය. මෙතැන අපගේ රජුට නතරව සිටින නගරය වන්නේය. මෙතැන් පටන් රජගෙදර දක්වා ගව්වක් පමණ සුළු උමඟ වන්නේයැයි වෙන්කර නගරයට පිවිසියේය. චූළනී රජු බෝධිසත්ත්වයන්ගේ පැමිණීම අසා දැන් මාගේ මනදොළ සපිරෙන්නේය. සතුරන් පිටුදකින්නෙමි. මොහු පැමිණි කල්හි වේදේහද ඉක්මණින්ම එන්නේය. ඉක්බිති ඔවුන් දෙදෙනාවම මරා, දඹදිව ඒකරාජ්‍යය කරමියි අතිශයින් සතුටට පත්විය. මුළු නගරයම කැළඹිණි. මේ මහෞෂධ පණ්ඩිතයන්ය. මොහු විසින් එක්සියයක් රජවරු ගල්කැටවලින් කවුඩන් මෙන් පලවාහරින ලදහ.
මහාසත්ත්වයෝ නාගරිකයන් අතර තමන්ගේ රූපසම්පත්තිය බලාසිටියදීම රජගෙදර දොරටුව ළඟට ගොස් රථයට නැගී රජුට දැනුම්දී එන්නයැයි දැන්වූ කල්හි පිවිස රජුට වැඳ එකත්පසෙක සිටියෝය. ඉක්බිති රජු ඔහු සමග පිළිසඳර කථාකොට මෙසේ විචාළේය. දරුව, රජතුමා කවදා එන්නේන්ද? ස්වාමීනි! මා විසින් දන්වා යැවූ කල්හි යැයි කීය. ඔබ කුමක් සඳහා පැමිණියෙහිදැයි ඇසීය. ස්වාමීනි! අපගේ රජතුමාට නතරවීමට තැනක් සැදීම සඳහාය. යහපත් දරුව. ඉක්බිති ඔහුගේ සේනාවට වියදම් දී මහාසත්ත්වයන්ට බොහෝ සත්කාර කොට නතරවීමට නිවසක්ද ලබාදී දරුව, ඔබගේ රජතුමා පැමිණෙන තෙක් නොකලකිරී අපගේද කළයුතු වැඩක් ඇත්නම් එයද ඉටුකර දෙමින් මෙහි වාසය කරන්නයැයි පැවසීය. ඔහු ද වනාහි රජගෙදරට නගිමින්ම පඩිපෙළ මුල සිට මෙහි සුළු උමගේ දොරටුව වන්නේයැයි සැළකීය. ඉක්බිති ඔහුට මෙසේ සිතිණ. රජු අපටද කළයුතු දෙයක් ඇතොත් කරදෙන්න යැයි කියයි. උමග සාරනවිට යම්සේ මේ පඩිපෙළ පසු නොබසීද එසේ කළයුතුයයි සිතා රජුට මෙසේ කීය. දේවයන් වහන්ස! රජගෙට පිවිසෙනවිටම පඩිපෙළ මුල සිට අළුතින් කරන වැඩකටයුතු බලනවිට ලොකු පඩිපෙළේ දොසක් දුටුවෙමි. ඉදින් ඔබවහන්සේ කැමැති වන්නේ නම් මට ලී ලබාදුනහොත් විසිතුරු ලෙස අතුරන්නෙමි. යහපති. දරුව, එසේ කරන්න. හෙතෙම මෙහි උමංදොරටුව වන්නේයැයි මනාව සළකාගෙන ඒ පඩිපෙළ ඉවත්කර යම්තැනක උමගේ දොරටුව වේද එහි පස් නොවැටීම පිණිස ලෑලි අතුරවා යම්සේ බැස නොගනීද, එසේ නිශ්චලකොට පඩිපෙළ ඇතිරීය. රජතෙම එහි වෙනස නොදැන මට හිතවත්කම නිසා කරන්නේයැයි සිතීය.
මෙසේ ඒ දවස අලුත් වැඩකටයුතුවලින් ගතකොට පසුදා රජුට කීය. රජතුමනි! අපගේ රජතුමාගේ වාසස්ථානය දන්නේ නම් එය මනාව කරවා පිළියෙල කරන්නෙමුයි පැවසීය. පණ්ඩිතය! මැනවි. මාගේ වාසස්ථානය හැර සියලු නගරයෙහිම යම් නිවසක් කැමැත්තේද එය ගන්න යැයි කීය. මහරජතුමනි, අපි අමුක්තෝ වෙමු. ඔබවහන්සේගේ බොහෝ සේවක යෝධයෝ සිටිත්. ඔව්හු තමන්ගේ නිවෙස් ගන්නා කල්හි අප සමග කලහ කරන්නාහ. ඔවුන් සමග අපි කුමක් කරන්නෙමුද? පණ්ඩිතයන් ඔවුන්ගේ වචන නොසලකා හරින්න. ඔබට රුචි තැන්ම ගන්න. දේවයන් වහන්ස, ඔව්හු නැවත නැවත අවුත් ඔබවහන්සේට කියන්නාහ. එයින් ඔබවහන්සේට අපහසුතාවයක් ඇති වන්නේය. ඉදින් කැමැතිනම් අප ගෙවල් ලබාගන්නාතුරු අපගේ පුරුෂයෝම දොරටුපාලයෝ වෙත්වා. එයින් දොරෙන් ඇතුල්වීමට නොහැකිව යන්නාහ. එය ඔබවහන්සේගේද අපගේද හිතසුව පිණිස වන්නේය. රජු යහපතැයි පිළිතුරු දුන්නේය.
මහාසත්ත්වයෝ පඩිපෙළ පාමුල, පඩිපෙළ මත්තේ, මහා දොරටුවෙහි යන සියළු තන්හි තමන්ගේ පුරුෂයන්ටම තබා කිසිවකුට ඇතුළු වන්නට ඉඩ නොදෙන ලෙස පැවසීය. ඉක්බිති රජු මවගේ වාසභවනයට ගොස් එය කඩාදමන බවක් අඟවන්නයැයි පුරුෂයන්ට අණ කළේය. ඔහු දොරටුව හා ආලින්දයේ පටන් ගඩොල් ද පස් ද ඉවත් කරන්නට වූහ. රජුගේ මව ඒ පුවත අසා අවුත් කිම දරුවෙනි! මගේ නිවස කඩන්නහුදැයි විමසුවාය. මෙය කඩා අපේ රජතුමාට වාසස්ථානයක් කරන බව මහෞෂධ පඬිතුමා පැවසීය. ඉදින් ඔබ මෙහි මේ ලෙසට වාසය කරන්නෙහි නම් අපගේ රජතුමාගේ මහත් වූ බලවාහනවලට මෙය ප්‍රමාණවත් නොවේ. වෙනත් විශාල එකක් කරවන්නෙමු. නුඹලා මා කවුදැයි නොහඳුනන්නාහ. මම රජතුමාගේ මව වෙමි. දැන් පුතා සමීපයට ගොස් දැනගන්නෙමි. අපි රජුගේ වචනයෙන් කඩන්නෙමු. හැකිනම් වලක්වන්න. ඇය කිපී දැන් තොපට කළයුතු දේ දනිමියි රජගෙදර දොරටුව වෙත ගියාය. ඉක්බිති ඇයව වැලැක්වූහ. දරුවෙනි, මම රජුගේ මව වෙමියි කීවාය. අපි නොදනිමු. කිසිවකුටත් ඇතුල්වීමට ඉඩ නොදෙන ලෙස රජු විසින් අණකරන ලද බැවින්ය. ඔබ ආපසු යන්න. ඇය ගතයුතු දෙයක් නොදැක නතරවී තම නිවෙස දෙස බලමින් සිටියාය. ඉක්බිති එක් පුරුෂයෙක්, කිම මෙහි කුමක් කරන්නීද? මෙතනින් යන්නේ ද? නොයන්නේ ද කියා අසා නැගිට ගෙලෙන් අල්ලා බිම හෙළීය.
ඒකාන්තයෙන් රජු විසින් අණකළා විය යුතුයි. එසේ නොමැතිනම් මෙසේ කරන්නේ නැතැයි පණ්ඩිතයන් සමීපයට ම යන්නෙමියි කියා එහි ගොස් දරුව! මහෞෂධ, කුමක් නිසා මගේ නිවස බිඳවන්නේදැයි ඇසීය. ඔහු ඇය සමග කථා නොකළේය. සමීපයෙහි සිටි පුරුෂයෙක් දේවිය කුමක් කීවේදැයි ඇසීය. කුමක් නිසා පණ්ඩිතයන් ගෙය කඩා දමන්නේදැයි කියාය. වේදේහ රජුට වාසස්ථානයක් සදන්නට යැයි කීය. කිම දරුව, මේ විශාල නගරයේ වෙන ස්ථානයක් නැත්තේ ද? මේ ලක්‍ෂයක් අල්ලස ගෙන වෙන තැනක කරයැයි පැවසුවාය. දේවිය යහපති. ඔබගේ නිවෙස අත්හැර දමන්නෙමු. අල්ලස ගත්බව කිසිවකු සමගවත් නොකියන්න. අන් අයද අල්ලස් දී ගෙවල් නිදහස් කරගන්නට නොඅසත්වා. දරුව, රජුගේ මව අල්ලස් දුන්නේය යන්න මට ලජ්ජාවකි. කාහටවත් නොකියන්නෙමි. හෙතෙම යහපතැයි ඇගෙන් ලක්‍ෂයක් ගෙන ගෙය අතහැර දමා කේවට්ටයාගේ නිවසට ගියේය. හෙතෙම රජදොරටුව ළඟට ගොස් උණපටිවලින් ගසා පිටෙහි සම ගලවා ගතයුතු දෙයක් නොදැක ලක්‍ෂයක්ම දුන්නේය. මේ ආකාරයෙන් මුළු නගරයෙහිම ගෙය සෑදීමට තැනක් ගැනීමේ ක්‍රමයෙන් අල්ලස් ගෙන ලැබුනු ප්‍රමාණය කහවනු නවකෝටියක් විය.
මහාසත්ත්වයෝ මුළු නුවරම ඇවිද රජගෙදරට ගියහ. ඉක්බිති රජු. කිම පණ්ඩිතය, ඔබට වාසස්ථානයක් ලැබුනේදැයි පණ්ඩිතයන්ගෙන් ඇසීය. මහරජතුමනි, නොදෙන කෙනෙක්නම් නැත. එසේ නමුත් ගෙවල් ලබාගැනීමේදී වෙහෙසට පත්වෙති. ඔවුන්ට ප්‍රිය විප්‍රයෝග ඇතිකිරීමද අපට සුදුසු නැත. පිටත නගරයෙහි ගව්වක් පමණ තැන ගංගාවටත් නගරයටත් අතර අසවල් තැන නම් අපගේ රජුට වාසයට නගරයක් කරන්නෙමු. රජු ඒ අසා ඇතුල්නුවර යුද්ධ කිරීමද දුකකි. තමන්ගේ සේනාවත් සතුරු සේනාවත් හඳුනාගන්නට බැරිය. පිටත නගරයේ වනාහි පහසුවෙන් යුද්ධ කළ හැක. ඒ නිසා පිටත නගරයේදී ඔවුන්කොටා මරන්නෙමියි සතුටුව දරුව යහපති. ඔබ විසින් සළකුණු කළ තැනට කරන්න යැයි කීය. මහරජ, මම කරවන්නෙමි. ඔබතුමන්ගේ මිනිසුන් විසින් දර, කොළ ආදිය සඳහා අපගේ අලුත් වැඩබිමට නොයා යුතුයි. යන්නවුන්ට කෝලාහල කරත්. එයින්ම ඔබටත් අපටත් සිතේ සතුටක් ඇතිවන්නේ නැත. පණ්ඩිතය! එසේය. ඒ පැත්තෙන් සංචාරය නොකරන්න. දේවයන් වහන්ස! අපගේ ඇත්තු දියෙහි ආශා ඇත්තාහු ජලයේ ක්‍රීඩා කරත්. ජලය කැළඹුණු කල්හි මහෞෂධයන් ආ දවස්වල පටන් පැහැදි ජලය පානය කරන්නට නොලබමු, ඉදින් නුවරවැස්සෝ කිපෙත්නම් එයද ඉවසාගත යුතුයි. රජු ද ඔබගේ ඇත්තු සැක නැතිව ක්‍රීඩා කරත්වා කියා. යමෙක් මෙතනින් නික්ම මහෞෂධ පණ්ඩිතයන් නගර නිර්මාණය කරන තැනට යයිද ඔහුට දහසක් දඩයයි නගරයේ අණබෙර හැසිරවීය.
මහාසත්ත්වයෝ රජුට වැඳ තමන්ගේ පිරිස ගෙන නුවරින් නික්ම වෙන්කරගත් තැන නගරය මවන්නට පටන් ගත්තේය. ගඟෙන් එගොඩ ගඟුල් ගමුව ගම කරවා ඇත් අස් වාහනද ගවයන් ගොනුන් ආදීන්ද එහි තබා නගර නිර්මාණය විචාරන්නේ මෙපමණ, මෙතෙක් යනාදී ලෙස කළයුතු වැඩ ප්‍රමාණයන් නියමකොට උමග සෑදීමේ කටයුතු ආරම්භ කළේය. මහා උමගෙහි දොරටුව ගංඉවුරේ විය. යෝධයන් හයසියයක් පමණ මහඋමඟ සාරත්. විශාල සම්මලු ආදියෙන් පස් බැහැරකොට ගඟට හෙළත්. හෙළන හෙළන ලද පස් ඇත්තු පාගත්. ගඟ කැළඹී ගලාබසී. නගරවැසියෝ, මහෞෂධ පණ්ඩිතයන් පැමිණි කාලයේ පටන් ප්‍රසන්න ජලය පානය කරන්නට නොලබමු. ගංගාව කැළඹී ගලාබසී. මේ කුමක් නිසාදැයි කියත්. ඉක්බිති පණ්ඩිතයන් විසින් යොදන ලද මිනිස්සු ඔවුන්ට මෙසේ කියත්. මහෞෂධයන්ගේ ඇත්තු ජල ක්‍රීඩා කරන්නාහු ගඟේ ජලය මඩ කරත්. ඒ නිසා ගඟ කැළඹී ගලාබසී.
බෝසත්වරුන්ගේ අදහස් සඵල වේ. ඒ නිසා උමගෙහි මුල් හෝ ගල් හෝ කැටගල්, පොළව තුලට කිඳා බැස්සේය. සුළු උමගේ දොරටුව ඒ නගරයෙහි විය. පුරුෂයෝ සත්සියයක් පමණ ඒ උමඟ සාරත්. සම් පසුම්බි ආදියෙන් පස් ගෙනවුත් ඒ නගරයෙහි හෙළත්. හෙළන හෙළන ලද පස් ජලයෙන් නානා ප්‍රාකාරය බඳිත් වෙනත් දෙයක් හෝ කරත්. මහ උමඟෙහි පිවිසෙන දොරටුව නගරයෙහි විය. දහඅට රියනක් උස යන්ත්‍ර ද්වාරයකින් යුක්තය. එය වනාහි එක් ඇණයක් තද කළවිට වැසී යයි. එක් ඇණයක් තද කළවිට විවෘත වෙයි. මහ උමග දෙපැත්තේ ගඩොල් බැඳ සුණු පිළියම් කරවීය. මත්තේ ලෑලිගසා සිවිලිමෙහි මැටි ආලේප කර සුදුපාට කරවීය. මෙහි මහ දොරටු අසූවක්ද හැටසතරක් කුඩා දොරටුද විය. සියල්ලම යන්ත්‍රානුසාරයෙන් ක්‍රියා කරයි. එක් ඇණයක් තද කිරීමෙන් සියල්ල වැසී යයි. සියල්ල විවෘත වෙයි. දෙපැත්තේ සියගණන් ආලෝකහල් විය. ඒ සියල්ලද යන්ත්‍රානුසාරයෙන් යුක්තය. එකක් විවෘත කරනවිට සියල්ල විවෘත වෙයි. එකක් වසනවිට සියල්ල වැසී යයි. එකිනෙකෙහි නොයෙක් වර්ණයන්ගෙන් යුත් ඇතිරිලි අතුරන ලද එකිනෙක මහා සයනයන්, ඔසවන ලද සේසත් ඇති එකිනෙක සිංහාසන ප්‍රධානසයනය ළඟින්, අතින් ස්පර්ශ නොකොට මිනිස් රුවක්යැයි දැනගත නොහැකිවන අඳින ලද කාන්තාරූප ඇති, තව ද උමඟ දෙපස දක්‍ෂ චිත්‍ර ශිල්පීන් විසින් නොයෙක් ආකාර චිත්‍රකර්මයන් කරන ලදී. ශක්‍ර විලාශය, මහමෙර, සාගර, මහාසාගර, සිව්වන දිවයින් හිමාලය, අනෝතත්ත විල, මනෝසිලා කාලය, ඉරසඳ, චාතුර්මහා රාජිකය ආදිකොට ඇති කාමලෝක සය ආදී වූ කොටස් සියල්ල උමගෙහි දැක්වූහ. බිම රිදී තහඩු පාට වැලි අතුරා මත්තෙහි සුපුෂ්පිත නෙළුම් මල් දැක්වූහ. දෙපස නොයෙක් ආකාර වෙළඳසැල් ද පෙන්වූහ. ඒ ඒ තැන්වල සුවඳ දාමයන් මාලාදාමයන් එල්වා සුධර්මා දිව්‍යසභාව මෙන් උමග අලංකාර කළහ.
වඩුවෝ තුන්සියයක් නැව් තුන්සීයක් බැඳ අවසන්කළ පරිකර්ම ඇත්තේ ලීදඬු පුරවාගෙන ගඟෙන් ගෙනවුත් පණ්ඩිතයන්ට දැනුම් දුන්හ. හෙතෙම ඒවා නගරය සමීපයට ගෙන්වා මා විසින් නියම කරන දිනයක ගෙන එන්නයැයි නැව සැඟවුනු තැනක තැබීය. නගරයේ දියඅගල රියන් අටළොසකි. ප්‍රාකාරය, දොරටුගෙවල්, රාජ වාසස්ථාන, වාසස්ථාන ඇත්හල් ආදියත් පොකුණු ද යන සියල්ල නිමකළේය. මෙසේ සුළු උමග, මහ උමග, නගරය යන මේ සියල්ල සිව්මසකින් නිමාවට පත්විය. ඉක්බිති මහාසත්ත්වයෝ සිව්මසක් ගතවූ පසු රජුට පැමිණීම සඳහා දූතයකු යැවීය. මේ කාරණය ප්‍රකාශ කරන ශාස්තෲන් වහන්සේ,
වේදේහ රජුට නිවෙස් සාදා ඉක්බිතිව මහරජ, ඔබට නිවෙස් වැවීමි. පැමිණෙනු මැනවයි පණිවිඩකරුවකු යැවීය.
එහි **පහිණී** යනු යැවීය.
රජු දූතයාගේ වචනය අසා සතුටු සිතැත්තේ මහත් පිරිවරින් පිටත්විය. මේ කාරණය වදාරණ ශාස්තෲන් වහන්සේ අනික් ගාථාවක් වදාළහ.
ඉක්බිති වේදේහ රජතෙමේ සිවුරඟ සෙනග සමග අප්‍රමාණ වූ අශ්වාදී සේනාවන් ඇති සමෘද්ධිමත් කම්පිල්ලය නගරය දක්නා පිණිස පිටත්විය.
එහි **අනන්තවාහනං** යනු අප්‍රමාණ වූ අශ්ව ආදී වාහන **කම්පිල්ලියං පුරං** කම්පිල්ල රටෙහි මවන ලද නගරය.
හෙතෙම අනුපිළිවෙළින් ගංතෙරට පැමිණියේය. ඉක්බිති මහාසත්ත්වයන් වහන්සේ පෙරගමන්කොට රජතුමාව තමන් විසින් කරන ලද නගරයට ඇතුල් කළේය. රජතුමා එහි උතුම් ප්‍රාසාදයට ගියේ නොයෙක් රසැති අග්‍ර භෝජනයක් වළඳා ටික වේලාවක් විවේක ගෙන සවස් කාලයේ තමන් පැමිණි බව දන්වන්නට චූළනී රජු වෙතට දූතයකු යැවීය. ඒ කාරණය පැහැදිලි කරන ශාස්තෲන් වහන්සේ මෙසේ වදාළ සේක.
ඉක්බිති වේදේහ රජු එහි ගොස් මහරජ, ඔබගේ පා වැඳුමට ආයෙමියි බඹදත් රජුට හසුන් යැවීය.
සකල ස්ත්‍රී ලක්‍ෂණයන්ගෙන් ශෝභමාන වූ කන්‍යාව (ඔබ දියණිය) රනින් සරසා දැසිදස් සමූහයා විසින් පෙරටු කරන ලදුවකු මගේ බිරිඳ ලෙස දැන් එවුව මැනවි.
එහි **වන්‍දිතුං** යනු වේදේහ රජු මහළුය. චූළනී රජු ඔහුගේ පුත්‍රයා තරම්වත් නොවෙයි. කෙලෙස්වලින් මුළා වී බෑණා වනාහි මාමණ්ඩියට වැඳිය යුතුයැයි සිතා ඔහුගේ සිතේ කැමැත්ත දන්වා වදින පණිවිඩය යැව්වේය. **දදාහිදානි** මම ඔබ විසින් දියණිය දෙන්නේ යැයි කැඳවන ලද්දේ වෙමි. දැන් මට ඇයව දෙන්න යැයි පණිවිඩ යැවීය. **සුවණ්ණ‍ෙන** **පටිච්ඡන්නං** රන් අබරණවලින් සරසා.
චූළනී රජු දූතයාගේ කථාව අසා සොම්නස් වූයේ දැන් මාගේ සතුරා කොහි යන්නේද? ඔවුන් දෙදෙනාගේම හිස් සිඳ ජයපැන් බොන්නෙමුයි ක්‍රෝධය හා මුසු වූ සතුටක් පෙන්වමින් දූතයාට සංග්‍රහ කර අනතුරුව මේ ගාථාව කීය.
වේදේහය! ඔබේ පැමිණීම සුභ සම්ප්‍රාප්තියෙකි. තව ද නපුරුකොට ඊමෙක්ද නොවේ. නැකැත් පමණක් විමසව. රනින් සැරසූ දියණිය දැසිදස් ගණයා පෙරටු කොට ඔබට දෙන්නෙමි.
එහි **වේදේහ** යනු වේදේහයන්ගේ පණිවිඩය අසා ඉදිරිපිට සිටියාක් මෙන් කථා කරයි. එසේ නැතහොත් බ්‍රහ්මදත්ත විසින් කියන ලදීයැයි දන්වන්න යැයි දූතයාට නියම කරන්නේ මෙසේ කීය.
එය අසා දූතයා වේදේහ සමීපයට ගොස්, දේවයිනි! මංගල කටයුතු සඳහා සුදුසු නැකැතක් දන්නෙහිද? රජු ඔබට දියණිය දෙයි යැයි කීය. හෙතෙම අදම නැකැත සුභයැයි නැවත දූතයකු යැවීය. ඒ කාරණය ප්‍රකාශ කරමින් ශාස්තෲන් වහන්සේ මෙසේ වදාළහ;
ඉක්බිති වේදේහ රජ නකත් විචාළේය. නැකැත් විචාරා බ්‍රහ්මදත්ත රජුට හසුන් යැවීය.
සකල ස්ත්‍රී ලක්‍ෂණයන්ගෙන් ශෝභමාන වූ කන්‍යව රනින් සරසා දැසිදස්සන් පෙරටුකොට මගේ බිරිඳ ලෙසින් දැන් එවනු මැනවැයි දූතයන් යැවීය.

චූළනී රජු ද සකල ස්ත්‍රී ලක්‍ෂණයන්ගෙන් ශෝභමාන වූ කන්‍යාව රනින් සරසා දැසිදස්සන් පෙරටුකොට ඔබට බිරිඳ ලෙසින් දෙන්නෙමියි චූළනී රජ දැන්වී.
මේ ගාථාව කියා දැන් යවමි. දැන් යවමි යැයි බොරුකර එක්සියයක් රජවරුන්ට සංඥාවක් දුන්නේය. අටළොස් අක්‍ෂෞභිණියක් සමග සියල්ලෝම යුද්ධයට සැරසී නික්මෙත්වා. සතුරන් දෙදෙනාගේ ම හිස් සිඳ හෙට ජයපැන් බොන්නෙමු. ඒ සියල්ලෝම නික්මුණාහ. නික්මෙන්නේ මව තලතා දේවියත්, අගමෙහෙසිය වන නන්දා දේවියත් පංචාල චණ්ඩ පුතාත්, පංචාලචන්ධී දියණියත් යන සතර දෙනාව අන්තඃපුරය සමග ගෙදර නතරකර නික්මිණ. බෝධිසත්ත්වයෝ වේදේහ රජුටත් ඔහු සමග පැමිණි සේනාවටත් මහත් සත්කාර කළේය. සමහර කෙනෙක් සුරාපානය කරත්. තවත් සමහරෙක් මත්ස්‍යමාංශ අනුභව කරත්. තව කෙනෙක් දුරමගක ආ බැවින් වෙහෙසට පත්ව නිදත්. වේදේහ රජු වනාහි සේනකාදී පණ්ඩිතයන් රැගෙන ඇමැති සමූහයා පිරිවරා අලංකාර කළ උඩුමහලෙහි සිටියේය.
චූළනී රජු ද අටළොස් අක්‍ෂෞභිණියක් පමණ සේනාවෙන් නගරය තුන්හතර වටයක් වටකර නොයෙක් සිය දහස් ගණන් පන්දම් දරමින් අරුණ නැග එනවිටම සියළුදෙනාට ඒකරාශී වී සිටියහ. ඒ බව දැනගත් මහාසත්ත්වයෝ තමන්ගේ යෝධයන් තුන්සියයක් යැවීය. තෙපි සුළු උමගින් ගොස් රජුගේ මවද, අගමෙහෙසියද පුතාද, දුවද එම උමං මාර්ගයෙන් ගෙනවුත් එයින් මහා උමගින් ගෙන උමං දොරටුවෙන් පිටනොකර අප පැමිණෙන කල්හි උමගින් බැහැරට ගෙන උමං දොරටුවේ මහා විශාල මාලකයේ තබන්න. ඔහු ඔහුගේ වචනය පිළිගෙන සුළු උමගෙන් ගොස් පඩිපෙල පාමුල අතුරන ලද ඇතිරිල්ල ගලවා පඩිපෙළ පාමුල, පඩිපෙළ මුදුනේ, මහා තට්ටුවේ, අතුරා තිබුණු ඇතිරිලි උගුල්ලා පඩිපෙළ පාමුළ පඩිපෙළ මුදුනේ, මහා තලයේ යන මෙතෙක් තැන්වල ආරක්‍ෂක භටයන් ද කුදාලා ආදී පරිවාර ජනයාද අත්පා බැඳ කට වසා ඒ ඒ සැඟවුණු තැන්වල ඔවුන් තබා රජුට පිළියෙල කළ කෑමවලින් කොටසක් අනුභවකොට ඇතැම් ඒවා සුණු විසුණු කොට ප්‍රාසාදයේ උඩුමහලට නැංගාහ. එවිට තලතා දේවියද, නන්දා දේවියද, රාජපුත්‍රයාද රජ දියණියද කුමක් වන්නේදැයි කවුරු දනින්ද කියා තමන් සමග එක් සයනයෙහිම නිදාගත්හ. ඒ යෝධයෝ කාමරයේ දොරටුව ළඟ තබා මෙසේ කැඳවීය. ඇය නික්ම දරුවෙනි, කුමක්දැයි ඇසීය. දේවියනි! අපගේ රජු වේදේහයන්ද මහෞෂධයන්ද ජීවිතක්‍ෂයට පත්කර මුළු දඹදිව ඒකරාජ්‍යයක් කොට එක්සියයක් රජුන් පිරිවරා මහත් යසසින් මහා ජයපානය බොන්නේ ඔබලා සතරදෙනාවද ගෙන එන්නට අපව එවන ලදීයැයි කීහ.
ඔවුහු ප්‍රාසාදයෙන් බැස පඩිපෙළ මුලට ගියාහ. ඉක්බිති ඔවුන්ව ගෙන සුළු උමගට පිවිසියාහ. ඔවුහු ඇසූහ. මෙතෙක් කල් මෙහි වසන අපි මේ වීදියට නොබැස්සෝ වෙමු. මේ වීදියට හැමදිනම නොබසිත්. මෙය මංගල වීදියයි. අද මංගල දිනය බැවින් රජු මේ මාර්ගයෙන් කැඳවාගෙන එන්නට නියම කළේය. ඔවුහු ඔවුන්ගේ වචනය විශ්වාස කළහ. ඉක්බිති ඇතැමෙක් ඒ සතරදෙනාව රැගෙන ගියහ. ඇතැමෙක් නතරවී රජගෙදර රුවන් ගබඩාව විවෘත කොට ඇතිතරම් ධන සමූහයක් රැගෙන ගියහ. අනික් අය සතරදෙනාව පෙරටු කොටගෙන මහා උමගට ගොස් අලංකාර කළ දිව්‍ය සභාව බඳු උමඟ දැක රජු සඳහා පිළියෙල කරන ලදැයි හැඟවූහ. ඉක්බිති ඔවුන්ව මහා ගංගාවට නුදුරු තැනකට ගෙනගොස් උමග තුළදීම සැරසූ කාමරයක හිඳුවා කීපදෙනෙක් ආරක්‍ෂාවට සිටියහ. තව කෙනෙක් ඔවුන්ව රැගෙන ආ බව ගොස් බෝධිසත්ත්වයන්ට දැන්වූහ. ඔහු ඔවුන්ගේ කථාව අසා දැන් මාගේ මනදොළ සම්පූර්ණ වන්නේයැයි සොම්නස් වූයේ රජුගේ සමීපයට ගොස් එකත්පසෙක සිටියේය. රජු ද කෙලෙසුන්ගෙන් රෝගාතුර වූ බැවින් දැන් මට දියණිය එවන්නේය. දැන් එවන්නේය කියා ආසනයෙන් නැගිට සුළං කවුළුවෙන් බලන්නේ නොයෙක් සියදහස් ගණන් පන්දම් එළියෙන් ඒකාලෝක වූ නගරය විශාල සේනාවකින් වටකර සිටිනු දැක හටගත් සැකසංකා ඇත්තේ මේ කුමක්දැයි පණ්ඩිතයන් සමග කථාකරමින් මේ ගාථාව කීය.
[missing pali]
[missing trans]
[missing trans]
සන්නාහ සන්නද්ධ ඇත්, අස්, රිය, පාබල සේනාවෝ රැස්ව සිටිත්. දැල්වූ විලක්කු ද බැබලේ. පණ්ඩිතවරු මොවුන් අපට කුමක් කරත්දැයි දනිත්ද?
එහි **කින්නුකාහනති පණ්ඩිතා** යනු පණ්ඩිතයෙනි! කුමක් සිතන්නෙහිද? මේ සේනාව අපට කුමක් කරත්ද?
එය අසා මහා සත්ත්වයෝ මේ මෝඩයාව ටිකක් බියකොට පසුව මාගේ බලය පෙන්වා අස්වසන්නෙමියි සිතා මෙසේ කීය.
මහරජ! මහත් බල ඇති චූළනී රජතෙමේ ඔබ යා නොදී රකී. ප්‍රකෝප වූ බ්‍රහ්මදත්ත රජ උදෑසන ඔබ නසන්නේය.
එය අසා සියල්ලෝම මරණ භයින් බියට පත්වූවාහුය. රජුගේ උගුර වියළී ගියේය. මුවෙහි කෙළ සිඳී ගියේය. ශරීරයේ ඩාදිය නැගිණ. හෙතෙම මරණ භයින් බිය වූයේ හඬන්නේ ගාථා දෙකක් කීය.
මා හද සැලෙයි. මුඛයද වියළෙන්නේය. ගිනි වැදුනකු අව්වේ තබන්නාක් මෙන් නිවීමට නොපැමිණෙන්නෙමි.
කඹුරන්ගේ උදුන යම්සේ ඇතුළ දවයිද පිටත නොදවයිද එසේ මාගේ ඇතුළු හද දැවෙයි. පිටත නොදැවෙයි.
එහි **උබ්බෙධතෙ** යනු දරුව, මහෞෂධය, මාගේ හදවත මහා වාතයකට සෙලවෙන දල්ලක් මෙන් කම්පා වෙයි. **අන්තොඣායති** හෙතෙම කඹුරාගේ ගිනිඋදුන මෙන් මාගේ හෘදයමාංශය ඇතුළතින් දැවෙයි. පිටතින් නොපෙනෙයි කියා හඬයි.
මහාසත්ත්වයන් ඔහුගේ වැළපීම අසා මේ අඳබාලයා වෙන දිනවල මාගේ වචනය නොකරන්නේය. බියවූයේ ඔහුට නින්දා කරන්නෙමි කියා මෙසේ පැවසීය.
මහරජ, ප්‍රමාදයට පැමිණ මාගේ වචන ඉක්මවූයේ භින්න මන්ත්‍ර ඇත්තෙහිය. ඔබ හා මන්ත්‍රණය කළ පණ්ඩිතයෝම ඔබ රකිත්වා.
අභිවෘද්ධිය කැමති හිතවත් ඇමැතියාගේ වචන නොපිළිගෙන තමා පිනවීමෙහිම ඇලුණු ඔබ මළපුඩුවැ අසුවූ මුවකු වැනිය.
යම්සේ මත්ස්‍යයෙක් මසින් වැසුණු වක්වූ බිලිය නොදැක ඇමෙහි ගිජුව තමනට පැමිණෙන මරණය නොදක්නේද?
මහරජ, එසේම ඔබද චූළනී රජුගේ දුව පිළිබඳ ආශාවෙන් මුළා වූවාහු ඇම ගිලි මත්ස්‍යයා මෙන් තම මරණය නොදකිති.
ඉදින් පංචාල නුවරට යන්නෙහි නම් වහා සියදිවි හරණේය. මගට පිළිපන් මුවකු සේ මහත් බියට පැමිණෙන්නෙහිය.
මහරජ, අනාර්ය ස්වරූප ඇති පුරුෂයා ඇකයෙහි වූ සර්පයකු දෂ්ට කරන්නා සේ විපත් පමුණුවන්නේය. නුවණැත්තේ ඔහු හා මිත්‍රත්වයක් නොකරන්නේය. අසත්පුරුෂයා හා එක්වීම ඒකාන්තයෙන් දුකකි.
මහරජ, යම්හෙයකින් මේතෙමේ සිල්වතෙක. උගතෙකැයි දන්නේද, එබඳු පුද්ගලයා සමග නුවණැත්තේ මිත්‍ර වන්නේය. සත්පුරුෂයා හා එක්වීම ඒකාන්තයෙන් සුව ගෙන දෙන්නේය.
එහි **පමත්තො** යනු මහරජ, ඔබ කාමයෙන් ප්‍රමාද වූවෙකි. **මන්තනාතීතො** මා විසින් අනාගත බියක් දැක ප්‍රඥාවෙන් පිරිසිඳ දැන කරන ලද මන්ත්‍රණය ඉක්මවා ගියේය. **හින්නමන්තො** මන්ත්‍රණය ඉක්මවා ගිය බැවින් භින්නමන්ත නම් වේ. සේනකාදීන් සමග ගන්නා ලද මොහු බිඳුනේ නමුත් භින්න වූ මන්ත්‍ර ඇත්තේ වන්නෙහි. **පණ්ඩිතා** මේ සේනක ආදී වූ සතරදෙනා දැන් ඔහුව රකිත්වා. ඔවුන්ගේ බලය බලමුයැයි දක්වයි. **අකත්‍වාමච්චස්ස** උතුම් ඇමැතියකු වූ මාගේ වචනය නොකොට **අත්තපීතිරතො** තමන්ගේ කෙලෙස් සතුටින් ප්‍රීතිමත් වූයේ වී. **කූටෙව ඔහිතො** යම්සේ වනාහි ගොදුරට ඇති ලෝභකමෙන් ආවා වූ මුවා උගුලෙහි බැඳෙයි. මෙසේ මාගේ වචනය පිළිනොගෙන පංචාල චණ්ඩි කුමරිය ලබන්නෙමියි තණ්හාවෙන් අවුත් දැන් උගුලෙහි අසුවූ මුවකු මෙන් වූයෙහිය.
**යථාපිමච්ඡො** එකල්හි මා විසින් මේ උපමාව ගෙනහැර දැක්වූ බව පෙන්වන්නට කියන ලදී. **සචෙ ගච්ඡසි** හුදෙක් මෙයම නොව ම් උපමාවද ගෙනාවේයැයි දක්වන්නට කියන ලදී. **අනරිය රූපො** කේවට්ට බමුණා හා සමාන අසත්පුරුෂයෙක්, ලජ්ජා නැති පුරුෂයෙක්. **න තෙන මෙත්ති** එබන්දකු සමග මිතුරුකමක් නොපවත්වන්න. ඔබ වනාහි කේවට්ටයා සමග මිත්‍රත්වයක් ඇතිකරගෙන ඔහුගේ වචනය පිළිගත්තේය. **දුක්ඛො** යනු මෙබඳු ස්වරූප ඇත්තකු සමග එක්වීම වනාහි එක්වරක් කළේ නම් මෙලොවද පරලොවද මහා දුකක් ගෙනඑන බැවින් ‘දුක්ඛ’ නම් වේ. **යනෙත්‍ව වා** යමක් වනාහි ‘අයමෙව’ (මෙයම) කියාද පාඨයක් ඇත. **සුඛො** යනු මෙලොවද පරලොවද සැපමය.
ඉක්බිති ඔහුට නැවත මෙබඳු දෙයක් නොකරන්නෙහි කියා මනාව නින්දා කරමින් පෙර රජු විසින් කියන ලද කථාව බැහැරකොට දක්වන්නේ.
මහරජ, යම් උතුම් මංගල කාරණයක් මා සමග කී ඔබම කෙළතොලු වන්නෙහිය. නඟුල් කෙළවර ගත් මම කෙසේ සෙසු අය මෙන් මංගල කාරණ දන්නෙම්ද?
යමෙක් මාගේ රත්න ලාභයට අන්තරාය පිණිස කථා කරයිද ඒ මොහු ගෙලෙන් අල්ලාගෙන මාගේ විජිතයෙන් නෙරපවු.
මේ ගාථා දෙක කියා මහරජ, මම ගෘහපති පුත්‍රයෙක් වෙමි. ඔබගේ අනිකුත් සේනකාදී පණ්ඩිතයෝ අර්ථයන් දනිත්. එසේ මම කුමක් දැනගන්නෙම්ද? මෙය මට ගෝචර නොවේ. මම ගෘහපති ශිල්පය පමණක් දනිමි. මේ කාරණය සේනක ආදීන්ට ප්‍රකටය. පණ්ඩිතයන් වූ ඔවුහු අද අටළොස් අක්‍ෂෞභිණියක් පිරිවරා සිටින ඔබට අවශ්‍ය වන්නාහ. මා වනාහි ගෙලෙන් අල්ලා තල්ලුකර දමන්නට නියෝග කරන්න. දැන් කුමක් නිසා මගෙන් විචාරන්නේද? මෙසේ මනා ලෙස නින්දා කළේය.
එය අසා රජු මෙසේ සිතීය. පණ්ඩිතයෝ මා විසින් කරන ලද වරදම කියති. කලින්ම මේ අනාගත බිය දැනගත්තේය. ඒ නිසා මා අතිශයින් නිග්‍රහවට ලක් කරයි. මෙතෙක්කල් වැඩක් නැතිව සිටියේ නොවිය යුතුයි. මොහු විසින් මට යහපතක් කළා වන්නේයැයි ඉක්බිති ඔහුව පරීක්‍ෂා කරන්නේ ගාථා දෙකක් කීය.
මහෞෂධ පණ්ඩිතය, නුවණැත්තෝ අතීතය නමැති හුලින් නොවිදිත්. කුමක් නිසාද? දැඩිලෙස බඳින ලද අසකුට කෙවිටෙන් අණින්නාක් මෙන් මා පෙළන්නෙහිද?
ඉදින් මට මිදීමක් දක්නෙහි නම් හෝ බියෙන් තොර වීමට යමක් දන්නෙහි නම් හෝ ඉන් මට අනුශාසනා කරව. අතීතයෙන් පහරදීමෙන් ඇති ප්‍රයෝජනය කුමක්ද?
එහි **නානුවිජ්ඣන්ති** යනු පැරණි වරදක් ගෙන වචන නමැති ඊවලින් නොවිදිත්. **සම්බද්ධං** යනු විරුද්ධ සේනාවෙන් වටකරන ලද බැවින් මනාව බැඳතබන ලද අශ්වයකු මෙන් කුමක් නිසා මට විදින්නෙහිද? **තෙනෙවමං** මෙසේ ඔබගේ මිදීමක් වන්නේද මෙසේ යහපතක් වන්නේද ඒ යහපත් බැවින් මා අනුශාසනා කරන්න. ඔහුව අස්වසන්න. මා හැර ඔහුට වෙන පිහිටක් නැත.
ඉක්බිති මහාසත්ත්වයෝ මේ රජු අතිශයින් මෝඩය. පෞරුෂය යනු කුමක්දැයි නොදනී. තරමක් පීඩාකර පසුව ඔහුට පිහිට වන්නෙමියි සිතා මෙසේ කීය.
මෙයින් මිදීමට මිනිසකු විසින් කළ හැකි දේ ඉක්ම ගියේය. මෙය අභිභවනය කරන්නට නොහැක. ඔබව මිදවීමට නො හැක්කෙමි. මහරජ, මෙයින් මිදීමට ඔබම මාර්ගයක් දැනගන්න.
සෘද්ධිමත් වූ යශස් ඇත්තා වූ ආකාශචාරී හස්තීහු සිටිත්. යමකුට එබඳු හස්තීහු වෙත්නම් ඔහු හෝ ගෙන යන්නාහ.
සෘද්ධිමත් වූ යශස් ඇත්තා වූ ආකාශචාරී අශ්වයෝ ඇත්තාහ. යමකුට එබඳු අශ්වයෝ වෙත්නම් ඔහු හෝ රැගෙන යන්න.
සෘද්ධිමත් වූ යශස් ඇත්තා වූ ආකාශචාරි පක්‍ෂීහු ඇත්තාහ. යමකුට එබඳු වූ පක්‍ෂීහු වෙත්නම් ඔහු හෝ රැගෙන යන්නාහ.
සෘද්ධිමත් වූ යශස් ඇති ආකාශචාරී යක්‍ෂයෝ ඇත්තාහ. යමකුට එබඳු යක්‍ෂයෝ වෙත්නම් ඔහු හෝ රැගෙන යන්නාහ.
මහරජ, මිනිසුන් විසින් කළ හැකි කාර්යයෝ ඉක්ම ගියහ. මෙම කාර්යය දුෂ්කරද අභිභවනය කිරීමට දුෂ්කරද වෙයි. අහසින් ගෙන ගොස් මිදවීමටද මම අපොහොසත් වෙමි.
එහි **කම්මං** යනු මහරජ, මෙය එයින් මිදීමක් නම් වේ. **අතීතං** මිනිසුන් විසින් කළ හැකි දේ පසුවී ගොස්ය. **දුක්කරං දුරභිසම්භවං** කරන්නට හෝ ඉවසන්නට නොහැකිය. **න තං සක්කොමි**. මම ඔහුව මෙයින් මුදවා ගන්නට නොහැක්කෙමි. **ත්‍වංපි ජානස්සු ඛත්තියා** මහරජ, ඔබම මෙහිදී කළයුතු දෙය දැනගත යුතුයි. **ව‍ෙහාසයා** අහසින් යාමට සමත් ඇත්තු. **යස්ස** යම් රජකුගේ එබඳු වූ ඡද්දන්ත කුලයෙහි හෝ උපෝසථ කුලයෙහි හෝ උපන් ඇත්තු වෙත්. ඒ රජුව ඔවුහු ගෙනයන්නාහ. අස්සා යනු වළාහක රාජකුලයෙහි උපන් අශ්වයෝ. **පක්ඛි** ගුරුළා සඳහා කියන ලදී. **යක්ඛා** සාතාගිර ආදී යක්‍ෂයෝ, **අන්තලික්ඛ‍ෙන** මම අහසින් ගෙන ගොස් මුදවාගන්නට නොහැක්කෙමි. ඔහුව ගෙන අහසින් මියුළු නුවරට ගෙනයන්ට නොහැක්කෙමි යන අර්ථයි.
රජු එය අසා නොවැටහී සිටියේය. ඉක්බිති සේනක මෙසේ සිතීය. දැන් රජුටත් අපටත් පණ්ඩිතයන් හැර වෙන පිළිසරණක් නැත. රජු වනාහි මොවුන්ගේ කථාව අසා බියෙන් තැතිගත්තේ කිසිවක් කියන්නට නොහැකිව සිටී. මම පණ්ඩිතයන්ගෙන් ඉල්ලා සිටිමියි ඉල්ලමින් ගාථා දෙකක් පැවසීය.
මහ සයුරට වැටී තෙරක් නොදකින මිනිසෙක් යම්තැනක දිවයිනක් ලබන්නේ එතැන අපමණ සුවයක් විඳින්නේය.
මහෞෂධ පණ්ඩිතය, එනිසා රජුටද අපටද පිහිට ඔබටය. මන්ත්‍රීන් අතර ඔබම ශ්‍රේෂ්ඨ වන්නහුය. අප දුකින් මුදනු මැන.
එහි **අතීරදස්සී** යනු සමුද්‍රයේ බිඳීගිය නැව තෙරක් නොදක්නේ. **යත්‍ථ** යනු රළ පහරින් මඩිනා ලදින් හැසිරෙමින් යම්තැනක පිහිටක් ලබයි. **පාමොචය** පෙර මියුළුනුවර වටකරගෙන සිටිය කාලයේද ඔබ විසින් අපි මුදන ලද්දෝ වෙමු. දැන්ද ඔබම අපව දුකින් මුදවා ගන්නයැයි ආයාචනා කළේය.
ඉක්බිති ඔහුට නින්දා කරමින් මහාසත්ත්වයෝ ගාථාවකින් කීය.
මිනිසුන් විසින් කළ හැකි කාර්යයෝ ඉක්ම ගියහ. මේ භය දුෂ්කර වූවක් ද අභිභවනය කිරීමට දුෂ්කර වූවක්ද වන්නේය. මෙයින් මුදන්නට මම නොපොහොසත්මි. සේනකය, තෙපිම මඟක් දනුව.
එහි **ත්‍වම්පි ජානස්සු සෙනක** යනු සේනකය, මම අසමත් වෙමි. නුඹ මේ රජුව අහසින් මියුළු නුවරට ගෙනයව.
රජතෙමේ ගතයුතු දෙයක් නොදක්නේ මරණ බයෙන් බියපත් වූයේ මහාසත්ත්වයන් සමග කථා කරන්නට නොහැක්කේ, සේනකද කුමක් හෝ උපායක් දන්නේ විය යුතුයයි සිතා ඔහුගෙන් විචාරන්නෙමියි ගාථාවක් කීය.
මගේ මේ වචනය අසව. මේ මහත් බිය බලව. දැන් සේනකයන් විචාරමි. මෙහිලා තොප කවරක් සිතන්නහුද?
එහි **කිං කිච්චං** මෙහිදී කුමක් කළයුතු දැයි සිතන්නෙහිද? මහෞෂධයන් විසින් අත්හරින ලද්දේ වෙමි. ඉදින් නුඹ දන්නේ නම් කියව.
එය අසා සේනක මෙසේ සිතයි. රජු උපායක් අසයි. එය හොඳ වේවා හෝ නොවේවා. මොහුට එක් උපායක් කියන්නෙමියි සිතා ගාථාවක් පැවසීය.
බ්‍රහ්මදත්ත රජ අපට බොහෝකලක් දුක්දී නොමරාවයි දොර පටන් ගෙට ගිනි දල්වමු. ආයුධ ගනිමු. ඔවුනොවුන් වධකොටගෙන වහා දිවි අත්හරිමු.
එහි **දවාරතො** යනු දොර වසා එහි ගිනි තබමු. **විකත්තනං** ඔවුනොවුන් හාරාකපන ආයුධ ගනිමු. **හෙස්සාම** වහා ජීවිතය අත්හරින්නෙමු. අලංකාර කළ ප්‍රාසාදයම අපට දරසෑය වන්නේය.
එය අසා රජු අසතුටට පත්වූයේ තමන්ගේ දරුවන්ට, භාර්යාවන්ට මෙබඳු චිතකයක් කරන්න යැයි කියා පුක්කුසාදීන්ගෙන් ඇසීය. ඔවුහුද තමන්ට යෝග්‍ය බොළඳ කථාවන්ම කීවාහ. එබැවින් කියන ලදී.
මාගේ මේ වචනය අසව. මේ මහත් බිය බලව. දැන් පුක්කුසයන් විචාරමි. මෙහිලා තොප කුමක් සිතන්නෙහිද?
බ්‍රහ්මදත්ත රජ අපට බොහෝකලක් දුක් දී නොමරාවායි විස කා මියෙමු. වහා දිවි අත්හරිමු.
මගේ මේ වචනය අසව. මේ මහත් බිය බලව. දැන් කාවින්දයන් විචාරමි. මෙහිලා තොප කුමක් සිතන්නහුද?
බ්‍රහ්මදත්ත රජ අපට බොහෝ කලක් දුක් දී නොමරාවායි රැහැනෙන් බැඳී මියෙමු. ප්‍රපාතයට හෝ පනිමු.
මගේ මේ වචනය අසව. මේ මහත් බිය බලව. දැන් දේවින්දයන් විචාරමි. මෙහිලා තොප කුමක් සිතන්නෙහිද?
දොර පටන් ගෙට ගිනි හෝ දල්වමු. ආයුධ ගෙන ඔවුනොවුන් වධකොට වහා දිවි අත්හරිමු. මහෞෂධය! අපට සුවසේ මිදීමට නම් නොහැක්කේය.
තවද ඔවුනතුරෙන් දේවිද තෙමේ මෙසේ සිතීය. මේ රජ කුමක් කරයිද? ගිනි ඇති කල්හි කණාමැදිරියන්ට පිඹියි. මෙහිදී මහෞෂධයන් හැර වෙන කිසිවෙක් යහපතක් කරන්නට සමත් නොවෙයි. මොහු ඔහුගෙන් නොඅසා අපගෙන් විමසයි. අපි කුමක් දනිමුදැයි සිතා වෙනත් අපායක් නොදක්නේ සේනකයා විසින් කියූ දෙයම කියා මහාසත්ත්වයන් වර්ණනා කරමින් දෙපදයක් කීය. එහිදී අප සැමගේ තීරණය මෙයයි. රජතුමනි! අපි සියල්ලෝම පණ්ඩිතයන්ගෙන් ඉල්ලා සිටිමු. ඉදින් වනාහි ඉල්වද්දිත් **නානො සක්කොති මොචෙකුං සුඛෙනෙව මහොසධො** (ඉදින් මහෞෂධයෝ සුවසේ අපව මුදවාගන්නට නොහැකි වුවහොත්) ඉක්බිති සේනකයන්ගේ වචනය කරන්නෙමු.
එය අසා රජු කලින් බෝධිසත්ත්වයන්ට කරන ලද දෝෂාරෝපණය සිහිකොට ඔහු සමග කථාකරන්නට නොහැක්කේ හඬමින් අසන්නා වූ ඔහුට කීය.
යම්සේ කෙසෙල් ගස්හි හරය සොයන්නේ ඒ නො ලබයිද එසේ ගැලවීමට උපායක් සොයන අපි ප්‍රශ්නයට පිළිතුරක් ඔවුන්ගෙන් නොලද්දෙමු.
යම්සේ ඉඹුල්ගස්හි හර සොයන්නේ ඒ නොලබයිද එසේ ගැලවීමට උපාය සොයන අපි ප්‍රශ්නයට පිළිතුරක් මොවුන්ගෙන් නොලද්දෙමු.
දිය නැති මහවනය ඇතුනට මෙන් අඥාන, දුෂ්ට මනුෂ්‍යයන් සමීපයෙහි අපගේ වාසය ඒකාන්තයෙන් නුසුදුසු පෙදෙසක වාසය කිරීමකි.
මගේ හදවත වෙවුලයි. මුඛයද වියැළෙයි. ගිනි වැදුනද අව්වේ හෙලූ කලෙක මෙන් සැනසීමක් නොලබමි.
[missing trans]
කඹුරන්ගේ උදුන යම්සේ කෙසෙල්කඳ නිසරු බැවින් සාරයක් කැමැති පුරුෂයා සොයන්නේ නමුදු එයින් සාරයක් නොලබයි. මෙසේ අපි මේ දුකෙන් මිදෙන ආකාරය පිළිබඳ ප්‍රශ්නය පණ්ඩිතයන් පස්දෙනාගෙන් අසා සොයන්නේ නමුදු ප්‍රශ්නය වටහා නොගත්තෙමු. අප විසින් අසන ලද උපාය නොඅසන්නා වූ අපි ප්‍රශ්නය වටහා නොගන්නෙමු. දෙවෙනි ගාථාවෙහිද මේ ක්‍රමයමැයි. **කුඤ්ජරානං** **වනොදකෙ** යම්සේ ඇතුන්ට ජලය නැති තැනක වාසය කිරීමට අයෝග්‍ය දේශයක වාසය නම් වෙයි. ඔවුහු වනාහි එබඳු වූ නිරුදක වනගැබෙහි වසන්නාහු වහාම සතුරන්ගේ වසඟයට පත්වෙති. මෙසේ අප විසින්ද මේ මෝඩ නොමිනිසුන් ළඟ වාසය කරන අප විසින්ද නුසුදුසු දේශයක වාසය කළා වන්නේය. මෙපමණ පණ්ඩිතයන් සිටියදී එක්කෙනෙකුගෙන්වත් මට දැන් පිහිටක් නැතැයි නොයෙක් අයුරින් වැළපෙති.
එය අසා පණ්ඩිතයෝ මේ රජ අතිශයින් පීඩාවට පත්වන්නේය. ඉදින් මා ඔහුව අස්වසන්නේ නැත්නම් හදවත පැලී මිය යන්නේයැයි සිතා ඔහුව අස්වැසීය.
ඉක්බිති මහාප්‍රාඥ වූ අර්ථදර්ශී වූ මහෞෂධ පණ්ඩිත තෙමේ දුකට පත් වේදේහ රජු දැක මේ වචනය කීය.
මහරජ, බිය නොවනු මැන. රාජ ශ්‍රේෂ්ඨය, බිය නොවන්න. රාහු ගිලගත් චන්ද්‍රයා සේ මම ඔබ මුදවන්නෙමි.
මහරජ, බිය නොවනු මැන. රාජ ශ්‍රේෂ්ඨය, බිය නොවන්න. රාහු ගිලගත් සූර්යයා සේ මම ඔබ මුදවන්නෙමි.
මහරජ, බිය නොවනු මැන. රාජ ශ්‍රේෂ්ඨය, බිය නොවන්න. මඩෙහි ගිලුනු ඇතෙකු මෙන් මම ඔබ මුදවන්නෙමි.
මහරජ, බිය නොවනු මැන. රාජ ශ්‍රේෂ්ඨය, බිය නොවන්න. පේළාවෙක බැඳුණු නාගයකු සේ මම ඔබ මුදවන්නෙමි.
මහරජ, බිය නොවනු මැන. රාජ ශ්‍රේෂ්ඨය, බිය නොවන්න. පඤ්ජරයේ බැඳි පක්‍ෂියකු සේ මම ඔබ මුදවන්නෙමි.
මහරජ, බිය නොවනු මැන. රාජ ශ්‍රේෂ්ඨය, බිය නොවන්න. දැලට හසු වූ මසුන් සේ මම ඔබ මුදවන්නෙමි.
මහරජ, බිය නොවනු මැන. රාජ ශ්‍රේෂ්ඨය, බිය නොවන්න. බලවාහන සහිතව ම මම ඔබ මුදවන්නෙමි.
මහරජ, බිය නොවනු මැන. රාජ ශ්‍රේෂ්ඨය, බිය නොවන්න. ගකැටයකින් කවුඩු රළක් පළවා හරින්නාක් මෙන් පංචාල සේනාව පලවා හරින්නෙමි. මම ඔබ මුදවන්නෙමි.
යම් ඇමැතියෙක් දුකට පත් රජු ඒ දුකින් නොමුදන්නේ නම් එබඳු අමාත්‍යයා කුමකටද? ඔහුගේ නුවණ කුමකටද?
එහි **ඉදං** යනු ලැව්ගින්නෙන් දැවුනා වූ අරණ්‍යයෙහි තද වර්ෂාවක් වස්සන්නාක් මෙන් ඔහුව අස්වසමින් මේ **මා ත්‍වං භායි මහාරාජ** (මහරජ, බිය නොවන්න.) ආදී වූ වචන පැවසීය. එහි **සන්නං** ඇලුනු. **පෙළා බද්ධං** පෙට්ටිය ඇතුළට ගිය. **පඤ්චාලං** යනු මෙය මෙසේ විශාල නමුත් පංචාල රජුගේ සේනාව **වාහයිස්සාමි** පළවා හරින්නෙමි. **ආදූ** යනු නාමර්ථයේ නිපාතයකි. ප්‍රඥාවෙන් කවර ප්‍රයෝජනයක්ද? **අමච්චොවාපි තාදිසො** එබඳු වූ ප්‍රඥාවෙන් යුක්ත වූ ඇමැතියාගෙන් කවර අර්ථයක්ද? යමෙක් ඔහුව මෙසේ මරණය හේතුවෙන් ඇතිවූ බියෙන් මුදා නොගනීද, එබඳු වූ ප්‍රඥාවෙන් කවර ප්‍රයෝජනයක්ද? මහරජතුමනි, පළමුවෙන්ම මා මෙහි පැමිණියේ කුමක් සඳහා දැයි වැටහෙන්නේද? බිය නොවන්න. මම ඔබව මේ දුකින් මුදන්නෙමියි අස්වැසීය.
හෙතෙමේ ද ඔහුගේ වචනය අසා දැන් මම ජීවිතය ලද්දෙමියි අස්වැසීමක් ලැබීය. බෝධිසත්ත්වයන් විසින් සීහනාද පැවැත්වූ කල්හි සියල්ලෝම සතුටු වූහ. ඉක්බිති සේනක ඇසීය. පණ්ඩිතයෙනි! ඔබ අප සැම රැගෙන යන්නේ කවරනම් උපායකින් යන්නෙහිද? ඔබලාව සරසන ලද උමගකින් ගෙන යන්නෙමි. සූදානම් වව් යැයි කියා උමං දොරටුව විවෘත කිරීමට යෝධයන්ට අණ කරමින් මේ ගාථාව කීය.
මාණවකයෙනි, එව්. නැගිටිව්. උමංදොර විවර කරව්. ඇමැතියන් සමග වේදේහ රජු උමගින් ගමන් කරන්නේය.
එහි **මාණවා** යනු තරුණ යන්නට තවත් වචනයකි. **මුඛං සොධෙථ** උමං දොර විවෘත කරව්. **සන්‍ධිනො** යනු ගෘහසන්ධීන්හි **දවාරං සොධෙථ** දොරටු විවෘත කරව්. සියගණනක් ආලෝක ශාලාවල දොරටු විවෘත කරන්න.
ඔහු නැගිට උමගෙහි දොර විවෘත කළහ. මුළු උමගම ඒකාලෝක වී අලංකාර කළ දේවසභාව මෙන් බැබලිණි.
මේ කාරණය දේශනා කරන ශාස්තෲන් වහන්සේ මහෞෂධ පණ්ඩිතයන්ගේ බස් ඇසූ අනුචර ජනයෝ උමංදොරද යතුරු යෙදූ දොරකවුළු ද විවර කළහ.
එහි **අනුසාරිනො** යනු සේවකයෝ **යන්තයුත්තෙච අග්ගළ‍ෙ** දොර අගුල් යොදන ලද දොරකවුළු.
ඔව්හු දොරකවුළු විවෘතකොට මහා සත්ත්වයන්ට දැනුම් දුන්හ. ඔහු රජුට දැනුම් දුන්නේය. දේවයන් වහන්ස! දැන් සුදුසු වේලාවය. ප්‍රාසාදයෙන් බසින්න. රජු බැස්සේය. සේනකයා හිස්වැසුම ඉවත්කරයි. සළුව ගලවයි. ඉක්බිති බෝධිසත්ත්වයන් වහන්සේ ඔහුව දැක කුමක් කරන්නෙහිදැයි ඇසීය. පණ්ඩිතය, උමගින් යන්නවුන් විසින් තලප්පාව ගලවා පටිය තදින් බැඳගෙන යායුතුය. සේනකය, උමගට පිවිසෙන්නා නැමී දණගසාගෙන පිවිසිය යුතුයයි නියම කළේ නැත. ඉදින් ඇතුපිටින් යනු කැමැත්තේද ඇතා පිට නැග යන්න. උමග උසය. දහඅට රියනක් පළලය. විශාල දොරටුවක් ඇත. ඔබ කැමැති පරිදි සැරසී සූදානම් වී රජුගේ ඉදිරියෙන් යන්නයැයි පැවසීය. බෝධිසත්ත්වයෝ වනාහි සේනකයන් ඉදිරියෙන් ම යවා රජු මැදිකර තමා පසුපසින් සිටියේය. කුමක් නිසාද? උමග බලන තැනැත්තාට ඉක්මණින් පැමිණිය නොහැක. උමගෙහි මහජනයාට කැඳ, බත්, කැවිලි ආදිය අප්‍රමාණ ලෙස තිබිණ. ඒ මිනිස්සු කමින්, බොමින් උමග බලමින් යත්. මහාසත්ත්වයෝ ද යන්න මහරජතුමනි, යන්න යැයි කියමින් පසුපසින් යති. රජු අලංකාර කළ දේව සභාව බඳු උමග බලමින් යයි. ඒ කාරණය දේශනා කරන ශාස්තෲන් වහන්සේ මෙසේ වදාළහ.
සේනකයා ඉදිරියෙහිද මහෞෂධ පණ්ඩිත තෙමේ පසුපස ද ඇමැතිජනයා පිරිවරන ලද වේදේහ රජ මැදින් ද ගමන් කරත්.
රජු පැමිණි බව දැනගත් ඒ තරුණයෝ චූළනී රජුගේ මවද පුතාවද දියණියවද උමගින් බැහැරකොට විශාල ශාලාවේ තැබූහ. රජුද බෝධිසත්ත්වයන් සමග උමගින් නික්මිණ. ඔවුහු රජුවද පණ්ඩිතයන්වද දැක නිසැකයෙන්ම අපි අනුන් යටතට පත්වූවෝ වෙමු. අපව ගෙන ආවාහු පණ්ඩිතයන් ගේ පුරුෂයන් විය යුතුයි. මරණ බියෙන් බියපත් වූවාහු මහා හඬින් හැඬූහ. චූළනී රජු ද වේදේහ රජු පළා යයි යන බියෙන් ගඟට ගව්වක් පමණ තැන සිටියේය. ඔහු හුන්නා වූ රාත්‍රියෙහි ඔවුන්ගේ ඝෝෂාව අසා එය නන්දා දේවියගේ හඬ වැනි යයි කියනු කැමැත්තේ විය. නන්දා දේවිය කොහේ සිටින්නීදැයි නින්දාවට බියෙන් කිසිවක් නොකීවේය. මහාසත්ත්වයෝ එම ස්ථානයේ පංචාලචණ්ඩි කුමාරිකාව මාණික්‍ය රාශියක තබා අභිෂේක කොට මහරජ, නුඹ මේ හේතුවෙන් ආවේ වන. මේ ඔබගේ අගමෙහෙසිය වේවායි කීය. නැව් තුන්සියයක් ගෙනැවිත් තැබූහ. රජු විශාල මහල්තලයෙන් බැස සැරසූ නැවට නැංගේය. ඒ ක්‍ෂත්‍රියයෝ සතරදෙනාද නැවට නැංගාහ. ඒ කාරණය දේශනා කරන ශාස්තෲන් වහන්සේ මෙසේ වදාළහ;
උමගින් නික්මුණු වේදේහ රජු නැවට නැංගේය. මහෞෂධ පණ්ඩිත තෙමේ නැවට නැගි රජුට අනුශාසනා කළේය.
දේවයන් වහන්ස, මේ ඔබගේ මයිලණුවන්ගේ පුත්ය. මහරජ, මේ ඔබගේ නැන්දනියයි. යම්සේ මව කෙරෙහි පවත්නේද එසේ නැන්දනිය කෙරෙහි පවතුව.
මහරජ, යම්සේ එක මව්කුස උපන් සොහොයුරා කෙරෙහි පවත්නේද එසේ මේ පංචාලචණ්ඩ කුමරුට ආදරය කළ යුතුය.
මහරජ, මේ ඔබ විසින් අතිශයින් රුචිකරනු ලබන පංචාලචණ්ධී රජකුමරියයි. ඕ තොමෝ ඔබගේ බිරිඳයි. ඇය සමග කැමැති සේ පවතින්න.
එහි **අනුසාසී** යනු ඔහුට මෙසේ අදහසක් විය. යම්දිනක මොහු කිපී චූළනී රජුගේ මව මරවන්නේය. රූමත් වූ නන්දා දේවිය සමග සංවාසයේ යෙදෙන්නේය. රාජකුමාරයාවද මරවන්නේය. මොහුගෙන් පොරොන්දුවක් ගන්නෙමි. ඒ නිසා **අයං තෙ** ආදිය කියමින් අනුශාසනා කළේය. එහි **අයං තෙ සසුරො** මේ ඔබගේ මාමණ්ඩිය වූ චූළනී රජුගේ පුත්‍රයාය. පංචාලචණ්ඩියගේ බාල සොහොයුරාය. මෙතෙමේ දැන් ඔබගේ මස්සිනාය. **අයං** **යස්සූ** යනු මේ මැයගේ මව නන්දා දේවියයි. ඔබගේ නැන්දනියයි. යම්සේ දරුවන් මවට මෙන් වත්පිළිවෙත් කරත්. මෙසේ ඇය කෙරෙහි බලවත් ලෙස මව යන හැඟීම ඇතිකරගත යුතු අතර කිසිදිනක ඈ කෙරෙහි ආශාවෙන් නොබලන්න. **නියකො** අභ්‍යන්තර ලෙස එක පියකුගෙන් උපන්. **එකමාතුකො** එක් මවකගෙන් උපන්. **දයිතබ්බො** ප්‍රිය කළයුතුයි. **භරියා** මේ ඔබගේ භාර්යාවයි. ඇයට අවමන් නොකරන්නැයි රජුගෙන් පොරොන්දුවක් ගත්තේය.
රජු යහපතැයි පිළිගත්තේය. රජුගේ මව පිළිබඳ කිසිවක් ප්‍රකාශ කළේ නැත. කුමක් නිසාද ඇය මහලු බැවිනි. මේ සියල්ලම බෝධිසත්ත්වයෝ ගංඉවුරේ සිට ප්‍රකාශ කළහ. ඉක්බිති මහා දුකකින් මිදුණු රජු නැවට යනු කැමැත්තේ වී ඔහුට මෙසේ කීය. දරුව, ඔබ ගංඉවුරේ සිටම කථා කරන්නෙහියැයි කියා මේ ගාථාව කීය.
මහෞෂධ පණ්ඩිතය, වහා නැවට නගින්න. කුමක් නිසා ඉවුරේ සිටින්නෙහිද? අපි ඉතා අපහසුවෙන් මිදුනෝ වෙමු. දැන් වහා පලා යමු.
මහාසත්ත්වයෝ දේවයන් වහන්ස, ඔබ සමග යාමනම් මට සුදුසු නැතැයි කියා මෙසේ පැවසීය.
මහරජ, මම සේනාවට නායක වෙමි. සේනාව හැරපියා මම පමණක් මුදවන්නෙම් නම් ඒ සත්පුරුෂ දහම නොවෙයි.
මහරජ, ඔබගේ සේනාව ඒ නගරයෙහි හැරදමන ලද්දේය. මහරජ, බඹදත් රජු විසින් දෙනු ලබන ඒ සේනාව රැගෙන එන්නෙමි.
එහි **ධම්මො** යනු ස්වභාවයයි. **නිවෙසනම්හිතෙ** ඒ නගරය ගැන කීය. **පරිමොචයෙ** මුදන්නෙමි. **පරිහාපිතං** අත්හැර දමන ලදී. ඒ මිනිසුන් බොහෝදුරක් ආ බැවින් ඇතැමෙක් වෙහෙසට පත්ව නින්දට වැටෙන්නාහු තව කෙනෙක් කන්නාහු, බොන්නාහු අප පිටත්වූ බවද නොදන්නාහ. ඇතැමෙක් රෝගාතුරව සිටිත්. මා සමග සිව්මසක් වැඩකොට මට බොහෝ උපකාර කළ මිනිස්සු වෙත්. මා විසින් එක මිනිසකුවත් අතහැර දමා යන්නට නොහැක. මම නතරවී බ්‍රහ්මදත්ත විසින් දෙන ලද අවබෝධ නොකළ ඔබගේ ඒ සියලු සේනාව ගෙනෙන්නෙමි. මහරජ, ඔබ කිසිතැනක ප්‍රමාද නොවී වහා යන්න. මා විසින් ඔබගේ අතරමග ඇත්වාහන ආදිය තබන ලදී. වෙහෙසට පත්වූවන් හැර හැකි හැකි අය සමග වහා මියුළු නුවරට පිවිසෙන්න.
ඉක්බිති රජතුමා මෙසේ කීය,
පණ්ඩිතයෙනි, මද සෙනග ඇති ඔබ මහ සෙනග ඇත්තාට කෙසේ විරුද්ධව සිටිනවුද? බලවතා විසින් දුර්වලයා පෙළනු ලබන්නේ මැයි.
එහි **විග්ගය්හ** යනු කලහකොට. **විහඤ්ඤස්සති** නසන්නෙහිද?
ඉක්බිති බෝධිසත්ත්වයෝ ගාථාවක් කීහ,
මඳ සෙනග ඇති නුවණැත්තා මහාසේනා ඇති අඥානයා ජය ගනී. උදාහිරු අඳුර දුරුකරන්නාක් මෙන් නුවණැති රජ අනුවණ රජු ජයග්‍රහණය කරයි.
එහි **මන්තී** යනු මන්ත්‍රණයෙන් යුත් ඥානවන්ත උපායෙහි දක්‍ෂ. **අමන්තිනං** උපායෙහි දක්‍ෂ නැත්තහුව දිනයි. ප්‍රඥාවන්තයා මෝඩයාව පරාජය කරයි. **රාජා රාජානො** එකෙක් ද මෙබඳු වූ රජු බොහෝ වූ අඥාන රජවරුන් දිනයි. යම්සේ කවරක් මෙන්ද **ආදිච්චොවුදයං** **තමං** යම්සේ හිරු උදාවන්නේ අඳුර දුරුකොට ආලෝකය දක්වයි. එපරිද්දෙන් දිනන්නේමය. සූර්යයා මෙන් බබලන්නේ ද වෙයි.
මෙය කියා මහා සත්ත්වයෝ රජුට වැඳ ඔබතුමන් යන්න යැයි කියා පිටත්කර හැරියේය. හෙතෙම සතුරා අතින් මිදුනේ වෙමි. මැයව ලැබීමෙන් මාගේ මනදොළ සම්පූර්ණ විය. බෝධිසත්ත්වයන්ගේ ගුණ සිහි කරමින් හටගත් ප්‍රීති සොම්නස් ඇත්තේ පණ්ඩිතයන්ගේ ගුණ සේනකයන්ට කියමින් මේ ගාථාව ප්‍රකාශ කළහ.
සේනකය, නුවණැත්තන් හා වාසය ඒකාන්තයෙන් සුව ගෙන දෙන්නේය. කූඩුවෙහි බැඳි පක්‍ෂීන් මෙන්ද දැලෙහි බැඳුණු මසුන් මෙන්ද සතුරන් අතට පත් අප මහෞෂධ පණ්ඩිතයෝ මුදවාලූහ.
එහි **සුසුඛංවත** මෙය වනාහි අතිශයින් සැපයකි. යමෙක් **සංවාසො** **පණ්ඩිතෙහි** කාරණාර්ථයේ ඉති නිපාතයයි. මෙය කියන ලද්දේ වන. යම්හෙයකින්, **අමිත්තහත්‍ථත්‍ථගතෙ මොචයිනො මහොසධො** (මහෞෂධයෝ සතුරන් අතට පත් අය මුදවාගන්නේ) ඒ නිසා සේනකය, යම් මේ පණ්ඩිතයන් සමග එක්වීම වනාහි අතිශයින් සැපයකැයි කියමි.
එය අසා සේනක තෙමේ ද පණ්ඩිතයන්ගේ ගුණ කියමින් මෙසේ කීය.
මහරජ, එය එසේමය. නුවණැත්තෝ ඒකාන්තයෙන් සුව ගෙන දෙන්නෝය. මැදිරියෙහි බැඳුණු පක්‍ෂීන් සේද දැල්හි බැඳුණු මසුන් සේද සතුරන්ගේ අතට පත් අප මහෞෂධ පණ්ඩිතයෝ මුදවා ගත්හ.
ඉක්බිති වේදේහ රජු ගඟින් එතෙර වී යොදුනක් පමණ දුරින් පිහිටි මහාසත්ත්වයන් විසින් කරන ලද ගමට සැපත් විය. එහිදී බෝධිසත්ත්වයන් විසින් යොදා සිටිය මිනිස්සු ඔහුට ඇත්වාහන ආදියද ආහාරපානාදියද දුන්හ. ඔහු විඩාපත් පත් ඇත්, අස්, රථ නතරකර අනික්වා ගෙන ඔවුන් සමග වෙනත් ගමකට පැමිණියේය. මේ ක්‍රමයෙන් සියක්යොදුන් මග ගෙවා පසුදා උදයම මියුළුනුවරට පැමිණියේය. බෝධිසත්ත්වයෝ ද උමංදොර වෙත ගොස් තමා විසින් පැළඳ සිටි කඩුව ගලවා තබා උමංදොර ළඟ වැලි විසුරුවා තැබීය. එසේ තබා උමගට පිවිස උමගින් ගොස් ඒ නගරයට පිවිස සුවඳ පැනින් නා නොයෙක් අග්‍ර රසයන්ගෙන් යුත් බොජුන් වළඳා යහනට ගියේ මාගේ මනදොල සම්පූර්ණ වූයේ යැයි කල්පනා කරමින් හොත්තේය. ඉක්බිති ඒ රාත්‍රිය ගතවූ කල්හි චූළනී රජු සේනාව හසුරුවමින් ඒ නගරයට ළඟාවිය. ඒ කාරණය දේශනාකරන ශාස්තෲන් වහන්සේ මෙසේ වදාළහ;
මහත් බල ඇති චූළනී බ්‍රහ්මදත්ත රජු මුළු රෑ රැකවල් කොට අරුණලු නැගෙන කල්හි උපකාරි නුවරට ළඟාවිය.
මහා බල ඇති පංචාල දේශවාසී බ්‍රහ්මදත්ත රජ සැම අවුරුද්දෙන් මද නැගී සිටින්නා වූ බලවත් හස්තියකු පිටට පැන නැගී සිය සෙනඟට මෙසේ කීය.
මැණික් ඔබා කරන ලද සන්නාහයෙන් සන්නද්ධ වූ රජ බොහෝ යුද්ධ ශිල්පයන්හි දක්‍ෂ වූ අතින් දුනු හී ගෙන රැස් වූ පණිවිඩකාර යෝධයන්ට පළමුකොට පැවසීය.
එහි **කසිණං** යනු සම්පූර්ණ **උදෙනතං** උදාවන. **උපකාරිං** පංචාල නගරය සමානකොට මහාසත්ත්වයන් විසින් කරවන ලද බැවින් ලබන ලද නම් ඇති ඒ නගරයට පැමිණියේය. **අවොච** තමන්ගේ සේනාවට කීවේය. **පෙස්සියෙ** තමාට එවන්නවුන්. **අජ්ඣභාසිත්‍ථ** පළමුවෙන් කීවේය. කල්ඇතිවම කීවේය. **පුථුගුම්බෙ** බොහෝ ශිල්පයන්හි පිහිටි, ශිල්ප දන්නා.
දැන් ඔබට සමාන වශයෙන් දක්වන්නට,
ඇතුන් නැගෙන්නා වූද අසුන් නැගෙන්නා වූද රියට නැගෙන්නා වූද පයින් ගමන් කරන්නා වූද මහ සෙනගද රැස්වූ අති දක්‍ෂ වාළවේධී ධනුර්ධරයන්ද යැයි කියන ලදී.
එහි **උපාසනම්හි** දුනු ශිල්පයේ **කතහත්‍ථෙ** නොවරදින ලෙස විදීමෙහි කෘතහස්ත.
දැන් රජු වේදේහ රජුව ජීවග්‍රාහයෙන් අල්ලා ගැනීමට නියෝග කරමින් මෙසේ කීය.
බලවත් වූ සැට අවුරුද්දෙන් මද නැගී හිඳුනා වූ දළ ඇති හස්තීන් මෙහෙයවවු. වේදේහ රජු විසින් නිර්මාණය කරවන ලද නගරය ඇත්තු මඩිත්වා.
දුනු වේගයෙන් මුදාහළ නියන් බඳු මුව ඇති සුදු පැහැති තියුණු අගේ ඇති ඇට විදුනා ශර මතු මත්තේ වැටෙත්වා,
සන්නාහයෙන් සැරසුණු විසිතුරු දඬුවලින් යුත් ආයුධ අතින් ගත් ඇතුන් ඉදිරියට වුව පනින්නා වූ නොසැලෙන මහත් බලැති තරුණ යෝධයෝ ඇතුන් වෙත එකතු වෙත්වා,
කෙලින් මුවහත් කළ ගිනිසිළු සේ ප්‍රභාමත් වූ අඩයටි සියක්රැසින් යුත් ඕසධී තාරකා සෙයින් බබළමින් සිටීවා.
ආයුධ බලයෙන් යුත් යුද්ධ සැට හා අඟු පළඳනා දරන්නා වූ සංග්‍රාමයන්හි නොපසුබස්නා මෙබඳු යෝධයන් වෙතින් කෙසේනම් වේදේහයා මිදෙන්නේද, ඉදින් පක්‍ෂියෙකු සේ අහසින් ගමන් කළද නොමිදෙන්නේමයැ.
එක් එක් කෙනෙකු වෙන වෙනම තෝරාගන්නා ලද සියල්ල තිස්නව දහසක් වූ මාගේ යෝධයන්ට සම වූවත් මේ මුළු පොළවෙහි ඇවිද බැලුවද නොදකිමි.
සැට අවුරුද්දෙන් මද නැගී සිටින්නා වූ මනාව සරසන ලද බලවත් දළ ඇතුන් මතැ රන්වන් කුමාරවරු බබලත්.
නන්දන උයනේ දේවපුත්‍රයන් සේ රන්වන් හඳනා පොරෝනාවෙන් හා රන්වන් අලංකාරයෙන් බබලන යෝධයෝ ඇතුන්පිට බබලත්.
පෙටියන්ගේ උදරයට සමාන වර්ණ ඇති තෙලෙහි මුවහත් තබන ලද ප්‍රභාස්වර වූ නුවණැති මිනිසුන් විසින් නිමවන ලද මනාවැ මුවහත් කරන ලද සම වූ මුවහත ඇති.
මලකඩින් තොර හිරු රැස් සේ බබළන්නා වූ ඉතා පිරිසිදු යකඩින් නිමැවුණු දැඩි වූ වහා පහරදෙන යෝධයන් විසින් ගන්නා ලද.
රන්කම් කල මිටින් යුත් ලෙහෙවන් කොපු දරන අසිපත්හු ඔබමොබ පෙරළෙන්නාහු වැසි වළාකුළු අතර විදුලිය සේ බබළත්.
දරණ ලද සන්නාහ ඇති ශූර වූ කඩු පලිස් දැරීමෙහි අතිශයින් දක්‍ෂ වූ හස්තියකුගේ කඳ පවා දෙකඩ කිරීමෙහි සමත් කඩු ශිල්පයෙහි හික්මුණු පතාක නම් අහසෙහි පිනුම් ගසන යෝධයෝ ඇත්තාහ.
මෙබඳු යෝධයන් විසින් පිරිවරන ලද තට මෙයින් මිදීමක් නම් නැත්තේය. යම් ක්‍රමයකින් නුඹ මියුළු නුවරට යන්නෙහි නම් එවැනි රාජානුභාවයක් නොදක්නෙමි.
එහි දන්තී දන්තයන් ඇති. **වච්ඡදන්තමුබා** නියනට සමාන මුහුණත ඇති. **පහුන්නා** විදින ලද, මුදාහරින ලද, **සම්පතන්තූ** මේ ආකාර ඊතල වෙනවෙනම වැටෙත්වා. එක්තැන් වෙත්වා. ඝන වර්ෂාවක් මෙන් වසීවායි ආණාපෙති නියෝග කරයි. මාණවා - තරුණ යෝධයෝ. **චම්මිනො** සම් යෙදූ අත් ඇති. **චිත්‍රදණ්ඩයුතාවුධා** විසිතුරු මිටකින් යුත් ආයුධවලින් සමන්විත. **පක්ඛන්‍දිනො** සංග්‍රාමය තුළට පැනයන. **මහානාගා** මහා හස්තීන් කුංචනාද කොට එනකල්හි. නිශ්චලව සිට. ඔවුන්ගේ දළවලින් අල්ලා ඒවා කපාදැමීමට දක්‍ෂ යෝධයෝ. **සතරංසාවිය තාරකා** සියක් රැසින් යුත් ඕසධී තාරකාව මෙන්. **ආවුධබලවන්තානං** ආයුධ බලයෙන් යුක්ත වූවන්ගේ **ගුණිකායූරධාරිනං** ගුණී යනු යුද හැට්ටය ඒවාම ආභරණ ලෙස දරන්නවුන්ගේ, යුදහැට්ට සංඛ්‍යාත බාහු වළලු දරන්නවුන්ගේ. **සචෙ පක්ඛීව කාහති** ඉදින් පක්‍ෂියකු මෙන් අහසේ පැනයයි. එසේ වුවත් කෙසේ මිදෙන්නේදැයි කියයි.
**තිංසමෙ පුරිසනාවුත්‍යො** පුරුෂයන් තිස්දාහයි. නවදාහයි. තිස්නවදාහයි. **සබ්බෙවකෙක නිච්ඡිතා** මාගේ මෙපමණක්, අනුන්ගේ අතින් ආයුධ ගෙන සතුරන්ගේ හිස් දැමීමට සමර්ථ එකිනෙකා වෙනම තෝරාගත්තා වූ නොනවතින්නා වූ යෝධයෝ. **කෙවලං** **මහමංචරං** මේ මුළු පොළවේම ඇවිද්දත් සමානයන් නැති එබඳු වූ යෝධයෙන් මෙපමණකැයි දක්වයි. **චාරුදස්සනා** චාරු යනු රත්‍රය. රන්වන් පාට යනු අර්ථයි. **පීතාලංකාරා** කහපාට උතුරුසළුව ඇති. **පාඨිනවණ්ණා** පෙටියා නම් වූ මත්ස්‍යයාට සමාන. **නෙත්තිංසා** කඩු. **නරවීරෙහි** පණ්ඩිත පුරුෂයන් විසින්. **සූනිස්සිතා** අතිශයින් තියුණු.
**වෙල්ලාළිනො** මධ්‍යාහ්නයේ සිටි සූර්යයා මෙන් බබළන. **සික්කාය සමයා** සත්වරක් කොස්වාළිහිණියන් ලවා කවවා ගන්නා ලද පිරිසිදු ලෝහයෙන් කරන ලද සුප්පහාරප්පහාරිහි දැඩි ලෙස ප්‍රහාර දෙන යෝධයන් විසින් **ලොහිතකච්ඡූපධාරිතා** රක්තවරණ කඩු කොපුවෙන් යුක්ත. **පතාකා** අහසෙහි පිනුම්ගැසීමට සමර්ථ. **අසිචම්මස්සකොවිදා** කඩුව හා පලිහ යන මේවා දැරීමේ අතිදක්‍ෂ **ථරුග්ගහසික්ඛිතාරො** කඩුමිට ඇල්ලීමෙහි අතිශයින් පුහුණුව ලත්. **නාගක්ඛන්‍ධාතිපාතිනො** ඇත්කඳක් කඩුවෙන් කපා හෙලීමට සමර්ථ. **නත්‍ථිමොක්ඛො** එම්බා වේදේහය, පළමු ගෘහපති පුත්‍රයාගේ අනුභාවයෙන් මිදුන්නේ වෙහි. දැන් වනාහි තට ගැලවීමක් නම් නැතැයි කියයි. **පභාවංතෙ** දැන් නුඹගේ රාජානුභාවයක් නොදකිමි. මියුළු නුවරට යන්නා වූ නුඹ අද ළිඳකට වැටුණු මත්ස්‍යයකු බඳුය.
මෙසේ වේදේහයන්ට තර්ජනය කරමින් දැන් ඔහුව අල්ලාගන්නෙමියි තියුණු අංකුශයෙන් ඇතාව මෙහෙයවන්නේ ගනිව්. බිඳිව්. විදිව් කියා සේනාවට අණදෙමින් චූළනී රජු උපකාරී නගරයට මර්ධනය කරන්නාක් මෙන් එළඹියේය. ඉක්බිති ඔහුව මහාසත්ත්වයන් විසින් යොදවා සිටි පුරුෂයෝ කවරෙක් දනීද? කුමක් වන්නේදැයි තමන්ගේ සේවකයන් ගෙන් පිරිවරා ගත්හ. ඒ මොහොතේ බෝධිසත්ත්වයෝ සිරියහනාවෙන් නැගිට කරන ලද සිරුරු පිළිදැගුම් ඇත්තේ උදේ ආහාරය ගෙන සැරසී ලක්‍ෂයක් වටිනා කසී සළුවක් හැඳ රතුකම්බිලියක් ඒකාංශකොට සප්ත රත්නයෙන් විසිතුරු කළ සැරයටිය ගෙන රන්මිරිවැඩි සඟල පැළඳ දෙවඟනන් බඳු අලංකාර වූ ස්ත්‍රියක විසින් වල්විදුනාවකින් පවන්සලනු ලබන්නේ අලංකාර ප්‍රාසාදයේ සීමැදුරු කවුළුව විවෘතකර චූළනී රජුට තමාව පෙනෙන සේ ශක්‍රදේවේන්ද්‍ර විලාශයෙන් ඔබමොබ සක්මන් කළේය. චූළනී රජු ඔහුගේ රූපශ්‍රීය බලා සිත පහදවා ගන්නට අපොහොසත් විය. දැන් ඔහුව අල්ලා ගන්නෙමියි වහවහා ඇතු මෙහෙයවීය. පණ්ඩිතයෝ මෙසේ සිතුහ. මේ වේදේහයා මට ලැබුණේය යන හැඟීමෙන් වහවහා එයි. අපගේ රජතුමා තමන්ගේ භාර්යාවරුන් ගෙනගිය බව නොදනී. රන් කැඩපතක් බඳු මාගේ මුහුණ පෙන්වා ඒ බව ඔහු සමග කියන්නෙමි. ඔහු කවුළුව ළඟ සිටම මිහිරි ස්වරයෙන් ඔහුට කියන්නේ මෙසේ කීය.
කිම! වහ වහා උතුම් ඇතු මෙහෙයවන්නෙහිද? ප්‍රීතිමත් ස්වභාවයෙන් ඉදිරියට එන්නෙහි. ආත්මාර්ථය ඉෂ්ට වීයැයි සිතන්නෙහිද?
දුන්න දමාපුව මැනව. හී හකුලාගන්න. විදුරුමිණියෙන් අලංකාර කරන ලද සන්නාහය ඉවත් කරන්න.
එහි **කුඤ්ජරං** ශ්‍රේෂ්ඨ වූ. **ආපතසි** එනෙහි. **ලද්ධත්‍ථොස්මි** සඵල වූ මනදොළ ඇත්තේ වෙමි. මාගේ බලාපොරොත්තු සඵලවිය කියා සිතන්නෙහි. **ඔහරෙ** මේ චාප සංඛ්‍යාත වූ දුන්න ඉවත් කරන්න. බැහැර කරන්න. මෙයින් කවර ප්‍රයෝජනයක්ද? **පටිසංහර** බැහැරකොට වෙන කෙනෙකුට හෝ දෙන්න. සුරක්‍ෂිත තැනක හෝ තබන්න. ඊතලවලින් කුමක් කරන්නෙහිද? **වම්මං** මේ යුද ඇඳුමද ඉවත් කරන්න. මෙය ඔබ විසින් බොහෝසෙයින් ඇඳගත්තේ වන්නේය. එය ඉවත දමන්න. ඔබගේ ශරීරය සුදුමැලි කර නොගන්න. වෙහෙසට පත්නොවී උදෑසනම ඔබගේ නගරයට යන්න කියා රජු සමග විහිළු කළේය.
හෙතෙම ඔහුගේ වචන අසා, ගෘහපති පුත්‍රයා මා සමග සෙල්ලම් කරයි. අද නුඹට කළයුතු දේ දනිමි යැයි තර්ජනය කර මේ ගාථාව කීය.
ප්‍රසන්න මුඛ වර්ණ ඇත්තෙහිය. මඳ සිනා පෙරදැරිකොට බෙණෙන්නෙහිය. මරණාසන්නයෙහි එබඳු වර්ණ සම්පත්තියක් වේ.
එහි **මිහිත පුබ්බඤ්ච** පළමුව සිනාසී පසුව කථා කරන්නේ, මදසිනා සහිතව කථා කරන්නෙහි. කෙසේත් මා ගණන් ගන්නේ නැත. **හොතිඛො** මරණ කාලයෙහි වනාහි මෙබඳු වර්ණ සම්පත්තියක් වේ. ඒ නිසා නුඹ බබළන්නෙහිය. අද තාගේ හිස සිඳ ජයපැන් බොන්නෙමු.
මෙසේ ඔහු සමග කථාකරන වේලාවේ මහා බලසෙනග මහාසත්ත්වයන්ගේ රූපශ්‍රීය දැක අපගේ රජු මහෞෂධ පණ්ඩිතයන් සමග කථාකරයි. කුමක් කථා කරන්නේද? මොවුන්ගේ කථා අසන්නෙමුයි රජු ළඟටම ගියේය. පණ්ඩිතයෝද ඔහුගේ කථාව අසා මා මහෞෂධ පණ්ඩිතයන් බව නොදන්නෙහිද? මම තමාව මරන්නට නොදෙමි. ඔබගේ මන්ත්‍රණය බිඳුනේ වෙයි. කේවට්ටයා විසිනුත් නුඹ විසිනුත් හදවතින් සිතූ දෙය සිදු නොවීය. එය කට වචනයක් පමණක් බවට පත්වීයැයි ප්‍රකාශ කරන්නේ මෙසේ කීය.
මහරජ! තොපගේ ගර්ජනාව හිස්ය. ක්‍ෂත්‍රියය, තෙපි බිඳීගිය මන්ත්‍රණ ඇත්තේ වන්නහුය. කොටළුවකුට ජාති සෛන්ධවයකු අල්වාගත නොහැක්කා සේ තොප විසිනුදු වේදේහ රජ අල්වාපියනු නොහැක්කේමය.
වේදේහ රජ ඊයේ ඇමැතිවරුන් හා පිරිවර ජනයන් සමග ගඟ තරණය කළේය. ඔහු ලුහුබඳින්නේ හංසරාජයකු ලුහුබැඳ යන කවුඩකු මෙන් බිම හොත්තේය.
එහි **භින්නමන්තොසි** යමෙක් නුඹ විසින් කේක්වට්ටයා සමග නිදන කාමරයේදී මන්ත්‍රණයක් කළේද එය මා නොදනීයයි නොහඟවන්න. මුලදීම ඔහු මා විසින් දන්නා ලදී. භින්න මන්ත්‍ර ඇත්තේ වහු. **දුග්ගණොති තයා** මහරජ, අපගේ රජතුමා කොටළුවකු විසින් සෛන්ධවයකු මෙන් අල්ලා ගන්නට නොහැකිය. කුළු අශ්වයකු පිට නැග්ගහු විසින් ජව සම්පන්න වූ ආජානීය අශ්වයකු පිට යන්නහුව මෙන් අල්ලා ගන්නට නොහැකි වෙයි යන අර්ථයි. කේවට්ටයා වනාහි කොටලුවකු බඳුය. ඔබ ඒ පිට නැගි පුරුෂයෙක් බඳුය. අපගේ රජතුමා කියා දක්වයි. **තිණ්ණො** යනු බොහෝසෙයින් එතෙර විය. ඔහු ද වනාහි හුදෙකලාව නොව සපිරිවරින් පැන ගියේය. **අනුජ්ජවං** ඉදින් වනාහි නුඹ පසුපස්සේ එළවන්නෙහිද? එය ස්වර්ණහංස රාජයකු පසුපස එළවන කවුඩකු මෙන් විපතට පත්වෙයි. මෙසේ **පපතිස්සසි** අනතුරට විනාශයටද පැමිණෙන්නෙහි යැයි කියයි.
දැන් බිය නොවූ සිංහයකු මෙන් උදාහරණ දක්වමින් කීවේය.
මෘගයන් අතර අධම වූ සිවල්ලු රාත්‍රී කාලයෙහි සුපුෂ්පිත කෑල වෘක්‍ෂයක් දැක මස්වැදලි යයි සිතන්නෝ පිරිවරා සිටියහ.
හිරු නැග රැය පහන් වූ කල්හි සුපිපි කෑල ගස දැක සිවල්ලු සුන් වූ ආශා ඇත්තෝ වූහ.
මහරජ! එසෙයින් තෙපිදු වේදේහ රජු පිරිවරා සිට කෑලගස වටා සිටි සිවලුන් මෙන් සුන් වූ ආශා ඇත්තෝව යන්නාහුය.
එහි **දිස්වා** යනු සඳඑළියෙන් බලා **පරිබ්බූළ්හා** උදෑසනම මස්වැදැල්ලක් කාදමා යන්නෙමු යයි පිරිවරා සිටියහ. **වීතිවත්තාසු** ඔවුහු යම් යම් රාත්‍රීන්හිදී මෙසේ සිටියාහු ද ඒ ඒ අතීත කාලයන්හි **දිස්වා** හිරු එළියෙන් කෑලමලක් දැක මෙය මස්වැදැල්ලක් නොවේයයි දැනගෙන බලාපොරොත්තු සුන්වී පැන ගියහ. **සිගාලා** යම්සේ සිවල්ලු කෑලමල පිරිවරා සුවූ ආසා ඇත්තෝ වූහ ද එසේම ඔබ ද මෙහි වේදේහ රජු නැති බව දැනගෙන යන්නෙහිය. සේනාව ගෙන පලා යන්නැයි දැක්වීය.
රජු ඔහුගේ ඒ නිර්භීත වචන අසා මෙසේ සිතීය. මේ ගෘහපති පුත්‍රයා අතිශයින් දක්‍ෂයෙක්ව කථා කරයි. නිසැකවම වේදේහයන් පැනගියා වන්නේය කියා අතිශයින් කැපී පෙර අපි ගෘහපති පුත්‍රයා නිසා උතුරුසළුවද අහිමි කරගත්තෝ වෙමු. දැන් ඔහු අපගේ අත ළඟටම ආවේය. සතුරා පැන ගියේය. අපගේ බොහෝ අනර්ථයන් කළේ මොහුය. දෙදෙනාටම කළයුතු දේ මොහුටම කරන්නෙමියි ඔහුට යමක් කරන්නට අණදෙන්නේ මෙසේ කීය.
යමෙක් මා අතට පත් සතුරු වේදේහයන් මුදාහැරියේද ඒ මොහුගේ අත් පා කන් නාසා සිඳිව්.
යමෙක් මා අතට පත් සතුරු වේදේහයා මිදුන්ද ඒ මොහුගේ ඇඟ මස් පිසිය යුතුය. මෘගයන්ගේ මස් මෙන් කපා හුලකැ ඇන පිසත්වා.
යම්සේ වෘෂභයකුගේ හෝ සිංහයකුගේ හෝ ව්‍යාඝ්‍රයකුගේ හෝ සම ගලවා උල් ගසා බිම අතුරණු ලබන්නේද?
එසේම යමෙක් මා අතපත් පසමිතුරු වේදේහයා මුදාහළේ ද ඒ මොහු බිම අතුරුවා සැතින් විදවන්නෙමි.
එහි **පාතබ්බං** පිසිය යුතු මෘගාදීන්ගේ මස් මෙන් මේ ගෘහපති පුත්‍රයාව හුල්වල අමුණා පියත්වා. **සීහස්ස අථො ව්‍යග්ඝස්ස** සිංහයකු ගේ හෝ ව්‍යාඝ්‍රයකු ගේ යන මොවුන්ගේ සම උල්ගසනු ලබයි. එසේම **වෙධයිස්සාමි** විදවන්නෙමි.
එය අසා මහාසත්ත්වයෝ සිනාසී, මේ රජ තමන්ගේ දේවියද නෑයන් ද මා විසින් මියුළු නුවරට යවන ලද බව නොදනී. ඒ නිසා මොහු මේ කර්ම කාරණා කියයි. ක්‍රෝධ වශයෙන් වනාහි මට ඊයෙන් විදින්නේය. තමන්ට රුචි වෙන දෙයක් හෝ කරයි. ඔහුව ශෝකාතුරව වේදනාවට පත්කර ඇතුපිටදීම ඔහුව සිහි නැතිකර හෙළන්නට ඒ කාරණය දන්වන්නෙමියි සිතා මෙසේ කීය.
ඉදින් මාගේ අත් පා හෝ කන් නාසා හෝ සිඳින්නෙහි නම් වේදේහ රජ පංචාලචණ්ඩ කුමාරයාගේ ද එසේ සිඳවන්නේ ය.
ඉදින් මාගේ අත් පා හෝ කන් නාසා හෝ සිඳින්නෙහි නම් වේදේහ රජ පංචාලචණ්ඩී කුමරියගේ ද එසේ සිඳවන්නේ ය.
ඉදින් මාගේ අත් පා හෝ කන් නාසා හෝ සිඳින්නෙහි නම් වේදේහ රජ නන්දා දේවියන්ගේ ද එසේ සිඳවන්නේ ය.
ඉදින් මාගේ අත් පා හෝ කන් නාසා හෝ සිඳින්නෙහි නම් වේදේහ රජ ඔබගේ පුත්‍ර දාරාවන්ගේ ද එසේ සිඳවන්නේ ය.
ඉදින් මාගේ මස් කපා හුලැ ඇන පිසන්නෙහි නම් වේදේහ රජ පංචාලචණ්ඩ කුමරාගේ ද (මස්) එසේ පිසවන්නේය.
ඉදින් මාගේ මස් කපා හුලැ ඇන පිසන්නෙහි නම් වේදේහ රජ පංචාලචණ්ඩී කුමරියගේ ද (මස්) එසේ පිසවන්නේය.
ඉදින් මාගේ මස් කපා හුලැ ඇන පිසන්නෙහි නම් වේදේහ රජ නන්දා දේවියගේ ද (මස්) එසේ පිසවන්නේය.
ඉදින් මෘගාදීන්ගේ පිසිය යුතු මසක් සෙයින් මාගේ මස් කපා හුලැ ඇන පිසන්නෙහි නම් වේදේහ රජ ඔබගේ පුත්‍ර දාරාවන්ගේ ද මස් එසේ පිසවන්නේය.
ඉදින් මා බිම අතුරුවා, හුල් ගසා විදින්නෙහි නම් වේදේහ රජ පංචාලචණ්ඩ කුමාරයාටද එසේ විදවන්නේය.
ඉදින් මා බිම අතුරුවා, හුල් ගසා විදින්නෙහි නම් වේදේහ රජ පංචාලචණ්ඩී කුමරියට ද එසේ විදවන්නේය.
ඉදින් මා බිම අතුරුවා, හුල් ගසා විදින්නෙහි නම් වේදේහ රජ නන්දා දේවියටද එසේ විදවන්නේය.
ඉදින් මා බිම අතුරුවා, හුල් ගසා විදින්නෙහි නම් වේදේහ රජ ඔබගේ පුත්‍රදාරාවනටද එසේ විදවන්නේය. වේදේහ රජු මා හා මෙසේ රහසින් මන්ත්‍රණය කරන ලද්දේය.
යම්සේ සම්කරුවන්ගේ සිතින් මනාවැ නිමවන ලද සියයක් පටින් කළ හෙයින් ‘පලසක’ නම් වූ සන්නාහය ශරයන් වළකා ශරීරක්‍ෂාවට පැමිණේද,
එසේම වේදේහ රජුගේ දුක් දුරුකොට සැප එලවන්නෙමි. ‘පලසක’ සන්නාහය හී වළකන්නා සේ මාගේ නුවණින් තොපගේ නුවණ වළකන්නෙමි.
එහි **ඡෙදයිස්සති** චූළනී රජු විසින් පණ්ඩිතයන්ගේ අත්පා සිඳවන ලදැයි අසා ම සිඳවන්නේය. **පුත්තදාරස්ස** යනු එකම මාගේ අවයව සිඳීම හේතුවෙන් අපගේ රජතුමා ඔබගේ පුත්‍රයන් දෙදෙනාගේ ද අගමෙහෙසියගේද යන තුන්දෙනාගේම සිඳවන්නේය. **එවං නො මන්තිකං රහො** මහරජ, මා විසින් ද වේදේහ රජු විසින් ද මෙසේ රහසිගතව මන්ත්‍රණය කරන ලදී. යම් යම් දෙයක් මෙහි චූළනී රජු කරයිද ඒ ඒ දෙය එහිදී ඔහුගේ පුත්‍ර දාරකාදීන්ට ද කළයුතුය. **පලසතං** පොටවල් සියයක් පමණ බොහෝ ඝන කොටස් ඉවත්කර මෘදු බවට පත්කළ සම, **කොන්තිමන්තීසුනිට්ඨිතං** කොන්තිමන්ති යනු සම්වැඩකරුවන්ගේ ආයුධයකි. ඒ ආයුධයෙන් ඉරා මනාව පිළියෙල කළ. **තනුතාණාය** යම්සේ ඒ සම යුද්ධයේදී ඊතල **පටිහන්තවෙ** වලින් ශරීරය ආරක්‍ෂා කරදෙයි. ඊතල ඇනී ශරීරය ආරක්‍ෂා කරයි. **සුඛාවහො** මහරජ, මම ද අපගේ රජුගේ සතුරන් වළක්වන අර්ථයෙන් ඒ හීතල වලක්වන සම මෙන්. **සුඛාවහො දුක්ඛනුදො** කායික චෛතසික සැප ගෙන දෙමි. දුකක් නොදෙමි. **මතිං තෙ** ඒ නිසා ඔබගේ නුවණ, ප්‍රඥාව, සම්වඩුවා විසින් පොටවල් සියයක් ඇති සමින් මෙන් තමන්ගේ නුවණින් හප්පන්නේය.
ඒ අසා රජු මෙසේ සිතීය. ගෘහපති පුත්‍රයා කුමක් කියයිද? යම්සේ වනාහි මම මොහුට යමක් කරම්ද? වේදේහ රජු මගේ පුත්‍රදාරකාදීන්ටද එසේ කරයි. මාගේ දරුවන්ගේ හා භාර්යාදීන්ගේ ආරක්‍ෂාවිධාන යොදා ඇති බව මොහු නොදනී දැන් මරන්නේය යන මරණ බියෙන් විලාප නගයි කියා ඔහුගේ වචනය විශ්වාස කළේ නැත. මහාසත්ත්වයෝ, මෙතෙමේ බය නිසා මට මෙසේ කියයි යැයි හඟිමියි ඔහුට දන්වන්නෙමියි මෙසේ කීය.
මහරජ. එසේ නම් ඔබගේ හිස් වූ අන්තඃපුරය බලව. ක්‍ෂත්‍රියය, ඔබගේ දේවියද කුමරාද මවුබිසවද උමගින් හැරගෙන ගොස් වේදේහ රජුට පවරන ලදී.
එහි **උම්මග්ගා** යනු මා විසින් තමන්ගේ තරුණයන් යවා ප්‍රාසාදයෙන් බස්සවා උමගින්ම ගෙන්වා මහා උමගින් පිටතට ගෙන ඔබගේ නෑයෝ වේදේහ රජුට භාරදෙන ලදහ.
එය අසා රජු සිතීය. පණ්ඩිතයා අතිශය දැඩිකොට කියයි. මා විසින්ද රාත්‍රියෙහිදී ගඟ පෙදෙසේ නන්දා දේවියගේ හඬද අසන ලදී. පණ්ඩිතයෝ මහාප්‍රාඥයෙකි. යම්හෙයකින් මෙය සත්‍යයක් විය හැකිය කියා හටගත් මහත් ශෝක ඇත්තේ ධෛර්යය උපදවාගෙන ශෝක නොකරන්නාක් මෙන් එක් ඇමතියකු කැඳවා, එය දැනගැනීම සඳහා පිටත්කර යවන්නේ තවත් ගාථාවක් කීය.
එසේනම් මාගේ අන්තඃපුරයට ගොස් මොහුගේ බස් සැබෑ හෝ බොරු හෝ වේදැයි සොයා බලව.
ඔහු පිරිවර සහිතව රජගෙදරට ගොස් දොර විවරකර ඇතුළට පිවිස අත්පා බැඳ මුඛය වසා නාගදන්තගේ එල්වා සිටිය අන්තඃපුර පාලකයන්ද කුදු, මිටි පුද්ගලයෝ ද භාජන බිඳ දමා ඒ ඒ තැන්වල විසුරුවා තිබුණු සැටිත්, ඒ ඒ තැන්වල ආහාරපාන විසුරුවා ඇති සැටිත්, රුවන්ගබඩාවේ දොරවල් විවෘත කර කරන ලද මාණික්‍ය සොරකමද, විවෘත කරන ලද සිරියහන් ගබඩාවද, විවෘතව පැවති ජනෙල්වලින් ඇතුල්වී හැසිරෙන කවුඩු සමූහයාද අතහැර දමන ලද ගමක් වැනි සොහොන් බිමක් බඳු සිරියාවක් නොමැති රාජභවනය දැක රජුට දන්වමින් මෙසේ කීය.
මහරජ, මහෞෂධයන් කී දේ සැබෑමය. හිස් වූ මුළු අන්තඃපුරය කපුටන් එක්වූ මුහුදුතෙර ගමක් මෙනි.
එහි **කාකපට්ටනකං යථා** යනු මාළු ගඳට ආවා වූ කවුඩන් රැස් වූ මුහුදුතෙර ඇති අත්හැර දමන ලද ගමක් මෙන් විය.
රජු ජනයන් සතරදෙනාගේ වියෝව නිසා හටගත් ශෝකයෙන් කම්පාවෙමින්, මේ දුක ගෘහපති පුත්‍රයා නිසා මට ඇතිවීයැයි දණ්ඩෙන් පහරකෑ සර්පයකු සේ බෝසතුන්ට අතිශයින් කිපුණේය. මහාසත්ත්වයෝ ඒ ස්වභාවය දැක මේ රජු මහා යසස් ඇත්තෙකි. යම්විටක ක්‍රෝධයෙන් ඔවුන්ගෙන් මට කවර ප්‍රයෝජනදැයි සිතා ක්‍ෂත්‍රිය මානයෙන් මට විදින්නේය. නන්දා දේවිය මොහු විසින් නොදක්නා ලද්දාක් මෙන් කරන්නේ ඇගේ ශරීර වර්ණය වර්ණනා කරන්නේ නම් මැනවි. ඉක්බිති ඔහු එය සිහිකර, ඉදින් මම මහෞෂධයන් මරන්නෙම් නම් මේ ආකාර ස්ත්‍රී රත්නයක් නොලබන්නෙමියි සිතා තමන්ගේ භාර්යාවට ඇති සෙනෙහස නිසා මට කිසිවක් නොකරන්නේ යැයි සිතා ආත්මාරක්‍ෂාව සඳහා ප්‍රාසාදයේ සිටිමින්ම රතුකම්බිලිය තුළින් රන්වන් බාහුව පිටතට ගෙන ඇය ගිය මග කියන අන්දමට වර්ණනා කරන්නේ මෙසේ කීය.
මහරජ, ස්වර්ණ ඵලකයක් වැනි උකුළු පෙදෙසින් යුත් හංසධේනුවක සේ මිහිරි තෙපුල් තෙපලන සියළු අඟපසඟින් ශෝභන වූ නන්දා දේවි තෙල උමගින් ගියාය.
මහරජ, කසීසළු හඳනා රනින් මොනවට කළ මෙවුල්දම් පළඳනා ස්වර්ණවර්ණ වූ සියල් අඟපසඟින් ශෝභමාන වූ නන්දා දේවිය මේ උමගින් ගෙනයන ලද්දීය.
ඇය රත්පෑ පා ඇත්තේය. පංචකල්‍යාණයෙන් යුක්ත වන්නීය. රන්මිණිමෙවුල් ඇත්තීය. පරෙවියනට බඳු ඇස් ඇත්තීය. බිඹුපල වැනි තොල් ඇත්තීය. මනා සිරුරින් හා කෘශ වූ මැද පෙදෙසින් යුක්ත වන්නීය.
මනාව හටගත් නාගලතාවකට බඳු ලෙලෙන ගාත්‍රා ඇත්තීය. සිහින් වූ රන් පෝරුවකට බඳු මධ්‍ය ප්‍රදේශ ඇත්තීය. දික් වූ නිල් වූ අක්බඹරු කෙස්කළඹ ඇත්තීය.
ඕ තොමෝ සුජාත මුප පෙල්ලක බඳුය. හේමන්තයේ ගිනිසිළුවකට සමානය. ගිරිදුර්ගයකින් ගලා බස්නා කුඩා උණකොළ සමූහයෙන් ගැවසීගත් නදියක් බඳු රෝමරාජි ඇත්තීය.
ඇසොඩක් බඳු ඌරු යුග්මයෙන් ශෝභමාන වූවාය. පංචකල්‍යාණ ඇත්තීය. ප්‍රථම වයසැ සිටියාය. තිඹිරිඵල වැනි පියයුරු ඇති ස්ත්‍රීන් අතුරෙන් පළමුවැන්නීය. ඉතා උස් නොවූ ඉතා මිටි නොවූවාය. ලොම් නැත්තීද බොහෝ ලොම් ඇත්තීද නොවූවාය.
එහි **ඉතො** යනෙන් උමග පෙන්ටයි. **කොසුම්භඵලක සුස්සොණි** විශාල රන්ඵලකයක් බඳු සුන්දර උකුලු පෙදෙස. **හංස ගග්ගරභාණිනී** ගොදුරු පිණිස හැසිරෙන හංසපෝතකයන්ගේ මෙන් ගුගුරන මිහිරි හඬින් යුත්. **කොසෙය්‍යවසනා** රනින් වැඩ දැමූ කොසෙය්‍ය වස්ත්‍ර හඳනා. **සාමා** රන් හා සමාන. **පාරෙවතක්ඛී** පස්පැහැයෙන් යුත් රතුපාට, පරෙවියන්ගේ ඇස් බඳු ඇස් ඇති සුතනු සුන්දර සිරුර. **බිම්බොට්ඨා** බිඹුඵල වැනි පිරුණු තොල් අග ඇති. **තනුමජ්ඣිමා** සිහින් මැදපෙදෙස් ඇති. **සුජාතාභුජගලට්ඨිවා** ඇඟකිලිපොළන කල්හි වාතයෙන් සෙලවෙන රතුපාට දල්ලක් මෙන් බබළන, මනාව හටගත් නාගලතාවක් මෙන් බබළයි. **වෙල්ලිවා** රන්තහඩුවක් බඳු මැදපෙදෙස. **ඊසකග්ගපවෙල්ලිතා** ස්වල්පයක් අගින් නැමුණු, අගින් නැමුණු.
**මිගජාපීවා** කඳු පාමුලක මනාව හටගත් මුවපෝතිකාවක වැනි පැවැත්ම ඇති. **හෙමන්තග්ගිසිඛාරිව** බැබළෙන බැවින් හේමන්ත කාලයේ ගිනිසිළුවක් මෙන් බබළයි. **ඛුද්දවෙ ද්විහි** යම්සේ කුඩා ජලාශ්‍රිත උණගස්වලින් ගැවසී ගත් ඒ ගංගාව ශෝභමාන වෙයි. එපරිද්දෙන් තුනීව පිහිටි ලෝම සමූහයෙන් ශෝභමානය. **කල්‍යාණී** සම, මස්, කෙස්, නහර, ඇට යනාදී ලෙස පස්වැදෑරුම් කල්‍යාණයෙන් සමන්විත. **පඨමාතිම්බරුත්‍ථනී** තිඹිරිගෙඩිවන් පියවුරු ඇත්තියන්ගෙන් ප්‍රථමයා, උත්තම වූ, රන්ඵලකයක තබන ලද ස්වර්ණමය තිඹිරිඵල දෙකක් බඳු ඇගේ මනාව පිහිටි වඩා උස් නොවූ පියයුරු යුගලය.
මෙසේ මහාසත්ත්වයන් ඇගේ රූසිරිය වර්ණනා කරන කල්හි ඔහුට ඇය පෙර නුදුටුවාක් මෙන් විය. බලවත් ආදරයක් ඉපිදවීය. ඉක්බිති ඔහුට ආදරයක් ඇති වූ බව දැනගෙන මහාසත්ත්වයෝ අනතුරු ගාථාව කීහ.
මහරජ, මෙවැනි නන්දා දේවියගේ මරණින් ඔබ තුටුවන්නේ නම් මම ද නන්දා දේවියද යමරජු වෙත යන්නෙමු.
එහි **සිරිවාහනා **මෙබඳු ශ්‍රී සම්පත්තිය ඇත්තා වූ මහරජ, ඔබ මෙසේ උතුම් රූපය දරන්නා වූ නන්දාවගේ මරණයෙන් සතුටු වන්නේයයි කියන්නෙහිද? **ගච්ඡාම** ඉදින් නුඹ මා මරන්නෙහි නම් ඒකාන්තයෙන් අපගේ රජු නන්දා දේවියව මරන්නේය. මෙසේ නන්දා ද මම ද යමයාගේ සමීපයට යන්නෙමු. යමයා අප දෙදෙනාව දැක නන්දාව මටම දෙයි. ඒ මට මළත් එබඳු වූ ස්ත්‍රී රත්නයක් ලැබේනම් කුමක් හිස්වේද? රජතුමනි. මම මගේ මරණයෙන් හානියක් නොදකිමියි මෙසේ ඔහුට කීය.
මෙසේ මහාසත්ත්වයෝ මෙපමණ තැනකින් නන්දාවම වර්ණනා කළෝය. අනික් අයව වර්ණනා කළේ නැත. කුමක් නිසාද? සත්ත්වයෝ වනාහි ප්‍රිය භාර්යාවන් කෙරෙහි මිස අන් අය කෙරෙහි ආදරය නොකරත්. මව ගැන හෝ සිහිපත් කරන්නේ දූපුතුන්වද සිහිකරයි කියා ඇයවම වර්ණනා කළේය. රජුගේ මව මහළු බැවින් වර්ණනා කළේ නැත. ඤාණ සම්පන්න වූ මහාසත්ත්වයන් මිහිරි හඬින් වර්ණනා කරත් කරත් ම නන්දා දේවිය අවුත් රජු ඉදිරියේ සිටියාක් මෙන් වූවාය. ඉක්බිති රජ සිතීය. මහෞෂධයන් හැර වෙන අන් කෙනෙක් මට භාර්යාව ගෙනැත් දෙන්නට සමත් නොවෙයි. ඉක්බිති එය ගැන සිතන ඔහුට ශෝකයක් හටගත්තේය. ඉක්බිති ඔහුට මහාසත්ත්වයෝ මෙසේ කීහ. මහරජ, නොසිතන්න. ඔබගේ දේවියත්, පුතාත් මවත් යන තුන්දෙනාම පැමිණෙන්නාහ. මෙහිලා මගේ ගමනම ප්‍රමාණවත් වෙයි. ඔබ අස්වැසීමක් ලබන්න රජතුමනි කියා රජුව අස්වැසීය. ඉක්බිති රජ මෙසේ සිතීය. මම මගේ නගරය මනාව ආරක්‍ෂාව යොදවා, සුරක්‍ෂිත කරවා උපකාරී නගරය මෙපමණ වූ බලවාහනවලින් වටකරවා සිටියේය. මේ නගරය මෙතරම් සුරක්‍ෂිතව තිබියදීත් නගරයෙන් දේවියත්, පුත්‍රයාත්, මවත් ගෙනවුත් වේදේහයන්ට දෙවීය. අපද මෙසේ පිරිවරාගෙන සිටියදීත් කිසිවකුටත් නොදැනෙන සේ වේදේහයන්ව සේනා සහිතව පළවා හැරියේය. කිම? කිසියම් දිව්‍යමය මායාවක් දන්නේද? නැතහොත් මෙය ඇස්බැන්දුමක්දැයි ඔහුගෙන් විචාරමින් මෙසේ කීය.
යමෙක් මා අතට පත් සතුරු වේදේහයන් මිදුයේ වේද, ඒ දිව්‍ය මායමක් දන්නෙහිද? ඇසට ඉන්ද්‍රජාලයක් කළහුද?
ඒ අසා මහාසත්ත්වයෝ මහරජ, මම දිව්‍ය මායම් දනිමි. පණ්ඩිතයෝ වනාහි දිව්‍ය මායම් ඉගෙනගෙන බියක් ඇතිවූ කල්හි තමන්ටද අන් අයවද දුකින් මුදවත්ම යැයි කියා මෙසේ කීය.
මහරජ, මේ ලෝකයේ නුවණැත්තෝ දිව්‍යමායම් හදාරති. ඒ පණ්ඩිත මන්ත්‍රී ජනයෝ තමා විපතින් මුදවා ගනිත්.
උමං බිඳීමෙහි දක්‍ෂ තරුණ යෝධයෝ මට ඇත්තාහ. ඔවුන් විසින් කරන ලද උමගින් වේදේහ රජ මියුළු නුවරට ගියේය.
එහි **මායිධා** යනු මෙහි මායමක්. **මාණවපුත්තා** උපස්ථායක තරුණ යෝධයෝ. **යෙසං** **කතෙන** යමකු විසින් කරන ලද **මග්ගෙන** අලංකාර කළ උමගින්.
මෙය වනාහි අසා ‘අලංකාර කළ උමගින් ගියේල’ මේ උමග කෙබඳු එකක්ද? රජු උමග දකිනු කැමැති විය. මොහුට උමග පෙන්වන්නෙමියි දක්වමින් කීය.
ආලෝකමත් වූ උමග මනාවැ නිමකොට ඇත්තේය. ඇත්, අස්, රිය, පාබල සෙනග පිළිරූ සිතියම් ලෙස තනවා ඇත. මහරජ, එසේනම් මනා නිමවූ උමග බලනු මැනවි.
එහි **හත්‍ථීනං** ඝන රෙදිවල ඇඳීම, චිත්‍රකර්ම යන ක්‍රමවලින් කරන ලද මේ ඇත්පෙළ ආදියෙන් සුන්දර වූ අලංකාර කරන ලද දේව සභාවට සමාන වූ ඒකාලෝක වී තිබෙන උමග බලන දේවයන් වහන්ස.
මෙසේද කියා මහරජ, මාගේ ප්‍රඥා නමැති චන්ද්‍රයාත් ඤාණ නමැති සූර්යයාත් නැගී ආ තැන අලංකාර කළ උමගෙහි මහා දොරටු අසූවක්ද හැටහතරක්ද කුඩා දොරටුද එක්සියයක් නිදන කාමරද නොයෙක් සියගණන් ආලෝක ගබඩාවන්ද නරඹන්න. මා සමග සමගිව සතුටු වී තමන්ගේ බලසේනාව සමග උපකාර නගරයට පිවිසෙන්න දේවයිනි කියා නගරයේ දොර විවර කළේය. රජු එක්සියයක් රජුන් පිරිවරා නගරයට පිවිසියේය. මහාසත්ත්වයෝ ප්‍රාසාදයෙන් බැස රජුට වැඳ පිරිවර ගෙන උමගට පිවිසියේය. රජු අලංකාර කළ දේව නගරය මෙන් වූ උමග දැක බෝධිසත්ත්වයන්ගේ ගුණය වර්ණනා කරන්නේ මෙසේ කීය.
මහෞෂධය, ඔබ වැනි පණ්ඩිත ජනයෝ යගෙයක හෝ රටක හෝ වෙසෙත්නම් ඒ විදේහ වැස්සන්ටද වූයේ මහත් ලාභයකි.
එහි **විදෙහානං** මෙබඳු පණ්ඩිතයන්ට ආකරයක් වූ උසස් තැනකට පත් විදේහයන්ගේ ජනපදයට වූයේ ලාභයක්මය. **යස්ස මෙ එදිසා** යමෙකුට මේ මෙබඳු පණ්ඩිතයෝ උපායෙහි දක්‍ෂයෝය. එක් නිවසක හෝ එක් ජනපදයක හෝ එක රටෙක හෝ වසත්නම් ඔහුටද ලාභයකි. **යථා ත්‍වංසි** යම්සේ ඔබ එබඳු වූ පණ්ඩිතයකු සමග යමෙක් එක රටක, එක ජනපදයක, එක නගරයක, එක ගෙයක වාසය කරන්නට ලැබේද ඒ විදේහ රටවැසියන්ටද මියුළුනුවර වාසීන්ටද නුඹ සමග එකට වාසය කරන්නට වූයේ ලාභයකි යැයි කියයි.
ඉක්බිති මහාසත්ත්වයෝ ඔහුට එක්සියයක් යහන්ගැබ් පෙන්වීය. එක්දොරක් විවෘත කළවිට සියල්ල විවෘත වෙයි. එකක් වැසූකල්හි සියල්ල වැසී යයි. රජු උමග බලන් ඉදිරියෙන් යයි. පණ්ඩිතයෝ පසුපසින් යති. සියළු සේනා උමගට පිවිසියේය. රජ උමගින් නික්ම ගියේය. පණ්ඩිතයෝ ඔහු නික්ම ගිය බව දැන තමාද නික්ම අන් අයට නික්මෙන්නට නොදී උමංදොර වසන්නේ ඇණයක් තද කළේය. අසූවක් මහා දොරටු හැටහතරක් කුඩා දොරටු එක්සියයක් නිදන කාමර දොරවල් නොයෙක් සිය ගණන් ආලෝක ගබඩා දොරවල් එක පහරින් වැසුනාහ. මුළු උමගම ලෝකන්තරික නරකය මෙන් අඳුරු විය. මහජනයා බියෙන් තැති ගත්තේය. මහාසත්ත්වයෝ ඊයේ උමගට පිවිසෙන්නේ යම් කඩුවක් තැබීද එය ගෙන පොළවෙන් දහඅටරියනක් අහසට පැන නැගී ඉන් බැස රජුගේ අතින් අල්ලා කඩුව උදුරාගෙන බියගන්වා මහරජ, සියළු දඹදිව රාජ්‍යය කාහටදැයි විචාළේය. ඔහු බිය වූයේ පණ්ඩිතයෙනි! ඔබට යැයි කියා මට අභයදානය දෙවයි ඉල්ලීය. මහරජ, බිය නොවන්න. මම ඔබව මරනු කැමැතිව කඩුව ස්පර්ශ කළේ නැත. මාගේ ප්‍රඥා අනුභාවය පෙන්වන්නට ස්පර්ශ කළෙමියි රජුට කඩුව දුන්නේය. ඉක්බිති කඩුව ගෙන සිටි ඔහුට මෙසේ කීය. මහරජ, ඉදින් ඔබ මා මරනු කැමැති වේනම් දැන්ම මේ කඩුවෙන් මා මරන්න. ඉක්බිති අභය දෙනු කැමැති නම් අභයම දෙන්න. පණ්ඩිතය, මා විසින් නුඹට අභය දෙන ලදමය. ඔබ නොසිතන්න. කඩුව ගෙන දෙදෙනාම ඔවුනොවුන් මිත්‍රද්‍රෝහී නොවන බවට ගිවිස ගත්හ.
ඉක්බිති රජතුමා බෝධිසත්ත්වයන්ට මෙසේ කීය. පණ්ඩිතය, මෙබඳු වූ ප්‍රඥාබල සම්පන්නව සිට කුමක් නිසා රාජ්‍යය අල්ලා නොගන්නෙහිද? මහරජ, මම සිතන්නේ නම් අද සියළු දඹදිව රජවරුන් මරා රජකම ගන්නේය. අනුන් මරා යසස ලැබීම පණ්ඩිතයන් විසින් පසසන්නේ නැත. පණ්ඩිතය, මහජනයා දොරටුවක් නැතිව හඬා වැළපෙත්. උමංදොර විවරකොට මහජනයාට ජීවිත දානය දෙන්න. හෙතෙම දොර විවෘත කළේය. මුළු උමගම ඒකාලෝක විය. මහජනයා සැනසුමක් ලැබුවේය. සියළු රජවරු තමන්ගේ සේනා සමග නික්ම පණ්ඩිතයන් සමීපයට ගියහ. ඔහු රජු සමග විශාල ශාලාවේ සිටියේය. ඉක්බිති ඔහුට රජවරු මෙසේ කීහ. පණ්ඩිතය, නුඹ නිසා අපි ජීවිතය ලැබුවෙමු. ඉදින් මොහොතක් උමංදොර විවෘත නොකළේද අප සියළු දෙනාටම එහිදී මරණය සිදුවන්නේය. මහරජ, දැන් පමණක් නොවෙයි. පෙරද නුඹලා මා නිසා ජීවිතය ලැබූහ. පණ්ඩිතයෙනි, කවදාද? අපගේ නගරය හැර සියළු දඹදිව රාජ්‍යය ගෙන උත්තරපංචාල නගරයට ගොස් උයනෙහි ජයපැන් බොන්නට සුරාව සූදානම් කළ කාලය සිහිපත් කරව්. එසේය පණ්ඩිතයෙනි, එදා මේ රජු කේවට්ටයා සමග කරන ලද නරක මන්ත්‍රණයෙන් විෂ යෙදූ සුරාවෙන් ද මස්මාලුවලින්ද නුඹලාව මරන්නට ඒ කටයුතු කළේය. ඉක්බිති මම මොවුන් මා බලාසිටියදීම අසරණ ලෙස මරණය නොවේවායි මගේ පුරුෂයන් යවා සියළු භාජන බිඳවා ඔවුන්ගේ කුමන්ත්‍රණය බිඳදමා නුඹලාට ජීවිතදානය දුන්නෙමි.
ඒ සියල්ලෝම බියට පත් චූළනී රජුගෙන් ඇසූහ. මහරජතුමනි, සත්‍යයක්ද? එසේය. මා විසින් කේවට්ටයාගේ වචනය පිළිගෙන කරන ලදී. පණ්ඩිතයෝ සත්‍යයක්ම කියති. ඒ සියල්ලෝම මහාසත්ත්වයන් වැළඳගෙන පණ්ඩිතය, ඔබ අප සියලු දෙනාටම පිහිටවිය. ඔබ නිසා අපි ජීවිතය ලැබුවෝ වෙමු. සියල්ලෝම ප්‍රසාදයෙන් බෝධිසත්ත්වයන්ට පූජා කළහ. පණ්ඩිතයෝ රජතුමාට කීය. මහරජතුමනි, ඔබ කිසිවක් නොසිතන්න. මේ පාපමිත්‍ර සංසර්ගයේ දෝෂයයි. මේ රජවරුන් ක්‍ෂමා කරන්න. රජු මා විසින් දුර්ජනයකු නිසා නුඹලාට මෙබඳු දෙයක් කරන ලදී. මේ මාගේ දෝෂයකි. මට සමාවන්න. නැවත මෙබන්දක් නොකරන්නෙමියි ක්‍ෂමා කළේය. ඔවුහු ඔවුනොවුන් වරද දෙසාගෙන සමගි වූහ. ඉක්බිති රජතුමා බොහෝ කෑමබීම ආහාරපාන, සුවඳ මල්දම් ආදිය ගෙන්වාගෙන ඒ සියලු දෙනා සමග සත්දිනක් උමග තුළම ප්‍රීතිවී නගරයට පිවිස මහාසත්ත්වයන්ට බොහෝ සත්කාර කරවවා එක්සියයක් රජුන් පිරිවරා ලොකු ශාලාවේ සිට පණ්ඩිතයන් තමන් ළඟ නතරකරගන්නා පිණිස මෙසේ කීය.
වෘත්තියද, ගම්බිම් ආදියද බත් වැටුපද දෙගුණකොට දෙන්නෙමි. අනිත් බොහෝ සම්පත්ද දෙන්නෙමි. කාමයන් අනුභව කරව. රමණය කරව. විදේහපුරයට පෙරළා නොයන්න. විදේහ කුමක් කරන්නේද?
එහි **වුත්තිං** යනු යශස් සහිත දිවිපැවැත්ම. **පරිහාරං** ගම් නියම්ගම් පරිත්‍යාගය. **භත්තං** ආහාර. **වෙතනං** වියදම. **භොගෙ** අනිකුත් බොහෝ සම්පත් දෙමි.
පණ්ඩිතයෝ වනාහි එය ප්‍රතික්‍ෂේප කරමින් මෙසේ කීය.
මහරජ, යමෙක් ධන හේතුවෙන් තම ස්වාමියා හරන්නේ නම් හේ තමා හා මෙරමා යන දෙදෙනා විසින්ම ගැරහිය යුත්තේය. වේදේහ රජුගේ දිවි ඇතිතෙක් අනිකකුගේ සේවකයෙක් නොවන්නෙමි.
මහරජ, යමෙක් ධන හේතුවෙන් ස්වකීය ස්වාමියා හරනේ නම් හේ තමා හා මෙරමා යන දෙදෙනා විසින්ම ගර්හා ලැබිය යුත්තේ වෙයි. වේදේහ රජු වසනා තෙක් අන් විජිතයක නොවසන්නෙමි.
එහි **අත්තනො ච පරස්ස ච** මෙබඳු වූ ධනය හේතුවෙන් වනාහි තමාගේ සහෝදරයාව අත්හරින්නහු විසින් පාපයක් කරන ලදැයි තමා ගර්හා කරයි. මේ ධන හේතුවෙන් තමන්ගේ ස්වාමියාව අත්හරින්නේ, මෙය පවිටු වැඩක් යැයි අන්‍යයෝද ගරහති. ඒ නිසා ඔහු සිටිනතාක් මා විසින් වෙනත් රාජ්‍යයක වාසය කිරීම කළ නොහැක.
ඉක්බිති රජු මෙසේ කීය. එසේනම් පණ්ඩිතය, ඔබගේ රජතුමා මියගිය කල්හි මෙහි එන බවට පොරොන්දු වන්න. මහරජ, ජීවත්ව සිටියොත් එන්නෙමි. ඉක්බිති රජු ඔහුට සත්දිනක් ගරු සත්කාරකොට දින සතක් ගත වූ පසු නැවත විචාරණ කල්හි පණ්ඩිතය, මම ඔබට මේ මේ දේ දෙමියි කියන්නේ මේ ගාථාව කීය.
මහෞෂධය, ඔබට රන් නිෂ්ක දහසක්, කසී රටේ ගම් අසූවක්ද, අසුන් සාරසියයක්ද බිරියන් සියයක්ද දෙමි. සියලු සෙනග ගෙන සුවසේ යව.
එහි **නික්ඛසහස්සං** යනු රත්‍රන් නිෂ්ක පහේ ඒවා දහසක්. **ගාමා** යම් ගමක් වර්ෂයකට ලක්‍ෂයක් උපයාද එය ඔබට දෙමි. **කාසිසූ** කාසි රටෙහි එය විදේහ රටට සමීපය. ඒ නිසා ඔහුට එහි ගම් අසූවක් දෙවීය.
ඔහුද රජුට මෙසේ කීය. මහරජතුමනි, ඔබවහන්සේ නෑදැයන් පිළිබඳව කිසිවක් නොසිතන්න. මම මාගේ රජුට, යන කාලයේදීම මහරජ, නන්දා දේවිය මව් තනතුරේ තබන්න. පංචාලචණ්ඩව කණිටු තනතුරේද තියා ඔබගේ දුවණියට අභිෂේක දී රජුව පිටත්කර හැරියේය. මවද දේවියද ඔබගේ පුත්‍රයාවද ඉක්මණින් එවන්නෙමි. රජු යහපති පණ්ඩිතය, කියා තමාගේ දුවට දිය යුතු දාස දාසියන් වස්ත්‍රාභරණ රත්‍රන්, සැරසූ ඇත්, අස් රථ ආදී මේ සියල්ල ඇයට දෙන්නයැයි මහාසත්ත්වයන්ට පවරා සේනා වාහනවලට කළයුතු කටයුතු විචාරන්නේ මෙසේ කීය.
ඇතුනට හා අසුනට යම් පමණ දේ අවශ්‍ය වේද, එය දෙගුණකොට ප්‍රමාණවත් පමණ දෙන්න. රථ සේනාවන් හා පාබලසේනාවන් ආහාරපානයෙන් සතුටු කරත්වා.
එහි **යාවං** හුදෙක් දෙගුණයක්ම නොවේ. යම් පමණ අවශ්‍ය වේ ඒ තාක් ඇතුන්ටද අශ්වයන්ටද යව, තිරිඟු ආදී දේ දෙව්යයි කියයි. **තප්පෙන්තු** යම්පමණකින් අතරමග වෙහෙසට පත්නොවී යෙත්ද එපමණක් දෙමින් සතුටු කරත්වා.
මෙසේද කියා පණ්ඩිතයන් පිටත් කරමින් මෙසේ කීය.
මහෞෂධ පණ්ඩිතය! ඇත්, අස්, රිය, පාබල සේනාවන් ගෙනැ යව. මියුළු නුවරට ගිය තොප ඒ වේදේහ රජු දකීවා.
එහි **මිථිලං ගතං** සුවසේ ඒ මියුළු නුවරට පැමිණියහු දකීවා.
මෙසේ ඔහු පණ්ඩිතයන්ට මහත් සත්කාර කොට පිටත්කළේය. ඒ එක්සියයක් රජවරු මහා සත්කාරකොට බොහෝ ත්‍යාග දුන්හ. ඔවුන් සමීපයෙහි යොදවන ලද පුරුෂයෝ පණ්ඩිතයන්වම පිරිවරා ගත්හ. හෙතෙම මහත් පිරිවරින් මගට බැස අතරමගදීම චූළනී රජු විසින් දෙන ලද ගම්වල බදු ගෙන ඒමට පුරුෂයන් යවා විදේහ රටට ළඟාවිය. සේනක තෙමේ ද අතරමග පුරුෂයකු තැබීය. චූළනී රජු ආපසු එන නොඑන බව දැනගන්න. යම්කිසිවකුගේ පැමිණෙන වේලාවද මට දන්වන්න. හෙතෙම තුන්යොදුනක් පමණ ගිය තැන මහාසත්ත්වයන් දැක අවුත් පණ්ඩිතයෝ මහත් පිරිවරින් එන්නේ යයි සැලකළේය. ඔහු එය අසා රජගෙදරට ගියේය. දැක මහෞෂධයගේ සේනාව ස්වල්පයකි. මේ අතිශයින් විශාලය. කිම චූළනී රජු ආවේදෝහෝයි බියෙන් තැතිගත්තේ ඒ කාරණය විමසමින් මෙසේ කීය.
ඇත්, අස්, රිය, පාබල යන අතිවිශාල වූ භයානක චතුරංගනී සේනාවක් පෙනේ. පණ්ඩිතවරු ඒ කුමක්දැයි සිතන්නහුද?
ඉක්බිති සේනක තෙමේ ඒ කාරණය ඔහුට දන්වන්නේ මෙසේ කීය.
මහරජ, ඔබගේ සිත තුටුකරන උතුමා පෙරළා එනු පෙනේ. සියළු සෙනග ගෙන මහෞෂධ පඬිතුමා සුවසේ මෙහි පැමිණියේය.
එය අසා රජු මෙසේ කීය. සේනකය! පණ්ඩිතයන්ගේ සේනාව කුඩාය. මෙය වනාහි ඉතා විශාලය. මහරජ, රජු ඔහුට පැහැදුනේ විය යුතුය. පැහැදුනා වූ ඔහුට දෙන ලද්දේ විය යුතුය. රජු නගරයෙහි බෙර හැසිරවීය. නගරය සරසා පණ්ඩිතයන්ට පෙරගමන් කරත්වා. නාගරිකයෝ එසේ කළහ. පණ්ඩිතයෝ නගරයට පිවිස රජගෙදරට ගොස් රජුට වැන්දේය. ඉක්බිති රජු නැගිට ඔහු වැළඳගෙන උතුම් ආසනයකට වී පිළිසඳර කථා කරන්නේ මෙසේ කීහ.
යම්සේ සතරදෙනෙක් මළ මිනිසකු ඔසවාගෙන ගොස් අමුසොහොනෙහි හැරදමා එත්ද එසෙයින් අපිදු තොපව කම්පිල්ල රටෙහි හැරදමා මෙහි ආවෙමු.
එසේ ඇතිකල කවර ක්‍රමයෙකින් කවර හේතුවකින් කවර අර්ථයකින් සතුරන්ගෙන් තම ජීවිතය මුදවා ගත්තහුද?
එහි **චතුරො ජනා** පණ්ඩිතය, යම්සේ වනාහි මළ ඇත්තහුව මිනිසුන් සතරදෙනෙක් ඇඳක තබා සොහොනට ගෙන ගොස් අතහැර දමා බලාපොරොත්තු රහිතව යත්. එපරිද්දෙන් කම්පිල්ල රටේ ඔබව අතහැර දමා අපි මෙහි ආවේ වෙමු යන අර්ථයි. **වණ්ණ‍ෙන** කරුණෙන් **හෙතුනා** හේතුවෙන්. **අත්‍ථජාතෙන** හටගත් අර්ථයෙන්. **මොචයී** සතුරන්ගේ අතට පත්වූයේ කවර හේතුවකින් කවර අර්ථයකින් ඔබ තමාව මුදවා ගත්තේද?
ඉක්බිති මහාසත්ත්වයෝ මෙසේ කීහ.
මහරජ, ඔවුන්ගේ අර්ථය මාගේ අර්ථයෙන්ද ඔවුන්ගේ මන්ත්‍රණය මාගේ මන්ත්‍රණයෙන් ද පිරිවැරුවෙමි. ඒ මතුනොව දඹදිව පිරිවැරූ සයුර සේ එක්සියක් රජුන් පිරිවරන ලද ඒ රජුද පිරිවරන්නෙමි.
එහි විස්තරාර්ථය නම් මහරජතුමනි, මම ඔවුන් විසින් සිතන ලද කාරණය තමන්ගේ සිතිවිල්ලෙන්, ඔවුන් විසින් කරන ලද මන්ත්‍රණය තමන්ගේ මන්ත්‍රණයෙන් ද පිරිවැරූවෙමි. හුදෙක් මෙපමණක්ම නොවේ. පිරිවරා සිටිත්. මෙසේ තමන් විසින් කළ කටයුතු සියල්ල විස්තර වශයෙන් පැවසීය.
ඒ අසා රජු සතුටු විය. ඉක්බිති පණ්ඩිතයෝ තමන්ට චූළනී රජු විසින් දෙන ලද ත්‍යාගයන් කියන්නේ මෙසේ කීහ.
රන් නිෂ්ක දහසක්ද කසීරටෙහි ගම් අසූවක්ද දැස්සන් සාරසියයක්ද බිරියන් සියයක්ද මට දෙන ලදහ. සියලු සේනා කොටස් ගෙන සුවසේ මෙහි ආවෙමි.
ඉක්බිති රජතුමා අතිශයින් තුටපහටු වූයේ මහාසත්ත්වයන්ගේ ගුණ වර්ණනා කරමින් ඒ උදානයම පැවසීය.
සේනකය! නුවණැත්තන් හා වාසය ඒකාන්තයෙන් සුව ගෙන දෙන්නේය. මැදිරියක බැඳුණු කුරුල්ලන්ගේද දැලෙහි හසු වූ මත්ස්‍යයන් සේද සතුරන්ගේ අතට පත් අප මහෞෂධ පණ්ඩිත තෙමේ මුදවාලීය.
සේනකයා ද ඔහුගේ වචනය අනුමත කරමින් එම ගාථාවම කීය.
මහරජ! එය එසේමය. පණ්ඩිතයන් හා වාසය ඒකාන්තයෙන් සුව ගෙන දෙන්නේය. මැදිරියෙක්හි බැඳුනු පක්‍ෂීන් සේද දැලෙක බැඳුනු මත්ස්‍යයන් සේද සතුරන්ගේ අතට පත් අප මහෞෂධ පණ්ඩිත තෙමේ මුදවාපීය.
ඉක්බිති රජතුමා නගරයෙහි උත්සව පවත්වන ලෙස අණබෙර හැසිරවීය. සත් දිනක් සැණකෙළි පවත්වව්. මට ආදරයක් ඇති සියල්ලෝම පණ්ඩිතයන්ට සත්කාර සම්මාන කරත්වා.
මේ කාරණය දේශනා කරන ශාස්තෲන් වහන්සේ මෙසේ වදාළහ. සියළු වීණාද බෙර ද පණා බෙරද වාදනය කරවු. මාගධ සංඛ නාදකරත්වා. මහබෙර මිහිරි ලෙස නාද දේවා.
එහි **ආහඤ්ඤන්තු** වාදනය කරන්වා. **මාගධා සංඛා** මගධ රටෙහි හටගත්. සංඛ. **දුන්‍දුභි** මහබෙර.
නාගරිකයෝ ද ජානපදිකයෝ ද ස්වභාවයෙන්ම පණ්ඩිතයන්ට සත්කාර කරනු කැමැත්තාහු අණබෙරය අසා අමතර සත්කාර ආදියද කළහ. මේ කාරණය දක්වන ශාස්තෲන් වහන්සේ මෙසේ වදාළහ.
අන්තඃපුර කාන්තාවෝ ද කුමාරවරු ද වෛශ්‍යයෝ ද බමුණෝ ද බොහෝ වූ ආහාරපාන පණ්ඩිතයන් වෙත පිරිනැමූහ.
ඇත්, අස්, රිය, පාබල සේනාවෝ ද පණ්ඩිතයනට බොහෝ වූ ආහාරපාන පිරිනැමූහ.
රැස් වූ දහම් වැස්සෝ රැස් වූ නියම්ගම් වැසෝ පණ්ඩිතයනට බොහෝ වූ ආහාරපාන එළැවූහ.
පණ්ඩිතයන් ආ කලැ දැක බොහෝ ජනයෝ සතුටට පත්වූහ. පණ්ඩිතයන් මියුළු නුවරට පැමිණි කල පිළි හිසැ සිසෑරීමද පැවැත්විණි.
එහි **ඔරොධා** යනු උදුම්බරා දේය ආදිකොට ඇති අන්තඃපුර කාන්තාවෝ. **අභිහාරයුං** පිරිනැමූහ. එවූහ. **බහුජ්ජනො** යනු මහණෙනි! නගරවැසියෝ ද සිව්දොරටුගම් වැසියෝ ද ජනපද වැසියෝ ද යන බොහෝජනයා පැහැදුනේ වූහ. **දිස්වාපණ්ඩිතමාගතෙ**. පණ්ඩිතයන් මියුළුනුවරට පැමිණි බව දැක. **අවත්තථා** පණ්ඩිතයන් මියුළු නුවරට පැමිණි කල්හි මෙතෙමේ පළමුව සතුරන් අතට පත්ව සිටි අපගේ රජතුමාව මුදවා මෙහි එවා පසුව එක්සියයක් රජදරුවන් ඔවුනොවුන් සමාකරවා, සමගි කර චූළනී රජුව පහදවා ඔහු විසින් දෙන ලද මහත් වූ කීර්තිය රැගෙන ආවේයයි කියා සතුටු සිතින් ජනයා විසින් පවත්වන පිළිහිස සිසෑරීම් පවත්වන ලදී.
ඉක්බිති මහාසත්ත්වයෝ සැණකෙළිය අවසානයේ රජගෙදරට ගොස් මහරජතුමනි, චූළනී රජුගේ මව ද දේවිය ද පුතා ද වහා පිටත්කර යැවිය යුතුය. යහපත් දරුව, යවන්න. හෙතෙම ඒ තුන්දෙනාට මහත් සත්කාරකොට තමා සමග ආ සේනාවටද සත්කාර සම්මාන කරවවා ඒ තුන්දෙනාව මහත් පිරිවරින් තමන්ගේ පුරුෂයන් සමග පිටත්කර හැරියේය. රජු විසින් තමන්ට පැවරූ භාර්යාවන් සද්දෙනාද හාරසියයක් දාසීන්ද නන්දා දේවිය සමග යැවීය. තමා සමග පැමිණි සේනාවද ඔවුන් සමග යැවීය. ඔවුහු මහත් පෙරහරින් උත්තරපංචාල නගරයට සැපත් වූහ. ඉක්බිති රජතුමා මවගෙන් මෙසේ ඇසීය. කිම මෑණියනි! වේදේහ රජු විසින් ඔබට සළකන ලද්දේ ද? දරුව, කුමක් කියන්නෙහිද? මා දෙවියකු ලෙස සළකා සත්කාර කළේය. නන්දා දේවියද මවක් ලෙස සැළකූ බවද කීවාය. පංචාලචණ්ඩව කණිටු සොහොයුරු ලෙස සැළකීය. එය අසා රජු අතිශයින් සතුටුවී බොහෝ තුටුපඬුරු යැවීය. එතැන් පටන් දෙපක්‍ෂයම සමගිව සතෝෂයෙන් කල්ගත කළහ.
පංචාලචණ්ඩී දේවිය රජුට ප්‍රියමනාප වූවාය. ඕ දෙවන වර්ෂයේදී පුතකු බිහිකළාය. ඔහුගේ දසවන වසරේදී වේදේහ රජු මිය ගියේය. බෝධිසත්ත්වයෝ ඔහුට සේසත ඔසවා දේවයන් වහන්ස, මම ඔබගේ මුතුන් රජ්ජුරුවන් වන චූළනී රජු ළඟට යන්නදැයි විචාළේය. පණ්ඩිතය, වයසින් බාල වූ මා අතහැර නොයන්න. මම ඔබව සතුටුකර සත්කාර කරන්නෙමි කීය. පංචාලචණ්ඩියද පණ්ඩිතයෙනි! ඔබ ගිය කල්හි අපට වෙන පිළිසරණක් නැත. නොයන්න. පණ්ඩිතයෝද මා විසින් රජුට පොරොන්දු වූ බැවින් නොගොස් සිටිය නොහැකැයි මහජනයා හඬා වැළපෙද්දීම තමන්ගේ උපස්ථායකයන් ගෙන නික්ම උත්තරපංචාල නගරයට ගියේය. රජු ඔහුගේ පැමිණීම ගැන අසා පෙරගමන්කොට මහත් ගරුසත්කාරයෙන් නගරයට කැඳවාගෙන අවුත් විශාල ගෘහයක් ඔහුට දී පළමුවෙන් දෙන ලද අසූවක් ගර අන්කිසිවක් වස්තූන් නොදුන්නේය. ඔහු ඒ රජුට සේවය කළේය.
එකල්හි භේරී නම් වූ පරිබ්‍රාජිකාව රජගෙදර වළඳයි. ඇය පණ්ඩිතය. ව්‍යක්තය. ඇය මහාසත්ත්වයන්ට දැක නැත. මහෞෂධ පණ්ඩිතයෝ රජුට සේවය කරති යන හඬ පමණක් අසයි. එසේ ම පණ්ඩිතයන් විසින්ද ඇයව දැක නැත. භේරී නම් පරිබ්‍රාජිකාව රජගෙදර වළඳයි යන හඬ පමණක් අසයි. නන්දා දේවිය වනාහි ප්‍රියයන්ගෙන් වෙන්කර අපව පීඩාවට පත්කළේය කියා බෝධිසත්ත්වයන් කෙරෙහි නො සතුටු වූවාය. ඇය සේවිකාවන් පස්දෙනෙකුට මෙසේ අණ කළාය. මහෞෂධයන්ගේ එක් වරදක් සොයා ඔහුත් රජුත් අතර භේදයක් ඇතිකරන්නට උත්සාහ කරව්. මේ කාන්තාවෝ පණ්ඩිතයන්ගේ වරදක් සොයමින් හැසිරෙත්.
ඉක්බිති එක්දිනක් ඒ පරිබ්‍රාජිකාව ආහාර අනුභව කොට රජගෙදර නික්ම යන්නී රාජසේවයට එන බෝධිසත්ත්වයින් රජගෙදර මිදුලේදී දුටුවාය. ඔහු ඇයට වැඳ සිටියේය. මොහු වනාහි පණ්ඩිතයෙකි. ඔහුගේ පණ්ඩිත බව හෝ අපණ්ඩිත බව දැනගන්නෙමියි ඇය සිතුවාය. එසේ සිතා හස්ත මුද්‍රාවෙන් ප්‍රශ්නයක් විචාරන්නී බෝධිසත්ත්වයින් බලා අත දිගු කළේය. ඇය වනාහි කෙබඳු පණ්ඩිතයන් සියගණනක් රජු වෙන රටවල් ගෙන්වා දැන් පෝෂණය කරයි ද නැද්ද යන්න සිතින් ප්‍රශ්න කළේය. බෝධිසත්ත්වයෝ හස්ත සංඥාවෙන් ප්‍රශ්නයක් විචාරන්නී යැයි දැනගෙන පැනය විසඳන්නේ මිට මෙළවීය. ඔහු වනාහි ආර්යාවෙනි, මගෙන් පොරොන්දු ගෙන කැඳවා දැන් රජු මිට තදකරගෙන මට අමුතු කිසිවක් නොදෙයි කියා මනසින් ප්‍රශ්නය විසඳීය. ඇය ඔහුගේ කථාව දැන අත ඔසවා තමන්ගේ හිස පිරිමැදීය. එයින් මෙය දක්වයි. පණ්ඩිතය, ඉදින් වෙහෙස වන්නෙහිද? අප මෙන් පැවිදි නොවන්නේ ඇයි? එය දැන මහාසත්ත්වයෝ තමන්ගේ කුස පිරිමැද්දේය. එයින් මේ බව කියවෙයි. ආර්යාවෙනි, මට පෝෂණය කළයුතු බොහෝ දෙනෙක් සිටිත්. ඒ නිසා පැවිදිවිය නොහැක. මෙසේ ඇය හස්තමුද්‍රාවෙන් ප්‍රශ්න විසඳා තමන්ගේ ආවාසයටම ගියාය. මහාසත්ත්වයෝද ඇයට වැඳ රාජසේවයට ගියේය.
නන්දා දේවිය විසින් මෙහෙයවන ලද සේනක කාන්තාවෝ ජනේලය ළඟ සිටියාහු මේ ක්‍රියාව දැක චූළනී රජු සමීපයට ගොස් රජතුමනි, මහෞෂධයෝ භේරි පරිබ්‍රාජිකාව සමග එක්වී ඔබගේ රාජ්‍යය ගන්නට අදහස් කරති. ඔබවහන්සේගේ සතුරෙකියි භේද කළහ. රජු මෙසේ ඇසීය. නුඹලා කුමක් ඇසුවේද? දුටුවේද? මහරජතුමනි, පරිබ්‍රාජිකාව වළඳා මහලෙන් බසින්නී මහෞෂධයන් දැක රජු අත්ල මෙන්, බලමණ්ඩලය මෙන් සමකොට රාජ්‍යය තමන්ගේ අතට ගන්නට නොහැක්කේහිදැයි අත දිග හැරියේය. මහෞෂධයෝද කඩුව ගන්නා ආකාරය පෙන්වමින් දින කීපයක් ගියතැන හිස සිඳ රාජ්‍යය තමන්ගේ අතට ගන්නෙමියි මිටමොළවා ගත්තේය. ඇය හිසම සිඳිය යුතුයයි තමන්ගේ අත ඔසවා හිස පිරිමැද්දාය. මහෞෂධයෝ ඔහුව ශරීරයේ මැදින් කපන්නෙමියි උදරය පිරිමැද්දේය. මහරජතුමනි, ප්‍රවේශම් වන්න. මහෞෂධයන් මරාදැමිය යුතුයි. රජු ඒ කාන්තාවන්ගේ කථාව අසා මෙසේ සිතීය. පණ්ඩිතයන් විසින් මා කෙරෙහි ද්වේෂවීමක් සිදුවිය නොහැක. පරිබ්‍රාජිකාවගෙන් අසා බලන්නෙමි.
ඔහු පසුදා පරිබ්‍රාජිකාව වැළඳු කල්හි එළඹ විචාළේය. ආර්යාවෙනි! කිම, ඔබ විසින් මහෞෂධ පණ්ඩිතයන්ව දකින ලද්දේද, එසේය මහරජතුමනි, ඊයේ මෙහි වළඳා යන්නා වූ මා විසින් දකින ලදී. කිසියම් කථාබහක් ඇතිවීද? නැත. ඔහු වනාහි පණ්ඩිතයෙකැයි අසා ඉදින් පණ්ඩිතයෙක් නම් මෙය දැනගත්තේය යන සිතින් හස්තමුද්‍රාවෙන් ඔහුගෙන් ප්‍රශ්නයක් අසන්න‍ෙම් පණ්ඩිතය, රජතුමා කෙසේද? දිගුකළ අත් ඇත්තේ ද? හකුළන ලද අත් ඇත්තේද? කිම සංග්‍රහ කරයිද නැද්ද? කියා අත දිගු කළෙමි. පණ්ඩිතයෝ රජු මගෙන් පොරොන්දුවක් ගෙන කැඳවා දැන් කිසිවක් නොදෙයි කියා මිටමොළවා ගත්තේය. ඉක්බිති මම, ඉදින් වෙහෙසට, කරදරයට පත්වන්නේ නම් අප මෙන් පැවිදි වන්නයැයි හිස පිරිමැද්දෙමි. හෙතෙම මට පෝෂණය කළයුතු බොහෝ දෙනෙක් සිටිති. බොහෝ උදරයන් පෝෂණය කළයුතුයි. ඒ නිසා පැවිදි නොවෙමි. ඒ නිසා තමන්ගේ කුස පිරිමැද්දේය. ආර්යාවෙනි, මහෞෂධයෝ පණ්ඩිතයෙකි. එසේය මහරජ. මහපොළවෙහි ඔහුට සමාන ප්‍රඥාවන්තයෙක් නැත. රජු ඇගේ කථාව අසා ඇයට වැඳ පිටත්කර හැරියේය. ඇය ගිය කල්හි පණ්ඩිතයෝ පැමිණියහ. ඉක්බිති ඔහුගෙන් ඇසීය. කෙසේද පණ්ඩිතය, භේරී පරිබ්‍රාජිකාව දුටුවෙහිද? එසේය මහරජතුමනි, ඊයේ මෙතනින් නික්ම යන්නීව දුටුවෙමි. හස්ත මුද්‍රාවෙන් ඇය මගෙන් ප්‍රශ්නයක් ඇසීය. මම ද ඇයට එසේම පිළිතුරු දුන්නෙමි. ඇය විසින් කියන ලද අයුරින්ම කීවේය. රජු එදවස පැහැදී පණ්ඩිතයන්ට ස්නාපති තනතුර දුන්නේය. සියළු කටයුතු ඔහුම පිළියෙල කළේය. ඔහුගේ කීර්තිය විශාල විය.
රජුගේ යසස අනිකකි. ඔහු මෙසේ සිතීය. රජු විසින් එක්වරටම ඉතා උසස් තනතුරක් දෙන ලදී. රජවරු වනාහි මරවනු කැමැත්තාහුද මෙසේ කරත්. රජු මට හිතවත්ද නැද්ද කියා විමසයි යුතුයි. අන් කෙනෙක් දැනගන්නට අසමත් වෙයි. භේරි පරිබ්‍රාජිකාව ඤාණවන්තය. ඕ එක් උපායකින් දැනගන්නේයයි සිතා බොහෝ ගඳමල් ආදිය ගෙන පරිබ්‍රාජිකාවගේ ආවාසයට ගොස් ඇයට පුදා වැඳ උත්තමාවනි, ඔබ විසින් රජුට මගේ ගුණ කියූ දවසේ පටන් රජු මහත් උනන්දුවෙන් ම මහත් යසඉසුරු දෙයි. එය හොඳ හිතින් දීමක්ද. අහිතකින් දෙන දීමක්දැයි මම නොදනිමි. යම්කිසි උපායකින් මා පිළිබඳ රජුගේ අදහස දැනගන්නට හැකිනම් මැනවි. ඇය යහපතැයි පිළිතුරු දී පසුදා රජගෙදරට යනගමන්ම උදක රාක්‍ෂස නම් වූ ප්‍රශ්නය ගැන සිතීය. ඇයට මෙසේ සිතුනි. චරපුරුෂයෙක් මෙන් වී උපායකින් රජුගෙන් ප්‍රශ්නයක් අසා පණ්ඩිතයන්ට හිතවත්ද නැද්ද යන්න දැනගන්නෙමි. ඇය ගොස් බත්කිස අවසන් කර හුන්නාය. රජුද ඇයට වැඳ එකත්පසක සිටියේය. ඇයට මෙසේ සිතින. ඉදින් රජු පණ්ඩිතයන් කෙරෙහි අහිතක් ඇත්තේ වන්නේ ද ප්‍රශ්නය ඇසූවිට ඒ අහිතවත් බව මහජනයා මැදදීම කියන්නේය. එය සුදුසු නැත. එක් පැත්තකට වී රජුගෙන් අසන්නෙමියි ඕ තොමෝ මහරජතුමනි, හුදෙකලාව සිටින්නට කැමැත්තෙමියි කීය. රජු මිනිසුන්ව ඉවත් කළේය. ඉක්බිති ඇය ඔහුට මෙසේ කීවාය. මහරජතුමනි, ඔබගෙන් ප්‍රශ්නයක් අසමි. උත්තමාවෙනි, අසන්න. දන්නේ නම් කියන්නෙමි. ඉක්බිති ඇය දකරාක්‍ෂස ප්‍රශ්නයේ මුල් ගාථාව රජුට කීවාය.
ඉදින් තොප සත්දෙන මහත් වූ ගැඹුරු දියෙකැ ගමන් ගන්නා කලැ මිනිස් බිලි අපේක්‍ෂාවෙන් එක් දිය රකුසෙක් නැව අල්ලා ගන්නේ නම් අනුපිළිවෙලින් දියරකුසාට කෙසේ කවුරුන් දී තමා මුදන්නෙහිද?
එහි **සත්තන්නං** යනු නුඹගේ මවත්, නන්දා යත් තිඛිණ මන්ත්‍රී කුමාරයාද ධනුශේඛර කුමාරයා ද, අග්‍ර පුරෝහිත කේවට්ටයා ද, මහෞෂධ හා ඔබත් යන මේ සත්දෙනා. **උදකණ්ණව‍ෙ** ගැඹුරු පළල ජලයෙහි. **මනුස්සබලිමෙසානො** මිනිස් බිල්ලක් සොයන්නේ. **ගණ්හෙය්‍ය** ශක්තිමත් වූ දියරකුසා ජලය දෙබෑකොට නික්ම ඒ නැව අල්වා ගන්නේය. ගෙනද මහරජ, මේ ජනයන් සයදෙනාව මට අනුපිළිවෙලින් දෙව. එය විසඳන්නෙමියි කියන්නේය. ඉක්බිති ඔබ **අනුපුබ්බං කථං දවා මුඤ්ච‍ෙසි** **දකරක්ඛිනො** කවරකු මුලින්ම දී -පෙ- කවරකු සයවෙනිව දී දියරකුසාගෙන් මිදෙන්නෙහිද?
එය අසා රජු තමාගේ නියම අදහස කියන්නේ මේ ගාථාව කීය.
පළමුව වැදූ මව දෙන්නෙමි. දෙවනුව නන්දා දේවිය ද තුන්වෙනුව මලණුවන් ද ඉක්බිති යහළුවාද දී පස්වෙනිව කේවට්ට බමුණා දෙන්නෙමි. සවැනිව තමාව දෙන්නෙමි. මහෞෂධ පණ්ඩිතයන් නොදෙන්නෙමි.
එහි **ජට්ඨාහං** උත්තමාවිය, පස්වැන්නාව කෑ කල්හි අනතුරුව මම එම්බා ජලරකුස, මුව විවර කරන්නැයි කියා ඔහු මුව විවෘත කළ කල්හි බැඳ මේ රජසිරිය ගණන් නොගෙන දැන් මාව කන්නයැයි ඔහුගේ මුවට පනින්නෙමි. ජීවත් වන්නෙම් මහෞෂධ පණ්ඩිතයන් නොදෙන්නෙමි.
මෙතෙකින් මේ ප්‍රශ්නය නිමවිය. මහාසත්ත්වයන් පිළිබඳව රජුගේ ඇති සුහදතාවය පරිබ්‍රාජිකාව විසින් දැනගන්නා ලදී. මෙපමණකින් පමණක් පණ්ඩිතයන්ගේ ගුණය ප්‍රකට නොවෙයි. ඒ නිසා ඇයට මෙසේ සිතින. මම මහජනයා මැද මොහුගේ ගුණ කියන්නෙමි. රජු ඔවුන්ගේ නුගුණ කියා පණ්ඩිතයගේ ගුණ කියන්නේය. මෙසේ පණ්ඩිතයන්ගේ ගුණය අහසෙහි සඳ මෙන් ප්‍රකට වන්නේය. ඕ තොමෝ සියළු අන්තඃපුර වාසීන් රැස්කරවා මුලපටන් නැවත රජුගෙන් එම ප්‍රශ්නයම විචාරා ඔහු විසින් එසේම කී කල්හි මහරජ, නුඹ පළමුව මව ව දෙන්නෙමියි කියන්නෙහිය. මව වනාහි මහා ගුණැත්තියකි. ඔබගේ මව අන් මව්වරුන් හා සමාන නොවේ. ඇය ඔබට අතිශයින් උපකාරී වෙයි. මෙසේ ඇගේ ගුණ කියන්නී ගාථා දෙකක් කීවාය.
(තලතා දේවිය) තොපගේ මව තොපව පෝෂණය කළාය. බොහෝකල් අනුකම්පා ඇත්තීය. ජම්භී නම් බ්‍රාහ්මණයා තොප කෙරෙහි කිපුණු කල නුවණැති අර්ථදර්ශී මවුතොමෝ අන්‍යයකු ඉදිරිපත් කොට තොප වධයෙන් මිදුවාය.
එසේ ප්‍රාණය දුන් ළෙහි හොවා හැදූ දසමසක් කුස දැරූ මැණියන් කිනම් දොසකින් දිය රකුසාට දෙන්නහුද?
එහි **පොසෙතා** කුඩා කාලයේ දෙතුන්වරක් නහවා, කවාපොවා පෝෂණය කළාය. **දීඝරත්තානුකම්පිකා** බොහෝ කලක් මොළොක් සිතෙන් අනුකම්පා කරන. **ජම්භීතයිපදුට්ඨස්මිං** යම්කලෙක ඔබ කෙරෙහි ජම්භී නම් බ්‍රාහ්මණයා ප්‍රකෝප වූ කල්හි එවිට ඔහු කෙරෙහි ඔබ කිපුණු කල්හි පණ්ඩිත වූ ඇය **අත්‍ථදස්සිනී** වෙන අයකුව ඔබ මෙන් සරසා ඔබව වධයෙන් මිදුවාය.
චූළනී රජුගේ පියා මහා චූළ නම් වූයේය. ඔහුගේ පුරෝහිතයා ඡබ්බ නම් විය. චූළනී කුඩා කළ තලතා දේවිය පුරෝහිතයා සමග සංවාසයේ යෙදී ඒ රජුව වස දී මරවා බ්‍රාහ්මණයාට සේසත ඔසවා ඔහුට අගමෙහෙසිය වී එක්දිනක් චූළනී කුමාරයා මෑණියනි! බඩගිනි යැයි කී කල්හි පුත්‍රයාට පැණි සහිත කැවිලි වර්ගයක් දෙවීය. ඉක්බිති එයට මැස්සෝ එක්රැස් වූහ. හෙතෙම මෙය මැස්සන් නැතිව අනුභව කරන්නෙමියි ස්වල්පයක් ඉවත්කර බිම පැණිබිංදු හෙළා තමන් සමීපයේ සිටි මැස්සන් ගසා දමා පන්නා දැමීය. ඒ මැස්සෝ ගොස් අනික් පැණිගොඩට රැස්වූහ. හෙතෙම මැස්සන් නැතිව කැවිල්ල අනුභව කොට අත් සෝදාගෙන මුව සෝදාගෙන යන්ට ගියේය. බ්‍රාහ්මණයා ඔහුගේ ක්‍රියාව දැක මෙසේ සිතීය. මේ තෙමේ දැන්ම මේ උපක්‍රමයෙන් මැස්සන් නැති රසකැවිල්ල අනුභව කරයි. වැඩිවියට පත්ව මට රජකම නොදෙයි. දැන්ම ඔහුව මරවන්නෙමි. හෙතෙම ඒ බව තලතා දේවියට පැවසීය.
ස්වාමීනි, යහපති. මම ඔබ කෙරෙහි සෙනෙහසින් තමන්ගේ ස්වාමියාව ද මැරවූයෙමි. මොහුගෙන් මට කවර ප්‍රයෝජනයක්ද? මහජනයාට නොදැනෙන සේ රහසිගතව ඔහුව මරවන්නෙමියි බ්‍රාහ්මණයාව රවටා, අවශ්‍ය අවස්ථාවේ උපායක් යෙදිය යුතුයැයි සිතූ ඇය පණ්ඩිතය, උපායෙහි දක්‍ෂය, අරක්කැමියා කැඳවා හිතවත, මගේ පුතා චූළනී කුමාරයා ය. ඔබේ පුත්‍රයා ධනුශේඛර කුමාරයාය. එක්දිනයේම උපන්නෝය. එකට ම කුමර පෙරහරින් වැඩුනාහ. ප්‍රිය මිත්‍රයෝය. ජබ්බී බ්‍රාහ්මණයා මාගේ පුත්‍රයාව මරනු කැමැත්තේය. ඔබ ඔහුට ජීවිතදානය දෙන්න යැයි කියා දේවියනි, එසේය. කුමක් කරන්නෙම්දැයි ඇසූ කල්හි මාගේ පුත්‍රයා නිතරම ඔබගේ නිවසෙහි සිටීවා. ඔබද ඔහුද දින කීපයක් සැක නැති වීම සඳහා ප්‍රධාන කුස්සියේ ම නිදාගන්න. එයින් සැක නැතිකොට ඔබ නිදන තැන එළු ඇට තබා මිනිසුන් නිදාගන්නා වේලාවෙහි ප්‍රධාන කුස්සියෙහි ගිනි දල්වා කිසිවකුටත් නොදන්වා ඔබගේත් මගේත් පුත්‍රයන් ගෙන ප්‍රධාන දොරටුවෙන් නික්ම රට ඇතුළට ගොස් මාගේ පුත්‍රයාගේ රාජපුත්‍රභාවය හෙළිදරව් නොකොට ජීවිතය රැකදෙන්න යැයි කීවාය.
හෙතෙම යහපතැයි පිළිගත්තේය. ඉක්බිති ඇය ඔහුට වටිනා මැණිකක් දුන්නාය. හෙතෙම එසේ කොට කුමාරයා ගෙන මදුරටෙහි සාගල නගරයට ගොස් රජුට උපස්ථාන කළේය. හෙතෙම පැරණි අරක්කැමියා ඉවත්කර ඔහුට ඒ තනතුර දුන්නේය. කුමාරවරු දෙදෙනා ද ඔහු සමගම රජගෙදරට යත්. මේ කාගේ දරුවන්දැයි රජු ඇසීය. අරක්කැමියා මාගේ දරුවන් යැයි කීය. ඔවුනොවුන් වෙනස් නොවේද? රජතුමනි, භාර්යාවන් දෙදෙනෙකුගේ දරුවන්ය. ඔහු කල්ගතවන කල්හි විශ්වාසවන්ත වී මදුරට රජුගේ දියණිය සමග රජගෙදරම ක්‍රීඩා කරත්. ඉක්බිති චූළනී කුමාරයා ද රජදියණිය ද නිතර දැකීමෙන් ඔවුනොවුන් බැඳුණු සිතැත්තෝ වූහ. ක්‍රීඩාකරන ස්ථානයෙහිදී රජකුමරු රජදියණිය ලවා පන්දුව ගෙන්වා ගත්තේය. නොගෙනෙන විට හිසට පහරදෙයි. ඇය හඬයි. ඉක්බිති ඇයගේ හඬ අසා රජු කවරකු විසින් මගේ දියණියට පහරදෙන ලදදැයි අසයි. කිරිමව්වරු අවුත් අසා බලත්. කුමාරිකාව, ඉදින් මොහු මට පහරදුන්නේ යයි කිවහොත් පියා මොහුට දඬුවම් කරයි කියා සිතා ඔහු කෙරෙහි ඇති සෙනෙහස නිසා නොකියන්නීය. කවුරුවත් මට පහරදුන්නේ නැතැයි කියයි.
ඉක්බිති එක්දිනක් මෙසේ පහරදෙන සැටි රජු දුටුවේය. දැන ඔහුට මෙබඳු අදහසක් ඇතිවිය. මේ කුමාරයා අරක්කැමියාට සමාන නොවේ. රූමත්ය. ප්‍රසාදජනකය. අතිශයින් නිර්භයය. මේ මොහුගේ දරුවෙක් නොවිය යුතුයි. ඔහු එතැන් පටන් සුපරීක්‍ෂාකාරී වෙයි. කිරි මව්වරු ක්‍රීඩාකරන තැනට කැවිලි වර්ග ගෙනවුත් රජ දියණියට දෙත්. ඇය අනිත් දරුවන්ටද දෙයි. ඔව්හු දණගසා නැමී ගතිත්. චූළනී කුමාරයා හිටගෙනම අතින් නොසිඳ ගනී. රජු ඒ ක්‍රියාවද දුටුවේය. ඉක්බිති එක්දිනක චූළනී කුමාරයාගේ පන්දුව රජුගේ කුඩා සයනය යටට ගියේය. කුමාරයා එය ගන්නේ තමන්ගේ මහන්තත්වය නිසා හටගත් මානයෙන්, මේ ප්‍රත්‍යන්ත රජකුගේ සයනය යටට නොයන්නෙමියි සිතා දණ්ඩකින් එය ගත්තේය. රජු ඒ ක්‍රියාවද දැන ස්ථිර වශයෙන්ම මොහු අරක්කැමියාගේ පුත්‍රයෙක් නොවෙයි සිතා ඔහු කැඳවා මේ කාගේ දරුවෝදැයි විචාළේය. මගේය දේවයන් වහන්සැයි කීය. මම ඔබගේ පුත්‍රයාවත්, පුත්‍රයා නොවන අයවත් දනිමි. මට සත්‍යය ප්‍රකාශ කරව. ඉදින් නොකියන්නේ නම් තාගේ ජීවිතය නැති කරමියි කඩුව එසවීය. ඔහු මරණ බියෙන් බියපත්වූයේ කියමි දේවයන් වහන්ස. රහස හෙළිකරන්නෙමියි කී කල්හි රජු අවසර දුන් කල්හි අභය ඉල්වා ඇති තතු පැවසීය. රජු ඇති තතු දැනගෙන තමන්ගේ දියණිය සරසා ඔහුට බිරිඳකොට පාවා දුන්නේය.
ඔවුන් පැනගිය කල්හි අරක්කැමියාද, චූළනී කුමාරයාද අරක්කැමියාගේ පුත්‍රයාද ප්‍රධාන කුස්සිය ගිනි ගනිද්දී දැවී ගියාහයි මුළු නගරයෙහිම පැතිරී ගියේය. තලතාදේවිය ඒ පුවත අසා බ්‍රාහ්මණයාට දැන්වූවාය. ස්වාමීනි, අපගේ බලාපොරොත්තුව සඵල විය. ඒ තුන්දෙනාම කුස්සියේදී දැවුනාහ. ඔහු අතිශයින් තුටු පහටු විය. තලතාදේවිය චූළනී කුමාරයාගේ ඇටකටු යැයි එළුඇට ගෙන්වා බ්‍රාහ්මණයාට පෙන්වා ඇත්ත බව හැඟවීය. මේ කාරණය වෙනුවෙන් පරිබ්‍රාජිකා **අඤ්ඤං උපනිසං කත්‍වා වධා තං පරිමොචයී** යැයි කීය. ඕ තොමෝ වනාහි එළුඇට මිනිස් ඇට යයි පෙන්වා ඔහුව මරණයෙන් බේරාගත්තාය. **ඔරසං** යම් ඇත්තියක විසින් නුඹව කුසෙහි දරා වැඩුයේද ඔහු ඔරස නම් වේ. ප්‍රියමනාප වේ. **ගබ්භධාරිණී** යම් තැනැත්තියක විසින් ඔබ කුසින් දැරුවේද, එබඳු වූ මවක් කවර වරදකින් ජලරකුසාට දෙන්නෙහිද?
ඒ අසා රජු ආර්යාවෙනි, මම මවගේ බොහෝ ගුණ ද මට කළ උපකාරද දනිමි. එයිනුත් මගේම ගුණ බොහෝයැයි මවගේ අගුණ කියමින් ගාථා දෙකක් පැවසීය.
තරුණ කතක සේ නොපැළඳිය යුතු ආභරණ පළඳින්නීය. දොරටුපල්ලන් හා සෙබළුන් සමග බොහෝකොට මහහඬින් සිනාසෙන්නීය.
තවද අසල්වැසි රජුනට තොමෝ මැ දූතයන් යවන්නීය. මම ඒ දෝෂය හේතුකොටගෙන දිය රකුසාට මව බිලිකොටැ දෙන්නෙමි.
එහි **දහරාවිය** යනු මහළුව සිට තරුණියක් මෙන්. **ධාරෙති** පළඳියි. **අපිළන්‍ධනං** පැළඳීමට නුසුදුසු ඇය වනාහි දියමන්ති පිරවූ රත්‍රන් මාලයක් පැළඳ රජුගේ ඇමැතියන් සමග විශාල උඩුමහලේ සිටිනා කල්හි එහෙමෙහෙ ඇවිදියි. මෙඛලාවේ හඬින් රජගෙදර එකනින්නාද වෙයි. **පජග්ඝති** මේ දොරටුවේ සේවකයෝ ද ඇත්දැදුරෝ ද රජුගේ අංගාරක්‍ෂයෝද මැගේ ඉඳුල්වත් කරන්නට නුසුදුසු ඔවුන් අමතා ඔවුන් සමග බොහෝවේලා මහ හඬින් සිනාසෙයි. **පටිරාජානං** විරුද්ධ රජවරුන්ට. **සයං දූතානි සාසති** මගේ වචනයෙන් තමා ලියුමක් ලියා දූතයන් යැවීය. මාගේ මව කම්සැප විඳින වයසේ සිටියා අසවල් රජු පැමිණ සිටී. ඔහුව කැඳවාගෙන එන්න. ඔව්හු අපි රජුගේ සේවකයෝය. කුමක් නිසා අපට මෙසේ කියත්ද කියා පිළිතුරු ලිපි යවත්. ඔවුන් පිරිස් මැද කියනකල්හි මගේ හිස සිඳින්නාක් මෙන් වෙයි. ඒ නිසා ඇයව ජල රකුසාට දෙමි.
මහරජ, ඔබ මේ දෝෂයෙන්ම මවව දෙන්නෙහිය. ඔබගේ භාර්යාව වනාහි ගුණවත්යැයි ඇගේ ගුණ කියත්.
ස්ත්‍රී සමූහයාට නායක වූ අතිශයින් ප්‍රියවාදී වූ ළදරුකල පටන් අනුව ගියා වූ සිල්වත් වූ සෙවනැල්ල සේ අත්නොහැර පවත්නා වූ,
ක්‍රෝධ නොකරන සුලු නුවණැති පණ්ඩිත වූ අර්ථදර්ශී වූ උබ්බරිය (නන්දා) දේවිය කවර දෝෂයක් නිසා දියරකුසාට දෙන්නේද කියා කීය.
එහි **ඉත්‍ථිගුම්බ** යනු ස්ත්‍රී සමූහයාගේ **අනුග්ගතා** කුඩාකල පටන් අනුව ගියා වූ **අක්කොධනා** ආදී වූ මැගේ ගුණ කියන්නී මදුරට සාගල නගරයේ වාසය කරන කල්හි පහර දෙද්දීත් ඔබට දඬුවම් කරයි යන බියෙන් ඔබ කෙරෙහි සෙනෙහසින් මව්පියන්ට නොකීවේය. මෙසේ ඇය **අක්කොධනා පඤ්ඤවතී පණ්ඩිතා අත්‍ථදස්සිනී** මෙය කුඩා කාලයේ කෝප නොවීම ආදී ස්වභාවයන් ගැන කීය. **උබ්බරිං** අනතඃපුර, මෙසේ ගුණසම්පන්න වූ නන්දා දේවිය කවර දොසකින් දිය රකුසාට දෙන්නෙහිදැයි ඇසීය.
හෙතෙම ඇගේ දොස් කියන්නේ,
කාම සම්භෝගයෙහි ඇලුනු කෙලෙස් වසගයට පත් මගෙන් ඕ තොමෝ මගේ දරුවනට අයත් නොඉල්විය යුතු ධනය ඉල්ලන්නීය.
ඒ මම අතිශයින් ඇලුනෙම් බොහෝ කුදුමහත් ධනය දෙන්නෙමි. නොදිය යුතු දේ දී පසුව දොම්නසින් ශෝක කරමි. ඒ දෝෂය නිසා උබ්බරියව දියරකුසාට දෙන්නෙමි යැයි කීය.
එහි **අනත්‍ථවසමාගතා** ඒ කාම සම්භෝගයෙන් කාමක්‍රීඩාවෙන් අනර්ථය ඇතිකරන කෙලෙසුන්ගේ වසඟයට ගියා වූ මා දැනගෙන, **සාමං** ඒ නන්දාදේවිය, මා. **සකානං** **පුත්තානං** යමක් මා විසින් තමන්ගේ පුතුන්ටද දූවරුන්ටද භාර්යාවන්ටද දෙන ලද ද පැළඳවූයේද ඒ නොඉල්විය යුතු දේ මට දෙන්නයැයි ඉල්වන්නීය. **පච්ඡාසොචාමි** ඇය දෙවන දවසෙහි මේ පැළඳුම් රජු විසින් මට දෙන ලදී. මේවා ගෙනෙන්න යැයි ඒ අඬන්නවුන්ගේ ඇඳුම් පැළඳුම් ගලවා ගනී. ඉක්බිති මම ඔවුන් හඬන කල්හි මා සමීපයට ආ අය බලා පසුව ශෝක කරමියි මෙසේ දොස් ඇතිකරන්නා වූ මැයව මේ දෝෂයෙන් දියරකුසාට දෙන්නෙමි.
ඉක්බිති ඔහුට පරිබ්‍රාජිකාව මෙසේ කීය. ඉදින් ඔබ මේ දෝෂයෙන් ඇයව දෙන්නෙහි නම් ඔබගේ කණිටු සොයුරු තිඛිණ මන්ත්‍රී කුමාරයා ඔබට බොහෝ උපකාරීය. කුමන දෝෂයකින් ඔහුව දෙන්නෙහිද?
යමකු විසින් තොපගේ ජනපදවැසියෝ වඩනා ලද්දෝ ද බැහැර සිටි තෙපි රජයට පමුණුවන ලද්දාහු ද බැහැරි රාජ්‍යයන්ගෙන් බොහෝ ධනය පැහැරගෙනෙන ලද්දේ ද?
ධනුර්ධරයන්ට අග්‍ර වූ ශූර වූ තීක්‍ෂණ මන්ත්‍රී නම් වූ ඒ සහෝදරයා කවර දොසක් නිසා දියරකුසාට දෙන්නෙහිද? යැයි කීය.
එහි **ඔචිතා** වර්ධනය කරන ලද. **පටිග්ගහං** යමකු විසින් වෙන රටක වාසයකරන ඔබව නැවත ගෙදරට ගෙනාවාහුද? **අභිට්ඨාය** අභිභවනය කොට **තිඛිණමන්තිනං** තියුණු ප්‍රඥා ඇත්තාව.
ඔහු වනාහි මව බමුණා සමග වාසය කරන කල්හි උපන්නේය. ඉක්බිති වැඩිවයසට පත් ඔහුට බමුණා කඩුව අතට දී මෙය ගෙන මා හට සේවය කරවයැයි කීය. හෙතෙම බ්‍රාහ්මණයා තමාගේ පියාය යන හැඟීමෙන් ඔහුට සේවය කරයි. ඉක්බිති ඔහුට එක් ඇමැතියෙක් කුමාරය, ඔබ මොහුගේ පුත්‍රයෙක් නොවේ. ඔබ කුසෙහි සිටින කාලයේ තලතා දේවිය රජු මරවා මොහුට ඡත්‍රය එසවූවාය. ඔබ මහා චූළනී රජුගේ පුත්‍රයෙකැයි කීය. හෙතෙම කිපී ඔහුව එක් උපායකින් මරවන්නෙමියි රජගෙදරට පිවිසෙමින් ඒ කඩුව එක් සේවකයකුට දී තව කෙනෙකුට මෙසේ කීය. නුඹ රජදොරටුව ළඟදී මේ මගේ කඩුවයැයි මොහු සමග විවාදයක් ඇතිකරන්නැයි කියා ගියේය. ඔවුහු කෝලාහල කළහ. හෙතෙම, මේ කුමන කෝලාහලයක්දැයි දැනගන්නට එක් පුරුෂයෙකු යැවීය. ඔහු අවුත් කඩුවක් සඳහා යැයි කීය. බ්‍රාහ්මණයා එය අසා මේ කුමක්දැයි විචාළේය. හෙතෙම වනාහි, ඔබ විසින් මට දුන් කඩුව වෙන කෙනෙකුට අයත්යැයි කියයි. දරුවෙනි, කුමක් කියන්නහුද? එසේනම් ගෙන්වා ගනිමි. එය ගෙනෙන්න යැයි ඔහුට දන්වන්න යැයි කීය. හෙතෙම එය ගෙන්වාගෙන කොපුවෙන් පිටතට ගෙන බලව්යැයි දන්වන්නාක් මෙන් ළඟට ගොස් එක පහරින්ම ඔහුගේ හිස සිඳ තමාගේ පාමුල හෙලුවේය. ඉක්බිති රජගෙදර පිරිසිදුකොට නගරය සරසා ඔහුගේ අභිෂේකය සූදානම් කළ කල්හි මව චූළනී කුමාරයා මදුරටේ සිටින බව කීවාය. එය අසා රාජකුමාරයා සේනාව පිරිවරාගෙන එහි ගොස් සොහොයුරාව ගෙනවුත් රාජ්‍යය පිළිගැන්වීය. එතැන් පටන් ඔහුව තීක්‍ෂණ බුද්ධි ඇති යැයි හැඳින්වූහ. පරිබ්‍රාජිකාව, මෙබඳු වූ සහෝදරයකු කවර දෝෂයකින් ජල රකුසාට දෙන්නෙහි දැයි ඔහුගෙන් ඇසීය.
රජු ඔහුගේ දොස් කියමින්,
මා විසින් ජනපදවැසියෝ වඩන ලද්දෝය. මොහුව රජගෙට ගෙනෙන ලදී. බොහෝ වූ ධනය පිටරටවලින් ගෙනෙන ලද්දේය.
මම ධනුර්ධරයන්ට උතුම්ය. ශූරයෙමි. තියුණු නුවණ ඇත්තෙමි. මා විසින් මේ රජ සුඛිත කරන ලද්දේයැයි ඒ තරුණ තෙම මා ඉක්මවා හඟියි.
ආර්යාවනි, හෙතෙම පෙරසේ මට උපස්ථානයටද නොඑයි. ඒ දෝෂය හේතුකොටගෙන සහෝදරයා දිය රකුසාට දෙන්නෙමියි කීය.
එහි **පර රජ්ජ‍ෙහි** යනු මොහුට මා විසින් වෙනත් රටකින් බොහෝ ධනය ගෙනෙන ලදී. තමා ද වෙනත් රටක සිටිමින් නැවත මේ ගෙට ගෙන අවුත් හෙතෙම මා විසින් මහත් වූ සම්පතෙහි පිහිටුවන ලදී යයි මට කියයි. **යථාපූරෙ** කලින් උදෑසනම එයි. දැන් වනාහි එසේ නොඑයි. මේ දෝෂයෙන් ඔහුව දියරකුසාට දෙන්නෙමි.
පරිබ්‍රාජිකාව සොයුරාගේ ද්වේෂය තිබුණාවේ. ධනුශේඛර කුමාරයා වනාහි ඔබ කෙරෙහි සෙනෙහෙ ගුණයෙන් යුක්ත වූයේ බොහෝ උපකාර ඇත්තෙකැයි ඔහුගේ ගුණ කියන්නී.
තෙපිද මේ ධනුශේඛර කුමාරයාද යන දෙදෙනාම එකමැ රැයක මේ නගරයෙහිම උපන් පංචාලයෝය. සම වයස්හි යහලුවෝ වූහ.
හේ ජනපද චාරිකාවේ ගෙනහැර පසුගමන් කළේය. තොප හා සමාන සුවදුක් ඇත්තේය. දිවා රාත්‍රී උත්සාහවත්වැ සියලු කටයුත්තෙහි නිරතය. කවර දෝෂයකින් යහළුවා දියරකුසාට දෙන්නෙහිද?
එහි **ධනුසෙඛවා** දුනු ශිල්පය පුහුණුකරන බැවින් ධනුශේඛර කුමාරයා යැයි යන අර්ථයි. **එත්‍ථ** මේ නගරයේම. **පඤ්චාලා** උත්තරපංචාල නගරයේ උපන් බැවින් මෙබඳු ව්‍යවහාර ඇති. **සුසමාවයා** මනා වූ සමවයස් ඇති. **චරියා තං අනුබන්‍ධිත්‍ථො** කුඩා කාලයේ ජනපද චාරිකාව පිණිස පිටත්ව යන්නහු පසුපස ගියේය. සෙවනැල්ල මෙන් අත්නොහළේය. **උස්සුක්කො** ඔබගේ කටයුතුවලදී රෑ දාවල් උනන්දු වූයේ කැමැති වූයේ කටයුතුවල නිරත වූයේ වෙයි. කවර දෝෂයකින් ඔහුව දියරකුසාට දෙන්නෙහිද?
ඉක්බිති රජු ඔහුගේ දොස් කියමින්,
ආර්යාවෙනි, මේ තෙම කුඩාකල මා සමග හැසිරෙන කල්හි මහහඬින් සිනාසුනේය. අද ද පෙරසේ මා සමග සීමා ඉක්මවා මහහඬින් සිනාසෙයි.
ආර්යාවෙනි, නන්දා දේවිය සමග රහොගතවැ මන්ත්‍රණයෙහි යෙදෙනවිටද කලින් නො දන්වා නො විමසා ඇතුළු ගබටද පිවිසෙයි.
වාරය ලදුවෙමි. කළ අවකාශ ඇත්තෙමියි ලජ්ජා නැති ආදර නැති යහළුවා ඒ දෝෂයෙන් මම දියරකුසාට දෙන්නෙමි.
එහි **අජ්ජාපි තෙණවණ්ණෙන** යම්සේ හැසිරීමෙන් පෙර මා පසුපස එන්නේ අසරණ වූ මා සමග එකට අනුභව කරන්නේ අත් පහරවා මහත්සේ සිනා විය. අද ද එසේම සිනාසෙයි. අයහපත් කාලයේදී මෙන් මා දෙස බලයි. **අනාමන්තා** රහසිගතව නන්දා දේවිය සමග කථාකරමින් සිටිනවිට මට නො දන්වා වහා පිවිසෙයි. මේ වරදින් ලජ්ජා නැති ආදරයක් නැති ඔහුව දිය රකුසාට දෙන්නෙමි.
පරිබ්‍රාජිකාව හුදෙක් මොහුට දෝෂය වේවා. පුරෝහිතයා වනාහි ඔබට බොහෝ උපකාරී කෙනෙකි. ඔහුගේ ගුණ කියමින්,
සියලු නිමිත්තෙහි දක්‍ෂ වූ සතුන්ගේ හඬ දන්නා වූ උගත් ආගම ඇති චන්ද්‍ර සූර්ය ග්‍රහණ උල්කාපාත, දික්දාහ ආදී වූ උත්පාතයන් හා සිහිනයන්හි ඉටු අනිටු ඵල දැනීමෙහි යෙදුනු ගෙයින් පිටවීමෙහි හා ගෙට ඇතුල්වීමෙහි ශුභ අශුභ කීමෙහි දක්‍ෂ වූ.
භූමියෙහි හා අන්තරීක්‍ෂයෙහි ද ගුණදොස් කීමට සමර්ථ වූ නක්‍ෂත්‍ර පාදයෙහි ඵලාඵල දැන්මෙහි දක්‍ෂ වූ පුරෝහිත බමුණා කවර දෝෂයක් නිසා දියරකුසාට දෙන්නෙහි ද? යැයි කීය.
එහි සබ්බ නිමිත්තානං මෙයින් මෙය වන්නේය. මෙයින් මෙය වන්නේය යන ලෙස සියළු නිමිතිවල දක්‍ෂ වූ **රුදුඤ්ඤු** සියළු හඬ හඳුනයි. **උප්පාද‍ෙ** චන්ද්‍රග්‍රහණ, සූර්යග්‍රහණ, උල්කාපාත, දිශාඩාහ ආදී විපත්. **සුපිනෙයුත්තො** සිහිනයෙහිද, එහි උපත හඳුනාගැනීම් වශයෙන්. **නීය්‍යාණෙච පවෙසනෙ** මේ නැකැතින් පිටවිය යුතුයි. මේ නැකතින් ඇතුල්විය යුතුයි කියා දනියි. **පද්ධො** යනු දක්‍ෂ, සමර්ථ, පොළවෙහිද අහසෙහිද හොඳ නොහොඳ දැනගැනීමට සමත්. **නක්ඛත්තපද කොවිදො** විසිඅටක් වූ නැකැත් කොටස්වල දක්‍ෂ වූ ඔහුව කවර දෝෂයකින් ජලරකුසාට දෙන්නෙහිද?
රජු දොස් කියන්නේ,
ආර්යාවෙනි, මේ තැනැත්තා පිරිස් මැද ද මා දෙස ඇස දල්වා බලයි. එනිසා රෞද්‍ර වූ බැම නැඟීම් ඇති බ්‍රාහ්මණයා මම රකුසාට දෙමි යැයි කීය.
ආර්යාවෙනි, මොහු මා පිරිස් මැද දී බලන්නේ නමුදු ඇස් හකුළුවා කිපියක් මෙන් බලයි. ඒ නිසා මෙසේ ඉක්මවා සිටිය බැම කෝපයෙන් හකුලන ලද බැම මෙන් නපුරුය. භයානකය. මම ඔහුව දියරකුසාට දෙමි.
ඉක්බිති පරිබ්‍රාජිකාව මහරජ, ඔබ මව ආදිකොට මේ පස්දෙනාව දියරකුසාට දෙමියි කියයි. මේ ආකාර වූ ශ්‍රී සම්පත්තියක් ගණන් නොගෙන තමන්ගේ ජීවිතය මහෞෂධ පණ්ඩිතයන්ට දෙමියි කියන්නෙහි. ඔහුගේ කවර ගුණයක් දකින්නෙහිදැයි විචාරන්නී මේ ගාථාවන් පැවසීය.
ඇමැතියන් විසින් පිරිවරන ලද තෙපි සමුදුර සිසාරා ඇති පොළවට මහා සාගරය නමැති කුණ්ඩලාභරණ වූ සකලවිධ සම්පත්තීන් දරණ පෘථිවියෙහි වාසය කරන්නාහුය.
සතර මහා සාගරය හිම්කොට ඇති විශාල රටක් ඇත්තහුය. දිනූ සංග්‍රාම ඇත්තහුය. මහාබල ඇත්තහුය. මුළු ලොවට අසහාය රජ වව. ඔබගේ කීර්තිය මහත්බවට පත්විය.
පැළඳි මිණිකොඬොල් ඇති දිව්‍ය කන්‍යාවන් හා සමාන විවිධ ජනපදවලට අයත් යහපත් ස්ත්‍රීහු සොළොස් දහසක් වෙති.
මහරජ, මෙසේ සුඛිතයන්ගේ සර්වාංග සම්පූර්ණ වූ සකලවිධ කාමයන්ගෙන් සමෘද්ධියට පත් ජීවිතය දීර්ඝ වූයේද ප්‍රියයැයි පණ්ඩිතයෝ කියත්.
එසේ ඇතිකලැ ඔබ කිනම් කරුණක් නිසා කුමක් හේතුකරගෙන පණ්ඩිතයන් රකිමින් හළ නොහැකි ජීවිතය හැරැපියන්නහුද?
එහි **සසමුද්දපරියායං** සමුද්‍රය වටකර ඇති. **සාගර කුණ්ඩලං** වටකර සිටියා වූ සාගරයට කුණ්ඩලාභරණයක් වූ. **විජිතාවී** දිනන ලද සංග්‍රාම ඇත්තේ. **එකරාජා** අනික් තමන් හා සමාන වූ රජකෙනෙක් නොමැති බැවින් එකම රජ වූ. **සබ්බකාමසමිද්ධිනං** සියළුම වස්තුකාම ක්ලේශකාමයන් වර්ධනය වෙමින්. **සුඛිතානං** රූපයන්ගේ සුඛිත බව, සත්ත්වයන්ගේ මෙසේ සියළු අංගයන්ගෙන් සම්පූර්ණ ජීවිතය දිගය. ප්‍රියය. ඔබට අල්ප වූ ජීවිතයක් නොපතන්නේ යයි පණ්ඩිතයෝ කියත්. **පාණං** මෙබඳු වූ තමාගේ ජීවිතය කුමක් නිසා පණ්ඩිතයන් ආරක්‍ෂාකිරීම සඳහා අත්හරින්නේද?
හෙතෙම ඇගේ කථාව අසා පණ්ඩිතයන්ගේ ගුණ කියන්නේ මේ ගාථාවන් කීය.
ආර්යාවෙනි, මහෞෂධ පණ්ඩිතයෝ යම් දවසක මා වෙත පැමිණියේද, එතැන් පටන් ඒ නුවණැත්තාගේ කුඩා වූ වරදකුදු නොදනිමි.
ඉදින් කිසිකලෙක මාගේ මරණය ප්‍රථමයෙන් සිද්ධවේද මහෞෂධ පණ්ඩිත තෙමේ මාගේ දරුමුණුබුරන් සුවපත් කරන්නේය.
වර්තමාන, අනාගත සකල අර්ථයන් හොඳින් දකී. නිරපරාධි ක්‍රියා ඇති තැනැත්තා දිය රකුසාට නොදෙමි.
එහි **කිසච්චි** කිසියම්. **සුඛාපෙය්‍යා** සැපතෙහිම පිහිටුවන්ය. **සබ්බමත්‍ථං** මොහු අනාගතයද, වරතමානයද මෙන්ම අතීතය ද පිළිබඳ සියළු කරුණු, සියල්ල දන්නේ, බුදුකෙනෙක් මෙන් දනියි. **අනාපරාධ කම්මන්තං** කායකර්ම ආදියෙහි අපරාධයක් නැති. **නදජ්ජං** ආර්යාවෙනි. මෙසේ අසහාය වූ පණ්ඩිතයන්ව මම දියරකුසාට නොදෙමියි මහාසත්ත්වයන්ගේ ගුණ සඳමඬලෙහි වද්දන්නාක් මෙන් උස්කොට කථා කළේය.
මෙසේ මේ ජාතකය පූර්වාපර ගැලපීය. ඉක්බිති පරිබ්‍රාජිකාව මෙසේ සිතුවාය. මෙපමණකින්ම පණ්ඩිතයන්ගේ ගුණ ප්‍රකට නොවේ. සියළු නුවරවැසියන් මැද සාගර ජලය මතුපිට සුවඳ තෙල් විසුරුවන්නාක් මෙන් ප්‍රකට කරන්නෙමියි රජුව ගෙන ප්‍රාසාදයෙන් බැස රජමාලිගා මිදුලේ ආසනයක් පනවා එහි හිඳ නුවරවැසියන් රැස්කරවා නැවත රජුගෙන් මුලපටන් දියරකුසාගේ ප්‍රශ්නය විචාරා ඔහු විසින් යට කියන ලද ආකාරයෙන්ම කියන ලද කාලයේ නුවරවැසියන් අමතා,
පංචාල රටවැසියනි, චූළනී රජුගේ මේ වචන අසත්වා. මහෞෂධ පණ්ඩිතයන් රකිමින් හළ නොහැකි තර ජීවිතය අත්හරියි.
පංචාල රජු මවගේ ද බිරිඳගේ ද සොහොයුරාගේ ද යහළුවාගේ ද පුරෝහිත බ්‍රාහ්මණයාගේ ද තමාගේ ද යන සයදෙනාගේ ජීවිතයන් පණ්ඩිතයන් සඳහා හැරයයි.
සූක්‍ෂම වූ ප්‍රඥා තොමෝ මෙසේ මහත් අර්ථ ඇත්තීය. යහපත් චින්තා ඇත්තේය. මෙලොව හිත පිණිසද පරලොව සුව පිණිසද පවත්නේය.
එහි **මහත්‍ථිකා** යනු මහත් වූ අර්ථයක් ගෙන සිටියා වූ. **දිට්ඨධම්මෙ හිතත්‍ථාය** මේ ආත්මභාවයේ යහපත සඳහා ද පරලොව සැප සඳහාද හේතුවෙයි.
මෙසේ රුවන්ගෙයත් මාණික්‍ය සමූහයකින් කුළුගන්වන්නාක් මෙන් මහාසත්ත්වයන්ගේ ගුණයන්ගෙන් දේශනාව කොත්පැළඳවීය.
[missing trans] ජාතක සමෝධානය මෙසේය.
උප්පලවණ්ණා තොමෝ එකලැ භේරී පරිබ්‍රාජිකාව වූවාය. සුද්ධෝදන රජ පියා විය. මායා බිසව මවද බිම්බාදේවී අමරා දේවීද වූවාය.
ආනන්ද තෙරණුවෝ ගිරා පෝතකයාණෝ වූහ. ශාරිපුත්‍ර ස්ථවිර චූළනී බ්‍රහ්මදත්ත රජවිය. මහෞෂධ පණ්ඩිත තෙම මෙකල ලෝකස්වාමී වූ බුදුරජාණන් වහන්සේ යයි මෙසේ මේ ජාතකය දරව්.
කේවට්ට වූයේ දෙව්දත්ය. තලතාදේවී චුල්ලනන්‍දිකාය. පංචාලචණ්ඩි කුමරිය සුන්දරී දේවියයි. කාවින්ද වූයේ අම්බට්ඨයාය. පුක්කුස වූයේ පොට්ඨපාදය. දේවින්ද පිළොතිකය. සච්චක සේනක විය. උදුම්බරා දේවිය දිට්ඨමංගලිකාවයි. සාළිකාව වූයේ කුණ්ඩලීය. වේදේහ රජුනම් ලාළුදායීය.
බොහෝ සිංහල පොත්වල මේ ගාථා දෙක ද දක්නට ඇත.
10. මහාවෙස්සන්තර ජාතක (547)
**ඵුසතිවර වණ්ණාහෙ** යන මේ ගාථා කොටසින් ඇරඹෙන ජාතක කථාව බුදුරජාණන් වහන්සේ කපිලවත්‍ථුපුරය ආශ්‍රය කොට නිග්‍රෝධාරාමයේ වැඩවසද්දී දේශනා කළ සේක. යම්කලෙක ශාස්තෲන් වහන්සේ පවත්වන ලද උතුම් දම්සක් ඇත්තේ පිළිවෙලින් රජගහනුවරට ගොස් එහි ශීතකාලය ගතකොට මාර්ගදේශක වූ උදායී තෙරුන් විසින් විසිදහසක් රහතන් වහන්සේලා පිරිවරා කපිලවස්තු පුරයට වැඩියේය. එකල්හි ශාක්‍ය රජවරු අපගේ ඤාති ශ්‍රේෂ්ඨයාව දකිමුයයි රැස්වී භාග්‍යවතුන් වහන්සේ වැඩසිටීමට යෝග්‍ය තැනක් සොයන්නාහු නිග්‍රෝධ ශක්‍රයාගේ ආරාමය සුන්දරයයි සළකා එහි සියළු සංස්කරණ වැඩ යොදා සුවඳ මල් ආදිය ගත් අත් ඇතිව පෙරගමන් කරන්නාවු සියළු අලංකාරයන්ගෙන් සැරසුණු ලාබාල නගර දරුවන් ද දැරියන් ද පළමුකොට යැවූහ. අනතුරුව රාජකුමාරයන්ද, කුමාරිකාවන්ද ඔවුන්ට පසුව තමන් ගඳමල් සුවඳසුණු ආදියෙන් ශාස්තෲන් වහන්සේට පූජා පවත්වන්නාහු භාග්‍යවතුන් වහන්සේව වඩමවාගෙන නිග්‍රෝධාරාමයටම ගියහ. එහිදී භාග්‍යවතුන් වහන්සේ විසිදහසක් රහතන් පිරිවරාගෙන පනවන ලද උතුම් ආසනයෙහි වැඩසිටි සේක. ශාක්‍යයෝ මානයෙන් තද වූවාහු සිද්ධාර්ථ කුමාරයන් අපට වඩා බාලය. අපගේ බෑනාය. පුතාය. මුණුබුරාය ආදී ලෙස සිතා, තරුණ රාජකුමාරවරුන්ට මෙසේ කීවාය. නුඹලා වඳිව්. අපි පසුපසින් සිටින්නෙමු.
ඔවුන් නොවැඳ මෙසේ හුන්කල්හි භාග්‍යවතුන් වහන්සේ ඔවුන්ගේ අදහස් දැනගෙන නෑයෝ මට නොවඳිත්. දැන් වන්දවන්නෙමීයි අභිඥාපාදක ධ්‍යානයකට සමවැදී ඉන් නැගිට අහසට නැගී ඔවුන්ගේ හිසට පාදූවිලි ඉසින්නාක් මෙන් ගණ්ඩම්බ වෘක්‍ෂමූලයේ පැවැත්වූ යමක ප්‍රාතිහාර්යයට සමාන ප්‍රාතිහාර්යය පෑ සේක. රජු ඒ ආශ්චර්ය දැක මෙසේ කීය. ස්වාමීනි, ඔබවහන්සේ උපන් දිනයේ කාලදේවල තාපසයාට වැන්දවීම පිණිස යොමුකළ ඔබගේ පා පෙරළී ගොස් බ්‍රාහ්මණයාගේ හිසෙහි පිහිටි සැටි බලා මම ඔබවහන්සේට වැන්දෙමි. මේ මගේ පළමු වැඳීමයි. වප්මගුල් දිනයේ දඹරුකමුල ශ්‍රී යහනාවේ සිටියා වූ ඔබවහන්සේ දඹසෙවනෙහි නොසිටි බව දැකීමෙන් ද ඔබවහන්සේගේ පා වැන්දෙමි. මේ මාගේ දෙවෙනි වැඳීමය. දැන් මේ නුදුටුවිරූ ප්‍රාතිහාර්ය දැක ද ඔබවහන්සේගේ පා වඳිමි. මේ මාගේ තුන්වන වැඳීමයි. රජු වැන්ද කල්හි නොවැඳ සිටිය හැකි එක් ශාක්‍යයෙක්වත් නොවීය. සියල්ලෝම වැන්දාහ.
මෙසේ භාග්‍යවතුන් වහන්සේ නෑදැයන් ලවා වන්දවා අහසින් බැස පැනවූ ආසනයෙහි වැඩ සිටියේය. භාග්‍යවතුන් වහන්සේ වැඩසිටි කල්හි නෑයෝ එක්රැස් වූහ. සියළුදෙනම එක්සිත් ඇත්තෝ වූහ. ඉක්බිති මහාමේඝයක් නැගී පොකුරු වැස්සක් වැස්සේය. තඹවන් ජලය පහතට නද දෙමින් ගලා බසී. යමෙක් තෙමෙනු කැමැත්තේද, ඔවුහු තෙමෙත්. නොතෙමෙනු කැමැත්තහුගේ ශරීරයේ ජලබිඳුවක්වත් නොවැටේ. එය දැක සියල්ලෝම ආශ්චර්ය අද්භූත සිත් ඇත්තාහු වූහ. අහෝ පුදුමය. බුදුවරුන්ගේ ආනුභාවයෙන් නෑ සමාගමයෙහි මෙබඳු පොකුරු වැස්සක් වැස්සේ ද යන කථාවක් පැතිර ගියේය. එය අසා ශාස්තෲන් වහන්සේ මහණ‍ෙනි, දැන් පමණක් නොවෙයි. පෙරද මාගේ ඤාති සමාගමයේදී මහාමේඝයක් ඇතිවී පොකුරු වැස්සක් වැස්සේයැයි වදාරා ඔවුන් විසින් ආයාචනා කරන ලද්දේ අතීත කථාව ගෙනහැර දැක්වූ සේක.
අතීතයෙහි සිවිරටෙහි ජේතුත්තර නගරයේ සිව්මහරජ නම් වූ රජෙක් රාජ්‍යය කරවන්නේ සංජය නම් වූ පුතකු ලැබුවේය. හෙතෙම වැඩිවිය පත් තම පුතුට මදුරජ දියණිය වූ ඵුසති නම් රාජකන්‍යාව කැඳවා ගෙනවිත් රාජ්‍යය පවරා දී ඵුසති දේවිය අගමෙහෙසුන් කළේය. ඔහුගේ මේ පළමු යෙදීමයි. මෙයින් අනූඑක්වන කල්පයෙහි විපස්සී නම් ශාස්තෲන් වහන්සේ ලොව පහළ වූ සේක. උන්වහන්සේ බන්‍ධුමතී නගරය ඇසුරුකර ක්‍ෂේම වූ මිගදායෙහි වැඩසිටින කල්හි එක් රජකෙනෙක් රජුගේ නෑයකුට ඉතා වටිනා සඳුන් තෙල් සමග ලක්‍ෂයක් වටිනා රන්මාලයක් යැවීය. රජුට වනාහි දූවරු දෙදෙනෙක් වූහ. හෙතෙම ඒ ත්‍යාගය ඇයට දෙනු කැමැත්තේ වී සඳුන්තෙල් වැඩිමල් තැනැත්තියට දුන්නේය. රන්මාලය නැගනියට දුන්නේය. ඒ දෙදෙනාට, අපි මෙය තමන්ගේ ශරීරයේ නොයොදන්නෙමු. එයින් ශාස්තෲන් වහන්සේ පුදමුයයි සිතා රජුට කීහ. පියාණෙනි, සඳුන්තෙලින්ද රන්මාලයෙන් ද දසබලයන් වහන්සේට පුදමු. එය අසා රජු යහපතැයි අනුමත කළේය. වැඩිමල් තැනැත්තිය ඉතා සියුම් සඳුන්කුඩු පිළියෙල කර රන් සුමුඟක් පුරවා ගත්තේය. බාල සොයුරිය වනාහි රන්මාලයෙන් උරස්තාලයක් සාදවා රන්සුමුගක තැන්පත් කළේය. ඒ දෙදෙනාම මිගදායෙහි විහාරයට ගොස් වැඩිමල් තැනැත්තිය සඳුන් සුන්නෙන් දශබලයන් වහන්සේගේ රන්වන් ශරීරය පුදා ඉතිරි සුනු ගඳකුටියේ විසුරුවා ස්වාමීනි, අනාගතයෙහි ඔබවහන්සේ වැනි බුදුකෙනෙකුගේ මව වෙම්වායි ප්‍රාර්ථනා කළාය. බාල නැගනිය තථාගතයන් වහන්සේගේ රන්වන් සිරුර රන්මාලාවකින් සැදූ පපුවැස්මකින් පුදා ස්වාමීනි, රහත්බවට පත්වනතුරු මේ පළඳනාව මගේ ශරීරයෙන් ඉවත් නොවේවායි ප්‍රාර්ථනා කළාය. ශාස්තෲන් වහන්සේ ඔවුන්ට අනුමෙවෙනි බණ දේශනා කළ සේක.
ඒ දෙදෙනාම දිවි ඇතිතෙක් සිට දෙව්ලොව උපන්හ. ඔවුනතුරෙන් දෙටු සොයුරිය දෙව්ලොවින් මිනිස්ලොවත් මිනිස්ලොවින් දෙව්ලොවත් සැරිසරන්නී අනූඑක්වන කල්පය අවසානයේ බුදුමව වන මහාමායා දේවිය වූවාය. බාලසොයුරිය එසේම ඇවිදින්නී කාශ්‍යප බුදුන් කල කිකී රජුගේ දුවණිය වී උපන්නාය. සිතුවමකින් කළාක් මෙන් උරස්මාලයකින් සැරසීගත් පසුපෙදෙසකින් යුක්ත වූ බැවින් ‘උරච්ඡදා’ නම් වූ කුමාරිකාව වී සොළොස්වියේදී ශාස්තෲන් වහන්සේගේ භුක්තානුමෝදනා ධර්ම දේශනාවක් අසා සෝවාන් පෙළෙහි පිහිටා පසුකලෙක භුක්තානුමෝදනාව අසද්දීම පියා සෝවාන්ඵලයට පත් දවසේම රහත්බවට පත්ව පැවිදිවී පිරිනිවන්පෑවාය. කිකීරජු ද තවත් දූවරුන් සත්දෙනෙක් ලැබීය. ඔවුන්ගේ නම් මේවාය.
(සමණී - සමණගුත්තා - භික්ඛුණී - භක්ඛදායිකා - ධම්මා - සුධම්මා සංඝදාසී යන සත්දෙනාය.)
ඔව්හු මේ බුද්ධෝත්පාද කාලයේදී
(ඛේමා - උප්පලවණ්ණා - පටාචාරා - ගෝතමී - ධම්මදින්නා - මහාමායා - විශාබා)
ඔවුනතුරෙන් ඵුසති දේවිය සුධර්මා නමින් දානාදී පිංකම්කොට විපස්සී නම් සම්මා සම්බුදුරජාණන් වහන්සේට කරන ලද සඳුන්සුණු පූජාවේ ප්‍රතිඵලය වශයෙන් රත්සඳුන් රස සංකලනයෙන් කළාක් බඳු සිරුරින් දෙවියන් අතරද මිනිසුන් අතරද හැසිරෙන්නී පසුකලෙක ශක්‍රදේවේන්ද්‍රයාගේ අගමෙහෙසියව උපන්නාය. ඉක්බිති ඇය දිවි ඇතිතෙක් සිට පස්පෙරනිමිති පහළ වූ කල්හි ශක්‍රදේවේන්ද්‍රයා ඇගේ ආයුෂ පිරිහීගොස් ඇති බව දැනගෙන මහත් යසසින් ඇයව ගෙන නන්දන වන උයනට ගොස් එහි ඇයව අලංකෘත සයනයක් මත හිඳුවා තමන් සයනය අසලින් සිට මෙසේ කීය. සොඳුර, ඵුසතිය, ඔබට වර දහයක් දෙමි. ගන්න යැයි කියමින් ගාථා දහසක් ඇති මහා වෙස්සන්තර ජාතකයෙහි පළමු ගාථාව කීය.
ඵුසති බිසොවුනි! උතුම් පැහැසපුයෙන් යුත් තැනැත්තිය දසවිධ වරයක් ලබාගන්න. උතුම් ලකුණින් හොබනා තැනැත්තිය, පොළවෙහි යමක් තොප සිතට ප්‍රිය නම් එය ගන්න.
මෙසේ මේ මහා වෙස්සන්තර ධර්මදේශනාව දෙව්ලොව පිහිටියා නම් වන්නේය.
එහි **ඵුසති** යනුවෙන් ඇයට නමින් අමතයි. **වරවණ්ණාභෙ** උතුම් වූ වර්ණයෙන් බබලන. **දසධා** දසවැදෑරුම් කොටස් **පථව්‍යා** පොළවෙහි ගතයුතු දේ කොට. **වරස්සු** ගන්නයැයි කියයි. **චාරු පුබ්බංගි** උතුම් ලකුණුවලින් සමන්විත **යං තුය්හං මනසො පියං** යම් යම් දෙයක් ඔබගේ සිතට ප්‍රියද ඒ ඒ දේවල් කොටස් දහයකින් ගන්න යැයි කියයි.
ඕ තොමෝ තමාගේ වචනයන්හි ස්වභාවය නොදන්නා ප්‍රමාද වී දෙවන ගාථාව කීවාය.
දෙව්රජ, ඔබහට නමස්කාර වේවා. මා කවරනම් පාපයක් කරන ලදද සැඩපවන ගසක් හෙළන්නා සේ කුමක් හෙයින් යහපත් තැනින් මා පහකරන්නේද?
එහි **තමොත්‍යත්‍ථු** ඔබට නමස්කාර වේවා. **කිංපාපං** මා විසින් ඔබ ළඟ කවරනම් පාපයක් කරන ලදදැයි අසයි. **ධරණීරුහං** ගසක් මෙන්.
ඉක්බිති ඇය ප්‍රමාද බව දැන ශක්‍රයා ගාථා දෙකක් පැවසීය.
තොප කළ පාපයෙක් නැත. තෙපි මට අප්‍රියද නොවන්නාහ. යම් හෙයකින් තොපට මෙසේ පවසම්ද ඒ තොපගේ පින් පිරිහුණු බැවිනි.
තොපගේ මරණය ආසන්නය අප කෙරෙන් වෙන්වීම සිදුවන්නේය. මා දෙන මේ දසවිධ වරයන් පිළිගන්න.
එහි **යෙනතෙවං** යම් හෙයකින් ඔබට මෙසේ කියමි. **තුය්හං විනාභාවො** ඔබ අපගෙන් වෙන්වීම සිදුවන්නේය. **පවෙච්ඡතො** දෙන්නාට.
ඇය ශක්‍රයාගේ වචනය අසා ස්ථිරවම තමන්ගේ මරණය දැන වරයක් ගන්නී මෙසේ කීය.
සියළු සතුනට අධිපති සක්දෙව් රජුනි, ඉදින් මට වරයක් දෙන්නේ නම් ඔබහට අභිවෘද්ධියක් වේවා. පින්වත, සිවිරජුගේ භවනයෙහි අගමෙහෙසිය වෙම්වා.
සක්දෙව් රජුනි! නිල්වන් ඇස් ඇති මුවැත්තියක සේ නිල්වන් නෙත් නිල්වන් බැම ඇත්තක් වෙම්වා. එහිදු ‘ඵුසති’ නමින් යුක්ත වෙම්වා.
කැමැති සම්පත් දෙන ඉල්වන්නට සුදුසු නොමසුරු කීර්ති ඇති පිරිවර ඇති යටත් රජුන් විසින් පුදනු ලබන පුතකු ලබම්වා.
ගැබ් දරණ මාගේ කුස උස් නොවේවා. සමසේ ලියවුණු දුනු මිටක් සෙයින් උස්නොවූ මැද පෙදෙස වේවා.
සක්දෙව් රජුනි, මගේ පියොවුරු නොඑල්බේවා. පැසුනු හිසකෙස් නොපෙනේවා. සිරුරෙහි රජස් නොවැකේවා. වධයට පත්වූවන් මුදන්නටද සමත් වෙම්වා.
පින්වත් සක්දෙව් රජුනි, මොනරුන් හා කොස්වාළිහිණියන් විසින් කැරෙන නාද ඇති. උත්තම කාන්තාවන් ගැවසෙන කුරුන්, කුදුන් හා ළදරුවන් බලවතුන්ගෙන් ගැවසීගත් වන්දිභට්ටයන් හා කවීන්ගෙන් කෙරුණු වැණුම් ඇති.
පසඟතුරු නාදයට බඳු කන්කලු රාවයෙන් යුත් මනහර විසිතුරු සත්රුවනින් හෙබි දොරකවුළු ඇති සුරාමසින් ප්‍රබෝධමත් වන මිනිසුන් ඇති ඒ මැදුරෙහි සිවිරජහට අගමෙහෙසුන් තන්හි වෙම්වා.
එහි සිටි රාජස්ස දඹදිව් තලය බලන්නී තමන්ට යෝග්‍ය සිවි රජුගේ නිවෙස්න දැක එහි අගමෙහෙසුන් බව පතන්නී මෙසේ කීවාය. **යථාමිගී** එක්වස් මුවපෝතිකාවට නිර්මල නිල්වන් ඇස් ඇත්තීය. ඒ නිසා මෙසේ කීය. **තත්‍ථපස්සනති** එහිදීද මේ නමින්ම වෙම්වා. **ලභෙථ** පුතකු ලබන්නෙමි. **වරදං** අලංකාර කළ හිස, නෙත්යුගල, හෘදයමාංශය, සේසත, දරුවන්, භාර්යාවන්, ආදීන් අතුරෙන් ඉල්වන ඉල්වන තැනැත්තාට ඒ ඒ භාණ්ඩය දෙන්නා වූ. **කුච්ඡි** ඇඟෙහි මැද පෙදෙස ගැන කියන ලදී. හැඩරුව අනුව දක්වයි. **ලිඛිතං** යම්සේ දක්‍ෂ දුනු ශිල්පියකු විසින් මනාව ලියවන ලද දුන්න ඉතා නුස් වූ මැදපෙදෙස්. බෝලයකට සමාන වෙයි. මාගේ කුස මෙබඳු එකක් වේවා.
**නප්පපතෙය්‍යුං** පහතට වැටී එල්බෙන ඒවා නොවේවා. **පලිතා නස්සන්තු වාසව** ශක්‍ර දේවේන්ද්‍රයාණෙනි, මාගේ පැසුණු හිසකෙස් නැසේවා. නොපෙනේවා. **පලිතානි සිරොරුහා** යනුවෙන්ද පාඨයක් හමුවේ. **වජ්ඣඤ්චාපි** කිසියම් කාරණයක් නිසා රාජාපරාධකරුවකු වී වධයට පත් සොරකු තමන්ගේ බලයෙන් මුදවාගන්නට හැකිවෙම්වා. මෙයින් තමාගේ ඉසුරුමත් බව පෙන්වයි. **සුතමාගධවණ්ණිතෙ** ආහාර ගන්නා අවස්ථාවන්හිදී ස්තුති වශයෙන් කාලය දන්වන්නා වූ වන්දිභට්ටයන් හා මගධ වැසියන් විසින් වර්ණනා කරන ලද **චිත්‍රග්ගළෙසුසිත‍ෙ** පංචාංගික තූර්ය නාදයට සමාන මනහර නාදය, ඇතිකරන්නා වූ සත්රුවත්වලින් අලංකාර වූ විසිතුරු කරන ලද දොරකවුළුවලින් උස්හඬින් හඬනගන ලද කල්හි **සුරාමංසප්පබොධනෙන** කව්. බොව්. කියා සුරාවෙන් හා මස්මාංශවලින් ප්‍රබෝධමත්වන ජනයා සිටින මෙබඳු වූ සිවිරජුගේ මාලිගාවේ ඔහුගේ අගමෙහෙසුන් තනතුරේ පිහිටන්නේය. යන වර දසය ගත්තේ,
එහි සිවි රජුගේ අගමෙහෙසිය වීම පළමුවැනි වරයයි. නිල් ඇස් ඇති බව දෙවන වරයයි. නිල් බැම ඇති බව තුන්වැන්නයි. ඵුසති නම සතරවැන්නයි. පුත්‍රයකු ලැබීම පස්වැන්නය. උස්නොවූ කුසක් ඇති බව සයවැන්නයි. පහතට කඩා නොවැටෙන පියවුරු ඇතිබව සත්වැන්නය. සුදුකෙස් නැති බව අටවැන්නය. සියුම් වූ සමක් ඇති බව නවවැන්නයි. වරදට පත්වූවකු එයින් මුදවා ගැනීම දසවැන්නයි.
ශක්‍රයා මෙසේ පැවසීය.
සියළු අඟපසඟින් හොබනා තැනැත්තිය මා විසින් යම් දසවර කෙනෙක් තොපට දෙන ලදද ඒ සියළුවර සිවිරජුගේ රාජ්‍යයෙහිදී ලබන්නහුය.
[missing trans]
මෙපවත් කියා සුජම්පතී වූ මසවානම් නම් සක්දෙව් රජු ඵුසතියට දසවරය දී සතුටු සිත් ඇත්තේ විය.
එහි **අනුමොදිත්‍ථ** යනු ඒ සියලු වරයක් ලබන්නෙහි. මෙසේ වරයන් දී සතුටු වූයේ ප්‍රමුදිත වූයේ විය.
මෙසේ ඇය වර ලබාගෙන එතනින් චුත වූවා මදුරජුගේ අගමෙහෙසියගේ කුසෙහි පිළිසිඳ ගත්තේය. උපදින්නේ වනාහි සඳුන්සුනු තැවරුණාක් බඳු සිරුරක් ඇතිව උපන් බැවින් ඇයට නම්තබන දිනයේ ඵුසති කියා නම්කළහ. ඇය මහත්සැප සම්පතින් වැඩී සොළොස්වයස් කල්හි අතිශයින් රූමත් වූවාය. ඉක්බිති සිවිමහරජ සංජයකුමාර නම් පුත්‍රයා සඳහා කැඳවාගෙන අවුත් ඔහුට සේසත් නංවා ඇයව සොළොස් දහසක් කාන්තාවන්ට ප්‍රධානකොට අගමෙහෙසුන් තනතුරේ පිහිටුවාලීය. ඒ නිසා මෙසේ කියා ඇත.
ඒ දෙව්ලොවින් චුත වූ ඒ ඵුසති තොමෝ ක්‍ෂත්‍රිය කුලයෙහි උපන්නා ජයතුරා නුවර සංජය කුමරු හා එක්වූවාය.
ඇය සංජය කුමරුට ප්‍රියමනාප වූවාය. ඉක්බිති ශක්‍රයා ආවර්ජනා කර බලන්නේ මා විසින් ඵුසති දේවියට දෙන ලද වරයන්ගෙන් වර නමයක් ඉෂ්ට වීයැයි දැක එක් උතුම් පුත්‍රයෙක් තවම ලැබුනේ නැත. එයද මැයට සමෘද්ධකර දෙන්නෙමියි සිතුවේය. එකල්හි මහාසත්ත්වයෝ තව්තිසා දෙව්ලොව වසති. ඔහුගේ ආයුෂද ගෙවීගියේ වන. ඒ බව දැනගත් ශක්‍රයා ඔහුගේ සමීපයට ගොස් දේවතාවනි, ඔබ මිනිස්ලොවට යායුතුයි. එහිද සිවිරජුගේ අගමෙහෙසිය වූ ඵුසති දේවියගේ කුසෙහි පිළිසිඳ ගන්නට සුදුසුයැයි ඔහුට මෙන්ම සෙසු හැටදහසක් චුතවීමට සිටින දේවපුත්‍රයන්ගෙන්ද පොරොන්දු ලබාගෙන තමන්ගේ ස්ථානයටම ගියෙ. මහාසත්ත්වයෝ ද එතනින් නික්ම එහි උපන්නේ සෙසු දිව්‍යපුත්‍රයෝ ද හැටදහසක් ඇමැතිවරුන්ගේ නිවෙස්වල උපන්නාහ. මහාසත්ත්වයන් කුසට ආ කල්හි ඵුසති දේවියට දොළදුක් ඇතිවී සිව්මහා නගර දොරටුවලත් නගර මධ්‍යයෙහිත් රජමැදුරේ දොරටුව ළඟ යන තැන්වල දානශාලා හයක් සාදවා දිනපතා හයලක්‍ෂයක් වියදම් කර දන් දෙනු කැමැති වූවාය.
රජු ඇයගේ ආශාව ගැන අසා නිමිති දන්නවුන්ගෙන් විචාරා මහරජ, දේවියගේ කුසෙහි දන්දීමෙහි ආශාකරන සත්ත්වයෙක් උපන්නේය. දන්දීමෙන් සෑහීමකට පත් නොවන්නේයැයි අසා සතුටු සිතැත්තේ කියූ අයුරින් දානය පිළියෙල කළේය. බෝධිසත්ත්වයන් පිළිසිඳ ගන්නා කාලයේ පටන් රජුගේ ආදායම් ප්‍රමාණය අසීමිත විය. ඔහුගේ පිං බලයෙන් සියළු දඹදිව සියළු දඹදිව රජවරු ත්‍යාග එවත්. දේවිය මහත් සැපසම්පතින් යුතුව ගැබ්දරන්නී දසමස් පිරුණු කල්හි නගරය දකිනු කැමැති වූවා රජුට දැන්වූවාය. රජු නගරය දෙව්පුරයක් මෙන් සරසවා දේවිය උතුම් රථයකට නංවා නගරය ප්‍රදක්‍ෂිණා කරවීය. වාණිජ වීදියට පැමිණි කල්හි ඇගේ කර්මජ වාතයෝ සැලුනාහ. රජුට දැන්වූහ. ඔහු එම වීදියේම ඇයට තිඹිරිගෙයක් සූදානම්කර දුන්නේය. ඇය එහි පුතකු වැදුවාය. එබැවින් කියන ලදී.
ඵුසතී තොමෝ දසමසක් මුළුල්ලෙහි කුසින් දරා නුවර පැදකුණු කරන්නී වාණිජ වීදිය මැද කරවූ සූතිඝරයෙහි මා ප්‍රසූත කළාය.
මහාසත්ත්වයෝ මව්කුසින් නික්මෙන්නේ පිරිසිදුව ඇස් විවෘත කරගෙන නික්මුනේය. නික්මෙමින් මවට අත දිගුකර මෑණියනි දානයක් දෙමි. කිසිවක් තිබේය ඇසීය. ඉක්බිති ඕ තොමෝ ඔහුට දරුව, සිත් පරිදි දන් දෙන්නයැයි දිගුකළ අතෙහි දහසින් බැඳි පසුම්බියක් තැබුවාය. මහාසත්ත්වයෝ උම්මග්ග ජාතකයෙහි, මේ ජාතකයෙහි, අවසාන ආත්මභාවයේදී යන තුන් තැනක උපන් විගසම කථා කළේය. ඉක්බිති ඔහුට නම්තබන දිනයේ වෙළඳ වීදියේ උපන් බැවින් වෙස්සන්තර යැයි නම් කළහ.
එබැවින් කියන ලදී.
මාගේ නම මව්පසට අයත් නොවෙයි. පියපසටද අයත් නොවෙයි. යම්හෙයකින් වෙළඳ වීදියක උපන්නෙම්ද, වෙසතුරු නම් වීමි.
මොහුගේ උපන්දිනයේම වනාහි අහසෙහි හැසිරෙන එක් ඇතින්නක් අතිශයින් මංගල සම්මත වූ සම්පූර්ණයෙන් ස්වේතවර්ණ වූ හස්ති පෝතකයකු ගෙනවුත් මගුල් ඇතුගේ තැන තබා ගියේය. ඒ මහාසත්ත්වයන් සඳහා උපන් බැවින් පච්චය යැයි නම්කළහ. රජු මහාසත්ත්වයන්ට බොහෝ උස ආදී දෝෂයන් හැර මිහිරි කිරි ඇති හැටහතරක් කිරිමවුන් යෙදවීය. ඔහු සමග උපන් හැටදහසක් දරුවන්ටද කිරිමවුන් ලබාදුන්නේය. හෙතෙම හැටදහසක් දරුවන් සමග මහත් සැපසම්පතින් වැඩෙයි. ඉක්බිති රජු ඔහුට ලක්‍ෂයක් වටිනා කුමාර පැළඳුම් කරවා දුන්නේය. හෙතෙම සතරපස් වයස් කාලයේ ඒ පළඳනා ගලවා කිරිමව්වරුන්ට දී නැවත ඒ තැනැත්තියන් විසින් ආපසු දෙනවිට ගත්තේ නැත. කිරිමව්වරු ඒ පුවත රජුට දැන්වූවාහ. රජතෙමේ මාගේ පුත්‍රයා විසින් දෙන ලද, මනා දීමනාව බ්‍රහ්මයා විසින් දෙන ලද්දක් මෙන් වේවායි වෙනත් පළඳනාවක් කරවාපීය. කුමාරයා එය ද දුන්නේය. හෙතෙම කුඩා කාලයේම කිරිමව්වරුන්ට නව වාරයක් පළඳනාව දුන්නේය.
අටවැනි වියේදී සයනය මත සිටියේ මෙසේ සිතීය. මම ශරීරයේ අභ්‍යන්තරික දෙයක් දෙනු කැමැත්තෙමි. ඉදින් කිසිවෙක් මගේ හදවත ඉල්ලන්නේද පපුව පලා හදවත බැහැරට ගෙන දෙන්නෙමි. ඉදින් ඇස් ඉල්වන්නේ නම් ඇස් උගුලා දෙන්නෙමි. ඉදින් සිරුර ඉල්ලන්නේද මුළු සිරුරෙන්ම මස් ගලවා දෙන්නෙමි. මෙසේ ඔහුට මෙබඳු සිතිවිල්ලක් ඇතිවනවිට සිව් නහුතයක් අධික කොට ඇති යොදුන් දෙලක්‍ෂයක් ඝන වූ මේ පොළව මත් හස්තිරාජයෙක් මෙන් ගුගුරමින් කම්පා විය. මහාමේරු පර්වතරාජයා හුමාලයෙන් මනාව තැම්බු වේවැල් අංකුරයක් මෙන් නැමී නටන්නාක් මෙන් ද වෙළඳ නගරයට අභිමුඛව සිටියේය. පෘථිවි ශබ්දයෙන් මේඝ ගර්ජනා කරමින් හදිසි වර්ෂාවක් වැස්සේය. විදුලිය නික්මින. සාගරය උඩට නැගුනේය. ශක්‍ර දේවේන්ද්‍රයා අත්පොළසන් දුන්නේය. මහා බ්‍රහ්මයා සාධුකාර දුන්නේය. බඹලොව තෙක් ඒකාකෝලාහල විය.
මෙය මෙසේ කියා ඇත.
මම යම්කලෙක උපතින් අට හැවිරිදි දරුවීම්ද එක පහයෙහි හිඳ දන් දෙන්නට සිතීමි.
ඉදින් කිසිවෙක් මගෙන් ඉල්වන්නේ නම් ඕහට හදවත ද ඇස්ද මස් ද ලෙහෙ ද දෙනුයෙමි. ඉදින් යමෙක් මගෙන් ඉල්ලන්නේ නම් කය ද දාස බව අස්වා මුළු සිරුර ම දෙන්නෙමි.
මසුරු බැව්හි නොපිහිටි අචල වූ දන්දෙනු කැමති ස්වභාවය සිතන වෙසතුරු කුමරහුගේ සිත අනුව මෙරගල මුදුන්මල්කොට ඇති පෘථිවි තොමෝ කම්පිත විය.
බෝධිසත්ත්වයෝ සොළොස්වියෙහිදී සියළු ශිල්පයන්හි නිමාවට පත්විය. ඉක්බිති පියා රාජ්‍යය දෙනු කැමැත්තේ මව සමග මන්ත්‍රණයකොට මදුරජ කුලයෙන් මාතුල දියණිය වූ මද්දි නම් වූ කුමරිය ගෙනවුත් සොළොස් දහසක් ස්ත්‍රීන්ට දෙටු අගමෙහෙසිය කොට මහාසත්ත්වයන්ට රාජ්‍යයෙහි අභිෂේක කළේය. මහාසත්ත්වයෝ රාජ්‍යයෙහි පිහිටි කාලයේ පටන් දිනපතා හයලක්‍ෂයක් වියදම්කොට මහදන් පැවැත්වීය. පසුකලෙක මද්‍රී දේවිය පුතකු වැදුවාය. ඔහුව රත්දැලකින් වැසුවාහ. ඒ නිසා ඔහුට ජාලිය කුමාරයා යැයි නම් කළහ. ඔහු ඇවිදින කාලයේ දුවක් වැදුවාය. ඇයව කළු අඳුන්දිවිසමකින් වැසුවාහ. ඒ නිසා ඇයට කෘෂ්ණජිනා යැයි නම්කළහ. මහාසත්ත්වයෝ එක්මසකට සයවාරයක් අලංකාර කළ ඇතා පිට නැගී දන්ශාලා හය බලයි. එකල්හි කලිඟුරටෙහි නියඟයක් විය. ශස්‍ය නොනැඟින. මහත් දුර්භික්‍ෂයක් විය. මිනිස්සු ජීවත්වීමට නොහැක්කාහු සොරකම් කරත්. දුර්භික්‍ෂයෙන් පීඩාවට පත්වූ ජානපදිකයෝ රාජංගනයේ රැස්වී දෝෂාරෝපණය කරන්ට වූහ. ඒ අසා රජතුමා කිම, දරුවෙනියි කියා ඇසූ කල්හි ඒ බව දැන්වූහ. රජු දරුවෙනි, යහපති. මම වැසි වස්සන්නෙමියි ඔවුන් පිටත්කර යවා සමාදන් වූ සිල් ඇත්තේ උපෝසථය සමාදන් වී වැසි වස්වන්නට නොහැකි විය. ඔහු නුවරවැසියන් කැඳවා මම සමාදන් වූ සිල් ඇත්තෙම් දවස් හතක්ම ගතකළ නමුත් වැසි වස්සන්නට නොහැකි වූයෙමි. කුමක් කළයුතුදැයි විචාරා ඉදින් දේවයන් වහන්ස, වැසි වස්සන්නට නොහැක්කෙහිද, මේ වෙළඳ නගරයේ සංජය රාජපුත්‍රයා වූ වෙස්සන්තර දන්දෙනු කැමැත්තේ ඔහුට සම්පූර්ණයෙන් ශ්වේතවර්ණ මංගල හස්තිරාජයෙක් සිටී. ඒ ඇතා ගිය ගිය තැන වර්ෂාව වසී. බ්‍රාහ්මණයන් යවා ඒ ඇතාව ඉල්වාගෙන එවයි කීය. හෙතෙම යහපතැයි පිළිගෙන බ්‍රාහ්මණයන් රැස්කරවා ඔවුනතුරෙන් අටදෙනෙක් තෝරාගෙන ඔවුන්ට වියදම් දී යව්. ඒ වෙස්සන්තරයන්ගෙන් හස්තියා ඉල්ලාගෙන එව්යැයි යැවීය.
බ්‍රාහ්මණයෝ අනුපිළිවෙලින් වෙළඳ නගරයට ගොස් දන්ශාලාවේ ආහාර වළඳා තමන්ගේ ශරීරය දූවිලි තැවරුණු කිළිටි වැකුණු එකක්කොට පසළොස්වක් දිනයේ රජුගෙන් ඇතා ඉල්වනු කැමැති වී රජු දන්ශාලාවට එනකල්හි පෙරදිග දොරටුවට ගියහ. රජුද දන්හල දකිනු කැමැත්තෙමියි උදෑසනම සුවඳ පැන් සොළොස් කළයක් නා අනුභවකොට සැරසී අලංකාර කළ ඇතාපිට නැගී පෙරදිග දොරටුව වෙත ගියේය. බ්‍රාහ්මණයෝ එයට අවස්ථාවක් නොලැබ නැගී, දකුණු දොරටුව වෙත ගොස් උස්තැනක සිට රජුගේ පැදුම් දොරටුවේ දානය බලා දකුණු දොරටුව වෙත එනකල්හි අත් දිගහැර වෙස්සන්තර පින්වතාණෙනි! ජයවේවායි කීහ. මහාසත්ත්වයෝ බ්‍රාහ්මණයන් බලා ඇතාව ඔවුන් සිටි තැනට යවා ඇතාපිට සිටම පළමු ගාථාව කීය.
දිග් වූ කිහිලි ලොම්, නිය, සිරුරේ ලොම් ඇති, කිළිටි දත් ඇති ධූලි වැකුණු කෙහෙඇති බමුණෝ දකුණත නගා මා අතින් කුමක් ඉල්වත්ද?
එය අසා බ්‍රාහ්මණයෝ මෙසේ පැවසූහ.
සිවිරට වඩන රජතුමනි, රුවනක් ඉල්වම්හ. කවර රුවනක්ද? රියහිස් බඳු දළ ඇති බර උසුලනු සමත් උතුම් ඇත්රුවන දුන මැනවි.
එහි **උරූළ්හවං** යනු දැරීමට සමර්ථ
එය අසා මහාසත්ත්වයෝ මෙසේ සිතීය. මම හිස ආදිකොට ඇති අභ්‍යන්තර දානයක් දෙනු කැමැත්තේ නමුත් මොහු බාහිර දෙයක්ම ඉල්වත්. මොවුන්ගේ මනදොළ පුරවන්නෙමියි සිතා ඇතාගේ පිටට නැගී මෙසේ කීය.
බමුණෝ මා අතින් යමක් ඉල්වත්ද ගිලියෙන මද ඇති මනා දළ ඇති රාජවාහනය වූ උතුම් ඇත්රජහු දෙමි. කම්පිත නොවෙමි.
එසේයයි පිළිගෙන,
සිවිරට වඩන වෙසතුරු මහරජ, ත්‍යාගයෙහි පිහිටි සිත් ඇතිවැ ඇත් කඳින් බැස බමුණන්ට ඇත්රජු දන් දුන්හ.
එහි **ඔපවුය්හං** නැගීයාමට සුදුසු රාජවාහනය. **චාගාධිමානසො** ත්‍යාග චේතනාවෙහි පිහිටි සිත් ඇති. **අදා** යනු ඇතාගේ සරසා නැති තැනක් තුන්වරක් ප්‍රදක්‍ෂිණාකර එසේ නොසැරසූ තැනක් නොදැක මල් හා මුසු වූ සුවඳ දියෙන් පිරි රන්කෙණ්ඩියක් ගෙන මෙහි එව්යැයි අලංකාර කරන ලද රිදීමල්දමක් සමාන ඇතාගේ සොඬ ඔවුන්ගේ අතෙහි තබා පැන් වත්කොට සැරසූ ඇතාව දන් දුන්නේය.
ඇතාගේ පා සතරෙහි ඇති සැරසිලි හාරලක්‍ෂයක් වටී. දෙපැත්තේ ඇති ඒවා ලක්‍ෂ දෙකක් වටී. උදරය යට කම්බිලිය ලක්‍ෂයකි. පිටෙහි මුතුදැල රත්‍රන් දැල මැණික් දැල යන දැල් තුන් ලක්‍ෂයකි. දෙකන්හි ඇති ඝණ්ඨා දෙක ලක්‍ෂයකි. පිටෙහි අතුරා ඇති කම්බිලිය ලක්‍ෂයකි. කුම්භස්ථල අලංකාරය ලක්‍ෂයකි. හිස්පළඳනා තුන ලක්‍ෂ තුනක් වටී. කණෙහි සුළු පළඳනාව ලක්‍ෂ දෙකකි. දළ දෙකේ සැරසිලි ලක්‍ෂ දෙකකි. සොඬෙහි ස්වස්තික අලංකාරය ලක්‍ෂයක් වටී. අනර්ඝ වූ භාණ්ඩ හැර පිටට නැගීමට ඇති ආධාරකය ලක්‍ෂ විසිදෙකකි. නගින හිණිමග ලක්‍ෂයකි. ඇතාට ආහාර දෙන කටාරය ලක්‍ෂයකි. මෙපමණක් දේ ලක්‍ෂ විසිහතරක් වටනේය. සේසතෙහි මත්තෙහි මාණික්‍යය, සිළුමිණ, මුතුහරේ මාණික්‍යය, අංකුසයෙහි මැණික, ඇතාගේ ගෙලෙහි වෙළත මුතුහරෙහි මාණික්‍ය ඇත්කුඹෙහි මාණික්‍යය යන මේ ඉතා අනර්ඝ මැණික් හා අනර්ඝ ඇතා යන මේවායැයි ඇතා සමග වටිනා අනර්ඝ වස්තු සතක් යන මේ සියල්ල බ්‍රාහ්මණයන්ට දුන්නේය. එසේම ඇතාගේ ආවතේව සඳහා පන්සියයක් කුල ඇත්වෙදුන් හා ඇත්ගොව්වන් ද සමග පහත දක්වන ආකාරයට දානය දෙන කල්හි පොළව කම්පාවීම ආදිය සිදුවිය. ඒ කාරණය දේශනාකරන ශාස්තෲන් වහන්සේ මෙසේ වදාළ සේක;
උතුම් ඇත්රජු දුන්කල්හි පොළව කම්පා විය. එකල්හි යම් බිහිසුණු බවක් වීද එසඳ ලොමුදැහැගැන්ම විය.
ඇත්රජු දුන් කල්හි නුවර කැළඹින. එදා යම් හිංසනයක් වීද එසඳ ලොමුදැහැ ගැන්ම විය.
සිවිරටවඩන ඇත්රජහු දුකල්හි නුවර අවුල් විය. මහත් ඝෝෂාවක්ද විය.
එහි **තදාසී** යනු එකල විය. **හත්‍ථිනාග‍ෙ** යනු හස්ති සංඛ්‍යාත වූ නාගයන්. **ඛුම්භිත්‍ථා** ජයතුරු නගරය කැළැඹී ගියේය.
බ්‍රාහ්මණයෝ වනාහි දකුණු දොරටුවෙහිදී ඇතා ලැබ ඇතාපිට හිඳ මහජනයා පිරිවරා නගරය මැදින් ගියහ. මහජනයා දැක එම්බා බ්‍රාහ්මණය, අපගේ ඇතාපිට නැගී අපගේ ඇතාව කොහි ගෙනයන්නෙහිදැයි ඇසූහ. බ්‍රාහ්මණයෝ වෙසතුරු මහරජ විසින් අපට ඇතා දෙන ලදැයිද තෙපි කවරහුදැයි මහජනයාට හස්තවිකාර ආදියෙන් හප්පමින් නගරය මැදින් ගොස් උතුරු දොරටුවෙන් නික්ම ගියහ. නුවරවැසියෝ දෙවියන් ආවේසවීමෙන් බෝසතුන්ට කිපී රජගෙදර දොරටුව ළඟ රැස්ව මහත් උඝෝෂණයක් කළහ. එබැවින් කියන ලදී.
ඇත් රජු දුන්කල්හි පොළව කම්පා විය. එසඳ එහි මහත් වූ බිහිසුණු හඬ‍ෙක් පවතී.
[missing trans]
[missing trans]
**ඛුම්භිත්‍ථනගරංත** දා එකල්හි මෙසේ නගරය කැළඹිණ. **ඝොසොති** මහා අපහාස හඬක් පැතිරගිය බැවින්. මහත් හඬක් මතු වූ බැවින්. **රට්ඨවඩ්ඪනෙ** සිවිරටෙහි අභිවෘද්ධිය ඇතිකරන.
ඉක්බිති ඔහුගේ දානයෙන් කැළඹුණු සිත් ඇත්තාහු වී නගරවාසීහු රජුට සැළකළහ. එබැවින් කියන ලදී.
ප්‍රසිද්ධ වූ මිනිස්සු ද රජදරුවෝ ද වෙළෙන්දෝ ද බමුණෝ ද ඇතරුවෝ ද අසරුවෝ ද රියැදුරෝ ද පාබල සෙනඟ ද මුළු නියම්ගම් වැසි කෙළෙඹියෝ ද සිවිරට වැසියෝ ද එක්රැස්ව ඇතු රැගෙන යනු දැක පියරජුට සැළකළහ.

දේවයන් වහන්ස, තොපගේ රට නසමින් තොපගේ පුත් වෙසතුරු රජ රටවැසියා පිදු අපගේ ශ්‍රේෂ්ඨ හස්තියා කෙසේනම් දෙන්නේද?
රිය හිස් බඳු දළ ඇති බර උසුලනු සමත් සියලු යුදයෙහි ජයභූමි දත් හැම අවයව සුදු වූ අපගේ උතුම් ඇතු කෙසේ නම් දෙන්නේද?
රත්පළඳින් වැඩුණු මද වැහෙන සතුරන් මඩනා මහා දළ ඇති කෛලාසකූට පර්වතය බඳු සුදු පැහැති චාමර සහිත.
සේසත් සහිත වූ බුමුතුරුණු උඩුවියන් ජවනිකා සහිත වූ ඇත්වෙදුන් සහිත වූ ඇත්ගොව්වන් සහිත වූ රජු උසුලන අග්‍ර යානය වූ ධනය කලිඟුරට බමුණන්ට කුමක් හෙයින් දුන්නේද?
එහි **උග්ගා** යනු මතු වූ පෙනුනා වූ. **නිගමො** නියම්ගම්වැසි කෙළෙඹි ජනයා. **විධමං දෙව තෙ රට්ඨං** දේවයිනි, ඔබගේ රට වනසන ලදී. **කථං නො හත්‍ථීනං දජ්ජා** කවර කරුණකින් උසස් මංගල සම්මත වූ අපගේ ඇතාව බ්‍රාහ්මණයන්ට දෙන්නේද? **ඛෙත්තඤ්ඤුං සබ්බ යුද්ධානං** සියළුම සටන්වල ජයභූමි දැනගැනීමේ සමථ. **දන්තං** මනරම් වූ දන්ත ඇති. **සවාළවීජනිං** වල්විදුනාව සමග. **සවුපථෙය්‍යං** අතුර භාණ්ඩ. බුමුතුරුණු. **සාථබ්බණං** ඇත්වෙදුන් සමග. **සහත්‍ථිපං** පිරිවර කුල පන්සියයක්, ඇත්වෙදුන්, ඇත්ගොව්වන් වශයෙන් ඇත්රජු සමග.
මෙසේද කියා නැවත මෙසේ කීහ.
හෙතෙම ආහාරපානද වස්ත්‍ර ද සෙනසුන්ද දෙන්නේයැ. තෙල දනට නිසිය. තෙල බ්‍රාහ්මණයන්ට යෝග්‍යය.
සංජය රජතුමනි, මේ වෙස්සන්තර පරපුරෙන් අපට ආ රජෙක. තොපගේ වෙසතුරුපුත් කෙසේනම් සිවිරට වර්ධනය කරන ඇතු දෙන්නේද?
ඉදින් තෙපි සිවිරට වැසියන්ගේ මේ බස නොකරන්නහු නම් සිවිරට වැසියෝ පුතු හා සමග තොප අත්පත් කරතී සිතම්හ.
එහි **වංසරාජානො** පරපුරෙන් ආ මහරජ. **භජ‍ෙතී** දෙයි. **සිවි** **හත්‍ථෙ** **කරිස්සර‍ෙ** සිවිරට වැසියෝ පුත්‍රයා සමග එය තමන්ගේ අත්පත් කරන්නේය.
එය අසා රජු, මොහු වෙස්සන්තරව මරන්නට කැමැති වෙත්යැයි හැඟීමෙන් මෙන් කීය.
ඒකාන්තයෙන් ජනපදය නැතිවේවා. රටද වැනසේවා. මම සිවුරට වැසියන්ගේ වචන හේතුවෙන් නිර්දෝෂී රාජපුත්‍රයාව සියරටින් නෙරපන්නේ නැත. මාගේ ඖරස පුත්‍රයා බැවිනි.
[missing trans]
මම ඔහුට ද්‍රෝහි නොවෙමි. යම්හෙයකින් හෝ උතුම් සිල් ඇත්තේද, එහෙයිනි. මට අපකීර්තියද වෙයි. බොහෝ පව්ද රැස්වේ. කවර හෙයින් වෙස්සන්තර පුත්‍රයා අවියකින් මරවම්දැයි
එහි **මාසී** නොවේවා. **අරියසීලවකො** ආර්ය වූ සිල්වන්තයකු විසින් ආර්ය වූ ආචාර සම්පත්තියෙන් යුක්ත වූ **ඝාතයාමසෙ** නසන්නෙමි.
සිවයෝ මෙසේ කීහ;
ඔහු දඬින් ද සැතින් ද නො නැසුව මැනවි. හේ දඟගෙට ද නොනිසිය. ඔහු රටින් නෙරපුව මැනවි. වංකගිරියෙහි වෙසේවා.
එහි **මා තං දණ්ඩෙන සත්‍ථ‍ෙන** රජතුමනි! ඔබ ඔහුට දණ්ඩෙන් හා ආයුධයෙන් ඝාතනය නොකරන්න. **නහිසො බන්‍ධනාරහො** හෙතෙම හිරගෙදර නො තබන්න. ඔහුව රටින් පිටුවහල් කරන්න.
රජතුමා කීය;
ඉදින් මේ සිවිරට වැසියන්ගේ කැමැත්ත නම් ඒ කැමැත්ත නොදුරලම්හ. හේ මේ රාත්‍රිය වෙසේවා. කාම සම්පත් ද අනුභව කෙරේවා.
ඉක්බිති රාත්‍රිය අවසන්හි හිරු උදාවන කලැ සිවිරට වැසියෝ සමගිවැ ඔහු රටින් පිටකෙරෙත්වායි කීයැ.
එහි වස්තු පුත්‍රදාරකාදීන්ට අවවාද දෙමින් වාසය කෙරේවා. ඔහුට එක රාත්‍රියක් ඉඩ දෙන්නැයි කියයි.
ඔවුන් එක රාත්‍රියක් පමණක් වාසය කෙරේවා යි රජුගේ වචනය පිළිගෙන [missing trans] වෙස්සන්තර මාලිගයට ගොස් ඒ පුවත සැළකළේය. මේ කාරණය පවසන්නට මේ ගාථාවන් කීය.
කාර්යයන් සිදුකරන ඇමැතියා වහා නැගීසිටුව. වෙස්සන්තර වෙත ගොස් මෙසේ කියව. දේවයිනි, සිවිහුද නියම්ගම් වැසි කෙළෙඹියෝ ද එක්රැස්වැ තොපට කිපුණාහ.
ප්‍රසිද්ධ වූ මිනිස්සු ද රජදරුවෝ ද වෛශ්‍යයෝ ද බමුණෝ ද ඇතරුවෝ ද අසරුවෝ ද රියැදුරෝ ද පාබල සෙනගද නියම්ගම්වැසි සියල්ලෝ ද සිවිහුද එක්රැස්වූහ.
මෙම රැය ඉක්මැ හිරු උදාවන වේලෙහි සිවිහු සමගවැ තොප රටින් නෙරපති.
සිවිරජු විසින් මෙහෙයන ලද ඒ කටයුතු කරවන ඇමැතිවරයා වෙලෙවිවැ පැළැඳි හස්තාභරණ ඇතියේ මොනවට හඳින ලද පිළි ඇත්තේ සඳුනෙන් සැරසුණේ.
හිසින් ස්නාන කළේ තෙත් කෙහෙ ඇතිවැ පළන් මිණිකොඬොල් ඇතිව වෙසතුරු නිවෙස් වූ රම්‍ය වූ පුරයට එළඹියේයැ.
ඒ ඇමැති සිය නුවරැ තව්තිසා දෙවියන් මැද ප්‍රීතිවෙන සක්දෙව් රජ මෙන් ඇමැතියෙක් පිරිවරා දුන් දනෙහි සිත් අලවන වෙසතුරු කුමරු දිටී.
ඒ කාරිය කරවන ඇමැතියා එහි ගොස් ප්‍රිය වන වෙසතුරු කුමරුන්ට මෙසේ කීය. රජතුමනි, නුඹවහන්සේට දුක්ඛදායක හසුනක් දන්වන්නෙමි. මට නොකිපෙව.
ඒ ඇමැති රජතුමන් වැඳ හඬමින් මෙසේ කීය. මහරජ, තෙපි වනාහි කැමැති සියළු රස ගෙනදෙන මාගේ ස්වාමි වන්න.
නුඹවහන්සේට දුක් පණිවිඩයක් දන්වන්නෙමි. එහිලා මා සනසත්වා. දේවයන් වහන්ස, සිවිරට වැසියෝ නුඹවහන්සේට කිපියහ. නියම්ගම් වැස්සෝ ද ප්‍රසිද්ධ පුද්ගලයෝ ද රාජපුත්‍රයෝ ද වෙළෙන්දෝද බමුණෝ ද රැස් වූහ. ඇතරුවෝ ද අසරුවෝ ද රථාචාරිහු ද පාබල සෙනග ද හුදෙක් නියම්ගම් වැස්සෝ ද සිවිහු ද වූහ.

මෙම රාත්‍රිය අවසන්හි හිරු උදාවන සමයෙහි සිවීන් සමගැ නුඹවහන්සේ රටින් නෙරපතියි කියති.
එහි **කුමාරං** මව්පියන් ඇති බැවින් කුමාරයාම සැකයට පත් රජු. **රම්මානං** තමන් විසින් දෙන ලද දානයේ වර්ණනාව කියන සොම්නසට පත්ව සිටියා වූ. **අමච්චෙහි** එකට උපන් හැටදහසක් ඇමැතියන් පිරිවරා ගත්. ඔසවන ලද සේසත් ඇති රාජාසනයෙහි හුන්නා වූ **වෙදයිස්සාමි** කියන්නෙමි. **තත්‍ථ අස්සාසයන්තු මං** ඒ දුක් පුවත සැළකර සිටියදී විඩාවට පත්වන්නා වූ දේවයන් විසින් සනසා අස්වසන්නේ විශ්වාසකර කියන්න. මා සමග කියන්න යන බලාපොරොත්තුවෙන් කීය.
මහා සත්ත්වයෝ කීහ.
සිවිරට වැස්සෝ කුමක් නිසා මට කිපියාහුද? නපුරුකොට කරන ලද්දක් මම නොදක්මි. කාර්යභාර ඇමතිය, මට එය විස්තරකර කියව. කවර හෙයින් මා නෙරපත්ද?
එහි **කිස්මිං** යනු කවර කාරණයක්හි **වියාචික්ඛ** විස්තර ඇතිව කියන්න.
කාර්යභාර ඇමැතියා මෙසේ කීය.
ප්‍රකට පුද්ගලයෝ ද රාජපුත්‍රයෝ ද වෙළෙන්දෝ ද බමුණෝ ද ඇත්ගොව්වෝ ද අසරුවෝ ද රියකරුවෝ ද පාබල සෙනග ද ඇතු දන්දීම හේතුවෙන් දොස් කියති. එහෙයින් ඔබවහන්සේ නෙරපති.
එහි **ඛීයන්ති** කිපෙත්.
එය අසා මහා සත්ත්වයෝ සොම්නසට පත්ව මෙසේ කීය.
මම හදවත ද ඇස් ද දෙන්නෙමි. මාගේ බාහිර ධනය දීම ගැන කියනු කිම. රන් හෝ අමුරන් හෝ මුතුමැණික් හෝ වෙරළුමිණි හෝ දෙන්නෙමි. නොවරදවන්නෙමි. මා සිත දීමෙහි ඇලේ.

ඒකාන්තයෙන් සියළු සිවීහු මා රටින් නෙරපත්වා. නැතහොත් නසත්වා. ඒකාන්තයෙන් සත්කඩක් කොට කපත්වා. එහෙත් දීමෙන් නොවළකින්නෙමියි වෙසතුරු කීය.
එහි **යාචකමාගතෙ** යාචකයන් පැමිණි කල්හි ඒ යාචකයාව දැක **නෙව දානා විරමිස්සති** දානයෙන් නොවැළකෙන්නෙමි.
එය අසා කර්තෘකාරක ඇමැතිවරයා, රජු විසින් දෙන ලද්දේ නොවෙයි. නගරවැසියන් විසින් දෙන ලද්දේ නොවෙයි. තමන්ගේ අදහස අනුවම දෙන ලදී. වෙනත් හසුනක් කියමින් මෙසේ කීය.
සිවිහුද රැස්වූ නියම්ගම් වැසියෝද ඔබට මෙසේ කීහ. **කොන්තිමාර** නම් ගංතෙරින් **අරඤ්ජර** නමැති පරිවතය බලා වරද කළ රජදරුවෝ යම් මගකින් යෙත්ද, ඒ මගින් මහා පැවතුම් ඇති වෙසතුරු රජ යේවායි ඇමති අනෙක් හස්නක් යැවීය.
එහි **කොන්තිමාරාය** කොන්තිමාර නම් ගංතෙර **ගිරිං ආරඤ්ජරංපති** ආරඤ්ජර නම් පර්වතය අභිමුඛකොට. **ය‍ෙන** යම් මගකින් රටින් පිටුවහල් කළ රජවරු යත්ද ඒ මගින්. **සුබ්බතො** වෙස්සන්තර ද යා යුතුයැයි මෙසේ සිවිරට වැස්සෝ කියත්යැයි පැවසීය. මෙය වනාහි හෙතෙම දේවතාරූඪ වී කියන ලදී.
බෝධිසත්ත්වයෝ යහපති. වැරදිකාරයන් යන මගින් යන්නෙමි. මා වනාහි නුවරවැස්සන් අන් වරදකින් පිටුවහල් කරන්නේ නොවේ. ඇතා දන්දීම නිසාවෙන්ම පිටුවහල් කරත්. මෙසේ ඇති කල්හි මම සත්සියයක් මහදන් දෙන්නෙමි. නුවරවැස්සෝ එක්දිනක් දන් දෙන්නට මට අවකාස දෙත්වා. හෙට දන් දී තුන්වන දිනයේ යන්නෙමියි කීය.
වරද කළ ඇත්තෝ යම් මගකින් යන්නාහුද, ඒ මගින් ඒ මම ද යන්නෙමි. මම දානයක් දෙමි. එක් දවසකට මට සමාව දෙවයි වෙසතුරු කීය.
කාරිය ඇමැතිවරයා රජතුමනි, යහපති. මම නුවරවැසියන්ට කියන්නෙමියි පිටව ගියේය. මහාසත්ත්වයෝ ඔහු පිටත්කර යවා සේනාරක්‍ෂකයා කැඳවා මම හෙට සත්තසතික නම් වූ දානයක් දෙන්නෙමි. ඇතුන් සත්සියයක්, අශ්වයන් සත්සියයක්, රිය සක්සියයක්, ස්ත්‍රීන් සත්සියයක්, දෙනුන් සත්සියයක්, දාසින් සත්සියයක්, දාසයන් සත්සියයක් සූදානම් කරන්න. නොයෙක් ආකාර ආහාරපානාදියත් යටත්පිරිසෙන් සුරාවද යන දීමට සුදුසු සියළුම දන්දිය යුතු දේ සූදානම් කරවයැයි සත්තසතික මහාදානය සංවිධානය කොට ඇමැතියන් පිටත්කර යවා හුදෙකලාව මද්දි දේවිය සිටින තැනට ගොස් ශ්‍රී යහනාව මත වාඩිවී ඇය සමග කථා කළේය. එම කාරණය දේශනා කරන ශාස්තෲන් වහන්සේ මෙසේ වදාළ සේක;
වෙසතුරු රජ, සියළු අඟපසඟින් හෙබි මද්‍රි දේවිය ඇමතීය. මා තොපට දුන් ධනධාන්‍යයන් තිබේද?
අමුරන් හෝ රත්රන් හෝ බොහෝ වූ මුතු හෝ වෙරළුමිණි හෝ ඇද්ද? පියාගෙන් ගෙනෙන ලද යම් ධනයක් වේද? ඒ සියල්ල නිදන්කොට තබවයි කී.
එහි **නිදහෙය්‍යාසි** නිධන්කොට තබන්න. **පෙත්තිකං** පියාගෙන් ගෙනෙන ලද.
සියළු අඟපසඟින් හොබනා මද්‍රි දේවිය දේවයිනි, කවර තැනක නිදන්කොට තබන්නෙම්ද? විචාරණ ලද මට ඒ ස්ථානය කියවයි පැවසීය.
එහි **තමබ්‍රවී** යනු මගේ ස්වාමියා වූ වෙස්සන්තර විසින් මෙතෙක් කල් ධනය නිධන් කරන්නයැයි නොකියූ විරූය. දැන් මෙසේ කියයි. කොහේ නිධන්කර තබන්නෙම්දැයි විචාරන්නෙමියි සිතා ඔහුට මෙසේ කීය.
වෙස්සන්තර කීය.
මද්‍රිදේවිය, සිල්වන්තයන් කෙරෙහි සුදුසු පරිදි දෙව. සියළු සත්ත්වයන්ට දානයට වැඩි උතුම් පිහිටක් නැත.
එහි **දජ්ජාසි** යනු සොඳුර, මද්‍රිදේවිය, ගබඩා ආදියේ නොතබා අනුගාමික නිධානයක් නිධන්කොට සිල්වතුන් කෙරෙහි දෙන්නෙහිය. **නහි දානාපරං** දානයට වඩා උත්තරීතර වූ පිහිටක් නම් නැත.
ඇය යහපතැයි ඔහුගේ වචනය පිළිගත්තාය. ඉක්බිති ඇයට මත්තේද අවවාද කරන්නේ මෙසේ කීය.
මද්‍රිදේවීනි, දරුවන් කෙරෙහිද නැදිමයිලන් කෙරෙහිද දයා මෛත්‍රී පතුරුව. යමෙක් ඔබගේ ස්වාමියා යැයි අදහස් කරන්නේ නම් ඔහුට මනාව උපස්ථාන කරව.
මාගේ වෙන්වීමෙන් පසුව ඒ මා තොපගේ සැමියකු ලෙස නො සිතව. වෙන ස්වාමිපුරුෂයකු සොයා ගනුව. මාගේ වෙන්වීම හේතුකොට ගෙන කෘශ නොවන්න.
එහි **දය්‍යාසි** දයාව, මෛත්‍රි කරන්න. **යොච තං භත්තා මඤ්ඤ‍ෙය්‍යා** සොඳුර, මා ගිය කල්හි යමෙක් ඔබගේ ස්වාමියා යැයි හඟින්නේ ද ඔහුට හොඳින් උපස්ථාන කරන්න. **මයා විප්පවසෙන තෙ** මා සමග ඔබගේ වෙන්වීමෙන් ඉදින් කිසිවෙක් මම ඔබගේ ස්වාමියා වන්නෙමියි කියයි ද ඔහු ගැන නොසිතන්න. ඉක්බිති තෙමේම අනිත් ස්වාමියකු සොයන්න. **මා කිසිත්‍ථ** මා හැර සිටියා වූ ඔබ කෘශ නොවන්න. වෙහෙසට පත් නොවන්න.
ඉක්බිති ඔහුට, මද්‍රි දේවිය, කුමක් නිසා මේ වෙස්සන්තර මෙබඳු වචනයක් කියයිදැයි සිතා, ස්වාමීනි! කුමක් නිසා මේ නුසුදුසු කථාවක් කියන්නෙහිදැයි විචාළාය. මහාසත්ත්වයෝ, සොඳුර, මා විසින් ඇතා දෙන ලද බැවින් සිවිරට වැස්සෝ කිපියාහ. මා රටින් පිටුවහල් කරත්. හෙට මම සත්තසතික මහාදානයක් දී තුන්වන දවසේ නගරයෙන් නික්ම යන්නෙමියි කියා මෙසේ පැවසීය.
මම බිහිසුණු ව්‍යාල මෘගයන්ගෙන් ගැවසීගත් මහා වනයට යමි. මහ වනයෙහි හුදෙකලාව වෙසෙන මාගේ ජීවිතය සැක සහිතය.
එහි **සංසයො** යනු මහා වනයේ වාසය කරන ඒකාන්තයෙන් සුඛුමාල වූ මාගේ ජීවිතය කොයින්ද? ස්ථිර වශයෙන් ම මැරෙන්නෙමි යන පරමාර්ථයෙන් ම මෙසේ කීය.
සෑම අඟපසඟකින් ම හෙබි මද්‍රි දේවි අහෝ! පෙර නොපැවසූ වදනක් අද කියහි. ඒකාන්තයෙන් නපුරක් අද කියහිදැයි වෙස්සන්තර රජහට කීවාය.
මහරජ, යම්හෙයකින් හුදෙකලාවැ තෙපි වනයට යන්නහු නම් ඒ ධර්මය නොවෙයි. දේවයිනි! යම්තැනකට තෙපි යන්නහු නම් මම ද එතැනට යන්නෙමි.
තොප සමග මරණය හෝ තොපගෙන් වියෝවැ ජීවත්වීම හෝ යන මේ දෙකින් තොපගෙන් වෙන්වැ ජීවත්වීමට වඩා මරණය උතුම්ය.
තොපගෙන් වෙන්ව ජීවත්වීමට වඩා චිතකයේ ගිනි දල්වා එකමැ ගිනි ජාලාවක් වූ කලැ එහි මාගේ මරණය උතුමි.
යම්සේ ඇතිනි සම විසම ගිරි දුර්ගයන්හි හැසිරෙන අරණ්‍යවාසී දළ ඇතකු අනුවැ යේද,
එසෙයින් දරුවන් රැගෙන තොප අනුවැ එමි. තොප විසින් සුවසේ පෝෂණය කළ හැකි තැනැත්තියක් වන්නෙමි. පෝෂණයට අපහසු කෙනෙක් නොවෙමි.
එහි **අභුම්මෙ** නුඹ මට නුසුදුසු දෙයක් කියන්නෙහි. **නෙස ධම්මො** මේ ස්වභාවය කාරණයක් නොවෙයි. **තද‍ෙව** යම් ඒ නුඹ සමග මරණය උතුම්ය. **තත්‍ථ** ඒ එකම ගිනිජාලාවක් වූ දරසෑයෙහි. **ජෙස්සන්තං** හැසිරෙන්නා වූ.
මෙසේ කියා නැවත ඇය දුටුවාක් බඳු හිමාලය ප්‍රදේශය වර්ණනා කරන්නී මෙසේ කීය.
මිහිරි බස් ඇති ප්‍රියවදන් ඇති මහවනයෙහි වෙසෙන මේ කුමරුන් දක්නේ රාජ්‍යය සිහි නොකරන්නෙහි.
මිහිරි බස් ඇති ප්‍රියවදන් ඇති මහවනයෙහි සෙල්ලම් කරන මේ කුමරුන් දක්නේ රාජ්‍යය සිහි නොකරන්නෙහි.
මිහිරි බස් ඇති ප්‍රියවදන් ඇති රමණීය ආශ්‍රමයෙහි වෙසෙන මේ කුමරුන් දක්නේ රාජ්‍යය සිහි නොකරන්නෙහි.
මිහිරි බස් ඇති ප්‍රියවදන් ඇති සිත්කලු අසපුවෙහි සෙල්ලම් කරන මේ කුමරුන් දක්නේ රාජ්‍යය සිහි නොකරන්නෙහි.
රමණීය අසපුවෙහි මල්මාලා දරන අලංකෘත වූ මේ කුමරුන් දන්නේ රාජ්‍යය සිහි නොකරන්නෙහි.
රමණීය අසපුවෙහි සෙල්ලම් කරන මල්මාලා දරන අලංකෘත වූ මේ කුමරුන් දන්නේ රාජ්‍යය සිහි නොකරන්නෙහි.
රමණීය අසපුවෙහි මල්මාලා දරමින් නටන කුමරුන් යම්කලෙක දක්නෙහිද එකලැ රාජ්‍යය සිහි නොකරන්නෙහි
රමණිය අසපුවෙහි මල්මාලා දරමින් නටන සෙල්ලම් කරන කුමරුන් යම්කලෙක දක්නෙහිද එකලැ රාජ්‍යය සිහි නොකරන්නෙහි.
හුදෙකලාව වනයෙහි හැසිරෙන සැටවස් පිරුණු මාතංග නම් ඇතු යම්කලෙක දක්නෙහිද එකලැ රාජ්‍යය සිහි නොකරන්නෙහි.
උදේ සවස හැසිරෙන සැටවස් පිරුණු මාතංග නම් ඇතු යම් කලෙක දක්නෙහිද, එකලැ රාජ්‍යය සිහි නොකරන්නෙහි.
යම්කලෙක ඇතිනි රැළෙහිද ඇත්පිළෙහිද පෙරටුව යන පිරුණු සැටවස් ඇති මාතංග නම් ඇතා කුඤ්චනාද කරන්නේ ද. නාදකරන ඔහුගේ ඒ නාදය අසා රාජ්‍යය සිහි නොකරන්නෙහි.
වනමෘගයන් ගැවසුණු කැමැති සම්පත් දෙන දෙපසැ වනයෙහි වන ගළ යම්කලෙක දක්නෙහිද එකල රාජ්‍යය සිහි නොකරන්නෙහි.
සවස් වේලෙහි පැමිණි අංදළු පහක් ඇති මුවා ද නටන කිඳුරන්ද දැක රාජ්‍යය සිහි නොකරන්නෙහි.
බැස යන දියෙහි ඝෝෂාවද කිඳුරන්ගේ ගී හඬද යම්කලෙක අසන්නෙහිද එකල රාජ්‍යය සිහි නොකරන්නෙහි.
පර්වත ගුහාවල හැසිරෙන හඬන බකමූණන්ගේ නාදය යම්කලෙක අසන්නෙහිද එකල රාජ්‍යය සිහි නොකරන්නෙහි.
වනයෙහි සිංහ, ව්‍යාඝ්‍ර, කඟවේණ, ගවර යන සතුන්ගේ ද එකලැ රාජ්‍යය සිහි නොකරන්නෙහි.
පර්වත මුදුන්හි සිටින පිල්කළඹින් ගැවසුණු මොනර සෙබඩුන් පිරිවරා නටන මොනරා යම්කලෙක දන්නෙහිද, එකල රාජ්‍යය සිහි නොකරන්නෙහි.
[missing trans]
සෙබඩුන් පිරිවැරූ නිල්ගෙල ඇති හිස සිළු ඇති නටන මොනරා යම්කලෙක දක්නෙහිද එක රාජ්‍යය සිහි නොකරන්නෙහි.
හේමන්ත සෘතුවෙහි පිපුණු සුවඳ හමන ගස් යම්කලෙක දක්නෙහිද එකල රාජ්‍යය සිහි නොකරන්නෙහි.
හේමන්ත මාසයෙහි රතිඳුගොව්වන් ගැවැසුණු නිල්පැහැ යුත් පොළොව යම්කලෙක දක්නෙහිද එකලැ රාජ්‍යය සිහි නොකරන්නෙහි.
හේමන්ත සෘතුවෙහි පිපුණු කෙළිඳගස් හා රත්කරවු ගද ලොත්ගස් හා පියුම්ගස් ද යන මේ සුවඳ හමන ගස් යම්කලෙක දක්නෙහිද එකලැ රාජ්‍යය සිහි නොකරන්නෙහි.
හේමන්ත ඍතුවෙහි පිපුණු වනයද වැටුණු නෙළුම් මල් ද යම්කලෙක දක්නෙහිද එකලැ රාජ්‍යය සිහි නොකරන්නෙහි.
එහි **මඤ්ජුකෙ** මිහිරි කථාවන්. **කණෙරු සංඝස්ස** ඇති සමූහයා. **යූථස්ස** ඇත්රළෙහි පෙරටුව යන්නේ. **දුභතො** දෙපැත්තෙන්. **වතවිකාසෙ** වනරොද. **කාමදං** මට කැමැති සියල්ල දෙන. **සින්‍ධුයා** නදියෙන්. **වස්සමානස්ස ලූකස්ස** බකමූණන් වාසයකරන. **වාළානං** ව්‍යාලමෘගයන්, ඔවුන්ගේ වනාහි සවස්කාලයේ ඒ ශබ්දය පංචාගික තූර්යනාදය හා සමාන වන්නේය. ඒ නිසා **න රජස්ස සරිස්සසි** කියයි. **බරිහිනං** සමූහය ගැවසීගත්. **මත්‍ථකාසිනං** පාඨය කාම මදයෙන් මත්ව හුන්නා වූ යන අර්ථය. **බිම්බජාලං** රතු කුරවක ගස්. **ඔපුප්ඵානි** වැටුණු මල්.
මෙසේ මද්‍රිදේවිය හිමවත වාසය කරන්නියක් මෙන් මෙපමණක් ගාථාවලින් හිමවත වර්ණනාව කළේය.
ඵුසති දේවියද මාගේ පුත්‍රයා පිළිබඳ කටුක ආරංචියක් පැතිරිණ. කුමක් කරන්නේදැයි ගොස් දැනගන්නෙමියි ඇය වෙස්වලාගෙන ගොස් සිරියහන් ගබඩා දොරටුව ළඟ සිටියා ඔවුන්ගේ ඒ කථා සල්ලාපය අසා කරුණාව දනවන හැඬිල්ලක් හැඬුවාය. ඒ බව ප්‍රකාශ කරන ශාස්තෲන් වහන්සේ මෙසේ වදාළහ;
පුතාය, ලේලිය යන ඔවුන්ගේ විලාප බස් අසා පිරිවර ඇති මදුරජ දූ වූ ඵුසති දේවී තොමෝ බැගෑ ලෙස හැඬූය.
නිවැරදි වූ වෙස්සන්තර පුතු කවර හෙයින් රටින් පිටකෙරෙත්ද? මා විසින් විස අනුභව කරන ලද්දේ නම් හෝ ප්‍රපාතයෙන් පනින්නේ නම් හෝ ගෙලවැල ලා මැරෙන්නෙම් නම් හෝ එයට වඩා උතුම්ය.
ත්‍රිවේදයෙහි ද නානා ශිල්පයන්හිද කෙළ පැමිණි දානපති වූ ඉල්ලන්නට සුදුසු නොමසුරු උපරජුන් විසින් පුදන ලද පතළ කීර්ති ඇති පිරිවර සේනා ඇති නිවැරදි වෙසතුරු පුතු කවරහෙයින් රටින් පිට කෙනෙක්ද?
මව්පියන් පෝෂණය කරන කුලදෙටුවන් පුදන නිවැරදි වෙසතුරු පුතු කවරහෙයින් පිට කෙරෙත්ද?
රජුට හිතැති දෙවියනට හිතැති නෑයනට හිතැති යහළුවනට හිතැති සියලු රටවැසියනට හිතැති නිවැරදි වෙසතුරු පුතු කවර හෙයින් රටින් පිට කෙරෙත්ද?
එහි **රාජපුත්තී** ඵුසති නම් වූ මදුරජ දියණිය. **පපතෙය්‍යහං** මම ප්‍රපාතයෙන් පනින්නෙම්ද, **රජ්ජුයා බජ්ඣමිය්‍යාහං** ගෙල වැළලා මම මැරෙන්නෙමි. **කස්මා** මෙසේ නොමළ මා කවරනම් හේතුවකින් නිවැරදි මාගේ පුත්‍රයාව පිටුවහල් කරන්නෙම්ද? **අජ්ඣායකං** ත්‍රිවේදයෙහි පරතෙරට ගිය නානා ශිල්පයන්හිද නිමාවට පත්.
මෙසේ ඇය කාරුණිකව හඬා පුතුවද ලේලියද අස්වසා රජු සමීපයට ගොස්.
නිවැරදි වෙසතුරු පුතු රටින් පිටුවහල් කෙරෙත්ද, ඔබගේ දේශය මැස්සන් හැරදමා ගිය මීවදයක් මෙන්ද ගිලිහී බිම වැටුනු අඹ මෙන්ද වන්නේය.
මහරජ, දිය සිඳුනු විලෙක පියාපත් හැලුණු හංසයකු මෙන් ඇමැතියන් විසින් හැරදැමූ තෙපි හුදෙකලාව පීඩිත වන්නාහුය.
මහරජ, ඔබට ඒ කරුණ කියමි. ප්‍රයෝජනය ඉක්ම නොයේවා. සිවිරට වැසියන්ගේ බසට නිවැරදි තැනැත්තා පිටුවහල් නොකරන්න.
එහි **පලාතානි** යනු මැස්සන් හැරදමා ගිය මීවදයක් මෙන්. **පතිතා** **ජමා** බිම වැටුණා වූ අඹගෙඩි මෙන් මෙසේ මගේ දරුවන් රටින් නෙරපා දැමූවිට දේවයන් වහන්ස, ඔබගේ රට සැම අයුරකින් අසාධාරණ වන්නේ යැයි දක්වයි. **නික්ඛීණ පත්තො** පියාපත් හැලුණු. **අමච්චෙහි** මාගේ පුත්‍රයා හා එක්දින උපන් හැටදහසක් ඇමැතියන් අත්හරින ලද. **විහීයසි** පීඩාවට පත්වන්නෙහිය. **සිවීනං වචනා** සිවිරට වැසියන්ගේ වචනයෙන් ඒ නිවැරදි පුත්‍රයාව පිටුවහල් නොකරන්න.
එය අසා රජු මෙසේ කීය.
සොඳුර, මම සිවිරට වැස්සන්ගේ ධජයක් බඳු වෙසතුරු කුමරු හික්මවමින් පිටුවහල් කරමි. සිවීන්ගේ පරපුරේ ධර්මතාවයට ගරු කරමි. මාගේ පුත්‍රයා වනාහි ප්‍රාණයටද වඩා මට අතිශයින් ප්‍රියය.
සවිස්තරාර්ථය. සොඳුර, මම සිවිරට වාසීන්ගේ ධජය වූ වෙස්සන්තර කුමාරයාව හික්මවන්නේ පිටුවහල් කරන්නේ සිවිරටෙහි පැරණි රජවරුන්ගේ පාරම්පරික ධර්මතාවය කඩකිරීම කෙසේ කරම්ද? ඒ නිසා ඉතින් මට මාගේ ප්‍රාණයට වඩා ප්‍රියතම වූ ඔහුව පිටුවහල් කරන්නෙමි.
එය අසා දේවිය හඬා වැළපෙමින් මෙසේ කීවාය.
පෙර යමකුගේ ධජය අග පිපුණු මල් ඇති කිණිහිරි ගස් මෙන් යන්නහු අනුව යෙත් ද, හේ අද හුදෙකලා වැ යන්නේය.
පෙර යමෙකුගේ ධ්වජාග්‍රයෝ පිපුණු කිණිහිරි වනයක් මෙන් යන්නහු අනුවැ යේද හේ අද වනාහි හුදෙකලාව යන්නේය.
පෙර යමකුගේ ඇතුන් ආදිකොට ඇති සෙනග පිපුණු කිණිහිරි ගස් මෙන් යන්නහු අනුව යෙද්ද, හේ අද හුදෙකලාව යෙයි.
පෙර යමෙකුගේ ඇතුන් ආදිකොට ඇති සෙනග පිපුණු කිණිහිරි වනයක් මෙන් යන්නහු අනුව යෙද්ද හේ අද හුදෙකලාව යයි.
යමකුගේ පෙර ඉඳුගොව්වන්ගේ පැහැයට බඳු ගන්ධාර රටෙහි සාදන ලද රතුකම්බිලි පෙර වූ සෙනග යන්නහු අනුවැ යෙද්ද හේ අද හුදෙකලාව යයි.
යමෙක් පෙර ඇතුපිටින්ද දෝලාවෙන් ද රියෙන්ද ගියේ නම් ඒ වෙස්සන්තර රජතෙමේ අද කෙසේනම් පයින් යයිද?
සඳුන් ගැල්වූ සිරුරු ඇති ගීතයෙන්, නැටුමෙන් පුබුදුවන වෙස්සන්තර රජ අද අඳුන්දිවි සමද පොරොවද තවුස් පිරිකර සහිත කදද කෙසේනම් ගෙන යන්නේද?
මහා වනාන්තරයට පිවිසෙන්නහුට කසාවන් වස්ත්‍ර හෝ අඳුන් දිවිසම් කවර හෙයින් ගෙන නොයද්ද, කවර හෙයින් වැහැරි නොබඳිත්ද?
රජවැ සිට පැවිදි වූවෝ කෙසේනම් වැහැරියෙන් කළ සිවුරු දරත්ද? කුසතණයෙන් කළ වැහැරි මද්‍රිදේවී කෙසේ හඳින්නීද?
කසීසළු ද ඛෝම රටෙහි, කෝදුම්බර රටෙහි, නිපන් සලු ද දරාසිටිය මද්‍රිදේවිය කෙසේනම් කුස වැහැරි දරන්නීද?
හිදොළුයෙන් සිවිකායෙන්, හාරියෙන් මෙනුවර සිසාරා ඇවිද නිදොස් සිරුරු ඇති ඕ අද කෙසේනම් පා ගමනින් මහමග යන්නීද?
යමකගේ සුවසේ වැඩුණු මොළොක් අතුල් පතුල් ඇති හස්තපාදයෝ වෙත්ද, නිදොස් සිරුරු ඇති බියසුලු ඕ අද කෙසේ නම් වනයට යාද?
යමකට සුවසේ වැඩුණු මොලොක් අතුල් පතුල් ඇති අත්පා ඇද්ද, යම් ස්ත්‍රියක් රන් මිරිවැඩි සඟළින් යුතුව මිරිකෙමින්මැ යාද ප්‍රශස්ත අවයව ඇති ඕ අද කෙසේනම් පා ගමනින් මහමග යන්නීද?
පැළඳි මල්දම් ඇති යම් ස්ත්‍රියක් දහසක් ස්ත්‍රීන්ට පෙරටුව යාද ප්‍රශස්ත ශරීර ඇති ඕ අද කෙසේනම් තනියම වනයට යාද?
යම් ස්ත්‍රියක් පෙර සිවල් දෙනකගේ හඬ අසා එකෙණෙහි තැති ගනීද, ප්‍රශස්ත සිරුරු ඇති බියසුළු ඕ අද කෙසේනම් වනයට යාද?
යම් ස්ත්‍රියක් නාදකරන කෞෂික ගෝත්‍ර ඇති මහමුහුණකුගේ හඬ අසා බියවැ දෙවියන් ආවේෂ වූ යක්‍ෂ දාසියක් මෙන් වෙවුළාද ප්‍රශස්ත ශරීර ඇති බියසුළු ඕ අද කෙසේ නම් වනයට යේද?
හිස් වූ කැදැල්ල දැක දරුවන් විනාශ වූ ලිහිණියක මෙන් මට දරුවන්ගෙන් හිස් වූ මේ නිවෙසට අවුත් බොහෝකලක් දුකින් බර සිතිවිලිවලට බරවී සිටින්නෙමි.
හිස් වූ කැදැල්ල දුටු පැටවුන් මළ කිරිල්ලියක මෙන් මම හිස් වූ මේ නිවෙසට පැමිණ ප්‍රිය පුතුන් නොදක්නී කෘශ වී පඬුවන් වන්නෙමි.
හිස් වූ කැදැල්ල දුටු පැටවුන් මළ කිරිල්ලක මෙන් මම හිස් වූ මේ නිවෙසට අවුත් ප්‍රිය පුතුන් නොදක්නී ඒ ඒ තැන දිවයන්නෙමි.
හිස් වූ කැදැල්ල දුටු පැටවුන් විනාශ වූ උකුසු දෙන මෙන් මම හිස් වූ මේ නිවෙසට අවුත් දිගුකලක් සිතිවිලි පර වන්නෙමි.
හිස් වූ කැදැල්ල දුටු පැටවුන් විනාශ වූ උකුසු දෙනක මෙන් ප්‍රිය පුතුන් නොදක්නී කෘශවැ පඬුවන් වන්නෙමි.
හිස් වූ කැදැල්ල දුටු පැටවුන් මළ ලිහිණියක මෙන් ප්‍රිය පුතුන් නොදක්නී ඒ ඒ තැන දිවයන්නෙමි.
දියසිඳුණු මඩෙහි සක්වාළිහිණියක මෙන් ඒ මට දරුවන් නැති බැවින් හිස් වූ නිවෙසට අවුත් බොහෝ කලක් ඒකාන්තයෙන් දුකින් සිතිවිලි පර වන්නෙමි.
දිය සුන් මඩෙහි සක්වාළිහිණියක මෙන් ඒ මට ඒකාන්තයෙන් ප්‍රිය පුතුන් නොදක්නී කෘශවැ පඬුවන් වන්නෙමි.
දියසිඳුණු මඩෙහි සක්වාළිහිණියක මෙන් මම ඒකාන්තයෙන් ප්‍රියපුතුන් නොදක්නී ඒ ඒ තැන්වල දිවයන්නෙමි.
මෙසේ වැලපෙන මම අනදර කොට නිර්දෝෂී රජ පුතු රටින් වනයට නෙරපීයැ. මම ජීවිතය හෙළන්නෙමි. සිතමි.
එහි **කණිකාරා ව** රන් අබරණ රන් වස්ත්‍රාදියෙන් යුක්ත බැවින්. මල් පිපුණු කිණිහිරියා ගසක් මෙන්. **යායන්තමනුයායන්ති** උද්‍යාන ක්‍රීඩා සඳහා යන්නහු අනුව යත්. **ස්වාජ්ජෙකො** ඒ මම අද හුදෙකලාව යන්නේය. **අනීකානී** ඇත් ආදී බලඇණි. **ගන්‍ධාරා පණ්ඩුකම්බලා** ගන්ධාර රටෙහි උපන් ලක්‍ෂයක් වටිනා සේනාව විසින් පොරවන ලද රතුකම්බිලි. **හාහීති** කරෙහි තබාගෙන යත්. **පවිසන්ති** පිවිසෙන්නහුගේ. **කස්මා නාභිහරියන්ති** කුමක් නිසා බඳින්නට දන්නාහු වැහැරිසිවුර නොබඳිත්ද, **රාජපබ්බජිතා** රජව සිට පැවිදි වූවාහු. **ඛොමකොදුම්බරාතිච** ඛෝම රටෙහිත් කොදුම්බර රටෙහිත් හටගත්තා වූ.
**සා කථජ්ජා** ඕ අද කෙසේද? **අනුච්චංගී** නින්දා නොකළ නොගරහන ලද ශරීර අවයව ඇත්තී. **පීළමානාව** කම්පා වී සිටින්නාක් මෙන් යයි. **යාස්සු ඉත්‍ථිසහස්සස්සා** ආදී වූ පදවල **අස්සූ** යනු නිපාතයකි යයි යන අර්ථයි. **යාසා** කියාද පාඨයක් ඇත. **සිවායා** සිවලියකගේ **පරෙ** පෙර නගරයෙහි වාසය කරත්. **ඉන්‍දස්ස ගොත්තස්ස** කෝසිය ගෝත්‍රයේ **වාරුණීවා** දේවතාවියක් ආවේශ වූ යක්‍ෂ දාසියක් මෙන්. **දුක්ඛෙන** දරුවන්ගෙන් වෙන්වීම නිසා හටගත් ශෝකයෙන්. **ආගම්මිමං පුරං** මැය දරුවන් ගිය කල්හි දරුවන්ගේ නිවසට පැමිණ. **පිය පුත්තෙ** වෙස්සන්තර හා මද්‍රිදේවිය උදෙසා කියන ලදී. **හතජාපා** නසන ලද පැටව් ඇති. **පබ්බාජෙසි වනං** ඉතින් ඒ වෙස්සන්තර කුමාරයන්ව රටින් නෙරපන්නෙහිද?
දේවියගේ විලාප හඬ අසා සියලුම සංජයගේ සිවි කාන්තාවෝ එතනට රැස් හැඬුවාහ. ඈලාගේ වැළපීම් හඬ අසා මහාසත්ත්වයන්ගේ නිවෙසනයේ එසේම හැඬූහ. මෙසේ රජපවුල් දෙකේම කිසිවෙක් යථා ස්වභාවයෙන් සිටින්නට නොහැක්කාහු වාත වේගයෙන් පීඩාවට පත්වූ ශාලාවක් මෙන් බිම වැටී හැඬුවාහ. මේ කාරණය දේශනා කරන ශාස්තෲන් වහන්සේ මෙසේ වදාළහ;
ඇගේ වැළපීම අසා රැස්වූ අන්තඃපුරයේ බොහෝ සිවි කන්‍යාවෝ හිස අත්බැඳගෙන හැඬූහ.
වෙස්සන්තර මාලිගයේ අඹුදරුවෝද සොවින් මඩනා ලදුවැ ඇළලී ගිය සල්වනයක් මෙන් ඇදවැටෙයි.
වෙස්සන්තර මාලිගාවේ අන්තඃපුර ස්ත්‍රීහුද කුමාරයෝ ද වෛශ්‍යයෝද බ්‍රාහ්මණයෝද හිසැ අත්බැඳගෙන වැළපුනාහ.
වෙස්සන්තර මාලිගාවේ අසරුවෝ ද ඇත්ගොව්වෝ ද රියැදුරෝද පාබළ සෙනගද හිසැ අත් බැඳගෙන හැඬූහ.
ඉක්බිති රාත්‍රිය අවසන්හි හිරු උදාවන වේලෙහි වෙසතුරු රජ දන්දෙන පිණිස පැමිණියේය.
වස්ත්‍ර කැමැත්තන්ට වස්ත්‍රද රහසොඬුන්ට මත්පැන් ද බොජුන් කැමැතියන්ට බොජුන් ද මැනවින් දෙවයි කීය.
මෙහි ආ කිසි දුගියකු පීඩාවට පත් නොකරව්. ආහාරපානයෙන් පිනවවු. මා විසින් පුදන ලදුවැ පෙරළා යෙත්වා.
[missing trans]
සිවිරට වර්ධනය කරන රජතුමා නික්මෙන කල්හි ඔවුනතර වූ යදියෝ මත්වූවන් මෙන් ක්ලාන්ත වූවන් මෙන් බිම ඇද වැටෙති.
භවත්නි! නිදොස් වෙස්සන්තර රජුව යම්සේ රටින් නෙරපියත්ද ඔව්හු ඒකාන්තයෙන් නොයෙක් පල දරන වෘක්‍ෂයක් සිඳලූය.
භවත්නි! නිදොස් වෙසතුරු රජ යම්සේ රටින් නෙරපී යවත් ද ඔහු ඒකාන්තයෙන් හැම කැමැති දේ දෙන වෘක්‍ෂයක් සිඳලූය.
භවත්නි නිදොස් වෙසතුරු රජ යම්සේ රටින් නෙරපී යත්ද ඔහු ඒකාන්තයෙන් සියලු කැමැති රස එළවන රුකක් සිඳලූය.
සිවි රට වර්ධනය කරන මහරජ, නික්මෙන කල බාල වූද වෘද්ධ වූද මධ්‍යම වූද යම් පුරුෂ කෙනෙක් ඇද්ද ඒ හැමදෙනා හිසැ අත්බැඳ හැඬූහ.
සිවිරට වඩන මහරජ නික්මැ යන කල භූත විද්‍යාධරයෝ ද බීජෝද්ධරණය කළ අන්තඃපුර පාලකයෝ ද රජුගේ අන්තඃපුරය ද හිසැ අත්බැඳගෙන හැඬූහ.
සිවිරට වඩන මහරජ නික්මැ යනකල එනුවර යම් ස්ත්‍රීහු වූවහු නම් ඔහුද එහි හැඬූහ.
බමුණුයැ. මහණයැ. තව ද ගුණ කියන යදියෝයැ යන යම්කෙනෙක් ඇද්ද ඒ හැමදෙන භවත්නි අධර්මයෙකැයි හිසැ අත් බැඳ හැඬූහ.
වෙසතුරු රජ යම්සේ සිය නුවර දන්දෙනුයේ සිවිරට වැසියන්ගේ වදනින් සිය රටින් නික්ම යාද,
සව් බරණින් සරසන ලද රන්පොරෝදු රන්කසුකම් කළ වස්ත්‍ර ඇති මහ සිරුරැති අඩයටි අකුසු ගත් අත් ඇති ඇතරුවන් නැගි ඇතුන් සත්සීයක් දන් දී සිවිරට වැසියන්ගේ වචනයෙන් මේ වෙසතුරු රජ සියරටින් නික්මැ යයි.

දුනුහී දරණ අසරුවන් නැගි සව්බරණින් සරසන ලද ඉක්මන් ගමන් ඇති සින්දු දේශයේ උපන් ආජානේය අශ්වයන් සත්සියයක් දන් දී සිවිරට වැසියන්ගේ වචනයෙන් මේ වෙසතුරු රජ සිය රටින් නික්මැ යයි.

දුනු හී ඵලක ආයුධ, ගත් අත් ඇති රථාචාරීන් නැඟී දිවිසමින් හා ව්‍යාඝ්‍ර සමින් වටකළ සියළු අලංකාරයෙන් සරහන ලද නගන ලද ධ්වජ ඇති සන්නද්ධ රථ සත්සියයක් දන් දී මේ වෙසතුරු රජ සියරටින් නික්මී යයි.

ස්වර්ණාභරණයෙන් සැරසුණු රන් හවඩියෙන් බඳනා ලද කසාවන් අලංකාර ඇති කසාවන් වස්ත්‍ර ඇති කසාවන් අබරණින් සරසන ලද විශාල ඇස්බැම ඇති මඳ සිනා පෙරදැරි කථා ඇති මනා උකුළු ඇති සිහිනිඟ ඇති සත්සියයක් ස්ත්‍රීන් දන් දී මේ වෙසතුරු රජ සියරටින් නික්මෙයි.

එක් එක් දෙනාට රිදියෙන් සෑදු කිරි දෝනා බඳුන් සහිතව දෙනුන් සත්සියයක් දන් දී මේ වෙසතුරු රජ සිය රටින් නික්මෙයි.
සත්සියයක් දාසීන් ද සත්සියයක් දාසයන්ද දන් දී මේ වෙසතුරු රජ සියරටින් නික්ම යයි.
ඇතුන් ද අසුන් ද රිය ද සරසන ලද ස්ත්‍රීන් ද දන් දී මේ වෙසතුරු රජ සිය රටින් නික්ම යයි.
මහදන් දුන් කල්හි මහපොළව කම්පා විය. එකලැ බිහිසුණු බවෙක් විය. එකල ලොමුදැහැ ගැන්මෙක් විය.
යම්කලෙක ඇඳිලි බැඳ රජ සියරටින් නික්මැ ගියේද එකලැ බිහිසුණු බවෙක් විය. එකලැ ලොමුදැහැ ගැන්මෙක් විය.
එහි **සිවිකඤ්ඤා** යනු මහණෙනි, ඵුසති දේවියගේ විලාප හඬ අසා සියලුම සංජය සිවිරජුගේ ස්ත්‍රීහු රැස්වී හැඬූහ. වැළපුනහ. **වෙස්සන්තර නිවෙසනෙ** එහි කාන්තාවන්ගේ හැඩීම් හඬ අසා වෙස්සන්තර නිවෙස්නෙහි එසේම හඬා රජ පවුල් දෙකේම කිසිවෙක් යථා ස්වභාවයෙන් සිටින්නට නොහැක්කාහු වාතවේගයෙන් මඩින ලද ශාලාවක් මෙන් වැටී පෙරළී හැඬූහ. **නතො රත්‍යා** මහණෙනි, ඉක්බිති ඒ රාත්‍රිය ඉක්ම යාමෙන් හිරු උදාවූ කල්හි දානය සංවිධානය කරන්නා දානය සූදානම් යැයි රජුට දැන්වීය. ඉක්බිති වෙසතුරු රජ උදෑසනම නා සියලු අලංකාරයන්ගෙන් සැරසී මහා රසපිරි බොජුන් වළඳා මහජනයා පිරිවරාගෙන සත්තසතික මහාදානය දෙන්නට දන්ශාලාවට පැමිණියේය.
**දෙථ** එහි ගොස් හැටදහසක් ඇමැතියන් අණවන්නේ මෙසේ කීය. **චාරුණී** මත්පැන් දීම නිෂ්ඵලයැයි දනියි. එසේ ඇති කල්හිත් සුරාසොඬහු දාන ශාලාවට ගොස් දාන ගෙදරදී සුරාව ලැබෙන්නේ නැතැයි කියන්නට ඉඩ නොතබා සුරාව දෙවාපීය. **වනිබ්බකෙ** දුප්පත් ජනයා අතර කිසිම එක යාචකයකුට හෝ කරදර නොකරන්න. **පටිපූජිතා** මා විසින් පුදනු ලැබ යම්සේ මට ස්තුති කරත්ද එසේ කරන්නයැයි කියයි.
මෙසේ ඔහු ස්වරණ අලංකාරයක් ඇති රන්දැලින් ගැවසීගත් ඇතුන් සත්සියයක් එබඳු ලෙසම අශ්වයන් සත්සියයක්ද සිංහ සම් ආදියෙන් ආවරණය වූ නොයෙක් රත්නයන්ගෙන් විසිතුරු කළ ස්වරණ ධජ යෙදූ රථ හත්සියයක් ද සියළු අලංකාරයන්ගෙන් යුක්ත උතුම් රූප සම්පන්න ක්‍ෂත්‍රිය කන්‍යාවන් ඇතුළු කාන්තාවන් සත්සියයක්ද, දෙනුන් සත්සියයක් ද, මනාව හික්මුණු කීකරු දාසීන් සත්සියයක් ද, එසේම දාසයන් සත්සියයක් ද අප්‍රමාණ වූ ආහාරපානාදිය ද සහිත සත්තසතික මහාදානයක් දුන්නේය. එසේ දෙන කල්හි ක්‍ෂත්‍රිය, බ්‍රාහ්මණ, වෛශ්‍ය, ශුද්‍ර යන වෙළඳ නගරවැසියෝ වෙස්සන්තර ස්වාමීනි, සිවිරට වැසියෝ ඔබතුමා දන් දෙන්නේ යැයි ඔබව පිටුවහල් කරන්නාහ. ඔබතුමා නැවත දානයම දෙන්නේය විලාප නැගූහ. ඒ නිසා කියා ඇත.
ඉක්බිති දන් දීම හේතුවෙන් තොප රටින් නෙරපති. ඒ තොප යළිත් දන් දුන්හ යයි මහත් බිහිසුණු ඝෝෂාවක් කළහ.
දානය ලබාගත් අය දන් ලබාගෙන දැන් වනාහි වෙස්සන්තර අපව අනාථකර අරණ්‍යයට පිවිසෙන්නේය. මෙතැන් පටන් කවුරුන් සමීපයට යමුදැයි පාසිඳියවුන් මෙන් බිම වැටෙමින් පෙරළෙමින් මහ හඬින් විලාප නැගූහ. මේ කාරණය පවසන්නට,
සිවින්ගේ රට වඩන වෙසතුරු රජ නික්මෙන කලැ ඒ මහා ජනකාය අතුරෙහි ගුණ කියමින් යදින ජනයෝ මත්වූවන් මෙන් ක්ලාන්ත වූවන් මෙන් ඇද වැටෙති. ආදිය කියන ලදී.
එහි **තෙසුමත්තා** යන තැන ‘සු’ කාරය නිපාත මාත්‍රයකි. ඒ දුප්පත්තු යන අර්ථයි. **මත්තා** **කිලන්තා වා** මත්වූවන් මෙන් ද ක්ලාන්ත වූවන් මෙන්ද වී, **සම්පතන්ති** පෙරලී බිම වැටෙත්. **අචේඡච්ජුංවත** සිඳ දැමූහ. **යථා** යම් කාරණයකින් **අතියක්ඛා** භූත විද්‍යාඥයෝ, අනාවැකි කියන්නෝ **වස්සවරා** උදුරන ලද, අණ්ඩ ඇති, අන්තඃපුර පාලකයෝ. **වචනත්‍ථෙන** වචන හේතුවෙන්. **සම්හා රට්ඨා නිරජ්ජති** තමන්ගේ රටින් පිටව යයි. ගාමණීයෙහි ඇත්ගොව්වන් විසින්. **ආජානියෙ** උසස් ජාති සම්පන්න. **ගාමණීයෙහි** අශ්වාචාරින් විසින් **ඉල්ලියා චාපධාරිහී** කඩු දුනු දරන්නන් විසින්. **දීපෙ අථොපි වෙය්‍යග්ඝෙ** දිවියන්ගේ, ව්‍යාඝ්‍රයන්ගේ සම්වලින් වටකරන ලද. **එකමෙකා රථෙ ඨිතා** ඔහු වනාහි එක් එක් ස්ත්‍රීරත්නයක් රථයේ තබා වර්ණදාසීන් අටදෙනා බැගින් පිරිවරන ලදුව දෙන ලදී.
**නික්ඛ රජ්ජූහි** රන්නූලෙන් ගොතන ලද හවඩිවලින්. **අළාරපඛුමා** විශාල ඇහිබැම. **හසුලා** මදසිනා පෙරටු කරගත් කථා. **සුසඤ්ඤා** මනා උකුළු පෙදෙස් ඇති. **කංසූපධාරණා** කංසු යනු රිදීයෙන් සාදන ලද කිරිදෝනා බඳුන් සමගම දුන්නේය යන අර්ථයි. **පදින්නම්හි** දෙනු ලබන කල්හි. **සමකම්පථා** දානවේගයෙන් කම්පා විය. **යං පඤ්ජලීකතො** වෙස්සන්තර රජු යම් මහා දානයක් දී ඇඳිලි බැඳගෙන තමන්ගේ දානයට ගෞරව දක්වමින් මාගේ මේ දානය සර්වඥතාඥානය ලැබීම පිණිස හේතුවේවායි වැඳගෙන සිටියේය. එවිටද බිහිසුණු විය. ඒ මොහොතේ පොළව කම්පාවිය යන අර්ථයි. **නිරජ්ජති** මෙසේ කොට ද නික්ම යයි. කිසිවෙක් ඔහුව නොවළක්වයි යන අර්ථයි. තව ද වනාහි දෙවියෝ සියළු දඹදිව රජුන්ට, වෙස්සන්තර රජු ක්‍ෂත්‍රිය කන්‍යා ආදීන් මහදන් දෙන්නේයයි දන්වා සිටියහ. ඒ නිසා ක්‍ෂත්‍රියයෝ දේවානුභාවයෙන් රථයෙන් අවුත් ක්‍ෂත්‍රිය කන්‍යාවන් ආදී දානය ලබාගෙන පිටත්ව ගියහ. මෙසේ ක්‍ෂත්‍රිය බ්‍රාහ්මණ, වෛශ්‍ය, ශුද්‍ර ආදීහු දානය ගෙන ගියහ.
දන් දෙන්නා වූ ඔහුට සවස් විය. හෙතෙම තමන්ගේ වාසස්ථානයට ම ගොස් මව්පියන් වැඳ හෙට යන්නෙමියි සරසන ලද රථයෙන් මව්පියන් වසන තැනට ගියේය. මද්‍රි දේවිය මම ද මොහු සමග ගොස් මව්පියන්ට දන්වන්නෙමියි ඔහු සමග ගියේය. මහාසත්ත්වයෝ පියාට වැඳ තමන් යන ගමන දැන්වීය. ඒ කාරණය පැහැදිලි කරමින් ශාස්තෲන් වහන්සේ මෙසේ වදාළහ.
දැහැමි රජුන් අතරෙහි උතුම් වූ සංජය රජ ඇමැති දේවයිනි, තෙපි මා රටින් නෙරපියව. මම වංකගිරියට යමි.
මහරජතුමනි, යම් කෙනෙක් අතීතයේ වූවාහුද අනාගතයේ වන්නාහුද වර්තමානයේ වෙත්ද ඔවුහු හැමදෙන කාමයෙන් තෘප්ත නොවූවාහුම මරණයට පත්වෙති.
ඒ මම සිය නුවරු දන් දෙන්නෙම්. තමාගේ නුවරවැසියන් පෙළීමි. ඒ මම සිවි රටවැසියන්ගේ බසින් සියරටින් නික්මෙන්නෙමි.
කඟවෙහෙණුන්, දිවියන් විසින් සෙවුනා ලද වල්මුවන් ගැවසී ගත් මහා වනයෙහි විඳිය යුතු ඒ දුක් විඳිනෙමි. මම පින් කරමි. තෙපි කාම නමැති මඩෙහි ගැලෙව.
එහි **ධම්මීනං වරං** යනු ධාර්මික රජවරුන් අතර උතුය. **අවරුද්ධසි** රටින් බැහැර කරව. **භූතා** අතීතයේ වූවෝ. **භවිස්සරෙ** අනාගතයේ වන්නාහ. වර්තමානයේ උපන්නාහු **සොහං** **සකෙ අභිසසිං** ඒ මම තමන්ගේ නගරවාසීන්ද පීඩාවට පත්කළෙමි. කුමක් කරන්නේ ද, **යජමානො සකෙපුරෙ** තමන්ගේ පුරයෙහි ඉල්වමින්, පෙළෙහි වනාහි **සොහං** කියා ලියා ඇත. **නිරජ්ජහං** පිටත්ව යන්නා වූ මම. **අසංතං** අරණ්‍යයෙහි වාසය කරන්නහු විසින් යමක් සේවය කළයුතු ද ඒ සේවනය කළයුතු දුක අත්විඳින්නෙමි. **පංකම්හි** නුඹලා වනාහි කාම නමැති මඩෙහි ගිලෙව්.
මෙසේ මහාසත්ත්වයෝ මේ ගාථා සතරින් පියා සමග කියා මව සමීපයට ගොස් වැඳ පැවිද්ද අනුමත කරවා ගන්නේ මෙසේ කීහ.
මෑණියනි, මට පැවිද්දට කැමැත්ත දෙන්න. මට පැවිද්ද රිසි වෙයි. ඒ මම සිය නුවර දන් දෙන්නෙම් සිය නුවරවැසියන් පෙළීමි. ඒ මම සිවිරට වැසියන්ගේ වචන හේතුවෙන් සියරටින් නික්මුනෙමි.
කඟවෙහෙණුන් දිවියන් විසින් සෙවුනා ලද වල්මුවන් ගැවසී ගත් මහා වනයෙහි විඳිය යුතු ඒ දුක් විඳිනෙමි. මම පින් කරමි. තෙපි කාම පංකයෙහි ගැලෙව.
එය අසා ඵුසතී දේවිය කීවාය.
පුත, පැවිද්ද අනුදනිමි. තොපගේ පැවිද්ද සමෘද්ධ වේවා. වැළිත් මනා උකුළු ඇති සිහිනිඟ ඇති යහපත් වූ මේ මද්‍රි දේවී දරුවන් හා සමග මෙහිමැ සිටීවා. වෙනෙහි කුමක් කරන්නීද?
එහි **සමිජ්ඣතු** ධ්‍යානයෙන් සමෘද්ධ වේවා! **අච්ඡතං** සිටීවා. මෙහිම වේවා යැයි කියයි.
වෙස්සන්තර මෙසේ කීය.
නොකැමැත්තෙන් දාසියක ද වනයට ගෙන යන්නට මම උත්සාහ නොකරමි. ඉදින් ඕ කැමති වූ නම් මා අනුව ඒවා. ඉදින් නොකැමැති වූ නම් සිටීවා.
එහි **අකාමා** යනු මෑණියනි, මේ කුමක්දැයි කියන්න. මම අකමැත්තෙන් එක් දාසියකද ගෙන යන්නට උත්සාහ නොකරමි.
ඉක්බිති පුත්‍රයාගේ කථාව අසා රජු ඔහුගෙන් ඉල්ලා සිටින්ට විය. ඒ කාරණය දක්වන ශාස්තෲන් වහන්සේ මෙසේ වදාළහ.
ඉක්බිති පිය මහරජ ලේලියගෙන් යදින්නට පටන් ගත්තේය. රත්සඳුන් ආලේප කළ සිරුරෙහි රජස්දැලි නොදරව.
කසීසළු දරා කුස වැහැරි නොදරව. වනයේ වාසය දුකකි. සුන්දර ලක්‍ෂණ ඇත්තීය. තෙපි නොයව.
එහි **පටිපජ්ජෙථ** මහණෙනි, පුත්‍රයාගේ කථාව අසා රජු ලේලියගෙන් ඉල්ලා සිටින්නට විය. **චන්‍දන සමාචාර‍ෙ** රත්සඳුනෙන් වැකුණු සිරුරේ **මාහිත්‍වං ලක්ඛණෙ ගමි** සුභ ලක්‍ෂණයන්ගෙන් යුක්ත වූ නුඹ අරණ්‍යයට නොයන්න.
සියළු අඟපසඟින් හෙබි මද්‍රි රාජ දුහිතෘ තොමෝ රජහට මෙසේ කිවූ. වෙස්සන්තර රජුගෙන් වෙන්වැ මට යම් සුවයක් ලැබේනම් මම ඒ සුව නොකැමැත්තෙමි.
එහි **තමබ්‍රවී** යනු මාමණ්ඩියට කීය.
සිවීන්ගේ රට වඩනා මහරජ ඇයට මෙසේ කීය. එම්බා මද්‍රි දේවීනි, වනයෙහි නොඉවසිය හැකි යම්බඳු දුඃඛයෝ වෙත් ද ඒ දුක් අසව.
එහි කුඩා ප්‍රාණීහුය. පළඟැටියෝය. මදුරුවෝය. මීමැස්සෝය යන මොහු බොහෝ වෙත්. ඔහු ද එහිදී තොපට හිංසා කරන්නාහුය. එය තොපට අතිශයින් දුක් වන්නේය.
ගංඉවුරු ඇසුරු කළා වූ දුටුවන් තවන අනෙක් සත්ත්ව කෙනෙකුන් බලව. විෂ නැති පිඹුරු නමැති සර්ප කෙනෙක් ඇත. ඔවුහු මහත් බල ඇත්තාහ.
ඔවුහු තමා සමීපයට ආ මිනිසකු හෝ මුවකු හෝ දරණවැලින් වෙළා තම වසයට ගනිති.
හිසෙහි කළු වූ අවුල්ලොම් සළා ඇති වලස් නම් අන්‍ය වූ ද දුක් එළවන සිවුපා කෙනෙක් ඇත. ඔවුන් විසින් දක්නා ලද පුරුෂයා ගසට නැග නොමිදෙයි.
මෙහි සෝතුම්බර ගංතෙරෙහි තියුණු අග ඇති අං ගටමින් පහරදෙන කුළුමීමෝ හැසිරෙති.
වනයෙහි හැසිරෙන මුවරැළ ගවරැළ දැක වසා කෙරෙහි ලොල් වූ දෙනක මෙන් මද්‍රි කුමක් කරන්නීද?
මද්‍රි දේවීනි, රුක්මත පනින විරූප වූ වඳුරන් දැක වනමග නොදන්නා තොපට මහත් භයක් වන්නේයැ.
යම්බඳු තෙපි පෙර සිවල්දෙනකගේ හඬ අසා පුන පුනා තැති ගත්තේය. ඒ තෙපි වංකගිරියට පැමිණියහු කුමක් කරන්නහුද?
මධ්‍යාහ්න වේලෙහි පක්‍ෂීන් නිහඬවැ සිටි කල්හි මහවනය නාද කරන්නාක් වැන්න. එහි කුමට යනු කැමැත්තවුද?
එහි **තමබ්‍රවී** ඒ ලේලියට කීවේය. **අපරෙ පස්ස සන්තාපෙ** අන්‍ය වූ පසුතැවිලි බලන්න. **නදීනුපනිසෙවිතෙ** ගංගා ඇසුරුකළ, සමීපයේ ගංඉවුරේ වාසය කරත් යන අර්ථයි. **අවිසා** යනු විෂ නැති. **අපිමාසන්න** සමීපයේ තමාගේ ශරීර ස්පර්ශයට පත් යන අර්ථයි. **නදිං සොතුම්බරං පති** සෝතුම්බර නම් ගඟ අසබඩ. **යූථාතං** සමූහ. අයමෙව කියාද පාඨයක් ඇත. **ධ‍ෙනූච වච්ඡගිද්ධා වා** නුඹගේ දරුවන් නොදකින්නී වසුපැටියාට ආදරය කරන දෙන මෙන් කෙසේ කරන්නෙහිද? මෙහි ‘ච’ කාරය වනාහි නිපාත මාත්‍රයකි. **සම්පතීත‍ෙ** වැටුණු. **ඝොරෙ** විරූප වූ. **පලවංගම‍ෙ** වඳුරන්. **අඛෙත්තඤ්ඤාය** වනයෙහි සිටීමට අසමත්. **භවිතන්තෙ** ඔබට වන්නේය. **සිවාය සුත්‍වාන** හිවල්දෙනගේ හඬ අසා. **මුහුං** නගරයේ වාසය කරන්නේ නමුත් නැවත නැවත තැති ගැන්මට පත්වන්නෙහි. **සනතෙවා** නාදකරයි. ශබ්ද කරන්නාක් මෙන් වන්නේය.
සර්වාංග ශෝභන වූ මද්‍රිරාජ පුත්‍රිය, ඒ රජහට මෙසේ කීය. වනයෙහි යම් ප්‍රතිභය කෙනෙකුන් මට කීයෙහිද ඒ හැම ඉවසන්නෙමු. උතුමාණෙනි, යන්නෙමු.
කාශතෘණය, කෘශතෘණය, පෝටකීල තෘණය සැවැන්දරයා. මෘදු තෘණය. බබුස් තෘණය යන මේවා උරයෙන් දෙපසට කර බැහැර කරන්නෙමු. මේ වෙසතුරු රජු විසින් දුකසේ ගෙනයන්නක් නොවන්නමු.
කුමාරි තොමෝ බොහෝ ව්‍රත චර්යාවන්ගෙන් ස්වාමියකු ලබා ගනී. උපවාසයෙන්ද, ගව හනුයෙන් උකුළු තලය තැළීමෙන් ද, උදරය වෙළීමෙන්ද, ගිනි පිදීමෙන්ද, දියෙහි කිමිදීමෙන්ද යන මෙයිනි. ලොව වැන්දඹු බව අමිහිරිය. හිමියා සමග යන්නෙමු.

යම් නීච ජාතිකයෙක් ඒ වැන්දඹුව නොකැමැත්තෙන් අතගෙන අදනේ වේද හෝ ඇයගේ ඉඳුල් බුදිනට පවා නොලබනුයේ වෙයි. ඔසවා බිම හෙළා පයින් කෙස්මැඩ අවමන් කරයි. අනල්ප වූ බොහෝ දුක් දී ද ඉවත්වැ නොයයි. මහරජුනි, ලොවැ වැන්දඹු බව කටුකයැ. එහෙයින් ඒකාන්තයෙන් යන්නෙමු.

සුදු සමක් ඇති නිසා සුන්දරයැයි කළ මාන ඇති වැන්දඹුවන් සොයන්නෝ අල්පමාත්‍ර ධනයක් දී කවුඩුවෝ මහ මුහුණකු අදින්නාක් මෙන් නොකැමැත්තෙන් ඇද ගනිති. මහරජතුමනි, ලොව වැන්දඹු බව කටුකය. එහෙයින් යන්නෙමු මැයි.
රන්කැලුමෙන් බබලන, ආඪ්‍ය වූ ඤාතිකුලයේ වසන්නී නමුදු සොහොයුරන් යෙහෙළියන් කෙරෙන් නින්දාවක් නො ලබන්නී නොවෙමි. මහරජතුමනි, ලොවැ වැන්දඹු බව කටුකය. එහෙයින් යන්නෙමුයැ.
දිය නැති ගඟ නග්නයැ. රජ නැති රට නග්නයැ. යම් ස්ත්‍රියකට දසබෑ කෙනෙක් ඇත්තාහු නමුදු වැන්දඹු ස්ත්‍රියද නග්නයැ. මහරජතුමනි, ලොවැ වැන්දඹු බව කටුකයැ. එහෙයින් යන්නමු මැයි.
ධ්වජය රථයට සලකුණය. ධුමය ගින්නට සළකුණයැ. රජ රටට සළකුණයැ. ස්වාමියා ස්ත්‍රියට සළකුණයැ. මහරජුනි, වැන්දඹු බව ලොව කටුකය. එහෙයින් යන්නෙමු මැයි.
යම් කීර්තිමත් ස්ත්‍රියක් දිළිඳු හිමි හට දිළිඳුවැ පොහොසත් හිමිහට පොහොසත්වැ කල්ගෙවා ද දෙවියෝ ඒකාන්තයෙන් ඇය පසසති. යම්හෙයකින් ඕ දුෂ්කරයක් කෙරේද එහෙයිනි.
සැමකල්හි කසාවත් දරමින් හිමියා පසුපස යන්නෙමු. නොබෙදූ පොළවෙහි ඉසුරු බවද වෙසතුරු රජහැර නොයමු. මහරජුනි, ලෝකයෙහි වැන්දඹු බව කටුකය. එහෙයින් යන්නෙමු.
බොහෝ සම්පත් දරණ නොයෙක් රුවනින් පිරිපුන් මහසයුර හිම්කොට ඇති මහපොළව පවා වෙසතුරු රජ හැර නොකැමැත්තෙමු.
යම් ස්ත්‍රියක් හිමියා දුක්පත් කල්හි තමාට සුව කැමති වෙත්නම් ඔවුන්ගේ හදවත කෙබඳුයැ. එවන් ස්ත්‍රීහු අතිශයින් කෘෘර වෙත්.
සිවින්ගේ රට වඩන මහරජ, නික්ම යන කල්හි මම ඔහු පසුපස්සෙන් යමි. හේ මට සියලු කැමති සැපත් දෙනුයේමයි.
එහි තමබ්‍රවී යනු මහණෙනි, මද්‍රිදේවිය රජුගේ වචනය අසා රජුට කීය. **අභිසම්හොස්සං** ඉවසමි. අධිවාසනය කරමි. **පොටකිලං** පෝටකිල තෘණය. **පදනු හෙස්සාමි**. දෙපලු කොට පෙරටුව යමි. **උදරස්සුපරොධෙන** උපවාසයෙන්. **ගොහනුබ්බෙඨනෙන** විශාල වූ උකුළු පෙදෙස් ඇති පහතට නැමුණු ස්ත්‍රීහු ස්වාමියකු ලබත් යැයි කොට ගව හක්කෙන් උකුළු පෙදෙස කොටවා, වෙලීමෙන් ද කුමාරිකාවෝ හිමියකු ලබත්. කටුක, දුක් සහිත. **ගච්ජඤ්ඤෙවා** යන්නෙම්මය.
**අප්පත්තො** ඒ වැන්දඹුවගේ ඉඳුල් හෝ අනුභව කරන්නට සුදුසු නොවෙයි. **යොතං** යම් ඒ පහත් ජන්ම ඇත්තා ඒ වැන්දඹුව අකමැත්තෙන් ම අතින් අල්ලා අදියි. **කෙසග්ගහණ මුක්ඛො** **පා භූම්‍යා ච පරිසුම්භනා** අස්වාමික ස්ත්‍රියක් පාදයෙන් හෝ කෙස්රොදින් අල්ලා හෝ බිම හෙලන්නේද මේ අවමානය නොඉක්මවත්. **දත්‍වා ච** අස්වාමික ස්ත්‍රියට මෙබඳු වූ බොහෝ දුක් වෙනත් පුරුෂයෙක් දී ඉක්ම නොයයි ද ආශා නැතිව බලාසිටින්නේම වෙයි ද
**සුක්කච්ඡවී** ස්නානය කිරීමෙන් ආලේප කරන සුණුවලින් වඩන ලද සමෙහි වර්ණ ඇති. **වෙධවෙරා** වැන්දඹු කාන්තාව. **දත්‍වා** කිසියම් සුළු මුදලක් දී. **සුභගමානිනො** අපි වාසනාවන්තයෝ යැයි සිතන්නාහු. **අකාමං** ඒ වැන්දඹුව බකමුහුණකුව කවුඩකු විසින් මෙන් අදිත්. **කංසපජ්ජොතනෙ** රන්පැහැයෙන් බබලන්නේ. **වසන්ති** මෙබඳු වූ ද නෑදෑ කුලයෙහි වසමින් **නෙවාති වාක්‍යං නලභ‍ෙ** යනු මේ වැන්දඹුව දිවි ඇතිතෙක් අපට බරක්ය ආදී වචන කියන්නා වූ සහෝදරයන්ගෙන් ද යෙහෙළියන්ගෙන් ද නින්දා සහගත වචන කවදාවත් නොලබන්නේ නොවේ. ලබන්නේමය. **පඤ්ඤාණං** ප්‍රකටවීමට හේතුව.
**යා දළිද්දී** දේවියනි, යම් කීර්තිමත් ස්ත්‍රියක් තමන්ගේ දුප්පත් සැමියා දුකට පත් කල්හි තමාද දිළිඳුව සමාන දුක්වේදනා ඇත්තී වෙයි. ඔහුට ලැබෙන කල්හි ඔහු සමග ඒකාන්තයෙන් සැපවත් බවට පත්වන්නීය. දෙවියෝ ඔහුට පසසත්. **අභෙජ්ජන්ත්‍යා** නොබෙදන්නිය විසින්. එසේම වනාහි මුළු පෘථුවිය නොබෙදේ ද, සියලු මහපොළවෙහි ඇය ඉසුරුමත් තැනැත්තිය වන්ද එසේ වුවත් වැන්දඹු බව කටුකමය යන අර්ථයි. **සුඛරාවත ඉත්‍ථියො** ස්ත්‍රීහු වනාහි අතිශයින් කෘෘරය.
සඳමහරජ, සර්වාංගශෝභන වූ ඒ මද්‍රිදේවියට මෙසේ කීය. තොපගේ මේ ජාලිය කෘෂ්ණජිනා යන දෙදෙන ළදරුය. ඔවුන් මෙහි තබා යන්න. අපි ඔවුන් රැකබලා ගනිමු.
එහි **ජාලිකණ්හාජිනාදුභො** ජාලිය, කෘෂ්ණජිනා යන දෙදෙනා මෙහි තබා යන්න.
සර්වාංගශෝභන වූ මද්‍රි දේවිය ඒ රජහට මෙසේ කීය. දේවයිනි, මේ ජාලිය, කෘෂ්ණජිනා යන දෙදරු සිඟිත්තෝ මට ප්‍රියයෝය. ඔහු ඒ අරණ්‍යයෙහිදී පහනොවන ශෝක ඇති අප සිත් අලවන්නාහ.
එහි **ත්‍යම්හං** ඒ දරුවෝ, අපේ, ඒ අරණෙහි. **ජීවසොකිනං** පහ නොවූ ශෝක ඇති අපගේ හෘදය සතුටු කරන්නාහ.
සිවිරට වඩන සඳමහරජු ඇයට මෙන්සේ කීය. රසමසවුලෙන් යුතු පිරිසිදු ඇල්සහලේ බත් වළඳා පුරුදු දරුවෝ වනයේ පලවැළ වැළඳීම කෙසේ කරන්නහුද?
සියක් පලමින්කළ සියක් හිරි ඇඳි රන්තලියෙහි වළඳා පුරුදු දරුවෝ වෘක්‍ෂ පත්‍රයන්හි වැළඳීම කෙසේ කරන්නහුද?
කසීසළු කොමුපිළි කෝදුම්බර පිළි දරා පුරුදු දරුවෝ කුස වැහැරි දරනු කෙසේ කරන්නාහුද?
හිදොළුයෙන්ද සිවිකායෙන්ද රියෙන්ද සිසාරා ඇවිද පුරුදු දරුවෝ [missing trans] රුක්මුල්හි නිදනු කෙසේ කරන්නහුද?

යහන්හි දික්ලොම් ඇති කළුකොඳු පලස්හි විසිතුරු ඇතිරියෙහි නිදා පුරුදු දරුවෝ තණ ඇතිරියෙහි නිදනු කෙසේ කරන්නහුද?
අගිල්, සඳුන් සුවඳ සුණුයෙන් විලෙවුන් කොට පුරුදු දරුවෝ රජස්දැලි දරනු කෙසේ කරන්නහුද?
සුවසේ වැඩුණු සෙමෙරවලින් මොනරපිළින් පවන් සලන ලද අගපසඟ ඇති දරුවෝ මැසිමදුරුවන් විසින් දෂ්ට කරන ලද්දාහු කුමක් කරන්නහුද?
එහි **කංසෙ** සියක් පලමින් කරන ලද රන් පාත්‍රයෙන්. **ගොණක‍ෙ** **මිත්ත සන්‍ථතෙ** කළුකොඳ පලස්වලින් විසිතුරු වූ ඇතිරිවල ද, **චමරී මොරහත්‍ථෙහි** සෙමෙරවලින් ද මොණර පිළින් ද පවන්සලන ලද අඟපසඟ ඇති.
මෙසේ ද ඔවුන් කථාබහ කරද්දී රාත්‍රිය ගතවිය. රාත්‍රිය පහවීමෙන් හිරු උදාවිය. මහාසත්ත්වයන්ගේ සෛන්ධවයන් සතරදෙනා යොදන ලද අලංකාර කරන ලද රථය ගෙනවුත් රජගෙදර දොරටුව ළඟ තැබුවාහ. මද්‍රි දේවිය නැන්දාට හා මාමාට වැඳ සෙසු කාන්තාවන් විචාරා සමුගෙන දරුවන් දෙදෙනා රැගෙන වෙස්සන්තරට පළමු ගොස් රථයෙහි හිඳගත්තාය. ඒ බව දේශනා කරන ශාස්තෲන් වහන්සේ මෙසේ වදාළහ.
සර්වාංග ශෝභන වූ මද්‍රි රජදුව ඒ සඳමහ රජහට මෙසේ කීවාය. මහරජ, නොහඬන්න. තොප දොම්නස් නොවන්න. අපි යම්සේ වන්නෙමුද? දරුවෝ ද එසේ වෙති.
සකලාංගයන්ගෙන් හොබනා මද්‍රි දේවිය මෙතෙපුල් කියා පිටත්වැ ගියාය. සුන්දර ලක්‍ෂණ ඇති මද්‍රි දේවිය දෙදරුවන් ගෙන සිවිරජු යායුතු මගින්ම ගියාය.
එහි **සිවි මග්ගෙන** යනු සිවි රජු විසින් යායුතු මාර්ගයෙන් ම **අන්‍වෙසී** එමගින් ගියාය. ප්‍රාසාදයෙන් බැස රථයට නැග සිටියාය යන අර්ථයි.
ඉක්බිති ක්‍ෂත්‍රිය කුල උපන් වෙස්සන්තර රජ (පෙරදින) දන් දී මව්පියන් වැඳ ප්‍රදක්ෂිණා කොට
අසුන් සතර දෙනෙකුන් යොදන ලද රථයට වහා නැගී අඹුදරුවන් ගෙන වංකගිරිය බලා පිටත්වැ ගියේය.
එහි **තතො** යනු මහණෙනි, ඒ මද්‍රිදේවිය රථයට නැග සිටි කල්හි. **දත්‍වා** ඊයේ දන් දී. **කත්‍වා ච නං පදක්ඛිණං** ප්‍රදක්‍ෂිණා කොට. **නං** යනු නිපාත මාත්‍රයකි.
ඉක්බිති වෙසතුරු මහරජ යම්තැනෙක බොහෝ ජනයා රැස්වීද ඔවුන්ට දන්වා යම්හ. අපගේ නෑයෝ නීරෝග වෙත්වායි කී.
විස්තරාර්ථය - මහණෙනි, ඉක්බිති වෙස්සන්තර රජු යම්තැනක රජුන් දකිම්හයි බොහෝ ජනයා රැස්ව සිටියාහුද එහි රථය යවා මහජනයාට කථාකරමින් **ආමන්ත ඛො තං ගච්ඡාම අරොගාහොන්තු ඤාතයො** (ඔවුන්ට කථාකර යන්නෙමු. නෑයෝ නීරෝග වෙත්වා.) යැයි කීය. එහි **තං** යනු නිපාත මාත්‍රයකි. මහණෙනි, ඉක්බිති වෙස්සන්තර රජ නෑයන්ට කීය. ඔබලාට කථාකොට අපි යන්නෙමු. නුඹලා නීරෝගී වෙත්වා. සුවපත් වෙත්වා.
මෙසේ මහාසත්ත්වයෝ මහාජනයාට කථාකර අප්‍රමාදීව දානාදී පින්කම් කරව්යැයි අවවාද දී යන කල්හි වනාහි බෝධිසත්ත්වයන්ගේ මව, දානය ධනය කොට ඇති මාගේ පුත්‍රයා දන් දෙනු ලැබේවායි ආභරණ සමග සප්ත රත්නයෙන් පිරුණු ගැල් දෙපැත්තටම යැවීය. ඔහු ද තමාගේ ඇඟෙහි පැළඳගෙන සිටිය ආභරණ ගලවා පැමිණි යදියන්ට අටළොස් වාරයක් දන්දී ඉතිරි සියල්ලද දන් දුන්නේය. හෙතෙම නගරයෙන් නික්ම පෙරළා බලනු කැමැත්තේ විය. ඉක්බිති ඔහුගේ සිතැඟි පරිදි රථයක් පමණ තැන මහපොළව බිඳී පෙරළී රථය නගරය දෙසට යොමුවී සිටියේය. හෙතෙම මව්පියන් සිටින තැන බැලුවේය. ඒ කාරුණිකත්වයෙන් පොළව කම්පා වීම ආදිය සිදුවිය. එබැවින් කියන ලදී.
නගරයෙන් නික්ම නතරවී බලනකල්හි මහමෙර නමැති මුදුන්මල්කඩ සහිත මහපොළව කම්ප විය.
තමා වනාහි බලා මද්‍රි ලවා ද බලවන්නට මේ ගාථාව කීය.
මද්‍රි දේවිය බලව. සිවිරජුගේ නිවාසය. රමණීයවැ පෙනෙයි. ඒ මාගේ පිය පරම්පරාවෙන් ආ මාලිගයයි.
එහි **නිසාමෙහි** යනු බලන්න යන අර්ථයි.
ඉක්බිති මහාසත්ත්වයෝ සහජාත හැටදහසක් අමාත්‍යයන්වද සෙසු ජනයාද බලා නතරකරවා රථය පදවන්නේ මද්‍රි දේවියට කීය. සොඳුර, ඉදින් පසුපස්සේ යාචකයෝ එත්දැයි විමසිලිමත් වන්න. ඇයද බලමින් සිටියාය. ඉක්බිති ඔහුගේ සත්තසතික දානයට පැමිණීමට නොහැකි වූ බ්‍රාහ්මණයෝ සතරදෙනෙක් නගරයට අවුත් රජතුමා කොහේදැයි විචාරා දන් දී ගියේයැයි කී කල්හි යමක් රැගෙන ගියේදැයි අසා රථයෙන් ගිය බව අසා ඔහුගෙන් අශ්වයන් ඉල්වන්නෙමුයි ලුහුබැඳ ගියහ. ඉක්බිති මද්‍රිදේවිය එන්නා වූ ඔවුන් දැක ස්වාමීනි, යාචකයෝ යැයි දැන්වූවාය. මහාසත්ත්වයෝ රථය නතර කළේය. ඔවුහු අවුත් අශ්වයන් ඉල්ලූහ. මහාසත්ත්වයෝ අශ්වයන් සතරදෙනා ඔවුන්ට දුන්නේය. එම කාරණය දේශනාකරන ශාස්තෲන් වහන්සේ වදාළහ.
බමුණෝ සතර දෙනෙක් ඔහු ලුහුබැඳ ගියෝ ඔහුගෙන් අසුන් ඉල්ලූහ. අයදනා ලද වෙසතුරු රජ ඒ සතරදෙනාට අසුන් සතරදෙනා ලබා දුන්නේය.
අශ්වයන් දුන්කල්හි රථයේ වියගහ අහසෙහි පිහිටියේය. ඉක්බිති ඒ බමුණන් නික්ම යන්නාත් සමග දේවපුත්‍රයෝ සතරදෙනෙක් තිත්මුව වෙසින් අවුත් රථයේ වියගහ භාරගෙන ගියහ. මහාසත්ත්වයෝ ඔවුන්ගේ දේවපුත්‍ර භාවය දැනගෙන මේ ගාථාව කීය.
එම්බා මද්‍රිය බලව. විසිතුරු රූපයක් මෙන් පෙනෙයි. තිත්මුව වෙසින් අවුත් පුහුණු අසුන් මෙන් මා උසුලති.
එහි **දක්ඛිණස්සාවහන්තිමං** යනු මනාව පුහුණු අශ්වයන් මෙන් මා උසුලාගෙන යත්.
ඉක්බිති මෙසේ යන්නා වූ ඔහුගෙන් වෙනත් බ්‍රාහ්මණයෙක් අවුත් රථය ඉල්වීය. මහාසත්ත්වයෝ දරුවන් හා බිසව රථයෙන් බස්සවා රථය ඔහුට දුන්නේය. රථය දුන්කල්හි දේවපුත්‍රයෝ අතුරුදන් වූහ. රථය දුන් බව දේශනා කරන ශාස්තෲන් වහන්සේ වදාළ සේක.
නැවත මේ මඟැ පස්වෙනි බමුණෙක් ආයේය. හේ ඔහුගෙන් රථය ඉල්වීය. අයදනා ලද්දේ ඕහට එය දුන්නේය. ඔබගේ සිත නොපසුබට වී.
ඉක්බිති වෙසතුරු මහරජ අඹුදරුවන් බස්සවා ධනය සොයන බමුණාට රථය දී අස්වැසීය.
එහි **අථෙත්‍ථ** යනු ඉක්බිති එම ස්ථානයෙහි. **නචස්සුපහතො මනො** ඔහුගේ සිත පසුබට නොවීය. **අස්සාසයී** සතුටුකරමින් භාරදුන්නේය.
එතැන්පටන් වනාහි **සබ්බෙ** ඔහු පාගමනින් යන්නෝ වූහ. ඉක්බිති මහාසත්ත්වයෝ මද්‍රිදේවියට කීවේය.
මද්‍රිදේවීනි! ඔබ ක්‍රිෂ්ණජිනාව ගන්න. මේ ළදැරිය නොබරය. මම ජාලිය කුමරු ගනිමි. ඒ වැඩිමලා බරය.
මෙසේද කියා දෙදෙනාම දරුවන් දෙදෙනාව ඇකයෙන් ගෙන පිටත්ව ගියහ. ඒ කාරණය දේශනාකරන ශාස්තෲන් වහන්සේ වදාළ සේක.
රජතෙම කුමරු ද රජ දූ දියණියවද ගෙන ඔවුනොවුන් ප්‍රියතෙපුල් බණනුවෝ සතුටුවෙමින් ගියහ.
ඔව්හු ඉදිරි මාර්ගයෙහි යන්නාහු මිනිසුන් දැක වංකගිරිය කොහේදැයි අසන්නාහු තව දුරයැයි මිනිස්සු කියත්. එනිසා කියන ලදී.
අනුමඟද පෙරමඟද ඉදින් කිසි මිනිස් කෙනෙක් එන්නාහු නම් වංකගිරිය කොහිදැයි ඔවුන් අතින් මාර්ගය විමසන්නෙමු.
ඒ මිනිස්සු ඒ මඟැ අප දැක ශෝකරාවයෙන් හැඬූහ. වංකගිරිය දුර යැයි ඔව්හු දුකින් දන්වත්.
එහි මග දෙපස නොයෙක් පලබරින් යුත් ගස් දැක දරුවෝ කෑ ගසත්. මහාසත්ත්වයන්ගේ අනුභාවයෙන් පලබර වූ ගස් නැමී අත් ළඟට එත්. එයින් මනාව පැසුනු ගෙඩි කඩාගෙන ඔවුන්ට දෙයි. එය දැක මද්‍රිදේවිය පුදුමය ප්‍රකාශ කළාය. ඒ නිසා කියන ලදී,
ඉදින් දරුවෝ මහවනයෙහි පලගත් ගස් දකිත්ද දරුවෝ දෙදෙන ඒ පල පිණිස හඬත්.
වැළපෙන දරුවන් දැක කම්පා වූ මියුරු ඵලයෙන් යුත් මහා වෘක්‍ෂයෝ තුමූ මැ නැමී දරුවනට සමීප වෙති.
සියළු අඟපසඟින් හොබනා මද්‍රි දේවිය නොවූවිරූ ලොමුදහගන්වන පුදුමය දැක වෙසතුරු රජුගේ තෙදින් වෘක්‍ෂයෝ තමන්ම නැමුනාහ. මේ වූ කලී ලෝකයේ අපූර්ව වූ ලොමුදහ ගන්වන අසිරියෙක්මැයි කියා සාධුකාර පැවැත්වූහ.

ජයතුරා නගරයෙන් රුවන්ගිරිතල පර්වතයට යොදුන් පසකි. එයින් කොන්නිමාර නම් වූ නදියට යොදුන් පසකි. එයින් ආරඤ්ජරගිරි පර්වතයට යොදුන් පසකි. එයින් දුන්නිවිට්ඨ බ්‍රාහ්මණ ගමට පස්යොදුනකි. එතැනින් මා තුල නගරයට දස යොදුනකි. මෙසේ ඒ මාර්ගය ජයතුරා නගරයේ සිට තිස්යොදුනකි. දෙවියෝ මාර්ගගය හැකිලූහ. එක් දවසකින්ම ඔව්හු මා තුල නගරයට පැමිණියාහ. එබැවින් කියන ලදී.
දෙවියෝ දරුවන් කෙරෙහි කරුණාවෙන් මඟ හැකිලූහ. නික්මුණු දවසේම චේතිය රටට පැමිණියාහ.
යන්නාහු වනාහි ජයතුරා නගරයෙන් උදේ ආහාර වේලාවේ නික්ම සවස්භාගයේ චේතිය රටේ මා තුළ නගරයට පැමිණියාහ. මේ කාරණය දේශනා කරන ශාස්තෲන් වහන්සේ වදාළහ;
ඔව්හු දිග්මඟ ගොස් සමෘද්ධ වූ විපුල වූ බොහෝ වූ මස් රස සහිත ආහාර ඇති ජනපදවලින් යුත් චේතිය රටට පැමිණියහ.
[missing trans]
චේතිය රටේ කාන්තාවෝ ස්ත්‍රී ලක්‍ෂණයෙන් පරිපූර්ණ මද්‍රිදේවිය ආවා දැක පිරිවරා ගත්හ. මේ බිසෝ ඉතා සියුමැලිය. එසේ නමුත් පා ගමනින් යෙයි.
මේ බිසෝ පෙර දවස් හිදොළුවෙන්ද රන්සිවි ගෙයින්ද ඇවිදැ ඒ මද්‍රිදේවි අද වනයේ පා ගමනින්ම යයි.
එහි **ලක්ඛණමාගතං** සියළු අංග ලක්‍ෂණයන්ගෙන් යුක්ත වූ ආවා වූ මද්‍රි දේවිය. **පරිධාවති** මෙසේ සියුමැලි වී පයින්ම යයි. **පරියායිත්‍වා** ජේගුත්තර නගරයේ හැසිර. **සිවිකාය** රන්සිවි ගෙයින්.
මහජනයා ඒ මද්‍රි දේවියද වෙස්සන්තර රජ ද දරුවන්ද අනාථයන් ලෙස පැමිණ ඇති බව දැක ගොස් රජුට සැළකළහ. හැටදහසක් රජවරු හඬා වැළපෙමින් ඔහු සමීපයට පැමිණියාහ. ඒ කාරණය දේශනා කරන ශාස්තෲන් වහන්සේ වදාළහ;
චේතිය රටේ රජවරු ඒ වෙස්සන්තර රජු දැක වැළපෙමින් ආවාහ. දේවයිනි. කිම නිරෝගීද? දුකක් නැද්ද? කිම තොපගේ පියමහරජ නිරෝගීද? සිවිරට වැසියන්ට දුක් නැද්ද?
මහරජතුමනි! ඔබගේ සේව්නාව කොහිද? ඔබගේ රථසමූහය කොහිද? කිම සතුරන් විසින් යටකරන ලද ද? අසුන් නැතිව රිය නැතිවැ මෙරටට පැමිණියහුද?
එහි **දිස්වා** දුරදීම දැක. **චෙතපාමොක්ඛා** චේතිය රටේ රජවරු. **උපාගමුං** ළඟාවූහ. **කුසලං** නිරෝගීද? **අනාමයං** දුකක් නැතියේද? **කො තෙ බලං** ඔබගේ බලසේනාව කොහිද? **රථමණ්ඩලං** ආවා වූ අලංකාර කරන ලද රථය කොහිදැයි අසත්. **අනස්සකො** අශ්වයන් නැත්තේය. **අරථකො** රථයක් නැත්තේය. **දීඝමද්ධාන** **මාගතො** දිගමගක් ආවේය. **පකතො** යටත් කරන ලද්දේ ද?
ඉක්බිති ඒ රජවරුන්ට මහාසත්ත්වයෝ තමන්ගේ පැමිණි කාරණය පවසන්නේ මෙසේ කීය.
සබඳිනි, මට රෝග නැත. මට දුක් නැත. මාගේ පියමහරජ නිරෝගීවෙයි. සිවිරට වැසියනටද දුකෙක් නැත.
යම්හෙයකින් මම රියහිස් බඳු දළ ඇති බර උසුලන. සියලු යුද්ධවලදී නියම භූමිය හඳුනන සම්පූර්ණ ශ්වේතවර්ණ වූ හැම ඇතුනටම උතුම් වූ ඇතු දන් දුන්නෙමි.
රත්පලසකින් වසන ලද මද වැහෙන සතුරන් මඩිනා යහපත් දළ ඇති වල්විදුනා සහිත වූ කෛලාසය මෙන් සුදු වූ සේසත් සහිත වූ බුමුතුරුණු, උඩුවියන් ජවනිකා සහිත ඇත්වෙදුන් හා ඇත්ගොව්වන් සහිත වූ රජුව උසුලන අග්‍රයානය වූ අපගේ හස්තියානය බමුණන්ට මම දුනිම්ද?

ඒ කාරණයේලා සිවිරට වැසියෝ මට කිපියහ. මා පියරජුද කෝප වූ සිත් ඇත්තේ මා රටින් නෙරපීයැ. එබැවින් වංකගිරියට යමි. මිත්‍රවරුනි, අපි වනයේ යම්තැනක වසමෝ නම් එහි අපට සුදුසු පෙදෙසක් දැන කියව.
එහි **තස්මිං මෙ** ඒ කරුණ නිසා මට සිවිරට වැස්සෝ කිපුණාහ. **උපහතො මනො** පලුදු වූ සිතැත්තේ, කිපුණේ මා රටින් නෙරපා දැමීය. **යත්‍ථ** යනු යම් වනයක. අපි වසන්නෙමුද, එහි අපට යෝග්‍ය තැනක් දන්වන්නැයි කීය.
රජවරු කීහ.
මහරජුනි, තොප ආයේ මැනවැ. තවද තොපගේ ඊම නිදොස්ය. මෙයට පැමිණියහු අපට ඉසුරු වව. තොප රිසියෙන් යමක් මෙහි ඇත්නම් කියව.
මහරජුනි, පැමිණි තෙපි අපට ආගන්තුක බව පලාද නෙළුඹල ද මී ද මස් ද පිරිසිදු හැල්බත් ද වළඳව.
එහි **පවෙදය** කියන්න. සියල්ල පිළියෙල කර දෙන්නෙමු. **භිසං** නෙළුම් අල හෝ යම්කිසි අල වර්ගයක්.
වෙස්සන්තර රජ කීය.
හැමදෙනා විසින් දෙන ලද යමක් ඇද්ද තෙලහැම තොප විසින් දෙන ලද මැ මා විසිනුදු පිළිගන්නා ලද මැ වේවා. පියමහරජ, මා නෙරැපීයයි, එහෙයින් වංකගිරියට යමි. සබඳිනි! අපි වනයේ යම්තැනක වසමෝද එහි අපට නිසි පෙදෙසක් දනිමු.
එහි **පටිග්ගහිතං** මේ සියල්ල ඔබලා විසින් දෙන ලදී. මා විසින්ද පිළිගන්නා ලද්දේ වේවා. **සබ්බස්ස අග්ඝියං කතං** සියල්ලට නුඹලා විසින් ආගන්තුක සත්කාරය කරන ලදී. රජ වනාහි මා **අවරුද්ධති**. රටින් පිටුවහල් කරයි. ඒ නිසා වංකගිරියටම යමි. ඒ වනයේ මට වාසයට තැනක් දන්වන්න.
ඔහු රජුට කීහ.
චේතිය මහ රජහු සිවිරට වඩනා සඳමහ රජහට තොප නිදොස් බව දන්වන්න. ඔබ අයදහම සඳමහරජ සමීපයට යෙත්ද මහරජුනි, උන් එන තෙක් මේ චේතිය රටේ වාසය කරන්න.
චේතිය රජහු ලද පිහිට ඇතියාහු ඒ කරුණින් සතුටුවැ තොප පෙරටුකොට පිරිවරා යෙති. ක්‍ෂත්‍රියෙනි, මෙසේ දනුව.
එහි **රඤ්ඤො** රජු සමීපයට ඉල්ලීම පිණිස යන්නාහ. **නිජ්ඣාපෙතුං** තොපගේ නිදොස් බව දන්වන්නට **ලද්ධපච්චයා** ලබන ලද පිහිට ඇත්තාහු. **ගච්ඡන්ති** යන්නාහ.
මහාසත්ත්වයෝ කීහ.
මහරජහට මා නිදොස් බව දන්වන්නට ඔබ අයදනට රජ අබියසට යාමට තොප රැස් නොවන්න. ඒ කරුණෙහිලා රජ ද ඉසුරු නොවෙයි.
සිවිහු ද බලකායද නියම්ගම්වැසි කෙළෙඹියෝ ද යන ඔව්හු ඉතා කිපියාහුමයැ. මා හේතුවෙන් රජ නෙරපීමටද රිසි වෙති.
එහි **තත්‍ථ** යනු එහිදී මාගේ නිදොස් බව දන්වා සිටීමෙහිදී රජු ද අප්‍රධාන වෙයි. **අච්චුග්ගතා** අතිශයින් කිපුණාහු. බලත්‍ථ බලකායයන්. **පධංසෙතුං** රාජ්‍යයෙන් බැහැර කරන්ට. **රාජානං** රජු ද.
ඒ රජවරු කීහ.
රට වඩන මහරජුනි, ඉදින් එරට එපවත් වීනම් චේතිය රටවැසියන් විසින් පිරිවරන ලදුවැ මෙහිමැ රජය කරව.
දේවයිනි, මෙරට ද හැම සැපතින් පිරුණෙයැ. සමෘද්ධයැ. විශාලයැ. මේ රජයට අනුශාසනා කරන්නට තෙපි අදහස් කරව.
එහි **සචෙ එසා පවත්ත‍ෙත්‍ථ** යනු ඉදින් මේ රටෙහි මේ පැවැත්මයි. **රජ්ජස්සමනුසාසිතුං** රාජ්‍යයට අනුශාසනා කරන්නට. අයමෙව (මෙයම) කියාද පාඨයක් ඇත.
වෙස්සන්තර මෙසේ කීය.
රටින් නෙරපන ලද මට රාජ්‍යානුශාසනාවට කැමැත්තෙක් හෝ බුද්ධියක් නැත. මාගේ බස් අසව්.
රටින් නෙරපන ලද වෙසතුරු හට චේතිය රටේ වැසියෝ රාජ්‍යයෙහි අභිෂේක දුන්හයි සිවිහුද බලකාය ද නියම්ගම් වැසියෝද යන යම්කෙනෙක් වෙත්ද ඔව්හු සැමදෙන නොසතුටු වන්නාහ.
මා නිසා තොපගේ අසමගියද නිරතුරුව වන්නේය. එවිට සිවි වැසියන්ගේ කලහයද විග්‍රහයද මට රුචි නොවෙයි.
තවද කර්කශ කලහයද පහරදීමද නොමදව වන්නේය. එසේ ඇති කල්හි එකලා මා නිසා බොහෝදෙනා නැසෙන්නේය.
හැමදෙනා විසින් සම්මාදන් වී කරන ලද යමක් ඇද්ද තෙලහැම තොප විසින් දෙන ලදමැ මා විසිනුදු පිළිගන්නා ලදමැ වේවා. පියමහරජ මා නෙරපීයයි. එහෙයින් වංකගිරියට යමි. සබඳිනි, වෙනෙහි යම්තැනක වසමෝද එහි අපට නිසි පෙදෙසක් දනිමු.
එහි **චෙතා රජ්ජෙභි සෙචයුං** චෙතිය රටවැස්සෝ වනාහි වෙස්සන්තර රජුට රාජ්‍යයෙහි අභිෂේක කළාහුයැයි තොපට කිපී අසතුටු වන්නාහ. **අසම්මොදියං** අසමගිය. **අස්ස** එකම මා නිසා ඔබලාගේ භේදවීමක් ඇතිවන්නේය.
මෙසේ මහාසත්ත්වයෝ නොයෙක් අයුරින් ඉල්ලා සිටිය නමුත් රාජ්‍යය කැමැති නොවීය. ඉක්බිති ඔහුට ඒ රජවරු බොහෝ සත්කාර කළහ. හෙතෙම නගරයට පිවිසෙන්ට අකමැති වෙයි. ඉක්බිති ඒ ශාලාවට අලංකාර කොට තිරයකින් වටකොට මහා ආසනයක් සූදානම් කර ආරක්‍ෂා යොදා සියල්ලෝම පිරිවරා ගත්හ. හෙතෙම එක්දිනක් එක් රාත්‍රියක් ඔවුන් විසින් ආරක්‍ෂා කරන ශාලාවේ වාසයකොට පසුදා උදෑසනම නොයෙක් අග්‍ර රසයෙන් පිරිපුන් භෝජන අනුභවකොට ඒ රජවරුන් විසින් පිරිවරන ලද්දේ ශාලාවෙන් නික්ම ගියේය. හැටදහසක් පමණ ක්‍ෂත්‍රියයෝ ඔහු සමග පසළොස් යොදුන්මග ගෙවා ගොස් වනදොරටුවේ සිට ඉදිරියේ පසළොස් යොදුන් මාර්ගය අසන්නාහු පැවසූහ.
පුදන ලද ගිනි ඇති එකඟ සිත් ඇති රාජර්ෂීහු යම්තැනෙක සංහිඳ‍ෙත් ද එයට යන භාරිය දක්‍ෂ වනචරකයෝ යම්සේ කියද්ද එසෙයින් ඒකාන්තයෙන් තොපට අපි කියම්හ.
මහරජුනි, තෙපි දරුවන් හා භාර්යාව සමග යම්තැනක වාසය කරන්නහු නම් එයට නිසි තෙල පර්වතය ගන්‍ධමාදන නම් වේ.
කඳුළු පිරුණු නෙත් ඇති වලප්නා මුහුණු ඇති චේතිය රටේ රජු වෙස්සන්තර රජුට අනුශාසනා කළහ. මහරජුනි, මේ මගින් සෘජුව උතුරුදිග බලා යව.
තොපට යහපතක්ම වේවා. ඉක්බිති නොයෙක් වෘක්‍ෂ සමූහයෙන් ගැවසීගත් මනහර සිහිල් සෙවණ ඇති විපුල නම් පර්වතය දක්නහු.
ඒ ගල ඉක්ම යළිදු පොකුලොම් මසුන් ගැවසීගත් මනාකොට ඇති බොහෝ දිය ඇති ගැඹුරු වූ ගල්කුසින් බට කේතුමතී නම් මහ හොයක් දක්නාහු එහි නහා පැන් බී තම දරුවන් අස්වසා.

පින්වතාණෙනි, ඉක්බිති රමණීය වූ කඳු මුදුන්හි හටගත් මනරම් වූ සිහිල් සෙවණ ඇති මධුරඵල ඇති නුගරුකක් දක්නහු.
පින්වතාණෙනි! ඉක්බිති නොයෙක් ළිහිණි ගණයා විසින් ගැවසීගත් කිඳුරන් ගහන වූ නාලික නම් ශෛල පර්වතය දක්නහු.
ඒ නාලික, පර්වතයට ඊසානදින්හි හෙළ පියුමින්ද හෙල්මැලි කල්හාරයෙන්ද ගැවැසීගත් විලක් ඇත. ඒ මුචලින්ද නම් වේ.
ඒ තෙපි නිල් වලාකුළක් බඳු නිරතුරු පලාවන් තණබිම් ඇති මල්රුකින්ද පලරුකින්ද යන දෙකින් ගැවසීගත් වනලැහැබට ගොදුරු කැමැති සිංහයකු මෙන් පිවිසෙව.
එහි ඒකරාශීවැ පවත්නා හඬ ඇති මියුර රාවයන් ඇති නන්පැහැ නන් කුළු ඇති බොහෝ සියොත්හු ඍතු සමයෙහි පිපිරුක්හි හිඳ කූජනය කරන්නවුන් අනුව කූජනය කරති.
ඒ තෙපි එහි ගොස් ගිරිකඳුරුද ගංගාවන්ට ප්‍රභව ස්ථාන වූ ගිරිකඳුරුද කරඳ හා කුඹුකින් යුත් පොතුලොම් මසුන් ගැවසීගත් මනාකොට ඇති පිළිකුල් ගඳ නැති මිහිරි වූ බොහෝ දිය පිරුණු සමාන සතරැස් වූ පොකුණක් දක්නහු.

ඒ පොකුණට ඊසානදිගින් පන්සලක් මවන්නාහු පන්සලක් මවාගෙන වනමුල්, වනඵලයෙන් යැපෙමින් නොපමාව වාසය කරව.
එහි **රාජිසි** රජව සිට පැවිදි වූ **සමාහිතා** එකඟ වූ සිත් ඇති. **එසා** යනු දකුණු අත ඔසවා මේ පර්වත පාදයෙන් යවැයි කියන්නාහු. **අච්ඡසි**. වාසය කරන්නෙහි. **ආපකං** ගංගාව ජලවාහක ගංගාව, **ගිරිගබ්හරං** ගිරිකුසින් පවත්නා **මධුවිප්ඵලං** මිහිරිඵලයක්. **රම්මකෙ** රමණීය. **කිමපුරිසායුතං** කිඳුරන්ගෙන් ගැවසීගත්තා වූ. **සෙතසොගන්‍ධියෙහි** නොයෙක් ආකාර සුදුමල්වලින්ද හෙල්මැලි ආදියෙන් ද යුත්. **සීහොවාමිසපෙක්ඛී** ගොදුරක් බලාපොරොත්තුවන සිංහයකු මෙන්.
**බින්‍දුස්සරා** එක්වූ හඬ. **වග්ගු** මිහිරි ස්වරය. **කුජ්ජන්ත** **මු පකුජ්ජන්ති** පළමුව කූජනය කරන පක්‍ෂියා අනුව නැවත කූජනය කරති. **උතුසංපුප්ඵිතෙ දුමෙ.** සෘතුවෙහි මල් පිපුණු ගස්වල සිට කූජනය කරන පක්‍ෂීන් අනුව කූජනය කරත්. **සොදක්ඛසි** ඔහු ඔබව දකින්නේය. **කරඤ්ජකකුධායුතං** කරඳ ගස්වලින්ද කුඹුක් ගස්වලින්ද ගැවසීගත්තා වූ. **අප්පටිගන්‍ධියං** පිළිකුල් ගඳ රහිත මිහිරි ජලයෙන් යුත් නොයෙක් ආකාර නෙළුම්, උපුල් පුෂ්පයන්ගෙන් ගැවසීගත්. **පණ්ණසාලං** **අමාපය** පන්සලක් මවන්නෙහි. **අමාපෙත්‍වා** මවා. **උඤ්ජාචරියාය ඊහථා** ඉක්බිති දේවයිනි, ඔබ වනමුල්, වනඵලයන්ගෙන් යැපෙමින් අප්‍රමාදී වන්න. අරඹන ලද වීර්යය ඇතිව වාසය කරන්න යන අර්ථයි.
මෙසේ ඒ රජවරු ඔහුට පසළොස් යොදුන් මාර්ගය කියා දී ඔහුව පිටත්කර යවා වෙසතුරු රජුට අනතුරු බිය නැතිකිරීම පිණිස කිසිම සතුරකු එහි යාමට අවස්ථාව නො ලබාවායි සිතා එක් දක්‍ෂ මනාව හික්මවන ලද කුලීකරුවකු ඔබ යන එන කල්හි පරීක්‍ෂා කරවවයි. වනයට ඇතුල්වන තැන ආරක්‍ෂාව සඳහා තබා තමන්ගේ නුවරටම ගියහ. වෙස්සන්තර රජුද දරුවන් සහ බිරිඳ සහිතව ගන්‍ධමාදන පර්වතයට ගොස් එම දවස එහි ගතකොට එයින් උතුරු දිසාවට අභිමුඛව විපුල පර්වත පාදයෙන් ගොස් කේතුමතී නම් ගංඉවුරේ සිට වනයෙහි හැසිරෙන්නන් විසින් දෙන ලද මීපැණි හා මස් කා ඔහුට රන්කූරක් දී නා පැන් පානය කොට සංසිඳුනු වෙහෙස ඇත්තේ නදියෙන් එතෙරව පර්වත ශිඛරයෙහි පිහිටි නිග්‍රෝධ රුකමුල ටිකවේලාවක් සිට නුගඵල අනුභවකොට අසුනින් නැගිටයන්නේ නාලික නම් වූ පර්වතයට පැමිණ එහි ඇවිදින්නේ මුචලින්ද විල්තෙරින් උතුරු කොනට පැමිණ අඩිපාරකින් වනරොදට පිවිස එය පසුකොට ගිරි දුර්ග, නදී දුර්ග, පර්වත දුර්ගයන්ගේ ඉදිරියේ පිහිටි ඒ සතරැස් පොකුණ ළඟට පැමිණියේය.
ඒ මොහොතෙහි ශක්‍ර දේවේන්ද්‍රයා ආවර්ජනා කර බලන්නේ ඒ කාරණය දැනගෙන මහාසත්ත්වයන් හිමවතට පැමිණ ඇති බවත් වාසයට සුදුසු තැනක් ලැබිය යුතු බවත් සිතා විශ්වකර්මයා කැඳවා දරුව, යව. ඔබ වංකගිරි පර්වතය තුළ රමණීය තැනක අසපුවක් මවා එව’යි විශ්වකර්මයාව පිටත්කර හැරියේය. හෙතෙම එහි ගොස් පන්සල් දෙකක් සක්මන්මළු දෙකක් රාත්‍රීස්ථාන, දිවාස්ථාන මවා සක්මන කෙළවර ඒ ඒ තැන්වල නොයෙක් මස් ද කෙසෙල් වනයන් ද පෙන්වා සියළු පැවිදි පිරිකර සපයා දී යම් කෙනෙක් පැවිදිවනු කැමැත්තේද මෙය ගනීවායි අකුරු ලියා අමනුෂ්‍යයන් ද බියජනක ශබ්දයන් ද මෘගයන් ද පක්‍ෂීන් ද ඉවත්කරවා සිය ස්ථානයටම ගියේය.
මහාසත්ත්වයෝ ද අඩිපාර දැක පැවිද්දන් වාසයකරන තැනක් වන්නේයැයි මද්‍රිදේවිය ද දරුවන් දෙදෙනා ද අසපුව දොරටුව ළඟ තබා තමන්ගේ අසපුවට පිවිස අකුරු බලා ශක්‍රයා විසින් දකින ලද්දේ වෙමියි දැනගෙන පන්සල් දොර විවෘත කර එහි පිවිස කඩුව ද දුන්න ද ඉවත්කර සළු ගලවා තවුස් වෙස් ගෙන හැරමිටිය රැගෙන පන්සලෙන් නික්ම සක්මනට නැග ඒමේ අත ඇවිද පසේ බුදු කෙනෙකුන්ට සමාන සංයමයකින් දරුවන් හා බිරිඳ සමීපයට ගියේය. මද්‍රිදේවිය මහාසත්ත්වයන්ගේ පාළග වැටී හඬා ඔහු සමග අසපුවට පිවිස තමන්ගේ පන්සලට ගොස් තවුස් වෙස් ගත්තාය. පසුව දරුවන්ටද තාපස කුමාරවරුන් කළේය. මේ ක්‍ෂත්‍රියයෝ සතරදෙන වංකගිරි පර්වතයෙහි වාසය කළහ. ඉක්බිති මද්‍රිදේවිය මහාසත්ත්වයන්ගෙන් වරයක් ඉල්වූවාය. ස්වාමීනි, ඔබවහන්සේ පලාඵල සොයා නොගොස් අවුත් දරුවන් රැගෙන මෙහිම සිටින්න. මම පලාඵල ගෙන එන්නෙමි. එතැන් පටන් ඇය වනයෙන් පලාඵල ගෙනවුත් තුන්දෙනාව පෝෂණය කරන්නීය.
බෝධිසත්ත්වයෝ ද ඇගෙන් වරයක් ඉල්වීය. මද්‍රිය අපි මෙතැන් පටන් පැවිද්දෝ වෙමු. ස්ත්‍රිය වනාහි බ්‍රහ්මචරියාවට කිලුටයි. මෙතැන් පටන් නුසුදුසු වේලාවෙහි මා සමීපයට නොඑන්න. ඕ තොමෝ යහපතැයි පිළිගත්තාය. මහාසත්ත්වයන්ගේ මෙත්‍රී ආනුභාවයෙන් හාත්පසින් යොදුන් තුනක් තුළ සියළු තිරිසන්ගත සත්ත්වයෝ ඔවුනොවුන් මෛත්‍රිය ලැබූහ. මද්‍රි දේවියද උදෑසනම පිබිද, පාවිච්චියට අවශ්‍ය තැන්ද සූදානම් කර තබා මුවදෝනා පැන් ද ගෙනවුත් දැහැටිදඬු දී අසපුව හැමද දරුවන් දෙදෙනාව පියා සමීපයේ රඳවා පැස බිම කණින යකඩයත්, කෙක්කත් ගත් අත් ඇතිව වනයට පිවිස වනමුල් ඵලාඵල ද රැගෙනවුත් පැස පුරවා සවස් වේලාවේ අවුත් පන්සලෙහි පලාඵල තබා දියනා දරුවන් දියනාවයි. ඉක්බිති ක්‍ෂත්‍රියයෝ සතරදෙන පන්සල දොරටුවේ සිට පලාඵල අනුභව කරත්. ඉක්බිති මද්‍රි දේවිය දරුවන් දෙදෙනා රැගෙන තමන්ගේ පන්සලට යන්නීය. මේ අයුරින් පර්වතය තුළ සත්මසක් ජීවත් වූහ.
එකල්හි කලිඟු රටේ දුන් නිවි බ්‍රාහ්මණ ගමෙහි වැසි ජූජක නම් බ්‍රාහ්මණයෙක් සිගාකෑමෙන් ලැබූ කහවණු සියයක් එක්තරා බ්‍රාහ්මණ ගෙදරක තබා නැවත මුදල් සෙවීම සඳහා ගියේය. ඔහු ආපසු ඒමට ප්‍රමාදවන කල්හි බ්‍රාහ්මණ ගෙදර අය කහවණු වියදම්කොට පසුව මුදල්හිමියා අවුත් මුදල් නැති බව පිළිබඳව චෝදනා කරද්දී මුදල් දීමට නොහැකි නිසා අමිත්තතාපා නම් දුවණියව ඔහුට දුන්නේය. ඔහු ඇයව රැගෙන කලිඟු රටේ දුන්නිවිට්ඨ ගමට ගොස් ජීවත්විය. අමිත්තාපාව බ්‍රාහ්මණයාට හොඳින් සළකන්නීය. ඉක්බිති අනෙක් තරුණ බමුණෝ ඇගේ ආචාරශීලී බව දැක මේ තැනැත්තිය මහළු බමුණකුට සත්කාර කරන්නීය. නුඹලා අප කෙරෙහි කුමක් නිසා එසේ නොකරන්නහුදැයි තමන්ගේ බිරින්දන්ට තර්ජනය කරති. ඒ කාන්තාවෝ මේ අමිත්තතාපාව ගමෙන් පැන්නිය යුතුයයි සිතා ගංතොට ආදී තැන්හිදී රැස්වී ඇයට නින්දා කළහ. මේ කාරණය දේශනාකරන ශාස්තෲන් වහන්සේ මෙසේ වදාළ සේක.
කලිඟුරට වැසි ජූජක නම් බමුණෙක් විය. ඕ හට අමිත්තතාපා නම් වූ තරුණ අඹුවක් වූවාය.
එගම්හි කාන්තාවෝ දිය ගෙනෙන්නට ඔයට ගියාහු ඒ අමිත්තතාපාට මෙසේ කීවාහ. ඒ ස්ත්‍රීහු කුතුහලයෙන් මෙන් පිරිවරාගෙන ඇයට පරිභව කරන්නට වූහ.
මෙවර තරුණ බවක් ඇති කල්හි යම්කෙනෙක්තී මේ ජරපත් මහල්ලාට දුන්නහුද තීගේ ඒ මව සැතිරියකියි සිතම්භ. තිගේ ඒ පියා සතුරෙකැයි හඟිම්හ.
මෙවන් ළදරු බව ඇති කල්හි යම්කෙනෙක් තී මේ දිරාගිය මහල්ලාට දුන්නුද තිගේ ඒ නෑයෝ රහසිගතව තිට අවැඩක් මන්ත්‍රණය කළාහු විය යුතුය.
[missing trans]
මෙවන් සොඳුරු ළදරු බව ඇති කල්හි යම්කෙනෙක් තී මේ ජරාජීර්ණ මහල්ලාට දුන්නුද තීගේ ඒ නෑයෝ රහසිගතවැ තිම දුෂ්කරයක් මන්ත්‍රණය කළාහු විය යුතුය.
මෙවන් ළදරුවිය ඇතිකල්හි යම්කෙනෙක් තී මේ ජරපත් මහල්ලාට දුන්නුද තීගේ ඒ නෑයෝ රහසිගතවැ තිට පව්කම්ක මන්ත්‍රණය කළාහු වන.
මෙවන් තුරුණුබව ඇති කල්හි යම්කෙනෙක් තී මේ දිරාගිය මහල්ලාට දුන්නුද තීගේ ඒ නෑයෝ එකලා වැහිඳ හිඳ තිට අමනාපයක් මන්ත්‍රණය කළාහු විය යුතුය.
මෙවන් ළදරුබව ඇති කල්හි නොමනා විසීමක් වසන්නෙහි යම්බඳු තෝ මහල්ලාගේ ගෙහි වාසය කෙරෙහිද ඒ තීගේ ජීවිතයට වඩා මරණය උතුම්ය.
කල්‍යාන වූ සොඳුරිය, මෙවර තරුණ බව ඇති කල්හි තී යම් කෙනෙක් මහල්ලාට දුන්නුද ඒ තීගේ මවුද පියාද තිට අනික් සැමියකු නොලත්හයි සිතම්හ.
මෙවන් දහර බව ඇති කල්හි ඒ යම්කෙනෙක් මහල්ලාට දුන්නුද ඒ තී විසින් නවමී යාගය නපුරුකොට පුදන ලද වන. තී විසින් ගිනිපූජා නොකරන ලද්දේවන.
මෙවන් තරුණ බවක් ඇති කල්හි යම්බඳු තොප මහල්ලාගේ ගෙහි වාසය කෙරෙහිද, ඒ තොප ලෝකයේ බඹසරෙහි නියැලි සිල්වත්, බොහෝ ඇසූපිරූ තැන් ඇති මහණ බමුණන්ට ආක්‍රෝෂ කළෙහි වන.
නයකු විසින් නසන ලද්දේ දුක් නොවෙයි. සැතින් පහරන ලද්දේ දුක් නොවෙයි. යම් ස්ත්‍රියක් මහළු සැමියකු දකීද හේ මැ දුක්ද තියුණු දුක්ද වෙයි.
මහළු සැමියා සමග ක්‍රීඩාවක් නැත. කාමරතියක් නැත. අල්ලාප සල්ලාපයක් නැත. සිනාවද නො හොබී.
යම්කලෙක තරුණයාද තරුණියද දෙදෙන රහසිවැ හිඳ රහස් කියද්ද එසඳ ඔබලාගේ ළය ඇසුරුකළ යම්කිසි ශෝක කෙනෙක් ඇද්ද ඒ හැම ශෝකයෙන් නසිති.
තෝ ළදැරියෙහි රූමත්ය. පිරිමින් විසින් වෙසෙසින් පතන ලදුවහු නැගී යන්න. නෑයන්ගේ ගෙයි වසන්න. මහල්ලා කෙසේ නම් තී රමණය කරන්නේද?
එහි අහූ යනු විය. **වාසිකලිංගෙසු** කලිඟු රටේ දුන්නිවිට්ඨ ගම්වැසි. **තා නං තත්‍ථගතා වොචුං** ඒ ගමෙහි ස්ත්‍රීහු ගඟෙන් දිය ගෙනයන්නාහු ඇයට මෙසේ කීවාහුය. **ඊයොනං** ඒ ස්ත්‍රීහු වෙන කිසිවක් නොකීවාහ. ඉක්බිති ඇයට නින්දා කළහ. **කුතූහලා** කුහුළින් යුක්ත වූවාහු මෙන් වී. **සමාගනත්‍වා** හාත්පසින් වටකොට. **දහරියං** ලාබාල තරුණිය සෞභාග්‍ය බවට පත්. **ජිණ්ණස්ස** ජරපත් මහල්ලාගේ ගෙයි. **දුය්‍යිට්ඨං තෙ නවමියං** ඔබ විසින් නවමියාගය වැරදි ලෙස කළා විය යුතුයි. ඔබගේ යාගපිණ්ඩය පළමුවෙන් මහළු කවුඩකු විසින් ගන්නා ලද්දේ වන්නේය. **දුය්‍යට්ඨා තෙ නවමියා** යයිද පාඨයකි. නුඹ විසින් නවමී යාගය වරදවා කරන ලදැයි යන අර්ථයි. **අකතං අග්ගි හුත්තකං** ඔබ විසින් ගිනි දෙවියන් පිදීමද නොකළා වන්නෙහි. **අභිසපී** ආක්‍රෝස කළේය. ඔබගේ ඒ පාපයාගේ මේ ඵලයයි. යන අදහසින් කීවාහුය. **ජග්ඝිතම්පි නසොභති** කඩදත් ඇති මුව විවරකර සිනාසෙන මහල්ලාගේ සිනහවද නොහොබනේය. **සබ්බෙසං සොකා නස්සන්ති** මොවුන්ගේ මේ සියළු ශෝකයෝ නැතිවන්නාහ. **කිං ඡිණ්ණො** මේ ජරපත් මහල්ලා කෙසේනම් නුඹව පංචකාම ගුණයන්ගෙන් රමණය කරන්නේද?
ඇය ඔවුන් ඉදිරියේ අපහාස විඳ දියකළය ගෙන හඬමින් ගෙට ගොස්, සොඳුරිය අඬන්නේ ඇයිදැයි බමුණා විසින් විචාරණ ලද්දී ඔහුට දන්වමින් මේ ගාථාව කීවාය.
බමුණ, තොප මහලු හෙයින් ගැහැණු මට නින්දා කරති. එහෙයින් බමුණ තොපට දිය ගෙනඒමට ගඟට නොයමි.
අර්ථය : බමුණ තොපගේ මහළුබව නිසා ස්ත්‍රීහු මට අවමන් ඒ නිසා මෙතැන් පටන් ඔබට ජලය ගෙන ඒමට ගඟට නොයන්නෙමි.
ජූජක තෙමේ කීය.
තෙපි මට මෙහෙ නොකරව. මට දියගෙන ඒම නොකරන්න. මම දිය ගෙනෙමි. ඔබ නොකිපෙව.
එහි **උදකමාභිස්සං** යනු මම දිය ගෙනෙන්නෙමි.
බැමිණිය කීවාය.
යම්හෙයකින් තෙපි දිය ගෙනෙන්නහු නම් වනාහි එවන් කුලෙහි නූපන්මි. බමුණ, මම තොපගේ ගෙයි නොවසන්නෙමි. දනුව.
බමුණ ඉදින් මට දාසයකු හෝ දාසියක හෝ නොග‍ෙන්නහු නම් තොප කෙරෙහි නොවසන්නෙමු.
එහි **නාහං** යනු යම්කුලයක ස්වාමියෝ වැඩකරත්ද, මම එබඳු කුලයක නූපන්නේ වෙමි. **යං ත්‍වං** යම්හෙයකින් ඔබ ජලය ගෙනෙන්නේද මට එයින් වැඩක් නැත.
ජූජකයා කීය.
බැමිණිය, මා සතු ශිල්පයක් හෝ ධනයක් ධාන්‍යයක් නැත. මම කෙසේනම් තිට දාසයෙක් හෝ දාසියක් ගෙනෙන්නෙම්ද? මම තිට මෙහෙ කරමි. පින්වතිය, කෝප නොවන්න.
බැමිණිය කීවාය.
එව. යම්සේ මා විසින් තෙපුලක් අසන ලදද එහෙයින් මම තොපට එය කියමි. තෙල වෙසතුරු මහරජ, වංකගිරියෙහි වසයි.
බමුණ, තොප එහි ගොස් ඔහුගෙන් දාසයකු හෝ වැස්සක ඉල්වව. තොපට විසින් ඉල්ලා සිටින ලද ඒ රජ තොපට දාසයකුද දාසියකද දෙන්නේය.
එහි **එහි තෙ අහමක්ඛිස්සං** මම ඔබට කියන්නෙමි. ඕ තොමෝ මෙය දේවතාවක් අධිගෘහිත වීමෙන් කියන ලදී.
ජූජකයා කීය.
මම මහල්ලෙමි. බල නැත්තෙමි. මඟද දික්වෙයි. අතිශය දුර්ගමයැ පින්වතිය, නොහඬන්න. තෙපි දොම්නස් නොවව. මම ඔබට මෙහෙ කරමි. නොකිපෙන්න.
එහි **ජිණ්ණො හමස්මි** සොඳුර, මම මහළුය. කෙසේ යන්නෙම්ද.
බ්‍රාහ්මණිය කීවාය.
බමුණ, යම්සේ සටනට නොගොස් යුද්ධයක් නොකරම පරාජය වූයෙහිද එපරිද්දෙන් ම තෙපි නොගොස්ම පරාජිත වූවෙහිය.
බමුණ, ඉදින් මට දාසයකු හෝ දාසියක හෝ නොගෙනෙන්නෙහු නම් මම තොපගේ ගෙයි නොවසමි. බමුණ, මෙසේ දැනගනුව. තොපට රුචිනොවන දෙයක් කරමි. ඒ තොපට දුක් වන්නේය.
යම්කලෙක ඍතු සම්බන්ධයේදී පවත්නා සැණකෙළියේ සර්වාභරණයෙන් සැරසුණු මා අන් පිරිමින් හා රමනය කරන්නිය දක්නහුද ඒ තොපට දුක්වන්නේය.
මා නොදැල්ලෙන් හඬන්නා වූ මහළු තොපගේ කුදු බව බොහෝ වන්නේය. පැසුණු කෙහෙද බොහෝ වන්නේය.
එහි **අමනාපංතෙ** වෙස්සන්තර සමීපයට ගොස් දාසයකු හෝ දාසියක නො ගෙනෙන්නහු නම් තොපට රුචිනොවන දෙයක් කරන්නෙමි. **නක්ඛත්තෙ** නැකැත් යෙදීම් වශයෙන් වශයෙන් හෝ සෘතු හය සම්බන්ධව ඒ ඒ සතුව සම්බන්ධවීම් වශයෙන් පවත්වන සැණකෙළිවලදී.
එය අසා බ්‍රාහ්මණයා බිය විය. ඒ කරුණ ප්‍රකාශ කරන ශාස්තෲන් වහන්සේ මෙසේ වදාළහ;
ඉක්බිති ඒ බමුණු බියපත්වැ බැමිණියගේ වසයට ගියේ කාමරාගයෙන් පෙළන ලද්දේ බැමිණියට මේ කාරණය කීවේය.
බැමිණිය, තෙපි සංකුල නම් වූ කැවිලි ද සකුරුනම් වූ කැවිලි ද මනාව සෑදූ අත්වටද අත්සුණු ද බත්මුලක් ද මට මග උපකරණ ලෙස දෙන්න.
සමාන කුල ඇති කුමරුවන් දෙදෙනකු තොපට දාසයන් පිණිස ගෙනෙන්නෙහි ඔව්හු දිවාරාත්‍රී නොමැළිව තොපට මෙහෙ කරන්නාහ.
එහි **අට්ටිතො** උවදුරුවලට පාත්‍ර වූයේ, පීඩාවට පත්වූයේ, **සගුළානිච** සකුල නම් වූ කැවිලි. **සත්තුභත්තං** බදින ලද පිටි, නොබැදි පිටි, පිටිබත්. **මෙථුනක‍ෙ** ජාති, ගෝත්‍ර කුල වශයෙන් සමාන. **දාසකුමාරකෙ** ඔබගේ දාසයන් ලෙස තරුණයන්.
ඕ තොමෝ වහා මාර්ගෝපකරණ පිළියෙල කරදී බ්‍රාහ්මණයාට දැන්වීය. හෙතෙම ගෙයි දුබල තැන් ශක්තිමත් කර දොර අලුත්වැඩියා කර වනයෙන් දර ගෙනවුත් කලයෙන් පැන් ගෙනවුත් සියළු භාජන පුරවා එහිදීම තවුස් වෙස් ගෙන, සොඳුර මෙතැන් සිට අකාලයෙහි ගෙයින් පිටත නොයන්න. මා ආපසු එනතෙක් අප්‍රමාදී වන්නයැයි අවවාද දී පාවහන් ගලවා මාර්ගෝපකරණ පසුම්බිය උරයෙහි එල්ලාගෙන අමිත්තතාපාව ප්‍රදක්‍ෂිණාකොට වැඳ කඳුළින් පිරුණු දෙනෙතින් යුතුව පිටත්ව ගියේය. ඒ කාරණය දක්වන ශාස්තෲන් වහන්සේ මෙසේ වදාළහ;
බමුණු මෙසේ කියා පාවහන් මුදාලීය. ඉක්බිති හේ රහසින් ඔවාදී අඹුව පැදකුණු කොට,
ඒ බමුණු සමාදන් වූ ව්‍රත ඇතියේ වලප්නා මුහුණු ඇතියේ දැසිදසුන් සොයා ඇවිදින්නේ සිවීන්ගේ සම්පත්තියෙන් විපුල වූ ජයතුරා නුවරට පිටත්ව ගියේය.
එහි **රුණ්ණාමුඛො** වලප්නා මුහුණු ඇත්තේ. **සහිතබ්බතො** සමාදන් වූ ව්‍රත ඇත්තේ, ගන්නා ලද තවුස් වෙස් ඇති යන අර්ථයි. **චරං** යනු දාසිදාසයන් සොයමින් සිවින්ගේ නුවරට පිටත්ව ගියේය.
හෙතෙම ඒ නගරයට ගොස් රැස්ව සිටිය ජනයාගෙන් වෙස්සන්තර රජු කොහේදැයි ඇසීය. ඒ කාරණය දක්වන ශාස්තෲන් වහන්සේ මෙසේ වදාළහ.
හේ එහි ගොස් එහි යම් කෙනෙක් රැස්ව සිටියාහුද ඔවුන්ට මෙසේ කීය. වෙස්සන්තර මහරජු කොහිද? ඒ රජ කොහේදී දැකිය හැකිද?
එහි යම්කෙනෙක් රැස්ව සිටියාහුද, ඒ ජනයා ඕහට මෙසේ කීය. බමුණ, තොප විසින් අධික දානයෙන් පෙළන ලද රජ සියරටින් නෙරපන ලද්දේ වංකගිරි පර්වතයේ වාසය කරයි.
බමුණ, තොප විසින් අතිදානයෙන් පෙළන ලද රජතෙම අඹුදරුවන්ද ගෙනගොස් වංකගිරියෙහි වාසය කරයි.
එහි **පකතො** උවදුරට පත්වූයේ, පීඩාවට පත්වූයේ තම නුවර වාසය කරන්නට නොලැබ දැන් වංකගිරියෙහි වාසය කරයි.
මෙසේ අපගේ රජතුමාව විනාශ කොට නැවතද ආවාහු මෙහි සිටුවයි ගල්මුගුරු ගස් අත් ඇත්තාහු බ්‍රාහ්මණයාව ලුහුබැන්දාහ. ඔහු දේවතාවන් අධිගෘහිත වූයේ වී. වංකගිරියට යන මාර්ගයට පිවිසියේය. කාරණය දක්වන. ශාස්තෲන් මෙසේ වදාළ සේක.
කාමයෙහි ගිජු වූ ඒ බ්‍රාහ්මණයා බැමිණිය විසින් චෝදනා කරන ලද්දේ වනමෘගයන් ගැවසීගත් කඟවෙහෙණුන් හා දිවියන් විසින් සෙවුනා ලද වනයෙහි වින්දයුතු යම් දුක‍ෙක් ඇද්ද, ඒ දුක අනුභව කළේය.
ඒ බමුණු බේලුව සැරයටියද ගිනිපුදන කෙණෙස්ස ද කමඬලාවද ගෙන යම් අරණ‍ෙක කැමැති සැපත් දෙන වෙසතුරු රජ වෙසෙතියි ඇසීද ඒ මහා අරණ්‍යයට පිවිසියෙමි.
ඒ මහා වනයට පිවිසි බමුණාව බලෝ පිරිවරා ගත්හ. හේ මහහඬින් හැඩීය. මංමුළා වූයේ මගින් දුරුවැ ගියේය.
භෝග සම්පත්ති ගිජු වූ සංයමයක් නැති ඒ බමුණු ගොස් වංකගිරියට යන මග මුළා වූයේ මේ ගාථා කීය.
එහි **අසං තං** යනු මහජනයා විසින් පසුපස ඒමේ දුකද වනයට පිවිසීමේ දුකද **අග්ගීහුත්තං** ගිනිපුදන හැන්ද **කොකා නං පරිවාරයුං** හෙතෙම අරණ්‍යයට පිවිස වංකගිරි පර්වතයට යන මග නොදන්නේ මංමුළා වී ඇවිදියි. ඉක්බිති ආරක්‍ෂාව පිණිස සිටි සේවක පුරුෂයාගේ සුනඛයෝ ඔහුව වටකරගත්හ යන අර්ථයි. **වික්කන්‍දිසො** හෙතෙම ගසකට නැග මහාහඬින් කෑ ගැසීය. **විප්පනට්ඨො** නටුවා වූ මාර්ග ඇත්තේ. **දූරෙ පන්‍ථා** වංකගිරි පර්වතයට යන මාර්ගයෙන් ඈතින් ගියේය. **භොගලුද්ධො** අතිශයින් භවභෝග සම්පත්වලට ගිජු වූ **අසඤ්ඤතො** දුස්සීල වූයේ **ඔහරණ‍ෙ** වංක පර්වතයට යන මාර්ගයෙහි නටුයේ.
හෙතෙම සුනඛයන් විසින් පිරිවරන ලද්දේ ගසේ සිටිමින් මේ ගාථා කීවේය.
රාජපුත්‍ර වූ උතුම් වූ මසුරුසිත් ජයගන්නා වූ අපරාජිත වූ බියෙහි අභය දෙන්නා වූ වෙසතුරු රජ වසන තැන් කවරෙක් මට දැන කියන්නේද?
[missing trans]
ගංගාවනට සාගරය මෙන් යමෙක් යදියනට පිළිසරණ වීද සයුරට උපමා වූ වෙසතුරු මහරජහු කවරෙක් මට දැන කියන්නේද?
හෙළපියුමින් සැදුණු කුසුම් රේණුයෙන් යුත් කළණ කොට ඇති පවිත්‍ර වූ සිහිල් සෙවණ ඇති මනරම් විලක් බඳු වෙසතුරු මහරජහු කවරෙක් මට දැන කියන්නේද?
විඩාපත් ජනයන්ගේ වෙහෙස හරනා වූ මඟ මිරිකුණවුනට පිහිට වූ සිහිල් සෙවණ ඇති මහමඟැ නැගි මනරම් ඇසතු රුකක් යම්සෙස් නම්, එබඳු උපමා ඇති වෙසතුරු මහරජහු කවරෙක් මට දැන කියන්නේද?
විඩාපත් ජනයන්ගේ වෙහෙස හරනා වූ මාර්ගයේ ක්ලාන්ත වූවන්ට පිහිට වූ සිහිල් සෙවණ ඇති මහමඟැ නැගි මනරම් නුගරුකක් යම්සේ නම් එබඳු උපමා ඇති වෙසතුරු මහරජහු කවරෙක් මට දැන කියන්නේද?
විඩාපත් ජනයන්ගේ වෙහෙස හරනා මහමඟ පෙළුණවුනට පිහිට වූ සිහිල් සෙවණ ඇති මහමග නැඟි මනරම් අඹරුකක් යම්සේ නම් එබඳු උපමා ඇති වෙසතුරු මහරජහු මහරජ කවරෙක් මට දන්වන්නේද?
විඩාපත් ජනයන්ගේ වෙහෙස හරනා වූ මහමඟ පෙළුණවුනට පිහිට වූ සිහිල් සෙවන ඇති මහමඟ නැගි මනරම් සල්රුකක් යම්සේ එබඳු උපමා ඇති වෙසතුරු මහරජහු කවරෙක් මට දැන කියන්නේද?
විඩාපත් ජනයන්ගේ වෙහෙස හරනා වූ මහමඟ වෙහෙසට පත් වූවනට පිහිට වූ සිහිල් සෙවණ ඇති මහමඟ නැගි මනරම් රුකක් යම්සේ නම් එබඳු උපමා ඇති වෙසතුරු මහරජහු කවරෙක් මට දැන කියන්නේද?
මහා වනයේ මංමුළා වූ මෙසේ වැලපෙන මට යමක් ‘මම දනිමි’යි කීනම් හේ මට සොම්නස් දනවන්නේය.
මහවනයේ මංමුළා වූ මෙසේ වලප්නා මට යමෙක් මම දනිමියි කී නම් හේ එක් වදනින් බොහෝ පින් රැස් කරන්නේය.
එහි **ජයන්තං** මසුරු සිත දිනන ලද **කො මෙ වෙස්සන්තරං විදූ** කවරෙක් මට වෙසතුරු සිටින තැන කියන්නේය කියා කියයි. **පතිට්ඨාසි** පිහිට විය. **සන්තානං** පිහිට වූ. **අහං** **ජානන්ති යො වජ්ජා** මම වෙසතුරුව දනිමියි හෙතෙම කියන්නේය.
ඔහුගේ ඒ වැළපීම් හඬ අසා ආරක්‍ෂාව පිණිස තබන ලද සේවකයා දඩයක්කාරයකු ලෙස වනයෙහි ඇවිදින්නේ මෙසේ සිතීය. මේ බ්‍රාහ්මණයා වෙස්සන්තර රජු වසන තැන සඳහා වැළපෙයි. මොහු වනාහි හොඳ දෙයකට පැමිණියා නොවෙයි. මද්‍රිදේවිය හෝ දරුවන් ඉල්වයි. ඔහුව මෙහිම මරා දමමි යයි ඔහුගේ සමීපයට ගොස් බ්‍රාහ්මණය, තම ජීවිතය නොදෙමි කියා දුන්න ඇද තර්ජනය කළේය. මේ කාරණය දක්වන ශාස්තෲන් වහන්සේ මෙසේ වදාළහ.
ඔහුට වැද්දෙක් ලෙස වනයෙහි ඇවිදින චේත රටවැසියෙක් මෙසේ පිළිතුරු වචන ඇස්වවීය. බමුණ, තොප විසින් අතිදානයෙන් පෙළන ලද රජතෙම සියරටින් නෙරපන ලද්දේ වංකගිරියේ වාසය කරයි.
බමුණ, තොප විසින් අධික දානයෙන් මඩනා ලද වෙසතුරු රජ අඹුදරුවන්ද ගෙන ගොස් වංකගිරියේ වසයි.
නුවණ නැති නොකටයුතු කරනසුලු තොප දියෙහි මත්ස්‍යයකු සොයන කොකකු මෙන් වෙස්සන්තර රාජපුත්‍රයා සොයමින් රටින් නික්ම මහවනයට ආයෙහි.
[missing trans]
බමුණ, තා මරා තාගේ හිස සිඳ අක්මා සහිත හදමස් කපාගෙන තාගේ මසින් මාර්ග දේවතාවන්ට ‘පත්‍ථසකුණ’ නම් බිලිපූජාව කරයි.
බමුණ, තාගේ හදවත් කපාගෙන තාගේ මසිනුදු මස් තෙල්වලිනුදු හිස්මොළවලින් ද හෝම කරන්නෙමි.
බමුණ, මා විසින් තාගේ මසින් කරන ලද ඒ මනාව යාගකරන ලද මනාව පුදන ලද කවර හේතුවක් නිසාද? ඒ හේතුවෙන් තොප රාජපුත්‍රයාගේ අඹුව හෝ දරුවන් හෝ නොගෙන යන්නෙහි.
එහි **අකිච්චකාරී** යනු නුඹ නොකටයුතු කරන්නෙකි. **දුම්මෙධො** මෝඩයෙකි. **රටඨා විමනමාගතො** රටින් මහා වනයට ආවේය. **සරො පාස්සතීති** ඊය බොන්නේය. **වජ්ඣයිත්‍වාන** මරා, ගසින් වැටුනු තාගේ හිස තල්ගෙඩියක් මෙන් සිඳ බැඳුම් සහිත හදමස් සිඳ මාර්ග දේවතාවන් සඳහා පන්‍ථසකුණයන්ට යාග කරමි. **නචත්‍වං** මෙසේ ඇති කල්හි නුඹ රාජපුත්‍රයාගේ භාර්යාව හෝ දරුවන් හෝ රැගෙන නොයන්නේය.
හෙතෙම ඔහුගේ වචනය අසා මරණභයින් තැතිගත්තේ බොරු කියමින් මෙසේ කීය.
චේත පුත්‍රය! මාගේ බස් අසව. බමුණාද දූතයා ද නොමැරිය යුතු වෙයි. ඒ කරුණෙන් දූතයා නොමරති. මේ සනාතන ධර්මයකි.
හැම සිවීහු සන්හිඳුවන ලදහ. පියරජ ඔහු දක්නට රිසිවෙයි. ඔහුගේ මව ද දුබලයැ. නොබෝ කලකින්ම ඇගේ ඇස් පිරිහෙයි.
මම ඔවුන් විසින් මෙහෙයන ලදුවෙමි. චේත පුත්‍රය, මාගේ බස් අසව. වෙසතුරු රජපුතු ගෙන යමි. ඉදින් දනීනම් මට කියව.
එහි **නිජ්ඣත්තා** වැටහීම. **අචිරා චක්ඛූනි ජීයරෙ** නිරන්තර හැඬීමෙන් ඇස් දිරා යන්නේය.
එකල්හි චේත පුත්‍රයා වෙස්සන්තර වනාහි රැගෙන යන්නේයැයි සොම්නසට පත්වූයේ සුනඛයන් බැඳ තබා බ්‍රාහ්මණයාව බස්සවා අතු අතරේ හිඳුවා මේ ගාථාව කීය.
බමුණ, මාගේ ප්‍රිය වෙසතුරු හට ප්‍රිය දූතයෙකි. තට තුටුපඬුරු කොට මේ මී පුරවන ලද ලබුකබල ද මුවකලවෙද දෙමි. කැමැති සැපත් දෙන වෙසතුරු යම්තැනෙක වෙසේද එදෙසද තට කියමි.
[missing trans]
චේත පුත්‍රයා බ්‍රාහ්මණයා අනුභව කරවවා ඔහුට මගට අවශ්‍ය දේ ලෙස මී පිරූ ලබුකබලද පිසන ලද මුවගාතය ද දී මගසිට දකුණු අත ඔසවා මහාසත්ත්වයන් සිටින ඉසව්ව කියමින් මෙසේ කීය.
බමුණ, යම්තැනෙකැ වෙසතුරු රජදරුවන් හා සමග වාසය කරයිද, අර පෙනෙන ගල ඒ ගන්‍ධමාදන පර්වතයයි.
ඒ රජ උතුම් තවුස් වෙස්ද දෙහෙටිල්ල ද ගිනිපුදන හැන්ද ද දළමඩුලු ද දරනුයේ අඳුන්දිවිසම් දරනුයේ බිම කොළ ඇතිරියෙහි හොවි. ගිනිදෙවියා පුදයි.
තෙල නිල්වන් වූ නොයෙක් ඵල දරන වෘක්‍ෂයෝ නැඟීසිටි වලාකුළු මෙන් නිවන් අඳුන් කුළු මෙන් පෙනෙයි.
දැවයැ. අසුයැ. කිහිරියැ. සල්යැ. කොළොම්යැ. මාළුවායැ යන වෘක්‍ෂයෝ එක්වරක් මැ පානය කළ රාසොඬුන් මෙන් පවතිත්. වෙවුළති.
වෘක්‍ෂ ශාඛා මතුයෙහි සියොතුන්ගේ හඬ දිව්‍ය ගීතිකා මෙන් ඇසෙයි. විලිකුළු රංචු හා කෙවිලි සමූහයා ගසින් ගසට පනිති.
යම් පර්වතයකැ වෙසතුරු රජදරුවන් සමග වාසය කෙරේද, එහි පවනින් සැලෙන ශාඛා පත්‍රයෝ තමන් හැරදමා යන්නවුන් කැඳවනුවන් වැන්න. තමා කරා එන්නහු රමණය කරනුවන් වැන්නහ. නිතිවසන දනන් තුටු කෙරෙති.
එරජ එහි උතුම් තවුස් වෙස්ද දෙහෙටිල්ල ද ගිනිපුදන හැන්ද ද දළකඩුලු ද දරනුයේ අඳුන්දිවිසම් දරනුයේ බිම හොවී. ගිනිදෙවියා නමදී.
එහි **ගන්‍ධමාදනො** යනු මේ ගන්‍ධමාදන පර්වතය මෙහි පාමුලින් උතුරු පැත්තට යන්නේ එම ශක්‍රයා විසින් දෙන ලද අසපුවේ වෙස්සන්තර රජු දරුවන් සමග වාසය කරයි. ඔහුව දකින්නෙහි යන අර්ථයි. **බ්‍රහ්මණං වණ්ණං** උතුම් වූ පැවිදි වෙස්. **ආසදඤ්ච මසංජටං** ඇද ගෙඩි කඩාගැනීම සඳහා දෙහෙටිල්ලද ගිනිපුදන හැන්දද දළමඩුලු ද දරනුයේ **චම්මවාසී** අඳුන් දිවිසම් දරන්නේ. **ජරාසෙති** පොළවෙහි කොළ ඇතිරියෙහි නිදයි. **ධවස්ස කණ්ණඛදිරා** දැවයැ. අසුයැ. කිහිරියැ. **සකිම්පීතාව මාණවා** එක්වරක් පමණක් පානය කළ මත්සොඬුන් මෙන්. **උපරිදුමපරියායෙසු** ගස් අතුවල **සංගීතියොව සූයරෙ** නොයෙක් පක්‍ෂීන්ගේ ඇසෙන දිව්‍යමය සංගීතරාවයක් මෙන් අසත්. **නජ්ජූහා** විළිකුළු පක්‍ෂීන්. **සම්පතන්ති** නාදකරමින් හැසිරෙත්. **සාඛාපත්තසමෙරිකා** අතුවල කොළවලින් වැසී සිට නාදකරන පක්‍ෂීහු වාතයෙන් සෙලවෙන කොළඅතු මෙනි. **ආගන්තු** ආගන්තුක ජනයා. **යත්‍ථ** යම් ආශ්‍රමයක වෙස්සන්තර වාසය කරයිද එහි ගොස් මේ ආශ්‍රමපදය දකින්නෙහි.
එයින් මතුදු ආශ්‍රමය වණනා කරමින් මෙසේ කීය.
අඹ ද ගිවුළු ද පනා ද සල්ද දඹ ද බුළු ද අරළු ද ඇඹුලු (නෙල්ලි) ඇසතු ද ඩෙබර ද
එහි රන්තිඹිරි රුක් ද නුග ද හෙළකිඳි ඇසතු ද ඇත. මියුරු රස ඇති මීරුක්හු හොබවති. මිටි රුක්හි විලිකුන් දිඹුල්පල ද ඇත. කිරිපලුද එල්ගෙඳ ද, මී වෑහෙන මිදි ද ඇත. ඒ වෙනෙහි නිවැසි මී තුමූ මැ ගෙන බුදිති.

ඒ වනයෙහි සමහර අඹ රුක් කෙතෙක් මල් පිපී තිබේ. ඇතැම් අඹරුක් අමුපල ද විලිකුන් පලද ඇතිවැ සිටිති. ඒ අමු විලිකුන් ඵල දෙවර්ගයම මැඩියන් වැන්න.
තව ද ඒ අසපුවෙහි අඹරුක් යට සිටි පුරුෂ තෙම වණ ගන්ධ රසයෙන් උතුම් වූ අමු අඹ ද විලිකුන් අඹ ද නෙලා ගනී.
මට මෙය ඉතාම අසිරිය. මට විස්මය වැ වැටහෙයි. දෙවියනට නිවාස වූ නඳුනුයුන මෙන් හොබී.
ඉඳිරුකින් සැදි මහවනයෙහි තල් රුක් ද නෙරළු රුක් ද ඇත. සුපිපි වෘක්‍ෂයෝ ගෙතූ මල්දම් සෙයින් සිටිති. ධ්වජාග්‍රයන් මෙන් පෙනෙයි. නන්පැහැ මලින් තරුවැළින් සැදි අහස මෙනි.
සුළුකෙළිඳ ද උපුකොළ ද තුවරලා ද පළොල් රුක් ද පිපී සිටී. දොඹරුක් ද මහදොඹ රුක් ද කොබෝලීල රුක් ද පිපී සිටී.
එහි එරහැන්ද ද සෝමරුක් ද අගිල්රුක් ද බදුලුරුක් ද බොහෝයැ. අවරි ද සුළුකුඹුක් ද පියාරුක් ද පිපී සිටී.
එහි මහකෙළිඳ ද සළල රුක් ද බක්මී රුක් ද කොසඹ රුක් ද දෙල් රුක්ද දැවරුක් ද සල්රුක්ද පිපී සිටී. පිදුරු කලවිටි වැන්න.
ඒ අසපුවට නුදුරෙහි මනරම් බිම් පෙදෙසකැ දෙවියන්ගේ නඳුනුයනෙහි මෙන් පියුමුපුලෙන් සැදි පොකුණෙක් ඇත.
තවද එහි පොකුරු මී රසින් මත් වූ මියුරු හඬ ඇති කුරවී කෙවිල්ලෝ ඍතු සමයෙහි පිපි රුක්වල හිඳ මහවනය වෙසෙසින් හඬවති.
මලින් බස්නා මුවරදින් පොකුරු පත පොකුරු පතැ මී ඇත. තවද ඒ අසපුවෙහි දකුණු දෙසින් අවරදෙසින් දසනු දෙසින් පවන් හමයි. පියුම් කෙසරුයෙන් හා රොනින් ඒ අසපුව ගැවසී ගත්තේ වෙයි.
ඒ පොකුණෙහි මහවිකටු ද ස්වයංජාත හූරු හැල්ද එයින් පතිතවැ සැදුනු හාල් ද ඇත. රැහැබැඳ ඇවිදිනා මස්කැස්බෝ ද ඇත. එහි කකුළුවෝ ද බොහෝ වෙති. නෙලුඹු අලයෙන් මී වැහෙයි. නෙළුඹු දැලියෙන් වෑහෙන රස කිරිමුසු ගිතෙල් වැන්න.
නන් ගඳින් වැඩුණු ඒ වනය සුවඳ හමයි. පුෂ්ප ශාඛායෙන් ප්‍රවෘත්ත ගන්‍ධයෝ ඒ වනය පැමිණි දනන් මත් කෙරේමැයි. බඹරු මඳින් හාත්පසැ නද දෙති.
තව ද ඒ වනයෙහි ලිහිණියෝ සිටිති. නන් පැහැති බොහෝ ලිහිණියෝ ඔවුනොවුන්ට කුල්නාහු ලිහිණි දෙනුන් හා තුටු වෙති.
වෙසතුරු රජුනි, තොප සතුටු වවයි කියන නන්‍දික ලිහිණියෝද දරුවන් සමග සැරදෙවයි කියන ජීවපුත්ත ලිහිණියෝද තෙපි ද සැරදෙව. තොප ප්‍රිය දරුවෝද සැරදෙත්වයි කියන ලිහිණියෝ ද තෙපිද තුටුව තොප දරුවෝද තුටුවෙත්වයි කියන ලිහිණියෝ ද පොකුණමැ නිවෙස්කොට ඇතියහ. යම්තැනක වෙසතුරුරජ දරුවන් සමග සන්හිඳේද, ඒ වනහිස් නන්පැහැ මලින් නිපුණයන් විසින් ගෙතූ මල්දම් සෙයින් සොබනේයැ.

එහි වෙසතුරු රජ තවුස් වෙස් ද දෙහෙටිල්ල ද හෝමහැන්ද ද දළමඬුලු ද දරනුයේ අඳුන්දිවිසම් දරනුයේ බිම හොවී. ගිනිදෙවියා නමදී.
එහි **චාරුතිම්බරුක්ඛා** රන් තිඹිරිගස්. **මධූමධුකා** මධුරස වූ මීරුක්. **ථෙවන්ති** බබලත්. **මධුත්‍ථිකා** මීව වගුරුවන්නා වූ, මිහිරිබව නිසා හෝ. **සකමාදාය** එය තෙමේම ගෙන අනුභව කරත්. දොවිලා හටගන්නා ඵල ඇති. **තදුහයං** අමු ඒවාත් පැසුණු ඒවාත් මැඩියන්ගේ පිටට සමාන වර්ණ ඇති. **අථෙත්‍ථහෙට්ඨා පුරිසො** ඉක්බිති මේ අසපුවෙහි ඒ අඹගස යට සිටියා වූ පුරුෂයා අඹ ගනියි. ගසට නැගීම කළ යුතු නැත. **වණ්ණගන්‍ධර සුත්තම‍ෙ** මේ වර්ණ ආදියෙන් උතුම් වූ.
**අතෙව මෙ අච්ඡරියං** මට අතිශයින් පුදුමයි. **භිංකාරො** පැන් වත්කරන. **විභෙදිකා** තල්ගස්. **මාලාවගන්‍ථිතා** මනාව මල් පිපුණු ගස්මත ගොතන ලද මල්මාලාවක් මෙන් මල්මෙන් සිටිත්. **ධජග්ගානෙව** ඒවා ධජ කෙළවර මෙන් පෙනෙත්. **කූටජිකුට්ඨතගරා** කුටජිතා නම් වූ එක් ගස් වර්ගයක්. සුළුකෙළිඳ උපුල් ද තුවරලා ද යන පැලෑටි. **ගිරිපුන්නාගා** විශාල දොඹගස්. **භල්ලියො** බදුලු ගස්. **පලාලඛලසන්නිභා** ඒවායේ යට වැගිරෙන මස්පිඬු පිදුරු කලවිටි වැනියයි කියයි.
**පොක්ඛරණී** සතරැස් පොකුණ. **නන්‍දන‍ෙ** නන්දන වනයේ **නන්‍දා** පොකුණ මෙන් **පුප්ඵරසමත්තා** මල්පැණියෙන් මත් වූ සෙලවෙන, **මකරන්‍දෙහි** පියුම් කෙසරුයෙන් හා රොනින්. **පොක්ඛර‍ෙ, පොක්ඛරෙ** නෙළුම් කොළවල. ඒ ඒ නෙළුමෙන් රේණු පහතට බැස්සවිට. පොක්ඛරමධු නම් වෙයි. **අථපච්ඡිමා** මෙපමණ සියළු දිශාවන් අනුදිශාවන් වාතයෙන් දක්වන ලද්දේ වෙයි. **ථූලාසිංඝාටකා** විශාල වූ මහවිල් කටු. **සංසාදියා** ස්වයංජාත කුඩා ඇල්වී ද සූකරසාලී කියා හඳුන්වති. **පසාදියා** භූමියෙහි පතිත වූ ඒවාට **ව්‍යාවිද්ධා** පැහැදි ජලයෙහි පිළිවෙලින් යන්නාහු දකිත්. **උපයානකා** කකුළුවෝ. **මධුං** නෙළුම් දඬුයේ අග කැඩුණුවිට වැගිරෙන රසය මී හා සමානය. **ඛිරං සප්පි** නෙළුම් අලවලින් වැගිරෙන රසය, කිරි මිශ්‍ර නව ගොරස ගිතෙල් මෙනි.
**සම්මද්දතෙවා** පැමිණි ජනයාව මත් කරන්නාක් මෙන්. **සමන්තාමභිනාදිතා** හාත්පසින් නාද කරමින් ඇවිදිත්. **තන්‍දිකා** ආදිය ඒවායේ නම්ය. ඒවා අතරින් පළමුවැන්න වෙස්සන්තර ස්වාමීන් මේ වනයේ වසන්නේ ‘නන්දා’ යැයි කියත්. දෙවැන්න ඔබ සුවසේ ජීවත්වන්න. පුත්‍රයෝ ද එසේය කියත්. තුන්වැන්න ඔබ ද ජීවත්වන්න. ප්‍රිය පුත්‍රයන් ද එසේය කියත්. සතරවැන්න ඔබ ද සතුටුවන්න. ප්‍රිය පුත්‍රයෝද එසේය කියා කියත්. එබැවින් ඔවුන්ට මේ නම්ම විය. **පොක්ඛරණීසරා** පොකුණේ වාසය කරන.
මෙසේ චේත පුත්‍රයා විසින් වෙසතුරු සිටින තැන කී කල්හි ජූජකයා සතුටුවී පිළිසඳර කථා කරන්නේ මේ ගාථාව කීය.
මේ මා සතු අත්සුණු බත මීයෙන් හැනුනේය. මනා ලෙස පිළියෙල කළ අත්වටද අත්සුණු බත ද තොපට දෙමි.
එහි **සත්තුභත්තං** මීපැණි වැනි අත්සුණු සංඛ්‍යාත බත. මෙය කියන ලද්දේ වන. මෙය මට තිබේ. එය ඔබට දෙමි. එය ගන්න.
එය අසා චේත පුත්‍රයා මෙසේ කිය.
මාර්ගෝපකරණ තොපටම වේවා. මම තොපගේ මාර්ගෝපකරණ නොකමැත්තෙමි. බමුණ, මෙතනින් දැන් යන්න. සැපසේ යන්න.
මේ අඩිපාර හමුවෙයි. එය අසපුවට ඉඳුරාම යයි. ඒ මාර්ගයේ මැලියම් බැඳුණු දත් ඇති දූවිලි වැනි හිස් ඇති ‘අච්‍යුක’ නම් තාපසයෙක් ද වෙසෙයි.
හේ තාපස විලාශය ද මල්පල නෙලන අංකුශයද ගිනිපුදන හැන්ද ද දළමඬුලු දරනුයේ අඳුන් දිවිසම් දරනුයේ බිම නිදන්නේය. ගිනි දෙවියා පුදයි. තෙපි ගොස් ඔහුගෙන් අසන්න. හේ තොපට මග කියන්නේය.
එහි **සම්බලං** යනු මාර්ගෝපකරණ, **එතී** යනු යම් ඒ එක් පියවර මාර්ගයක් අපට හමුවේද ඒ පාර ඍජුවට අසපුවට යයි. **අච්චුනො** මෙනම් වූ සෘෂිවරයා එහි වාසය කරයි.
බමුණා මෙය අසා චේත වැසියාට පැදකුණු කොට ‘අච්‍යුත’ තවුස් යම්තැනෙකද එහි ඔදවැඩි සිතැතිව පිටත්ව ගියේය.
[missing trans]
ඒ ජූජක බමුණා යන්නේ අච්‍යුත තවුසා දිටී. බමුණු ඔහු දැක තවුසා සමග පිළිසඳර කථා කළේය.
කිම, භවතා නිරෝගීද, භවතාට දුකක් නැද්ද? කිම වනමුල් ඵලාඵලයන්ගෙන් යැපෙන්නෙහිද? කිම මුල් හා පලවැල බොහෝ ඇද්ද,
කිම ඔබට මැසිමදුරුවෝ ද දීර්ඝ ජාතික සර්පයෝ ද අල්පවැ සිටිත්ද? චණ්ඩ මෘගයන් ගැවසීගත් වනයේ කිම හිංසා නැද්ද?
එහි **භාරද්වාජො** යනු ජූජකයා. **අප්පමෙව** ස්වල්පමයැ. **හිංසා** ඔවුන්ගේ වසඟවීමෙන් තොපට විහිංසාය.
තාපසයා කීය.
බමුණ, මට රෝග නැත. තවද මට දුක්ද නැත. වනමුල් එලවලින් ජීවත්වෙමි. මුල් හා පලවැල බොහෝය.
තවද මැසිමදුරුවෝද දීඝ ජාති සර්පයෝ ද අල්පමයැ. චණ්ඩ මෘගයන් සිටින වනයේ මා හට හිංසාවක් නැත.
අවුරුදු බොහෝ ගණනක් අසපුවේ වසන මට උපන් සිත්කළු නොවන රෝගයක් නුදුටිමි.
බමුණ, ඔබට යහපත් ගමන් වේවා. තවද තොපගේ නුසුදුසු පැමිණීමක් නොවේ. තොපට යහපතක් වේවා. තොපගේ පා ධෝවනය කරන්න. පන්සල ඇතුළට පිවිසෙන්න.
බමුණ, තිඹිරි පලය, පියල්පලය, මිහිරි කටු එරමිණියයැ. දඬුඵල් බෑ මීයෙකැ යන මේවා මෙහි ඇත. යහපත් යහපත් දේ වළඳන්න.
මේ පැන්ද සීතලය. ගල්කුසින් ගලා ආ ඔයෙන් ගෙනෙන ලදය. බමුණ, ඉදින් තෙපි රිසියවු නම් එයින් ගෙන පානය කරව.
ජූජකයා කීය.
යමක් තොප විසින් දෙමියි කීවේනම් ඒ දෙන ලදැමූයි වේවා. මා විසිනුදු පිළිගන්නා ලදමැයි. සියල්ල පඩුරු කරන ලදය. සඳමහ රජුගේ ප්‍රිය පුත්‍රයා සිවීන්ගෙන් වෙන්ව වසන බව නොදහුද? මම ඔහු දක්නට ආමි. ඉදින් දන්නේ නම් මට කියන්න.
එහි **තමහං දස්සනමාගතො** මම ඔහු දැකීමට ආවෙමියි තාපසයා කීය.
භවතා සිවිරජ දකින්නට එන්නේ පින් පිණිස නොවෙයි. ඔබ රජුගේ දේවිය පතාගෙන ආවේ වන. කෘෂ්ණජිනා දාසියකොට ජාලිය දාසයාකොට ගන්නට රුචිවනැයි හඟිමි.
නොහොත් මවය. දෙදරුය යන තිදෙනා වනයෙන් ගෙන යන්නට ආයේ වනැයි හඟිමි. කොළ බමුණ, ඕ හට භෝග නැත. ධන ධාන්‍යද නැත.
එහි **න තස්සභොගා** එම්බා බ්‍රාහ්මණය, වනයේ වසන ඒ වෙස්සන්තර හට භවභෝග සම්පත් නැත. **ධනං ධඤ්ඤඤ්ච** ධන ධාන්‍යයද නැත. දුප්පත්ව සිට ජීවත්වෙයි. ඔහුගේ සමීපයට ගොස් කුමක් කරන්නෙහිද?
ඒ අසා ජූජකයා මෙසේ කීය.
මම භවත්හු විසින් නොකිපිය යුතු කෙනෙක් වෙමි. මම කිසිවක් ඉල්ලන්නට නොආමි. ආර්යයන්ගේ දැක්ම යහපති. ඔවුන් හා විසීම හැමදා සුවදායකයැ.
සිවි මහරජු යම් දවසෙකැ සිවීන් විසින් රටින් නෙරපන ලදද ඒ දවස් පටන් හේ මා විසින් නුදුටුවිරූය. එබැවින් මම ඔහු දක්නට ආමි. ඉදින් දනුනම් මට කියව.
මෙසේ කියා ඇත. එම්බා තාපසය, මම නුඹ විසින් නොකිපිය යුත්තෙක් වෙමි. මෙපමණකින් මට වැඩක් නැත. මට වනාහි වෙස්සන්තරගෙන් කිසිවක් ඉල්වනු කැමැත්තේ නොවෙමි. උතුමන්ගේ දැකීම යහපත්ය. මොවුන් සමග විසීමද සැපතකි. මම ඔහුගේ ඇදුරු බමුණා වෙමි. යම්කලෙක සිවීන් විසින් නෙරපන ලද්දේ ද එතැන්පටන් මා විසින් නොදකින ලද්දේය. ඒ නිසා මම ඔහු දැකීමට ආවෙමි. ඔහු වසන තැනක් දන්නේ නම් මට කියන්න.
ඔහු ඒ බමුණාව විශ්වාස කොට වේවා! මම ඔබව සනසන්නෙමි. අද දවස මෙහිම ගතකරන්නයැයි පලාඵල ආදියෙන් සංග්‍රහකොට පසුදා මාර්ගය පෙන්වන්නේ අත දිගුකර මෙසේ කීය.
බමුණ, යම්තැනෙක වෙසතුරු රජදරුවන් සමග වාසය කෙරේද, තෙල පෙනෙන පර්වතය ගන්‍ධමාදන නම් වේ.
හේ තාපස විලාශයද දෙහෙටිල්ල ද ගිනිපුදන හැන්දද දළමඬුළුද දරනුයේ අඳුන්දිවිසම් දරනුයේ බිම හොවී. ගිනිදෙවියා පුදයි.
තෙල නිල්වන් වූ නොයෙක් ඵල දරණ වෘක්‍ෂයෝ නැගී සිටි වලාකුළු මෙන් නිල්වන් අඳුන්කුළු මෙන් පැනෙති.
දැවැ. අසුයැ. කිහිරිය. සල්යැ. කොළොම්යැ. මාළුවා ය යන වෘක්‍ෂයෝ එක්වරක් පානය කළ රාසොඬුන් මෙන් පවනින් වෙවුළති.
රුක් අතු මත්තේ පක්‍ෂීන්ගේ රාවය දේවගීතිකා මෙන් ඇසෙයි. විලිකුළු ගණන හා කෙවිලි ගණන ගසින් ගසට පනිති.
යම්තැනක වෙසතුරු රජදරුවන් හා සමග වෙසේද එහි පවතින් සැලෙන ගසේ පත්‍ර තමා පියා යනු වහා කැඳවන්නවුන් වැනිය. තමා කරා එන්නහු සතුටු කරනුවන් වැන්නාහ. නිරන්තරයෙන් වාසය කරන ජනයා තුටු කරනුවහ.
රජ එහි තවුස් වෙස්ද පලවැල නෙළන කෙක්ක ද ගිනිපුදන හැන්ද ද දළමඬුලු ද දරනුයේ අඳුන්දිවිසම් හැඳගෙන බිම සයනය කරයි. ගිනි දෙවියාද පුදයි.
ඒ වනයේ සිත්කලු බිම්පෙදෙස්හි පැතිර සිටි හෙළගිරිකිල්ල මල් ඇති බිම හීතණයෙන් නිල්සන් වූයේයැ. ඒ බිමැ ධූලි නොනැඟෙයි.
මොනරකර බඳු වූ හිඹුල් පුලුන් ස්පර්ශය සමාන උපමා ඇති තෘණයෝ හාත්පස්හි සතරඟුල් ඉක්ම නොවැඩේ.
අඹ, දඹ, ගිවුලු ද මිටිරුක්හි විලිකුන් දිඹුල් ද ඇත. නොයෙක් පරිභෝග වෘක්‍ෂයගෙන් ඒ වනය ඇලුම් වඩවයි.
මස්කැලන් විසින් නිරන්තරයෙන් සෙවුනා ලද වෙරළුමිණිවන් පැහැ ඇති පිරිසිදු සුවඳ සිලිල් ඇති දියදහර ඒ වනරොදෙහි ගලාබසියි.
එයට නුදුරුව මනරම් බිමිපෙදෙසකැ දෙවියන්ගේ නඳුනුයනෙහි මෙන් පියුමින් හා උපුලින් සැදි පොකුණක් ඇත.
බමුණ, ඒ සිවුරැස් පොකුණෙහි උපුල් වර්ග තුනක් ඇත. එක් වර්ගයක් නිල්පැහැය. අනික් වර්ගය සුදුපැහැය. එක් වර්ගයක් ලේ පැහැය. ඒ පොකුණ විසිතුරුය.
අර්ථය කියන ලද්දේ මැයි. **කර‍ෙරිමාලා විතතා** ගිරිතිල්ල මල් වියනකින්. **සද්දලාහරිතා** නිල් තණයෙන් නීල වර්ණ වූ **න තත්‍ථුද්ධංසතෙ රජො** ඒ ස්ථානයෙහි අල්ප වූද දූවිල්ලක් නොනගී. **තූලඵස්සසමූපමා** මෘදු ස්පර්ශයෙන් පුළුන් හා ස්පර්ශවීමට සමානය. **තිනානිනාතිවත්තන්ති** ඒ භූමියෙහි ඇති මොනර ග්‍රීවාව වැනි වර්ණ ඇති නිල් තණ හාත්පසින් අඟල් සතරක් පමණක්ම පවතී. ඊට වඩා වැඩී නොයයි. **අම්බාජම්බූක පිත්‍ථාවා** අඹ ද දඹ ද ගිවුලු ද **පරිභොගෙහි** නොයෙක් ආකාර පුෂ්පයන්ගෙන් හා ඵලයන්ගෙන් යුත් පරිභෝග වෘක්‍ෂවලින් **ආපොතත්‍ථපිසන්‍දති** ඒ වනරොදෙහි වංකගිරියෙහි කුඩා ගංගාවලින් ගලා බස්නා ජලය පවතී යන අර්ථයි. **විචිත්‍රනීලානෙකානිසෙතලොහිතකානිවා** එක් වර්ගයක් නිල්පාටය. එක් වර්ගයක් සුදුය. එක් වර්ගයක් ලේ පාටය. මේ තුන් ආකාර උපුල්වලින් ඒ විල විසිතුරුය. සරසන ලද මුදුන් මල්කඩක් මෙන් බබලයි. දක්නට ලැබේ.
මෙසේ සිවුරැස් පොකුණ වර්ණනා කර නැවත මුචලින්ද විල වර්ණනා කරමින් කීය.
ඒ වන ලැහැබෙහි විලක්ද ඇත. ඒ විලෙහි හෙලපියුම්, හෙළපිළි අතුරණලද තැනක් බඳුය. හෙලපුළින් හා හෙල්මැල්ලෙන් ද දියකූරයෙන්ද ගැවසුනේය. ඒ විල මුචලින්ද නම් වේ.
තවද ඒ මුචලින්ද විලෙහි පිපුණු පියුම් කෙළවරක් නැත්තා සේ පෙනෙති. ගිම්හාන, හේමන්ත සෘතුවල පිපුණු පියුම් දණක් පමණ ගැඹුරු දියෙහි පැතිරැ සිටිති.
විසිතුරු මල්පතර සුවඳ පතුරුවයි. බඹරු මල්ගඳින් හාත්පසැ අභිනාද කරති.
එහි **ඛොමාවා** කොමුපිළියෙන් සුදුපාට. **සෙතසොගන්‍ධිකෙහිච** සුදුඋපුල්, හෙල්මැල්ලෙන් දිය කුරයෙන් ද යන මේවායින් ඒ විල ගැවසී ගත්තේය. **අපරියන්තාව** **දිස්සරෙ** අප්‍රමාණ ලෙස පෙනේ. **ගිම්හාහෙමන්තිකා** ගිම්හානයේ ද හේමන්තයේ ද පිපුණු නෙලුම් මල්. **ඡිණ්ණුතග්ඝා උපත්‍ථරා** දනක් පමණ ජලයෙහි පැතිර පිපී තිබේ. ඇතිරිල්ලක් මෙන් පෙනේ. **විචිත්තා** **පුප්ඵසන්‍ථතා** විසිතුරුව මල් පැතිරී හැමදාම සුවඳ හමා යත්.
තවද බමුණ ඒ විල්දිය කෙළවර වෘක්‍ෂයෝ වෙත්. සුපිපි කොළොම් රුක්ය. පළොල් රුක්ය. මල් පිපී ගිය කොබෝලීල රුක්ය.
අගුණ රුක්යැ. වැල්කිණිහිරිය. කරගස්යැ. එරබදුයැ. නාගස්ය යන මේ වෘක්‍ෂයෝ මුචලින්ද විල වටා පිපී සිටිත්.
මහරිය හෙළපළුය. පියුමගස්ය යන මේ ගස් මනා සුවඳ හමයි. මහනිකද සුළුනිකද පියාරුක්ද එහි පිපී තිබේ.
පඟුරුය. මුහුළුය. සල්ය. මුරුංගාය යන මේ රුක් පිපී සිටී. දුනුකේ ගස් ද කිණිහිරි ගස්ද කණේරු ගස්ද පිපී තිබේ.
මහ කුඹුක්ද සුළු කුඹුක්ද මහඋක්ද මල් පිපී සිටී. මනාව පිපුණු අග් ඇති කෑල ගස් දිළිසෙන අඟුරු මෙන් සිටී.
ඇත්දෙමටය. රුක්අත්තනය. කඳලය. වනුක්ය. දුනුවලලා යැ. තිටිඟය යන රුක්මලින්ද ඇට්ටර හා වරණ රුකින්ද ඒ වනය හොබී.
අසුගස්ද තෙලඹු රුක්ද හිනිසල්රුකක්ද පිපීවනම සිටී. හෙළවසුරුක් හා තුවරලා ද මැසිගස්ද උපුල්කොළ ද කලුවර ගස් ද ඇත.
ඒ වෙනෙහි ඍජු වූ පිපියා වූද තරුණ රුක් ද මහලු රුක් ද අසපුව දෙපසැ ගිනිහල්ගෙය සිසාරා සිටී.
එහි **තිට්ඨන්ති** යනු විල වටකොට සිටිත්. **කදම්බා ච කච්චිකාරා ච** එකී නම් ඇති වෘක්‍ෂයෝ. **පාරිජඤ්ඤා** කරගස්. **වාරණසායනා** නාගවෘක්‍ෂයෝ. **මුචලින්‍ද මභිතො සරං** මුචලින්ද විල දෙපැත්තේ. **සෙතපාරිසා** හෙළපළුගස්. ඒ ගස් වනාහි සුදුපාට කඳක් හා විශාල කොළ ඇති කිණිහිරිවලට සමාන මල් ඇති. **නිග්ගුණ්ඩී සිරිනිග්ගුණ්ඩී** ප්‍රකෘති මහනික ද, කළු මහනිකද **පංගුරා** පඟුරු ගස්. **කුසුම්භරා** වණුක් ගස්. **ධනුතක්කාරි** මලින් බබළන්නාහු. **අච්ඡිවා** ආදී වූ ගස් වර්ග. **සෙතගෙරුතගරකා** හෙළවසුරුක් ද තුවරලා ද **මංසිකුට්ඨා කුලාචරා** මැසිගස්ද උපුල්කොළ ද කුලුවර ගස් ද **අකුටිලා** ඍජුව. **අග්ග්‍යා ගාරං** **සමන්තතො** ගිනිහල් ගෙය හාත්පස සිටියාහු යන අර්ථයි.
තවද ඒ විලෙහි උදකාන්තයෙහි බහුලවැ හටගත් දඹලද ඇත. සිහින් මුඟු ද මහමෑ ද කටුකොහොවිල ද බොහෝ ය.
තව ද ඒ විලමියර ඇත්තේය. වාතයෙන් අලළන ලද්දේ වෙයි. නද දෙන මීමැස්සන්ගෙන් යුක්ත මල් පිපුණ හුඟු ගස් හා රත්කරව් ගස් ඇතියේය. සුළු අංගෙන්ද මහඅංගෙන් ද හූරුකලන්ද ගස් ද මෙහි බොහෝය.
බමුණ, හෙළ කලවැලින් ගැවසීගත් වෘක්‍ෂ ඇත. සත් දවසක් මුළුල්ලෙහි රඳා සිටින ඒ මල්වල සුවඳ නොසිඳේ.
ඒ මුචලින්ද විල දෙපසැ ශෝභමාන මල් ඇත. එරහැන්ද ගස්වලින් යුත් ඒ වනය හොබනේය.
අඩමසක් මුළුල්ලෙහි දරනු ලබන ඒ එරහැන්ද ආදී මල්වල සුවඳ නොසිඳේ. පිපියා වූ දියමෙරලිය සේතවාරි, නිල්කටරොළු ද ඇත. ඒ වනය කටෙරුකයෙන් හා තලාගසින් වැසුණේය.
ඒ වනය මල්අත්තෙන් පවත්නා සුවඳින් පැමිණි අයව මත් කරවයි. මල්ගඳින් හාත්පසැ නද දෙන බඹරු වෙති.
බමුණ, ඒ විල අසල කැකිරි වර්ග තුනකි. එක් වර්ගයක් කළයක් පමණය. වර්ග දෙකක් මිහිඟු බෙර තරම් වෙයි.
එහි **එණිජ්ජකො** දඹල. **මුග්ගතියො** එක් මුගු වර්ගයක්. සිහින්මුඟු. කරතියො මහ මෑ. **සේවාල සිංසකං** කටුකොහොවිල ගස්ද **සිංසකං** රත්සඳුන් කියන ලදී. **උද්දාපවත්තං** **උල්ලුලිතං** ඒ ජලය වැව් බැම්මෙන් යුක්ත වූයේ වාතයෙන් කැළඹී සිටියේ වෙයි. **මක්ඛිකා භිංගුජාලකා** භිංගුජාලක සංඛ්‍යාත වූ පිපුණු මල් ඇති ගස්වල පංචවරණ මීමැස්සන් මිහිරි නදින් ශබ්ද කරමින් එහි හැසිරෙත්. **දාසීමකචකො චෙත්‍ථාති** මෙහි වෘක්‍ෂ ජාති දෙක. දෙක. **නීචෙක ලම්බිකා** හූරුකලන්ද ගස්. **එළම්බරකසඤ්ජන්නා** හෙළකලවැල් නම් වැල්වලින් ගැවසීගත්. **තෙසං** ඒ කළවැල් වැල්වලද සියළුම ඒ සුළු අංගෙන් ද මහා අංගෙන්ද ආදියේ සුවඳ දින හතක් පවතී. මෙසේ සුවඳවත් මල්, රිදීපටක් සමාන වැලිතලාවෙන් පිරුණු භූමිභාග ඇති. **ගන්‍ධො තෙසං** ඒ ඉඳුවර ආදී මල්වල සුවඳ අඩමසක් යන තෙක් පවතී. **නීලපුප්ඵි** ආදී වූ පුෂ්ප සමූහය. **තුලසීහි වා** තලා ගසින්, **කක්කාරුජාතානි** කැකිරිගෙඩි. එහි එක් කැකිරි වර්ගයක් මහා කළගෙඩියක් තරම්ය. මිහිඟුබෙර දෙකක ප්‍රමාණය. ඒ නිසා **මුරජමත්තානි තා උභො** (මේ කැකිරි වර්ග දෙකට)
තවද ඒ අසපුව ඉදිරියේ අබ ද හරිතායුත යනාදිය යන ලුහුණු බොහෝය. ඉඳිගස් තල්රුක් මෙන් සිටී. මිටින් සිඳලිය හැකි රන් එරහැඳි බොහෝය.
ගැහැවි සමණවැල්ද හිරිවැල්ද කෑලියද මිහිඟෙදි ද හෝපලු ද නීතුද ලබුකොමඩු ද හිඟිනි රුක් ද
කටුකරඬු, අනෝජා ද පිපී ඇත. නාලියද හිරමුසු වැල් ද ගස්නැඟ පිපිවනමැ සිටී.
රන්කටුකරඬු ද වෑකොඳ විනිගස් ද ඉද්ද ද වැල්සමන් ද හොයොඹුද ගඳඇඹුල ද යන වෘක්‍ෂයන්ගෙන් ඒ වනය හොබනේය.
පළොල් ද සුරිඳුගස් ද කිණිහිරි ගස් ද පිපියාහු රුසිරු ගිනිසිළු වැනිය. එළන ලද රන්දැල් මෙන් පෙනේ.
දියගොඩ උපදනා හටගන්නා යම්කිසි කුසුමයෙක් ඇද්ද ඒ සියළුම පුෂ්පයන් ඒ විලේ පෙනෙයි. මහා දියකඳ දරන මුචලින්ද විල මෙසේ රමණීය වේ.
එහි **සාසපො** අබ **බහුකො** බොහෝ **තාදියො හරිතායුතො** හරිතායුත, තාදිය යන මේ ලුණු වර්ග දෙකකි. මේ ලුණු වර්ග බොහෝ කොට ඇත්තේය. **අසිතාලාවතිට්ඨන්ති** මෙබඳු නම් ඇති අසූවක් වෘක්‍ෂ සිනිඳු භූමියෙහි පිහිටියාහු තල්රුක් මෙන් තිබෙත්. **ජෙජ්ජාඉන්‍දීවරා** බහූ ජලය අග බොහෝ රන්ඉඳිවර මිටින් සිඳිය හැකිසේ පිහිටියහ. **අප්පොටා** සමන්වැල්, **වල්ලිභො ඛුද්ද පුප්ඵියො** හිඟිනි රුක්, පුහුල් ද **නාගවල්ලිකාච** නාලිය, **කිංසූකවල්ලියො** සුවඳවත් වැල්ජාතින් **කටෙරුහාච වාසන්ති** මේ දෙවැදෑරුම් මල් ගස්. **මධුගන්‍ධියා** මීපැණි සමාන සුවඳ ඇති. **නීලියා සුමනා භණ්ඩී** වැල් හා යොහොඹු **පදුමුත්තරො** එක් රුකක්. **කණීකාරා** කිණිහිරියා ගස්ද කිණිහිරියා වැල් ද **හෙමජාලාවා** දිගහරින ලද රන්දැලක් මෙන් දිස්වේ. **මහොදධි** විශාල ජලකඳක් දරාසිටින මුචලින්ද විල.
තව ද ඒ මුචලින්ද විලේ දිය ඇසුරුකොට සිටින්නා වූ රෙහෙ මස්හුද ඉස්සෝ ද සුඟුමස්හුද කිඹුලෝ ද මෝරු ද සුංසුමාරයෝද බොහෝ වෙත්.
මී ද වැල්මී ද තලිස්පතුරු ද පුවඟු ද කළුනීර ද වම්මුතු ද සියපුප් ද ලොලුපද
තුවරලාය. අංගවටකය, පද්මකයැ, නරදය, කුට්ඨයැ, ඣාමකයැ, හරෙණුකය යන සුවඳ රුක් බොහෝය.
දෙකසාද සිරියෙල් ද හිරිවේරිය ද ගුගුල් ද විභේදිකා ද සොරමල ද තකුල් ද කපුරු ද කිලිඟු ද බොහෝය.
එහි **අථස්සා පොක්ඛරණියා** මෙහිදී පොකුණකට සමාන බැවින් විලටම පොකුණ කියා කියති. **රොහිතා** යනු රෝහිත ආදී වූ ජලාශ්‍රිතයන්ගේ නම්ය. **මධුවා** මැස්සන් නැති මීය. **මධුලට්ඨි** වැල්මී. **තාලිසා** තලිස්පතුරු ආදී වූ සියළු සුවඳ දේවල්.
තව ද ඒ වනයේ සිංහයෝ ද ව්‍යාඝ්‍රයෝ ද වෙළෙඹ, මුව, පක්‍ෂීහුද ඇත්හුද ඒණිමුවන් ද පසද මුවන්ද රෙහෙ මුවන්ද සරභ මුවන්ද කැනහිලුන් කොක් නහවෝත්, ගිජු නහවෝත් පියා බළලුන් ද රුක් නහවෝද සෙමරහුද තිත්මුවෝ ද වාමුවෝද මහකළු වඳුරෝද හැලිවඳුරන්ද රිලා වඳුරන්ද ගෝණහුද හඟමොරලියෝද වලස්සුද දඩගෝන්නු ද බොහෝ වෙති. කඟවෙහෙණුවෝ ද හූරෝ ද මුගටියෝ ද කළවැද්දෝ ද ඒ විල්තෙර බොහෝ වෙති.


මිහිවෝ ද රුක්නහවෝද සිවල්හුද උණහපුළුවෝද හාත්පසැ ඇවිදිනා ගොයි ද ගජකුඹුවෝ ද චිත්‍රකයෝ ද දිවියෝ ද මෙහි බොහෝ වෙති.
සාවෝ ද සිනිඩිල්ලෝ ද සිංහයෝ ද කොක්නහනුවෝද සරභමුවෝද රණමොනරුද ශ්වේත හංසයෝද මහසිනිඹිල්ලෝ ද
සුවර ලිහිණියෝ ද වනසැවුලෝ ද ඇත්තු ද ඔවුනොවුන්ට රැව් පිළිරැව් දෙන කණකොක්හුද හෙළ කොක්කුද බස්සෝ ද කිරල්හුද කොස්ලිහිණියෝද දියකාවෝ ද
උකුස්සෝද රත්කොරළුවෝද හුණහපුළුවෝ ද ජීවංජීවක ලිහිණියෝද කපිඤ්ජර නම් ලිහිණියෝ ද තිත්වටුවෝ ද වඩුකුරුල්ලෝද බටුකුරුල්ලෝද
මද්දාලකයෝද සලපිඤ්‍ඤෝ ද මහසැළලිහිණියෝ ද තිත්වටුවෝද දනව්ලිහිණියෝ ද පිඟුහැලි ලිහිණියෝ ද ගෝලිහිණියෝ ද අඟුහැලි ලිහිණියෝ ද
කරවී ලිහිණියෝ ද වැසිලිහිණියෝ ද මහමුහුණෝද ඇටිකුකුළෝද ඒ වනයෙහි බොහෝ වෙසෙති. ඒ වනය නොයෙක් පක්‍ෂි සමූහයාගෙන් ගැවසී ගත්තේය. නොයෙක් ස්වරයෙන් කුල්නා ලද්දේය.
එහි **පුරිසාලූ** වළවාමුඛ යක්‍ෂණියෝ, **රොහිච්චා සරභාමිගා** රෝහිත මුවෝ ද සරභ මුවෝ ද **කොට්ඨුසූණා** සිවල් සුනඛයෝ ද **කත්‍ථුසොණා** කියාද පාඨයකි. **සුරෝපීච** එක් කුඩ මුව වර්ගයක් **තුලියා** පියා බළල්ලුද **නළසන්නිභා** ගස්බල්ලෝ ද **චමරී, චලනී, ලංඝී** සෙමරහු, තිත්මුවෝ ද සාටුවෝද යන වාතටුවෝ **ඣාපිතාමක්කටා** වඳුරු වර්ග දෙකක්. **පිචූ** විල අගසිට ගොදුරු ගන්නා වූ එක් වඳුරු වර්ගයක්. **කක්කටා කතමායා** විශාල මුව වර්ග දෙකක්. **ඉක්කා** වලස්සු ද **ගොණ සිරා** දඩගෝණහු. **කාළඛෙත්තබහූතසො** මෙහි කාල මුවෝ ගැනේ. **සොණාසිගාලා** ගස් බල්ලෝ ද සිවල්ලු ද **පම්පකා** අසපුව වටකොට සිටියා වූ මහා උණ හපුළුවෝ ද **ආකුච්චා** තලගොයි. **පචලාකා** ගජකුඹුවෝ **චිත්‍රකාදීපියො** චිත්‍රකයෝ ද දිවියෝ ද.
**පෙලකා** සාවෝ. **විඝාසාදා** සිනිඹිල්ලෝ **සීහා** කේශර සිංහයෝ **කොකනිසාතකා** කොකකු අල්ලාගෙන කන ස්වභාවය ඇති දුෂ්ට මෘගයෝ **අට්ඨපාදා** සරභමුවෝ. **භස්සරා** සුදු හංසයෝ. **කකුත්‍ථකා** මහාසිනිඹිල්ලෝ **චංකොරා** චංකොර නම් පක්‍ෂීහු. **කුක්කුටා** වනසැවුලෝ **දින්‍දිභා කොඤ්චවාදිකා** මේ තුන්දෙනම පක්‍ෂීහුය. **ව්‍යග්ඝීනසා** උකුස්සෝ. **ලොහපිට්ඨා** ලේ පාට පක්‍ෂීහු. **පම්පකා** හුණහපුළුවෝ. **කපිඤ්ජරා තිත්තිරායො** කපිඤ්ජර නම් ලිහිණියෝ ද තිත්වටුවෝ ද **කුලාවා පටිකුත්තකා** පක්‍ෂීන් දෙවර්ගයකි. **මද්දාලකා** **චෙලකෙදූ** මද්දාලකයෝ ද සලපිඤ්ජෝද **භණ්ඩුතිත්තරනාමකා** මහසැළලිහිණියෝද තිත්වටුවෝ ද **චෙලාබකා පිංගුලායො** මේ නමින් හඳුන්වන පක්‍ෂීන් දෙවර්ගය. **ගොධකා** **අංගහෙතකා** ගෝලිහිණියෝ ද අඟුහැලි ලිහිණියෝ ද **සග්ගා** වැහිලිහිණියෝ. **උහුංකාරා** මහමුහුණෝ.
[missing trans]
[missing trans]
තවද එහි ලිහිණියෝ ඇත. ඔහු නිබඳ මියුරුසර ඇත්තේය. සුදුපැහැ නෙත් කණ ඇතියහ. සොඳුරු ඇස් ඇතියහ. සිළු ඇතියහ. නිල්ගල ඇතියහ. ඔවුනොවුනට රැව් දෙන්නාහ.
කළු කළල් ලිහිණියෝ ද කුකුළෝ ද කොට්ඨ සකුණයෝද තල්රෙහෙනුද කලලොහොල්ලෝ ද කළුකොළ ලිහිණියෝද දියක‍ෙරළියෝද ගිරවුද සැළලිහිණියෝ ද
තවද එහි කහකුරුල්ලෝ ද තඹතොලුවෝ ද සුදු ලිහිණියෝ ද නළක ලිහිණියෝ ද ඇත් ගිජුලිහිණියෝ ද හිංගුරාජයෝ ද මහදිය කෙරැළියෝ ද සමග වැ හැසිරෙන ගිරා කොවුල්හුද
කළු උකුස්සෝ ද හෙළ උකුස්සෝ ද හංසයෝ ද සැදිමුව ලිහිණියෝද පරිවදන්තික ලිහිණියෝ ද පාක හංසයෝ ද අතිබල ලිහිණියෝ ද වලිකුකුළෝ ද ජීව ජීවකයෝ ද
පරෙවියෝ ද හැල්බෝ ද ගඟේ හැසිරෙන සක්වාලිහිණියෝ ද දෙවරුයෙහිම රැව්දෙන මනා හඬ ඇති ඇත් ගිජුලිහිණියෝ ද ඒ විල්හි බොහෝ සිටිත්.
මෙහි නොයෙක් වර්ණ ඇති බොහෝ පක්‍ෂීහු බිරියන් සමග කුල්නාහු ප්‍රීති වෙති.
මේ මුචලින්ද විල අවට නොයෙක් පැහැ ඇති බොහෝ පක්‍ෂීහු මියුරුසරින් කුල්නාහ.
මෙහි කුරවි කෙවිල්ලෝ නම් පක්‍ෂීහු බිරියන් සමග කුල්නාහු ප්‍රීති වෙත්.
මෙහි මුචලින්ද විල අවට කුරවි කෙවිල්ලෝ නම් පක්‍ෂීහු මියුරු සරින් කුල්නාහු ප්‍රීතිවෙති.
ඒ වනය ඒණිමුවන් හා පසදමුවන් විසින් ගැවසී ගත්තේය. ඇතුන් විසින් සෙව්නා ලද්දේය. නොයෙක් ලතාවන්ගෙන් වැසුණේය. කෙහෙල් මුවන් විසින් සෙවුනා ලද්දේය.
තවද ඒ වනයෙහි අබ බොහෝ ඇත. හූරුවැල් ද වරා සොරද බොහෝය. නොසාන ලද තැන්හි හටගත් ස්වයංජාත හැල්ද වනමුල් වනඵල ද ඒ වනයෙහි නොමඳ වෙයි.
මේ අඩිපාර ඉඳුරා අප සිටිතැන් බලා එයි. අසපුව වෙතට ඉඳුරාම යයි. යම් අසපුවක වෙසතුරු මහරජ අඹුදරුවන් සමග වාසය කෙරේද, ඒ අසපුවට පැමිණියහු සාපිපාසාව හා උකටලී බව නොලබයි.
හේ තාපස විලාශයද කෙක්ක ද ගිනි පුදන හැන්දද දළමඬුලු ද දරන්නේ අඳුන් දිවිසම් හඳනේ බිම හොවී. ගිනිදෙවියා නමදියි.
එහි **නීලකා** යනු චිත්‍රරාජි ශතපත්‍ර ලිහිණියෝ. **මඤ්ජුස්සරා සිතා** නිරන්තරයෙන් බැඳුනු මිහිරි ස්වර ඇති. **සෙතච්ඡකුමා භද්‍රක්ඛා** අක්‍ෂිකූට දෙපස සුදු පැහැයෙන් මනහර වූ ඇස් ඇති **අණ්ඩජාචිත්‍රපෙක්ඛුණා** බිජුවටින් හටගත්. විචිත්‍ර පියාපත් ඇති. **කුලීරකා** කුකුල්ලු. **කොට්ඨා** පක්‍ෂියෙක්. **වාරණ** ඇතුලිඟු පක්‍ෂීහු. **කදම්බා** මහගිරවු ගැනේ. **සුවකොකිලා** කොවුලන් සමග හැසිරෙන ගිරව්ද, කොවුලන්ද **උකුස්සා** කළු උකුස්සෝ. **කුරරා** හෙළ උකුස්සෝ ද **ආටා** හැදිමුව ලිහිනියෝද **පරිවදන්තිකා** එනම් ලිහිණි වර්ගයක් **වාරණාභිරුදාරම්මා** මහා හඬින් හඬන ඇත් ගිජුලිහිණියෝ. **උභොකාලූපකූජිනො** සවසද උදේද පර්වත පාදයෙහි ඒකනින්නාද කරමින් හඬත්. **එණෙය්‍යපසදාකිණ්ණං** ඒණිමුවන්ගෙන්ද පසද මුවන්ගෙන්ද ගැවසී ගත්තේය. **තත්‍ථ පත්තො න වින්‍දති** බ්‍රාහ්මණය. වෙස්සන්තරගේ අසපුවට පැමිණි පුරුෂයා එම අසපුවේදී කුසගින්නක් හෝ පිපාසයක් හෝ කලකිරීමක් ඇති නොවේ.
ඒ බමුණු මෙවදන් අසා තවුසා පැදකුණු කොට ප්‍රීතියෙන් ඔදවැඩී සිතැත්තේ යම්තැනක වෙසතුරු මහරජ වීද එතැනට පිටත්ව ගියේය.
එහි **යත්‍ථ වෙස්සන්තරො අහූ** යනු යම් තැනක වෙස්සන්තර රජු වීද එතැනට ගියේය යන අර්ථයි.
ජූජකයාද අච්චුත තාපසයා විසින් කියන ලද මාර්ගයෙන් ගොස් සතරැස් පොකුණ වෙතට පැමිණ මෙසේ සිතීය. අද බොහෝ සවස් විය. දැන් මද්‍රිදේවිය වනයෙන් එන්නීය. කාන්තාවෝ වනාහි දානයට විරුද්ධ වූවෝ වෙති. හෙට ඇය වනයට ගිය කල්හි අසපුවට ගොස් වෙසතුරුගෙන් දරුවන් ඉල්වා ඇය පැමිණෙන්නට පළමු දරුවන් රැගෙන නික්ම යන්නෙමි. ඉක්බිති එයට නුදුරෙහි එක් කඳුගැටයකට නැග පහසුතැනක හොත්තේය. එදා රාත්‍රියේ මද්‍රිදේවිය සිහිනයක් දුටුවාය. මෙබඳු සිහිනයක් විය. එක් කාලවර්ණ පුරුෂයෙක් කසාවන් රෙදි දෙකක් හැඳ දෙකන්හි රතුමාලා පැළඳ ආයුධ ගත් අත් ඇතිව තර්ජනය කරමින් අවුත් පන්සලට පිවිස මද්‍රිදේවිය ජටාවෙන් අල්ලාගෙන ඇද බිම හෙළා හඬා වැලපෙද්දී ඇගේ ඇස්දෙක ගලවා අත්දෙක කපා පපුව පළා ලේ බිඳු වගුරුවමින් හෘදයමාංශය ගෙන නික්ම ගියේය. ඇය පිබිද බියෙන් තැතිගත්තී මා විසින් පවිටු සිහිනයක් දකින ලදී. වෙස්සන්තර සමානව සිහින විස්තර කරන්න වෙන කෙනෙක් නැත. ඔහුගෙන් විචාරන්නෙමියි සිතා පන්සලට ගොස් මහා සත්ත්වයන්ගේ පන්සල් දොරට තට්ටු කළාය. මහාසත්ත්වයෝ මේ කවරෙක්දැයි ඇසීය. ස්වාමීනි, මම මද්‍රියයි. සොඳුර, අපගේ පොරොන්දුව කඩකර කුමක් නිසා විකාලයේ මෙහි ආවෙහිද? ස්වාමීනි කෙලෙස් සිතකින් පැමිණියා නොවෙයි. තව ද මා විසින් පවිටු සිහිනයක් දක්නා ලදී. එසේනම් මද්‍රිය කියව. ඇය තමා විසින් දුටු අයුරින්ම පැවසුවාය.
මහාසත්ත්වයෝ සිහිනය පරීක්‍ෂාකර බලා මාගේ දාන පාරමිතාව සම්පූර්ණ වන්නේය. හෙට මා වෙත යදියකු පැමිණ දරුවන් ඉල්වන්නේය. මද්‍රි දේවියව සනසා පිටත්කර හරින්නෙමියි සිතා මද්‍රිය, නරක සයනය නිසාත් නරක ආහාර නිසාත් ඔබගේ සිත අවුල් වූයේ වෙයි. බිය නොවන්නැයි මුලාකර, අස්වසා පිටත්කර හැරියේය. ඇය රාත්‍රිය පහවූ කල්හි, සියළු වැඩ නිමවා දරුවන් දෙදෙනා වැළඳගෙන හිස සිඹ, අද මා විසින් නරක සිහිනයක් දකින ලදී. දරුවෙනි, ප්‍රවේශම් වන්නැයි අවවාද දී ස්වාමීනි, දරුවන් හොඳින් බලාගන්නයැයි මහාසත්ත්වයන්ට දරුවන් භාරදී පැස ආදී උපකරණ රැගෙන කඳුළු පිසමින් මුල් පලාඵල සඳහා වනයට පිවිසියාය. ජූජකයාද දැන් මද්‍රිදේවිය වනයට යන්නට ඇතැයි කඳුගැටයෙන් බැස අඩිපාර දිගේ අසපුවට ගියේය. මහාසත්ත්වයෝ ද පන්සලෙන් නික්ම ගල්තලාවක රත්පිළිමයක් මෙන් හිඳ දැන් යාචකයා එන්නේයැයි පිපාසිතයකු මෙන්, සුරාසොඬකු මෙන් ඔහු එනමග බලමින් සිටියේය. දරුවෝ ද ඔවුන්ගේ දෙපා ළඟ සෙල්ලම් කරත්. ඔහු මගබලමින් සිටින්නේ බ්‍රාහ්මණයා එනු දැක සත්මසක් අත්හැර දමා තිබුණු දාන ධුරය ඔසවන්නාක් මෙන්, මෙහි එව බ්‍රාහ්මණය කියා සතුටට පත්වූයේ ජාලිය කුමාරයා අමතා මේ ගාථාව කීය.
ජාලිය, නැගී සිටින්න. පෙරගමන් කරන්න. පැරණි දසුනක් මෙන් පෙනේ. බමුණකු ලෙස පෙන්නේ. මගේ සිත සොම්නසින් පිරේ.
එහි **පොරාණං විය** යනු පෙර ජයතුරා නුවර නොයෙක් දිසාවන්ගෙන් යාචකයන්ගේ පැමිණීම මෙන් අදද යාචකයන්ගේ පැමිණීමක් දක්නට ලැබේ. **නන්‍දියො මාභිකීරරෙ** මේ බමුණා දුටු වේලාවේ පටන් මාගේ සිතෙහි සොම්නස පැතිරි යයි. ග්‍රීෂ්මයෙන් පීඩිත වූවකුගේ හිසට සිහිල්පැන් කල දසදහසක් වත්කරන්නාක් මෙන් විය.
එය අසා කුමාරයා මෙසේ කීය.
පියාණෙනි, මම ද දකිමි. යමෙක් බමුණකු මෙන් පෙනේ ද ඔහු යදියකු ලෙසින් එයි. හේ අපට අමුත්තෙක් වන්නේය.
මෙසේ ද කියා කුමාරයා ඔහුට ගරුසත්කාර දක්වන්නේ අසුනින් නැගිට බ්‍රාහ්මණයාට පෙරගමන්කොට පිරිකර ගන්නටදැයි ඇසීය. බ්‍රාහ්මණයා ඔහුව බලා මේ වෙස්සන්තරගේ පුත්‍රයා වූ ජාලිය කුමාරයා නම් වන්නේ යැයි මුලසිටම එරුසවචනයෙන් කථා කරන්නෙමියි සිතා ඉවත්වන්න ඉවත්වන්න කියා අසුර ගැසීය. කුමාරයා ඉවත්ව ගොස් මේ බ්‍රාහ්මණයා අතිශයින් ඵරුෂය. කුමක් නිසාදැයි ඔහුගේ ශරීරය බලන්නේ අටළොස් පුරුෂ දෝෂයන් දුටුවේය. බ්‍රාහ්මණයාද බෝසතුන් වෙතට පැමිණ පිළිසඳර කථා කරමින් කීය.
කිම භවතට රෝගයක් නැද්ද? කිම ඔබට දුකක් නැද්ද, කිම වනමුල් වනඵලයන්ගෙන් යැපෙන්නෙහිද? කිම අලවර්ග හා පලාඵල බොහෝ තිබේද?
කිම මැසිමදුරුවෝද දීර්ඝජාති සර්පයෝ ද අල්පද? චණ්ඩ මෘගයන් ගැවසීගත් වනයේ උන්ගෙන් හිංසාවක් නැත්තේද?
බෝධිසත්ත්වයෝ ද ඔහු සමග පිළිසඳර කථා කරන්නේ මෙසේ පැවසීය;
බමුණා අපට රෝග නැත්මය. තවද බ්‍රාහ්මණය, දුකක්ද නැත. වනමුල් වන ඵලයෙන් යැපෙමි. පලාඵල බොහෝ ඇත.
තවද මැසිමදුරුවෝද උරග ජාතීහුද අල්පමැ වෙති. නපුරු සතුන්ගෙන් ගැවසී ගත් වනයෙහි අපට උන්ගෙන් හිංසා නොපැනෙයි.
සත්මසක් කල් වනයේ වසන ජීවශෝකී අප වසන තැනට බෙලිපැහැ හුණ දණ්ඩද ගිනිපුදන හැන්දද කමඬලාවද ගෙන ආ දෙවියන් විසින් වර්ණනා කළ මේ බමුණාව පළමුකොට දකුම්හ.
බමුණ, තොපගේ පැමිණීම යහපත් එකකි. තවද මේ පැමිණීම නොමනා එකක් නොවේ. භවත, ඔබගේ දෙපා සෝදා පන්සල ඇතුළට පිවිසෙන්න.
තිඹිරිය, පියල්ය, මිහිරු, කටුඑරමිණිය යන ඵලයෝ ද දඬුවෙල් බෑ මී ද ඇත. බමුණ හොඳ හොඳ දේ අනුභව කරව.
මේ කළයේ පැන් ද සිහිල්ය. ගිරිකඳුරුවලින් ගලා ආ ඒවාය. බමුණ, තොප පානය කරනු කැමැතිනම් එයින් ගෙන පානය කරන්න.
මෙසේද කියා මහාසත්ත්වයෝ මෙසේ සිතූහ. මේ බ්‍රාහ්මණයා හේතුවක් නැතිව මේ මහා වනාන්තරයට පැමිණියේ නොවන්නේය. පැමිණි කාරණය ප්‍රමාද නොකොට ඔහුගෙන් විචාරන්නෙමියි සිතා මේ ගාථාව කීය.
තවද තොප කවර කරුණකින් හෝ කවර හේතුවකින් හෝ මහා වනයට පැමිණියහුද? මා විසින් විචාරන ලදහු එය මට කියව.
එහි **කෙන වණ්ණෙන** කුමන කරුණකින්. **හෙතුනා** හේතුවකින්.
ජූජකයා මෙසේ කීය.
යම්සේ පිරුණු දියකඳ හැමකල්හි නොගෙවේද, එවන් තොප අයදනට ආවෙමි. අයදනා ලද තොප මට දෙදරුවන් දෙව.
එහි **වාරිවහො** යනු පස්මහා ගංගාවන්හි ජලකඳ. **න ඛීයති** පිපාසිතයන් පැමිණ අත්වලින්ද භාජනවලින්ද හිස්කර පානය කරන්නේ නමුදු ක්‍ෂය නොවේ. **එවං තං යාචිතාඤ්ජි** ඔබද ශ්‍රද්ධාවෙන් පිරීසිටින බැවින් මෙබඳු වන්නේ යයි හඟිමින් මම ඔබගෙන් ඉල්ලීමට පැමිණියෙමි. **පුත්තෙ මෙ දෙහි** මා විසින් ඉල්වන ලද්දේ දරුවන්ට මාගේ දාසයන් ලෙස දෙන්න.
එය අසා මහාසත්ත්වයෝ හටගත් සොස් ඇතිව දිගුකරන ලද අතෙහි දහසක් වටිනා තැටියක් තබන්නාක් මෙන් පර්වතපාදයම නාද කරමින් මේ ගාථාවන් කීය.
බමුණ, දෙදරුවන් දෙමි. කම්පා නොවෙමි. ස්වාමීවැ ගෙන යව. රජ දුව උදයේම වනයට ගියාය. සවස වනයෙන් ආපසු එයි.
බමුණ, එක් රැයක් මෙහි නතරවී සිට අලුයම යව. ඒ මද්‍රිය විසින් නහවා හිස සිඹ සනසන ලද මල්දම් පැළඳි නොයෙක් සුවඳ කුසුමින් සදන ලද නොයෙක් සුවඳ විලවුන් ආලේප කරන ලද මගට අවශ්‍ය පලාඵලද ඇතිව දරුවන් ගෙන යන්න.

එහි **ඉස්සරො** යනු ඔබ මාගේ දරුවන්ට ප්‍රධානියා වී, ස්වාමියා වී මොවුන් රැගෙන යන්න. තවද එක් කාරණයක් ඇත. මොවුන්ගේ මව වන රජදේවිය පලාඵල සඳහා උදෑසනම ගියාය. සවස ආරණ්‍යයෙන් ආපසු එන්නීය. ඇය විසින් ගෙනෙන ලද මිහිරි පලාඵලද අනුභවකොට මෙතනම එක් රැයක් නතරවී උදෑසනම දරුවන් ගෙන යන්න යැයි කීය. **තස්සා නහාතෙ** ඇය විසින් නාවන ලද **උපඝාතෙ** හිසෙහි සිටිකල්හි **අථන‍ෙ මාලධාරිනෙ** ඉක්බිති විසිතුරු මාලාවන්ගෙන් අලංකාර කරන ලද මාලා දරන. (ඇතැම් පාලි පොත්වල වනාහි **අථතෙ මාලධාරිනො** කියා ඇත. එහි අර්ථය නම් කුමක්දැයි විශේෂ අර්ථයක් නැත.) **මූළඵලාකිණ්ණෙ** මගට අවශ්‍ය දෑ සඳහා දෙන ලද නොයෙක් පලාඵල ආදියෙන් ගැවසී ගත්. **ගච්ඡාස්ස** යන්නෙහි.
ජූජකයා කීය,
රජතුමනි, මෙහි එක්රැයක් සිටීම නොකැමැත්තෙමි. ගමනම මට රුචි වෙයි. මට ලාභාන්තරායද වන්නේය. එහෙයින් යන්නෙම්මයැ.
තෙල කාන්තාවෝ, ඉල්ලීමට සුදුසු නොවෙති. ඔහු පිනට බාධා කරති. ලාභයටද බාධා කරති. මායා මන්ත්‍ර දනිති. හැමදෙයක්ම අවැඩ ලෙස සළකති.
ශ්‍රද්ධාවෙන් දන් දෙන්නහු මොවුන්ට මව නොදක්වව. ඔවුන් දුටුනම් දානයට අන්තරාය කරන්නීය. රජතුමනි, ඒ නිසා යන්නෙමි.
තොප දෙදරුවන් කැඳවව. ඒ දරුවෝ මව නොදකිත්වා. මෙසේ ශ්‍රද්ධාවෙන් දන් දෙන්නහුට පින් වැඩෙයි.
තොප දෙදරුවන් කැඳවව. ඒ දරුවෝ මව නොදකිත්වා. මහරජතුමනි, මා වැන්නකුට පුත්‍රධනය දී දෙව්ලෝ යන්න.
එහි **න හෙතා යාචයොගීනං** යනු මෙහි **නං** යනු නිපාත මාත්‍රයකි. මෙසේ කියන ලදී. මහරජතුමනි! මේ කාන්තාවෝ නම් ඉල්ලීමට යෝග්‍ය නොවෙති. ඉල්වීමට නුසුදුසුය. එපමණක් නොවේ. **අන්තරායස්ස කාරියා** දායකයන්ගේ පිනට බාධාකරන අතර යාචකයන්ට ලැබෙන දෙයටද බාධා කරත්. **මනකං** යනු ස්ත්‍රීහු මායාවන් දනිති. **වාමතො** සියල්ල නුහුරු ලෙස ගනිති. සුභ ලෙස නොගනිති. **සද්ධාය දානං දදතො** කර්මයත් විපාකයත් සළකා දන් දෙන්නහුට. **මාසං** මේ මව නොදකීවා. **කයිරා** කරන්නේය. **ආමන්තයස්සු** දන්වන්න. මා සමග එවන්න යැයි කියයි. **දදතො** දෙන්නහුට.
වෙස්සන්තර මෙසේ කීය.
ඉදින් තෙපි මට පතිනිය වූ බිරිය දක්නට නොරිස්සහු නම් ජාලිය, ක්‍රිෂ්ණජිනා දරුවන් දෙදෙනාව මුත්තා සඳමහරජුට දක්වව.
සිත්කලු වූ පියතෙපුල් බණන මේ දෙදරුවන් දැක ඔදවැඩී සතුටු වූ මුක්තා මහරජ තොපට බොහෝ ධනය දෙන්නේය.
එහි **අය්‍යකස්ස** යනු මාගේ පියා වූ සඳමහරජුට, කුමාරවරුන් දෙදෙනාගේ සීයාට, **දස්සති** ඒ රජු නුඹට බොහෝ ධනය දෙන්නේය.
ජූජකයා කීය,
මා අතින් දරුවන් පැහැර ගැනුමට බියවෙමි. රාජපුත්‍රය, මාගේ වචනය අසන්න. ඒ රජු මා දඬුවම් කිරිමට ඇමැතියන්ට දෙන්නේ හෝ වෙයි. රජ මා විකුණන්නේ හෝ වෙයි. ඝාතනය කරන්නේ හෝ වෙයි. ධනය ද දාසයන් ද යන දෙකින්ම පිරිහුණු මම බැමිණිය විසින් ගැරහීමට ලක්වෙමි.
එහි **අච්ඡෙද නස්ස** නොසිඳගැනීමට බිය වෙමි. **රාජා දණ්ඩාය මං දජ්ජා** මේ බමුණා දරුවන් සොරකම් කරන්නෙකි. මොහුට දඩුවම් දිය යුතුය. මේ ලෙස දඬුවම් දීම සඳහා රජු මා ඇමැතියන්ට දෙන්නේය. **ගාරය්හස්ස බ්‍රහ්මබන්‍ධුයා** හුදෙක් බැමිණිය විසින් ගැරහිය යුත්තෙක් වන්නෙමි.
වෙස්සන්තර මෙසේ කීය,
සිත්කලු වූ ප්‍රියතෙපුල් බණන මේ දෙදරුවන් දැක සිවිරට වඩන දහමෙහි හැසිරෙන සිවි මහරජ ප්‍රීති සොම්නස් ලැබැ තොපට බොහෝ ධනය දෙන්නේය.
ජූජකයා මෙසේ කීය.
මහරජ, තෙපි මට යමක් කියවු නම් එද නොකරමි. මම මේ දෙදරුවන් බැමිණියගේ දාසමෙහෙයට ගෙන යන්නෙමි.
එහි **දාරකෙච** මට වෙන ධනයකින් ප්‍රයෝජනයක් නැත. මම මේ දරුවන් තමන්ගේ බැමිණියගේ දාසයන් ලෙස ගෙන යන්නෙමි.
දරුවෝ ඔහුගේ ඒ නපුරු වචනය අසා පන්සල පිටුපසට ගොස් එතනින්ද පැනගොස් වනරොදක සැගවී එහිදීද ජූජකයා අවුත් අල්ලා ගත්තාක් මෙන් තමන් සිතන්නාහු කම්පාවට පත්වන්නාහු කිසිතැනක සිටින්නට නොහැකිව එහෙමෙහෙ දුවගොස් සතරැස් පොකුණු තෙරට ගොස් ගොරෝසු වැහැරි වස්ත්‍රය පොරවාගෙන වතුරට බැස නෙලුම්කොළයක් හිසට තබාගෙන ජලයේ සැගවී සිටියාහ. මේ කාරණය දේශනා කරන ශාස්තෲන් වහන්සේ මෙසේ වදාළ සේක.
ඉක්බිති ජාලිය, ක්‍රිෂ්ණජිනා දෙදරුවෝ නපුරු බමුණාගේ බස් අසා වෙවුළන්නාහු ඒ ඒ තන්හි දිවූහ.
ජූජකයාද දරුවන් නොදැක බෝධිසත්ත්වයන්ට දොස් පැවරීය. වෙස්සන්තරයෙනි, දැන්ම මට දරුවන් දී මම ජයතුරා නගරයට ගෙන යන්නෙමි. දරුවන් මගේ බැමිණියගේ සේවකයන් ලෙස ගෙන යන්නෙමියි කියා ඉඟියක් කර දරුවන් පලවාහැර නොදන්නාක් මෙන් සිටියේය. ඔබ වැනි මුසාවාදියෙක් මේ ලොව නැතැයි සිතමි කියා කී කල්හි මහාසත්ත්වයෝ කම්පා වී ඔවුන් පැන ගියහයි සිතා බ්‍රාහ්මණය, නොසිතන්න. මම දරුවන් රැගෙන එමියි නැගිට පන්සල පිටුපසට ගොස් ඔවුන් වනරොදට පිවිසි බව දැනගෙන පියසටහන් අනුසාරයෙන් පොකුණුතෙරට ගොස් ජලයට බැස්ස පාසටහන් දැක ජලයට බැස සිටින්නාහු යයි දැන දරුව ජාලිය, කියා අමතා මේ ගාථා දෙක කීය.
දරුව පිය පුත්‍රය, එව මාගේ ප්‍රාර්ථනාව සම්පූර්ණ කරන්න. මාගේ ළය තෙත් කරන්න. මාගේ වචනය කරන්න.
සංසාර සාගරයෙහි මට නිසල වූ ගමන් නැවක් වන්න. ජාති සාගරයෙහි පරතෙරට තරණය කරන්නෙමි. දෙවියන් සහිත ලෝවැසියනුදු තරණය කරවන්නෙමි.
කුමාරයා පියාගේ හඬ අසා මෙසේ සිතීය. බ්‍රාහ්මණයා මට කැමැති දෙයක් කළාවේ. පියා සමග කථා දෙකක් නොකියන්නෙමියි හිස ඔසවා නෙලුම්කොළ බැහැර කර ජලයෙන් ගොඩ අවුත් මහාසත්ත්වයන්ගේ දකුණුපාදය ළඟ වැඳවැටී වළලුකරය තදින් අල්ලාගෙන හැඬුවේය. ඉක්බිති බෝධිසත්ත්වයෝ ඔහුට මෙසේ කීහ. දරුව, ඔබගේ නැගණිය කොහිද? දරුව මේ සත්ත්වයෝ බියක් ඇතිවූ විට තමන්ව රැකගනිති. ඉක්බිති මහාසත්ත්වයෝ මා විසින් දරුවන් සමග කතිකාවක් කළේ වන්නේයයි දැනගෙන එන්න නැගණිය කෘෂ්ණයැයි හඬ ගසා මේ ගාථා දෙක පැවසීය.
දරුව, ප්‍රිය දියණියනි, මාගේ දාන පාරමිතාව සම්පූර්ණ කරන්න. මාගේ ළය තෙමන්න. මාගේ වචනය කරන්න.
සසර සයුරෙහි මට නිසල ගමන් නැව වන්න. ජාති සාගරයෙහි පරතෙරට යන්නෙමි. දෙවියන් සහිත ලෝකයා සසර සයුරෙන් නඟාලන්නෙමි.
ඕ තොමෝද පියා සමග කථා දෙකක් නොකරන්නෙමියි එසේම ගොඩ අවුත් මහාසත්ත්වයන්ගේ වම් පා ළඟ වැටී වළලුකරය තදින් අල්ලාගෙන හැඬුවාය. ඔවුන්ගේ කඳුළු මහාසත්ත්වයන්ගේ පිපුණු පියුමක් බඳු පාමත වැටේ. ඔහුගේ කඳුළු ඔවුන්ගේ රන්ඵලකයක් බඳු පිටට වැටේ. ඉක්බිති මහාසත්ත්වයෝ කුමාරයන් නැගිටුවා සනසා ජාලිය, කිම දරුව, ඔබ මාගේ දාන චේතනාව ගැන නොදන්නේද? මගේ බලාපොරොත්තුව මස්තකප්‍රාප්ත කරන්නැයි කියා ගොනුන් මිළ කරන්නා මෙන් එහිම සිටියේ දරුවන් මිළ කළේය. ඔහු වනාහි පුත්‍රයා අමතා මෙසේ කීය. දරුව ජාලිය, නුඹ දාසක මෙන් නිදහස් වනු කැමැත්තේ නම් බ්‍රාහ්මණයාට තික දහසක් දී නිදහස් වෙන්න. ඔබගේ නැගණිය වනාහි අතිශයින් රූමත්ය. කිසියම් පහත් ජන්ම ඇති කෙනෙක් බමුණාට කිසියම් මුදලක් දී ඔබගේ නැගණියව නිදහස්කරගෙන ජාතිභේදය කරන්නේය. අන්තැනක රජු විසින් සියල්ලෙන් සියය බැගින් දෙන කෙනෙක් නම් නැත. ඒ නිසා ඔබගේ නැගණිය දාසබවෙන් නිදහස් කරගනු කැමැත්තේ බ්‍රාහ්මණයාට දාසයන් සියයක්, දාසීන් සියයක්, ඇතුන් සියයක්, අශ්වයන් සියයක්, වෘෂභයන් සියයක් රන්මසු සියයක් යන ලෙස සියල්ල සියය බැගින් දී නිදහස් කරගන්න. මෙසේ දරුවන් මිළකර අස්වසා අසපුවට ගෙනගොස් කෙණ්ඩියකින් පැන් ගෙන, එම්බා බ්‍රාහ්මණය, මෙහි එවයි අමතා සර්වඥතා ඥානයට හේතු වේවායි ප්‍රාර්ථනාකොට පැන් වත්කර, එම්බා බ්‍රාහ්මණය, මට දරුවන්ට වඩා සිය ගුණයකින් දහස් ගුණයකින් ශතසහශ්‍ර ගුණයකින් සර්වඥතා ඥානයම ප්‍රිය වන්නේය කියා මහපොළව කම්පා කරවමින් බ්‍රාහ්මණයාට සිය දරුවන් දන් දුන්නේය. මේ කාරණය ගෙනහැර දක්වන ශාස්තෲන් වහන්සේ මෙසේ වදාළ සේක;
ඉක්බිති සිවිරට වඩන වෙසතුරු මහරජ ජාලිය, ක්‍රිෂ්ණජිනාවන් යන දරුවන් දෙදෙනාව අත්ගෙන බමුණාට දන් දුන්නේය.
ඉක්බිති ජාලිය, ක්‍රිෂ්ණජිනාවන් යන දරුවන් දෙදෙනාව ගෙන සතුටු සිත් ඇත්තේ දෙදරුවන්ව උතුම් දානයක් කොට බමුණාට දුන්නේය.
යම්විටෙක දෙදරුවන් දුන්කල්හි මහපොළොව කම්පා වීද එකල්හි යම් බිහිසුණු බවෙක් වීද එකල්හි ලොමුදැහැ ගැන්මෙක් විය.
යම්කලෙක සිවිරට වඩන වෙසතුරු මහරජ කළ බඳැඳිලි ඇතිවැ සුවසේ විසූ දෙදරුවන් බමුණාට දන් දුන්නේද එදවස් යම් බිහිසුණු බවෙක් වීද එදවස් ලොමුදැහැගැන්මෙක් විය.
එහි **විත්තො** යනු ප්‍රීති සොස් ඇතිව. **තදාසියං භිංසනකං** එකහි දාන තේජසින් නද දෙන්නා වූ මහාපොළොව කම්පා විය. සිනේරු පර්වතරාජයා නැමුනේය. සියළු දෙවියෝ සාධුකාර දුන්හ. බඹලොව තෙක් ඒකකෝළාහල විය. හදිසි වර්ෂාවක් වැස්සේය. අකල්හි විදුලිය නිකුත්විය. හිමවත් වැසි සිංහාදිහූ මුළු හිමවතම එකනින්නාද කළහ. මේ ආකාර බිහිසුණු බවක් විය. පෙළෙහි වනාහි **මෙදිනී** **සමකම්පථා** (පොළව කම්පා විය) යන්න පමණක් දක්වා ඇත. **යං** යම්විටක **සුඛවච්ඡිතෙ** සැපසේ වැඩුණු සුවසේ වාසය කළ සැපසේ පරිපාලනය කරන ලද අදාසි යනු එම්බා බ්‍රාහ්මණය! මට දරුවන්ට වඩා සියගුණයකින් දහස් ගුණයකින් ලක්‍ෂ ගුණයකින් සර්වඥතාඥානයම ප්‍රිය වන්නේය. ඒ සඳහා දුන්නේය.
මහාසත්ත්වයෝ දන් දී අහෝ! මා විසින් මනාකොට දන් දෙන ලදී යැයි සතුටු උපදවාගෙන දරුවන් දෙස බලමින් සිටියේය. ජූජකයා ද වනරොදට පිවිස වැලක් දතින් කඩාගෙන කුමාරයාගේ දකුණු අත කුමරියගේ වම් අතේ බැඳ එම වැල් කෙළවර අල්ලාගෙන තලමින් ගෙන ගියේය. මේ කාරණය දක්වන ශාස්තෲන් වහන්සේ මෙසේ වදාළහ.
ඉක්බිති ඒ රුදුරු බමුණු වැලක් දතින් සිඳගෙන වෙසතුරු රජු බලාසිටියදී තළමින් දරුවන් ගෙන යයි.

[missing trans]
එහිදී ඔවුන්ට පහර දුන් දුන් තැන්වල සම බිඳෙයි. ලේ වැගිරෙයි. පහරදෙන කල්හි ඔවුනොවුන් පිට දෙත්. ඉක්බිති එක් විෂම තැනක බමුණා පැකිළී වැටුනේය. කුමාරයන් ගේ මෘදු අත්වලින් තදවී තිබුණු වැල ගැලවී ගියේය. ඔහු හඬමින් පැනගොස් මහාසත්ත්වයන් සමීපයට ගියහ. ඒ කාරණය ප්‍රකාශ කරන ශාස්තෲන් වහන්සේ මේ වදාළ සේක.
ඉක්බිති දෙදරුවෝ බමුණු අතින් මිදී බෝසතුන් ළඟට පළාගියහ. කඳුළු පිරි ඇසින් ඒ ජාලිය කුමරා පියා දෙස බලයි.
බෝපත් සෙයින් වෙවුලමින් පියාණන් වඳියි. පියාණන් පාවැඳ මෙවදන් කියයි.
පියාණනි, අම්මා ද පන්සලින් බැහැර නික්ම ගියාය. පියාණෙනි, තෙපි ද අපව බමුණාට දෙන්නහුය. යම්තාක් අම්මා ද දකින්නමෝ නම් එසඳ අපව දෙන්න.
පියාණෙනි, අම්මා ද නික්ම ගියාය. ඔබද අපව බමුණා හට දෙන්නවුයැ. පියාණෙනි, ඔබ අපව දෙන්න එපා. යම්තාක් අපගේ මව්තොමෝ ඒ ද එසඳ මේ බමුණු රිසිසේ අපව විකුණවා. නැතහොත් මරාවා.
මේ බමුණු බකල පා ඇත්තේය. කුණු නිය ඇත්තේය. තවද එල්ලා හැලෙන පිඩිමස් ඇත්තේය. දිගු උඩුතොල ඇත්තේය. මහතොලුය. නිකුත් දළ ඇතෙක්ය. බුන් නිසා ඇත්තේය.
පැළ බඳු උදර ඇත්තේය. බිඳුනු පිටකොඳු ඇත්තේය. තවද වමරැ සිය. තඹදැළි ඇතියේය. පිඟුවන් කෙරේ ඇතියේයැ. සම රැළි ඇතියේය. කළුතල කැලලි ඇතියේය.
පිඟු ඇස් ඇතියේයැ. කටිය පිට කඳට වකැ. විසුළු පා ඇතියේය. මහ සිරුර ඇතියේයැ. අඳුන් දිවිසම් දරයි. යකකු වැන්න. බිය ගෙන දෙයි.
මිනිසෙක් දෝ හෝ නොහොත් මස් ලේ බුදිනා යකෙක් දෝ හෝයි සිතමි. ගමින් වලට අවුත් පුත්‍ර ධනය ඉල්වයි.
පියාණෙනි, මේ පිසාචයා විසින් ගෙනයනු ලබන අප කුමට උදාසීනව බලව. තොපගේ ළය ගල කළේයයි හඟිමි. යහතින් තරකොට බඳනා ලදැයි සිතමි.
යම්බඳු තෙපි ධනය සොයන ඉතා රුදුරු බමුණා විසින් බඳනා ලද අප නො දනුව. ඒ බමුණු අපට ග‍ෙරින්ට මෙන් තළයි.
කෘෂ්ණජින මෙහිමැ හිඳීවා. ඕ කිසි දුකක් නොදනී. කිරෙන් මත්වූ මුවරළින් ගිලිහුණු මුවංපල්ලක මෙන් හඬන්නීය.
එහි **උදික්ඛතී** යනු පියා සමීපයට ගොස් කම්පාවෙමින් බලයි. **වෙධං** කම්පාවෙමින්. **ත්‍වඤ්චනො කාක දස්සසි** දරුව, නුඹද අපව ඇය පැමිණෙන්නට කලින් බ්‍රාහ්මණයාට දෙන්නේය. එසේ නොකරන්න. මෑණියන් පැමිණෙන තෙක් ඉවසන්න. අපි ඇය දකිමු. පියාණෙනි, අම්මා දුටුවිට අපට දෙන්න. **වික්කිණාතු හනාතුවා** පියාණෙනි, මව පැමිණි කල්හි මොහු අපව විකුණාවා. නසාවා. යමක් කැමතිද එය කරනු ලැබේවා. තවද මොහු නපුරුය. ඵරුෂය. පුරුෂ දෝෂයන්ගෙන් යුක්තයැ කියා අටළොස් පුරුෂ දෝෂයන් කීවේය.
එහි **බලංකපාදො** පළල් වූ පා ඇති **අද්ධන ඛො** කිළිටි නිය ඇත්තේය යන අර්ථයි. **ඔවද්ධ** **පිණ්ඩිකො** පහතට කඩාවැටෙන මස්. **දිඝුත්තරොට්ඨො** මුඛය වසාගෙන සිටින්නා වූ උඩුතොලින් යුක්ත. **චපලො** කෙළ වැගිරෙන. **කළාරො** ඌරුදළ මෙන් පිටතට නෙරා ආ දත්වලින් යුක්ත. **භග්ගනාසකො** බුන් නාසයකින් යුක්ත වූ. **ලොහමස්සු** තඹවන් රැවුළ. **හරිතකෙසා** රන්වන් වූ වැඩුණු කෙස්. **වලිනං** රැළි ගැසුණු ඇඟෙහි හම. **තිලකාහතො** තල කැළැල් වලින් පිරීගිය. **පිංගලො** බළල් ඇස් වැනි ඇස්වලින් යුත්. **විනතො** තුනටිය, පිටකොන්ද යන තුන් තැනකින් වක් වූ. **විකටො** විකෘති පා ඇති. නොබැඳි හන්දිපත් යැයි කියන ලදී. කට, කට යන හඬක් නිකුත්වන ඇටසන්ධිවලින් යුක්ත. **බ්‍රහා** දිග් වූ. **අමනුස්සො** මිනිසෙක් නොවේ. මිනිස්වෙසින් හැසිරෙන්නේ නමුදු මොහු යක්‍ෂයෙකි. **භයානකො** අතිශයින් හිංසාකාරීය.
**මනුස්සො** **උදාහු යක්ඛො** පියාණෙනි, ඉදින් මෙසේ කෙනෙක් අසන්නේය ඉක්බිති. **මංස ලොහිතහොජනො** (මස් ලේ අනුභවකරන) කිවයුතුයි. **ධනං තං තාච යාචති** පියාණෙනි, මොහු අපගේ මස් කනු කැමැතිව ඔබගෙන් පුත්‍ර ධනය ඉල්ලයි. **උදික්ඛසි** උදාසීන වන්නෙහිද? **අස්මා හූත තෙ හදයං** පියාණෙනි, මව්පියන්ගේ හදවත් නම් දරුවන් කෙරෙහි මෘදු වෙයි. දරුවන්ගේ දුක නොඉවසයි. ඔබගේ සිත ගලින් සෑදී ඇතැයි සිතමි. එසේ නැත්නම් **ආයසං දළ්හබන්‍ධනං** ලෝහයෙන් බඳනා ලද්දේ වන. ඒ නිසාවෙන් අපට මෙවන් දුකක් ඇති වූ කල්හි වේදනාවක් නොදැනේද?
**න ජානාසි** නොදන්නාක් මෙන් සිටින්නෙහිය. **අච්චායිකෙන ලුද්දෙන** අතිශයින් නපුරු. **යො නො** බමුණා විසින් මාත් නැගණියත් එකට බැඳ සිටින බව ඔබ නොදන්නේද? **සුම්භති** තලයි. **ඉධ‍ෙව අච්ඡතං** පියාණෙනි, මේ කෘෂ්ණජිනාව කිසි දුකක් නොදනී. යම්සේ කිරි පිපාසයෙන් මුළා වූ මුවපෙල්ලක් රංචුවෙන් ඈත්වූවා මව නොදැක කිරි සඳහා හඬන්නී මෙසේ මව නොදකින්නී හඩා වැළැප මරණයට පත්වන්නීය. ඒ නිසාම පමණක් බමුණාට දෙන්න. මම යන්නෙමි. මේ කෘෂ්ණජිනාව මෙහිම සිටීවා.
මෙසේ කී කල්හි මහාසත්ත්වයෝ කිසිවක් නොපැවසූහ. ඉක්බිති කුමාරයා මව්පියන් පිළිබඳව වැළපෙමින් මෙසේ කීය.
මේ මට ලැබෙන දුක් දුක් නොවෙයි. මෙය පිරිමියකු විසින් ලැබිය යුතුමයි. යම්හෙයකින් අම්මා නොදකිම්ද ඒ දුක මට මෙයට වඩා දුක් ගෙන දෙයි.
ලැබෙන දුක දුකක් නොවේ. මෙය පිරිමියකු විසින් ලැබිය යුතුමැයි. යම්හෙයකින් පියා නොදකිම්ද, ඒ දුක මට මෙයට වඩා දුක් දෙයි.
මනා දැකුම් ඇති කෘෂ්ණජිනා කුමරියව නොදක්නා ඒ අපේ බැගෑපත් බවට පත්වන මව්තොමෝ බොහෝකලක් වැළපෙන්නීය.
සොඳුරු දැකුම් ඇති කෘෂ්ණජිනා කුමරිය නොදක්නා ඒ අපේ බැගෑපත් පියා බොහෝකල් වැලපෙතීයි සිතමි.
සොඳුරු දැකුම් ඇති කෘෂ්ණජිනා කුමරිය නොදක්නා ඒ අපේ බැගෑපත් මව අසපුවෙහි හිඳ බොහෝකල් වැළපෙතියි සිතමි.
සොඳුරු දැකුම් ඇති කෘෂ්ණජිනා කුමරිය නොදක්නා ඒ අපේ බැගෑපත් පියා අසපුවෙහි හිඳ බොහෝ කල් වැලපෙතියි සිතමි.
ඒ අපේ බැගෑපත් මව අඩරැයක් හෝ මුළුරැයක් අප සිහිකර බොහෝකල් වැලපෙතියි සිතමි. වැළප නදියක් මෙන් වියළෙතීයි සිතමි.
ඒ අපේ බැගෑපත් පියා අඩරැයක් හෝ මුළු රැයක් හෝ අප සිහිකර බොහෝකල් වැලපෙතියි සිතමි. වැලැපැ නදියක් මෙහි වියලෙතියි සිතමි.
මේ අඹ වෘක්‍ෂයෝ, එළෙන අතු ඇති තික ගස්ය. නොයෙක් ආකාර ගස් ඇත. අද ඒ සියල්ල හැර පියා යන්නෙමු.
මේ ඇසතු රුක්ය. පනාරුක්ය. නුගරුක්ය. හෙළකිඳි ඇසතු රුකය. නොයෙක් ආකාර ඵල දරන වෘක්‍ෂයෝය. ඒ සියල්ල හැරපියා යන්නෙමු.
පෙරයම් තැනෙකැ හිඳ ක්‍රීඩා කළෝනම් මේ ඒ ආරාමයෝ වෙත්. සිහිල්දිය ඇති මේ හොයද තිබේ. ඒ හැම අද හැරපියා යන්නෙමු.
මේ ගල් මුදුන්වල ඇති නොයෙක් වර්ගයේ මල් පෙර පැළඳියෝ වෙමුද ඒ හැම අද හැරපියා යන්නෙමු.
මේ ගල් මුදුනෙහි නන්වැදෑරුම් පලජාති වේද ඒවා පෙර වළඳමෝද ඒ හැම අද හැරපියා යම්හ.
පෙර යමකින් ක්‍රීඩා කළෙමුද ඒ අපගේ ඇත්රූප, අශ්වරූප, ගවරූප ආදී හැම අද හැරපියා යම්හ.
මෙහි **පුමුනා** යනු මේ භවයෙහි හැසිරෙන මා වැනි පුරුෂයකු විසින්. **ලබ්භා** ලැබිය යුතුමය. **තම්මෙ දුක්ඛතරං ඉතො** මව දකින්නට නොලැබෙන මට යම්බඳු දුකක් ඇතිවේද එය පහරදීමෙන් ලබන වේදනාවට වඩා සියගුණයකින් දුක්ය. **රුච්ඡති** හඬන්නේය. **අඩ්ඪරත්තෙව** **රත්ත‍ෙ වා** අඩරැයක් හෝ මුළුරැයක් හෝ අප සිහිකර බොහෝ කල් හඬන්නේය. **අවසුච්ඡති** ජලය ස්වල්පයක් ඇති කුඩා නදියක් මෙන් වියළී යන්නේය. යම්සේ එය වහා වියළී යන්නේ ද, එපරිද්දෙන් අරුණ නැග එනවිටම වියළී මැරෙන්නේය යන අදහසින් කියන ලදී. **වෙදිසා** එල්බෙන අතු තානි යම්ගසක් මුල අපි ගෙඩිමල් ලබා ගත්තෙමුද බොහෝවේලා සෙල්ලම් කෙළෙමෝද අද අපි දෙදෙනාම ඒ සියල්ල අත්හැර දමමු. **හත්‍ථිකා** පියා විසින් අපට සෙල්ලම් කිරිම සඳහා සාදන ලද සෙල්ලම් අලි ඇතුන්.
මෙසේ නැගණිය සමග හඬාවැලපෙන්නහුව ජූජකයා අවුත් පහරදෙමින් රැගෙන ගියේය. මේ කාරණය දක්වන ශාස්තෲන් වහන්සේ මෙසේ වදාළ සේක;
බමුණා විසින් ගෙන යනු ලබන ඒ කුමාරයා පියමහරජහට මේ තෙපුල් කීය. අප නීරෝගී බව අම්මාට කියන්න. පියාණෙනි, ඔබට සැපවේවා.
මේ අපගේ සෙල්ලම් අලි, අශ්වයන්, හරකුන් ආදිය අම්මාට දෙන්න. එයින් පුත්‍රශෝක දුරුකර ගන්නීය.
අපගේ සෙල්ලම් අලි, සෙල්ලම් අශ්වයන්, සෙල්ලම් හරකුන් ආදිය අම්මාට දෙන්න. අම්මා ඒවා පුනපුනා බලන්නීය. එයින් ශෝකය දුරුකරන්නීය.
දරුවන් අරභයා මහාසත්ත්වයන්ට බලවත් ශෝකයක් උපන්නේය. හෘදයමාංශය රත්විය. කේශර සිංහයකු විසින් අල්ලාගත් මත්ඇතකු මෙන් රාහු ගිලගත් චන්ද්‍රයා මෙන් කම්පා වෙමින් ස්වභාවික ලෙස සිටින්නට අපොහොසත් වූයේ කඳුළු පිරි දෙනෙතින් පන්සලට පිවිස වේදනාවෙන් හැඬුවේය. මේ කාරණය දක්වන ශාස්තෲන් වහන්සේ මෙසේ වදාළහ;
ක්‍ෂත්‍රිය වූ ඒ වෙස්සන්තර රජු දරුවන් දන් දී ඉක්බිති දරුවන් හඬන හඬ අසා පන්සලට පිවිස බැගෑපත්ව වැලපුණේය.
මෙයින් පසුව මහාසත්ත්වයන්ගේ විලාප ගාථාවෝ වෙත්;
මාගේ දරුවෝ සාපිපාසා ඇතිව අද කාටනම් හඬා කියත්ද? සවස ආහාර ගන්නා වේලෙහි කවරෙක් ඔවුනට බොජුන් දෙත්ද?
මාගේ දරුවෝ සාපිපාසා ඇතිව අද කාහට හඬා කියත්ද? සවස ආහාර ගන්නා වේලෙහි මෑණියෙනි, බඩගිනියි. අපට ආහාර දෙන්න කියා අද කාහට කියන්නහුද?
පා ගමනින් යන පාවහන් නැති මාගේ නොදරුවෝ ගමනේදී මිරිකුනාහු ඉදිමුණු පයින් සැටයොදුන් මග කෙසේනම් යෙද්ද? ඔවුන්ගේ විඩාහැරීමට කවරෙක් ඔවුන් අතට ගනිත්ද?
මාගේ නිදොස් දරුවනට මා හමුවේදී පහර දෙන ඒ බමුණා කෙසේ නම් ලජ්ජා නොවන්නේද? ඒ බමුණාට ලජ්ජා නැත්තේමය.
යමෙක් වනාහි මාගේ දාසියකගේ දාසයෙක් වීද නැතහොත් අන් මෙහෙකරුවෙක් හෝ වීද ඕහට ද වඩා හීනතරයෙක් වීද ඕහට පවා ලජ්ජා ඇති කවරෙක් පහර දෙන්නේද?
කෙමිනෙහි බැඳුණු මසකු මෙන් මා බලාසිටියදීම මාගේ ආදරණීය දරුවන්ට ආක්‍රෝශ කරයි. පහරදෙයි.
එහි **කං ත්‍වජ්ජ** අද කවරෙක් නම් සැටයොදුන් මග ගොස් හඬන්නාහ. **සංවෙසනාකාලෙ** මහජනයා අහරගන්නා වේලාවේ. **කොනෙ දස්සති** කවරෙක් ඔවුන්ට ආහාර දෙන්නේ ද? **කථංනුපථං ගච්ඡන්ති** කෙසේනම් සැටයොදුන් මග යන්නේද **පත්තිකා** ඇත්වාහන ආදිය නැතිව. **අනුපාහතා** පාවහන්වත් නැතිව සියුම් පා ඇති **ගහෙස්සති** වෙහෙස නිවීම සඳහා කවරෙක් ගන්නේද **දාසිදසස්ස** ඔහුට දාසි දාසයන් වේ. **අඤ්ඤොවා පන පෙසසි යො** දාසයන් යයි මෙසේ පරපුරෙන් යමෙක් මට සතරවන මෙහෙකරුවෙක් එවන්නෙක් වේද ඔහුට මෙසේ **සුවිහීනස්ස** මේ වෙස්සන්තරයේ දාසපතියාගේ දාසයෙක් දැනගෙන. **කොලජ්ජි පහරිස්සති** ලජ්ජාවෙන් යුක්ත වූයේ කවරෙක් නම් පහරදෙන්නේද? නිර්ලජ්ජි වූ ඔහු මගේ දරුවන්ට පහරදීම සුදුසුද? **වාරිජස්සෙව** කෙමනෙහි බැඳුනා වූ මත්ස්‍යයකු බඳු මා බලා සිටියදීම **අපස්සතාතො** ‘අ’ කාරය නිපාත මාත්‍රයකි. බලාසිටියදීම ප්‍රිය දරුවන්ට ආක්‍රෝශ කරයි. නින්දා කරයි. අනේ කොතරම් දරුණුද?
මෙසේ මහාසත්ත්වයන්ට දරුවන් පිළිබඳව මෙසේ ආදරයෙන් සිතෙහි තර්ක විතර්ක ඇතිවිය. මේ බ්‍රාහ්මණයා මාගේ දරුවන්ව අතිශයින් වෙහෙසට පත්කරයි. බ්‍රාහ්මණයාව ලුහුබැඳ ගොස් දිවිතොරකොට ඒ කුමාරවරුන් ගෙන එන්නෙමි. ඉක්බිති සුදුසු වූවක් නොවේ. කුමාරවරුන් හිංසා කිරීම අතිශයින් දුකකි. මෙසේ දන් දී පසුතැවිලි වීම සත්පුරුෂයන්ගේ ස්වභාවය නොවේයැයි සිතුවේය. මේ කාරණය පැහැදිලි කිරීම සඳහා මේ ගාථා දෙක රජුගේ පරිවිතර්ක ගාථා නම් වේ.
වැළිත් වම්ද සරුවේ කඩුව ගෙන වැඳගෙන දුන්න ද රැගෙන ඔහු පසුපස ගොස් තමන්ගේ දරුවන් ගෙන එම්දෝ දරුවන්ට දෙන වධහිංසා දුකකි.
යම්හෙයකින් දරුවෝ වෙහෙසෙත්ද ඒ වෙහෙස මට ඒකාන්තයෙන් දුක් ගෙනදෙන සුළුය. තවද පෙර බෝසතුන්ගේ ප්‍රවේණී ධර්මය දැන කවරෙක් නම් දන් දී පසුතැවේ ද?
එහි **සතං** පෙර බෝසත්ත්වරුන්ගේ ප්‍රවේණි ධර්මය.
ඔහු වනාහි ඒ මොහොතේ බෝධිසත්ත්වයන්ගේ පරම්පරා ධර්මය සිහිපත් කළේය. ඉක්බිති සියළු බෝසතුන්ගේ ධන පරිත්‍යාගයත් අංගපරිත්‍යගයත් ජීවිත පරිත්‍යාගයත් දරුවන් පරිත්‍යාගයත්, බිරිඳ පරිත්‍යාගයත් යන මේ මහා පරිත්‍යාග පස කඩකර බුදු වූ කෙනෙක් නම් නැත. මම ද ඒ කොටසට අයත් වෙමි. මා විසින්ද දූදරුවන් දන් නොදී බුදුවන්නට නොහැකැයි සිතා, කිම! වෙස්සන්තර, නුඹ අනුන්ට දාස පිණිස දුන් දරුවන්ගේ දුක්බව නොදන්නෙහිද? යම් හෙයකින් ලුහුබැඳ ගොස් ඔහුව මරා දමන්නෙමියි අදහසක් ඇතිකර ගත්තෙහිද? දනක් දී පසුතැවිලි වීම නම් නුඹට නුසුදුසු දෙයකි. මෙසේ තමන්ටම නින්දා කරගෙන ඉදින් ඔහු දරුවන් මරන්නේද දෙන ලද කාලයේ පටන් මට කිසිවක් නොවේවායි. මෙසේ දැඩි ලෙස අධිෂ්ඨා කරගෙන පන්සලින් නික්ම පන්සල්දොර අසල ගල්තලාවේ රන් පිළිමයක් මෙන් සිටියේය. ජූජකයාද කුමාරයන්ට බැටදෙමින් ගෙන ගියේය. ඉක්බිති කුමාරයා වැළපෙමින් මෙසේ කීය;
මේ ලෝකයෙහි ඇතැම් මිනිස් කෙනෙක් යමක්හු අබියසැ සිය මව යම්සේ නැද්ද ඔහු ද නැතැයි සැබෑවක්ම කීහ.
කෘෂ්ණජිනාවෙනි. ධනය සොයන ඉතා රෞද්‍ර බමුණාට පියරජ විසින් අපි දෙනු ලදුම්හ. එන්න මියම්හ. යමෙක් ගවයන්ට මෙන් අපට පහර දේද, ඔහු ළඟ අපට ජීවිතයෙන් වැඩක් නැත.
මේ දඹරුක්හි එලෙන අතු ඇති නිකගස්යැ. නන්වැදෑරුම් ගස්ය. ඒ හැම අද හැරපියා යම්හ.
මේ ඇසතු ගස්ය. පනා ගස්ය. නුගගස්ය. හෙළකිඳි ඇසතු ගස්ය. නන් වැදෑරුම් පල රුක්ය. ඒ හැම අද හැරපියා යම්හ.
පෙර යම්තැනක හිඳ ක්‍රීඩා කළමෝද, ඒ මේ ආරාමයෝ පවතිත්. සිහිල් දිය ඇති මේ හොයද තිබේ. ඒ හැම අද හැරපියා යම්හ.
මේ ගල් මුදුනෙහි නන්වැදෑරුම් යම් මල්ජාතින් පෙර අප පැළඳුමෝද ඒ හැම අද හැරපියා යමු.
මේ ගල්මුදුනෙහි ඇති යම් ඵල ජාතීන් පෙර වැළඳුමෝද ඒ හැම අද හැරපියා යන්නෙමු.
පෙර යමකින් ක්‍රීඩා කෙළියමෝද මොහු ඒ අපගේ ඇත්පෙතලි රුපය අස්පෙතලි රූපය මොහු අපගේ ගොන් පෙතලි රූපයන්ය ඒ හැම අද හැරපියා යම්හ.
එහි **යස්ස** යමකු සමීපයෙහි තම මව නැතිද. [missing trans]
නැවත බ්‍රාහ්මණයා එක් විෂම තැනක පැකිලී වැටුනේය. ඔවුන්ගේ අත්වලින් බැමි ගැලවී ගියේය. ඔව්හු පහරදෙන ලද කුකුළන් මෙන් කම්පාවෙමින් පලාගොස් එකවේගයෙන්ම පියා සමීපයට ආවාහ. මේ කාරණය දක්වන ශාස්තෲන් වහන්සේ මෙසේ වදාළහ;
බැඳගෙන යනු ලබන ඒ ජාලිය කෘෂ්ණජිනා දෙකුමාරයෝ බමුණා අතින් මිදී ඒ ඒ තන්හි දිවගියහ.
එහි **තෙන තෙන** යනු ඔහුගෙන් මිදුණු කෙණෙහිම යම්පැත්තක පියා සිටීද, එහි දුවගියාහ. දුවගොස් පියාගේ සමීපයටම ගියහ යන අර්ථයි.
ජූජකයා වේගයෙන් නැගිට දණ්ඩක් ගත් අත් ඇත්තේ කල්ප විනාශයේ නැගි ගින්නක් මෙන් ගුගුරමින් අවුත් නුඹලා පැනයන්ට දක්‍ෂයයි කියා අත්බැඳ නැවත ගෙන ගියේය. ඒ කාරණය ප්‍රකාශ කරන ශාස්තෲන් වහන්සේ වදාළහ;
[missing trans]
[missing trans]
කෘෂ්ණජිනා ඒ පියරජහට මේ තෙපුල් කීය. පියාණෙනි, මේ බමුණ. තමාගේ ගෙයි උපන් දාසියකට මෙන් වැල්කොනින් පහරදෙයි.
පියාණෙනි, මේ බමුණෙක් නොවෙයි. බමුණෝ දැහැමි වෙති. පියාණෙනි, යමෙක් බමුණු වෙසින් අප කන්නට ගෙන යයි. පියාණෙනි, යකකු විසින් ගෙනයනු ලබන කල්හි කුමට උපේක්‍ෂාවෙන් බලන්නහුද?
එහි **තං** ඒ බලාගෙන සිටින්නා වූ පියමහ රජ වූ සිවි රජුව. **දාසියං** දාසියක. **ඛාදිතුං** මොහු අපව අනුභව කරන්නට ගිරිදොරට නොපැමිණි කල්හිම දෑසින් රතු ලේ බිඳු වගුරුවමින් කන්නෙමුයි ගෙන යයි. කන්නට හෝ පිසින්නට හෝ ගෙනයනු ලබන කල්හි අප දෙස බලන්නේ ඇයි. ඔබ සැමදා සුවසේ සිටින්න.
ලාබාල කුමරිය වැලපෙමින් කම්පා වෙමින් යන කල්හි මහාසත්ත්වයන්ට බලවත් ශෝකයක් උපන්නේය. හදවත උණුසුම් විය. නාසයෙන් නොසෑහෙන බැවින් මුඛයෙන් උණුසුම් ආශ්වාස ප්‍රශ්වාස පිටකළේය. කඳුළු ලේ බිඳු වී නේත්‍රයන්ගෙන් නික්මින. හෙතෙම මේ මෙබඳු වූ දුකක් සෙනෙහසේ දෝෂයෙන්ම උපදී. වෙන කරුණක් නිසා නොවේ. සෙනෙහ නොකොට මා මධ්‍යස්ථ විය යුතුයැයි. එබඳු වූ ශෝක හුලක්. තමන්ගේ ඤාණබලයෙන් බැහැර කරගෙන ස්වාභාවික ස්වභාවයෙන්ම හුන්නේය.
ගිරිදොරටුවට නොපත් කල්හිම කුමරිය වැළපෙමින් ගියාය. අපේ මේ කුඩා පතුල් රිදෙයි. මාර්ගයද දුරය. දුෂ්කරයි. හිරුද පහතින් එල්බෙයි. (බැස යයි) මේ බමුණ, අප ඉක්මන් කරවයි.
පර්වතයෙහි උපන් දෙවියන්ට ද වනයෙහි උපන් දෙවියන්ට ද යටහත්වැ හඬගා යදිමු. මේ විල්වලට අරක්ගත් දෙවියද හිස් මුදුනින් වඳුම්හ. සුන්දර වූ තොටුපලවල් ඇති නදියෙහි උපන් දෙවියන්ද වඳුම්හ.
තෘණ දෙවියනි, ලිය දෙවියනි, ඖෂධීය දෙවියනි, ගිරි දෙවියනි, වන දෙවියනි, අම්මාට අප නීරෝග බව කියන්න. මේ බමුණු අප මරමින් ගෙන යයි.
භවත්නි, ඉදින් අප ලුහුබඳිනු කැමැතිනම් වහා අප අනුව වහා එන්න. අප මෑණියන් මද්‍රි දේවීන්ට කියන්න.
ම් අඩිපාර අප කරා එයි. ඍජුව අසපුවට යෙයි. ඒ මාර්ගයෙන්ම එන්න ඔවුන් වහා දකින්නට ඇත්නම් යෙහෙකැයි කියව.
අහෝ විපතකි. දළමඬුලු ඇත්තිය. වනමුල්ඵල ගෙනෙන්නිය, අප නැති හිස් අසපුව දැක ඒ ඔබට දුක් වන්නේය.
යමෙක් අපට ගවයන්ට සේ බැටදෙමින් ගෙනයාද ඒ ඉතා රුදුරු ධනය සොයන බමුණා විසින් බඳනා ලද අපගේ තොරතුරු යම් මවක් නොදනී ද ඒ මව විසින් වේලාව ඉක්මවා බොහෝ අල පලාඵල ලබන ලද්දේය. අලමුල් පලවැල නෙළාගෙන සවස වනයෙන් ආ මව දක්නට ලැබේනම් හොඳය.

අම්මා දඬුයෙල්බෑ මීයෙන් අනන ලද පලවැල මේ බමුණාට දෙන්නීය. එකල්හි ඒ පලවැල අනුභව කළ එහෙයින්ම තෘප්තිමත් වූ මේ බමුණා අපව ඉක්මනින් නොගෙනියන්නේය.
අපගේ පාද ඉදිමූ ඇත. මේ බමුණා අපව වෙලෙවිව ගෙනයයි කියා මවට ආදර කරන ඒ දරුවෝ ඒ මහා මාර්ගයේ වැළපුනාහ.
[missing trans]
මහාපොළව කම්පා කරමින් රජු විසින් බ්‍රාහ්මණයාට තම දරුවන් දීම බඹලොව දක්වා පැතිර ගියේය. එයින් බිඳුනු හදවත් හිමවත් වැසි දේවතාවෝ බ්‍රාහ්මණයා විසින් ගෙනයනු ලබන ඔවුන්ගේ විලාපය අසා මෙසේ කතිකාකර ගත්හ. ඉදින් මද්‍රිදේවිය කල්ඇතිව අසපුවට එන්නීද, එහි දරුවන් නොදැක වෙස්සන්තරගෙන් අසා බ්‍රාහ්මණයාට දුන් බව දැනගෙන බලවත් සෙනෙහසින් පසුපස්සේ දුවගොස් මහත් දුකකට පත්වන්නීය. ඉක්බිති ඒ දේවතාවෝ, නුඹලා සිංහ, ව්‍යාඝ්‍ර, දිවි යන වෙස්ගෙන දේවියගේ ගමන්මග බාධාකරමින් ඉල්වා සිටියත් ඉර බැසයනතුරු මාර්ගය ඉඩනොදී යම්සේ සඳඑළියෙන් අසපුවට පැමිණේ ද එපරිද්දෙන් සිංහාදී සතුන්ගෙන් පීඩාවකට පත්නොවන ලෙස ආරක්‍ෂා කරව්යැයි අණ කළහ. මේ කාරණය දක්වන ශාස්තෲන් වහන්සේ මෙසේ වදාළ සේක.
ඒ දරුවන් දෙදෙනාගේ විලාප අසා වනදෙවියෝ දිව්‍යපුත්‍රයන් තිදෙනෙකු මේ වදන් කීහ. තෙපි සිංහ, ව්‍යාඝ්‍ර, දිවි යන වනවැසි චණ්ඩ මෘගයන්ගේ වෙස් ගනිව්.
අපගේ රාජදේවිය සන්ධ්‍යාවේ වනයෙන් නොඒවා. අප නිරන්තරයෙන් පරිභෝග කරන වනයෙහි චණ්ඩ මෘගයෝ ඇයට පීඩාවක් නොකරත්වා.
සිංහයෙක් හෝ ව්‍යාඝ්‍රයෙක් හෝ දිවියෙක් හෝ ඒ ශ්‍රීමතිය වෙහෙසට පත්කරන්නේ නම් ජාලිය කුමරු නොම පවත්නේය. කෘෂ්ණජිනා කෙසේ පවත්නීද? ඒ බිසෝ තොමෝ ස්වාමියාගෙනුත් දරුවන්ගෙනුත් යන දෙකොටසින්ම පිරිහෙන්නීයැයි කීහ.
එහි **ඉදං වචන මබ්‍රවුං** නුඹලා තුන්දෙනා සිංහයෙක්, ව්‍යාඝ්‍රයෙක්, දිවියෙක් යන නපුරු සතුන් බවට පත් වව්යැයි ඒ දේවපුත්‍රයන් තුන්දෙනාට කීහ. **මාහෙවනො** මද්‍රිදේවිය වනයෙන් සන්ධ්‍යාවේ නොඒවා. සඳඑළියෙන් අඳුර වැටීගෙන එනවිට යේවායි කීහ. **මාහෙවාමහාකං නිබ්භොගෙ** යනු අප පරිභෝග කරන විජිතයෙහි අපගේ මනරොදේ ඇයව කිසි මෘගයෙක් හිංසාවට පත් නොකෙරේවා. යම්සේ හිංසා නොකරයිද එපරිද්දෙන් ඇයට ආරක්‍ෂාව යොදන්න යැයි කියත්. **සීහොචෙනං** ඉදින් යම්හෙයකින් ආරක්‍ෂා රහිත ඇයට සිංහාදී වූ කිසිවෙක් හිංසා කළේ වීනම් ජීවිත හානියට පත් ඇයට ජාලිය කෙනෙක් කොයින්ද? කෘෂ්ණජිනා කෙනෙක් කොයින්ද? මෙපරිද්දෙන් ඕ තොමෝ විශේෂ අවධානයෙන් යුක්ත වූවාය. **උභය‍ෙ නෙවජීයෙථ පතිං පුත්තෙවා** දෙපැත්තකින්ම පිරිහෙන්නේය. ඒ නිසා ඇගේ ආරක්‍ෂාව මනාව සංවිධානය කරව්.
ඉක්බිති ඒ දේවපුත්‍රයෝ යහපතැයි ඒ දේවතාවන්ට ප්‍රතිඥා දී සිංහ, ව්‍යාඝ්‍ර, දිවියන් වී ගොස් ඇය එන ගමන්මගැ පිළිවෙලින් හොත්තාහ. මද්‍රිය මෙසේ සිතුවාය. ඈ මා විසින් නරක සිහිනයක් දකින ලදී. ඉක්මණින් මූලපලාදිය ගෙන අසපුවට යන්නෙමියි කම්පාවන්නී මූලපලයන් සොයාබැලීය. ඉක්බිති ඇගේ අතින් අලවංගුව වැටෙයි. එසේම පසෙකින් එල්ලාගත් පැස ද වැටෙයි. දකුණු ඇසද සෙලවෙයි. ඵල දරණ ගස් ඵල නැති ඒවා ලෙසත් පල නැති ගස් පල ඇති ඒවා ලෙසත් පෙනී ගියේය. දස දිසාව නොපෙනී ගියේය. ඇය මේ කුමක්ද? අද සිදුවන්නේ කලින් සිදු නොවූවකියි සිතා මෙසේ කීය.
මා අතින් පොළව කණින හුල ගිලිහෙයි. දකුණු ඇසද සැලෙයි. ඵල ඇති රුක් ඵල නැතියන් සේය. මට සැට දිශාවක් මුලාව පෙනෙයි.

ඒ මා සවස් වේලෙහි හිරු අවරට ගිය කල්හි අසපුව දෙසට එනකල්හි සැඩ සිවුපාවෝ පෙරමග නැගී සිටියහ.
හිරු ද පහතින් එල්බෙයි. අසපුවද ඉතා දුරයැ. ඔවුනට යමක් මෙයින් ගෙනයම්ද ඔවුහු ඒ බොජුන් වළඳනාහ.
එරද මා නො එන්නා දැක, සාගිනි ඇති හඬන දරුවන් සනහමින් අසපුවෙහි හුදෙකලාව හිඳිනේයැයි සිතමි.
බැගෑ වූ පින් නැති මාගේ සවසැ බොජුන් වේලෙහි කිරිබොන ඒ දරුවෝ කිරි නොලැබ නිදන මෙන් නිදතීයි සිතමි.
[missing trans]
බැගෑ වූ පින් නැති මාගේ ඒ දරුවන් මව්දෙනගේ පෙරමගට පැමිණ සිටින වසුපැටවුන් මෙන් මා පෙරමගට අවුත් සිටිතියි සිතමි.
බැගෑ වූ පින් නැති මාගේ ඒ දරුවෝ විල්පිට හංස පෝතකයන් මෙන් මා පෙරමගට අවුත් සිටිතියි සිතමි.
බැගෑපත් වූ පින් නැති ඒ මාගේ දරුවෝ අසපුව අබියස මා පෙරමගට අවුත් සිටිතියි සිතමි.
එක් අඩිපාරකි. එයද එකම මගයැ. දෙපසැ විල් හා හෙල්යැ. යම් මගෙකින් අසපුවට යන්නෙම් නම් එබඳු අන් මගක් නොදකිමි.
වනයේ මහාබල ඇති මුවරජහට නමස්කාර වේවා. දැහැමින් මට සොහොයුරෝ වව්. මා විසින් අයදනා ලද තෙපි මට මඟ ඉඩදෙවු.
මම රටින් නෙරනා ලදසිරිමත් වෙසතුරු මහරජහු අඹු වෙමි. මම ඔහු රාම රජහට අනුගත වූ සීතාදේවිය මෙන් ඔහු ඉක්මවා වෙනකකු ගැන නොසිතමි.
තෙපිදු සවස ගොදුරු ගන්නා වේලෙහි තොප දරුවන් බලවු. ද ජාලිය කෘෂ්ණජිනා දෙදරුවන් දක්නෙමි.
මේ අල හා පලවැල බොහෝය. මෙහි කෑ යුතු දේ අනල්පය. ඉන් අඩක් තොපට දෙමි. මා විසින් අයදනා ලද තෙපි මට මග අවසර දෙන්න.
අප මවු රදුයැ. අප පිය රජුයැ. තෙපි මට දැහැමින් සොහොයුරු වව. මා විසින් අයදනා ලද තෙපි මට මග අවකාශ දෙව.
එහි **තස්සා** යනු ඒ මගේ. **අස්සමාගමණම්පති** අසපුව දෙසට එන්නියගේ. **උපට්ඨහුං** නැගී සිටියාහ. ඔහු වනාහි පළදු පිළිවෙලින් හෙව ඇය එන වේලාවේ නැගිට කිලිපොළා මග හරස්කරමින් පිළිවෙලින් හරස්ව සිටියහ. **යංචතෙසං** මම ද යම් ඒ මූල ඵලාදියන් මෙතනින් මූලපල ගෙනයම්ද ඒ වෙස්සන්තරද දරුවෝ ද යන මේ තුන්දෙනා ජනයෝ වැළඳූහ. ඔවුන්ට වෙන බොජුනක් නැත. **අනායති** මා නොඑන බව දැනගෙන හුදෙකලාව දරුවන් සතුටු කරමින් සිටියේ. **සංවෙසනාකාල‍ෙ** වෙන දිනවල තමන්ගේ කවනපොවන අවස්ථාවේදී **ඛීරපීතාවා** යම්සේ කිරිබොන දරුවෝ කිරි පිණිස හඬා එය නොලැබ හඬමින්ම නින්දට ගියා වන්නාහයි කියති.
**වාරිපීතාවා** යම්සේ පිපාසිතවැ පැන් පිණිස හඬා නොලැබ හඬමින්ම නින්දට යත්යැයි මේ අයුරින් අර්ථය දතයුතුයි. **අච්ඡරෙ** හිඳිත්. **පච්චුග්ගතාමං තිට්ඨන්ති** මා ඉදිරියට අවුත් සිටිති. **පච්චුග්ගතාමං තිට්ඨන්ති** මා ඉදිරියට අවුත් සිටිත්. **පච්චුග්ගන්තුං** කියාද පාඨයකි. ඉදිරියට අවුත් යන අර්ථයි. **එකායනො** එකම මාර්ගය. එක්පිය මගකි. **එකපථො** එය එකටමය. දෙවැන්නක් නැත. ඉවත්ව යන්නට නොහැකිය. කුමක් හෙයින්ද, යම්හෙයකින් **සරාසොබ්භාච පස්සතො නමත්‍ථු** ඇය වෙනත් මගක් නොදැන ඔවුන්ගෙන් ඉල්ලා සිට පිටකරන්නෙමියි පලාඵල පැස හිසෙන් බිමට බා ඇඳිලි බැඳගෙන වඳිමින් මෙසේකීවාය. **සාතරො** අපි වනාහි මනුෂ්‍ය රාජපුත්‍රයෝ වෙමු. නුඹලා මෘගරාජ පුත්‍රයෝය. මෙසේ ධර්මතාවය අනුව සොහොයුරෙක් වන්නාහුය.
**අවරුද්ධස්ස** රටින් පිටුවහල් කරන ලද්දහුගේ **රාමංසීතාවනුබ්බතා** යම්සේ දසරථ රාජපුත්‍ර වූ රාම ඔහුගේ කණිටු නැගනිය සීතා දේවිය ඔහුගේම අගමෙහෙසිය වී ඔහු **අනුබ්බතා** ස්වාමිදේවතාවා වී අප්‍රමාණ ලෙස උවටැන් කළාය. එපරිද්දෙන් මම ද වෙස්සන්තර හට උපස්ථාන කරමි. අවමන් නොකරමි යැයි කියයි. **තුම්හෙච** නුඹද මාගේ මාර්ගය දී ගමන් ගොදුරු ගන්නා වේලාවේ දරුවන් බලව්. මම ද බලන්නෙමි. මට මාර්ගය ඉඩදෙන්න යැයි ඉල්ලා සිටියි.
ඉක්බිති ඒ දේවපුත්‍රයෝ වේලාව බලා දැන් මැයට මාර්ගය ඉඩදිය යුතුයැයි දැනගෙන නැගිට පිටව ගියහ. මේ කාරණය ප්‍රකාශ කරන ශාස්තෲන් වහන්සේ මේ ගාථාව වදාළහ,
වැලපෙන්නා වූ ඇගේ බැගෑබවින් මුසු වූ බොහෝ මියුරු තෙපුල් අසා සැඩ මුව වෙස්ගත් දෙව්පුත්හු මගින් බැහැර වූහ.
එහි **නෙලපතිං** කෙල වැගිරෙන්නේ නැති දක්‍ෂ - මිහිරි වචන.
ඇයද මෘගයන් ඉවත්ව ගිය කල්හි අසපුවට ගියාය. එදිනද පුන්පොහෝ දිනක් විය. ඇය සන්වන කෙළවර සිට යම්තැනක පෙර දරුවන් දකීද ඒ තැන්වල දරුවන් නොදැක මෙසේ කීවාය.
පස් වැකුණු සිරුරු ඇති දරුසිඟිත්තෝ මවුදෙන පෙරමගට ආ වසුපැටියන් මෙන් මා පෙරමගට ආවාහු (පෙර) මේ මේ තන්හි සිටිති.
පස් තැවරුණු සිරුරු ඇති දෙදරු බිළින්දෝ විලේ මතුපිට හංස පෝතකයන් මෙන් මා පෙරමගට ආවාහු පෙර මේ තැන්වල සිටිති.
පස් තවරාගත් සිරුරු ඇති දරුපැටියෝ මා පෙරමගට ආවාහු (පෙර) අසපු අබියෙසැ මේ තන්හි සිටිති.
ඒ දෙදරුවෝ කන් ඔසවාගත් මුවපොව්වන් මෙන් මා දැක සතුටු වූවාහු ප්‍රමුදිත වූවාහු අවටින් දුවනුවෝ පනනුවන් මෙන් මාගේ ළය කම්පා කරති. ඒ ජාලිය කෘෂ්ණජිනා දෙදරුවන් අද දක්නට නැත.
පැටවුන් අතහැර ගොදුරට ගිය එළුදෙනක මෙන් මුවපෙල්ලක මෙන් කැදැල්ල හැරගිය කිරිල්ලියක මෙන් ගොදුරට ගිජු වූ සිහ දෙනක මෙන් දරුවන් පියා අහර සොයා නික්මුණෙමු. ඒ මට ජාලිය, ක්‍රිෂ්ණජිනා දෙදරුවන් නොදකිමි.
පර්වතයෙහි ඇතුන්ගේ පියසටහන් සෙයින් මේ ඔවුන් කෙළැ ඇවිදි පියසටහන් පෙනෙයි. අසපුව අබියස වැලි සෑයවල් විසිරී ඇත. ඒ ජාලිය, කෘෂ්ණජිනා දෙදෙනා අද දක්නට නැත.
පස් තවරාගත් වැලිවලින් ගැවසීගත් දරුවෝ මා සිසාරා දිවය‍ෙති. ඒ දරුවන් අද නොදක්මි.
පෙර යම් දරු කෙනෙක් වනයෙන් එන මා දුරදීමැ දැක පෙරමගට එන්ද අද ඒ ජාලිය ක්‍රිෂ්ණජිනා දෙදරුවන් නො දකිමි.
පෙර ඔවුන් අසපුවෙන් පෙරමගට අවුත් මව්එළුදෙන මව් මුවදෙන එනතෙක් බලාසිටිනා පැටවුන් මෙන් දුරසිට මා බලති. අද ඒ දරුවන් නොදකිමි.
මේ ද ඔවුන්ගේ කෙළිබඩු වූ ගිලිහී වැටුණා වූ ඉදුණු බෙඩි පලය. ඒ ජාලිය ක්‍රිෂ්ණජිනා දෙදරුවන් අද නොදකිමි.
මාගේ මේ දෙතන කිරෙන් පිරී ඇත. ළය පැළෙනු වැන්න. ඒ ජාලිය ක්‍රිෂ්ණජිනා දෙදරුවන් අද නොදකිමි.
එකෙක් මා හිණ සොයයි. එක් තැනැත්තියක් තනයෙහි එල්බගනී. ඒ ජාලිය ක්‍රිෂ්ණජිනා දෙදරුවන් අද නොදකිමි.
යම්දරු කෙනෙක් පස් වැකුණු සිරුරු ඇතිවැ සවස් වේලෙහි මාගේ ඇකයෙහි පෙරැළෙත්ද ඒ දරුවන් නොදකිමි.
පෙර දවස යම් අසපුවක් කෙළි මඩුල්ලක් මෙන් මට වැටහුණේ වේද මේ ඒ අසපුවයි. අද ඒ දරුවන් නොදක්නා මට අසපුව භ්‍රමණය වෙන්නාක් මෙන් දැනේ.
මේ කිම, අසපුව නිහඬව මෙන් මට වැටහෙයි. වන කවුඩෝද නො හඬති. මාගේ දරුවෝ මළාහු දෝ හෝ.
මේ කිම, අසපුව නිහඬව මෙන් මට වැටහෙයි. කුරුල්ලෝ ද නොහඬති. මාගේ දරුවෝ මළාහු දෝ.
එහි **නං** යනු නිපාත මාත්‍රයකි. **පංසුකුණ්ඨිතා** පස් වැකුණු. **පච්චුග්ගාතා මං** මට පෙරගමන්කොට. **පච්චුග්ගන්තුං** කියාද පාඨයෙකි. පෙරට ගොස් යන අර්ථයි. **උක්කණ්ණා** යම්සේ මුවපොව්වෝ මව දැක කන් ඔසවා ගෙල දිගුකොට මව ළඟට ගොස් තුටපහටු වූවාහු හාත්පස දුවති. **වග්ගමානාව කම්පරෙ** පනනුවන් මෙන් මවගේ හෘදයමාංශය කම්පා කරන්නාක් මෙන් පෙර මාගේ දරුවෝ **ත්‍යජ්ජා** ඔවුන් අද නොදකිමි. **ජකලීව මිගී ජාපං** යම්සේ එළුදෙන, මුවදෙන මැදිරි සංඛ්‍යාත වූ කූඩුවෙන් මිදුනු පක්‍ෂියෙක් මෙන් ගොදුරට ගිජුවූ සිංහ ධේනුවක් මෙන් තමන්ගේ පැටවා තබා ගොදුර සඳහා යන්නීද එපරිද්දෙන් මට දරුවන් දමා අහර සෙවීමට ගියෙමියි කියයි. **ඉදං තෙසං පරක්කත්තං** පර්වතසානුයෙහි හස්තීන්ගේ පා සටහන් මෙන් මේ ඔවුන්ගේ ක්‍රීඩාකරන ස්ථානයෙහි එහෙමෙහෙ දුවනලද අඩි පාරවල් පෙනෙයි. **චිතකා** ගොඩගසන ලද වැලිගොඩවල්. **පරිකිණ්ණායො** විසිරි ගොස්. **සමන්තාමභිධාවන්ති** අන් දිනවල හාත්පස දුවත්.
**පච්වුදෙන්ති** පෙරට ගමන් කරත්. **දූරමායති** දුරින් එන්නිය. **ජකාලිංව මිහිං ජාපා** තමන්ගේ මව එළුදෙනක්, මුවදෙනක් මෙන් පැටවුන්. ඉදං තෙසං ඇත්රූප ආදියෙන් ක්‍රීඩා කරන්නවුන්ගේ වේද රන්වන් වූ සෙල්ලම් බෙලි ගිලිහී වැටී ඇත. **මය්හිමෙ** මගේ මේ පියවුරු කිරෙන් පිරී ඇත. **උරොව සමපදාලති** හදවතද පැලීයයි. **උච්ඡංගම‍ෙ විවත්තනති** මාගේ උකුලෙහි වැටෙත්. පෙරළෙත්. **සමජ්ජො පටිභාති මං** සැණකෙලි පවත්වන තැනක් මෙන් හැඟේ. **ත්‍යජ්ජ** ඔව්හු අද **අපස්සන්ත්‍යා** මා නොදක්නාහු **භමනෙ විය** කුඹල් සක මෙන් කැරකේ. **කාකොළා** වන කවුඩෝ. **මතානූතා** ඒකාන්තයෙන් මළාහුද නැතහොත් කවරකු විසින් හෝ ගෙනයන ලදහද? වන්නෝය. **සකුණා** ඉතිරි පක්‍ෂීහු. **මතානූතා** ඒකාන්තයෙන් මළා වන්නාහුය.
මෙසේ ඇය වැලපෙන්නී මහාසත්ත්වයන්ගේ සමීපයට ගොස් පළතුරු පැස කරෙන් බහා නිහඬව සිටිය මහාසත්ත්වයන්ව දැක දරුවන්ද ඔහු ළඟ නැති බව දකින්නී මෙසේ කීය.
මේ කිම නිහඬ වූයෙහි. මාගේ සිත සිහින දුටු රැය මෙනි. වනකවුඩෝද නො හඬති. මාගේ දරුවෝ මළාහුද?
මේ කිම. නිහඬ වූයෙහි. මාගේ සිත සිහින දුටු රැය මෙනි. සියොත්හුද නොහඬති. මාගේ දරුවෝ මළාහුද?
කිම ස්වාමීනි, මාගේ දරුවෝ චණ්ඩ සිවුපාවෝ කීවාහුද? ජනශූන්‍ය වූ ඕජස් නැති වනයෙහි මාගේ දරුවෝ කවරකු විසින් ගෙනයන ලද්දාහුද?
එසේ නැතහොත් තොප විසින් දූත මෙහෙකොට යවන ලද්දාහුද? නැත්නම් ප්‍රිය වූ තෙපුල් ඇති දරුවෝ නිදාගත්තහුද? නැත්නම් ඔව්හු ක්‍රීඩාවෙහි යෙදී බැහැර ගියාහුද?
ඔවුන්ගේ අඳුන්වන් කේශයෝ නොපැනෙති. රන්දෙළින් විසිතුරු වූ අත්පා නොපෙනේ. ලිහිණියෙකුගේ බැස්මක් වීද? මාගේ දරුවෝ කවරක්හු විසින් ගෙනයන ලද්දාහුද?
එහි **අපිරත්තෙවමෙ** ඉතා අළුයම සිහියක් දකින්නා වූ මාගේ සිත මෙන්. **මිගා** සිංහාදී වූ ව්‍යාල මෘගයෝ. **ඉරිතෙ** ඕජස් රහිත. **විවන‍ෙ** තොර වූ **දූතා** නැතහොත් දිවිතුරා නගරයේ සිවිරජුගේ සමීපයට ඔබ විසින් දූතයකු ලෙස යවන ලද්දේ ද? **සුත්තා** පන්සලට පිවිස නිදාගත්තාහුද? **ආදුබහිතො** එසේ නැත්නම් ඒ දරුවෝ ක්‍රීඩාවෙහි යෙදී සිටියාහු පිටතට ගියාහුද කියා අසයි. **නෙවාසංකෙසා දිස්සන්ති** ස්වාමීනි, වෙස්සන්තර ඔවුන්ගේ අඳුන්වන් කේශයෝ දක්නට නැත්තාහ. **න ජාලිනො** රන්දළින් විසිතුරු වූ අත්පා. **සකුණානං ච ඔපාතො** හිමවත් පෙදෙසෙහි ඇත්ගිජුලිහිණියෝ නම් පක්‍ෂියෝ සිටිති. පැන අහසෙන්ම යත්. ඒ නිසා මම අසමි කිම ඔවුන් විසින් ගෙනයන ලදහුද මෙහි වෙනත් ඒ විශාල පක්‍ෂීන්ට සමාන පක්‍ෂීන්ගේ පහළවීමක් වීද? කියන්න. කවරකු විසින් මාගේ දරුවෝ ගෙන ගියාහුද?
මෙසේ කී කල්හිද මහාසත්ත්වයෝ කිසිවක් නොකීහ. ඉක්බිති ඇය ඔහුට ස්වාමීනි, කුමක් නිසා මා සමග නොකියන්නේද? මගේ වරද කුමක්ද කියා මෙසේ කීවාය.
අද ඒ ජාලිය කෘෂ්ණජිනා දෙපුතුන් නො දකිම්ද? ඒ දුකට වඩා තොප කථා නොකරන දුක ඉතා දුක්ය. හුළින් විදිනා ලද වනයක් මෙනි.
අද මම ඒ දරුවන් නොදක්මි. ඔබද මා හා කථා නොකරති. මේ දෙවැනි හුළද මාගේ ළය කම්පා කරවයි.
රාජපුත්‍රයෙනි, අද මේ රාත්‍රිය මා හා කථා නොකරන්නාහු නම් පහවැ ගිය දිවි ඇති මා උදයේ මළ එකකු ලෙස දකින්න.
ඉක්බිති **ඉදං තතො දුක්ඛතරං** වෙස්සන්තර ස්වාමීනි, රටින් නෙරපන ලද වනයෙහි වාසය කරන දරුවන් දකින්නට නැති මා සමග දුක නොකියා සිටීම ඊටත් වඩා දුකකි. ඔබ වනාහි ගින්නෙන් දැවුනු මා නැවත දවන්නාක් මෙනි. තල්ගසින් වැටුනහුට මුගුරකින් ගසන්නාක් මෙන් නිහඬතාවයෙන් මා වෙහෙසට පත්කරන්නෙහිය. මේ මාගේ හෘදය ආයුධයකින් විදින ලද්දක් මෙන්ද එසේම වනයක් මෙන් ද වේදනාවට පත්වෙයි. කම්පාවෙයි. **සම්පවිද්ධො** කියාද පාඨයකි. දැන් විදින ලද්දේය යන අර්ථයි. **උක්කන්තසත්තං** **මං** පහවූ දිවි ඇති. **දක්ඛි සිනො** මෙහි ‘නො’ කාරය නිපාත මාත්‍රයකි. මා කල්ඇතිව මළාක් මෙන් දකින්න යන අර්ථයි.
මහාසත්ත්වයෝ කර්කශ කථාවෙන් ඇගේ දරුශෝකය දුරු කරන්නෙමියි සිතා මේ ගාථාව කීය.
රූපශ්‍රීයෙන් යුත් යසස් ඇති මද්‍රිරාජදේවිය, තෙපි වනමුල් පලවැල පිණිස උදයේම ගියා නොවේද? කුමන කරුණකින් ප්‍රමාදවී ආවාහුද?
එහි **කිමිදං සායමාගතා** මද්‍රිදේවිය, නුඹ රූමත්ය. පැහැපත්ය. හිමවත වනාහි වනයේ හැසිරෙන බොහෝ තාපස විජ්ජාධරයන්ගෙන් යුක්තය. ඇය විසින් කුමක් කරන ලද්දේ දැයි කවුරු දනීද? ඔබ අළුයම ගොස් කුමක් නිසා මේ සවස එන්නෙහිද? සිඟිති දරුවන් දමා වනයට ගිය ස්ත්‍රීහු නම් ස්වාමිවරුන් සහිත නම් මෙසේ නොකරන්නාහ. මාගේ දරුවන්ගේ තොරතුරු මොනවාද? මාගේ ස්වාමියාට කුමක් වීද යන මෙපමණක්වත් ඔබට සිතුනේ නැත. උදේම ගොස් සඳඑළියේ එන්නෙහිය. මේ මාගේ දුගී බවෙහි දෝෂයක්මයැයි තර්ජනයකොට වංචාකර කීවේය.
ඇය ඔහුගේ කථාව අසා මෙසේ කීය,
යම් සිවුපා කෙනෙක් දිය බොන්නට විලට ආවහුද ඔවුනතුරෙන් තෙපි වෙසෙසින් නාදකරන සිංහයාගේද ව්‍යාඝ්‍රයාගේද එකනින්නාද හඬ නොඇසූහුද?
මහවෙනෙහි සැරිසරන මට පෙරනිමිති පහළ වී, මා අතින් අල කණින හුල ගිලිහී වැටුණේය. දසරුවෙන් පලවැල පැස ගිලිහී වැටුණේය.
එකල්හි මට කම්පා වී බියපත්ව වෙන වෙනම ඇඳිලි බැඳගෙන මෙයින් ශාන්තියක් වන්නේයැයි සිතා හැම දිශාවන්ට වැන්දෙමු.
අප හිමි රාජපුත්‍රයා සිංහයකු විසින් හෝ දිවියකු විසින් නොනසාවා. දරුවෝ ද වලස්, වෘක යන සතුන්ගෙන් හිංසාවට පත්නොවෙත්වා.
සිංහය, ව්‍යාඝ්‍රය, දිවිය යන සැඩ වනමෘගයෝ තිදෙනෙකි. ඔව්හු මට මග අවරූහ. ඒ නිසා ප්‍රමාදවී සවස ආවෙමි.
එහි **යෙ ඝරං පාතුමාගතා** යමෙක් පැන් බීමට මේ විලට ආවාහු. **ව්‍යාග්ඝස්සච** ව්‍යාඝ්‍රයන්ගේද අනිකුත් ඇත් ආදීන්ගේද කුරුළු සමූහයාගේද කූජනය. එකනින්නාදය කිම ඔබට නෑසුනේදැයි අසයි. ඒ ශබ්දය වනාහි මහාසත්ත්වයන් විසින් දරුවන්ට දෙන ලද වේලාවේ විය. **අහු පුබ්බනිමිත්තං** දේවයිනි, මේ දුක විඳීම පිණිස පෙරනිමිති විය. **උග්ගීවං** දසරුවෙහි එල්බෙන පැස. **පුථුං** වෙන වෙනම සියලු දිසා අනුදිසා නමස්කාර කළෙමි. **මාහෙවහො** රාජපුත්‍රයා සිංහාදීන් විසින් නො නසාවා. දරුවෝ වළස් ආදීන්ගේ පීඩාවකට පත් නොවෙත්වායි ප්‍රාර්ථනා කරමින් නමස්කාර කළෙමි. **තෙ මං පරියාවරුංමග්ගං** ස්වාමීනි, මම වනාහි මේ බිහිසුණු මහත් වූ නරක සිහිනයක් ද දුටුවෙමි. අද කල්ඇතිව යන්නෙමියි වල සහිත ගස් පල නැති ගස් ලෙසත් ගෙඩි නැති ගස් ඇති ගස් ලෙසත් දකින්නී අපහසුවෙන් පලාපල ගෙන ගිරිදොරකඩට පැමිණියෙමි. ඉක්බිති ඒ සිංහ ආදී වූ මෘගයෝ මා දැක මග පිළිවෙල වළක්වා සිටියාහ. ඒ නිසා සවස්වී පැමිණියාට ස්වාමීනි මට සමාවන්න.
මහාසත්ත්වයෝ ඇය සමග මෙපමණක්ම කථාකොට අරුණ නැගෙන තෙක් කිසිවක් කථා කළේ නැත. එතැන් පටන් මද්‍රිය නොයෙක් අයුරින් වැලපෙන්නී මෙසේ කීවාය.
මම දඟමඬුළු දරන්නී බඹසර රකින්නී අතවැසි මානවකයෙක් ඇදුරහුට මෙන් හිමියන්ට ද දරුවන්ට ද දිවා රෑ අප්‍රමාදීව මෙහෙ කළෙමි.
දරුවනි, මම තොප කැමැත්තෙන් අඳුන්දිවිසම් පෙරවැ වනමුල් පලවැල ගෙනයන්හී දිවාරාත්‍රී ඇවිදිමි.
දරුවනි, මේ රන්වන් කසාය, කල්ක, ගෙනෙන ලදය. ඔබලාට සෙල්ලම් කිරීමට රන්වන් බෙලිපල ගෙනෙන ලදය. ගස්වල ඉදුණු මිහිරිපලද ගෙන ආමි. මේ තොපට කෙළිබඩුය.
මේ නෙලුඹුදැලි වළලුය. ඕලුයැ. පිඤ්ජර යුෂය යන මේවා තිබේ. රජතුමනි, දඬුයෙල්බෑ මීයෙන් හනන ලදුවැ දරුවන් හා එක්වැ වළඳන්න.
මේ පියුම ජොලියට දෙන්න. ඇඹුලමල කුමරියට දෙන්න. මල් පැළඳ නටන දරුවන් බලව. සිවි රජතුමනි, දරුවන් කැඳවන්න.
රජතුමනි, මියුරු හඬ ඇති සිත්කළු ස්වභා ඇති කෘෂ්ණජිනාවද අසපුව කරා යන්නීය. බලව.
රටින් නෙරපන ලද අපි දෙදෙන සමාන සුවදුක් ඇත්තෝ වෙමු. සිවි මහරජුනි, ජාලිය, ක්‍රිෂ්ණජිනා දෙදරුවන් දුටුවහුද?
මම ලෝකයේ බඹසර පිහිටකොට ඇති බොහෝ ඇසූපිරූ තැන් ඇති සිල්වත් මහණුන්ද බමුණන්ද ශාප කළෙමි. එහෙයින් අද ඒ ජාලිය, කෘෂ්ණජිනා දෙදරුවන් නො දක්මි.
**ආචෙරමිවමාණවො** වත්සපන් අතවැසියෙක් ගුරුවරයාට මෙන්. **අනුට්ඨිතා** වතාවත් කටයුතු නොනැගිට, අප්‍රමාදීව ඉටුකරමි. **තුම්හං කාමා** ඔබගේ කැමැත්තෙන් ඔබ පතයි. **පුත්තකා** කුමාරයන්ට අමතන්නී හඬයි. **සුවණ්ණහාලිද්දිං** දරුවෙනි, මම ඔබලාට ස්නානය පිණිස රන්වන් වූ කසා කල්ක ගලගා ගෙන ආවේය. **බෙළුවං** සෙල්ලම් කිරීම පිණිස ඔබලාට මේ රන්වන් බෙලි මා විසින් රැගෙන ආවේය. **රුක්ඛ පක්කානි** ක්‍රීඩා කිරිම සඳහා වෙනත් ප්‍රියමනාප ගෙඩි වර්ග ගෙනාවෙමි. **ඉමෙ තෙ** දරුවෙනි, මේ ඔබලාට ක්‍රීඩා කිරීම පිණිසයැයි කියයි. **මූළාලවටකං** නෙළුම් අල රවුම්. **සාලුකං** මේ උපුල් ආදී අල ගෙනෙන ලදී. **පිඤ්ජරොදකං** පිඟුවන් ජලය. **භුඤ්ජ** මේ සියල්ල කුඩා මධු සමග අනුභව කරන්නයැයි හඬයි. **සිවිපුත්තානි චව්හයා** සිවිරජතුමනි, දරුවන් දකින්නෙහිද? දකීනම් මට පෙන්වන්න. ඇයි මා වෙහෙසට පත්කරන්නේ. **අභිසපිං** ඔබගේ දූ දරුවන් නොදකීවායි මෙසේ ඒකාන්තයෙන් ආක්‍රෝශ කළෙමි.
මෙසේ වැළපෙන්නියට මහාසත්ත්වයෝ කිසිවක් පැවසූයේ නැත. ඇය ඔහු කිසිවක් නොකියන කල්හි කම්පාවෙමින් සඳඑළියෙන් දරුවන් සොයන්නී ඒ ඒ දඹරුක් ආදි තැන්වල පෙර ඔවුන් ක්‍රීඩා කළේද ඒ ඒ තැන්වලට ගොස් වැලපෙමින් කීවාය.
මේ දරුවන් සෙල්ලම් කළ තැන්වල දඹරුක්ය. එලෙන අතු ඇති සිඳුවරය. නන් වැදෑරුම් රුක්ය. ඒ කුමරුවෝ නො පැනෙති.
මේ ඒ ඇසතු රුක්ය. පනා රුක්ය. නුග රුක්ය. හෙළකිදි ඇසතු රුක්ය. නන්වැදෑරුම් පලරුක්දෑය. ඒ කුමරුවෝ නොපෙනෙති.
පෙර යම්තැනෙක හිඳ ක්‍රීඩා කෙරෙත්නම් මේ ඒ අරම පවතී. මේ සිහිල් දිය ඇති හොයද තිබේ. ඒ කුමරුවෝ නොපෙනෙති.
පෙරයම් මල්වර්ග පැළඳියාහුද මේ ගල්මුදුනෙහි ඒ විවිධ පුෂ්පවර්ග ඇත. ඒ කුමරුවෝ නොපෙනෙති.
පෙර යම් ඵලජාතීන් වැළලූහුද මේ ගල්මුදුනෙහි ඒ විවිධ ඵලජාති ඇත. ඒ කුමරුවෝ නොපෙනෙති.
පෙර යම් පෙතැලිරුවින් ක්‍රීඩා කළාහුද මේ ඒ ඇත්රූපය අස්රූපය මේ ඒ ගොනුන්ගේ පෙතලි රූපද ඇත. ඒ කුමරුවෝ නොපැනෙති.
එහි **ඉමෙ තෙ හත්‍ථිකා** පර්වතය මත්තේ දරුවන් නොදැක හඬන්නී ඉන් බැස නැවත අසපුවට අවුත් එහි ඔවුන් ගැන සිතන්නී ඔවුන්ගේ ක්‍රීඩා භාණ්ඩයන් දැක මෙසේ කීවාය.

පෙර යම් කෙනෙකුන් හා සමග ක්‍රීඩා කළාහු නම් මේ ඒ කුඩා සමවන් මුවෝය. සාවෝය. බකමූණෝය. බොහෝ වූ කෙහෙල්මුවෝය. ඒ කුමරුවෝ නොපෙනෙති.
පෙරයම් කෙනෙකු හා ක්‍රීඩා කළාහුද මේ ඒ හංසයෝය. කොස්ලිහිණියෝය. විසිතුරු පිල්කළඹ ඇති මොනරුය. ඒ කුමරුවෝ නොපෙනෙති.
එහි **සාමා** කුඩා මුවෝ, රන් මුවෝ. **සසොලුකා** හාවෝ ද මහ මුහුණෝ ද,
ඇය අසපුවෙහි ප්‍රිය දරුවන් නොදැක ඉන් නික්ම මල් පිපුණු වනරොදට පිවිස ඒ ඒ තැන බලන්නී මෙසේ කීවාය.
පෙර යම්තැනක ක්‍රීඩා කළාහු නම් මේ ඒ හැමකල්හි මල් පිපී ඇති වනලැහැබ්ය. ඒ කුමරුවෝ නොපෙනෙති.
පෙර යම්තැනක ක්‍රීඩා කළාහු නම් මේ ඒ සක්වාලිහිණියන් ළඟ හිඳ කුස්නා හෙල්මැලිවලින් ද පියුම්වලින් ද උපුල්වලින් ද ගැවසීගත් රමණීය පොකුණු ඇත. ඒ කුමරුවෝ නොපෙනෙති.
එහි **වනගුම්බායො** යනු කැලෑ රොදවල්.
ඇය කිසිතැනක දරුවන් නොදැක නැවත මහාසත්ත්වයන් සමීපයට ගොස් දුර්මුඛව සිටි ඔහුට මෙසේ කීය,
තොප විසින් දර නොබිඳින ලද තොප විසින් දිය නොගෙනෙන ලද, තොප විසින් ගිනිද නොදල්වන ලද කිම නොදන්නා බාලයකු මෙන් සිතිවිලි පරවශව සිටීද?
තෙපි මට ප්‍රියව. ප්‍රිය වූ තොප හා සමග එකවැ සමවැ විඳිනා දුක් මා විසින් නසනු ලැබේ. අද ඒ ජාලිය ක්‍රිෂ්ණජිනා දෙදරුවන් අද නොදක්මි.
එහි **න හාපිතො** දිලිසෙන්නේ නැත. මෙසේ කියන ලදී. ස්වාමීනි, ඔබ පෙර දර කඩන්නෙහි. ජලය ගෙන තබනෙහි ගිනිකබලෙහි ගිනි මෙලවීය. අද එයින් එකක්වත් නොකොට **කින්නු** මන්‍දොව **ඣායසි** ඔබගේ ක්‍රියාවන් මට රුචි නොවේ. **පියො පියෙන** වෙස්සන්තර මට ප්‍රියය. මීට වඩා මට ප්‍රියතරයෙක් නම් නැත. මේ ප්‍රියයා සමග එක්වී පෙර **සමො මෙ ව්‍යපහඤ්ඤති**. දුක පහව යයි. අද වනාහි මොහු දකින්නා වූ මාගේ ශෝකය පහව නොයයි. කවර කරුණක් නිසාද? **ත්‍යජ්ජ** වේවා. මා විසින් කරුණ දක්නා ලදී. අද ඒ පුතුන් නොදකිමි. මොහු දකින්නා වූ නමුත් ශෝකය පහව නොයයි.
ඈ විසින් මෙසේ කී කල්හි මහාසත්ත්වයෝ නිහඬව හුන්නේය. ඇය ඔහු කථා නොකර සිටිනවිට ශෝකයෙන් මඩනා ලද්දේ පහරකෑ කිකිළියක් මෙන් නැවත කලින් සොයා බැලූ තැන්වලට නැවත ගොස් බලා ආපසු ඇවිත් කීවාය.
දේවයිනි, අපගේ දරුවන් නොදක්මි. යමකු විසින් ඔවුහු ගෙන යන ලදහද? නොහොත් මළාහුද? වන කවුඩෝද නොහඬති. මාගේ දරුවෝ කිසිවකු විසින් ගෙනයන ලද්දෝ වන.

එහි **නඛො නො** යනු දේවයිනි, අපගේ දරුවන් නොදකිමි. **යෙන තෙ නිපාතා මතා** කිසිවකු විසින් ඔවුන් නසන ලද බවද නොදනිමි යන අදහසින් මෙසේ කියන ලදී.
මෙසේ කී කල්හිද මහාසත්ත්වයෝ කිසිවක් නොකීවේය. ඇය දරුසොවින් දරුවන් ගැන සිතන්න තුන්වන වරටත් ඒ ඒ තැන්වලට වාතවේගයෙන් ගියේය. එක්රැයක් තුළ ඇවිද්ද තැන් ගණන් කරන්නේ නම් යොදුන් පසළොසක් පමණ විය. ඉක්බිති රාත්‍රිය ගතවිය. අරුණ නැගි කල්හි ඕතොමෝ නැවත ගොස් මහාසත්ත්වයන් සමීපයේ සිට හැඬුවාය. ඒ කාරණය ප්‍රකාශ කරන ශාස්තෲන් වහන්සේ මෙසේ වදාළ සේක;
ඒ බිසෝ පර්වතයන්ද වනයන්ද බලමින් හඬාවැළප යළණිදු අසපුවට ගොස් ස්වාමියා ළඟ හඬන්නීය.
දේවයිනි, අපගේ දරුවන් නොදක්මි. යමකු විසින් ඔවුන් ගෙනයන ලදද? නොහොත් මළාහුද? වනකවුඩෝද නො හඬති. මාගේ දරුවෝ කිසිවකු විසින් ගෙනයන ලද්දේ විය යුතුයි.
දේවයිනි, අපගේ දරුවන් නො දක්මි. යම්කිසිවකු විසින් ඔව්හු ගෙනයන ලදහුද? නොහොත් මළාහුද? පක්‍ෂීහුද නොහඬති. මාගේ දරුවන් මළා විය යුතුය.
දේවයිනි, පර්වතයෙහි රුක්මුල්හි ගල්ලෙන්වල ඇවිදින්නී අපගේ දරුවන් නොදක්මි. ඔවුන් යම්කිසිවකු විසින් ගෙනයන ලද ද? නැතහොත් මළාහුද?
මෙසේ යසස් ඇති උතුම් වළඟ ඇති මදුරජ දූ දොහොත් හිස බැඳ හඬා එහිමැ බිම ඇදහුණු.
එහි **සාමිකස්සන්ති රොදති** මද්‍රිදේවිය වංකගිරියේ ඇතුළත හා සානුවල වනයන්හි ඇවිදින්නී හඬාවැළප නැවත අවුත් ස්වාමියා ඇසුරුකොට ඔහු සමීපයෙහි සිට දරුවන් වෙනුවෙන් හඬයි යන අර්ථයි. **ඉති මද්දි** මහණෙනි, මෙසේ උතුම් ශරීර ඇති අභිරූපවත් වූවා මද්‍රිදේවිය ගස්මුල් ආදියෙහි හැසිරෙන්නී දරුවන් නොදැක නිසැකවම මළා විය යුතුයැයි **බාහා පග්ගය්හ කන්‍දිත්‍වා** එහිම වෙස්සන්තර පාද මූලයේ කපා දැමූ රන්වන් කෙසෙල් ගසක් මෙන් බිම පතිත වූවාය.
බෝධිසත්ත්වයෝ, ඇය මළායැයි සිතා කම්ප වන්නේ මද්‍රිදේවිය අස්ථානයෙහි පිටරටකදී මළාය. ඉදින් ඇගේ මරණය ජයතුරා නුවරදී සිදුවූවානම් මහත් වූ පෙරහර වන්නේය. රටවල් දෙකම කම්පා වන්නේය. මම වනාහි වනයෙහි හුදෙකලා වීමි. කුමක් කරන්නෙම්දැයි හටගත් බලවත් ශෝක ඇත්තේ සිහිය පිහිටුවාගෙන පළමුව දැනගන්නෙමියි නැගිට ඇගේ හදවතට අත තබා සන්තාපයට පත්වූ බව දැනගෙන කෙණ්ඩියෙන් ජලය ගෙනවුත් සත්මසක් කාය සංසර්ගයක් නුවූ නමුත් හටගත් බලවත් ශෝකයෙන් පැවිදිබව සලකා ගන්නටද නොහැකිව කඳුළු පිරි දෙනෙතින් යුතුව ඇගේ හිස ඔසවා උකුලෙහි තබාගෙන වතුර ඉස මුහුණද හදවතද පිරිමදිමින් සිටියේය. මද්‍රිදේවියද ටිකවේලාවක් සිට සිහි එළවා නැගිට ලජ්ජාභය පිහිටුවා ගෙන මහාසත්ත්වයන්ට වැඳ ස්වාමීනි, වෙස්සන්තර ඔබගේ දරුවෝ කොහි ගියාහුදැයි ඇසුවාය. දේවීනි, එක් බ්‍රාහ්මණයකුගේ දාස බවට දෙන ලදී. ඒ කාරණය දක්වන ශාස්තෲන් වහන්සේ මෙසේ වදාළහ;
බිම වැටුනා වූ රජදුවගේ මුහුණ දියෙන් තෙමී. ඉක්බිති ඇය පියවි බවට පත්වූ සැටි දැන ඇයට මේ වචන පැවසීය.
එහි **අජ්ඣපත්ත** යනු තමාගේ සමීපයට පැමිණි, පාමුල වැටී සිහිසන් නැතිවී යන අර්ථයි. **නංඑතදබ්‍රවී** මා විසින් එක් බ්‍රාහ්මණයකුගේ දාසබවට දෙනලදැයි යන මේ වචනය පැවසීය.
ඉක්බිති, දේවයන් වහන්ස, දරුවන් බ්‍රාහ්මණයාට දී මුළු රැයම හඬමින් ඇවිදින මට නොකීවේ ඇයිදැයි කී කල්හි මහාසත්ත්වයෝ මෙසේ කීහ.
මද්‍රිදේවීනි, මුලදීම ඔබව දුකට පත්කරන්නට නොකැමැති වීමි. දිළිඳු වූ මහලු වූ යාචක බමුණෙක් ගෙට ආවේය.
ඔහුට මා විසින් දරුවෝ දෙන ලදහ. මද්‍රි බිය නොවන්න. සැනසෙන්න. මද්‍රි දේවීනි, මා බලව. දරුවන් ගැන නොබලව. දැඩිකොට නොහඬන්න. ජීවත්වන්නමෝ නීරෝගී වන්නමෝ නම් දරුවන් ලබම්හ.
සත්පුරුෂයා යදියා ආ කල්හි දැක දරුවනුත් සිවුපාවනුත් ගෙහි ඇති යම් ධනයක් ඇද්ද ඒ සියල්ල ද දන් දෙන්නේය. මද්‍රි දේවීනි, දරුවන් කෙරෙහි පිහිටි මාගේ උතුම් දානය අනුමෝදන් වන්න.
එහි **ආදියෙනෙව** යනු කලින් මෙසේ කියා ඇත. ඉදින් මම නුඹට කලින්ම ඒ කාරණය කියූවේ නම් ශෝකය දරාගත නොහැකිව හදවත පැලෙන්නේය. ඒ නිසා මද්‍රියෙනි, පළමුකොට ඔබට දුකක් ඇතිකරන්නට කැමැති නොවූයෙමි. **ඝරමාගතො** මේ අපේ වාසස්ථානයට පැමිණියේ. **අරොගාච භවාමසෙ** යම්හෙයකින් අපි නිරෝගී වමු ද ජීවත්වන්නාහු දරුවන් දකින්නෙමු. **යඤ්චමඤ්ඤං** යම් අනිකක්. **ඝරෙ ධනං** සවිඤ්ඤාණක හා අවිඤ්ඤාණක ධනය **දජ්ජා සප්පුරිසො දානං** සත්පුරුෂයා වනාහි උතුම් කරුණක් ප්‍රාර්ථනා කරමින් පපුව පළා හෘදයමාංශයද දෙන්නේය.
මද්‍රිය කීවාය,
දේවයිනි, තොප දරුවන් කෙරෙහි පිහිටි උතුම් දන අනුමෝදන් වෙමි. දන් දී සිත පහදව. පුන පුනා දන්දෙනුයේ වව.
නරදේවයිනි, සිවිරට වඩනා යම්බඳු තෙපි මසුරුමලින් මැඩුනු මිනිසුන් අතුරෙහි බමුණුහට පුත්‍රදානය දුන්නහුයැ.
එහි **අනුමොදාමි තෙ** දස මාසයක් කුසෙහි දරාගෙන දවසට දෙතුන්වරක් නාවා පොවා, කවා ළයෙහි හොවාගෙන පෝෂණය කළ දරුවන් බෝධිසත්ත්වයන් විසින් දුන්කල්හි තමන්ගේ පින අනුමෝදන් වෙමින් මෙසේ කීවාය. මේ කරුණෙන් පියාම දරුවන්ගේ ස්වාමියා ලෙස දතයුතුයි. **භීය්‍යො** මහරජ, මත්තෙහිද නැවත නැවත දන් දෙන්නෙක වව. යම් ඒ ඔබ මසුරුබවින් මඩින ලද සත්ත්වයන් ඇති ලෝකයේ ප්‍රිය දරුවන් දුන්නේද, මා විසින් දානය මනාකොට දෙනලදැයි සිත පහදවා ගත්හ.
මෙසේ කී කල්හි මහාසත්ත්වයෝ, මද්‍රි දේවියනි, ඔබ මේ කුමක් කියන්නෙහිද? ඉදින් වනාහි මා විසින් දරුවන් දන් දී සිත ප්‍රසාදයට පත් නුවූයේ නම් මාගේ මේ විශ්මය වන සිද්ධීන් සිදුනොවන්නේ යැයි සියළු මහපොළව කම්පාවීම ආදිය කීවේය. ඉක්බිති මද්‍රි දේවිය ඒ පුදුමයන් ගැන සිතා දානයේ පින අනුමෝදන් වන්නී මෙසේ කීවාය.
තොප විසින් මහපොළව හඬවන ලද. තොපගේ කීර්තිඝෝෂාව දෙව්ලොවට ගියේය. අකල් විදුලිය අවට හැසිරිණි. පර්වතවලින් ප්‍රතිරාවය නැගුණේය.
එහි **විජ්ජුතා** අකල් විදුලිය හිමවත් පෙදෙසේ හාත්පස හැසුරුනාහ. **ගිරීනංච පරිස්සුතා** පර්වතයන්හි ප්‍රතිරාවය මෙන් මහත් හඬක් පැනනැංගේය.
තොපගේ ඒ පුත්‍රදානය නාරදය, පර්වතය යන දෙකොටසෙහි දෙවිවරු අනුමෝදන් වෙති. ඉන්ද්‍ර, බ්‍රහ්ම, ප්‍රජාපතී, සෝමදේව, යමදේව, වෙසමුණි රජ ද ඉන්ද්‍රයා ප්‍රමුඛ තව්තිසාවේ සියළු දෙවියෝද අනුමෝදන් වෙත්.
යස පිරිවර ඇති උතුම් රූසපුවක් ඇති රාජපුත්‍රිය, මෙසේ වෙසතුරු මහරජුගේ උතුම් වූ පුත්‍රදානය අනුමෝදන් වූවාය.
එහි **නාරද පබ්බතා** යනු මේ දේව නිකාය දෙකම තම තමන්ගේ විමන්දොරකඩ සිටම ඔබ විසින් මනාව දානය දෙන ලදී යැයි අනුමෝදන් වෙත්. **තාවතිංසාස ඉන්‍දකා** ශක්‍රයා ප්‍රමුඛ තව්තිසා වැසි සියලු දෙවිවරු ඔබගේ දානය අනුමෝදන් වෙත්.
මෙසේ මහාසත්ත්වයන් විසින් තමන්ගේ දානය වර්ණනා කළ කල්හි ඒ අර්ථයම පෙරළා මහරජ, වෙස්සන්තර ඔබ විසින් මනාව දානය දෙන ලදී යැයි මද්‍රිදේවියද එම දානයම වර්ණනාකොට අනුමෝදන් වෙමින් සිටියාය. ඒ නිසා ශාස්තෲන් වහන්සේ ‘ඉතිමද්දී’ යනාදී ගාථාව වදාළහ.
මෙසේ ඔවුනොවුන් සතුටුසාමීචි කථා කරද්දී ශක්‍රයා මෙන් සිතීය. වෙස්සන්තර රජු ඊයේ මහපොළව කම්පා කරමින් දරුවන් ජූජකයාට දන් දුන්නේය. දැන් කිසියම් හීන පුරුෂයෙක් පැමිණ සියලු අඟපසඟින් හෙබි සිල්වත් වූ මද්‍රිදේවිය ඉල්වා රජ තනිකොට මද්‍රිය ගෙන යන්නේය. එයින් ඔහු පිහිටක් නැති අනාථයෙක් වන්නේය. බ්‍රාහ්මණ රූපයෙන් ඔහු වෙතට පැමිණ මද්‍රිය ඉල්ලා පාරමි මුදුන් පමුණුවා කිසිවකුට නොදෙන ලෙස කොට නැවත ඇයව ඔහුටම දී එන්නෙමියි සිතීය. හෙතෙම හිරු උදාවන කල්හි ඔහුගේ සමීපයට ගියේය. මේ කාරණය පැහැදිලි කරන ශාස්තෲන් වහන්සේ මෙසේ වදාළ සේක.
ඉක්බිති රාත්‍රිය අවසානයේ හිරු උදාවත්ම සක්දෙව් රජ බමුණු වෙසෙකින් යුතුව අලුයම්හි ඒ දෙදෙනාට පෙනී සිටියේය.
එහි **පාතො** යනු උදෙන්ම ඒ දෙදෙනාටම පෙනෙන පරිද්දෙන් ඉදිරියෙහි සිටියේය. සිට ද පිළිසඳර කථා කරමින් මෙසේ කීය.
කිම භවත්හට රෝග නැද්ද? කිම භවත්හට දුක් නැද්ද කිම වනමුල් පලයන්ගෙන් යැපෙන්නේද? කිම අල හා පලවැල බොහෝ තිබේද?
කිම මැසි මදුරුවෝද සර්ප ජාතීහුද අල්ප වෙන්ද, චණ්ඩ මෘගයන්ගෙන් ගැවසීගත් වනයේ කිම හිංසා නැද්ද?
මහාසත්ත්වයෝ මෙසේ පැවසූහ,
බමුණානෙනි, අපට රෝග නැත්තේමය. තවද බමුණානෙනි, අපට දුක් නැත්තේමය. තවද වනයේ පලවැලින් යැපෙන්නෙමු. අල හා පලවැල බොහෝ තිබේ.
මැසිමදුරුවෝද සර්පයෝද අල්ප වෙති. නපුරු වනසතුන් ගැවසීගත් වෙනෙහි අපට හිංසා නොපෙනෙයි.
සත්මසක් වනයෙහි වසන ජීවශෝකී වූ අප වෙතට බෙලිපැහැ හුණදණ්ඩද (සැරයටිය) ගෙන ආවා වූ අඳුන්දිවිසම් දරන දෙවියන් පසස්නා මේ දෙවෙනි බමුණා නන්ද දකිමු.
බ්‍රාහ්මණය, තොපගේ යහපත් වූ ගමනෙකි. තවද තොපගේ නුසුදුසු පැමිණීමක් නොවේ. තොපට යහපතක් වේවා. තොපගේ දෙපා දෝවනය කරව. පන්සල තුලට පිවිසෙන්න.
තිඹිරිපලයැ. පියල්පලය. මීපලය. කටුඑරමිණිය යන මේ පලවැල මිහිරිය. බමුණානෙනි, හොඳ හොඳ පල ගෙන වළඳන්න.
පර්වතය තුළින් ගලා ආ හොයින් ගෙනෙන ලද මේ පැන් ද සිසිල්ය. බමුණානෙනි, ඉදින් තෙපි බොනු කැමැත්තහු නම් එයින් ගෙන පානය කරන්න.
මෙසේ ඔහු සමග පිළිසඳර කථා කොට,
තවද තෙපි කිනම් කරුණකි. කිනම් හේතුවකින් මහ අරණට පැමිණියහුද, මා විසින් විචාරණ ලද්දා වූ තොප ඒ කරුණ කියන්න.
මෙසේ පැමිණි කාරණය විචාළේය. ඉක්බිති ඔහුට ශක්‍රයා මෙසේ කීය. මහරජ, මහළු මම මෙහි එන්නේ නුඹගේ බිරිඳ වූ මද්‍රිය ඉල්වන්නටය. ඇයව මට දෙන්න කියා මේ ගාථාව කීය.
යම්සේ පිරුණු ගංගාවෝ හැමකල්හි නොසිඳේද, එබඳු වූ තොපගෙන් ඉල්ලීමට ආවෙමි. මා විසින් අයදනා ලද තෙපි මට තොපගේ අඹුව දෙව.
මෙසේ කී කල්හි මහාසත්ත්වයෝ, බ්‍රාහ්මණය, ඊයේ දරුවන් දෙන ලදී. වනයෙහි හුදෙකලාව සිට කෙසේනම් ඔබට මද්‍රි දේවිය දෙන්නෙම්දැයි නොකියා දිගුකළ අතෙහි දහසින් බැඳි පසුම්බියක් තබන්නාක් මෙන් නොගැටී නොබැඳී නොසැඟවුණු සිතැත්තේ පර්වතය සිසාරා නදදෙමින් ගාථාව කීය.
බමුණානෙනි, තෙපි යමක් මා අතින් ඉල්වවු නම් එය දෙමි. දෙන්නට නොසැලෙමි. ඇති දැය නොසඟවමි. මා සිත දානයෙහි ඇලෙයි.
එහි **සන්තං නප්පටිගූහාමි** ඇති දෙය නොසඟවමි.
මෙසේ ද කියා වහාම කෙණ්ඩියෙන් පැන් ගෙන අතෙහි වත්කර භාර්යාව බමුණාට දුන්නේය. එකෙණෙහිම ඉහත කියූ ආකාරයේ සියළුම ආශ්චර්යයන් සිදුවිය. මේ කාරණය ප්‍රකාශ කරන ශාස්තෲන් වහන්සේ මෙසේ වදාළහ,
මද්‍රි බිසව අත්හි ගෙන දිය පිරි කෙණ්ඩිය ද ගෙන සිවිරට වඩනා වෙසතුරු රජ බමුණාට දන් දින.
එදවස් යම් බිහිසුණු බවෙක් වීද, එදවස් ලොමුදැහැ ගැන්මෙක් වී මද්‍රිදේවිය දන් දෙත්මැ මහපොළව කම්පා විය.
මද්‍රි දේවිය මුව නොහැකිලූය. දුර්මුඛ නොවීය. නොහැඬූය. මියෙන් නොබැන තෙල වෙසතුරු රජ මට යම් වෘද්ධියක් ඇත්ද එය දනියි ඔහුගේ මුහුණ බලමින්ම සිටියාය.
එහි **අදා දානං** යනු එම්බා බ්‍රාහ්මණය, මට මද්‍රිදේවියට වඩා සිය ගුණයකින් දහස් ගුණයකින් දසදහස් ගුණයකින් සර්වඥතා ඥානය ප්‍රියතරය. මාගේ මේ දානය සර්වඥතා ඥානය අවබෝධ කරගැනීම පිණිස හේතුවේවායි කියා දන් දුන්නේය. මෙසේද කියා ඇත.
මා පුතු ජාලියද ක්‍රිෂ්ණජිනා දියණියද පතිනී මද්‍රි දේවියද බුදුබව පිණිසමැ ත්‍යාග කරනුයෙම් කිසිවක් නො සිතීමි.
දෙදරුවෝ මට අප්‍රිය නොවෙති. මද්‍රි දේවියද මට අප්‍රිය නොවෙයි. ඔවුනට වඩා සර්වඥ බව මට ප්‍රිය වෙයි. එහෙයින් මම ප්‍රිය වූ අඹුදරුවන් දුන්නෙමි.
එහි **සමකම්පථ** ජලය අවසන් කොට කම්පා විය. **නෙවස්ස මද්දී භකුටී** මහණෙනි, ඒ වේලාවේ, රජු මහළු බමුණකුට මා දෙයි කියා ක්‍රෝධ වශයෙන් මද්‍රි දේවියගේ මුහුණෙහි බුකුටි බවක් නොවීය. **න සන්‍ධියති න රොදති** මකු වූයේ නැත. ඇස් පුරවාගෙන හැඬුයේ නැත. ඉක්බිති නිහඬව මා වැනි ස්ත්‍රියක දෙන තැනැත්තා භේද රහිතව නොදෙයි. මොහු යමක් උතුම්ද එය දනියි. පිපුණු පියුමක් මෙන් පෙනේයැයි බලමින්ම සිටියාය යන අර්ථයි.
ඉක්බිති මහා සත්ත්වයෝ මද්‍රි දේවිය කෙසේදැයි අසා මුහුණ බැලීය. ඇය ස්වාමීනි, මා දෙස කුමක් නිසා බලන්නේදැයි අසා සිංහනාද පවත්වන්නේ මේ ගාථාව කීවාය.
කුමරි වූ මම යමෙක් හට භාර්යාව වීම්ද ස්වාමී වූ තෙපි මට ඉසුරු වව. යමෙක්හට දෙනු කැමැත්තහු නම් ඕ හට මා දෙනු මැනව. නැතහොත් මා විකුණන්න. මා මරා දමන්න.
එහි **යස්ස** යනු කුමරිය වූ මම යමකුගේ භාර්යාව වීම්ද ඒ ඔබට මාගේ ස්වාමියාය. යමෙක් හට දාසියක් කැමති වෙයිද ඔහුට දෙන්න. ධනයෙන් වැඩක් ඇත්තේ නම් විකුණන්න. මස්වලින් වැඩක් ඇත්තේ නම් මරාදමන්න. ඒ නිසා ඔබට යමක් කැමැති වන්නේද එය කරන්න. මම නොකිපෙමි.
ඉක්බිති ශක්‍රයා ඔවුන්ගේ උතුම් වූ අදහස දැනගෙන ස්තුති කළේය. ඒ කාරණය ප්‍රකාශ කරන ශාස්තෲන් වහන්සේ මෙසේ වදාළහ.
සක්දෙව් රජ ඔවුන්ගේ අදහස් දැන මේ වචන පැවසී යම් දිව්‍යමය වූත් මානුෂික වූත් සතුරෙක් වූ නම් ඒ හැම දෙන තොප විසින් දිනන ලදහ.
තොප විසින් පෘථිවිය හඬවන ලද කීර්ති ඝෝෂාව දෙව්ලොවට ගියේය. අකල් විදුලිය හිමවත සිසාරා ගියේය. පර්වතයන්ගේ ප්‍රතිරාවය නැගුනේය.
තොපගේ ඒ දානය නාරදය, පර්වතය යන නිකාය දෙකේම දෙවියෝ අනුමෝදන් වෙති. ඉන්ද්‍රය, බ්‍රහ්මයැ, ප්‍රජාපතියැ, සෝමය, යමය යන දෙවිවරු ද වෙසමුණි මහරජ ද අනුමෝදන් වෙති. ඒ වෙසතුරු රජු දුෂ්කර දෙයක් කෙරෙයි කියා හැමදෙවියෝ අනුමෝදන් වෙති.
අසත්පුරුෂයෝ වනාහි නොදිය හැකි දෙය දෙනුවන් නොකටහැකි දෙයක් කරනුවන් අනුකරණය නොකරති. සත්පුරුෂයන්ගේ අදහස් සිතාගත නොහැක.
එහෙයින් සත්පුරුෂයන්ගේද අසත්පුරුෂයන්ගේ ද මෙලොවින් චුතව යන පරලෝගමන් වෙන් වෙන් වෙයි. අසත්පුරුෂයෝ නිරයට යත්. සත්පුරුෂයෝ ස්වර්ගයට යත්.
යම්හෙයකින් වනයේ වාසය කරමින් දරුවන් දිනී ද අඹුව දිනී ද ඒ බ්‍රහ්මයානය අපාය භූමියකට නොබැස ස්වර්ගයෙහි තොපට විපාක දේවා.
එහි **පච්චූහා** සතුරෝ **දිබ්බා** දේවත්වයට විරුද්ධ. **මානුසා** මනුෂ්‍යත්වයට විරුද්ධ. ඔවුහු වනාහි කවරහුද යත් මසුරුබව ස්වභාවකොට ඇති ඒ සියල්ලන්වම දූදරුවන් දන් දෙන්නා වූ මහාසත්ත්වයන් විසින් දිනන ලදහ. ඒ නිසා කියන ලදී. **සබ්බෙජිතා තෙ පච්චූහා දුක්කරං හි කරොති සො** වෙස්සන්තර රජු හුදෙකලාව වනයෙහි වසන්නේ බිරිඳව බමුණාට දෙන්නේ දුෂ්කර වූ දෙයක් කරන්නේ යැයි, මෙසේ සියළු දෙවිවරු අනුමෝදන් වෙතියි කියයි. **යමෙතං** අනුමෝදනා කරන්නේ ගාථාව කීය. **වන‍ෙ වසන්ති** වනයෙහි වාසය කරන්නේ. **බ්‍රහ්මයානං** ශ්‍රේෂ්ඨ වූ මාර්ගය, සුචරිත ධර්මය තුන්වැදෑරුම්ය. මෙබඳු වූ මේ දාන ධර්මය ආර්ය මාර්ගය ලැබීමට හේතු වන්නේය යන අර්ථයෙන් බ්‍රහ්මයාන යයි කියනු ලැබේ. ඒ නිසා අද යම් මේ දානයක් දෙන්නහුට බ්‍රහ්මයාගයක් බිහිවිය. අපාය භූමිය අපායභූමින්හි බැස නොගෙන සර්ගයෙහි මෙය පලදේවා. විපාක කෙළවර සර්වඥතාඥානය ලබාදෙන්නක් වේවායි.
මෙසේ ඔහුට අනුමෝදන් කොට දැන් මා විසින් මෙහිදී ප්‍රමාද නොවී මැයව මොහුටම දී යන්නට වටනේ යයි සිතා කීය.
සර්වාංග ශෝභන වූ මද්‍රි දේවිය භවතාට භාර්යාකොට දෙමි. මද්‍රිදේවියට සුදුසු වන්නේ තොපමය. මද්‍රි ද ස්වාමියා සමග වාසය කරන්නට සුදුසුය.
යම්සේ කිරිත්, සේදූ සංඛයත් යන දෙකම සමාන පැහැ ඇත්තාහුද එසෙයින් තෙපි ද මද්‍රි ද සම වූ සිතින් යුක්ත වව.
මව්පිය දෙපසින් සුජාත වූ ගෝත්‍රයෙන් සමෘද්ධ වූ ක්‍ෂත්‍රිය වූ තෙපි දෙදෙන රටින් නෙරපන ලදහු මේ වනයේ අසපුවක වාසය කරවු. යළි යළිත් දන්දෙමින් හැකි පමණින් පින් කරව්.
එහි **ජන්නො** අනුරූප වූ. **සමාන වණ්ණිනො** සමාන වණ ඇති, දෙදෙනාම පරිශුද්ධය. **සමානමනචෙතසා** ආචාර ආදී වූ ක්‍රියාවන්ගෙන් වන සංඛ්‍යාත වූ සිතින් යුක්ත. **අවරුද්ධෙත්‍ථ** රටින් නෙරපන ලද්දාහු මේ වනයෙහි වාසය කරව්. **යථා පුඤ්ඤානි** ජයතුරා නුවරදී නුඹලා බොහෝ පින් කරන ලදී. ඊයේ දරුවන් අද බිරිඳ දීම් වශයෙන් ද කරන ලද මෙපමණකින්ම සතුටට පත් නොවී ඉන් මත්තේද නැවත නැවතත් දන් දෙන්නී යෝග්‍ය වූ පින් කරව් කියාය.
මෙසේ කියා වරයක් දීමට තමා හෙළිදරව් කරමින් මෙසේ කීය.
මම දෙවියනට අධිපති සක්දෙව් රජවෙමි. තොප සමීපයට ආවෙමි. රාජර්ෂිය, කැමති වරයක් අයදින්න. තොපට වර අටක් දෙමි.
මෙසේ කියත්ම දිව්‍ය ආත්මභාවයෙන් දිළිසෙමින් තරුණ හිරු මෙන් අහසෙහි සිටියේය. ඉක්බිති බෝධිසත්ත්වයෝ වරයන් ගනිමින් මෙසේ කීය.
සියළු දෙවියන්ට අධිපති සක්දෙව් රජුනි, ඉදින් මට වරයක් දෙන්නේ නම් මාගේ පියා මේ වනයෙන් සිය ගෙදරට පැමිණීම පිළිගනීවා. සිහසුනෙත් පවරාවා. මේ වරය පළමුකොට ඉල්ලමි.
පුරුෂයකු හට වධය රුචි නොකෙරෙම්වා. දරුණු ක්‍රියාකොට වධයට පැමිණවිය යුත්තාද වධයෙන් මුදනෙම්වා. මේ වරය දෙවනුකොට ඉල්ලමි.
යම් මහළු මිනිස් කෙනෙක් ඇද්ද, යම් ළදරු කෙනෙක් ඇද්ද යම් මධ්‍යම පුරුෂ කෙනෙක් ඇද්ද ඒ හැමදෙනාම මා නිසාමැ ජීවත් වෙත්වා. මේ වරය තුන්වනුව ඉල්ලමි.
පරඹුවන් කරා නොයෙම්වා. තම අඹුවන් සතෝෂයෙහි නියැලේවා. මාගමුන් වශයට නොයෙම්වා. මේ වරය සතරවෙනිව ඉල්ලමි.
සක්දෙව් රජුනි, මට පුතෙක් උපදීවා. හේද දීර්ඝායු ඇතිවේවා. පෘථිවිය දැහැමෙන් දිනාවා. මේ වරය පස්වනු කොට ඉල්ලමි.
මා ජයතුරා නුවරට පැමිණි ඉක්බිති රාත්‍රී අවසානයේ හිරු උදාවත්මැ දිව බොජුන් පහළ වේවා. මේ වරය සවනුකොට ඉල්ලමි.
මා දන් දෙත්මැ ක්‍ෂය නොවේවා. මම දන් දී පසුව නොතැවෙම්වා. දෙමින් සිත පහදම්වා. මේ වරය සත්වනු කොට ඉල්ලමි.
මම මේ ජාතියෙන් මිදෙනුයෙම් වෙසස් ගමන් ඇතිවැ සුගති ගමන් ඇතිවෙම්වා. ඉක්බිති භවයෙහි පුනර්භව නැත්තෙක් වෙම්වා. මේ වරය අටවනුව ඉල්ලමි.
එහි **අනුමොදෙය්‍ය** පිළිගන්නේය. නොකිපෙන්නේය. ඉකොපත්තං මේ වනයෙන් තම ගෘහයට පැමිණි. **ආසනෙන** රාජාසනයෙන් මට රාජ්‍යය දේවායි කියයි. **අපිකිබ්බිසකාරිකං** රජවී රජු විසින් වධයට නියම කරන ලද්දහුව වදයෙන් මුදන්නෙමි. මෙවැනි වූ මට වධය රුචි නොවෙයි. **මමෙව** **උපජීවෙය්‍යුං** ඒ සියල්ලෝම මා නිසා ජීවත් වෙත්වා. **ධම්මෙන ජින‍ෙ** ධර්මයෙන් දිනාවා. මනාව රාජ්‍යය කෙරේවායි යන අර්ථයි. **විසෙසගු** විශේෂ ගමන් ඇතිව තුසිතපුරයේ උපත වේවායි කියයි. **අනිබ්බන්ති තතො අස්ස** ඒ තුසිත භවනයෙන් චුතව මිනිසත් බවට පැමිණියේ නැවත භවයක් නොවේවා. සර්වඥතාවට පත්වේවා යි කියයි.
ඒ වෙස්සන්තර රජුගේ ඒ තෙපුල් අසා සක්දෙව් රජ මේ වචන කීය. තොපගේ පියමහරජ නොබෝකල්හි තොප දක්නට එන්නේයැ.
එහි **දට්ඨුමෙස්සති** මහරජ, ඔබගේ පියා නොබෝ කලකින්ම ඔබව දකිනු කැමැතිව මෙහි එන්නේය. අවුත් ද වනාහි සේසත දී දිවිතුරා නුවරටම ඔබව ගෙනයන්නේය. ඒ සියළු මනෝරථයන් මස්තකප්‍රාප්ත වන්නේය. නොසිතන්න. අප්‍රමාදී වන්න මහරජ.
මෙසේ මහාසත්ත්වයන්ට අවවාද දී ශක්‍රයා තමන්ගේ තැනටම ගියේය. මේ කාරණය ප්‍රකාශකරන ශාස්තෲන් වහන්සේ මේ ගාථාව කී සේක,
සුජම්පති වූ මඝ නම් වූ සක්දෙව්රජ මෙවදන් කියා වෙස්සන්තර රජුට වරයන් දී දෙව්ලොවට ගියේය.
[missing trans]
බෝධිසත්ත්වයෝ ද මද්‍රි දේවියද සතුටුව ශක්‍රයා විසින් දෙන ලද පන්සලෙහි වාසය කළහ. ජූජකයාද කුමාරයන් ගෙන සැටයොදුන් මගට පිළිපන්නේය. දෙවියෝ කුමාරවරුන්ගේ ආරක්‍ෂාව සිදුකළහ. ජූජකයාද හිරු බැසගිය කල්හි කුමාරවරුන්ව ගසක බැඳ බිම හොවා තෙමේ චණ්ඩ මෘගයන්ට බියෙන් ගසකට නැග අතු අතර නිදයි. ඒ මොහොතේ එක් දිව්‍යපුත්‍රයෙක් වෙස්සන්තර ලෙසත් එක් දෙව්දුවක් මද්‍රිදේවිය ලෙසත් අවුත් කුමාරවරුන් ඉන් මුදා අත්පා මිරිකා නාවා සරසවා භෝජන අනුභව කරවා දිවයන්හි නිදිකරවා හිරු උදාවන කල්හි බැඳ ඇති සැටියෙන්ම තබා නිදිකරවා අතුරුදන් වෙයි. මෙසේ ඔවුහු දේවතාවන්ගේ සැළකිල්ලෙන් නිරෝගීව ගමන් කරත්. ජූජකයාද දෙවියකු අධිගෘහිත වී කලිඟුරටට යමියි අඩමසෙකින් දිවිතුරු නගරයට පැමිණියේය. ඒ දිනයේම අළුයම සිවුමහරජ සංජය සිහිනයක් දුටුවේය. එය මෙබඳු සිහිනයක් විය. මහාධිකරණ කාර්යයේ රජු යෙදී සිටින අවස්ථාවේ එක් පුරුෂයෙක් නෙලුම් මල් දෙකක් ගෙනවුත් රජුගේ අතේ තැබීය. රජු ඒ මල් දෙකන්හි පැළඳ ගත්තේය. ඒවායේ රේණු ගැලවී රජුගේ උදරයට වැටෙයි. හෙතෙම පිබිද උදෑසනම බ්‍රාහ්මණයන්ගෙන් විචාළේය. දේවයන් වහන්ස, බොහෝකලක් වෙන්ව සිටිය නෑයෝ පැමිණෙන්නාහ කියා තේරුම් කළහ. හෙතෙම උදයෙන්ම නොයෙක් රජබොජුන් වළඳා විනිශ්චයාසනයේ හුන්නේය. දේවතාවෝ බ්‍රාහ්මණයා ගෙනවුත් රජගෙදර මිදුලේ තැබුවාහ. ඒ වේලාවේ රජතුමා බලන්නේ කුමාරවරුන් දැක මෙසේ කීය.
ගින්නෙන් තවන ලද රත්‍රන් මෙන් උදුනෙහිලා පැහැ ගැන්වූ රන් කොඬොලක් සෙයින් තෙල කාගේනම් මුහුණක් බබළන්නේද?
දෙදෙනාම සමාන අඟපසඟ ඇත්තාහ. දෙදෙනාම සමාන ලක්‍ෂණ ඇත්තාහ. එකෙක් ජාලිය හා සමානය. එකක් තෘෂ්ණජිනාවන් හා සමානය.
දෙදෙනාම ඔවුනොවුන්ට සමාන රූ ඇතියාහු ගුහායෙන් නික්මුණු සිංහ පැටවුන් වැනියහ. මේ දරුවෝ රනින් මවන ලද්දවුන් මෙන් පෙනෙති.
එහි **වුත්තන්තමග්ගිනා** ගින්නෙන් තවන ලද **බිලාවනික්ඛන්තා** ගුහාවෙන් නික්මෙන සිංහයන් මෙන්.
මෙසේ රජතුමා ගාථා තුනකින් කුමාරයන් වර්ණනා කර එක් ඇමතියකුට අණ කළේය. යව්, මේ බ්‍රාහ්මණයාව දරුවන් සමග මෙහි කැඳවාගෙන එව්. ඔහු ඉක්මණින් ගොස් කැඳවාගෙන ආවේය. ඉක්බිති බ්‍රාහ්මණයාට රජු මෙසේ පැවසීය.
පින්වත් බ්‍රාහ්මණය, මේ දරුවන් කොහි සිට ගෙනෙන්නෙහිද?
ජූජකයා මෙසේ කීය,
සඳමහ රජතුමනි, මේ දරුවෝ මට ප්‍රසාදයට පත් වූවකු විසින් දෙන ලදහ. මේ දරුවෝ යම් දවසෙකැ මට දෙන ලද්දාහුද එතැන් පටන් අද පසළොස්වන රාත්‍රියයි.
එහි **විත්තෙන** යනු සතුටින්, පැහැදුනු අයකු විසින්. **අජ්ජපන්නරසා** **රත්ති** මා විසින් මේ දරුවන් ලබන ලද දවසේ පටන් අදට පසළොස්වන රාත්‍රියයි කියා පවසයි.
රජතුමා කීය,
බමුණ, තා විසින් කවරනම් ප්‍රිය වචනයකින් ලබන ලද්දහුද? සත්‍ය කරුණෙන් පහදව. කවරෙක් තොපට තමන්ගේ දරුවන් උතුම් දානයක් ලෙස සලකා දන් දුන්නේද?
එහි **ක‍ෙනවා වාචපෙය්‍යෙත** බ්‍රාහ්මණය, කවර නම් ප්‍රිය වචනයකින් ඔබ විසින් ඔවුහු ලබන ලද්දාහුද? **සම්මාඤායෙන සද්දහෙ** බොරුවක් නොකොට නිවැරදි කරුණින් අපව විශ්වාසවත් කරන්න. **පුත්තකෙ** තමන්ගේ දරුවන් උතුම් දානයක් කොට කවරෙක් තොපට දෙන ලද්දේද?
ජූජකයා කීය,
යමෙක් සත්ත්වයන්ට මහපොළව මෙන් යදියනට පිහිටවීද ඒ වෙසතුරු මහරජ වනයෙහි වසන්නේ තම දරුවන් මට දුන්නේය.
යමෙක් ගංගාවන්ට සාගරය මෙන් යදියනට පිහිටවීද ඒ වෙසතුරු මහරජ වෙනෙහි වසනුයේ තම දරුවන් මට දන් දිනි.
එහි **පතිට්ඨාසි** පිහිට විය.
ඒ අසා ඇමැතිවරු වෙස්සන්තර රජුට නින්දා කරමින් මෙසේ කීවාහ,
භවත්නි, මෙහි යම්තාක් දෙනා රැස්වූවාහුද ඒ හැමදෙනා මේ අසවු. වෙසතුරු රජ වනයෙහි වසනුයේ කුමට දරුවන් දිනිද?
[missing trans]
හේ දාසියකද දාසයකුදු අශ්වයකු ද අශ්වතරයන් යෙදූ රථයක්ද දෙනු ලැබේවා. උතුම් ඇතකුද දෙනු ලැබේවා. හේ කුමට දරුවන් දෙන්නේ ද?
එහි **සද්ධ‍ෙන** ශ්‍රද්ධා සම්පන්න ගිහිගෙයි වසන්නා රජු විසින් නුසුදුසු අකටයුත්තක් කරන ලදී. **අවරුද්ධකො** රටින් නෙරපන ලද්දේ වනයෙහි වසන්නේ. **ඉමං භොන්තො** පින්වත් නගරවැසියනි, මෙහි පැමිණි යම්තාක් දෙනා සිටිත්ද, ඒ සියල්ලෝම මෙය අසත්වා. කල්පනා කර බලත්වා. කෙසේ නම් වෙස්සන්තර රජ තම දරුවන් දාසයන් ලෙස දුන්නේ ද, කවරකු විසින් නම් මෙබඳු කටයුත්තක් කරන ලදදැයි යන අදහසින් මෙසේ කීවාහ. **දජ්ජා** දාසිදාස ආදීන්ට යමක් දෙන්න. **කථං සො දජ්ජා** **දාරක‍ෙ** කවර කරුණකින් මේ දරුවන් දෙන ලදද?
ඒ අසා කුමාරයා පියාට නින්දා කිරීම නොඉවසන්නේ වාතයෙන් කම්පා වූ සිනේරුවේ අතක් ඔසවන්නාක් මෙන් මේ ගාථාව කීය.
මුත්තණුවනි, යමෙක් හට තම ගෙයි දාසයෙක් හෝ අශ්වයකු හෝ උතුම් අශ්වයන් යෙදූ රියක් හෝ ගැඹුරු හඬ ඇති උතුම් ඇතෙක් හෝ නැත්තම් හේ කුමක් දෙන්නේද?
රජතුමා මෙසේ කීය,
දරුවනි, ඔහුගේ දානය පසසමි. තොපව යදියාට දී ඔහුගේ ළය කෙසේ වී දෝ හෝ?
එහි **දානමස්ස** යනු දරුව, අපි ඔබගේ පියාගේ දානය පසසමු. නින්දා නොකරමු.
කුමාරයා කීය,
ඔහුගේ ළය දුක්වී. ඒ මතු නොවෙයි මියෙන් උණු උඩුහුරු කළ වායුව විහිදුවන ලද රෙහෙණ නැකත මෙන් තඹපැහැ ඇස් ඇති මාගේ පියා කඳුළු හෙළීය.
එහි **දුක්ඛස්ස** මුත්තණුවෝ ක්‍රිෂ්ණජිනා විසින් කියන ලද එක් වචනයක් අසා ඔහුගේ හදවත දුක්විය. **රොහිණි හෙවතම්බක්ඛිනී** තඹවන් රෝහිණිය මෙන් තඹවන් ඇස්වලින් මගේ පියා ඒ මොහොතේ කඳුළු හෙළයි.
දැන් ඒ වචනය දක්වන්නේ මෙසේ කීය,
ක්‍රිෂ්ණජිනා මෙසේ යම් වචනයක් කියූද පියාණෙනි! මේ බමුණා ගෙහි උපන් දැස්සකට මෙන් මට පහර දෙයි.
පියාණනි! මේ බමුණෙක් නොවෙයි. බමුණා ධාර්මිකයහ. පියාණෙනි! යකෙක් බ්‍රාහ්මණ වේශයෙන් අප කන්නට ගෙන යයි. පියාණෙනි, යකකු විසින් ගෙන යනු ලබන කල්හි කුමක් නිසා උපේක්‍ෂාවෙන් බලා සිටිවුදැයි.
ඉක්බිති ඒ කුමාරවරු බ්‍රාහ්මණයාව අත්නොහරින බව දැක රජතුමා මේ ගාථාව කීය.
තොප මව් රාජපුත්‍රයනි, තොප පියා රාජපුත්‍රයෙකි. පෙර මාගේ ඇකයෙහි නැගී හිඳුව. කිම දැන් දුරින් සිටින්නහුද?
[missing trans]

[missing trans]
එහි **දාසමයං** යනු දැන් වනාහි අපි බ්‍රාහ්මණයාගේ දාසයෝ වෙමු.
රජු කීය,
සබඳ එසේ නොකියන්න. මාගේ ළය දැවෙයි. මාගේ සිරුර ගින්නට නැගූ කලක් වැන්න. හුනස්නෙහි සුව නොලබමි.
සබඳ එසේ නොකියන්න මට ශෝකය දනවවු. ධනය දී මුදවා ගන්නෙමි. තෙපි දස් නොවවු.
දරුවෙනි, තොපගේ පියා තොපව කොතෙක් මිලකොට මේ බමුණාට දෙන ලදද? ඇත්ත කියව. බමුණාට ධනය දෙනු ලැබේවා.
එහි **සම්මා** ප්‍රිය වචනය. **චිතකාවිය කායො **දැන් මගේ කය අගුරු සෑයකට දමන ලද එතාක් බඳුය. **ජනෙථ මං** මට දනවන්න. අයමෙව වා (මෙයම) කියාද පාඨයකි. **නික්කිණිස්සාමි** ධනය දී මුදන්නෙමි. **කිමග්ඝියං** කොපමණ මිළකොට. **පටිපාදෙන්තු** ධනය දෙනු ලැබේවා.
කුමාරයා කීය,
මුත්තණුවෙනි, මාගේ පියා මා දහසක් මිළකොට බමුණාට දින. කණිටු ක්‍රිෂ්ණජිනාව ඇතුන් සියයෙන්ද අශ්ව ආදී සැම සියය බැගින්ද අගය කළේය.
එහි **සහස්සග්ඝං** දේවයිනි, මගේ පියා මා තික දහසක් අගයකොට දුන්නේය. **අච්ඡං** මාගේ කණිටු සොයුරිය ක්‍රිෂ්ණජිනාව. **හත්‍ථිනා ච සතෙන ච** ඇතුන් සියයකින්, අශ්වයන් සියයකින් රථ සියයකින් යන හැම සියයකින්ම යටත්පිරිසෙයින් ඇඳපුටු ආදි සියල්ලද ලබාදෙන්න.
රජ කුමාරයන්ට මිළ ගෙවමින් කීය,
කාර්යයන් කරවන ඇමතිය, නැගී සිටුව. වහාම මොහුට දිය යුතු තාක් දෙන්න. දැස්සත් සියයකුදු දසුන් සියයකුදු ඇතුන් සියයකුදු ගොනුන් සියයකුද දෙනුන් සියයකුදු රත්‍රන් තික දහසකුදු දරුවනට මිල ගෙවන්න.

[missing trans]
එහි **අවාකර** දුන්නේය. **නික්කයං** [missing trans]
බ්‍රාහ්මණයාට සියල්ලෙන් සියය බැගින්ද රන්නික දහසක් ද යන ලෙස කුමාරවරුන්ට මිළ ගෙවීය. එසේම සත්මහල් ප්‍රාසාදයක්ද දුන්නේය. බ්‍රාහ්මණයාට විශාල පිරිවරක් විය. හෙතෙම ධනය දී ප්‍රාසාදයට නැගී මහාබොජුන් වළඳා මහා සයනයෙහි හොත්තේය. කුමාරවරුන්වද නාවා වළඳවා සරසවා එක් දරුවකු මුත්තාගේත් එක් දරුවකු මිත්තණියගේත් උකුලෙහි සිටුවා ගත්හ. මේ කාරණය ප්‍රකාශ කරන ශාස්තෲන් වහන්සේ මෙසේ වදාළහ,
දරුවන් නිදහස් කරගෙන නහවා වළඳවා අලංකාරයෙන් සරසා ඇකයෙහි හිඳවූහ.
මුත්තා මහරජ, ස්නානය කළ පිරිසිඳු වස්ත්‍ර හැඳි සව් බරණින් සැදි දරුවන් ඇකයෙහි හිඳුවාගෙන පිළිවිසීය.
රජතෙම රැදෙන කොඬොල් ඇති පැළඳි මල්දම් ඇති සව්බරණින් සදන ලද දරුවන් ඇකයේ හිඳුවාගෙන මෙවදන් කීය.
ජාලිය, කියන්න. තොපගේ මවුපිය දෙදෙන නිරෝගීද? කිම වනමුල් පලයෙන් යැපෙත්ද? කිම අල හා ඵලවැල බොහෝ ඇත්ද?
කිම මැසි මදුරුවන් සර්පයෝ අල්ප වෙත්ද? කිම නපුරු වනසතුන්ගෙන් ගහන වනාන්තරයේ ඔවුනට පීඩාවක් නැද්ද?
එහි **කුණ්ඩලෙ** කුණ්ඩලාභරණ පළඳවා **සූසිතෙ** ඝෝෂා කළ කල්හි, මනහර නාදයක් නිකුත්කළ කල්හි **මාලෙ** මල් පළඳවා. **අංකෙ කරිත්‍වාන** ජාලිය කුමාරයාව ඇකයෙහි හිඳුවාගෙන.
කුමාරයා කීය,
එසේය දේයිනි, මාගේ මව්පිය දෙදෙන නිරෝගී වෙති. එසේමැ වනමුල් ඵලවැලයෙන් යැපෙති. එසේ අල හා ඵලවැල බොහෝ ඇත.
එසේම මැසිමදුරුවෝ ද සර්පජාතීහු ද අල්පමය. වන මෘගයන්ගෙන් ගැවැසීගත් වෙනෙහි ඔවුනට පීඩා නැත.
ඒ මව්තොමෝ අලද හූරුඅලද කටුඅල ද කෙකටිය අලද කණිමින් ඩෙබර ඵලද බදුලු ඵලද බෙලි ඵලද ගෙනවුත් අප පෝෂණය කරයි.
වනමල් ඵල ගෙනඑන ඒ මවුතොමෝ යම් දෙයක් ගෙන ඒද අපි හැමදෙනම එක්වැ ඒවා රාත්‍රියෙහි වළඳම්භ. දහවල් නොවළඳම්හ.
අපගේ අම්මාද සියුමැලි වූවා රුක් ඵලගෙන එන්න අව් සුළඟින් බැහැර සුදුවැ ගියාය. අතින් මඩින ලද පියුමක් වැන්න.
නපුරු වන සතුන්ගෙන් ගැවසී ගත් කඟවෙහෙණුන් දිවියන් විසින් නිති සෙවුනා ලද මහ වනයෙහි ඇවිදිනා අම්මාගේ හිසකෙස් ඉතා තුනීවැ ගියේය.
කෙස් දළ මඬුලු ලෙස බැඳ සිටී. දෙකිසිලි දැලි දරයි. සම් හඳින්නීය. බිමැ හොවී. ගිනි පුදයි.
එහි **ඛණන්තාලූකලම්බානි** සාරන්න, අල ද හූරු අලද මෙයින් මව්පියන්ගේ කාර්යබහුල ජීවිකාව වර්ණනා කරයි. මෙහි **නො** යනු නිපාත මාත්‍රයකි. **පදුමං හත්‍ථගතාමිව** අතින් මඩින ලද පියුමක් මෙන් විය. **පතනූක‍ෙසා** දේවයිනි, මහා අරණ්‍යයෙහි ඇවිදින මාගේ අම්මාගේ බඹරපත් වැනි කළුකෙස් ගස් අතු ආදියෙහි පැටලී තුනීව ගොස්ය. **ජල්ලමධාරයි** දෙකිසිල්ලෙන් දැලි වැගිරෙයි. කිලිටිව හැසිරෙයි.
මෙසේ මවගේ දුක්බිත බව කියා මුත්තණුවන්ට චෝදනා කරමින් ගාථාව කීය.
ලෝකයේ මිනිසුනට දරුවෝ ප්‍රිය උපදිති. අපගේ මුත්තණුවන්ට දරු සෙනෙහස නූපන් වනැයි සිතම්හ.
එහි **උදපජ්ජිසුං** උපදිත්.
ඉක්බිති රජු තමන්ගේ වරද හෙළිකරමින් මෙසේ කීය.
දරුව, අප විසින් නපුරක් කරන ලද. මා විසින් අභිවෘද්ධිය නසන ක්‍රියාවක් කරන ලදී. ඒ මම සිවිරට වැසියන්ගේ බසින් නිදොස් පුතු රටින් නෙරපීමි.
පුත, මෙහි මා සතු යමක් ඇද්ද, ධනධාන්‍යයක් ඇද්ද ඒ හැම දෙමි. වෙසතුරු රජ ඒවා සිවුරට අනුශාසනා කෙරේවා.
එහි **පුත්තා** යනු පුත ජාලිය, මේ අප විසින් වරදකි. **භුනහච්චං** අභිවෘද්ධිය නසන ක්‍රියාවක්. **යං මෙ කිඤ්චි** දරුව, යම්කිසිවක් මෙහි තිබේද, ඒ සියල්ල ඔබට දෙමි. **සිවිරට්ඨෙ** මේ නගරයෙහි ඒ රජු අනුශාසනා කෙරේවා.
කුමාරයා කීය,
දේවයිනි, සිවිරට වැසියන් කෙරෙහි උතුම් වූ වෙසතුරු රජ මාගේ බසින් නොඑයි. දේවයෝ තුමූම ගොස් පුතණුවන් සම්පතින් අභිෂේක කරන්න.
එහි **සිවිසූත්තමො** සිවිරට වැසියන්ගේ ප්‍රධානියා. **සිඤ්ච** මහා වර්ෂාවක් මෙන්, භෝගයන්ගෙන් අභිෂේක කරන්න.
ඉක්බිති සඳමහරජ, සෙනෙවියා හට මෙසේ කීය. ඇත්, අස්, රිය, පාබළ සේනාවෝ සන්නද්ධ වෙත්වා. නියම්ගම් වැසියෝද පෙරෙවි බමුණෝ ද මා අනුව එත්වා.
ඉක්බිති මනහර දසුන් ඇති සැටදහසක් යෝධයෝ සන්නද්ධවැ නන් පැහැයෙන් සැරසුණාහු වහා එත්වා.
ඇතැම් කෙනෙක් නීල වස්ත්‍රධරවැ, ඇතැම් කෙනෙක් පීතවස්ත්‍රධරවැ අන්‍යයෝ රක්තවර්ණ නළල්පට ධරවැ ඇතැම් කෙනෙක් ශ්වේතවස්ත්‍රධරවැ මෙසේ නන් වස්ත්‍රයෙන් සැරසුණාහු සන්නද්ධවැ නොලස්වැ එත්වා.
සුවඳ මල්ඵල ඇති එහෙයින්මැ ගන්ධමාදන නම් නොයෙක් රුකින් වැසුණු යක්‍ෂ රාක්‍ෂසාදී මහාභූත සමූහයාට නිවාස වූ හිමවත් පර්වතය යම්සේ.
දිව ඔසුවෙන් දිසා බබළාද සුවඳ හමාද එසෙයින් සන්නද්ධ වූවාහු යුහුව එත්වා. පළන් අබරණින් දිසා බබළත්වා. තවරාගත් විලවුන් සුවඳ හමත්වා.
ඉක්බිති රන්පොරොදු ඇති මහත් ශරීර ඇති රන්සැදින් සදන ලද අඩයටි හා අකුසු ගත් අත් ඇති ඇතරුවන් විසින් අරා හිඳුනා ලද තුදුස් දහසක් ඇතුන් යොදත්වා. දක්වන ලද විභූෂණ ඇති සන්නද්ධ භටයෝ ඇතුන්පිටින් වහා එත්වා.

ඉක්බිති දුනු හී දරන අසරුවන් විසින් හිඳුනා ලද ජාතියෙන් ආජානේය වූ සින්ධු දේශයේ උපන් ශීඝ්‍රවාහන වූ තුදුස්දහසක් අසුන් යොදත්වා. අලංකෘත සන්නද්ධ වූවාහු අශ්වයන් විසින් වහා එත්වා.

ඉක්බිති ලෝහයෙන් මොනවට කරන ලද නිම්වළලු ඇති රන්කම් කළ රථ අවයව ඇති තුදුස් දහසක් රිය යොදත්වා.
ඒ රියෙහි ධ්වජ නඟත්වා. ඵලකායුධයන් හා සන්නාහයන් ආරෝපණ කෙරෙත්වා. පහරදෛන දුනුවායෝ දුනුදිය නහත්වා. රියැදුරෝ සන්නද්ධවැ රියෙහි හිඳ වහා එත්වායි අණ කළේය.
එහි **සන්නාහයන්තු නං** සන්නාහ සන්නද්ධ වෙත්වා. **සට්ඨිසහස්සාති** මාගේ පුත්‍රයා හා සහජාත වූ හැටදහසක් ඇමතිවරු **නීලවණ්ණධරානෙක‍ෙ** කෙනෙක් නීලවර්ණ වූ නිල්පාට වස්ත්‍ර හැඳගෙන, **මහාභූත ගණාලයො** යක්‍ෂ සමූහයාට වාස වූ. **තාති පවති ච** කියන ලද ස්වරූප ඇති හිමාලය මෙන් ආභරණ හා ආලේපන ආදියෙන් බබලත්වා. හමා යත්වා. **හත්‍ථික්ඛන්‍ධ‍ෙහි** ඇතුන්පිට යන්නෝ ඇතුන්පිටින් වහා එත්වා. **දස්සිතා** පෙන්වන ලද ආභරණ ඇති. **අයොසුකතනෙමියො** ලෝහයෙන් මනාකොට වටකරන ලද නිම්වළල්ල ඇති. **සුවණ්ණචිතපක්ඛර‍ෙ** රනින් සරසන ලද මෙබඳු වූ තුදුස් දහසක් රථ යොදත්වායි කියයි. **විප්ඵාලෙන්තු** නගත්වා.
මෙසේ රජතුමා සේනා අංගයන් විමසා බලා මාගේ පුත්‍රයාට ජයතුරා නගරයේ සිට වංකගිරිය දක්වා උසභ අටක් පමණ වූ ගමන්මග සමතලා කොට මග සැරසීම සඳහා මේ මේ දේ කරවයි අණ කරමින් මෙසේ කීය.
ඉස්නා ලද පස්මල් මල්දම් හා සුවඳ විලෙවුන් ප්‍රතිපාදන කරව. වෙස්සන්තර යම් මගකින් එයිද ඒ මග මල්ඇගෑ රුවන් ඇගෑද සිටුවා.
යම් මගෙකින් ඒද ඒ මගැ ගම්දොරක් පාසා රහමෙර පුරවන ලද සියක් කළ තබාවා.
යම් මඟ‍ෙකින් ඒද ඒ මගැ මස් ද කැවුම් ද ආස්මි ද මසින් යුතු කොමුද තිබේවා.
යම් මඟෙකින් ඒ ද එමඟෙහි ගිතෙල් ද තලතෙල් ද දී ද කිරි ද තණපිටියෙන් හා වී පිටියෙන් කළ බොහෝ සුරාද තිබේවා.
බත් පිසන්නෝ ද මාළු පිසන්නෝ ද නටනෝ ද නටා ගී කියන්නෝද අත්තල ගසනුවෝද කළබෙර වයනුවෝද මුණ්ඩකයෝද ශෝක නසනුවෝද එත්වා.
හැම වීණා ද උඩස් බෙර ද ගැටබෙර ද වයනු ලැබේවා. දකුණට කැරකුණු සක් පිඹිත්වා. පුෂ්කර වාද්‍ය වයත්වා.

එහි **ඔලොපියා** විළඳ සමග ලද පස්මල් විසුරුවමින් විසුරුවන මල් සූදානම් කර දෙත්වායි අණ කළේය. **මාලා ගන්‍ධවිලෙපනා** මාර්ගයෙහි කොඩි, එල්බෙන මල්මාලා සුවඳ විලවුන්, **අග්ඝියානිච** මල්ඇගෑ රුවන් ඇගෑය යම් මගකින් මාගේ පුත්‍රයා එන්නේද ඒ ඒ තැන්වල සිටිත්වා. **ගාමෙනාම‍ෙ** ගම්දොරක්, ගම්දොරක් පාසා. **පතිතිට්ඨන්තු** පවසා ඇති අයට පානය කිරිම සඳහා පිළියෙල කරන ලද සුරාකළ තබාවා. **මච්ඡසංයුතා** මාළු සමග. **කංගුවීහි** තණහාල් පිටිවලින් ද හාල්පිටිවලින්ද මණ්ඩකා මුණ්ඩක ගායකයෝ ද, **සොකංඣායිකා** මායාකාරයෝ ද අන් ඒ කිසියම් කෙනෙක් හටගත් ශෝකය නැතිකිරීමට සමර්ථ වූ. **ඛුරමුඛානි** දකුණට කරකැවුණු සමුද්‍රයේ හටගත් සංඛ. **සංඛා** යනු මුට්ඨි - නාළි යනුවෙන් දෙවර්ගයකි. ගෝධ, පරිවදෙන්තිකා, දින්‍දිමානි, කුටුම්බදින්‍දිමානි යැයි තූර්යභාණ්ඩ සතරකි.
මෙසේ රජු මග සැරසීම් පිළියෙල කරවීය. ජූජකයාද සීමාවට වඩා ආහාර අනුභවකොට දිරවා ගන්නට අසමත් වූයේ එහිම මළේය. රජු ඔහුගේ සිරුර කිස කරවවා නගරයෙහි බෙර හසුරුවා ඔහුගේ කිසි ඥාතියකු දුටුවේ නැත. ධනය නැවතත් රජුටම අයත් විය. ඉක්බිති සත්වන දිනයේ සියළු සේනාවෝ එක්රැස් වූහ. රජු මහත් පිරිවරින් ජාලිය කුමරුව ගමන්මග ප්‍රධානියා කොට පිටත්ව ගියේය. ඒ කාරණය ප්‍රකාශ කරන ශාස්තෲන් වහන්සේ මෙසේ වදාළහ,
ගමන් ගත්තා වූ සිවිරජහු උසුළන ඒ සෙනග මහත්වී මග කියන ජාලිය හා සමග වංකගිරියට නික්මිණි.
මහත් සිරුරු ඇති ගැඹුරු හඬ ඇති සැට හවුරුද්දෙන් පිරිහෙන බල ඇති ඇත්රජ රන්පොරෝදු බඳනා ලබන කල්හි කුංචනාද කරයි.
ආජානීය අශ්වයෝ හේසාරව කළහ. නිම්වළලු හඬ මතුවිය. ධූලි අහස වැසීය. චතුරංගනී සේනාව ගමන්හි යෙදුනේය.
ගමන්හි යෙදුණු නිල් තණබිම් හරනා වූ ඒ සේනාව විශාල විය. ඒ සේනාව මගපෙන්වන ජාලිය කුමරු හා සමග වංකගිරියට පිටත්වැ ගියේය.
ඔව්හු බොහෝ ශාක ඇති බොහෝ දිය ඇති මල්රුකින්ද ඵලරුකින්ද වැසුණු මහා වනයට පිවිසියහ.
ඒ වනයෙහි වට වූ ස්වර ඇති මියුරු හඬ ඇති නන්වන් බොහෝ සියොත්හු ඍතු සමයෙහි පිපි රුක්හි හිඳ කූජනය කරන්නවුන් අනුව කූජනය කරත්.
ඔව්හු සැටයොදුන් දික් මගැ ගෙවා දවසක් හා රැයක් ඇවෑමෙන් යම් පෙදෙසක වෙසතුරු රජ වාසය කළේ නම් ඒ පෙදෙසට පැමිණියාහ.
එහි **මහතී** යනු දොළොස් අක්‍ෂෞභිණියක් පමණ වූ **උය්‍යුත්තා** උත්සාහවත් වූ, යන්නාහු. **කුඤ්චං නදතීති** කලිඟුරටවැසි බ්‍රාහ්මණයෝ තමන්ගේ රටෙහි වැසි වට කල්හි ඒ හස්තියාව ගෙන අවුත් සංජය රජුට දුන්හ. ඒ හස්තියා තමන්ගේ ස්වාමියාව දැකගන්නට ලැබේයයි සතුටින් කුංචනාද කළේය. ඒ සඳහා මෙය කියන ලදී. **කච්ඡාය** රන්පටියෙන් බඳිනු ලබනවිට සතුටින් කුඤ්චනාද කළේය. **හසිස්සිංසු** හඬ නැගූහ. ශබ්ද කළහ. **හාරහාරිණී** ඉවත් කළයුතු දේ ඉවත් කිරිමට සමර්ථ. **පාවිසුං** පිවිසියාහ. **බහුසාඛං** බොහෝ ගස්වල අතු. **දීඝමද්ධානං** සැටයොදුන් මග. **උපාගඤ්ජු** යම්තැනක වෙස්සන්තර රජ වූයේද ඒ ප්‍රදේශයට ළඟාවිය.
ජාලිය කුමාරයා මුචලින්ද විල ඉවුරේ කඳවුරු බඳවා දහහතර දහසක් රථ ආවා වූ මාර්ගයට අභිමුඛව තබ්බවා ඒ ඒ ප්‍රදේශවල සිංහ, ව්‍යාඝ්‍ර, කඩු මාර්ග ආදියේ ආරක්‍ෂාව යෙදීය. ඇත් ආදීන්ගේ ශබ්දය මහත්විය. මහාසත්ත්වයෝ එය අසා කිම මාගේ සතුරෝ පියා ඝාතනය කොට මා සොයා ආවාහු යැයි මරණ බියෙන් බියපත් වූයේ මද්‍රි දේවියද ගෙන පර්වතයට නැග සේනාව දෙස බැලීය. ඒ කාරණ ප්‍රකාශ කරන ශාස්තෲන් වහන්සේ මෙසේ වදාළහ.
වෙසතුරු රජ ඔවුන්ගේ හඬ අසා බියපත් වීය. බියපත් වූයේ කඳුගැටයකට නැග සෙනඟ බලයි.
එම්බා මද්‍රි දේවියනි, වනයෙහි යම්බඳු මහ හඬෙක් ඇද්ද එය පිරික්සව. ආජානේය අශ්වයේ හේසාරව කෙරෙති. රියෙහි නැගූ දද අග පෙනෙයි.
ඒකාන්තයෙන් මොව්හු වනාහි වනයෙහි මුවසමූහයා වරදැලින් හාත්පස බැඳ වළට හෙළා එකෙණෙහි මරව. තලව ආදීන් විවිධාකාරයෙන් නපුරු හඬ නගමින් ඔවුනතුරෙහි හොඳ හොඳ මුවන් තියුණු ආයුධවලින් යම්සේ සැණින් මරාදමත්ද එසෙයින් අපවද නසතියි සිතමි.
අපි නිදොස් වෙමු. රටින් නෙරපන ලදුව වනයෙහි සිරකරනු ලැබුවහු සතුරන් අතට පත්වූයෙමු. දුර්වලයන් මරණ සැටි බලව.
එහි **ඉංඝ** චෝදනාර්ථයේ නිපාතයකි. **නිසාමෙහි** තමන්ගේ සේනාව කියා හෝ පරසේනාව කියා හෝ කල්පනා කරයි. **ඉම‍ෙ නූන අරඤ්ඤස්මිං** ආදී වූ ගාථා දෙකහමාරක අර්ථ සම්බන්ධය දතයුතුය. මද්‍රිය, යම්සේ වනයෙහි වැද්දෝ මෘග සමූහයාව වරදැල් දමා හෝ වළවල්වලට හෙළා හෝ එවේලේම නසන්නහුය. දුෂ්ට මෘගයෙනියි කියමින් නිග්‍රහ කරමින් තිබුණු මෘගයන් මරණ ආයුධවලින් ඒ මුවන්ගෙන් හොඳ හොඳ මුවන් නසත්. මොව්හු වනාහි ඒකාන්තයෙන් අපව අසභ්‍ය වචනවලින් නිග්‍රහ කරමින් තියුණු ආයුධවලින් නසත්. අපි ද නිවැරදිකාරයෝ වෙමු. රටින් නෙරපන ලද්දාහු වනයෙහි වසමු. මෙසේ ඇතිකල්හිද **අමත්තහත්‍ථත්‍ථගතා** සතුරන් අතට පත්වූවාහු මේ දුබලයන් මරන සැටි බලව කියා මරණ බියෙන් හැඬීය.
ඕ තොමෝ ඔහුගේ වචනය අසා සේනාව දෙස බලා එය තමන්ගේ සේනාව විය යුතුයැයි මහාසත්ත්වයන් අස්වසමින් මේ ගාථාව කීය.
තණහුලෙක ගින්න ගැඹුරු දිය ඇති මුහුද සෙයින් සතුරෝ තොප මැඩිය හැකි නොවෙත්. තෙපි එයම සිතව. මේ බලකායෙන් සෙතක් වන්නේ මැනවැ.
එහි **අග්ගීව උදකණ්ණවෙ** යම්සේ තණ ගිනිහුළ ආදියෙන් ගෙනෙන ගින්න මහා සාගර සංඛ්‍යාත විශාල ජලකඳක් මැඩපවත්වන්නට අසමත් වෙයි. රත් කරන්නට නොහැකි වෙයි. එපරිද්දෙන් ඔහුව **අමිත්තා නප්පසහෙය්‍යුං** අභිභවනය නොකරත්. **තදෙව** ශක්‍රයා විසින් නුඹට වරයක් දී මහරජ නොබෝ කලකින්ම ඔබගේ පියා එන්නේයැයි කියන ලදී. **තදෙව ත්‍වං විචින්ත‍ෙහි** මේ බලකායෙන් අපට යහපතක් වන්නේය.
ඉක්බිති මහාසත්ත්වයෝ ශෝකය දුරුකොට ඇය සමග පර්වතයෙන් බැස පන්සල් දොරටුවේ සිටියේය. ඒ කාරණය ප්‍රකාශ කරන ශාස්තෲන් වහන්සේ මෙසේ වදාළ සේක,
ඉක්බිති වෙසතුරු රජ පර්වතයෙන් බැසැ සිත දැඩි කොටගෙන පන්සල් දොර හුන්නේයැ.
එහි **දළ්හං කත්‍වාන මානසං** අපි පැවිද්දෝ වෙමු. අපට කවරෙක් කුමක් කරන්නේදැයි සිත දැඩිකොට හුන්නේය.
ඒ මොහොතේ සංජය රජදේවියට අමතා සොඳුර, ඵුසති. අපි සියළු දෙනාම එකට ගිය කල්හි ශෝකය මහත් වන්නේය. මම පළමුව යන්නෙමි. එයින් ශෝකය නැතිකොට හුන්නේ වන්නාහයි සළකා නුඹ මහත් පිරිවරින් එන්නෙහියැයි ඉක්බිති ටික වේලාවක් ගතකොට ක්‍රිෂ්ණජිනාවන් ද එන්නයැයි කියා රථය නතරකර පැමිණි මගට අභිමුඛව ඒ ඒ තන්හි ආරක්‍ෂාව යොදා අලංකාර කරන ලද ඇතාපිට නැගී එයින් බැස පුතාගේ සමීපයට ගියේය. ඒ කාරණය ප්‍රකාශ කරන ශාස්තෲන් වහන්සේ මෙසේ වදාළහ,
පියමහරජ රිය නවත්වා සෙනෙවියන්ට නියෝග කොට එකලාවැ වනයේ වාසය කරන පුතු වෙත එළඹියේය.
ඇත්කඳින් බැස ඒකංස කළ උතුරුසළු ඇතියේ ජනයා විසින් කරන ලද ඇඳිලි ඇතියේ ඇමැතියන් විසින් පිරිවරන ලදුයේ පුතු අභිෂේක කරන්නට ආයේයැ.
ඒ සඳ මහරජ ඒ අසපුවෙහි පන්සල් දොර හුන් රම්‍ය වූ ස්වභාව ඇති එකඟ සිත් ඇති ධ්‍යාන කරන කිසිවකින් බිය නැති වෙසතුරු කුමරහු දිටි.
එහි **වොත්‍ථාපෙත්‍වාන සෙනියො** ආරක්‍ෂාව පිණිස බලසේනාවන් යොදා. **එකංසො** එක් අංශයකට පැළඳි උතුරුසළු ඇත්තේ. **සිඤ්චිතුමාගමි** රාජ්‍යයේ අභිෂේක කරන්නට ගියේය. **රම්මරූපං** අඳුන් නොයෙදූ නොසැරසූ.
වෙසතුරු රජ ද මද්‍රිදේවී ද දරුවන් කෙරෙහි ගිජු වූ ඒ පියරජු එන්නා දැක පෙරමගට ගොස් වැන්දාහ.
දේවයිනි, මම ඔබ ලෙහෙලි මද්‍රි වෙමි. පායුග වඳිමියි මාමණ්ඩියගේ පා යුගවල හිස තබා වැන්දේය. එහිදී වැළඳගෙන අත්ලෙන් පිට පිරිමැද්දේය.
එහි **පාදෙ වන්‍දාමි තෙහුසා** මම ඔබගේ ලේලියයි. ඔබගේ පාවඳිමියි කියා වැන්දාය. **තෙසු** **තත්‍ථ** ඒ දෙදෙනාම ඒ ශක්‍රයා විසින් දෙන ලද අපසුවෙහි වැළඳගෙන හදවතේ හොවා ගෙන සිඹ මොළොක් අතින් **පරිමජ්ජථ** ඔවුන්ගේ පිට පිරිමැද්දේය.
ඉක්බිති හඬා වැළප ශෝකය නිවුණු කල්හි රජු ඔවුන් සමග පිළිසඳර කථා කරමින් මෙසේ කීය.
පුතණුවෙනි, කිම තොප සුවසේද පුතණුවනි? කිම දුක් නැද්ද? කිම වනමුල් ඵලයෙන් යැපෙවුද? කිම අල හා ඵලවැල බොහෝ ඇද්ද?
කිම මැසිමදුරුවෝ ද සර්පයෝ ද අල්ප වෙත් ද? චණ්ඩ මෘගයන්ගෙන් ආකීර්ණ වූ වනයෙහි පීඩා නැද්ද?
පියාගේ වචනය අසා මහාසත්ත්වයෝ මෙසේ කීය.
දේවයිනි, අපගේ දිවිපැවැත්මක් ඇත. එද යම් වනුයේයැ. වනමුල් ඵලවැලින් දිවිපැවැත්ම වෙයි. දුකින්ම දිවි පවත්වමු.
මහරජතුමනි, දිළිඳු පුරුෂයා අශ්වාරෝහකයා අසතුටෙන් දමනය කරයි. ඒ අපි දිළිඳු වූවමෝ දැමුණම්හ. දිළිඳු බව අප දමනය කරයි.
මහරජතුමනි, රටින් නෙරපන ලදුව වනයෙහි වසන ජීවශෝකී වූ අපගේ මව්පියන් නොදැක්මෙන් ශරීරයේ මස්ද කෘශ විය.
එහි **යාදිසිකීදිසා** යම්බඳු වූ. එබඳු වූයේ ලාමක යන අර්ථයි. **කසිරා හි** **ජීවිකා හොම** පියාණෙනි, අපගේ සිඟාකෑමෙන් පවත්වන අපගේ ජීවිතය නම් කෙබඳු දුක්වූවක් වීද? **අනිද්ධිතං** මහරජ, සම්පත් නැති. දුප්පත් දිළිඳු පුරුෂයා වනාහි එම දිළිඳු බව විසින්ම දමනය කරයි. දක්‍ෂ රථාචාර්යයා අශ්වයකු දමනය කරන්නාක් මෙනි. **දමෙති** දමනය කරයි. ඔව්හු මෙහි වසන දුප්පත්, සම්පත් නැති අපව දමනය කරන ලදී. දුප්පත්කම විසින්ම අපව දමනය කරයි. **දම‍ෙථනො** කියාද පාඨයකි. අපව දමනය කළහ යන අර්ථයි. **ජීවසොකිනං** පහනොවූ ශෝක ඇති අපට කුමන නම් සැපයෙක් ද?
මෙසේ ද කියා නැවත දරුවන්ගේ තොරතුරු අසමින් මෙසේ කීය.
යම් ඒ ජාලිය, ක්‍රිෂ්ණජිනා දෙකුමරහු සිවුමහරජුගේ දායාදයෙන් නොපිරිහුන් මනදොළ ඇතිවැ ඉක්මන් වූ රුදුරු බමුණකගේ වසඟ බවට ගියහ. ඒ බමුණා ගෙරින්ට පහරදෙන්නාක් මෙන් ඔවුන්ට පහරදෙයි.
ඉදින් ඒ දරුවන් තතු දනිවු නම් මේ රජදූට කියව. සර්පයකු විසින් දෂ්ට කරන ලද මානවකයන් හට විෂ හරන මන්ත්‍රයක් මෙන් වහා අපට කියව.
එහි **දායාදප්පත්තමානසා** මහරජ, යම් කෙනෙක් ඒ සිවිරජුගේ දායාද නොලත්, සම්පූර්ණ නොවූ මනදොළ ඇතිව බ්‍රාහ්මණයාගේ යටතට පත්වූවාහුද ඒ කුමාරයන් දෙදෙනාව යමෙක් ගවයන්ට මෙන් තලයි. **තෙ රාජපුත්තියා පුත්තෙ** ඉදින් දැකීමෙන් හෝ ඇසීමෙන් දනිව්ද කියව්. **සප්පදට්ඨංවා** විස නැතිකිරීම සඳහා සර්පයකු දෂ්ට කළ මානවකයකුට බෙහෙත් කරන්නාක් මෙන් වහා අපට **පරියාපුණාථ** කියව් යැයි පවසයි.
රජු කීය,
ජාලිය, ක්‍රිෂ්ණජිනා දෙකුමරහු බමුණාට ධනය දී නිදහස්කොට ගන්නා ලදහ. පුත, බිය නොවන්න. සැනසෙන්න.
එහි **නික්කිතා** මුදල් ගෙවා ගත්තාහුය.
ඒ අසා මහාසත්ත්වයෝ ලබන ලද අස්වැසීම් ඇත්තේ පියා සමග පිළිසඳර කථා කළහ.
කියන්න පියාණෙනි, සුවසේද? කිම පියාණෙනි දුක් නැද්ද? කිම පියාණෙනි, මාගේ මවගේ ඇස් කඳුළින් නොපිරිහේද?
එහි **චක්ඛු** යනු පුත්‍ර ශෝකයෙන් අඬන්නියගේ ඇස් නොපිරිහෙයි.
රජු කීය,
පුතණුවනි, මට රෝග නැත. තවද පුතණුවනි. මට දුක් නැත. තවද පුතණුවනි, තොප මවගේ ඇස් නොපිරිහේ.
මහා සත්ත්වයෝ කීහ,
කිම තොපගේ ධුර දරන්නවුන් සුවසේද? කිම වාහන උසුළාද? කිම ජනපද සමෘද්ධිමත් ද කිම වැසි නොසිඳේද?
එහි **වුට්ඨි** වැසිධාරා.
රජු කීය,
මාගේ ධුර දරන්නේ නීරෝගය. වාහනද උසුළා දනවුද සමෘද්ධය. වැසිද නොසිඳේ.
මෙසේ කථා සල්ලාපයේ යෙදෙන්නන්ගේද ඵුසතී දේවියද දැන් ශෝකය තුනීකොට හුන්නාහු වන්නේයැයි සළකා මහා පිරිවර සමග පුතා සමීපයට ගියේය. ඒ කාරණය ප්‍රකාශ කරන ශාස්තෲන් වහන්සේ මෙසේ වදාළහ,
මෙසේ සල්ලාප කරත්මැ මව්රජ දූ පාවහන් නැතිව පා ගමනින් එන්නී පර්වත දොරැ ඔවුනට පෙනුණි.
පුතු කෙරෙහි ගිජු වූ ඒ මව මව ද එන්නිය දැක වෙස්සන්තර රජු ද මද්‍රි දේවියද පෙරගමන්කොට වැන්දාහ.
ආර්යාවෙනි, මම තොපගේ ලෙහෙලි මදි වෙමි. තොපගේ පා යුවළ වඳිමියි මද්‍රි දේවියද නැන්දණියගේ පා යුගවල හිසතබා වැන්දාය.
ඔවුන් ඵුසති දේවිය වැඳ සිටි කල්හි කුමර කුමරියන් පිරිවරා ආවාහුය. මද්‍රිය ඔවුන් එනමග බලමින්ම සිටියාය. ඇය ඔවුන් යහතින් එනු දැක ස්වාභාවික ලෙසින් සිටින්නට අපොහොසත් වන්නී වසුපැටියකු සහිත ගවදෙනක් මෙන් හඬන්නී එයින් නික්ම ගියාය. ඔව්හුද ඇය දැක වැළපෙන්නාහු ඔවුන්ට අභිමුඛව ගියාහ. ඒ කාරණය පවසන ශාස්තෲන් වහන්සේ මෙසේ වදාළ සේක.
දුර සිට සුවසේ ආ දරුවෝ මද්‍රිදේවිය දැක මවුදෙන කරා වසුපැටියන් මෙන් හඬමින් පෙරට දිවූහ.
මද්‍රිදේවියද දුරින් සුවසේ ආ දරුවන් දැක භූතාවේශ වූවක මෙන් වෙවුළමින් දිවගොස් කිරි දහරින් තෙමූ.
එහි **කන්‍දන්තා මභිධාවිංසු** හඬමින් දිවුවාහ. **වාරුණීවා** යක්‍ෂාවේශ වූ ඇදුරු තැනැත්තියක් මෙන් සැළෙමින් **ථනධාරාභිසිඤ්චථ**
ඇය වනාහි මහත් හඬින් හඬා කම්පා වන්නී විසංඥ වී බිම පතිත වූවාය. කුමාරවරුද වේගයෙන් අවුත් සිහි නැතිව මව් මත්තේම වැටුනාහ. ඒ මොහොතේ ඇගේ දෙතනයෙන් කිරි ධාරා දෙකක් නික්ම ඔවුන්ගේ මුඛයෙහිම වැටුනේය. ඉදින් වනාහි මෙපමණ අස්වැසිල්ලක් නොවන්නට දරුවෝ දෙදෙන හදවත් වියළී නැසෙන්නාහ. වෙස්සන්තරද ප්‍රිය පුතුන් දැක ශෝකය දරාගන්නට නොහැකිව සිහි නැතිව එහිම වැටුණේය. මව්පියවරුද සිහි නැතිව එහිම වැටුනාහ. එසේම සහජාත වූ හැටදහසක් ඇමැතිවරුද ඒ ශෝකී දර්ශනය බලන්නවුන්ගෙන් එක් අයෙක්වත් එය දරාගන්නට නොහැකි විය. මුළු අසපු පෙදෙසම යුගාන්ත වාතයෙන් කම්පා වූ සල්වනයක් මෙන් විය. ඒ මොහොතෙහි පර්වතයෝ හඬ නැගුහ. පොළොව කම්පා විය. මහා සමුද්‍රය කැළඹින. සිනේරු පර්වතය නැමී ගියේය. කාමාවචර දෙව්ලෝ සය ඒකකෝලාහල විය.
ක්‍ෂත්‍රියයන් සයදෙනා සිය පිරිස් සමග සිහි නැතිවී වැටුනාහ. ඔවුනතුරෙන් කිසිවෙක් නැගිට කිසිවකුගේ ශරීරයකට ජලය ස්වල්පයක් ඉසින්නට සමර්ථ නැතැයි සිතූ ශක්‍ර දේවේන්ද්‍රයා පොකුරු වැස්සක් වස්වා පීයමීයි ක්‍ෂත්‍රිය සමාගමයෙහි පොකුරු වැස්සක් වැස්සවීය. යමෙක් එහි තෙමෙනු කැමැති වෙත්ද ඔවුහු තෙමෙත්. තෙමෙනු අකමැති අය මත එය ජලබිඳුවකුදු නොවැටෙයි. නෙලුම්පතකට වැටුණු ජලය මෙන් පෙරලී යයි. මෙසේ එය පොකුරු වනයෙහි වට වැස්සක් මෙන් විය. ක්‍ෂත්‍රියයෝ සයදෙන අස්වැසීම් ලැබුවාහ. ඤාති සමාගමයෙහි පොකුරු වැසි වැස්සේය. මහපොළව කම්පා විය ආදී ලෙස මහජනයා පුදුමය පැවසූහ. මේ කාරණය ප්‍රකාශ කරන ශාස්තෲන් වහන්සේ මෙසේ වදාළහ.
රැස් වූ නෑයන්ගේ මහහඬක් උපන. පර්වතයෝ පිළිරැව් දුන්හ. පොළොව කම්පිත විය.
ඒ කෙණෙහි පොකුරු ජලදහර හොවමින් පොකුරු වැසි වට. එසඳ වෙසතුරු රජ නෑයන් හා සමග බවට පත්වූහ.
මුණුබුරෝද ලෙහෙලි ද පුත් ද පියරජ ද මවුදේවියද යම් දවස‍ෙකැ එකට රැස් වූවහු ද එදවස් ලොමුදැහැ ගැන්මෙක් විය.
බිහිසුණු වනයෙහි එක්රැස් වූ සියලු රටවැසියෝ වෙසතුරු රජුටද මද්‍රි දේවියටද බඳැඳිලි ඇතිවැ හඬමින් ඔහු පාමුල වැටී මහරජතුමනි, තෙපි අපට අධිපති වන්න. ඔබ දෙදෙනා අපගේ රාජ්‍යය කරවයි ආයාචනා කරත්.
එහි **ඝොසො** යනු කාරුණික ඝෝෂාව **පඤ්ජලිකා** සියලු නගරවැසියෝද නියම්ගම් ජනපද වැසියෝද ඇඳිලි බැඳගෙන. **තස්සයාචන්ති** ඔහුගේ දෙපා ළඟ වැටී හඬා වැළැප දේවයන් වහන්ස, ඔබවහන්සේ අපගේ නායකය. ඔබගේ පියා මෙහිම අභිෂේක කොට නගරයට කැඳවාගෙන යනු කැමැත්තේ කුලසන්තක වූ ශ්වේතඡත්‍රය භාරගන්නයැයි ඉල්වා සිටිත්.
ඒ අසා මහාසත්ත්වයෝ පියා සමග කථා කරන්නේ මේ ගාථාව කීය.
තෙපි ද දනව්වැස්සෝ ද නියම්ගම් වැස්සෝ ද එක්වැ ගෙන දැහැමින් රජකරන මා රටින් නෙරැපූහ.
ඉක්බිති රජතුමා පුතාගෙන් සමාව අයදිමින්,
පුත, අප විසින් අකටයුත්තක් කරන ලදී. මා විසින් අභිවෘද්ධිය නසන ලදී. යම්බඳු වූ මම සිවිරට වැසියන්ගේ වචනයෙන් නිදොස් තොප රටින් නෙරපූයෙමි.
මේ ගාථාව කියා තමාගේ දුක නැතිකර ගැනීම පිණිස ඉල්ලමින් මේ ගාථාව කීය.
යම්කිසි අයුරකින් තමා ජීවිතයෙනුදු පිහ හට උපන් දුක්ද මවට හා සොයුරියට උපන් දුක් ද හරනේය.
එහි **උදබ්බහෙ** පහ කරන්ය. **අපි පාණෙහි** පියාණෙනි, දරුවකු විසින් ජීවිතය හැරදමා හෝ මව්පියන්ගේ ශෝකය දුක හළ යුතුයි. ඒ නිසා මා කියන දේ කරන්න. මේ තවුස්වෙස් අත්හැර දරුව, රජවෙස් ගන්නයැයි යන අදහසින් ඔහුට මෙය කියන ලදී.
බෝධිසත්ත්වයෝ රාජ්‍යය කරනු කැමැත්තේ නමුත් මෙපමණක්ම නොකියූ දෙයෙහි සැළකිල්ලක් නැතැයි කීය. රජතුමා මහාසත්ත්වයන්ට ආරාධනා කළේය. මහාසත්ත්වයෝ එය පිළිගත්තේය. ඉක්බිති ඔහුගේ ඉවසීම දැනගෙන සහජාත හැටදහසක් ඇමැතිවරු මහරජතුමනි, දැන් ජලස්නානයට කාලයයි. රජස් දැලි ඉවත්කරන්න යැයි කීවාහුය. ඉක්බිති ඔව්හු මහාසත්ත්වයන් වහන්ස, ටික වේලාවක් ඉවසන්න යැයි පන්සලට පිවිස තවුස් උපකරණ බැහැරකොට ඒවා තැන්පත් කර පන්සලින් නික්ම මේ මා විසින්. මාස නවය හමාරක් (සිංහල පොත්වල මාස හතක්) මහණදම් පිරූ තැන, පාරමිතා මුදුන්පත් කර දන් දී මහපොළව කම්පා කළ තැන කියා පන්සලට තුන්වරක් පැදකුණු කර වැඳ පසඟ පිහිටුවා වැඳ සිටියේය. ඉක්බිති කපුවෝ හිසකෙස් රවුල් කැපීම් ආදිය කළහ. සියළු අබරණින් අලංකාර වූ ශක්‍ර දේවේන්ද්‍රයා මෙන් බබලන ඔහුව රාජ්‍යයේ අභිෂේක කළහ. මේ කාරණය පවසන ශාස්තෲන් වහන්සේ මෙසේ වදාළහ.
ඉක්බිති වෙසතුරු රජ රජස්දැළි සෝදා හැරියේය. රජස්දැළි සෝදා හැර ප්‍රකෘති වෙස් ගත්තේය.
එහි **පවාහසී** අත්හළේය. හැරද රජවෙස් ගත්තේය යන අර්ථයි.
ඉක්බිති ඔහුගේ යසස මහත් විය. බැලු බැලූ තැන කම්පා වෙයි. ස්තෝත්‍ර ගායකයෝ මංගල ගායනා කළහ. සියළු තූර්ය භාණ්ඩ ඔසවා ගත්හ. මහා සමුද්‍රය තුළ හෙණ ගිගුරුම් මෙන් නාද විය. හස්ති රත්නය සූදානම් කර සමීපයට ගෙන ආහ. ඔහු උතුම් කඩුව පැළඳගෙන හස්තියා පිටට නැංගේය. එවිටම සියලු අලංකාරයන්ගෙන් සැරසුනු සහජාත හැටදහසක් ඇමතියෝ ඔහු පිරිවරා ගත්හ. මද්‍රි දේවියවද නාවවා අලංකාර කොට, අභිෂේක කර ඇගේ හිසට අභිෂේක ජලය වත්කරන විට වෙස්සන්තර රජු ඇයව රකීවා ආදී වූ මංගල වචන පැවසීය. එම කාරණය ප්‍රකාශ කරන ශාස්තෲන් වහන්සේ මෙසේ වදාළ සේක.
හිසින් ස්නානය කළේ පිවිතුරු වස්ත්‍ර ඇත්තේ සව්බරණින් සැදුනේ පච්චය නම් අලි ඇතු පිට නැගී සතුරන් නසන කඩුව බැඳගත්තේය.
ඉක්බිති තමා සමග උපන් මනා දැකුම් ඇති සැටදහසක් යෝධයෝ රජු සතුටු කරවමින් පිරිවරාගත්හ.
ඉක්බිති සිවි කන්‍යාවෝ රැස්ව මද්‍රිදේවියද නැහැවූහ. වෙසතුරු මහරජ ද ජාලිය ක්‍රිෂ්ණජිනා දෙදෙනා ද තොප පාලනය කෙරෙත්වා. තවද සඳමහරජ තොප රකීවයි කිව.
එහි **පච්චයං නාගං** ඒ තමන් උපන්දිනයේ උපන් හස්ති රාජයා, **පරන්තපං** සතුරන් තවන. **පරිකරිංසු** පිරිවරා ගත්හ. **නන්‍දයන්තා** සතුටු කරන්නාහු. **සිවිකඤ්ඤා** සිවි රජුගේ බිසෝවරුන් රැස්වී සුවඳ පැනින් නෑවූහ. **ජාලිකණ්හාජිනාචුභො** මේ ඒ දරුවෝද මව රකිත්වා.
මේ පිහිට ලදින් පෙර තමන් වනයෙහි විඳි දුකදු සිහිකොට රම්‍ය වූ වංකගිරි පර්වතය තුළ සැණකෙළි කළහ.
මද්‍රිදේවි මේ පිහිට ලැබ පෙර තමා විඳි දුකදු සිහිකොට දරුවන් හා සමග සොම්නස් සිතැතිව සතුටට පැමිණියා.
මද්‍රිදේවී මේ පිහිට ලැබ පෙර තමා විඳි දුකදු සිහිකොට දරුවන් හා සමග සොම්නස් සිතැතිව ආනන්දයට පැමිණියා.
එහි **ඉදඤ්ච පච්චයං ලද්ධා** මහණෙනි, වෙස්සන්තර ද මද්‍රි දේවියද මේ හේතුව, මේ පිහිට ලැබ රාජ්‍යයෙහි පිහිටුවා යන අර්ථයි. **පුබ්බෙ** මීට පෙර තමන්ගේ වනයෙහි වාසය කිරීම නමැති කිලිටි සිහිකර **ආනන්‍දියං** **ආචරිංසු** **රමණීයෙ** **ගිරිබ්බජෙ** රමණීය වංකගිරි පර්වතය තුළ වෙස්සන්තර රජුගේ ආඥාව යැයි වැල් ඔතන ලද ආනන්ද භේරිය හසුරුවා සැණකෙළි පැවැත්වූහ. **ආනන්‍ද විත්තා සුමනා** ලක්‍ෂණයන්ගෙන් යුක්ත මද්‍රිදේවිය. **පුත්තෙසංගම්ම** දරුවන් පැමිණි සතුටු සිත් ඇතිව අතිශයින් සතුටු විය. **පතීතා** පැවති ප්‍රීතිසෝමනස්ස ඇතිව.
මෙසේ පැවති ප්‍රීතියෙන් යුතුව දරුවන්ට කීය.
දරුවෙනි, තොප පතන්නී පෙර නිරතුරු එක්වේලේ වළඳන්නී වීමු. බිමැ හෙන්නාහු වීමු. මෙසේ මට මේ වතාවත් විය.
දරුවෙනි, මාගේ ඒ ව්‍රත සමාදානය අද තොප හා එක්වැ සමෘද්ධ විය. දරුවෙනි, මව කෙරෙන්ද පියා කෙරෙන්ද උපන් ඒ සොම්නස පාලනය කෙරේවා. වැළිදු සඳමහරජ එය රකීවා.
මා විසිනුදු තොප පියා විසිනුදු කරන ලද යම්කිසි පිනෙක් ඇද්ද ඒ හැම පිනින් තෙපි අජර අමර වව.
එහි **තුම්හං කාමාහි පුත්තකා** දරුවෙනි, නුඹලාව. කැමැත්තෙන් ඔබලාව ප්‍රාර්ථනා කරමින් පෙර නුඹලාව බ්‍රාහ්මණයා විසින් ගෙනගිය කල්හි එක්වේලක් වළඳා බිම නිදාගත්තෙමි. මෙසේ ඔබලාව බලාපොරොත්තුවෙන් පසු වූ මාගේ ව්‍රතය වීයැයි කියයි. **සමිද්ධජ්ජා** මාගේ ඒ වත අද සමෘද්ධ විය. **මාතුජම්පිතං** **පාලෙතු පිතුජම්පි ච පුත්තකා** දරුවෝ මව නිසා හටගත් සොම්නස ද පියා නිසා හටගත් සොම්නසද පාලනය කෙරේවා. මව්පියන් සතු පින ඔහුව පාලනය කෙරේවායි යන අර්ථයි. ඒ නිසාම **යං කිඤ්චත්‍ථි කතං පුඤ්ඤං** යැයි කීය.
ඵුසතී දේවියද මෙතැන් පටන් මාගේ ල්ලිය මේ වස්ත්‍රම හඳීවා. ම් ආභරණ ද පළඳීවායි කරඬුවක දමා යැව්වේය. ඒ කාරණය ප්‍රකාශ කරන ශාස්තෲන් වහන්සේ මෙසේ වදාළහ,
යම් වස්ත්‍රයකින් මද්‍රි දේවි ශෝභමාන වූද එයට නිසි කපුපිළි ද කිහිරිපිළිද කොමුපිළිද කොදුම්බර රට නිපන් පිළිද නැන්දා වූ ඵුසති දේවිය ලෙහෙලියට යැවූ.
ඉක්බිති යම් අලංකාරය‍ෙකින් මද්‍රිදේවී ශෝභමාන වූද එබඳු රන්මුවා ග්‍රීවා භරණද අඟුපලඳනාද මිණිමෙවුල් ද නැන්දණිය ලෙහෙලියට යැවීය.
ඉක්බිති යම් ආභරණයකින් මද්‍රිදේවී ශෝභමාන වූද එබඳු ස්වර්ණමය ග්‍රීවාභරණද මිණිමුවා ග්‍රීවාභරණද නැන්දනිය ලෙහෙලියට යැවීය.
යම් ආභරණයකින් මද්‍රිදේවි ශෝභමාන වූද එබඳු රන් බුබුළු ද නන්පැහැ මිණියෙක් කරන ලද තිලකාභරණ ද නැන්දණිය ලෙහෙලියට යවන ලදී.
යම් පළඳනාවකින් මද්‍රිදේවි ශෝභමාන වූද එබඳු රන්කසුකම් කළ තනපටද රන් වොරසුද මෙවුල්දම්ද පාදාභරණ ද නැන්දණිය ලෙහෙලියට යැවීය.
හුයෙන් ඇමුණු අබරණ ද හුයක් නැති අබරණ ද පරික්‍ෂාවක් කර බලා සැරසී සිටි උතුම් රූ දැරූ රාජපුත්‍රී නඳුන් වනයේ දෙවඟනක මෙන් ශෝභමාන වී.
හිසින් ස්නාන කළ පවිත්‍ර ඇඳුම් ඇඳගත් සියළු අබරණින් සැදුනු රජ දූ තව්තිසා වැසි දිව්‍යාප්සරාවක මෙන් ශෝභන වූවාය.
බිඹු පලවන් ලවණින් යුතු රාජපුත්‍රිය, චිත්‍රලතා වනයේ හටගත් සුළඟින් කම්පිත වූ කෙසෙල්ගසක් මෙන් ශෝභමාන වී.
ඉදුණු නුගපල බිඹුපලවන් ලවන් ඇති එ රජ දූ උපන් විසිතුරු පියාපත් ඇති අහස්හි පියාසලා යන කිඳුරු ලිහිණියක මෙන් ශෝභන වී.
එහි **ඛොමඤ්චකායූරං** ස්වර්ණමය ගෙළ පළඳනාව. අංගදං **මණිමෙඛලං** අඟුපලඳනාවද මිණිමෙවුලද **කොමඤ්චකායූරං** ස්වර්ණමය වූ වනයෙහි ඉඳිගෙඩිවලට සමාන වූ ගෙළ පළඳනාව. **රතනාමයං** තවත් මාණික්‍යමය ගෙළ පළඳනාවක්. **උන්නතං** එක ආභරණ විශේෂයක්. **මුඛථුල්ලං** නළලත බඳින බුබුළුද තිලකාභරණද **නානාරත්ත‍ෙ** නොයෙක් වර්ණ ඇති. **මාණියෙ** මාණික්‍යමය. **උග්ගත්‍ථනං ගිංගමකං** ආභරණ විශේෂ දෙකක්. **මෙඛලං** රන් හා රිදීමය මෙවුල. **පටිපාදුකං** පා පළඳනාවන්. **සුත්තඤ්ච සුත්තවජ්ජඤ්ච** නූලෙන් ඇමුණූ හා නූලෙන් අමුණා නැති ආභරණ. පෙළෙහි වනාහි **සුප්පඤ්ච සුප්පවජ්ජඤ්ච** ලියන ලද. **උපනිජ්ඣාය සෙය්‍යසී** මේ නූලෙහි අමුණන ලද හා නූලෙහි නො අමුණන ලද ආභරණද ඒ ඒ හිස්තැන් බලා සරසා සිටියා වූ උත්තම රූප ඇති මද්‍රිය නන්දන වනයේ දෙව්ලියක් මෙන් බැබලින. **වාතච්ඡුපිතා** චිත්‍රලතා වනයෙහි හටගත් වනයෙහි හටගත් රන්කෙසෙල් ගසක් මෙන් ඒ දවස ඇය බැබලෙමින් සිටියාය. **දන්තාවරණසම්පන්නා** බිඹුපල හා සමාන වූ තොල්වලින් යුක්ත වූ. **සකුණී මානුසිනීව ජාතා චිත්තපත්තා පතී** යම්සේ මිනිස් සිරුරෙන් හටගත් ‘මානුසිනී’ නම් වූ විසිතුරු පියාපත් ඇතිව අහසෙහි සැරිසරන්නේ පියාපත් දිගුකර යන්නී හොබනේය. මෙසේ ඇය රතු පැහැයෙන් නුගගෙඩි හා බිඹුපල සමාන තොලින් බබලන්නී වූවාය.
[missing trans]
ඇයටද තරුණ වූ ගැඹුරු වූ නාද ඇති ඊ පහර ඉවසනු සමත් රියහිස් වැනි දළ බර උසුලන හස්තියකු එළැවූහ.
ඒ මද්‍රිදේවී තරුණ වූ ගැඹුරු වූ නාද ඇති ඊ පහර ඉවසීමට සමත් රියහිස් බඳු දළ ඇති බර උසුලන ඇතුපිට නැගුණි.
එහි **කස්සාච** මහණෙනි, ඒ මදිංදේවිය සියළු අලංකාරයෙන් සරසා ඊපහරවල් ඉවසීමට සමර්ථ වූ තරුණ හස්තියකු ඉදිරිපත් කළහ. **නාගමාරුය්හි** ගන්‍ධ හස්තියා පිටට නැංගේය.
ඉක්බිති ඔවුන් දෙදෙනාම මහත් වූ යසසින් කඳවුරට ගියහ. සංජය දොළොස් අක්‍ෂෞභිණියක් සමග මාසයක් පමණ පර්වත ක්‍රීඩා වනක්‍රීඩා පැවැත්වීය. මහාසත්ත්වයන්ගේ තේජසින් විශාල වූ අරණ්‍යයේ කිසිම නපුරු සතෙක් හෝ පක්‍ෂියෙක් හෝ කිසිවකුටත් පීඩා කළේ නැත. ඒ කාරණය ප්‍රකාශ කරන ශාස්තෲන් වහන්සේ වදාළහ,
ඒ හැම වනයෙහිම යම් පමණ සැඬ සිවුපාවෝ වූහුද ඔහු වෙසතුරු රජුගේ ගුණ තේජසින් ඔවුනොවුන් නොපෙලූහ.
ඒ මුළ වනයෙහිම යම් පමණ ලිහිණියෝ වූවහු ද ඔවුහු වෙසතුරු රජුගේ ගුණ තේජසින් ඔවුනොවුන් නොපෙලූහ.
සිවිරට වර්ධනය කරන වෙස්සන්තර රජු නික්මැ ගියකල්හි ඒ මුළු වනයෙහි යම් පමණ සිව්පාවෝ වූහුද ඔවුහු එක් තැනක රැස්වූහ.
සිවිරට වඩන වෙසතුරු රජ නික්ම ගිය කල්හි ඒ හැම වනයෙහි යම් පමණ සියොත්හු වූහුද ඔවුහු සියල්ලෝම එක්රැස් වූහ.
සිවිරට වඩන වෙසතුරු රජු නික්මගිය කල්හි ඒ මුළු වනයෙහි යම් පමණ සිව්පාවෝ වූහුද ඒ සැම මියුරු ලෙස කූජනය නොකළහ.
සිවිරට වඩන වෙසතුරු රජු නික්මගිය කල්හි ඒ මුළු වනයෙහි යම් පමණ සියොත්හු වූවහුද ඒ සැම මියුරු ලෙස කූජනය නොකළහ.
එහි **යාවනෙතත්‍ථ** මෙහි යම්පමණ වෙත්ද එකජ්ඣං **සන්නිපකිංසු** එක්තැනක රැස්වූහ. රැස්වීද මෙතැන් පටන් අපට ඔවුනොවුන් අතර ලජ්ජාවක් හෝ සංවරයක් හෝ නොවේවායි දොම්නස් වූහ. **නාස්සු මඤ්ජූනි කූජිංසු** මහාසත්ත්වයන්ගේ වියෝදුකින් මිහිරි නදින් නාද නොකළහ.
සංජය රජු මසක් පමණ සැණකෙළි පවත්වා සේනාපතියා කැඳවා දරුව, අපි බොහෝ කලක් වනයෙහි විසුවෙමු. කිම මාගේ පුත්‍රයාගේ ගමන්මග සරසන ලද්දේදැයි අසා, එසේය දේවයන් වහන්ස, ඔබවහන්සේලාට ගමන් ඇරඹීමට කාලයයි කී කල්හි වෙස්සන්තර රජුට දන්වා සේනාව ගෙන පිටත්විය. වංකගිරියේ සිට ජයතුරා නුවර දක්වා වූ මනාලෙස අලංකාර කරන ලද සැටයොදුන් මගට මහත් පිරිවර සමග මහාසත්ත්වයෝ පිළිපන්හ. ඒ කාරණය ප්‍රකාශ කරන ශාස්තෲන් වහන්සේ මෙසේ වදාළ සේක,
වෙස්සන්තර රජු යම්තැනක විසීද එතැන් පටන් ජයතුරා නුවර තෙක් ලදපස්මල් අතුරන ලද රාජමාර්ගය පිළියෙල කරන ලද.
ඉක්බිති සිවිරට යන්නා වූ වෙස්සන්තර රජු නික්මුණු කල්හි යහපත් දර්ශන ඇති සැටදහසක් යෝධයෝ හාත්පසින් පිරිවරා ගත්හ.
සිවිරට වඩන වෙසතුරු රජ නික්මුණු කල්හි අන්තඃපුර ස්ත්‍රීහුද කුමාරයෝ ද වෛශ්‍යයෝ ද බ්‍රාහ්මණයෝ ද හාත්පසින් පිරිවරා ගත්හ.
සිවිරට වඩන වෙස්සන්තර රජු නික්මුණු කල්හි ඇතරුවෝද අසරුවෝද රථාචාරීහුද පාබල සේනාද හාත්පසින් පිරිවරා ගත්හ.
සිවිරට වඩන වෙසතුරු රජු නික්මුණු කල්හි දනවු වැසියෝද නියම්ගම් වැසියෝද රැස්වූහ.
සිවිරට වඩන වෙසතුරු රජු නික්මුණු කල්හි හිස්වැසුම් ලූවෝ පලඟ දරුවෝ කඩුගත් අත් ඇත්තෝ සන්නාහ පොරවාගත් අය රජු පෙරටුකොට පිළිපන්හ.
එහි **පටියත්තො** වෙසක් සැණකෙළි කාලයේ මෙන් අලංකාර කරන ලද. **විචිත්තො** කෙසෙල්, පුන්කලස්, ධජ, පතාක ආදියෙන් විසිතුරු වූ. **පුප්ඵසන්තතො** ලදපස්මල් විසුරුවා. යත්‍ථ යම්තැනක වංකගිරියේ වෙස්සන්තර රජු වාසය කළේද, එතැන් පටන් ජයතුරා නුවර තෙක් අලංකාර කරන ලදී. **කරොටියා සීසකරොටි** යන නම් ඇති හිසෙහි පළඳනා ඇති යෝධයෝ **චම්මධරා** ඊතල පහරවල් වලක්වන සම් දරණ. **සුවම්මිනො** විසිතුරු දැල්වලින්, මනාව යුද ඇඳුම්වලින් සැරසී. **පුරතො පටිපජ්ජිංසු** මෙබඳු මත්ඇතුන්ද එනකල්හි නොනවතින සූර යෝධයෝ වෙස්සන්තර රජු පෙරටුකොට ගියහ.
රජු සැටයොදුන් මග දෙමසකින් ගෙවා ජයතුරා නගරයට සැපත් වූයේ මනාලෙස අලංකාර කර පිළියෙල කරන ලද නගරයට පිවිස ප්‍රාසාදයට නැංගේය. මේ කාරණය ප්‍රකාශකරන ශාස්තෲන් වහන්සේ මෙසේ වදාළහ,
ආහාරපානවලින්ද ගීනැටුම්වලින්ද යන දෙකින් යුක්ත වූ බොහෝ පවුරු හා තොරන් ඇති රම්‍ය වූ ජයතුරා නුවරට ඔව්හු පිවිසියහ.
සිවිරට වඩන රජකුමරහු නුවරට පැමිණි කල්හි රැස්වූ ජනපද වැසියෝද නියම්ගම් වැසියෝද සතුටු වූහ.
ධන දායක වූ වෙස්සන්තර රජු සිය නුවරට පැමිණි කල්හි පිළිහිස සිසෑරීම් පැවැත්විණ. සතුටුබෙර හැසිරවීය. හැම සතුන් බන්ධනයෙන් මුදන්නයැයි ඝෝෂා කළේය.
එහි **බහුපාකාර තොරණං** බොහෝ ප්‍රාකාරවලින් හා තොරන්වලින් යුක්ත වූ. **නච්චගීතෙහි චූහයං **නෘත්‍ය ගීත දෙකින් සමන්විත වූ. **විත්තා** සතුටු වූවාහු, සොම්නසට පැමිණියාහු. **ආගතෙ ධනදායක‍ෙ** මහජනයාට ධනය දෙන මහාසත්ත්වයන් පැමිණි කල්හි **නන්‍දිප්පවෙසී** වෙස්සන්තර රජුගේ අණ යැයි නගරයෙහි බෙර හැසිරවීය. **බන්‍දන මොක්ඛො අඝොසථ** සියළු සත්ත්වයන් බැඳීම්වලින් මිදිය යුතුයයි ඝෝෂා කරන ලදී. යටත්පිරිසෙයින් බළලුන් පවා වෙස්සන්තර මහරජු සියළු සත්ත්වයන් නිදහස් කරවීය.
ඔහු නගරයට පිවිසි දිනයේ අළුයම් වේලෙහි සිතීය. රෑ පහන් වූ කල්හි මා පැමිණි බව අසා යම් යාචක කෙනෙක් පැමිණෙත්ද ඔවුන්ට මම කුමක් දෙන්නෙම්ද කියා ඒ වේලාවේ ශක්‍රයාගේ ආසනය උණුසුම් විය. ඔහු සිතා බලන්නේ ඒ කාරණය දැනගෙන රජගෙදරට බටහිර හා පෙරදිග නිවාසවල තුනටිය තෙක් ප්‍රමාණයේ පිරෙන්නට තද වර්ෂාවක් මෙන් සත්රුවන් වර්ෂාවක් වැස්සවීය. මුළු නගරයෙහිම දනක් පමණ වැසි වැස්සවීය. පසුදා මහාසත්ත්වයෝ ඒ ඒ නිවෙස්වලට බටහිරින් හා පෙරදිගින් වැසි වසින ලද ධනය ඔවුන්ටම වේවායි ඔවුන්ට දෙවා ඉතිරිය ගෙන්වාගෙන තමන්ගේ වාසස්ථානයේ ධනයත් සමග භාණ්ඩාගාරවල විසුරුවා දන්දීම ආරම්භ කළේය. මේ කාරණය ප්‍රකාශ කරන ශාස්තෲන් වහන්සේ මෙසේ වදාළ සේක,
සිවිරට වඩන වෙසතුරු රජු නුවරට පිවිසි කල්හි එකෙණෙහිම වලාකුළු ස්වර්ණමය වැසි වැස්සේය.
ඉක්බිති ඒ ක්‍ෂත්‍රිය වූ නුවණැති වෙස්සන්තර රජු දන්දී කයේ බිඳීමෙන් මරණින් පසු ස්වර්ගයට පැමිණියේය.
එහි **සග්ගං සො උපපජ්ජථ** එයින් චුතවූයේ දෙවෙනි චිත්තයෙන් තුසිතපුරයෙහි උපන්නේය.
ශාස්තෲන් වහන්සේ මේ ගාථා දහසකින් සමන්විත මහා වෙස්සන්තර ධර්මදේශනාව ගෙනහැර දක්වා ජාතක කථාව ගලපා වදාළ සේක. එකල්හි **ජූජකයා** වූයේ දෙව්දත්ය. **අමත්තතාපා** වූයේ චිංචි මානවිකාවය. **චෙත** පුත්‍රයා වූයේ ඡන්නය. **අච්චුත** තාපසයා වූයේ සැරියුත් තෙරුන් වහන්සේය. ශක්‍රයා වූයේ අනුරුද්ධ තෙරුන්ය. සංජය රජු නම් සුද්ධෝදන මහරජතුමාය. ඵුසති දේවිය නම් මහාමායා දේවිය. මද්‍රිදේවිය. රාහුල මාතාවය. ජාලිය කුමාරයා රාහුලය. ක්‍රිෂ්ණජිනා උප්පලවණ්ණාය. ඉතිරි පිරිස බුදුපිරිසය. වෙසතුරු මහරජ වූයේ මම් ම ය.
නිගමන ගාථා
සුජාත වූ ජාති ආදී දුක්ඛයන් නැතිකළා වූ. මහර්ෂී වූ තථාගතයන් වහන්සේගේ අතීත ජාතීන් දක්වන්නා වූ ප්‍රඥා චක්‍ෂුස දියුණුකර ගැනීමට උපකාර වන තථාගත ධර්මාලෝකය බොහෝකල් පැවැත්ම කැමැතිවන්නා වූ මා විසින් යම් ඒ බණවර දෙදහසකින් සමන්විත ජාතක කථා අර්ථ වර්ණනාව විහාරස්ථානයන්හි වැඩසිටින භික්‍ෂූන්ගේ දහම්හි ඇල්ම වඩවන පිණිස ආරම්භ කරන ලදී.


මේ පුණ්‍යකර්මයෙන් මම මෙයින් දෙවන භවයෙහි සුන්දර වූ තුසිත භවනයෙහි ඉපිද අනතුරුව මෙතේ බුදුන්ගේ ධර්මය අසමින් ඒ සමග බොහෝකලක් මහත්වූ ශ්‍රී සම්පත්තියක් විඳින්නේ.

මහාසත්ත්වයන් වහන්සේ රම්‍ය වූ කේතුමතී පුරයෙහි බුදු වූ කල්හි බමුණු කුලයක ත්‍රිහේතුක ප්‍රතිසන්ධියක් ලබා
අනර්ඝ වූ උතුම් වූ චීවර, පිණ්ඩපාත, සේනාංසන හා භේසජ්ජ යන සිව්පසයන් ඒ මහර්ෂීන් වහන්සේට පූජාකර
උන්වහන්සේන්ගේ ශාසනයේ පැවිදිවී ධර්මය බබුලුවමින් ඍද්ධිමත්ව, සතීමත්ව මනාව පිටකත්‍රය දරමින් සිට
අනාගතයෙහි මේ තැනැත්තා බුදුවන්නේ යැයි විවරණ ලැබ පහළ වූ බුදුවරයන් වහන්සේලාට දන් දී
සසරෙහි ඇවිදින්නේ ලෝකවාසීන්ට කල්ප වෘක්‍ෂයක් මෙන් කැමැති කැමැති ආහාරපාන දෙන්නේ සිතෙහි සමාධිගත වූයේ
සීල, නෙක්ඛම්ම, ප්‍රඥා ආදී සියළු පාරමිතාවන් සම්පූර්ණ කර පාරමිතාවන් මුදුන් පමුණුවාගෙන අනුත්තර වූ බුදුබවට පත්වී.
මම සත්ත්වයන්ට මධුර වූ ශාන්ත වූ ධර්මය දේශනා කර සියලු දෙවියන් සහිත ලෝකය සංසාර බැම්මෙන් මුදවා උතුම් වූ ක්‍ෂේම වූ නිවන්මගට පත්කරන්නෙමි.
මම මේ පිනෙන් යම්තාක් නිවන් පදවියට පත්වන්නෙම්ද ඒතාක් ශුද්ධ වූ ශ්‍රද්ධාවන්ත වූ ආඪ්‍ය වූ ධනවත් කුලයන්හි උපදිනු ලබම්වා.
සියලු කලාවන්හිද අප්‍රමාණ වූ දේශ භාෂාවන්හිද දක්‍ෂ වූ සැඩපරුෂයන් දමනය කරන්නට දක්‍ෂ වූ පාණ්ඩිත්‍යයෙන් යුක්තව.
පිටකයන්හිත් වේදයන්හිත් නොයෙක් ව්‍යාකරණයන්හිත් තර්කාදියෙත් අනිකුත් ශාස්ත්‍රයන්හිත් විශාරද වී.
අනුන්ගේ වාද මර්දනයේ දක්‍ෂ පණ්ඩිත වූයේ නොයෙක් දහස් ගණන් ග්‍රන්ථයන් ඒකශ්‍රැතිව දරන්නා වූ
ග්‍රන්ථ සියදහස් ගණනකුත් ඇසූ පමණින් මතක තබා ගන්නේය. අර්ථ ව්‍යඤ්ජන වශයෙන් ද දහසක් ක්‍රමයන්ගෙන්ද
රන්බඳුනක දමන ලද සිංහතෙල් මෙන්ද ගලෙහි කෙටූ අකුරු මෙන්ද නිරන්තරයෙන් ඇසූපිරූ සියල්ල නොනැසී සිතේ තබා ගන්නේය.
උපනුපන් ජාතීන්හි මහා සෘද්ධි ඇතිව මහා තේජස් ඇතිව කළගුණ දන්නේ දක්‍ෂ වූයේ බලවත් වූයේ බුද්ධිමත් වූයේ උතුම් ජාති සම්පන්නයෙක් වන්නෙමි.
වෙන කෙනෙක් මට හිංසා නොකරන්නේය. මම කිසිවකුටත් හිංසා නොකරන්නෙමි. සියළු සත්ත්වයන්ට දණ්ඩනයෙන් තොරව ආයුධයෙන් තොරව දමනය කරන්නෙමි.
කවදාවත් මිථ්‍යාදෘෂ්ටියක් හෝ පාපමිත්‍රයකූ සේවනය නොකරන්නෙමි. හිතසිතින්ම සත්ත්වයන්ට මිහිරි වූ වචනයක් කියන්නෙමි.
කිසිවකු විසින් අසන ලද දක්‍ෂ වූ වටහාගැනීමට දුෂ්කර වූ ප්‍රශ්නයක් සියළු ජනයා සතුටු කරවමින් මොහොතකින් විසඳා ප්‍රකාශ කරන්නෙමි.
සුවකළ නොහැකි රෝගයක් වේද, එය මා විසින් දුටු සැණින් නෙලුම්පතෙහි ජලය මෙන් නිරවශේෂයෙන් පහව යේවා.
යම්කිසි මා සන්තක නූල්පටක පමණ දෙයක් රාජ, චෝර, අප්‍රියජන, ගින්න, ජලය යන මේවායින් විනාශ නොවේවා. මාගේ භෝගයෝ විනාශ නොවෙත්වා. තදින් අල්ලා ගැනීම දැවීම, ගසාගෙන යාමක් හෝ රෝග ව්‍යාධි අන්තරාවක් හෝ කිසිදාක නොපැමිණේවා.

භවයෙහි සැරිසරන මා දෙවියෝ, මනුෂ්‍යයෝ අසුරයෝ ගාන්ධර්වයෝ යක්‍ෂයෝ රාක්‍ෂසයෝ යන මොව්හු රකිත්වා,
සොරකම් කිරීමත් පරදාර සේවනයත් සුරාපානයත් අනුන්ට හිංසාවක් නොකරමි. කිසිදිනක සිහිනෙන්වත් අසත්‍යයක් නොකියන්නෙමි.


නිරයෙහිත් තිරිසන් යෝනියෙහිත් ප්‍රේත ලෝකයෙහිත් අසුර යෝනියෙහිත් යම්කිසි දුකක් ඇත්තේද කිසිදාක ඒ දුක විඳින්නට නොලැබේවා.
ලෝකයේ යම්තාක් ලොකු කුඩා යම් ශිල්ප සමූහයක් වේද ඒ සියලු ශිල්පියන් ස්වයං සිද්ධ වේවා.
බෝධි සම්භාරයක් පුරා අනාගතයේ බුදුවන්නෙමි. සත්ත්වයන්ට ධර්මය දේශනා කර නිර්වාණපදය සම්පූර්ණ කරන්නෙමි.
භවයක් පාසා මනුෂ්‍යාත්මයක්ම ලැබේවා. භෝග සම්පත්තියත් පිටකත්‍රය අවබෝධ කිරීමේ වාසනා මහිමයත් දාන, ශීල, ප්‍රඥා ගුණයනුත් වේවා.
මේ පිනෙන් සියලු භවයන්හි සියළු ගුණයන්ගෙන් පිරිපුන් ධනයෙන්, පිනෙන් හා කුලයෙන් ජාතියේ ශ්‍රේෂ්ඨත්වයට පත්වී අනාගතයෙහි බුදුවන්නෙමි.
භවයක් පාසා බුද්ධත්වයට පත්වනතුරු ශ්‍රද්ධා, ශීල, ප්‍රඥා, ශ්‍රියාව, උත්සාහය, මනා සිහිය, පරිත්‍යාගය, මෛත්‍රිය, දයාව, ශාන්ත බව, දැමුණු බව, යහපත් සිත් ඇති බව, දැකුම්කලු අභිරූප ගුණය තේජස, සමෘද්ධිය, පෙර ජාති සිහිකිරීමේ නුවණ, කීකරු බව, මිහිරි හඬක් ඇති බව අනන්ත වූ භවභෝග සම්පත් ඇති බව යන ගුණාංග ලැබේවා. ශ්‍රී සද්ධර්මය මාගේ එකම පිහිටා රක්‍ෂාව වේවා.

මම බුදුවනතෙක් මේ පුණ්‍යකර්මයෙන් භවයක් පාසා දන්දීමෙන් වෙස්සන්තර මෙන්ද භවභෝග සම්පත්වලින් ජෝති සිටුවරයා මෙන්ද ප්‍රඥාවෙන් මහෞෂධ පණ්ඩිතයන් මෙන්ද වෙම්වා.
සිතන ලද පතන ලද දේ මට වහා සමෘද්ධ වේවා. පසළොස්වකදා චන්ද්‍රයා මෙන් සියළු බලාපොරොත්තු සම්පූර්ණ වේවා.
