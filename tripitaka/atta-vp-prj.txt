විනය පිටක
පාරාජික අටුවාව
(පළමු භාගය)
ගන්ථාරම්භ කථා
1. ලොකනායක වූ යම් සර්‍වඥවරයෙක් කප් කෙළ ගණනිදු පමණ නොකට හැකි කලක් මුළුල්ලෙහි අතිශය දුෂ්කර ක්‍රියාවන් කරනුයේ, සත්ත්‍ව ලෝකයට හිත පිණිස, කායික පරිශ්‍රමයට පැමිණියේද, මහාකාරුණික වූ ඒ ලොකනායක වූ සර්‍වඥයන් වහන්සේට මාගේ නමස්කාරය වේවා.
2 බුදුරජුන් විසින් නිති සෙවුනාලද යම් සපර්‍ය්‍යාපතික නවලොකොත්තර ධර්‍මයක් අවබෝධ නොකිරීම හේතුකොට, සත්ත්‍ව ලෝකය කුදු මහත්වූ භවයෙන් භවයට යේද, අවිද්‍යාදි ක්ලෙශ සමූහය නසනසුලුවූ ඒ උතුම් ධර්‍මයට මාගේ නමස්කාරය වේවා.
3. ශීලසමාධිප්‍රඥාවිමුක්තිවිමුක්තිඥානාදි ගුණයන්ගෙන් යම් ආර්‍ය්‍ය සමූහයක් යුක්තවූයේද, පින් කැමති ජනයන් හට කෙතක් වැනිවූ ඒ ආර්‍ය්‍ය සඞ්ඝයා මස්තකයෙන් වඳිමි.
4 මෙසේ අත්‍යන්තයෙන් නමස්කාර කටයුතු වූ රත්නත්‍රය නමස්කාර කරන්නා වූ මම, යම් මහත් පුණ්‍ය රාශියක් ලැබූයෙම්ද, ඒ පුණ්‍ය රාශියෙහි ආනුභාවයෙන් නැසූ අනතුරු ඇතියෙම්
5 කාමසුඛල්ලිකඅත්තකිලමථානුයොග සඞ්ඛ්‍යාත වූ උභයාන්තයෙහි නොසිටියා වූ මැදුම් පිළිවෙතෙහි මැනවින් පිහිටාගත් බුදුරජාණන් වහන්සේගේ අධිශීල අධිචිත්ත අධිප්‍රඥා සඞ්ඛ්‍යාත ශික්‍ෂාත්‍රයෙහි ඇතුළත් වූ ශාසනය, යම් විනය පිටකයක් පෙළ අරුත් විසින් ලජ්ජීන් කෙරෙහි පැවතීම් අරුතින් පිහිටා සිටියේද, ඒ විනය පිටකය නිකායාන්තර ලබ්ධීන් හා මිශ්‍ර නොකොට පොරණැදුරන් විසින් වර්‍ණනා කරනලද අර්‍ත්‍ථකථාව ඇසුරුකොට වර්‍ණනා කරන්නෙමි.
6-7. එකාන්තයෙන් මේ විනය මාර්‍ගඥාන ජලයෙන් දෝනාලද රාගාදි මල හා කාමාදි ආස්‍රව ඇති, පිරිසිදු වූ ත්‍රිවිද්‍යා හා ප්‍රතිසම්භිදා ඇති, සද්ධර්‍මසංවර්‍ණනාවෙහි දක්‍ෂ වූ සැහැල්ලු පැවැත්මෙහි සුලභ උපමා නැත්තා වූ මහාවිහාරයට ධ්වජ වැනි වූ උතුම් වූ සම්බුදුරජුන් හට අනුව ගියාවූ පොරණැදුරන් විසින් විසිතුරු වූ නයින් මනාකොට වර්‍ණනා කරන ලද්දේය.
8 යම් හෙයකින්, මේ සංවර්‍ණනා හෙළදිව් වැසියන්ගේ බසින් කළබැවින්, අන් දිවයින්වැසි භික්‍ෂු සමූහයාට කිසි ප්‍රයෝජනයක් සිදුනොකෙරේද,
9 එහෙයින්, මේ සංවර්‍ණනාව පාලිනයට අනුරූප කොට, බුද්ධසිරි නම් වූ මහාතෙරුන්ගේ ආරාධනය මනාකොට මෙනෙහි කරමින්, දැන් ආරම්භ කරන්නෙමි.
10. ඒ සංවර්‍ණනාවද මනාකොට ආරම්භ කරන්නා වූ මම, මහ අටුවාව ඒ සංවර්‍ණනාවෙහි ශරීරයකොට, මහාපච්චරි නම් අටුවාවෙහිද, කුරුන්‍දි ආදි නම් ඇති ප්‍රසිද්ධ වූ
11. අටුවාවන්හි යම් විනිශ්චයක් කියන ලද්දේද, එයිනුදු යුතු අරුත් නොහරිනුයේ, ඇතුළත් කළ ස්ථවිරවාද ඇත්තක්කොට, සංවර්‍ණනාව මනාකොට පටන් ගන්නෙමි.
12. ධර්‍මප්‍රදීප වූ තථාගතයන් වහන්සේගේ ධර්‍මයට හෝ පාලි ධර්‍මයට සකසා පුදන්නා වූ ස්ථවිරවූද නවකවූද මද්ධ්‍යමවූද භික්‍ෂූහු පහන් සිත් ඇත්තාහු මාගේ ඒ සංවර්‍ණනාව අසත්වා.
13. බුදුරජාණන් වහන්සේ විසින් යම් සුත්‍රාභිධර්‍මසඞ්ඛ්‍යාත ධර්‍මයක්ද විනයක්ද පෙළ විසින් හා අරුත් විසින් වදාරණ ලද්දේද, ඒ ධර්‍මවිනය උන්වහන්සේගේ යම් පුත්‍ර කෙනකුන් විසින් ඒ වදාළ ලෙසින්ම දන්නා ලද්දේද, ඔවුන්ගේ අදහස නොහරිමින් පෙර අටුවාවන් කළාහුද.
14. (බුද්ධ පුත්‍රයන්ගේ අදහස් වෙනස් නොකොට පෙර අර්‍ත්‍ථකථා කළාහුද,) එහෙයින්ම, අර්‍ත්‍ථකථාවන්හි යමක් කියන ලද්දේද, (පුස්තකාරූඪ කාලයෙහි නොසැලකිල්ලෙන් ඒ ඒ තැන වැටුනු) ප්‍රමාදපාඨ හැරපියා, මේ ශාසනයෙහි ශික්‍ෂාවන්හි ගෞරව සහිත වූ පණ්ඩිතයන්ට ඒ සියල්ලත් යම්හෙයකින් ප්‍රමාණවේද.
15. ඒ අටුවාවෙන්ද, සිංහල භාෂාව පමණක්ම හැර, විස්තාර මාර්‍ගයද සංක්‍ෂිප්ත කොට, සියලු විනිශ්චය ඉතිරි නොකොට, කිසිදු පාලි ක්‍රමයක් නොඉක්මවා.
16. සූත්‍ර පිළිබඳ වූ වචනයන්ගේ අර්‍ත්‍ථය, යම් හෙයකින්, සුත්‍රයන්ට අනුරූපකොට, හැමතින් දක්වන්නාවූ මේ සංවර්‍ණනා එහි ප්‍රමාණවන්නේද, එහෙයින් මනාකොට ඒ අනුව හික්මිය යුතුය.
ඒ ගාථාවන්හි **“තං වණ්ණයිස්සං විනය”** යි කියු බැවින්, සංවරවිනයාදීන්ගේ වශයෙන් විනය බහුවිධ වූයේද, මෙහි විනය නම් සියලු විනය පිටකය අදහස් කරන ලද්දේ යයි මෙය කියනු ලැබේ. මේ විනය පිටකය පිළිබඳ සංවර්‍ණනාව පිණිස මාතෘකාය:
යමකු විසින් කියන ලද්දේද, යම් කලෙක්හි කියන ලද්දේද, යම් හෙයකින් කියන ලද්දේද, යමකු විසින් දරණ ලද්දේද, යමකු විසින් ගෙනෙන ලද්දේද, යමෙකු කෙරෙහි පිහිටියේද, යන මේ මේ විධිය දක්වා එයට අනතුරුව - තෙන, යනාදි පාඨයේ අර්‍ත්‍ථය නොයෙක් අයුරින් දක්වන්නෙම් විනය පිළිබඳ අර්‍ත්‍ථ වර්‍ණනාව කරන්නෙමි.
ඒ ගාථාවන්හි **‘වුත්තං යෙන යදා යස්මා’** යන මේ වචනය වනාහි **‘තෙන සමයෙන බුද්ධො භගවා වෙරඤ්ජායං විහරති**’ යන මේ ආදි වචනය සඳහා කියන ලද්දේය. මේ වනාහි භාග්‍යවත් බුදුරජාණන් වහන්සේගේ ආත්ම ප්‍රත්‍යක්‍ෂ වචනයක් නොවේ. එහෙයින් මේ වචනය කියයුතුය. මේ වචනය, කවරෙකු විසින් කියන ලද්දේද; කවර කලක කියන ලද්දේද, කුමක් හෙයින් කියන ලද්දේදැ’යි කියයුතු වේ. එදා වනාහි ප්‍රථම සඞ්ගීති කාලයෙහි ආයුෂ්මත් උපාලි මහාස්ථවිරයන් වහන්සේ විසින් කියන ලද්දේය.
මේ ප්‍රථම සඞ්ගීතිය, පඤ්චසතික සඞ්ගීතික්‍ඛන්‍ධකයෙහි කියනලද නමුත් මෙහිද නිදානයෙහි පටුත්‍වය පිණිස මේ කියන පරිදි දතයුතුය. ධර්‍මචක්‍රප්‍රවර්‍තනය ආදිකොට සුභද්‍ර පරිබ්‍රාජකයාගේ හික්මවීම තෙක් කළ බුදුකිස ඇති ලෝකස්වාමී වූ භාග්‍යවත් බුදුරජාණන් වහන්සේ**, කුසිනාරා** නුවර සමීපයෙහි වූ **මල්ල** රජුන්ගේ **උපවර්‍තන** නම් ශාලවනොද්‍යානයෙහි යමකශාලයන් අතර පැණවූ පරිනිර්‍වාණ මඤ්චකයෙහි හොත්සේක්, වෙසක් පුන්පොහෝදා අලුයම අනුපාදිශේෂ නිර්‍වාණ ධාතුවෙන් පිරිනිවන් පා වදාළ සේක. භාග්‍යවතුන් වහන්සේගේ පිරිනිවීම හේතුකොට, එතන්හි රැස්වූ සත් ලක්‍ෂයක් භික්‍ෂූන් වහන්සේ අතුරෙහි සඞ්ඝ ස්ථවිර වූ ආයුෂ්මත් මහාකාශ්‍යප මහාස්ථවිරයන් වහන්සේ - භාග්‍යවතුන් වහන්සේගේ පිරිනිවීමෙන් සත් දවසක් ඉක්ම ගිය කල්හි, **සුභද්‍ර **නම් මහලු පැවිද්ද විසින් ‘ඇවැත්නි, කම් නැත, ශෝක නොකරවු, විලාප නොකියවු තොපට මේ කැපය, තොපට මේ නොකැපයයි අපි ඒ මහාසමණහුගෙන් උවදුරු ලද්දෝ වම්හ, අපි දැන් ඒ මහා සමණහුගෙන් මිදුනෝ වම්හ, අපි දැන් යමක් කැමති වන්නමෝ නම්, එය කරන්නෙමු, යමක් නොකැමති වන්නමෝ නම්, එය නොකරන්නෙමු’යි කියූ වචනය මෙනෙහි කරනුවෝ- ‘පාපී භික්‍ෂූහු, යම් කරුණක් හේතුකොට, ඉක්මගිය ශාස්තෲන් ඇති ධර්‍මවිනයකැයි හඟින්නෝ අලජ්ජීපක්‍ෂ ලැබ, නොබෝකලකින්ම සද්ධර්‍මය අතුරුදහන් කරන්නාහ’ යන මේ කාරණය වියහැකිය. යම්තාක් කල් මුළුල්ලෙහි ධර්‍මවිනය ලජ්ජී පුද්ගලයන් කෙරෙහි පවත්නේ නම්, ඒ තාක් ධර්‍මවිනය නොඉක්මගිය ශාස්තෲන් ඇත්තේමය,
ආනන්‍ද! තොපට මා විසින් යම් ධර්‍මයක් යම් විනයක් දේශනා කරන ලද්දේද, පණවන ලද්දේ ද, ඒ ධර්‍මවිනය, මාගේ ඇවෑමෙන් තොපගේ ශාස්තෲයි යන මෙය භාග්‍යවතුන් වහන්සේ විසින් වදාරණ ලද්දේමය.
යම් ලෙසකින් මේ ශාසනය බොහෝ කල් පැවැත්මට සුදුසුවූයේ, කල් පවතින්නක් වේද, එලෙසින් මම ධර්‍මයත් විනයත් සඞ්ගායනා කරන්නෙම් නම්, ඉතා මැනව,
යම්හෙයකින් භාග්‍යවතුන් වහන්සේ විසින්,
මම කාශ්‍යප! ඔබ පරිභොගයෙන් දිරාගිය හණ වැහැරියෙන් කළ පාංසුකූල චීවරය දරන්නහු’යි වදාරා, චීවරයෙහි සාධාරණ පරිභොගයෙන්ද,
මහණෙනි! මම යම්තාක් කැමති වෙම්ද, ඒ තාක් කාමයන්ගෙන් වෙන්ව - ප්‍රථමද්ධ්‍යානයට එළඹ වෙසෙම්ද, මහණෙනි! කාශ්‍යපද යම්තාක් කැමතිවේද, ඒ තාක් කාමයන්ගෙන් වෙන්ව - ප්‍රථමද්ධ්‍යානයට එළඹ වෙසේයයි
මේ ආදි ක්‍රමයෙන් නවානුපූර්‍ව විහාර ෂඩභිඥාදි ප්‍රභෙද ඇති උත්තම මනුෂ්‍ය ධර්‍මයෙහි තමන්වහන්සේ හා සමතන්හි තැබීමෙන් මම අනුග්‍රහ කරන ලද්දෙම් වෙම්ද, එසේ අනුග්‍රහ කරන ලද මට ධර්‍මවිනය සඞ්ගායනාව හැර, අන් කිනම් මගකින් නය නැති බවක් වන්නේද, තමන්ගේ කවජඉසුරු දීමෙන් ස්වකීය කුලවංශය පිහිටුවන පුතුට රජක්හු මෙන්, භාග්‍යවතුන් වහන්සේ, මෙතෙමේ මාගේ සද්ධර්‍මවංශය පිහිටුවන්නේ යයි දැන, මේ අසාධාරණ අනුග්‍රහයෙන් මට අනුග්‍රහ කළසේක්වනැ’යි සිතන්නාහු, ධර්‍මවිනය සඞ්ගායනා කරනු පිණිස භික්‍ෂූන්ට උත්සාහ ඉපදවූහ.
ඉක්බිති ආයුෂ්මත් **මහාකාශ්‍යප** මහාස්ථවිරයන් වහන්සේ, ‘ඇවැත්නි, මම එක්කලක පන්සියයක් පමණ මහාභික්‍ෂු සඞ්ඝයා සමග **පාවා** නුවරින් නික්ම **කුසිනාරා **නුවර දිග්මගට පිළිපන්නෙමි’යි භික්‍ෂූන් ඇමතූ සේක. මෙසේ පඤ්චසතිකක්‍ඛන්‍ධකයෙහි ඈ සියලු සුභද්‍රකාණ්ඩය විස්තර විසින් දතයුතුය.
ඉක්බිති උන්වහන්සේ
‘අවැත්නි! ඉදිරියෙහි අධර්‍මය බබලන්නේය, ධර්‍මය යටපත් කරනු ලබන්නේය, අවිනය බබලන්නේය, විනය යටපත් කරනු ලබන්නේය, ඉදිරියෙහි අධර්‍මවාදීහු බලවත් වන්නාහුය, ධර්‍මවාදීහු දුර්‍වල වන්නාහුය, අවිනයවාදිහු බලවත් වන්නාහුය, විනයවාදීහු දුර්‍වල වන්නාහුය, එබැවින් අපි ධර්‍මයත් විනයත් සඞ්ගායනා කරන්නෙමු’යි භික්‍ෂූන්ට දන්වා සිටියහ.
එකල්හි භික්‍ෂූහු ‘ස්වාමීනි! එසේනම්, මහාස්ථවිරයන් වහන්සේම සඞ්ගායනාවට සුදුසු භික්‍ෂූන් තෝරාගන්නා සේක්වා’යි අයැද සිටියහ. භික්‍ෂූන්ගෙන් ලද ආරාධනා ඇති මහාකාශ්‍යප මහාස්ථවිරයන් වහන්සේ, සකල නවාඞ්ගශාස්තෲ ශාසනපර්‍ය්‍යාපතිධර වූ නොයෙක් සියගණන් නොයෙක් දහස්ගණන් පෘථග්ජනස්‍රොතාපන්න සකෘදාගාමී අනාගාමී ශුෂ්කවිදර්‍ශක ක්‍ෂීණාස්‍රව භික්‍ෂුන් හැරපියා බොහෝසෙයින් භාග්‍යවතුන් වහන්සේ විසින් එතදග්‍රයට නගන ලද ත්‍රිපිටක සකල පර්‍ය්‍යාපති ප්‍රභෙදධර වූ සිවුපිළිසැඹියා පත් මහානුභාව සම්පන්නවූ ත්‍රිවිද්‍යාදිභෙද ඇති ක්‍ෂීණාස්‍රව භික්‍ෂූන්ම එකකුඅඩු පන්සියයක් භික්‍ෂූන් තෝරාගත්හ. **‘අථඛො ආයස්මා මහාකස්සපො එකෙනූන පඤ්චඅරහන්තසතානි උච්චිනි’**යි
යම් කෙනකුන් සඳහා මෙය සඞ්ගීතික්‍ඛන්‍ධකයෙහි කියන ලද්දේද, එහෙයිනි. කුමක් හෙයින් මහාස්ථවිරයන් වහන්සේ සඞ්ගායනාවට පැමිණීමට ඉඩ තබනු පිණිසය. ආනන්‍ද ස්ථවිරයන් වහන්සේ හා එක්වද, ආනන්‍ද ස්ථවිරයන් වහන්සේ හැරපියාද ධර්‍ම සඞ්ගායනාව කරන්නට නොහැකිය. උන්වහන්සේ ශෛක්‍ෂ්‍යයහ. මතු මාර්‍ගත්‍රය පිළිබඳ කටයුතු අවසන් නොකළ බැවින් කෘත්‍ය සහිතයහ. එහෙයින් උන්වහන්සේ හා එක්ව නොකටහැකිය. ආනන්‍ද ස්ථවිරයන් වහන්සේ විසින්, බුදුරජාණන් වහන්සේ දේශනා කළ බුදුරජාණන් වහන්සේගේ නොහමුවෙහි පිළිගත් සූත්‍රගෙය්‍යාදී කිසිදු ධර්‍මයක් නැත්තේය. එහෙයින් උන්වහන්සේ හැරපියාද නොකටහැකිය. ආනන්‍ද ස්ථවිරයන් වහන්සේ, ශෛක්‍ෂ්‍ය වූවාහුද, ධර්‍මසඞ්ගායනාවට බොහෝ උපකාර බැවින් මහාකාශ්‍යප මහාස්ථවිරයන් වහන්සේ විසින් ධර්‍මසඞ්ගායනාව පිණිස තෝරා ගතයුතුම වෙත්නම් එසේ තෝරා ගත යුතුව තිබියදී කුමක් හෙයින් තෝරා නොගන්නා ලද්දාහුද; යත්:- අන්හු නගන චෝදනා දුරුකරනු පිණිසය. මහාකාශ්‍යප මහාස්ථවිරයන් වහන්සේ, ආයුෂ්මත් ආනන්‍ද ස්ථවිරයන් වහන්සේ කෙරෙහි දැඩි විස්වස් ඇතියහ. ඒ එසේමය. හිසෙහි කෙස් පැසී තිබියදීද, මහාකාශ්‍යප මහාස්ථවිරයන් වහන්සේ ‘මේ කුමරු පමණ නොදන්නේ’යි ආනන්‍ද ස්ථවිරයන් වහන්සේට කුමාරවාදයෙන් කතා කරති, මේ ආයුෂ්මත් තෙමේ ශාක්‍ය කුලයෙහි උපන්නේය, බුදුරජාණන් වහන්සේගේ සුලු පියහුගේ පුත්ය, සොහොයුරුය, එහිදී භික්‍ෂූහු, මා ඡන්‍දයෙන් අගතියට ගොස් කටයුතු කරන්නෙකු මෙනැ’යි හඟිමින් අශෛක්‍ෂ ප්‍රතිසම්හිදාප්‍රාපත බොහෝ භික්‍ෂූන් අත්හැර, බැහැරකොට, ශෛක්‍ෂප්‍රතිසම්භිදාප්‍රාප්ත ආනන්‍ද ස්ථවිරයන් තෝරා ගත්හයි චෝදනා නගතියි ඒ චෝදනා නැගීමට ඉඩ නොතබමින්, ‘ආනන්‍ද ස්ථවිරයන් හැර සඞ්ගායනාව කරනු. නොහැකිය’යි භික්‍ෂූන්ගේම අනුමතියෙන් ගනිමි’යි ආනන්‍ද ස්ථවිරයන් වහන්සේ තෝරා නොගත්හ.
එකල්හි භික්‍ෂූහු, තුමූම ආනන්‍ද ස්ථවිරයන් වහන්සේ සඳහා
‘ස්වාමිනි! මේ ආයුෂ්මත් ආනන්‍ද ස්ථවිරයන් වහන්සේ ශෛක්‍ෂ්‍ය වූවාහුද, ඡන්‍දයෙන් ද්වෙෂයෙන් භයෙන් මොහයෙන් අගතියට යන්නට නොසුදුස්සහ, ඒ ස්ථවිරයන් වහන්සේ විසින් බුදුරජාණන් වහන්සේගේ ඉදිරියෙහිදීම බොහෝ ධර්‍මයත් විනයත් හදාරන ලද්දේය, එහෙයින් ස්වාමීනි! මහාස්ථවිරයන් වහන්සේ ‘ආයුෂ්මත් ආනන්‍ද ස්ථවිරයන් වහන්සේ තෝරාගන්නා සේක්වා’යි මහාකාශ්‍යප මහාස්ථවිරයන් වහන්සේගෙන් ඉල්ලා සිටියහ. ඉක්බිති ආයුෂ්මත් මහාකාශ්‍යප මහාස්ථවිරයන් වහන්සේ ආයුෂ්මත් ආනන්‍ද ස්ථවිරයන් වහන්සේද, තෝරාගත්හ.
මෙසේ, භික්‍ෂූන්ගේ අනුමැතියෙන් තෝරාගත් ආනන්‍ද ස්ථවිරයන් වහන්සේ සමග සඞ්ගායනාව පිණිස පන්සියයක් ස්ථවිරවරු වූහ.
එයින් පසු ස්ථවිර භික්‍ෂූන්ට ‘අපි කොතැනක ධර්‍මයත් විනයයත් සඞ්ගායනා කරන්නමෝදැ’යි මෙබඳු අදහසෙක් වූයේය. නැවැත ස්ථවිර භික්‍ෂූන්ට ‘‘රජගහ නුවර, භික්‍ෂාව පිණිස හැසිරීමට ඉඩ පහසුකම් ඇති මහත් තැනක් වන්නේය, බොහෝ සෙනසුන්ද ඇත්තේය, එහෙයින් අපි රජගහා නුවර වස් වසන්නමෝ, ධර්‍මයත් විනයත් සඞ්ගායනා කරන්නෙමු, අන්‍ය භික්‍ෂූහු රජගහා නුවර වස් නොඑළැඹන්නාහු නම් ඉතා මැනවැ’යි මේ අදහසද උපන්නේය. කුමක් හෙයින් උන්වහන්සේලාට මේ අදහස උපන්නේද;යත්: ‘අපගේ මේ චිරස්ථායී ක්‍රියාව සුභද්‍ර වැනි විසභාග පුද්ගලයෙක් සඟමැදට පැමිණ උගුළු වන්නේය’ යන මේ අදහසින් මේ උපන්නේය. අනතුරුව ආයුෂ්මත් මහාකාශ්‍යප මහාස්ථවිරයන් වහන්සේ ඥප්තීද්විතීය කර්‍මයෙන් ඇස්වූහ. එය සඞ්ගිතීක්‍ඛන්‍ධකයෙහි{1} කියනු ලැබූ ලෙසින් දතයුතුය.
එකල්හි බුදුරජාණන් වහන්සේගේ පිරිනිවීමෙන් සාධුක්‍රීඩා සත්දවසද, ධාතු පූජා සත්දවසද ඉක්ම යෑමෙන් අඩමසක් ගෙවී ගියේය. දැන් ඉතිරිව සිටියේ ග්‍රීෂ්මසෘතුව පිළිබඳ එක්මස් පසළොස් දවසකි. එහෙයින් වස් එළෙඹන දවස ආසන්න යයි දැන, මහා මහාස්ථවිරයන් වහන්සේ, ‘අවැත්නි! රජගහ නුවරට යමු’යි අඩක් භික්‍ෂු සඞ්ඝයා ගෙන, එක් මගකින් වැඩිය සේක. අනුරුද්ධ මහාස්ථවිරයන් වහන්සේද, අඩක් ගෙන එක් මගකින් වැඩියාහ. ආනන්‍ද මහාස්ථවිරයන් වහන්සේ, බුදුරජාණන් වහන්සේගේ පාසිවුරු ගෙන, භික්‍ෂු සඞ්ඝයාගෙන් පිරිවරණ ලදුව සැවැත් නුවරට ගොස්, රජගහනුවරට යනු කැමැත්තාහු සැවැත්නුවර සැරිසැරූහ. ආනන්‍ද මහා ස්ථවිරයන් වහන්සේ එහි ගියගිය තැන, ‘ස්වාමීනි! ආනන්‍ද මහාස්ථවිරයන් වහන්ස! ශාස්තෲන් වහන්සේ කොතැන තබා මෙහි ආවහුදැ’යි මහත් විලාපයක් නැගී ගියේය. ආනන්‍ද මහා ස්ථවිරයන් වහන්සේ පිළිවෙළින් සැවැත් නුවරට පැමිණි කල්හි එහි නැගී ගිය මහත් විලාපය, බුදුරජාණන් වහන්සේ පිරිනිවි දවසෙහි නැගුනු මහත් විලාපය සේ වූයේය.
එහිදී ආයුෂ්මත් ආනන්‍ද මහාස්ථවිරයන් වහන්සේ, අනිත්‍යතාදි ප්‍රතිසංයුක්ත ධර්‍මකථාවෙන් ඒ විලාප නගන මහජනයාට කරුණු දක්වා සනසා ජේතවනයට පිවිස බුදුරජුන් වැඩවිසූ ගඳකිළියෙහි දොර හැර, ඇඳ පුටු බැහැරට ගෙන ගසාදමා ගඳකිළිය හැමද, මැලවී ගිය මල්කසළ බැහැර දමා, ඇඳපුටු ඇතුළට ගෙන, නැවැත, තුබූ තැනම තබා, බුදුරජාණන් වහන්සේ වැඩසිටි කාලයෙහි කටයුතු වූ සියලු වත් කළහ. ඉක්බිති ආනන්‍ද මහා ස්ථවිරයන් වහන්සේ, බුදුරජාණන් වහන්සේගේ පිරිනිවීමෙහි පටන් සිටීම් හිඳීම් බහුලවීමෙන් උත්සන්නවූවා පිත් සෙම් ඇති සිරුර සන්සිඳවනු පිණිස දෙවන දවසෙහි ක්‍ෂීරවිරෙචනය වළඳා, විහාරයෙහි වැඩහුන්හ. එකල්හි සුභ නම් මාණවකයා විසින් තමන් වෙත එවූ තරුණයා හට
‘මාණවක! මා විසින් අද සුලු බෙහෙතක් වළඳන ලදය, එහෙයින් එහි යෑමට මේ කාලය නොවේ, හෙටවත් එන්නට ලැබුනොත් එන්නෙමු’යි මෙය ඒ සඳහා කියන ලදී.
දෙවන දවසෙහි උන්වහන්සේ චෙතක තෙරුන් පැසුළු මහණහුකොට එහි වැඩ සුභ මාණවකයා විසින් විවාරණ ලද්දාහු, දීඝනිකායෙහි දසවන සූත්‍රය වූ සුභ සූත්‍රය වදාළ සේක.
අනතුරුව ආනන්‍ද මහාස්ථවිරයන් වහන්සේ ජේතවන විහාරයෙහි කැඩුම් බිඳුම් පිළිසකර කරවා වස් එළඹෙන දවස ලංව සිටිකල්හි රජගහ නුවරට වැඩිය සේක. එසේ මහාකාශ්‍යප මහාස්ථවිරයන් වහන්සේද, අනුරුද්ධ මහාස්ථවිරයන් වහන්සේද, සියලු භික්‍ෂු සඞ්ඝයාද ගෙන රජගහ නුවරට වැඩම කළාහුය.
එසමයෙහි වනාහි රජගහ නුවර අටළොස් මහා විහාර විය. ඒ හැම විහාරම හැරදමන ලද්දාහු, ඒ ඒ තැන ඇද වැටුනාහු, ගැවසීගත් කසළ ඇත්තාහුද වූහ. භාග්‍යවතුන් වහන්සේගේ පිරිනිවීමෙහිදී සියලු භික්‍ෂූහු තමතමන්ගේ පාසිවුරු ගෙන විහාරද පිරිවෙන්ද හැරදමා ගියහ. ඒ විහාරයන්හි විසූ ස්ථවිරයන් වහන්සේලා, බුදුරජාණන් වහන්සේගේ වචනයට පුදනු පිණිසත් තීර්ථකයන්ගේ වාද මුදනු පිණිසත් වර්‍ෂාඍතුවෙහි ප්‍රථම මාසයෙහි කැඩුම් බිඳුම් පිළිසකර කරම්හයි සිතූහ. තීර්ථකයෝ වනාහි ‘ශ්‍රමණ ගෞතමගේ ශ්‍රාවකයෝ ශාස්තෲන් දිවමන්ව සිටියදීම වෙහෙර පිළිදැගුම් කළහ, පිරිනිවි කල්හි හැරදමා ගියහයි මෙසේ කියන්නාහ’යි ඒ තීර්ථකයන්ගේ ගැරහුම් බසින් මිදෙනු පිණිසද, උන්වහන්සේලා මෙසේ සිතූහයි කියන ලද්දේ වේ.
නැවත ‘ඇවැත්නි! කැඩුම් බිඳුම් පිළිසකර කිරීම භාග්‍යවතුන් වහන්සේ විසින් පසස්නා ලද්දේය, එබැවින් ඇවැත්නි! අපි ප්‍රථම මාසයෙහි කැඩුම් බිඳුම් පිළිසකර කරමු, මද්ධ්‍යම මාසයෙහි රැස්ව ධර්‍මයත් විනයත් සඞ්ගායනා කරන්නෙමු’යි ස්ථවිර භික්‍ෂූන් වහන්සේට මේ අදහස වූයේය.
ඒ ස්ථවිර භික්‍ෂූන් වහන්සේ දෙවන දවසෙහි ගොස් රජගෙදොර සමීපයෙහි සිටගත්හ. එකල්හි අජාසත් රජතෙමේ ඉදිරියට පැමිණ වැඳ ‘ස්වාමීනි! මෙහි වැඩියහු කිමැ’යි තමන් විසින් කළයුතු කිස පිළිවිසියේය. ස්ථවිරයන් වහන්සේ අටළොස් මහවෙහෙර පිළිසකර කිරීම පිණිස අත්කම් වුවමනාබව දන්වා සිටියහ. රජතෙමේ ‘මැනව, ස්වාමීනි!’යි අත්කම් කරන මිනිසුන් නියමකොට දුන්නේය. ඉක්බිති ස්ථවිරයන් වහන්සේ ප්‍රථම මාසයෙහි සියලු වෙහෙර පිළිසකර කරවා රජහට ‘මහරජ! වෙහෙර පිළිසකර කිරීම නිමාවට ගියේය, දැන් ධර්‍මවිනය සඞ්ගායනා කරම්හ’යි දැන්වූහ. ‘ස්වාමීනි! මැනවැ, නිසැක සිත් ඇතිව කරනු මැනැවැ, මෙහිලා මාගේ අණසක වේවා, ඔබවහන්සේගේ දම්සක වේවා, ස්වාමීනි! මා විසින් කටයුතු යමෙක් වේනම් ඒපිණිස මට අණකළ මැනවැ’යි රජු දන්වා සිටි කල්හි ‘මහරජ! ධර්‍ම සඞ්ගායනා කරන භික්‍ෂූන්ට රැස්ව හිඳිනට තැනක් පිළියෙල කළයුතුය’යි කීහ. ‘ස්වාමීනි! එය කොතැනක කරම්දැ’යි ඇසීය. ‘මහරජ! වෙහාර පර්‍වත - පාර්‍ශවයෙහි සප්තපර්‍ණ ගුහාද්වාරයෙහි කිරීම සුදුසුය’යි උන්වහන්සේ දන්වා සිටියහ. අජාසත් රජ තෙමේ, ‘ස්වාමීනි! මැනැවැ’යි විස්කම් දෙව්පුත්හු විසින් මවන ලද්දක් වැනිවූ, මොනවට බෙදූ බිතු ටැම් හිණි මං ඇති, නන්වැදෑරුම් මල්කමින් හා ලියකමින් විසිතුරු වූ, රජවිමන්සිරි මඩින්නක් වැනි වූ, දෙව්විමන් සිරියට අපහාස කරන්නක් වැනිවූ, ලක්‍ෂමියගේ වාසස්ථානය වැනිවූ දෙව්මිනිසුන්ගේ නෙත් නැමැති විහඟුන්ට බැසීමට එක් පැන් තොටක් වැනි වූ, ලොව ඇතිතාක් සිත්කලුබව පිඩුකළ තැන් වැනි වූ, දැක්කයුතු ඉතා විසිතුරු සැරසුම්වලින් යුත් මණ්ඩපයක් කරවා, ඒ මණ්ඩපය එල්බෙන නන්වැදෑරුම් මල්දම් වමාරන්නක් වැනිවූ සිත්කලු වියන් ඇත්තක්කොට, නන්රුවනින් විසිතුරු වූ මැණික් ඔබ්බා කළ තලය ඇත්තක්කොට, නානාවිධ පුෂ්පොපහාරයෙන් විසිතුරුවූ මැනැවින් නිමවූ භූමිකර්‍මාන්ත ඇත්තක් කොට බඹවිමනක් සේ සරසා, ඒ මහා මණ්ඩපයෙහි පන්සියයක් භික්‍ෂූන්ට අනගි කැප පසතුරුණු පන්සියයක් පණවා, දකුණුදිග ඇසුරුකොට උතුරුදිගට මූණලා ස්ථවිරාසනයද, මණ්ඩප මද්ධ්‍යයෙහි පෙරදිගට මූණලා භාග්‍යවත් බුදුරජාණන් වහන්සේට වැඩහිඳීමට සුදුසු වූ ධර්‍මාසනයද පනවා, මෙහි දළමුවා විජනිපත තබා ‘ස්වාමීනි! මාගේ කටයුතු නිමවන ලදැ’යි භික්‍ෂු සඞ්ඝයාට සැලකරවිය.
[missing trans] ඉක්බිති භික්‍ෂූන් වහන්සේලා ‘ඇවැත්නි! හෙට රැස්වීම වන්නේය. ඔබද ශෛක්‍ෂ්‍යවහු, කටයුතු ඇත්තහුවහු, එහෙයින් ඔබට රැස්වීමට යෑම සුදුසු නොවේ, අප්‍රමත්තවහු’යි ආයුෂ්මත් ආනන්‍ද මහාස්ථවිරයන් වහන්සේට දන්වා සිටියහ.
එකල්හි ආයුෂ්මත් ආනන්‍ද මහාස්ථවිරයන් වහන්සේ, ‘හෙට රැස්වීම වන්නේය, ශෛක්‍ෂ්‍ය වූ ඒ මම රැස්වීමට යන්නෙම් නම්, මාගේ ඒ යෑම සුදුසු නොවේ මැ’යි රෑ බොහෝ වේලාවක් කායගතා ස්මෘතියෙන් කල්ගෙවා, රෑ අලුයම සක්මනින් බැස වෙහෙරට පිවිස! හොවින්නෙමි’යි කය ආවර්‍ජනා කළහ. දෙපාදයෝ බිමින් මිදුනාහ. හිස කොට්ටයට නොපැමිණියේද වේ. මේ අතර සිත තෘෂ්ණාදෘෂ්ටි වශයෙන් කිසිවක් අල්ලා නොගෙන, ආස්‍රවයන්ගෙන් මිදීගියේය. මේ ආයුෂ්මත්තෙමේ සක්මනින් පිටත කල්ගෙවා විශෙෂාධිගමයක් උපදවන්නට අසමර්‍ත්‍ථ වූයේ, බුදුරජාණන් වහන්සේ මට ‘ආනන්‍ද තෝ කළපින් ඇත්තෙහිය, ප්‍රදහන වීර්‍ය්‍යයෙහි යෙදෙව, වහා ආස්‍රවරහිත වෙව’යි මෙසේ වදාළෝ නොවෙත්දැ’යි සිතුයේය. ‘බුදුරජාණන් වහන්සේගේ කථාවෙහි දොෂයෙක් නම් නැත්තේය, මා විසින් වීර්‍ය්‍යය පමණ ඉක්මවා දැඩිව පටන් ගන්නා ලද්දේය, එයින් මාගේ සිත උඩඟු බවට වැටුනේය, එබැවින් මම වීර්‍ය්‍යය සමබවෙහි යොදමි’යි සක්මනින් බැස පාදෝනා තැන සිට, පා දොවා වෙහෙරට පිවිස ඇඳෙහි හිඳ මදක් විඩා සන්සිඳුවන්නෙමි’යි කය ඇඳට එළවීය. දෙපාද බිමින් මිදුනි. හිස කොට්ටයෙහි නොතැබුනේය. මේ අතර සිත තෘෂ්ණා දෘෂ්ටි වශයෙන් කිසිවක් අල්ලා නොගෙන ආස්‍රවයන්ගෙන් මිදුනේය. මෙසේ ආනන්‍ද මහාස්ථවිරයන් වහන්සේගේ අර්‍හත්‍වය සතර ඉරියව්වෙන් වෙන්වීම සිදුවූයේය එහෙයින් මේ ශාසනයෙහි කවරනම් භික්‍ෂුනමක් නොහොත්තේ නොහුන්නේ නොසිටියේ සක්මන් නොකරනුයේ අර්‍හත්‍වයට පැමිණියේදැ’යි විචාළ කල්හි ආනන්‍ද මහාස්ථවරයන් වහන්සේ යයි කීම වටියි.
ඉක්බිති දෙවන දවසෙහි ස්ථවිර භික්‍ෂූන් වහන්සේ කළ බත්කිස ඇත්තාහු පාසිවුරු තැන්පත්කොට ධර්‍මසභාවෙහි රැස්වූහ. ආනන්‍ද මහා ස්ථවිරයන් වහන්සේ තමන් රහත්බවට පැමිණීම දන්වනු කැමැත්තාහු භික්‍ෂූන් සමග ධර්‍මසභාවට නොවැඩියාහ. භික්‍ෂූහු වැඩිමහලු පිළිවෙළින් තම තමන්ට පැමිණ අසුන්හි හිඳින්නාහු ආනන්‍ද මහාස්ථවිරයන් වහන්සේට අසුන තබා වැඩහුන්හ. එහි කිසිවකුන් ‘මේ අසුන කවරක්හටදැ’යි විචාළ කල්හි ‘ආනන්‍ද මහාස්ථවිරයන් වහන්සේටය’යි කීහ. ආනන්‍ද මහාස්ථවිරයන් වහන්සේ කොහි ගියාහුදැයි විචාළාහුය. එකල්හි උන්වහන්සේ ‘දැන් මට යෑමට කාලය’යි සිතා තමන්ගේ ආනුභාවය දක්වන්නාහු, පොළොව ගැලී තමන්ගේ අසුන්හිම තමන් දැක්වූහ. සමහර මද්ධ්‍යම භාණිකයෝ අහසින් අවුත් හුන්හයි කියත්.
උන්වහන්සේ මෙසේ අවුත් හුන්කල්හි මහා කාශ්‍යප මහා ස්ථවිරයන් වහන්සේ ‘ඇවැත්නි! කිම, පළමුකොට ධර්‍මය සඞ්ගායනා කරමුද, නැත, විනය සඞ්ගායනා කරමුදැ’යි භික්‍ෂූන්ගෙන් අසා වදාළ සේක. එහිදී ‘ස්වාමීනි! මහාකාශ්‍යප මහා ස්ථවිරයන් වහන්ස! විනය බුද්ධ ශාසනයාගේ ආයුෂය වේ, විනය සිටිකල්හි ශාසනය සිටියේ වේ, එහෙයින් පළමුකොට විනය සඞ්ගායනා කරමු’යි දන්වා සිටිකල්හි මහාකාශ්‍යප මහාස්ථවිරයන් වහන්සේ ‘කවරකු දෙටුකොට, විනය සඞ්ගායනාව කරමුදැ’යි ඇසූහ. ‘ආයුෂ්මත් උපාලි මහාස්ථවිරයන් වහන්සේ දෙටුකොට කරමු’යි. ‘ඇයි; එයට ආනන්‍ද ස්ථවිර තෙමේ නො පොහොනේදැ’යි ඇසූහ. ‘නො පොහොනේ නොවේ, එහෙත් සම්මා සම්බුදුරජාණන් වහන්සේ ධරමාණ සේක්ම, ආයුෂ්මත් උපාලි මහාස්ථවිරයන් ‘මේ උපාලි තෙමේ මාගේ විනයධර ශ්‍රාවකයන් අතුරෙහි අග්‍රය’යි විනය පර්‍ය්‍යාප්තියෙහි ලා එතදග්‍රස්ථානයෙහි තැබූ සේක. එහෙයින් උපාලි මහාස්ථවිරයන් විචාරා විනය සඞ්ගායනා කරමු’යි කීහ. අනතුරුව මහාකාශ්‍යප මහාස්ථවිරයන් වහන්සේ, විනය විචාරණු පිණිස තුමූම තමන් සම්මත කළහ.
**‘අථ ඛො ආයස්මා මහා කස්සපො සඞ්ඝං ඤාපෙසි:- සුණාතු මෙ ආවුසො සඞ්ඝො, යදි සඞ්ඝස්ස පත්තකල්ලං අහං උපාලිං විනයං පුච්ඡෙය්‍යං’** යනු එහි මේ පාළිය වේ.

ඉක්බිති ආයුෂ්මත් උපාලි මහා ස්ථවිරයන් වහන්සේ සඞ්ඝයා හට මෙසේ දැන්වූහ:-
**‘සුණාතු මෙ භන්තෙ සඞ්ඝො යදි සඞ්ඝස්ස පත්තකල්ලං අහං ආයස්මතා මහාකස්සපෙන විනයං පුට්ඨො විස්සජ්ජෙය්‍යං**’ යනු එහි මේ පාළිය වේ.
මෙසේ ආයුෂ්මත් උපාලි මහා ස්ථවිරයන් වහන්සේ තුමූම තමන් සම්මත හුනස්නෙන් නැගිට සිවුර එකස්කොට, ස්ථවිර භික්‍ෂූන් වැඳ දත්මුවා විජනිපත ගෙන, ධර්‍මාසනයෙහි වැඩහුන්හ. අනතුරුව ආයුෂ්මත් මහාකාශ්‍යප මහාස්ථවිරයන් වහන්සේ ස්ථවිරාසනයෙහි වැඩහිඳ ආයුෂ්මත් උපාලි මහාස්ථවිරයන් වහන්සේගෙන් විනය විචාළ සේක: මහාකාශ්‍යප මහාස්ථවිර - උපාලි ආයුෂ්මත්නි! භාග්‍යවතුන් වහන්සේ විසින් ප්‍රථම පාරාජිකාව කොතැනදී පණවන ලද්ද? උපාලි මහාස්ථවිර - ස්වාමීනි! විශාලා මහානගරයේදීය. මහාකාශ්‍යප මහාස්ථවිර - කවරක්හු අරඹයා පනවන ලදද? උපාලි මහාස්ථවිර - කලන්‍දකපුත්‍ර සුදින්න අරබයා මහාකාශ්‍යප මහාස්ථවිර - කවර වස්තුවක් නිමිතිකොට පනවන ලදද? උපාලි මහාස්ථවිර - මෙවුන්දම් නිමිතිකොටය.
ඉක්බිති ආයුෂ්මත් මහාකාශ්‍යප මහාස්ථවිරයන් වහන්සේ ආයුෂ්මත් උපාලි මහාස්ථවිරයන් වහන්සේ අතින් ප්‍රථම පාරාජිකාව පිළිබඳ වස්තුවද විචාළාහුය. නිදානයද විචාළාහුය. පුද්ගලයාද විචාළාහුය. ප්‍රඥප්තියද විචාළාහුය. අනුප්‍රඥප්තියද විචාළාහුය. ආපත්තියද විචාළාහුය. අනාපත්තියද විචාළාහුය. යම් සේ ප්‍රථම පාරාජිකාව පිළිබඳ වස්තු - නිදාන - පුද්ගල - ප්‍රඥප්ති - අනුප්‍රඥප්ති - ආපත්ති - අනාපත්ති විචාළ සේක්ද, එසේ ද්විතීය - තෘතීය - චතුර්‍ත්‍ථ පාරාජිකා පිළිබඳ වස්තුවද විචාළ සේක. -පෙ- අනාපත්තියද විචාළ සේක. මෙසේ මහාකාශ්‍යප මහාස්ථවිරයන් වහන්සේ විසින් විචාරණ ලද විනය ප්‍රශ්න උපාලි මහාස්ථවිරයන් වහන්සේ විසඳූහ. ඉක්බිති මේ සතර පාරාජිකාවන්, **පාරාජිකකණ්ඩ** නම් මේ යයි සඞ්ග්‍රහයට නගා තැබූහ. තෙළෙස් සඞ්ඝාදිසෙස **තෙරසක**යි තැබූහ. දෙකක් ශික්‍ෂාපද, අනියතයි තැබූහ. තිසක් ශික්‍ෂාපද, **නිස්සග්ගියපාචිත්ති **යයි තැබූහ. දෙයානූවක් ශික්‍ෂාපද, පාචිත්ති යයි තැබූහ. සතරක් ශික්‍ෂාපද, **පාටිදෙසනී **යයි තැබූහ. පන්සැත්තෑවක් ශික්‍ෂාපද, සෙඛියායි තැබූහ. සතක් ධර්‍ම, **අධිකරණසමථ **යයි තැබූහ.
මෙසේ මහාවිභඞ්ගය සඞ්ග්‍රහයට නගා භික්‍ෂුණී විභඞ්ගයෙහි අටක් ශික්‍ෂාපද, **පාරාජිකකණ්ඩ** නම් මේයයි තැබූහ. සතළොසක් ශික්‍ෂාපද, **සත්තරසක **යයි තැබූහ. තිසක් ශික්‍ෂාපද, **නිස්සග්ගිය-පාචිත්ති **යයි තැබූහ. එක්සිය සසැටක් ශික්‍ෂාපද, **පාචිත්ති** යයි තැබූහ. අටක් ශික්‍ෂාපද, **පාටිදෙසනී** යයි තැබූහ. පන්සැත්තෑවක් ශික්‍ෂාපද, **සෙඛියා** යයි තැබූහ. සතක් ධර්‍ම, **අධිකරණසමථ** යයි තැබූහ. මෙසේ භික්‍ෂුණී විභඞ්ගය සඞ්ග්‍රහයට නගා, මේ උපායෙන්ම බන්‍ද -පරිවාරයන්ද නගා තැබූහ. මෙසේ මේ උභතො විභඞ්ග ඛන්‍ධක පරිවාර සහිත වූ සඞ්ග්‍රහයට නැගු සියලු විනයපිටකය, මහාකාශ්‍යප මහාස්ථවිරයන් වහන්සේ මෙසේ විචාළ සේක. උපාලි මහා ස්ථවිරයන් වහන්සේ විසඳූ සේක. මේ පිළිවිසීම් විසඳීම් අවසානයෙහි පන්සියයක් මහරහතුන් වහන්සේ, සඞ්ග්‍රහයට නැගූ පරිදිම ගණසජ්ඣායනා කළහ. විනය සඞ්ග්‍රහාවසානයෙහි උපාලි මහාස්ථවිරයන් වහන්සේ දත්මුවා විජනිපත තබා ධර්‍මාසනයෙන් බැස වැඩිමහලු තෙරුන් වැඳ තමන්ට පැමිණි අසුනෙහි වැඩහුන්හ.
විනය සඞ්ගායනාකොට, ධර්‍මය සඞ්ගායනා කරනු කැමති ආයුෂ්මත් මහාකාශ්‍යප මහාස්ථවිරයන් වහන්සේ, ‘ධර්‍මය සඞ්ගායනා කරන්නා වූ අප විසින් කවර පුද්ගලයකු දෙටුකොට ධර්‍මය සඞ්ගායනා කටයුතුදැ’යි භික්‍ෂූන් විචාළ සේක. භික්‍ෂූහු ‘ආනන්‍ද මහාස්ථවිරයන් වහන්සේ දෙටුකොට’යි කීහ.
එකල්හි ආයුෂ්මත් මහාකාශ්‍යප මහාස්ථවිරයන් වහන්සේ,
**‘සුණාතු මේ ආවුසො සඞ්ඝො යදි සඞ්ඝස්ස පත්තකල්ලං අහං ආනන්‍දං ධම්මං පුච්ඡෙය්‍යං**’යි සඞ්ඝයා හට දන්වාලූ සේක.
නැවැත ආයුෂ්මත් ආනන්‍ද මහා ස්ථවිරයන් වහන්සේ,
**‘සුණාතු මෙ භන්තෙ සඞ්ඝො යදි සඞ්ඝස්ස පත්තකල්ලං අහං ආයස්මතා මහාකස්සපෙන ධම්මං පුට්ඨො විස්සජ්ජෙය්‍යං**’{1}යි සඞ්ඝයා හට දන්වාලූ සේක.
ඉක්බිති ආයුෂ්මත් ආනන්‍ද මහා ස්ථවිරයන් වහන්සේ හුනස්නෙන් නැගිට සිවුර එකස්කොට ස්ථවිර භික්‍ෂූන් වැඳ දත්මුවා විජනිපත ගෙන ධර්‍මාසනයෙහි වැඩ හුන්හ. මහාකාශ්‍යප මහා ස්ථවිරයන් වහන්සේ ස්ථවිරාසනයෙහි වැඩහිඳ ආයුෂ්මත් ආනන්‍ද මහා ස්ථවිරයන් වහන්සේන්ගෙන් ධර්‍මය විචාළ සේක. මහා කාශ්‍යප මහාස්ථවිර - ආනන්‍ද ආයුෂ්මත්නි , භාග්‍යවතුන් වහන්සේ විසින් **බ්‍රහ්මජාල සූත්‍රය** කොතැන්හිදී වදාරණ ලදද? ආනන්‍ද මහාස්ථවිර - ස්වාමීනි, රජගහ නුවරටත් නාලන්‍දාවටත් අතර අම්බලට්ඨිකා නම් රජඋයන්හි කළ රාජගෘහයෙහිදීය. මහාකාශ්‍යප මහාස්ථවිර - කවරක්හු අරබයා වදාරණ ලදද? ආනන්‍ද මහාස්ථවිර - **සුප්පිය** පරිව්‍රාජක හා **බ්‍රහ්මදත්ත **මාණවක අරබයාය. ඉක්බිති ආයුෂ්මත් මහාකාශ්‍යප මහාස්ථවිරයන් වහන්සේ ආයුෂ්මත් ආනන්‍ද මහාස්ථවිරයන් වහන්සේගෙන් බ්‍රහ්මජාල සූත්‍රය පිළිබඳ නිදානයද විචාළාහුය. පුද්ගලයාද විචාළාහුය. මහාකාශ්‍යප මහාස්ථවිර - ආනන්‍ද ආයුෂ්මත්නි! සාමඤ්ඤඵල සූත්‍රය කොතැනකදී වදාරණ ලදද? ආනන්‍ද මහාස්ථවිර - ස්වාමීනි, රජගහනුවර ජීවකයාගේ අඹඋයන්හිදීය. මහාකාශ්‍යප මහාස්ථවිර - කවරක්හු සමගද? ආනන්‍ද මහාස්ථවිර - **අජාතශත්‍රැ වෙදෙහියගේ** පුතු සමගය. ඉක්බිති ආයුෂ්මත් මහාකාශ්‍යප මහාස්ථවිරයන් වහන්සේ ආයුෂ්මත් ආනන්‍ද මහා ස්ථවිරයන් වහන්සේගෙන් සාමඤ්ඤඵල සූත්‍රය පිළිබඳ නිදානයද විචාළාහුය. පුද්ගලයාද විචාළාහුය. උන්වහන්සේ මේ උපායෙන් පස්නිකාය විචාළ සේක.
**දීඝනිකාය - මජ්ඣිමනිකාය - සංයුත්තනිකාය - අඞ්ගුත්තරනිකාය - ඛුද්දක නිකාය** යන පස්නිකාය ග්‍රන්‍ථ වෙයි. එහි **ඛුද්දකනිකාය** නම්, දීඝනිකායාදීවූ නිකාය සතර හැර, අවශේෂ බුද්ධ වචනයි. ඛුද්දකනිකායෙහිලා ගැනෙන විනය ආයුෂ්මත් උපාලි මහා ස්ථවිරයන් වහන්සේ විසින් විසඳන ලද්දේය. සෙසු ඛුද්දකනිකාය හා දීඝනිකායාදී නිකාය සතර ආයුෂ්මත් ආනන්‍ද මහා ස්ථවිරයන් වහන්සේ විසින් විසඳන ලද්දේය. ඒ මේ සියළුම බුද්ධ වචනය, රස වශයෙන් එක්වැදෑරුම්ය. ධර්‍මවිනය වශයෙන් දෙවැදෑරුම්ය. ප්‍රථම මද්ධ්‍යම පශ්චිම වශයෙන් තෙවැදෑරුම්ය. පිටක වශයෙන් එසේ තෙවැදෑරුම්ය. නිකාය වශයෙන් පස්වැදෑරුම්ය. අඞ්ග වශයෙන් නවවැදෑරුම්ය. ධර්‍මස්කන්‍ධ වශයෙන් සුවාසූදහස් ප්‍රකාර යයි දතයුතුය.
රස වශයෙන් එක්වැදෑරුම් වූයේ කෙසේද. යම්කලෙක භාග්‍යවතුන් වහන්සේ නිරුත්තර වූ සම්‍යක් සම්බොධිය මැනවින් අවබෝධකොට, යම්කලක අනුපාදිශෙෂ නිර්‍වාණ ධාතුවෙන් පිරිනිවි සේක්ද, මේ අතර පන්සාළිස් අවුරුද්දක් මුළුල්ලෙහි දෙව්මිනිස් නා යක් ඈනට අනුශාසනා කරන්නා වූ හෝ උදානාදි වශයෙන් ප්‍රත්‍යවෙක්‍ෂා කරන්නා වූ භාග්‍යවතුන් වහන්සේ විසින් වදාළා වූ ඒ සියලු ධර්‍මය එකම රසය වූ විමුක්ති රසයම වේ. මෙසේ රස වශයෙන් එක්වැදෑරුම් වේ.
ධර්‍මවිනය වශයෙන් දෙවැදෑරුම් වූයේ කෙසේද: මේ සියල්ලම ධර්‍මය, විනයයි ගිණීමට යන්නේය. එහි විනයපිටකය විනය නම්වේ. අවශෙෂ බුද්ධ වචනය ධර්‍ම නම් වේ. එහෙයින්ම **‘යන්නූන මයං ආවුසො ධම්මඤ්ච විනයඤ්ච සඞ්ගායෙය්‍යාම’ **යනුද, ‘**අහං උපාලිං විනයං පුච්ඡෙය්‍යං, ආනන්‍දං ධම්මං පුච්ඡෙය්‍යං’** යනුද වදාළ සේක. මෙසේ ධර්‍මවිනය වශයෙන් දෙවැදෑරුම් වේ.
ප්‍රථම මද්ධ්‍යම පශ්චිම වශයෙන් තෙවැදෑරුම් වූයේ කෙසේද? මේ සියලු ධර්‍මයම, ප්‍රථම බුද්ධ වචනය, මද්ධ්‍යම බුද්ධ වචනය, පශ්චිම බුද්ධ වචනයයි තෙවැදෑරුම් වේ. එහි,
යන මෙය ප්‍රථම බුද්ධ වචනය වේ.
එහෙත් සමහර කෙනෙක් **‘යදා භවෙ පාතුභවන්ති ධම්මා’{2}** යන ඛන්‍ධකයෙහි වූ උදානගාථා ප්‍රථම බුද්ධ වචනයයි කියත්. මේ වනාහි සර්‍වඥභාවයට පැමිණියා වූ සොම්නසින් යුත් නුවණින් ප්‍රත්‍යයාකාරය ප්‍රත්‍යවෙක්‍ෂා කරන්නා වූ භාග්‍යවතුන් වහන්සේ හට පෑළවියදා උපන් උදාන ගාථායි දතයුතුය.
පරිනිර්‍වාණ කාලයෙහි **‘හන්‍දදානි භික්‍ඛවෙ! ආමන්තයාමි වො, වයධම්මා සඞ්ඛාරා අප්පමාදෙන සම්පාදෙථ’**{3}යි යමක් වදාළ සේක්ද, මෙය පශ්චිම බුද්ධ වචනය වේ.
ප්‍රථම - පශ්චිම බුද්ධ වචන දෙක අතුරෙහි යම් ධර්‍මයක් වදාරණ ලදද, මෙය මද්ධ්‍යම බුද්ධ වචනය වේ. මෙසේ ප්‍රථම - මධ්‍යම-පශ්චිම වශයෙන් තෙවැදෑරුම් වේ.
පිටක වශයෙන් තෙවැදෑරුම් වූයේ කෙසේද? මේ සියලුම බුද්ධ වචනය, **විනයපිටක-සුත්තන්තපිටක-අභිධම්මපිටකයි** තෙවැදෑරුම් භෙද ඇත්තේම වේ. එහි ප්‍රථම සඞ්ගීතියෙහි සඞ්ගායනා කරන ලද්දාවූද සඞ්ගායනා නොකළාවූද සියල්ලම එක්කොට, භික්‍ෂු භික්‍ෂුණී උභය ප්‍රාතිමොක්‍ෂය, භික්‍ෂු භික්‍ෂුණී උභය විභඞ්ගය, මහාවග්ග, චුල්ලවග්ග දෙක්හි ආවාවූ ද්වාවිංශතිස්කන්‍ධකය, ෂොඩශපරිවාරය යන මේ ධර්‍මසමූහය විනයපිටක නම්වේ.
බ්‍රහ්මජාල සූත්‍රය ආදිකොට සිටි සූතිස් සූත්‍රයන්ගේ සඞ්ග්‍රහය දීඝනිකාය වේ. මූලපරියාය සූත්‍රය ආදිකොට එක්සිය දෙපණසක් සූත්‍රයන්ගේ සඞ්ග්‍රහය මජ්ඣිම නිකාය වේ. ඔඝතරණ සූත්‍රය ආදිකොට සත්දහස් සත්සිය දෙසැටක් සූත්‍රයන්ගේ සඞ්ග්‍රහය සංයුත්ත නිකාය. චිත්තපරියාදාන සුත්‍රය ආදිකොට නවදහස් පන්සිය සත්පණසක් සූත්‍රයන්ගේ සඞ්ග්‍රහය අඞ්ගුත්තර නිකාය වේ. ඛුද්දකපාඨ, ධම්මපද, උදාන, ඉතිවුත්තක, සුත්තනිපාත, විමානවත්‍ථු, පේතවත්‍ථු, ථෙරගාථා, ථෙරීගාථා, ජාතක, නිද්දෙස, පටිසම්භිදා, අපදාන, බුද්ධවංස, චරියාපිටක යන මේ ග්‍රන්‍ථයන් වසයෙන් පසළොස් භෙද ඇතියේ ඛුද්දක නිකායයි. මේ වනාහි සුත්තන්තපිටක නම්වේ.
ධම්මසඞ්ගණී, විභඞ්ග, ධාතුකථා, පුග්ගලපඤ්ඤත්ති, කථාවත්‍ථු, යමක, පට්ඨාන යන මෙය අභිධම්මපිටක නම් වේ. එහි:
විනයාර්‍ත්‍ථ දන්නවුන් විසින්, මේ විනය නන්වැදෑරුම් වූ විශේෂ නය ඇති බැවින්, කය, වචන හික්මවන බැවින් විනයයි කියන ලද්දේය.
මෙහි විවිධ වූ පඤ්චවිධ ප්‍රාතිමොක්‍ෂාද්දෙශ, පාරාජිකාදිසප්තා - පත්තිස්කන්‍ධ, මාතෘකා විභඞ්ගාදි ප්‍රභෙද නයින්ද, විශේෂ වූ ලොකවද්‍ය ශික්‍ෂාවන්හි දළහීකර්‍ම ප්‍රයෝජනය හා ප්‍රඥප්තිවද්‍ය ශික්‍ෂාවන්හි ශිථිලීකරණ ප්‍රයෝජනය ඇති අනුප්‍රඥප්ති නයින්ද, කායික, වාචසිකාද්ධ්‍යාචාරයන් වළකාලීමෙන්ද, මේ විනය කය වචන හික්මවාද, එහෙයින් විවිධ නය ඇති බැවින්, විශෙෂ නය ඇති බැවින්, කය වචන හික්මවන බැවින් විනයයි කියන ලද්දේය. ඒ හේතුවෙන් මේ ගාථා වචනය මේ විනය පිළිබඳ වචනාර්‍ත්‍ථ ඥානය පිණිස කියන ලදී.

අන්‍ය සූත්‍රය වනාහි:
අර්‍ත්‍ථ ප්‍රකාශ කරන බැවින්, මැනවින් කියූබැවින්, අර්‍ත්‍ථ ප්‍රසවය කරන බැවින්, අරුත් වගුරණ බැවින්, මැනවින් රක්නා බැවින්, හූ සමාන බැවින් සූත්‍රයයි කියන ලද්දේය. ඒ සූත්‍රය වනාහි ආත්මාර්‍ත්‍ථපරාර්‍ත්‍ථාදිභෙද ඇති අර්‍ත්‍ථ ප්‍රකාශ කරන්නේය. මෙහි අර්‍ත්‍ථ විනෙයජනයාගේ අදහසට අනුකුල භාවයෙන් වදාළ බැවින් මොනවට වදාරණ ලද්දේ වේ. මේ සූත්‍රය සස්‍යය ඵලප්‍රසවය කරන්නා සේ යථොක්තාර්‍ත්‍ථයන් ප්‍රසවය කෙරේ යයි කියන ලද්දේ වේ. දෙනක් යම්සේ කිරි වගුරාද, එසේ මේ සූත්‍රය අරුත් වගුරන්නේ යයි කියන ලද්දේ වේ. ඒ අරුත් මොනවට පාලනය කරයි, රකියි, කියන ලද්දේ වේ. මේ සූත්‍රය හුය හා සමානද වේ. වඩුවන්ගේ දැලිනූල, ඒ අනුසාරයෙන් දඬුකඩ සැසීමට පැළීමට යම්සේ පමණවේද, එසේ මේ සුත්‍රයද නුවණැතියනට අර්‍ත්‍ථ ඥානය පිණිස පමණවන්නේය. යම් සේ හුයෙන් ඇවුණු මල්, නොවිසිරෙනු ලැබේද, නොනැසෙනු ලැබේද, එසේ මේ සූත්‍රයෙන් සඞ්ග්‍රහ කරනලද අර්‍ත්‍ථ නොවිසිරී නොනැසී පවතී. මේ ගාථා වචනය සූත්‍රය පිළිබඳ වචනාර්‍ත්‍ථ ඥානය පිණිස කියන ලද්දේය.

අන්‍ය අභිධර්‍මය වනාහි:
යම්හෙයකින් මෙහි වෘද්ධිමත් ධර්‍මයෝ, ස්වලක්‍ෂණ ධර්‍මයෝ, පූජිත ධර්‍මයෝ, පරිච්ඡින්න ධර්‍මයෝ, උක්තාධික ධර්‍මයෝ වෙත්ද, එහෙයින් අභිධර්‍ම යයි කියන ලද්දේය.
මේ අභි ශබ්දය වනාහි, වෘද්ධි, ස්වලක්‍ෂණ, පූජිත, පරිච්ඡින්න, අධිකාර්‍ත්‍ථයන්හි දක්නා ලැබේ. ඒ එසේමය. මේ අභිශබ්දය **‘බාළ්හා මෙ දුක්‍ඛා වෙදනා අභික්කමන්ති’{1}** යනාදි තන්හි වෘද්ධියෙහි ආයේය. **‘යා තා රත්තියො අභිඤ්ඤාතා අභිලක්‍ඛිතා**’{2} යනාදි තන්හි ස්වලක්‍ෂණයෙහි, **‘රාජාභිරාජා මනුජින්‍දො’{3}** යනාදි තන්හි පූජිතයෙහි, **“පටිබලො විනෙතුං අභිධම්මෙ අභිවිනයෙ”{4}** යනාදි තන්දි පරිච්ඡින්නයෙහි ආයේය. අන්‍යොන්‍ය සඞ්කර විරහිත ධර්‍මයෙහි හා විනයෙහි කියන ලද්දේය. **“අභික්කන්තෙන වණ්ණෙන”{5}** යනාදි තන්හි අධිකයෙහි ආයේය.
මේ අභිධර්‍මයෙහිද **‘රූපූපත්තියා මග්ගං භාවෙති මෙත්තාසහගතෙන චෙතසා එකං දිසං ඵරිත්‍වා විහරති’{6}** යනාදි නයින් වෘද්ධිමත් ධර්‍මද, **‘රූපාරම්මණං වා සද්දාරම්මණං වා’{7}** යනාදි නයින් අරමුණු කරනකොට, හැදහියයුතු බැවින් ස්වලක්‍ෂණ ධර්‍මද, **‘සෙක්‍ඛා ධම්මා, අසෙක්‍ඛා ධම්මා ලොකුත්තරා ධම්මා’{8}** යනාදි නයින් පූජිත ධර්‍මද, පූජාර්‍හධර්‍ම යනු අදහසය. ‘**ඵස්සො හොති වෙදනා හොති’**{9} යනාදි නයින් ස්වභාවයෙන් පිරිසිඳුනු බැවින් පරිච්ජින්න ධර්‍මද, ‘**මහග්ගතා ධම්මා අප්පමාණා ධම්මා අනුත්තරා ධම්මා’{8}** යනාදි නයින් අධික ධර්‍මද කියන ලදි. එහෙයින් මේ ගාථා වචනය මොහුගේ වචනාර්‍ත්‍ථ ඥානය පිණිස කියන ලද්දේය.

මෙහි අසාධාරණ වූ විනයාදී වූ කොටස් තුන අතුරෙහි යමක් සාධාරණ වූයේද ඒ පිටකශබ්දය වන්නේය.
පිටක ශබ්දයේ අර්‍ත්‍ථය දන්නාහු, පර්‍ය්‍යාප්තියට බඳුන්ය යන අර්‍ත්‍ථ විසින් පිටකැයි කීහු. එහෙයින් ඒ පිටකශබ්දය හා එක්කොට විනයාදී වූ පිටක වන්නේ යයි දතයුතුය.
පර්‍ය්‍යාප්තිය වනාහි **‘මා පිටක සම්පදානෙන’{10}** යනාදි තන්හි පිටකැයි කියනු ලැබේ. **‘අථ පුරිසො ආගච්ඡෙය්‍ය කුද්දාල පිටකං ආදාය’{11}** යනාදි තන්හි යම්කිසි බඳුනක් කියනු ලැබේ.
මෙසේ දෙවැදෑරුම් අරුත් ඇති ඒ පිටකශබ්දය හා සමාසකොට, විනයවූයේද, හේමය, පර්‍ය්‍යාප්තිභාවයෙන් හෝ ඒ ඒ අර්‍ත්‍ථයන්ට භාජනභාවයෙන් පිටකවූයේද, හේම, නුයි විනයපිටක නම් වේ. ඒ කියූ නයින්ම, සුත්ත වූයේද, හේමය, පිටක වූයේද හේම, නුයි සුත්තපිටක නම් වේ. අභිධම්ම වූයේද, හේමය, පිටක වූයේද, හේම, නුයි අභිධම්මපිටක නම්වේ යයි මෙසේ මේ විනයාදීවූ තුන දතයුත්තේය.
මෙසේ දැනම නැවත ඒ පිටකයන්හි නානාවිධ කෞශල්‍යය පිණිස:
ඒ පිටකයන්හි දෙශනාභෙදය, ශාසනභෙදය, කථාභෙදය හා ශික්‍ෂා - ප්‍රහාණ - ගම්භීර භාවයන්ද සුදුසු පරිදි දක්වන්නෙමි. යම් විනයාදියෙක්හි පර්‍ය්‍යාප්තිභෙදයකට, සම්පත්තියකට, විපත්තියකට යන යමකට, මහණෙක් යම්සේ පැමිණේද, ඒ සියල්ලද දක්වන්නෙමි.
මේ එහි පරිදීපනවිභාවනාය:- මේ ත්‍රිපිටකය පිළිවෙළින් **ආණාදෙසනා, වොහාරදෙසනා, පරමත්‍ථදෙසනායිද, යථාපරාධ සාසන, යථානුලොමසාසන, යථාධම්මසාසනයිද, සංවරාසංවර කථා, දිට්ඨිවිනිවෙඨනකථා, නාමරූපපරිච්ඡෙදකථායිද,** කියනු ලැබේ.
මෙහි අණ පැණවීමට සුදුසු වූ භාග්‍යවතුන් වහන්සේ විසින් ආඥාබාහුල්‍යයෙන් දෙසූ බැවින් විනයපිටකය, ආණදෙසනා නම්. ව්‍යවහාරයෙහි දක්‍ෂ වූ භාග්‍යවතුන් වහන්සේ විසින් ව්‍යවහාර බාහුල්‍යයෙන් දෙසූ බැවින් සූත්‍ර පිටකය වොහාරදෙසනා නම්. පරමාර්‍ත්‍ථයෙහි දක්‍ෂ වූ භාග්‍යවතුන් වහන්සේ විසින් පරමාර්‍ත්‍ථ බාහුල්‍යයෙන් දෙසූ බැවින් අභිධර්‍ම පිටකය පරමත්‍ථ දෙසනා නම් වන්නේ යයි කියනු ලැබේ.
එසේ අපරාධ බහුල වූ යම් ඒ සත්ත්‍වයෝ වෙත්ද, ඔවුහු අපරාධයට සුදුසු සේ මෙහි අනුශාසනා කරන ලදහයි ප්‍රථම වූ විනයපිටකය, යථාපරාධසාසනයිද, නන් වැදෑරුම් වූ ආශය, අනුශය, චරිතය, අධිමුත්ති ඇති සත්ත්‍වයෝ අනුලොම්වූ පරිදි මෙහි අනුශාසනා කරන ලදහයි දෙවැනි වූ සූත්‍ර පිටකය, යථානුලොමසාසනයිද, ධර්‍මසමූහ මාත්‍රයෙහි මමය, මාගේය, යන හැඟීම් ඇති සත්ත්‍වයෝ ධර්‍මස්වභාවයට අනුරූප පරිදි මෙහි අනුශාසනා කරන ලදහයි තෙවැනි වූ අභිධර්‍ම පිටකය, යථාධම්මසාසනයිද කියනු ලැබේ.
එසේ අද්ධ්‍යාචාරයට පටහැනි වූ කුදුමහත් සංවරාසංවර මෙහි කියන ලදැයි ප්‍රථම වූ විනය පිටකය සංවරාසංවරකථායිද, දෙසැට මිසදිටුවට පටහැනිවූ දෘෂ්ටිවිමුක්තිය, මෙහි කියන ලදැ’යි දෙවැනි වූ සූත්‍ර පිටකය, දිට්ඨිවිනිවෙඨනකථායි ද, රාගාදි ක්ලෙශයන්ට පටහැනි වූ නාමරූපපරිච්ඡෙදය මෙහි කියන ලදැයි තෙවැනි වූ අභිධර්‍මපිටකය නාමරූපපරිච්ඡෙදකථායිද කියනු ලැබේ.
මේ ත්‍රිපිටකයෙහිම ත්‍රිවිධ ශික්‍ෂා, ත්‍රිවිධප්‍රහාණ, චතුර්විධ ගම්භීරභාවයද දතයුතුය. ඒ එසේමය. විනයපිටකයෙහි විශේෂ විසින් අධිශීල ශික්‍ෂාවද, සූත්‍ර පිටකයෙහි අධිචිත්තශික්‍ෂාවද, අභිධර්‍මපිටකයෙහි අධිප්‍රඥාශික්‍ෂාවද කියන ලදහ.
ශීලය කෙලෙසුන්ගේ ව්‍යතික්‍රමයට පටහැනි බැවින් විනයපිටකයෙහි ව්‍යතික්‍රමප්‍රහාණයද, සමාධිය නීවරණයන්ගේ නැඟීසිටීමට පටහැනි බැවින් සූත්‍ර පිටකයෙහි පර්‍ය්‍යුත්‍ථානප්‍රහාණයද, ප්‍රඥාව කාමරාගාදි අනුශයන්ට පටහැනි බැවින් අභිධර්‍ම පිටකයෙහි අනුශයප්‍රහාණයද,
ප්‍රථම වූ විනයපිටකයෙහි කෙලෙසුන්ගේ තදඞ්ගප්‍රහාණයද, අන්‍ය වූ සූත්‍ර, අභිධර්‍ම පිටක දෙක්හි විෂ්කම්භණ, සමුච්ඡෙද ප්‍රහාණද, ප්‍රථම වූ විනයපිටකයෙහි දුශ්චරිත සඞ්ක්ලෙශයන්ගේ ප්‍රහාණයද, අන්‍ය වූ සූත්‍ර, අභිධර්‍ම පිටක දෙක්හි තෘෂ්ණාදෘෂ්ටි සඞ්ක්ලෙශයන්හි ප්‍රහාණයද කියන ලදහ.
මෙහි එක් එක් පිටකයෙහි චතුර්විධ වූ ධර්‍මාර්‍ත්‍ථදෙශනා ප්‍රතිවෙධ භාෂාවයි. ගම්භීරභාවය දතයුතුය. එහි ධර්‍ම නම්, පාළිභාෂාවයි. අර්‍ත්‍ථ නම්, ඒ පාළි භාෂාව පිළිබඳ අර්‍ත්‍ථයය. දේශනා නම්, භාග්‍යවතුන් වහන්සේ විසින් සිතින් ව්‍යවස්ථා කරන ලද ඒ පාළිභාෂාව පිළිබඳ දේශනාය. ප්‍රතිවෙධ නම්, පාළිභාෂාව පිළිබඳ වූත් පාල්‍යර්‍ත්‍ථය පිළිබඳවූත් තත්ත්‍වාබෝධයයි. මේ ත්‍රිපිටකයෙහි එන මේ ධර්‍මාර්‍ත්‍ථ දේශනා ප්‍රතිවෙධ, යම් හෙයකින් සසාදීන් විසින් මහාසමුද්‍රය සේ, මන්‍දබුද්ධීන් විසින් දුකින් බැසගත යුත්තාහුද, නොලැබිය හැකි පිහිට ඇත්තාහුද, එහෙයින් ගම්භීරයහ. මෙසේ මෙහි එක් එක් පිටකයෙහි චතුර්විධ වූ ගම්භීරභාවයද දතයුතුය.
මෙහිලා අන්‍ය ක්‍රමයක් වේ: ධර්‍ම නම්, හේතුවයි. ‘**හෙතුම්හි ඤාණං ධම්මපටිසම්භිදා**’{1}යි මෙය වදාරණ ලද්දේය. අර්‍ත්‍ථ නම්, හේතුඵලයයි. **‘හෙතුඵලෙ ඤාණං අත්‍ථපටිසම්පිදා’{2}**යි මෙය වදාරණ ලද්දේය. දේශනා නම්, ප්‍රඥප්තියයි. ධර්‍මය වූ පරිදි, ධර්‍මය නොඉක්මවා අර්‍ත්‍ථ ව්‍යඤ්ජන වශයෙන් විපරිත නොකොට, කීමය යන අභිප්‍රායය ප්‍රතිවෙධ නම්, මනා අවබෝධයයි. එයද ලෞකිකද, ලොකොත්තරද වේ. එහි ලෞකිකය ධර්‍මාර්‍ත්‍ථාදිය අරමුණු කොටම පවත්නා බැවින් තද්විෂයක මොහවිද්ධවංසනයෙන් අසම්මොහ විසින් ද කාරණයන්හි කාර්‍ය්‍යානුරූප විසින්ද, කාර්‍ය්‍යානුරූපයන්හි කාරණානුරූප විසින්ද ෂඩ්විධ නාම ප්‍රඥාප්තීන් අතුරෙහි ප්‍රඥප්තිපථානුරූප විසින්ද අවබෝධ යයි දතයුතුය.
දැන් යම්හෙයකින් මේ පිටකයන්හි කාරණප්‍රභෙද වූ හෝ කාරණමවූ, කාර්‍ය්‍යප්‍රභෙද වූ කාර්‍ය්‍යමවූ යමක්වේද, යම්සේ හැඟවිය යුතුවූ යම් අර්‍ත්‍ථයක් අසන්නවුන්ගේ නුවණට අභිමුඛවේද, ඒ ඒ ලෙසින් එයරුත් පවසන දේශනාවක්වේද, මේ ත්‍රිපිටකයෙහි යම් අවිපරීතාවබොධ නම්වූ ප්‍රතිවෙධයක් වේද, මේ සියල්ලම රැස්නොකළ කුසල්සමූහ ඇති නුවණ නැතියන් විසින් සසාදීන් විසින් මහාසමුද්‍රය මෙන් බැසිය නොහැක්කේද, නොලැබිය හැකි පිහිටද ඇත්තේද එහෙයින් මෙසේද මෙහි එක් එක් පිටකයෙහි චතුර්විධගම්භීරභාවය දතයුතුය.




මෙසේ මේ ත්‍රිපිටකයෙහි ත්‍රිවිධපර්‍ය්‍යප්තිභෙදය දතයුතුය. අලගද්දූපමපරියත්ති, නිස්සරණත්‍ථපරියත්ති, භණ්ඩාගාරිකපරියත්තියි පර්‍ය්‍යාප්ති තුනක් වේ.
එහි නොමනාව උගත් අන්හට ගැරහීම් ආදිය හේතුකොට පුහුණු කළ පර්‍ය්‍යාප්තිය අලගද්දූපමපරියත්ති නම් වේ. එය මෙසේ වදාළ සේක: **‘සෙය්‍යථාපි භික්‍‍‍‍ඛවෙ පුරිසො අලගද්දත්‍ථිකො අලගද්දගවෙසී අලගද්දපරියෙසනං චරමානො, සො පස්සෙය්‍ය මහන්තං අලගද්දං, තමෙනං භොගෙ වා නඞ්ගුට්ඨෙ වා ගණ්භෙය්‍ය, තස්ස සො අලගද්දො පටිපරීවත්තිත්‍වා හත්‍ථෙ වා බාහාය වා අඤ්ඤතරස්මිං වා අඞ්ගපච්චඞ්ගෙ වා ඩසෙය්‍ය, සො තතොනිදානං මරණං වා නිගච්ඡෙය්‍ය මරණමත්තං වා දුක්‍ඛං, තං කිස්ස හෙතු, දුග්ගහිතත්තා භික්‍ඛවෙ අලගද්දස්ස, එවමෙව ඛො භික්‍‍‍‍ඛවෙ ඉධෙකච්චෙ මොඝපුරිසා ධම්මං පරියාපුණන්ති සුත්තං -පෙ- වෙදල්ලං, තෙ තං ධම්මං පරියාපුණිත්‍වා තෙසං ධම්මානං පඤ්ඤාය අත්‍ථං න උපපරික්‍ඛන්ති, තෙසං තෙ ධම්මා පඤ්ඤාය අත්‍ථං අනුපපරික්‍ඛතං න නිජ්ඣානං ඛමන්ති, තෙ උපාරම්හානිසංසා චෙව ධම්මං පරියාපුණන්ති ඉතිවාදප්පමොක්‍ඛානිසංසා ච, යස්සචත්‍ථාය ධම්මං පරියාපුණන්ති, තං චස්ස අත්‍ථං නානුහොන්ති, තෙසං තෙ ධම්මා දුග්ගහීතා දීඝරතනං අහිතාය දුක්‍ඛාය සංවත්තන්ති, තං කිස්ස හෙතු; දුග්ගහිතත්තා භික්‍ඛවෙ ධම්මානං**’{3}යි.
යම් පර්‍ය්‍යාප්තියක් මනාව උගන්නා ලද්දී ශීලස්කන්‍ධාදීන්ගේ පිරීමම කැමතිවන්නහු විසින් පුහුණු කරන ලද්දේ අන්හට ගැරහීම් ආදිය හේතුකොට නොපුහුණු කරන ලද්දේ, එය නිස්සරණත්‍ථපරියත්ති නම් වේ. එය මෙසේ වදාළ සේක: **‘තෙසං තෙ ධම්මා සුග්ගහීතා දීඝරත්තං හිතාය සුඛාය සංවත්තන්ති තං කිස්ස හෙතු; සුග්ගහිතත්තා භික්‍ඛවෙ ධම්මානං’{1}**
යම් පර්‍ය්‍යාප්තියක් දන්නාලද ස්කන්‍ධ ඇත්තාවූ, ප්‍රහීණ කළ කෙලෙස් ඇත්තාවූ, වැඩූ මාර්‍ග ඇත්තාවූ, පිළිවිදි රහත්පල ඇත්තාවූ, සාක්‍ෂාත් කළ නිරොධය ඇත්තා වූ ක්‍ෂීණාස්‍රවයන් වහන්සේ, හුදෙක් ප්‍රවේණි පාලනය පිණිස වංශානුරක්‍ෂණය පිණිස පුහුණු කෙරෙත්ද, භාණ්ඩාගාරිකපරියත්ති නම් වේ.
විනයයෙහි සුපිළිපන් මහණ ශීලසම්පත්තිය නිසා ත්‍රිවිද්‍යාවනට පැමිණේ. මෙසේ කියන්නේ විනය පිටකයෙහි ඒ ත්‍රිවිද්‍යාවන් පිළිබඳවුම ප්‍රභෙද කථා ඇති බැවිනි. සුත්‍රයෙහි සුපිළිපන් මහණ සමාධි සම්පත්තිය නිසා ෂඩහිඥාවනට පැමිණේ. එහි සූත්‍ර පිටකයෙහි ඒ ෂඩභිඥා පිළිබඳවූම ප්‍රභෙද කථා ඇති බැවින් මෙසේ කියන්නාහුය. අභිධර්‍මයෙහි සුපිළිපන් මහණතෙමේ, ප්‍රඥාසම්පත්තිය නිසා සිවුපිළිසිඹියාවනට පැමිණේ. අභිධර්‍මයෙහි ඒ සිව්පිළිසිඹියා පිළිබඳවූම ප්‍රභෙද කථා ඇති බැවිනි. මෙසේ මේ ත්‍රිපිටකයෙහි සුපිළිපන් මහණතෙමේ, පිළිවෙළින් මේ ත්‍රිවිද්‍යා ෂඩභිඥා චතුර්විධ ප්‍රතිසංවිද්භෙද සම්පත්තියට පැමිණේ.
විනයයෙහි දුපිළිපන් මහණ භාග්‍යවතුන් වහන්සේ විසින් අනුදන්නාලද සුවපහස් ඇති සුවපහසින් යුත් ඇතිරිලි පොරෝණ ආදීන්ගේ පහස හා සමකොට, භාග්‍යවතුන් වහන්සේ විසින් ප්‍රතික්‍ෂේප කරනලද ස්ත්‍රීස්පර්‍ශාදි උපාදින්න වස්තුන්ගේ පහස් ආදියෙහිද නිරවද්‍ය සංඥා ඇත්තේ වේ. මෙය **‘තථාහං භගවතා ධම්මං දෙසිතං ආජානාමි, යථා යෙමෙ අන්තරායිකා ධම්මා වුත්තා භගවතා, තෙ පටිසෙවතො නාලං අන්තරායාය{2}**’යි වදාළ සේක්මය. මෙසේ හැඟීම් ඇති මහණ, ඒ හැඟීම් හේතුවෙන් දුශ්ශීලභාවයට පැමිණේ. සුත්‍රයෙහි දුපිළිපන් මහණ, **‘චත්තාරොමෙ භික්‍ඛවෙ පුග්ගලා සන්තො සංවිජ්ජමානා’{3}** යනාදී තන්හි භාග්‍යවතුන් වහන්සේගේ අදහස නොදන්නේ, එය විපරීත කොටගන්නේය. **‘අත්තනා දුග්ගහිතෙන අම්හෙ චෙව අබ්හාචික්‍ඛති, අත්තානං ච ඛණති, බහුඤ්ච අපුඤ්ඤං පසවති’{3}** යනු මේ සඳහා වදාළසේක. එයින් මිසදිටුබවට පැමිණෙන්නේය.
අභිධර්‍මයෙහි දුපිළිපන් මහණ ධර්‍මස්වභාවය දැනීම ඉක්මවා සිටියේ, නොසිතිය හැකි ධර්‍මයන් ගැනද සිතන්නේය. ඒ හේතුවෙන් හෙතෙමේ, චිත්තවික්‍ෂෙපයට පැමිණෙන්නේය. එහිලා මෙය වදාරණ ලද්දේය. **‘චත්තාරිමානි භික්‍‍‍‍ඛවෙ අචින්තෙය්‍යානි න චින්තෙතබ්බානි, යානි චින්තෙන්තො උම්මාදස්ස විඝාතස්ස භාගී අස්ස’{3}**යි. මෙසේ මෙතැන්හි දුපිළිපන්වූයේ, පිළිවෙළින් මේ දුසිල්බව, මිසදිටුබව, උමතුබවයි ප්‍රභෙදවත්වූ විපත්තියට පැමිණෙන්නේය.


මෙසේද, නන් අයුරින් පිටකයන් දැන ඔවුන්ගේ වසයෙන් බුද්ධ වචනය තෙවැදෑරුම් යයි දතයුතුය.
නිකාය වසයෙන් පස්වැදෑරුම් වූයේ කෙසේද? මේ සියලු බුද්ධ වචනය, **දීඝනිකාය, මජ්ඣිමනිකාය, සංයුත්තනිකාය, අඞ්ගුත්තරනිකාය, ඛුද්දකනිකාය**යි නිකාය වසයෙන් පස්වැදෑරුම් වේ. එම **දීඝනිකාය** කවරේද යත්:- වර්‍ගත්‍රයකින් සඞ්ග්‍රහ කරන ලද බ්‍රහ්මජාල සූත්‍රය ආදිකොට සිටි සූතිස්සූත්‍රයෝය. එහිලා මෙද දතයුතුය.
යම් නිකායයෙක්හි සූතිසක්ම සූත්‍රවෙයිද, ත්‍රිවර්‍ගසඞ්ග්‍රහයක්වේද, අර්‍ත්‍ථයනට අවිරුද්ධ වූ මේ ප්‍රථම නිකාය දීඝනිකායයි. කුමක් හෙයින් මෙය දීඝනිකායයි කියනු ලැබේද යත්: ප්‍රමාණයෙන් දීර්‍ඝ වූ සමූහ වශයෙන් හා නිවාස වශයෙන් දීඝනිකායයි කියනු ලැබේ. සමූහ නිවාසනිකාය නම්වේ. ‘**නාහං භික්‍‍‍‍ඛවෙ අඤ්ඤං එකනිකායම්පි සමනුපස්සාමි, එවං චිත්තං යථයිදං භික්‍‍‍‍ඛවෙ තිරච්ඡානගතා පාණා**’{1} යනු හා **‘පොණික නිකායො චික්‍ඛල්ලික නිකායො’** යනාදීහුද මෙහි ශාසන ව්‍යවහාර වශයෙන් හා ලෝකව්‍යවහාර වශයෙන් සාධකයහ. අන්‍ය නිකායයන්යිද නිකාය භාවයෙහි වචනාර්‍ත්‍ථය මෙසේ දතයුතුය.
මජ්ඣිමනිකාය කවරේද යත්: ප්‍රමාණයෙන් මද්ධ්‍යම වූ පසළොස් වගකින් සඞ්ග්‍රහ කරනලද මූලපරියාය සූත්‍රය ආදිකොට ඇති එක්සිය දෙපණසක් සූත්‍රය. එහිලා මේද දතයුතුය.
යම් නිකායක එක්සියදෙපණසක් සුත්‍රයෝ වෙත්ද, පසළොස් වගකින් සඞ්ග්‍රහ කරනලද ඒ නිකාය මජ්ඣිම නිකායයි.
**සංයුත්තනිකාය** කවරේද යත්: දෙවතා සංයුත්තාදීන්ගේ වසයෙන් ඔඝතරණසූත්‍රය ආදිකොට සිටි සත්දහස්සත්සිය දෙසැටක් සූත්‍රයෝය. එහිලා මේද දතයුතුය:
සත්දහස් සත්සිය දෙසැටක් සූත්‍ර සංයුත්ත සඞ්ග්‍රහයයි.
**අඞ්ගුත්තරනිකාය** යනු කවරේද යත්: එක් එක් අඞ්ගයක් වැඩීගොස් සිටි චිත්තපරියාදාන සූත්‍රය ආදිකොට ඇති නවදහස්පන්සිය සත්පණස් සූත්‍රය. එහිලා මේද දතයුතුය:
අඞ්ගුත්තර නිකායයෙහි නවදහස් පන්සිය සත්පණසක් සූත්‍ර වෙයි. මේ එහි ගණනය.
**ඛුද්දකනිකාය **නම් කවරේද යත්: සිවුනිකාය හැර සියලු විනයපිටකය හා අභිධර්‍මපිටකයද, පෙර සූත්‍රපිටක නිර්‍දෙශයෙහි දක්වන ලද පසළොස් ප්‍රභෙද වූ ඛුද්දක පාඨාදීන් හා සෙසු බුද්ධ වචනය. එහිලා මේද දතයුතුය:
දීඝනිකායාදීවූ මේ නිකාය සතර හැර, අන්‍ය වූ බුද්ධ වචනය ඛුද්දක නිකායයි දන්නා ලදී.
නිකාය වසයෙන් පස්වැදෑරුම් වූයේ මෙසේය.
අඞ්ග වසයෙන් නවවැදෑරුම් වූයේ කෙසේදයත් මේ සියලුම බුද්ධ වචනය, **සුත්ත, ගෙය්‍ය, වෙය්‍යාකරණ, ගාථා, උදාන, ඉතිවුත්තක, ජාතක, අබ්භූතධම්ම, වෙදල්ලයි** නවවැදෑරුම් වේ. එහි උභතොවිභඞ්ග, චුල්ලනිද්දේස, මහානිද්දේස, ඛන්‍ධක, පරිවාර යන මොවුහුද, සූත්‍ර නිපාතයෙහි මඞ්ගලසුත්ත, රතනසුත්ත, නාලකසුත්ත, තුවටකසුත්ත යන සූත්‍රයෝද, සූත්‍ර නාමයෙන් ගැණෙන අන්‍ය වූ තථාගත වචනද, සුත්තයි දතයුතුය. සියලුම සගාථක සූත්‍ර ගෙය්‍ය නම් වේ. විශේෂ විසින් සංයුත්ත නිකායයෙහි සියලු සගාථක වර්‍ගය මෙහි ඇතුළත්ව සිටියේය. සියලු අභිධර්‍මපිටකය ගාථා විරහිත සූත්‍ර අටකින් සඞ්ග්‍රහ නොකළ යම් අන්‍ය වූ බුද්ධ වචනයක් වේද, මේ සියල්ල වෙය්‍යාකරණයි දතයුතුය. ධම්මපද, ථෙරගාථා, ථෙරීගාථා, සූත්‍රනිපාතයෙහි සූත්‍රනාම විරහිත වූ සුද්ධික ගාථා **ගාථායි** දතයුතුය. සොම්නස් සහගිය නුවණින් උපන් ගාථාවන්ගෙන් ප්‍රතිසංයුක්ත වූ දෙයාසූවක් සූත්‍ර **උදානැයි **දතයුතුය. **‘වුත්තං හෙතං භගවතා’** යනාදී නයින් පැවති එක්සිය දොළොසක් සූත්‍ර **ඉතිවුත්තකැ**යි දතයුතුය. අපණ්ණක ජාතකය ආදිකොට ඇති පන්සිය පණසක් ජාතක, **ජාතක** යයි දතයුතුය. ‘**චත්තාරො මෙ භික්‍‍‍‍ඛවෙ අච්ඡරියා අබ්භූතා ධම්මා ආනන්‍දෙ’** යනාදි නයින් පැවති සියලුම, ආශ්චර්‍ය්‍යාද්භූත ධර්‍මයන්ගෙන් ප්‍රතිසංයුක්ත වූ සූත්‍ර, **අබ්භූතධම්මැ**යි දතයුතුය. චුල්ලවෙදල්ල, මහාවෙදල්ල, සම්මාදිට්ඨි, සක්කපඤ්හ, සඞ්ඛාරභාජනිය, මහාපුණ්ණම සූත්‍රාදී වූ නුවණත් සතුටත් ලබමින් විචාරණ ලදුව, වදාළ සියලුම සූත්‍ර, **වෙදල්ල**යි දතයුතුය. මෙසේ අඞ්ග වසයෙන් නවවැදෑරුම් වේ.
ධර්‍මස්කන්‍ධ වසයෙන් අසූහාර දහසක් වූයේ කෙසේදයත්: මේ සියලුම බුද්ධ වචනය:
මෙසේ දෙයාසු දහසක් ධර්‍මස්කන්‍ධ, බුදුරජාණන් වහන්සේ වෙතින් උගතිමි. දෙදහසක් ධර්‍මස්කන්‍ධ, දම්සෙනෙවි ඈ මහරහත් තෙරුන් වහන්සේ වෙතින් උගතිමි. යම් ධර්‍මයක් මාගේ ලෙහි පවතීද ඒ ධර්‍ම, සුවාසු දහසක් වේ යයි දක්වන ලද ධර්‍මස්කන්‍ධයන්ගේ වසයෙන් සුවාසූ දහසක් ප්‍රභෙද ඇත්තේය.
එහි එක් අනුසන්‍ධියක් ඇති සූත්‍රය එක් ධර්‍මස්කන්‍ධයක් වේ. නොයෙක් අනුසන්‍ධි ඇති යම් සූත්‍රයක් වේද, එහි අනුසන්‍ධි වසයෙන් ධර්‍මස්කන්‍ධයන්ගේ ගණන වේ. ගාථා ඛන්‍ධයන්හි ‘**කති ඡින්‍දෙ කති ජහෙ’** යනාදි ලෙසින් පැවති ප්‍රශ්න විචාරීම, එක් ධර්‍මස්කන්‍ධයක් වේ **‘පඤ්ච ඡින්‍දෙ පඤ්ච ජහෙ’** යනාදි ලෙසින් පැවති ප්‍රශ්න විසර්‍ජනය එක් ධර්‍මස්කන්‍ධයක් වේ. අභිධර්‍මයෙහි එක් එක් ධර්‍මස්කන්‍ධයක් වේ. විනයයෙහි වස්තු ඇත්තේය. මාතෘකා ඇත්තේය. පදභාජනිය ඇත්තේය. අන්තරාපත්ති ඇත්තේය. අනාපත්ති ඇත්තේය. පරිච්ඡේද ඇත්තේය. එහි එක් එක් කොටසක් එක් එක් ධර්‍මස්කන්‍ධයකැයි දතයුතුය. මෙසේ ධර්‍මස්කන්‍ධ වශයෙන් සුවාසූදහස් වැදෑරුම් වූයේය.
මෙසේ අභෙදයෙන් රස වසයෙන් එක් වැදෑරුම් වූ භෙදයෙන් ධර්‍මවිනයාදි වශයෙන් දෙවැදෑරුම් ඈ භෙද ඇති මේ බුද්ධ වචනය සඞ්ගායනා කරන්නා වූ මහාකාශ්‍යප මහාස්ථවිර ප්‍රමුඛ වශීගණයා විසින් මේ ධර්‍මය, මේ විනයය, මේ ප්‍රථම බුද්ධ වචනය, මේ මද්ධ්‍යම බුද්ධ වචනය, මේ පශ්චිම බුද්ධ වචනය, මේ විනයපිටකය, මේ සූත්‍ර පිටකය, මේ අභිධර්‍මපිටකය, මේ දීඝනිකායයි -පෙ- මේ ඛුද්දක නිකායය, මේ සූත්‍රාදීහු නවාඞ්ගය, යන මේ ප්‍රභෙදය ව්‍යවස්ථා කොටම, සඞ්ගායනා කරන ලද්දේය. හුදෙක්මෙ පමණක්ම සඞ්ගායනා කරන ලද්දේ නොවේ. අන්‍යවූද උදානසඞ්ග්‍රහ, වර්‍ගසඞ්ග්‍රහ, පෙය්‍යාලසඞ්ග්‍රහ, ඒකක නිපාත දුකනිපාතාදී වූ නිපාත සඞ්ග්‍රහ, සංයුක්තසඞ්ග්‍රහ, පණ්ණාසකසඞ්ග්‍රහ යනාදී වූ ත්‍රිපිටකයෙහි පෙනෙන නන් වැදෑරුම් වූ සඞ්ග්‍රහ ප්‍රභෙදයද ව්‍යාවස්ථාකොට, මෙසේ සත්මසකින් සඞ්ගායනා කරන ලද්දේය. මේ බුද්ධ වචනයෙහි සඞ්ගීතය අවසානයෙහිද, මහාකාශ්‍යප මහා ස්ථවිරයන් වහන්සේ විසින් බුදුරජාණන් වහන්සේගේ මේ ශාසනය අවුරුදු පන්දහසක් පමණ කල්පැවැත්මට සමර්‍ත්‍ථ වූවක් කරන ලදැයි හටගත් ප්‍රමොදය ඇති මේ මහාපෘථිවී තොමෝ සාධුකාර දෙන්නියක සේ දිය කෙළවරකොට නොයෙක් අයුරින් නැගි නැගී සැලුනීය. උඩ යට යෙමින් සැලුනීය. සිවු දිසාවෙහි යෙමින් සැලුනීය. අනෙකප්‍රකාර වූ ආශ්චර්‍ය්‍ය පහළවිය. මෝ ප්‍රථම සඞ්ගීති නම් වන්නීය.
ලෙව්හි යම් සඞ්ගීතියක් මහාකාශ්‍යප මහාස්ථවිරාදි වූ පන්සියයක් රහතුන් වහන්සේ විසින් කරන ලද ද, ඒ කරණ කොට, පඤ්චසතායිද, තෙරුන් විසින්ම කළබැවින් ථෙරිකායිද කියනු ලබාද ඕ තොමෝ ප්‍රථම සඞ්ගීති නමු.
මේ ප්‍රථම සඞ්ගීතිය පවත්නා කාලයෙහි විනය විචාරන්නා වූ ආයුෂ්මත් මහාකාශ්‍යප මහාස්ථවිරයන් වහන්සේ විසින් **‘පඨමං ආවුසො උපාලි පාරාජිකං කත්‍ථ පඤ්ඤත්තං’** යි වදාළ මේ ආදී වචන අවසානයෙහි ‘**වත්‍ථුම්පි පුච්ඡි, නිදානම්පි පුච්ඡි, පුග්ගලම්පි පුච්ඡි’**යි මෙහි නිදානය විචාළ කල්හි ඒ නිදානය මුල පටන් විස්තරකොට ‘යමක්හු විසින් පණවන ලදද, යම්හෙයකින් පණවන ලදදැ’යි මේ සියල්ල කියනු කැමැති වූ ආයුෂ්මත් වූ උපාලි මහාස්ථවිරයන් වහන්සේ විසින් කියන ලද ‘**තෙන සමයෙන බුද්ධො භගවා වෙරඤ්ජායං විහරති’ **යන මේ සියල්ල කියයුත්තේය. මෙසේ මෙය ආයුෂ්මත් උපාලි මහාස්ථවිරයන් වහන්සේ විසින් කියන ලද්දේය. එද ප්‍රථම සඞ්ගීති කාලයෙහි කියන ලදැයි දතයුතුය. මෙපමණකිනුදු ‘**ඉදං වචනං කෙන වුත්තං කදා ච වුත්තං’ **යන මේ පදවල අර්‍ත්‍ථය ප්‍රකාශ කරන ලද්දේ වේ.
දැන් **‘කස්මා වුත්තං’** යනු මෙහිලා කියනු ලැබේ. යම්හෙයකින් මේ ආයුෂ්මත් උපාලි මහාස්ථවිර තෙමේ ආයුෂ්මත් මහාකාශ්‍යප මහාස්ථවිරයන් වහන්සේ විසින් නිදානය විචාරණ ලද්දේද, එහෙයින් උන්වහන්සේ විසින් ඒ නිදානය මුලපටන් විස්තර කරනු පිණිස කියන ලද්දේ යයි මෙසේ මේ විස්තරය ප්‍රථම සඞ්ගීති කාලයෙහි කියන්නාවූද ආයුෂ්මත් උපාලි මහාස්ථවිරයන් වහන්සේ විසින් මේ කාරණයෙන් කියන ලදැයි දතයුතුය. මෙපමණකිනුදු ‘**වුත්තං යෙන යදා යස්මා’** යන මේ මාතෘකා පදයන්ගේ අර්‍ත්‍ථය ප්‍රකාශ කරන ලද්දේ වේ.
දැන් **‘ධාරිතං යෙන චාහතං යත්‍ථප්පතිට්ඨිතං චෙතමෙතං වත්‍වා විධිං තතො’** යන මේ පදවල අර්‍ත්‍ථ ප්‍රකාශය පිණිස මේ කියනු ලැබේ. **‘තෙන සමයෙන බුද්ධො භගවා වෙරඤ්ජායං විහරති’**යි. මේ ආදි වචනයන්ගෙන් ප්‍රතිමණ්ඩිත වූ නිදානය ඇති ඒ මේ විනය පිටකය වනාහි ‘**කවරකු විසින් දරණ ලදද, කවරකු විසින් ගෙන එන ලදද; කවරෙකු කෙරෙහි පිහිටියේදැ**’යි කියනු ලැබේ: ආදියෙහි වනාහි මේ විනය පිටකය භාග්‍යවතුන් වහන්සේ හමුවෙහි ආයුෂ්මත් උපාලි මහාස්ථවිරයන් වහන්සේ විසින් දරණ ලද්දේය. තථාගතයන් වහන්සේ ධරමාණ කාලයෙහිම ෂඩභිඥාදි ප්‍රභෙදවත් ගුණ ඇති නොයෙක් දහස්ගණන් භික්‍ෂූන් විසින් මහාස්ථවිරයන් වහන්සේගේ හමුවෙහි උගන්නා ලද්දේය. තථාගතයන් වහන්සේ පිරිනිවිකල්හි මහාකාශ්‍යප මහා ස්ථවිර ප්‍රමුඛ ධර්‍මසඞ්ග්‍රාහක මහාස්ථවිරයන් වහන්සේලා විසින් දරණ ලද්දේය. ‘**කෙනාභතං’** මේ විනය පිටකය දඹදිව උපාලි මහාස්ථවිරයන් වහන්සේ ආදිකොට සිටි ඇදුරු පරපුර විසින් තෘතීය සඞ්ගීතිය දක්වා ගෙන එන ලද්දේය.
මේ ඒ ඇදුරු පරපුර: දිනූ කෙලෙස් ඇති උපාලි මහාස්ථවිර, **දාසක **ස්ථවිර **සොණක** ස්ථවිර, **සිග්ගව** ස්ථවිර, **මොග්ගලිපුත්තතිස්ස** ස්ථවිර යන මහාස්ථවිරයන් වහන්සේලා පස්නම, විනය පිටකය දඹදිව නොසිඳුනක්කොට, පරම්පරාවෙන් තෘතීය සඞ්ගීතිය දක්වා ගෙන ආහ.

ආයුෂ්මත් උපාලි මහාස්ථවිරයන් වහන්සේ මේ විනයවංසය, විනයතන්තිය, විනය ප්‍රවෙණිය, භාග්‍යවතුන් වහන්සේ හමුවෙහි උගෙන, බොහෝ භික්‍ෂූන්ගේ ලෙහි පිහිටුවාලූහ. ඒ ආයුෂ්මත් උපාලි මහාස්ථවිරයන් වහන්සේගේ සමීපයෙහි විනය උගෙන, ව්‍යක්තභාවයට පැමිණි පුද්ගලයන් අතුරෙහි පෘථග්ජන, ස්‍රොතාපන්න, සකෘදාගාමී, අනාගාමීහු සඞ්ඛ්‍යාපථය ඉක්මවා ගියහ. රහතුන් වහන්සේම එක්දහසක් වූහ.
දාසක ස්ථවිරයන් වහන්සේද? ඒ උපාලි මහාස්ථවිරයන් වහන්සේගේම සද්ධිවිහාරිකයෙක් වූයේය. දාසක ස්ථවිර උපාලි මහාස්ථවිරයන් වහන්සේගේ හමුවෙහි විනය උගෙන එපරිද්දෙන් විනය කියවූයේය. ඒ ආයුෂ්මත්හුගේද සමීපයෙහි විනය උගෙන, විනයයෙහි ව්‍යක්තභාවයට ගියාවූ පෘථග්ජනාදීහු සඞ්ඛ්‍යාපථය ඉක්මවූහ. රහතුන් වහන්සේ දහසක්ම වූහ. සොණක ස්ථවිර වනාහි දාසක ස්ථවිරයන් වහන්සේගේ සද්ධිවිහාරික වූයේය. උන්වහන්සේද තමන්ගේ උපාද්ධ්‍යාය වූ දාසක ස්ථවිරයන් වහන්සේගේ හමුවෙහි විනය උගෙන, එසේම විනය කියවූහ. ඒ ආයුෂ්මත්හුගේද සමීපයෙහි විනය උගෙන, විනයයෙහි ව්‍යක්ත භාවයට පැමිණි පෘථග්ජනාදීහු සඞ්ඛ්‍යාපථය ඉක්මවා සිටියහ. රහතුන් වහන්සේම දහසක් වූහ. සිග්ගව ස්ථවිර, සොණක ස්ථවිරයන් වහන්සේගේ සද්ධිවිහාරික වූයේය. උන්වහන්සේ සොණක ස්ථවිරයන් වහන්සේගේ හමුවෙහි විනය උගෙන, දහසක් රහතුන් වහන්සේගේ ප්‍රධාන ස්ථානය ගත්හ. ඒ ආයුෂ්මතුන් වහන්සේගේ සමීපයෙහි විනය උගෙන, විනයයෙහි ව්‍යක්තභාවයට පැමිණි පෘථග්ජන, ස්‍රොතාපන්න, සකෘදාගාමී, අනාගාමීහුද, රහත්හුද සියගණනින් මෙතෙකැයි හෝ දහස් ගණනින් මෙතෙකැයි නොපිරිසිඳින ලද්දා වූහ. එකල්හි දඹදිව ඉතා මහත් වූ භික්‍ෂු සමූහයක් වූයේය. මොග්ගලීපුත්තතිස්ස මහාස්ථවිරයන් වහන්සේගේ ආනුභාවය තෘතීය සඞ්ගීතියෙහි ප්‍රකට වන්නේය. මෙසේ මේ විනයපිටකය පළමුකොට දඹදිව මේ ඇදුරු පරපුර විසින් තෘතීය සඞ්ගීතිය දක්වා ගෙන එන ලදැයි දතයුතුය.
ද්විතීය සඞ්ගීතිය පිළිබඳ කරුණු දැනීම පිණිස මේ පිළිවෙළ දතයුතුය:
යම් කලක වනාහි සද්ධර්‍මය සඞ්ගායනා කොට සියලු තන්හි ඒ සද්ධර්‍මය බබුලුවා මුළුමනින් ගෙවා දැමූ කාමාදි ආස්‍රව ඇති ප්‍රඥා ලෝකයෙන් ආලෝකවත් වූ ආලය රහිත වූ මහාකාශ්‍යපාදී වූ පන්සියයක් මහාස්ථවිරයන් වහන්සේලා දිවි කෙළවර තෙක් සිට සිඳීගිය තෙල් ඇති පහන් මෙන් අනුපාදිශේෂ නිර්‍වාණ ධාතුවෙන් පිරිනිවියාහුය.

මෙසේ ක්‍රමයෙන් රෑදාවල ඉක්මයන කල්හි භාග්‍යවතුන් වහන්සේගේ පිරිනිවීමෙන් අවුරුදු සියයක් ඉක්මයත්ම විසල්පුර වැසි වජ්ජිපුත්‍රක භික්‍ෂූහු, විසල් පුරයෙහි **‘කප්පති සිඞ්ගිලොණ කප්පො, කප්පති ද්වඞ්ගුලකප්පො, කප්පති ගාමන්තරකප්පො, කප්පති ආවාසකප්පො, කප්පති අනුමතිකප්පො, කප්පති ආචිණ්ණකප්පො, කප්පති අමථිතකප්පො, කප්පති ජලොගිපාතුං, කප්පති අදසකං නිසීදනං, කප්පති ජාතරූපරජතං’** යන මේ දශවස්තූන් කැපයයි දක්වාලූහ. වැදැරට වැසි ඒ භික්‍ෂූන්ට **සුසුනාග** පුත්‍ර වූ **කාලාශෝක** රජතෙමේ පක්‍ෂ වූයේය.
එකල්හිවනාහි කාකණ්ඩක පුත්‍ර වූ ආයුෂ්මත් යස මහාස්ථවිරයන් වහන්සේ වැදැරට චාරිකාවෙහි හැසිරෙණ සේක් ‘විසල්පුර වැසි වජ්ජිපුත්‍රක භික්‍ෂූන් විසල් පුරයෙහි දශවස්තූන් ප්‍රකාශ කරති’යි ඇසූහ. ඒ අසා ‘යම්බඳු වූ මම බුදුරජාණන් වහන්සේගේ ශාසනයට වන විපත අසා පසුබට වන්නෙම් නම් එය මට සුදුසු නොවේ, එබැවින් මම අධර්‍මවාදීන්ට නිග්‍රහකොට ධර්‍මය දක්වාලමි’යි සිතා විශාලා මහනගරයට වැඩම කළහ. කාකණ්ඩක පුත්‍ර වූ ආයුෂ්මත් යස මහාස්ථවිරයන් වහන්සේ එහි විශාලා මහනගරයෙහි මහා වනයෙහි කූටාගාර ශාලාවෙහි වැඩවසන සේක.
එකල්හි විසල්පුර වැසි වජ්ජිපුත්‍රක භික්‍ෂූහු එ දවස පොහොයෙහි රන්තලියක් දියෙන් පුරවා භික්‍ෂු සඞ්ඝයා මැද තබා එහි පැමිණි විසල්පුර වැසි උපාසකයන්ට, ‘උපාසකයෙනි! සඞ්ඝයා හට කහවණු, අඩකහවණු, කහවණුපාද, මසුද දෙවු, සඞ්ඝයා හට පිරිකරින් කටයුතු ඇත්තේ වන්නේය’යි කියන්නට වූහ. සත්තසතිකක්‍ඛන්‍ධකයෙහි ආ සියල්ල මෙහි කියයුතුය. මේ විනය සඞ්ගීතියෙහි අඩුවැඩි නොවූ සත්සියයක් භික්‍ෂූහු වූවාහුද, එහෙයින් ද්විතීය සඞ්ගීතිය සත්තසතිකායි කියනු ලැබේ.
මේ සඞ්ඝ සන්නිපාතයෙහි ආයුෂ්මත් යස මහාස්ථවිරයන් වහන්සේ විසින් උත්සාහවත් කරන ලද දොළොස් ලක්‍ෂයක් භික්‍ෂූහු රැස් වූහ. ඒ භික්‍ෂූන් මැද ආයුෂ්මත් රෙවත මහාස්ථවිරයන් වහන්සේ විසින් විචාරණ ලද විනය විසඳන්නා වූ සබ්බකාමී මහස්ථවිරයන් වහන්සේ විසින් ඒ දශවස්තූහු විනිශ්චය කරන ලද්දාහු අධිකරණය සන්සිඳුවන ලද්දේය. ඉක්බිති ඒ මහස්ථවිරයන් වහන්සේලා නැවත ධර්‍මයත් විනයයත් සඞ්ගායනා කරන්නෙමුයි තෙවළාදර වූ පැමිණි පිළිසැඹියා ඇති සත්සියයක් භික්‍ෂූන් තෝරාගෙන විශාලා මහනගරයෙහි වාලුකාරාමයෙහි රැස්ව හිඳ මහාකාශ්‍යප මහාස්ථවිරයන් වහන්සේ විසින් සඞ්ගායනා කළ පරිද්දෙන්ම සියලු සසුන්මල සෝදා හැර, නැවත පිටක වසයෙන් නිකාය වසයෙන් සියලු ධර්‍මයද විනයයද සඞ්ගායනා කළහ. මේ සඞ්ගායනාව අටමසකින්කොට නිමවන ලදී. යම් සඞ්ගීතියක් ලොකයෙහි:
‘සත් සියයක් මහරහතුන් වහන්සේ විසින් කරන ලදද, එහෙයින් **සත්තසතිකා**යිද, පෙරකළ සඞ්ගීතිය ගෙන, **දුතියා**’යිද කියනු ලැබේද

ඒ මේ ප්‍රසිද්ධ වූ ද්විතීය සඞ්ගීතිය යම් මහා තෙරකෙනකුන් විසින් සඞ්ගායනා කරන ලදද, ඒ සඞ්ගීතිකාරක මහාස්ථවිරයන් වහන්සේ අතුරෙහි ආනන්‍ද මහා ස්ථවිරයන් වහන්සේගේ සද්ධිවිහාරික වූ තථාගතයන් වහන්සේ දුටුවිරූ සබ්බකාමී මහා ස්ථවිර, **සාළහ** මහා ස්ථවිර, **රෙවත** මහාස්ථවිර, **ඛුජ්ජසොභිත** මහා ස්ථවිර, **යස** මහා ස්ථවිර, **සාණ** සම්භුත මහා ස්ථවිර යන මේ මහා ස්ථවිරයන් වහන්සේ ප්‍රසිද්ධයහ.

**සුමන** මහාස්ථවිර, **වාසභගාමි** මහාස්ථවිර මහාස්ථවිරයන් වහන්සේලා දෙනම අනුරුද්ධ මහාස්ථවිරයන් වහන්සේගේ සද්ධිවිහාරික වෙති. තථාගතයන් වහන්සේ පෙර දක්නා ලද්දෝ යයි දතයුත්තාහ.
යම් මහා තෙර කෙනෙකුන් විසින් ද්විතීය සඞ්ග්‍රහය සඞ්ගායනා කරන ලද්දේද, ඒ සියලුදෙනා වහන්සේම බහා තැබූ ස්කන්‍ධ භාරය ඇත්තාහුය. සිවුමගින් කළයුතු වූ සොඩශවිධ කෘත්‍යය ඇත්තාහුය. ආස්‍රව රහිතයහ.
මේ ද්විතීය සඞ්ගීතියයි.
මෙසේ මේ ද්විතීය සඞ්ගීතිය සඞ්ගායනාකොට, ඒ මහා ස්ථවිරයන් වහන්සේලා ‘අනාගතයෙහිද ශාසනයට මෙබඳු උවදුරු වන්නේදැ’යි බලා වදාරන්නාහු, ‘මෙයින් අවුරුදු සියයකට පසුව අටළොස්වන අවුරුද්දෙහි **පැළලුප්** නුවර **ධර්‍මාශොක** නම් රජෙක් ඉපිද, සියලු දඹදිව රාජ්‍යය කරවන්නේය, හෙතෙම බුදුසසුනෙහි පැහැද මහත් ලාභසත්කාර පවත්වන්නේය, ඒ හේතුවෙන් තීර්ථකයෝ ලාභසත්කාර පතන්නෝ, සසුනෙහි පැවිදිව තමතමන්ගේ දෘෂ්ටීන් දක්වන්නාහුය, මෙසේ සසුනෙහි මහත් අර්බුද උපදින්නේය’ යන මෙය දැන වදාළාහුය. එකල්හි උන්වහන්සේලාට ‘කිම, අපි මේ අර්බුදය උපන්කල්හි හමු වන්නමෝද, හමු නො වන්නමෝදැ’යි මේ අදහස උපන්නේය. ඉක්බිති සියල්ලෝ එකල්හි තමන් නොහමුවන බව දැන කවරෙක් ඒ අධිකරණය සන්සිඳුවාලන්නට සමර්‍ත්‍ථ වන්නේදැයි සියලු මනුෂ්‍ය ලෝකයත් ෂඩ්විධ කාමාවචර දෙවලොකයත් බලන්නාහු, දෙලොවම එයට සමර්‍ත්‍ථ වූ කිසිවෙකු නොදැක, බ්‍රහ්ම ලොකයෙහි මදආයු ඇතිව මතු බඹලොවක ඉපදීමට වැඩූ ධ්‍යාන ඇතිව සිටි තිස්ස නම් මහබඹහු දුටහ. දැක ‘ඉදින් අපි මිනිස්ලොව ඉපදීමට, මොහුට උත්සාහය උපදවන්නෙමු නම්, ඒකාන්තයෙන් මෙතෙමේ මොග්ගලි බ්‍රාහ්මණයාගේ ගෙයි පිළිසිඳ ගන්නේය, එයින් පසු මන්ත්‍රයන්ගෙන් පොළොඹවන ලදුයේ, ගෙන් නික්ම පැවිදි වන්නේය, හෙතෙමේ මෙසේ පැවිදිව සියලු බුදුවදන් උගෙන, ලැබූ පිළිසැඹියා ඇත්තේ, තීර්ථකයන් මැඩ ඒ අධිකරණය විනිශ්චයකොට සසුන නගාසිටුවන්නේය’යි මේ අදහස වූයේය.
අනතුරුව උන්වහන්සේලා බඹ ලොවට වැඩ තිස්ස නම් මහාබ්‍රහ්මයා හට ‘මෙයින් අවුරුදු සියයකට මත්තෙහි අටළොස්වන අවුරුද්දෙහි ශාසනයෙහි මහත් අර්බුදයක් උපදින්නේය, අපිද සියලු මනුෂ්‍ය ලොකයත් ෂඩ්විධ කාමාවචර දෙවලොකයත් පරීක්‍ෂාකර බලන්නමෝ, ශාසනය නගාසිටුවන්නට සමර්‍ත්‍ථ වූ කිසිවෙකු නොදැක බඹලොව පරීක්‍ෂාකර බලන්නමෝ, පින්වත්හු දුටුවෙමු, සත්පුරුෂය! මැනව, එහෙයින් මිනිස්ලොව ඉපද දශබලධාරී භාග්‍යවතුන් වහන්සේගේ සසුන නගාසිටුවනු මැනවි, එයට අපට පොරොන්දුවක් දෙව’යි කියා සිටියාහ.
මෙසේ කියාසිටිකල්හි මහාබ්‍රහ්මතෙමේ ‘මම අනාගතයෙහි සසුනෙහි උපදින අර්බුදය නසාලීමෙන් සසුන නගාසිටුවන්නට සමර්‍ත්‍ථ වන්නෙමි’යි තුටු පහටුවූයේ, අතිශයින් ඔද වැඩීගියේ, ‘යහපතැ’යි ගිවිස පොරොන්දුවක් දුන්නේය. මහාස්ථවිරයන් වහන්සේලා බඹලොව ඒ කටයුතුකොට නිමවා පෙරළා මිනිස් ලොවට පැමිණියහ.
ඒ කාලයෙහි **සිග්ගව, චණ්ඩවජ්ජි** යන ස්ථවීර දෙනම නවකයෝ වෙති. තරුණ භික්‍ෂූහුය. තෙවළාදරයහ. ලැබූ පිළිසිඹියා ඇතියහ. රහත්හුය. එහෙයින් ඒ ස්ථවිර දෙනම වැදැරට භික්‍ෂූන් ඉපදවූ ඒ අධිකරණයට නොපැමිණියහ. එහෙයින් ඒ ස්ථවිරයන් වන්සේලා ‘අවැත්නි! තෙපි මේ අධිකරණයෙහි අපට සහාය නොවූවාහුය. එහෙයින් තොපට මෙය දඬුවම වේවා, එනම් තිස්ස නම් බ්‍රහ්ම තෙමේ මොග්ගලී බ්‍රාහ්මණයාගේ ගෙයි පිළිසිඳ ගන්නේය, තොප අතුරෙන් එකෙක් ඔහු ගෙන අවුත් පැවිදි කෙරේවා, එකෙක් බුදුවදන් උගන්වා ලන්නැ’යි කියා නියමකොට සියල්ලෝම ආයු පමණින් සිට:
සබ්බකාමී මහාස්ථවිරයන් වහන්සේ ආදිකොට සිටි මහත් සෘද්ධි ඇති ඒ මහා ස්ථවිරයන් වහන්සේලාද දෙවන සඞ්ගායනාව කිරීමෙන් සසුන පිරිසිදුකොට අනාගතයෙහිද සද්ධර්‍ම ශුද්ධිය පිණිස කරුණු සලසා තබා ලෙව්හි ගිනිකඳන් සේ දැල්වෙමින් සිට පිරිනිවියාහුය.

ක්‍ෂය කළ ආස්‍රව ඇති වශීභාවයට පැමිණි ප්‍රභෙදගත ප්‍රතිසම්භිදා ඇති ඒ මහා රහතුනන් වහන්සේ පවා අනිත්‍යතායෙහි වශයට පැමිණියාහුය. ලාමක වූ මැඩලීමට නොහැකි වූ අනිත්‍යතාව මෙසේ දැන නුවණැත්තේ යමක් නිත්‍යවේද, ඒ අමෘත පදයට පැමිණෙනු පිණිස ව්‍යායාම කරන්නේය.

**තිස්ස** මහා බ්‍රහ්මතෙමේ, බඹලොවින් ච්‍යුතව මොග්ගලි බ්‍රාහ්මණයාගේ ගෙයි පිළිසිඳ ගත්තේය. සිග්ගව ස්ථවිරයන් වහන්සේද, ඔහු පිළිසිඳගත් තැන් පටන් සත් අවුරුද්දක් මුළුල්ලෙහි එ බමුණුගේ ගෙට පිඬු පිණිස ගියහ. එහෙත් එක් දවසකුදු කෙණෙස්සක් පමණ කැඳක් හෝ සැන්දක් පමණ පතක් නොලැබූහ. මෙසේ සත්අවුරුද්දක් ගෙවියෑමෙන් පසු එක් දවසක් ‘ස්වාමීනි! මෙතැන ඉක්මවා වඩිනු මැනව’යි යන මේ වචනමාත්‍රය ලැබූහ. එ දවසම බ්‍රාහ්මණ තෙමේද, පිටත ගොස් කිසි කාර්‍ය්‍යයක් කොට එනුයේ පෙරමගදී තෙරුන් දැක ‘පින්වත් පැවිද්ද; අපගේ ගෙට ගියහුදැ’යි ඇසීය. ‘එසේය, බ්‍රාහ්මණ! ගියෙමු’යි උන්වහන්සේ පිළිතුරු දුන්හ. නැවත ‘කිසිවක් ලදදැ’යි ඇසීය. ‘එසේය බ්‍රාහ්මණ ලැබීමු’යි කීහ. බ්‍රාහ්මණතෙමේ ගෙට ගොස්, ‘අර පැවිද්දහුට කිසිවක් දුන්නහුදැ’යි අසා කිසිවක් නොදුන්නෙමු’යි කීකල්හි, බ්‍රාහ්මණතෙමේ දෙවනදා ‘අද පැවිද්දට මුසාවාදයෙන් නිග්‍රහ කරන්නෙමි’යි ගෙදොරම හුන්නේය. **සිග්ගව** ස්ථවිරයන් වහන්සේ දෙවනදා බ්‍රාහ්මණයාගේ ගෙදොරට වැඩියහ. බ්‍රාහ්මණ තෙමේ උන්වහන්සේ දැක ‘ඔබවහන්සේ ඊයේ අපගේ ගෙයින් කිසිවක් නොලැබම ලැබුවෙමි’යි කීවාහුය. ඔබවහන්සේට මුසාවාදය වටීදැ’යි ඇසීය. ස්ථවිරයන් වහන්සේ ‘බ්‍රාහ්මණ! අපි තොපගේ ගෙයිදී සත් අවුරුද්දක් මුළුල්ලෙහි “මෙතැන ඉක්මවා වඩින්න” යන වචනමාත්‍රයකුදු නොලැබ ඊයේ “මෙතැන ඉක්මවා වඩින්න” යන වචනමාත්‍රය ලැබීමු, මේ ලත් ප්‍රතිසන්‍ථාරය නිසා මෙසේ කීම්හ’යි කීහ.
එකල්හි බමුණු තෙමේ ‘මොවුහු පිළිසඳර පමණකුත් ලැබ ලැබීමු’යි පවසන්නාහ, අන්කිසි කෑයුතු බිදියයුතු දැයක් ලත්කල්හි කුමක් හෙයින් නොපසසත්දැ’යි උන්වහන්සේ කෙරෙහි පැහැද තමන් පිණිස පිළියෙල කළ බතින් සැන්දක් පමණ බත්ද, එයට සෑහෙන පමණ ව්‍යඤ්ජනද දෙවා මේ භික්‍ෂාද හැමදා ඔබවහන්සේ ලබන්නහු’යි කීයේය. බ්‍රාහ්මණතෙමේ දෙවන දින පටන් ගෙට එළැඹෙන්නා වූ ස්ථවිරයන් වහන්සේගේ උපසමය දැක බොහෝ සෙයින් පැහැද හැමදා තමන්ගේ ගෙයි බත්කිස කරන්නට තෙරුන්ගෙන් ඉල්ලා සිටියේය. ස්ථවිරතෙමේ ඒ ඉල්ලීම ඉවසා දිනපතා එහි බත්කිසකොට වඩින සේක් මද මද විසින් ඔවුනට බුදුවදන් කියා යන්නේය. ඒ තරුණ තෙමේද, සොළොස් වස් ඇතියේම ත්‍රිවෙදයෙහි පරතෙරට ගියේය. බ්‍රහ්ම ලෝකයෙන් මිනිස්ලොවට උත්පත්ති වශයෙන් පැමිණි ශුද්ධ සත්ත්‍වයක්හුගේ අසුනෙක යහනෙක හිඳින්නාවූ හෝ නිදන්නාවූ හෝ අන් කිසිවෙක් නැත්තේය. හෙතෙමේ යම් දවසක සිය ගුරුගෙට යන්නේද එදවස තමාගේ ඇඳපුටු සුදුවතකින් වසා එල්වා තබන්නේය. ඒ අතර කාලයෙහි සිග්ගව ස්ථවිරයන් වහන්සේ ‘මාණවකයා පැවිදි කරන්නට මේ කාලයයි, එහෙත් බොහෝ දවසක සිට මෙහි එන මාගේ මොහු හා කිසිත් කතාවක් නැත, එහෙයින් දැන් මේ උපායෙන් පලඟ නිසා කතාවක් උපදින්නේය’යි සිතා ගෙට ගොස් ඒ ගෙයි තුබූ මාණවකයාගේ අසුන හැර අන්කිසිත් අසුනක් නොපෙනෙන සේ ඉටූහ. එවේලෙහි බමුණු ගෙදර සිටි ජනයා ගෙට පැමිණි තෙරුන් දැක උන්වහන්සේ වැඩහිඳින්නට දීමට අන්කිසි අසුනක් නොදැක මාණවකයාගේ පලඟ බා ඇතිරියක් අතුරා දුන්නේය. ස්ථවිරයන් වහන්සේ එහි වැඩහුන්හ. මාණවක තෙමේද එකෙණෙහි ගුරු ගෙයින් පෙරළා ආයේ තමන්ගේ පලඟෙහි හුන් තෙරුන් දැක කිපියේ නොසතුටුවූයේ ‘කවරෙක් මාගේ පලඟ මහණහුට පණවා දුන්නේදැ’යි ඇසීය.
ස්ථවිරයන් වහන්සේ බත්කිසකොට මාණවකයාගේ සැඩබව සන්සිඳී ගියකල්හි ‘මාණවක! නුඹ කිසියම් වෙදමන්ත්‍රයක් කිම දනිහිදැ’යි ඇසූහ. මානවක තෙමේ ‘පින්වත් පැවිද්ද, මා වෙදමන්ත්‍ර නොදනිතොත් මෙහි අන් කවරහු වෙදමන්ත්‍ර දන්නාහුදැ’යි කියා ‘ඔබවහන්සේ වෙදමන්ත්‍ර දන්නහුදැ’යි තෙරුන්ගෙන් ඇසීය. උන්වහන්සේ ‘අසව මාණවක! අසා දන්නට හැකිය’යි කීහ. එකල්හි මාණවකතෙමේ නිඝණ්ඩු කෙටුභ සහිත වූ අක්‍ෂර ප්‍රභෙද සහිත වූ ඉතිහාසය පස්වැනි කොට ඇති ත්‍රිවෙදයෙහි යම් යම් ග්‍රන්‍ථිස්ථාන වේද, ඒ ග්‍රන්‍ථිස්ථානයන්හි නයක්‍රමය තෙමේත් නොදත්තේද, ආචාර්‍ය්‍ය තෙමේත් නොමදුටුයේද, ඒ ඒ තන්හි ආ ග්‍රන්‍ථිස්ථාන තෙරුන්ගෙන් විචාළේය. ස්ථවිරයන් වහන්සේ පියවින්ම ත්‍රිවෙදයන්හි පරතෙරට ගියහ. දැන් වනාහි පිළිසැඹියාවන්ට පැමිණ සිටිති. එහෙයින් මුන්වහන්සේට ඒ ප්‍රශ්න විසඳීමෙහි බරක් නැත්තේය. එකෙණෙහිම ඒ ප්‍රශ්න විසඳා ‘මාණවක! තොප විසින් මාගෙන් ප්‍රශ්න බොහෝ ගණනක් අසන ලද්දේය, මමත් දැන් තාගෙන් එක් ප්‍රශ්නයක් විචාරමි, මට එය ප්‍රකාශ කරව’යි මාණවකයා හට කිහ. ‘පින්වත් පැවිද්ද! එය, ප්‍රකාශ කරන්නෙමි’යි කී කල්හි ස්ථවිරයන් වහන්සේ චිත්ත යමකයෙහි එන
**‘යස්ස චිත්තං උප්පජ්ජති න නිරුජ්ඣති, තස්ස චිත්තං නිරුජ්ඣිස්සති නූපපජ්ජිස්සති, යස්ස වා පන චිත්තං නිරුජ්ඣිස්සති නූපපජ්ජිස්සති, තස්ස චිත්තං උප්පජ්ජති න නිරුජ්ඣිස්සති’** යන මේ ප්‍රශ්නය විචාළාහුය.
මානවක තෙමේ පූර්‍වපදය හා පරපදය යොදා ප්‍රශ්නයෙහි අර්‍ත්‍ථය පිරිසිඳින්නට අසමර්‍ත්‍ථ වන්නේ ‘පින්වත් පැවිද්ද, මේ කිනම්දැ’යි ඇසීය. ‘මාණවක! මේ වනාහි බුද්ධ මන්ත්‍රය’යි වදාළ කල්හි ‘පින්වත! මෙය මටත් දෙන්නට හැකිදැ’යි විචාළේය. ‘මාණවක! අප විසින් ගත් පැවිද්ද ගන්නහුට දෙන්නට හැකිය’යි කීකල්හි මානවක තෙමේ මවුපියන් කරා ගොස් ‘මේ පැවිදි තෙමේ බුද්ධ මන්ත්‍ර නම් වූ මන්ත්‍රයක් දන්නේය, තමන් වෙත පැවිදි නොවූවක්හට එය නොදෙන්නේය. එහෙයින් මම මොහු වෙත පැවිදිව මන්ත්‍රය උගන්නෙමි’යි කියා සිටියේය.
මවුපියෝ ‘අපගේ පුත්‍ර තෙමේ පැවිදිව හෝ මන්ත්‍රය උගණීවා, උගෙණ පෙරළා එන්නේය’යි හඟින්නාහු ‘ගනු පුත!’යි අනුදත්හ. ස්ථවිරයන් වහන්සේ දරු පැවිදිකොට පළමුව ද්වත්තිංසාකාරය කම්මට්ඨානය කීහ. හෙතෙමේ එහි පිරියම් කරනුයේ නොබෝ කලකින්ම සෝවාන් පලයෙහි පිහිටියේය. අනතුරුව ස්ථවිරයන් වහන්සේ ‘හෙරණ සෝවාන් පලයෙහි පිහිටියේය, දැන් සසුනෙන් බැහැරවන්නට නොසුදුසුය, ඉදින් මම මොහුට කර්‍මස්ථානය වඩා කියන්නෙම්නම් රහත්බවට පැමිණෙන්නේය, එකල්හි බුදුවදන් උගන්නට උත්සාහවත් නොවන්නේය, දැන් මොහු චණ්ඩවජ්ජී තෙරුන්ගේ සමීපයට යවන්නට කාලය’යි සිතූහ. ඉක්බිති ස්ථවිරයන් වහන්සේ ඔහුට ‘හෙරණ! තෝ චණ්ඩවජ්ජි තෙරුන් වෙතට ගොස් බුදුවදන් උගනුව, මාගේ වචනයෙන් ආරොග්‍යය විචාරව, ස්වාමීනි! මාගේ උපාද්ධ්‍යාය තෙමේ මා ඔබවහන්සේ වෙතට එවීයයි මෙසේද කියව. තාගේ උපාද්ධ්‍යාය තෙමේ කිනම් ඇත්තේදැ’යි විචාළ කල්හි ‘ස්වාමීනි! සිග්ගව ස්ථවිර නමැ’යි කියව, මම කිනම් ඇත්තෙම්දැ’යි විචාළ කල්හි ‘ස්වාමීනි! මාගේ උපාද්ධ්‍යය තෙමේ ඔබ වහන්සේගේ නම දනීය’යි මෙසේ කියවයි කීහ.
තිස්ස හෙරණ ‘ස්වාමීනි! එසේය’යි කියා තෙරුන් වැඳ පැදකුණු කොට පිළිවෙළින් චණ්ඩවජ්ජී ස්ථවිරයන් වහන්සේගේ සමීපයට ගොස් වැඳ එකත්පසෙක සිටියේය. එකල්හි ස්ථවිරයන් වහන්සේ ‘හෙරණ! කොහි සිට ආයේවෙහිදැ’යි ඇසූහ. ‘මාගේ උපාද්ධ්‍යාය තෙමේ මා ඔබවහන්සේගේ සමීපයට පිටත්කර එවීය’යි හෙරණුන් කියූකල්හි ‘තාගේ උපාද්ධ්‍යාය තෙමේ කිනම් ඇත්තේදැ’යි ඇසූහ. ‘ස්වාමීනි! මාගේ උපාද්ධ්‍යාය තෙමේ සිග්ගව ස්ථවිර නමැ’යි කීය. ‘මම කිනම් ඇත්තෙම්දැ’යි ඇසූ කල්හි ‘ස්වාමීනි! මාගේ උපාද්ධ්‍යාය තෙමේ ඔබ වහන්සේගේ නම දනීය’යි කීය. එකල්හි චණ්ඩවජ්ජි ස්ථවිරයන් වහන්සේ දැන් පාසිවුරු තැත්පත්කොට තබව’යි කීහ. හෙරණ තෙමේ ‘ස්වාමීනි! මැනව’යි පාසිවුරු තැන්පත්කොට තබා දෙවනදා පිරිවෙණ හැමද දිය දැහැටි එළවා තැබීය. ස්ථවිරයන් වහන්සේ හෙරණුන් හැමදි තැන නැවත හැමැන්දාහ. ඒ තැබූ දිය බැහැරට දමා අන් දියක් ගත්හ. ඒ දැහැටි දඬුද බැහැරට දමා අන් දැහැට්ටක් ගත්හ. සත්දවසක්ම මෙසේකොට සත්වන දවසෙහි නැවතත් විචාළාහුය. හෙරණ තෙමේ නැවතත් පෙර කියූ සේම කියාසිටියේය. ස්ථවිරයන් වහන්සේ ඒකාන්තයෙන් ඒ මේ තෙමේ බ්‍රාහ්මණැ’යි හිඳින ‘කුමක් පිණිස ආයෙහිදැ’යි ඇසූහ. ‘ස්වාමීනි! බුදුවදන් උගැන්ම පිණිසැ’යි හෙරණ කීයේය. ස්ථවීරයන් වහන්සේ ‘හෙරණ! උගණුව’යි කියා දෙවන දවස පටන් බුදුවදන් උගන්වන්නට පටන් ගත්හ. තිස්ස තෙමේ හෙරණෙක්වූයේම විනයපිටකය තබා අයියලු බුදුවදන් අර්‍ත්‍ථකථා සහිතව උගත්තේන්ය. උපසපන්වීමෙන් වසකුදු නොඉක්මවූයේ නොපිරිපුන් එක් වස් ඇතියේ තෙවළදරවූයේය. මෙසේ ආචාර්‍ය්‍ය උපාධ්‍යායයෝ මොග්ගලිපුත්තතිස්ස තෙරුන් අත සියලු බුදුවදන් පිහිටුවා ආයු ඇති තාකසිට පිරිනිවී ගියහ. මොගග පුතතති සස ස්ථවිරයන්වහන්සේද අන් කලෙක් කමටහන් වඩා රහත්බවට පැමිණියාහු බොහෝදෙනාට ධර්‍ම විනය ඉගැන්වූහ.
එකල්හි බින්දුසාර රජුට එක්සියයක් පුත්‍රයෝ වූහ. ඔවුන් අතුරෙහි අශෝක කුමාර තෙමේ තමන් හා එකමාතෘකවූ තිස්ස කුමරු තබා ඒ සියලුදෙනා නසාලූයේය. නසාලන්ද සිවුවසක් අභිෂෙක නොකරණ ලදුව රාජ්‍යයකරවා සිවුවසක් ඉක්ම යෑමෙන් පසු තථාගතයන්වහන්සේගේ පිරිනිවීමෙන් දෙසිය වසකට පසුව අටළොස්වන අවුරුද්දෙහි මුළු දඹදිව එකරාජ්‍යාභිෂෙකයට පැමිණියේය. අභිෂෙකයාගේ ආනුභාවයෙන් මේ රාජධීහු පහළ වූහ. මහපොළොව යට යොදුනක් පමණ තැනද අහස මතුවෙහි යොදුනක් පමණ තැනද ආඥාචක්‍රය පවත්නේය. අනවතප්ත විලෙන් අටකදකින් පැන් කළ සොළොසක් දෙවියෝ දිනපතා ගෙන එත්. සසුනෙහි උපන් සැදැහැ ඇතියේ ඒ සොළොස් පැන් කළයෙන් පැන්කළ අටක් භික්‍ෂු ඝඞ්ඝයා හට පිදුයේය. දෙකළයක් තෙවළාදර සැටක් පමණ භික්‍ෂූන් වහන්සේට ද, දෙකළයක් අසන්‍ධිමිත්‍රා අගමෙහෙසියටද මොළොක් රසවත් නාළිය දැහැටි දිනපතා ගෙණවුත් තබත්. රජහුගේ, මෙහෙසියගේ, සොළොස් දහසක් නාටක ස්ත්‍රීන්ගේ, සැටදහසක් භික්‍ෂූන් වහන්සේගේද දිනපතා දහැටිකිස මෙයින්ම සිදුවේ. දෙවියෝ දිනපතාම ඔහුට බෙහෙත් නෙල්ලි හා බෙහෙත් අරළුද සුවඳින් හා රසයෙන් පිරීගිය රන්වන් අඹපලද ගෙන එත්, එසේම ඡද්දන්ත විල සමීපයෙහි පිහිටි දෙව්විමන්වලින් හෝ කප්රුකෙන් පස් පැහැති හඳනා පොරෝණා රෙදිපිළිද, රන්වන් අත්පිස්නා පිළිද, දිව්‍යමය පැන්ද ගෙන එත්, මේ රජහට දවස් පතාම නාරජහු සිරුරෙහි ගල්වන සුවඳ, පෙරවීම පිණිස හුයින් නොගෙතු සමන්මල් පිළි හා මාහැඟි අදුන් නාග භවනයෙන් ගෙන එත්. ඡද්දන්ත විලෙහිම හටගත් ඇල්වී ගැල් නව දහසක් ගිරවු දිනපතාම ගෙන එත්. මීයෝ ඒ සහල් පොතු ගලවා හැර පිරිසිදු කරත්, එහි එක්ම කඩසහලෙක් නොවේ. රජුට සියලු තන්හි මේ සහල්ම පරිභොගය පිණිස යෙදෙන්නේය. මීමැස්සෝ මී බඳිත්. කර්‍මාර ශාලාවන්හි වලස්සු කුළු ගසත්. කුරවි කොවුලෝ මිහිරි හඬින් නාද කරමින් රජුට බිලියම් කරත්.
මෙසේ මේ සෘද්ධීන්ගෙන් යුක්ත වූ රජතෙමේ එක් දවසක් රන් හැකිල්ලක් යවා කකුසන්‍ධාදී වූ සිවු බුදුවරුන්ගේ රූප දක්නාලද කල්පායුෂ්ක වූ කාල නම් නාරජහු ගෙන්වා සේසත යට මාහැගි පලඟෙහි හිඳුවා දිය ගොඩ හටගන්නා නොයෙක් සිය ගණන් පැහැ ඇති මලින් හා රන්මලින් පුදා සියලු අබරණින් සැරසුනු සොළොස් දහසක් නළඟනන්ගෙන් හාත්පසින් වටකරවා ‘මාගේ අනන්තඥාන ඇති සද්ධර්‍මවර චක්‍රවර්ති වූ සම්මා සම්බුදුරජාණන් වහන්සේගේ රූපය මොවුන්ගේ ඇස්වලට හමුකරව’යි කියා සිටියේය. ඉක්බිති රජතෙමේ ‘ඒ නාරජු විසින් මැවූ සියලු සිරුරෙහි විසුරුනු පින්තෙදින් නැගුනු අශීත්‍යනුබ්‍යඤ්ජනයෙන් යුක්ත ද්වාත්‍රිංශද්වර මහාපුරුෂ ලක්‍ෂණයන්ගේ සශ්‍රීකතායෙන් විකශිතවූ රත්පියුම් නිලුපුල්, හෙළ පියුම්වලින් ගැවසීගත් ජලතලාවක් වැනිවූ තාරකා සමූහයාගේ රශ්මි සමූහයෙන් පැතිරීගත් ශොභාවෙන් බබලන අහස්තලය වැනිවූ නීල පීත ලොහිතාදි ප්‍රභෙදවත් විචිත්‍ර වූ වර්‍ණ රශ්මියෙන් වළඳනාලද ව්‍යාමප්‍රභාවෙන් වටකළ විලාසය ඇතිබැවින් සන්‍ධ්‍යාප්‍රභා රාගයෙන් යුත් ඉඳුසැවුවෙන් හා විදුලියෙන් වටකළ රන්කඳු මුදුනක් වැනිවූ නන් පැහැයෙන් නිර්‍මල වූ කේතුමාලාවෙන් මොනවට බබලන මනොඥ වූ මස්තක ශොභා ඇති දෙව්, බඹ, මිනිස්, නා, යක් සමූහයාගේ නෙත්‍රයන්ට රසායනයක් වැනි වූ බුදුරුව බලමින් සත් දවසක් මුළුල්ලෙහි අක්‍ෂි පූජාව කෙළේය. රජතෙමේ අභිෂෙකයට පැමිණ තුන් අවුරුද්දක්ම බාහිර පාෂාණ්ඩයන්ට සඞ්ග්‍රහ කළේය. සිවුවන අවුරුද්දෙහි බුදුසසුනෙහි පහන් වූයේය.
ඒ රජුගේ පියවූ බින්‍දුසාර රජු බ්‍රාහ්මණයන් කෙරෙහි භක්තිමත් වූයේය. හෙතෙමේ බ්‍රාහ්මණයන්ට බ්‍රාහ්මණ ජාතික පාෂාණ්ඩයන්ට පණ්ඩරඞ්ග පරිව්‍රාජකාදීන්ට යන සැටදහසක් දෙනාට නිති බත් පිහිටුවාලූයේය. අශෝක රජ තෙමේ පියරජහු විසින් පවත්වනලද ඒ දානය තමාගේ ඇතුළු පුරයෙහි එසේම පවත්වනුයේ එක් දවසක සීමැදුරු කවුළුව වෙත සිටියේ, උපසමරහිත වූ ආචාරයෙන් යුක්තව බත් අනුභව කරන නොසන්සුන් ඉඳුරන් ඇති නොහික්මුනු ඉරියවු ඇති ඔවුන් දැක ‘මෙබඳු දන් පරීක්‍ෂාකොට දීමට සුදුසු තැනම දීම වටීය’යි සිතීය. සිතා ඇමතියන් කැඳවා ‘සගයෙනි! යවු, තම තමන් විසින් මනාය’යි පිළිගත් මහණ බමුණන් ඇතුළුපුරයට කැඳවාලවු, දන් දෙන්නෙමු’යි කීයේය. ඇමතියෝ ‘මැනවි, දේවයන් වහන්ස’යි රජුට පිළිවදන් දී පණ්ඩරඞ්ග පරිබ්බාජක ආජීවක නිගණ්ඨාදී වූ ඒ ඒ අන් තොටුවන් පමුණුවා ‘මහරජ! මේ අපගේ රහත්හු’යි රජුට දන්වාලූහ.
එකල්හි රජ තෙමේ ඇතුළු පුරයෙහි කුදු මහත් අසුන් පණවාලා එත්වා’යි කියා ආ ආවුනට තම තමන්ට සුදුසු අසුන්හි හිඳිනු මැනව’යි කීයේය. උන් අතුරෙහි ඒ ඇතැම් කෙනෙක් භද්‍රපීඨයන්හිද ඇතැම් කෙනෙක් එලකපීඨයන්හිද හිඳගත්හ. රජතෙමේ ඔවුන්ගේ ඒ හිඳීම දැක ඔවුන්ගේ ඇතුළත ශීලාදීවූ ගුණහරයක් නැතැ’යි දැන ඔවුන්ට සුදුසු වූ කෑයුතු බිදියයුතු දෙයදී පිටත්කොට යැවූයේය.
මෙසේ කල්යත් එක් දවසක් රජතෙමේ සීමැදුරු කවුළුව වෙත සිටියේ, රජගෙදොර මිදුලෙන් යන දැමුනු රැකුනු සන්සුන් ඉඳුරන් ඇති මනා ඉරියව්වෙන් යුක්තවූ නිග්‍රෝධ නම් හෙරණහු දුටුවේය. මේ නිග්‍රෝධ නම් කවරෙක්ද යත්: බින්‍දුසාර රජුගේ දෙටුපුත් වූ සුමන රාජකුමාරයාගේ පුත්‍රතෙමේය.
මේ එහි පිළිවෙළ කතාය:
බින්‍දුසාර රජුගේ දුර්‍වල අවස්ථාවෙහිම අශෝක කුමාර තෙමේ තමන්ටද උදේනි රාජ්‍යය හැරපියා අවුත් මුළු නුවර තමන් අත්පත්කොට ගෙන සුමන නම් රජකුමරු අල්ලා ගත්තේය. එදවසම සුමන රජකුමරුගේ සුමනා නම් රාජදේවී පිරිපුන් ගැබ්ඇත්තී වූවාය. ඕ තොමෝ අප්‍රසිද්ධ වේශයෙන් නික්ම නොදුරෙහි වූ එක්තරා සැඩොල් ගමක් බලා යන්නී, එහි දෙටු සැඩොලුගේ ගෙට නොදුරෙහි එක්තරා නුග රුකක අරක්ගෙන සිටි දෙවතාවක විසින් ‘සුමනා! මෙහි එව’යි කියන්නියගේ ශබ්දය අසා ඇය වෙතට ගියාය. දෙවතාතොමෝ තමන්ගේ ආනුභාවයෙන් එක් හලක් මවා ‘මෙහි වසව’යි කියා එය ඇයට පාවාදුන්නීය. ඕ තොමෝ ඒ හලට පිවිසියාය. එහි ඇතුල්වූදාම පුතකු වැදූය. ඕ තොමෝ ඔහුට න්‍යග්‍රොධ දෙවතා විසින් රැකුම් ගත්බැවින් න්‍යග්‍රොධයි නම් කළාය. එහි දෙටු සැඩොල් තෙමේ සුමනා රාජකුමරිය දුටු දා පටන් ඇය තමන්ගේ ස්වාමිදුව මෙන් සලකනුයේ ඇය පිණිස නිති වැටුප් තැබුයේය. රජදු තොමෝ එහි සත් අවුරුද්දක් විසූය. න්‍යග්‍රොධ කුමාර තෙමේද සත් වැසි වූයේය. එකල්හි මහාවරුණ නම් එක් රහතුන් වහන්සේ නමක් මේ දරුගේ රහත්බවට උපනිඃශ්‍රය වූ කුසල සම්පත්තිය දැක වසනුවෝ ‘මේ දරු දැන් සත් වැසිය, ඔහු පැවිදි කිරීමට මේ කාලය’යි සිතා රජදුවට දන්වා න්‍යග්‍රොධ කුමරු පැවිදි කළහ. කුමාර තෙමේ කරකම් කෙළවරම රහත්බවට පැමිණියේය. ඒ හෙරණ භික්‍ෂුව එක් දවසක් උදෑසනම සිරුර පිළිදැගුම් කොට ඇදුරු උවදැවත්කොට පාසිවුරු ගෙන මවු උවැසියගේ ගෙට යමි’යි නික්මුනේය. මෑ වසන තැනට දකුණු දොරින් නුවරට පිවිස, නුවර මැදින් ගොස් පැදුම්දොරින් නික්ම යායුතුවේ.
ඒ වේලෙහි අශොක ධර්‍මරාජ තෙමේ පැදුම් දෙසට අභිමුඛව සීමැදුරු කවුළුව සමීපයෙහි සක්මන් කරමින් සිටියේය. එකෙණෙහිම න්‍යග්‍රොධ සාමණෙර තෙමේ සන්සුන් ඉඳුරන් ඇතියේ, සන්සුන් සිත් ඇතියේ, වියදඬු පමණ තැන් බලමින් රජ ගෙදොර මිදුලට පැමිණියේය. **‘එකදිවසං සීහපඤ්ජරෙ ඨිතො අද්දස නිග්‍රොධං සාමණෙරං රාජඞ්ගණෙ ගච්ඡන්තං දන්තං සන්තින්‍ද්‍රියං ඉරියාපථසම්පන්නං**’ යනු එහෙයින් කියන ලදී. රජගෙදොර මිදුලෙහි යන දමුනු රැකුනු සන්හුන් ඉඳුරන් ඇති ඊර්‍ය්‍යාපථසම්පන්න වූ ඒ හෙරණහු දැක රජහට ‘මේ සියලු ජනතෙමේ විසිරුනු සිත් ඇත්තේ සැලෙන මුවන් වැනි වේ, මේ දරු තෙමේ නොවිසිරුනු සිත් ඇත්තේය, මොහුගේ ඉදිරිය බැලීම අනුදිග් බැලීම අත්පා හැකිළීම දිගහැරීම ඉතා හොබනේය, ඒකාන්තයෙන් මොහුගේ ඇතුළත ලොකොත්තර ධර්‍මය පිහිටියේ වන්නේය’යි මෙසේ සිත්විය. තවද හෙරණහු දැකීම සමගම හෙරණහු කෙරෙහි රජුගේ සිත පහන්විය. ප්‍රේමය උපන. පෙර මොවුන් පින්කම් කරන කාලයෙහි මේ හෙරණ භික්‍ෂුව රජුගේ දෙටුබෑ මීවෙළඳ වූයේය. එහෙයින් මෙය කියන ලදී:
පෙර සහවාසයෙන් හෝ මෙකල හිත වැටුමෙන් හෝ මෙසේ ප්‍රේමය දියෙහි උපුල්පියුම් හටගන්නා සේ හටගන්නේ යයි.
ඉක්බිති රජතෙමේ උපන් පෙම් ඇතියේ, බුහුමන් සහිත වූයේ ‘අර යන හෙරණහු කැඳවා ගෙනඑවු’යි ඇමැතියන් යැවූයේය. රජතෙමේ ‘ඒ ඇමැතියෝ බොහෝ කල්යවති’යි නැවතත් ‘වහා එව’යි ඇමැතියන් දෙතුන් දෙනකුන් යැවීය. හෙරණතෙමේ තමන්ගේ පියවී ගමනින්ම ගියේය. රජතෙමේ ‘සුදුසු අසුනක් දැන වැඩහිඳිනු මැනවැ’යි උන්වහන්සේට කීය. හෙරණතෙමේ ඈත මෑත බලා ‘දැන් මෙහි අන් මහණහු නැතැ’යි නැගු සේසත් ඇති රජපලඟ වෙතට ගොස් පාත්‍රය ගැනීම පිණිස රජුට ඉඟියක් දැක්වීය. රජතෙමේ පලඟ සමීපයට යන උන්වහන්සේ දැක ‘අදම දැන් මේ හෙරණ තෙමේ මේ ගෙට ස්වාමියෙක් වන්නේය’යි සිතීය. හෙරණතෙමේ රජුගේ අතට පාත්‍රය දී පලඟට නැගී වැඩහුන්නේය. ඉක්බිති රජතෙමේ තමන්ට පිළියෙලකොට තුබූ කැඳ කැවිලියෙන් යුත් ආහරවර්‍ග එළවා තැබූයේය. හෙරණතෙමේ තමන්ට යැපිය හැකි පමණක්ම පිළිගත්තේය. බත්කිස අවසන්හි රජතෙමේ ‘ශාස්තෲන් වහන්සේ විසින් ඔබවහන්සේලාට දෙන ලද අවවාදය දන්නහුදැ’යි ඇසීය. හෙරණතෙමේ ‘මහරජ! තරමක් දනිමි’යි කීයේය. ‘එසේ නම් දරුව! එය මටත් වදාරනු මැනවැ’යි කීය. ‘මැනව මහරජ!’යි රජුට සුදුසු වූ ධර්‍මපදයෙහි අප්‍රමාද වර්‍ගය අනුමොදනා පිණිස වදාළේය.
රජතෙමේ ‘**අප්පමාදො අමතපදං පමාදො මච්චුනො පදං’** යනු අසාම ‘දරුව! දන්නා ලදය, බණ හමාරකරන මැනවැ’යි කීයේය. අනුමොදනා අවසානයෙහි ‘දරුව! ඔබ වහන්සේට නිති බත්අටක් දෙමි’යි කියූ කල්හි, හෙරණතෙමේ ‘මහරජ! මේ නිතිබත් අට මම මාගේ උපාද්ධ්‍යායන් වහන්සේට දෙමි’යි දන්වා සිටියේය. ‘දරුව! මේ කවරෙක් උපාද්ධ්‍යාය නම්වේදැ’යි ඇසූ කල්හි ‘මහරජ! කුදු මහත් වරද නිවරද දැක චෝදනා කරනුයේ සිහිකරවනුයේ උපාද්ධ්‍යාය’යි කීයේය. ‘එසේ නම් දරුව! අනිකුදු අටක් දෙමි’යි කියූ කල්හි ‘මේ අට මාගේ ආචාර්‍ය්‍යන් වහන්සේට දෙමි’යි හෙරණතෙමේ කීය. එකල්හි රජතෙමේ මේ කවරෙක් ආචාර්‍ය්‍ය නම්වේදැ’යි ඇසීය. ‘මහරජ! මේ ශාසනයෙහි හික්මියයුතු දහම්හි පිහිටුවාලන්නේය’යි කීය. ‘හොඳයි දරුව! අනිකුදු අටක් දෙමි’යි රජු කියූ කල්හි ‘මහරජ! මේ අට සඞ්ඝයා වහන්සේට දෙමි’යි කීය. එකල්හි රජතෙමේ ‘දරුව! මේ කවරෙක් සඞ්ඝ නම්වේදැ’යි ඇසීය. ‘මහරජ! අපගේ ආචාර්‍ය්‍යොපාද්ධ්‍යයන් වහන්සේගේත් මාගේත් පැවිද්ද හා උපසම්පදාව යමෙකු නිසා වේනම් ඒ භික්‍ෂු සඞ්ඝ’ නමැයි හෙරණතෙමේ කීයේය. රජතෙමේ අතිශයින් සතුටුවූයේ ‘දරුව! අනිකුදු අටක් ඔබවහන්සේට දෙමි’යි කීය. හෙරණතෙමේ ‘මැනවැ’යි පිළිගෙන පසුදා දෙතිස්නමක් භික්‍ෂූන් ගෙන රජුගේ ඇතුළුපුරයට පිවිස බත්කිස කෙළේය. රජතෙමේ ‘අනිකුදු දෙතිස්නමක් භික්‍ෂූහු ඔබවහන්සේ සමගම භික්‍ෂාව ගන්නා සේක්වා’යි මේ ලෙසින් දවසින් දවස ද්විගුණද්විගුණකොට භික්‍ෂූන් වඩන්නේ සැටදහසක් බ්‍රාහ්මණ පරිබ්‍රාජකාදීන්ට දෙනලද බත් නවතා, න්‍යග්‍රොධ ස්ථවිරයන් වහන්සේ කෙරෙහි උපන් පැහැදීමෙන් ඇතුළුගෙයි සැටදහසක් භික්‍ෂූන්ට නිති බත් පිහිටුවාලූයේය. න්‍යග්‍රොධ ස්ථවිරයන් වහන්සේද පිරිස් සහිත වූ රජු තිසරණයෙහි හා පඤ්ච ශීලයෙහි පිහිටුවා බුදුසසුනෙහි පුහුදුන් පැහැදීමෙන් නොසැලෙන පැහැදුම් ඇත්තකු කොට පිහිටවූහ. නැවත රජතෙමේ අශෝකාරාම නම් මහාවිහාරය කරවා සැටදහසක් භික්‍ෂූන්ට නිතිබත් එළවූයේය. සියලු දඹදිව සුවාසූදහසක් නගරයන්හි සුවාසූදහසක් චෛත්‍යයෙන් ප්‍රතිමණ්ඩිතවූ සුවාසූදහසක් විහාර ධර්‍මයෙන්ම කරවූයේය. අධර්‍මයෙන් නොද කරවූයේය.
එක් දවසක් රජතෙමේ අශෝකාරාමයෙහි සළු, සත්, වහන් ආදියෙන් යුත් මහදනක් දී සැටදහසක් භික්‍ෂු සඞ්ඝයා මැද හිඳ සඞ්ඝයා සිවුපසයෙන් පවරා ‘ස්වාමීනි! භාග්‍යවතුන් වහන්සේ විසින් දේශනා කළ ධර්‍මය කොපමණ වේදැ’යි යන මේ ප්‍රශ්නය විචාළේය. ‘මහරජ! අඞ්ග වශයෙන් නවාඞ්ගයෙක, ස්කන්‍ධ වශයෙන් සුවාසූදහසෙකැ’යි වදාළ කල්හි රජතෙමේ ධර්‍මයෙහි පැහැද එක් එක් ධර්‍මස්කන්‍ධය එක් එක් විහාරයෙන් පුදන්නෙමියි එක්ම දවසෙහි සයානූකෙළක් ධනය විසදා ඇමතියන් කැඳවා ‘සගයෙනි! එවු, එක්එක් නුවර එක්එක් විහාර කරවන්නාහු, සුවාසුදහසක් නුවර සුවාසූදහසක් වෙහෙර කරවාලවු’යි අණ කෙළේය. තෙමේද අශෝකාරාමයෙහි අශෝක මහාවිහාරය පිණිස කර්‍මාන්ත පටන් ගත්තේය. සඞ්ඝයා වහන්සේ මහත් සෘද්ධි ඇති මහත් ආනුභාව ඇති ක්‍ෂයකළ ආස්‍රව ඇති ඉන්‍දගුත්ත මහතෙරහු කර්‍මාන්ත විධාන කරන්නහුකොට දුන්නේය. ඒ මහාස්ථවිරයන් වහන්සේ යම් යම් කර්‍මාන්තයක් නොනිමියේද ඒ ඒ කර්‍මාන්ත තමන්ගේ ආනුභාවයෙන් නිමකරවූහ. මෙසේ තුන් අවුරුද්දකින් විහාර කර්‍මාන්ත නිමකරවූහ. එක්ම දවසෙහි සියලු නගරයන්ගෙන් ඒවග දන්වා ලියුම් ආයේය.
ඇමතියෝ ‘දේවයන් වහන්ස! සුවාසූ දහසක් විහාර ගොඩනගා අවසන් කරන ලදැ’යි රජුට සැල කළහ. ඉක්බිති රජතෙමේ ‘මෙයින් සත්දවසක් ඇවෑමෙන් විහාර පූජෝත්සවය වන්නේය. එහෙයින් සියල්ලෝ අටසිල් සමාදන්ව ඇතුළුනුවරෙහිද, පිටනුවරෙහිද විහාර පූජෝත්සවය පිළියෙල කෙරෙත්වා’යි නුවර බෙර හැසිරවූයේය. එයින් සත් දවසක් ඇවෑමෙන් සියලු අබරණින් සැරසුණු නොයෙක් සියදහස් ගණන් සිවුරඟ සෙනඟින් පිරිවරනලද රජතෙමේ, දෙව්ලොව අමරවතී රාජධානියෙහි ශොභාවට අධිකතර වූ ශොභා ඇත්තක්කොට නුවර සරසනු කැමති වූ හටගත් උත්සාහය ඇති මහජනයා විසින් සරසා පිළියෙලකළ නුවර හැසිරෙනුයේ, විහාරයට ගොස් භික්‍ෂු සඞ්ඝයා මැද සිටගත්තේය.
එකෙණෙහි අසූකෙළක් භික්‍ෂූහු එහි රැස්වූහ. භික්‍ෂුණීහු සයානූකෙළක් වූහ. එහි ක්‍ෂීණාස්‍රව භික්‍ෂූහුම ලක්‍ෂ ගණනක් වූහ. උන්වහන්සේලාට ‘ඉදින් රජතෙමේ තමන්ගේ අධිකාරය ඉතිරි නොකොට දක්නේ නම් වැඩියක් සසුනෙහි පහදින්නේය’යි සිත්වූයේය. එහෙයින් උන්වහන්සේලා ලොකවිවරණ නම් පෙළහර කළහ. රජතෙමේ අශෝකාරාමයෙහි සිටියේම සිවුදිගුන් බලනුයේ හාත්පසින් මුහුද කෙළවරකොට සිටි දඹදිවද, උදාරවූ විහාර පූජෝත්සවයෙන් බබලන අසූසාරදහසක් විහාරද දක්නේය. රජතෙමේ ඒ ශ්‍රී විභූතිය දක්නේ උදාර වූ ප්‍රීතිප්‍රමොද්‍යයෙන් යුක්තවූයේ ‘අන් කිසිවක්හටත් පෙර උපන්විරූ මෙබඳු ප්‍රීති ප්‍රමොද්‍යයක් ඇත්තේදැ’යි සිතනුයේ ‘ස්වාමීනි! අපගේ දසබලධාරී ලෝකස්වාමි වූ බුදුරජාණන් වහන්සේගේ ශාසනයෙහි කවරක්නම් මහා පරිත්‍යාගයක් කළේද, කවරක්හුගේ පරිත්‍යාගය මහත්යි කියත්දැ’යි භික්‍ෂු සඞ්ඝයාගෙන් විචාළේය. මහා භික්‍ෂු සඞ්ඝයා එයට පිළිතුරු දීම මොග්ගලිපුත්තතිස්ස මහාස්ථවිරයන් වහන්සේට භාරකළහ. ඉක්බිති මොගලිපුත්තතිස්ස මහා ස්ථවිරයන් වහන්සේ ‘මහරජ! දසබලධාරී බුදුරජාණන් වහන්සේගේ ශාසනයෙහි ඔබ සමාන වූ අන්කිසි ප්‍රත්‍යය දායකයෙක් තථාගතයන් වහන්සේ ධරමාන කාලයෙහිද නොවූයේය, ඔබගේම පරිත්‍යාගය මහත්’යි කීහ. රජතෙමේ තෙරුන්ගේ මේ වචනය අසා උදාර වූ ප්‍රීති ප්‍රමොද්‍යයෙන් නිරතුරුව පහස්නාලද සිරුරු ඇතියේ ‘මා හා සමාන ප්‍රත්‍යය දායකයෙක් නැත්තේය, මාගේම පරිත්‍යාගය මහත්ය, මම දියයුතු දැයින් සසුනට සඞ්ග්‍රහ කරමි, කිම? මම මෙසේ ඇතිකල්හි සසුනෙහි නෑයෙක් වෙම්ද, නොවෙම්දැ’යි සිතීය. එසේ සිතා රජතෙමේ, ‘ස්වාමීනි! මම සසුනෙහි නෑයෙක් වෙම්දැ’යි භික්‍ෂු සඞ්ඝයාගෙන් විචාළේය.
ඉක්බිති මොග්ගලිපුත්තතිස්ස මහා ස්ථවිරයන් වහන්සේ රජුගේ මේ වචනය අසා මහින්‍ද රජකුමරුගේ උපනිඃශ්‍රය සම්පත්තිය දක්නාහු ‘මේ කුමරු පැවිදි වන්නේනම් එය සසුනෙහි මහත් අභිවෘද්ධියෙකැ’යි සිතා ‘මහරජ! මෙපමණකින් සසුනෙහි නෑයෙක් නොවේමය, එහෙත් ප්‍රත්‍යය දායකැයි හෝ උපස්ථායකැයි ගිනීමට යන්නේය, මහරජ! යමෙක් පොළොව පටන් බඹලොව පමණ තෙක් ප්‍රත්‍යය රාශියක් දෙන්නේ නමුත් හෙතෙමේද සසුනෙහි නෑයෙකැ’යි ගිනීමට නොයන්නේය’යි රජුට වදාළ සේක. ‘ස්වාමීනි! එසේනම් කෙසේ වනාහි සසුනෙහි නෑයෙක් වේදැ’යි ඇසීය. ‘මහරජ! පොහොසත් වූ හෝ දිළිදු වූ යම්කිසිවෙක් තමන්ගේ ඖරස පුත්‍රයකු සසුනෙහි පැවිදි කරවාද, මහරජ! මෙතෙමේම සසුනෙහි නෑයෙක් වේය’යි වදාළ සේක.
මෙසේ වදාළ කල්හි අශෝක රජතෙමේ ‘මම මෙබඳු මහත් පරිත්‍යාගකොටද සසුනෙහි නෑයෙකු බවට නොපැමිණියෙමි’යි සසුනෙහි නෑබව පතමින් වටපිට බැලීය. එවිට නොදුරෙහි සිටි මිහිඳු කුමරු දැකීමෙන් රජහට ‘මම තිස්ස කුමරු පැවිදිවූදා සිට මේ කුමරු යුවරජ බැව්හි පිහිටුවනු කැමැත්තෙම් වීමි, එහෙත් යුවරජබවට වඩා පැවිද්දම උතුමැ’යි සිත්විය. ඉක්බිති ‘පුත! පැවිදිවන්නට හැක්කෙහිදැ’යි මිහිඳු කුමරුන්ගෙන් ඇසීය. මිහිඳු කුමරතෙමේද පියොවින්ම තිස්ස කුමරු පැවිදිවූදා සිට පැවිදිවනු කැමැත්තේම රජුගේ වචනය අසා හටගත් වැඩියක් හටගත් ප්‍රමොදය ඇත්තේ ‘දේවයන් වහන්ස! පැවිදිවෙමි, මා පැවිදි කරවා ඔබ සසුනෙහි දායාදවහු’යි කීයේය.
ඒවේලෙහි **සඞ්ඝමිත්‍රා** රජ දූ කුමරියද එතැනම සිටියාය. ඇයගේ ස්වාමිපුත්‍ර වූ අග්ගිබ්‍රහ්ම නම් කුමරුද යුවරජවූ තිස්ස කුමරුන් හා පැවිදිවූයේ වේ. රජතෙමේ ඇය දැක ‘දියනියෙනි! තිටත් පැවිදිවනු හැකිදැ’යි ඇසීය. ‘පියාණෙනි! මැනවි, පැවිදිවන්නට හැක්කෙමි’යි කුමරිය පිළිතුරු දුන්නීය. රජතෙමේ දූපුතුන්ගේ අදහස ලබාගෙන, පහටුසිත් ඇත්තේ භික්‍ෂු සඞ්ඝයා හට ‘ස්වාමීනි! මේ දරුවන් පැවිදිකරවා මා සසුනෙහි නෑයකු කරමැනව’යි කියා සිටියේය. සඞ්ඝයා වහන්සේ රජුගේ වචනය පිළිගෙන **මොග්ගලීපුත්තතිස්ස** මහා ස්ථවිරයන් වහන්සේ උපාද්ධ්‍යායකොට මහාදෙව මහා ස්ථවිරයන් වහන්සේ ආචාර්‍ය්‍යකොට මිහිඳු කුමරු පැවිදි කරවූයේය. මජ්ඣන්තික මහාස්ථවිරයන් වහන්සේ ආචාර්‍ය්‍යකොට උපසපන් කරවූයේය. එකල්හි මිහිඳු කුමරු පිරිපුන් විසිවයස් ඇත්තේද වේ. ඒ මහින්‍ද භික්‍ෂු උපසම්පදා මණ්ඩලයෙහිදීම පිළිසැඹියාවත් සමග රහත්බවට පැමිණියේය. සඞ්ඝමිත්‍රා රාජ දුහිතෘ ආචාර්‍ය්‍යවූවා **ආයුපාලි** ස්ථවිරීතොමෝය. උපාද්ධ්‍යායවූවා **ධම්මපාලි** ස්ථවිරීතොමෝය. එදවස සඞ්ඝමිත්‍රා ස්ථවිරාතොමෝ අටළොස්වස් ඇත්තීය. පැවිද්ද පමණක් ඇති ඇය ඒ සීමාමණ්ඩලයෙහිදීම ශික්‍ෂා සම්මුතියදී **‘පාණාතිපාතා වෙරමණී’** යන ශික්‍ෂාපදය මුල්කොට ඇති **‘විකාලභොජනා වෙරමණි’** යන ශික්‍ෂාපදය කෙළවරකොට ඇති ෂට්ශික්‍ෂාවෙහි සමාදන් කරවීම් වසයෙන් ශික්‍ෂාවෙහි පිහිටෙව්වාහුය. ඒ දෙදෙන පැවිද්ද ලැබූ කාලයෙහි රජතෙමේ අභිෂෙකයෙන් සවස් ඇත්තේ වේ.
මහින්‍ද ස්ථවිරයන් වහන්සේ උපසපන්වූ කාලයෙහි පටන් තමන්ගේ උපාද්ධ්‍යායයන් වහන්සේ වෙතම ධර්‍මයද විනයද පුහුණු කරන්නාහු ප්‍රථම - ද්වීතීය සඞ්ගායනාවන්ට නැගූ අර්‍ත්‍ථ කථා සහිතව සඞ්ගායනා කරන ලද සියලු ථෙරවාද ත්‍රිපිටක ධර්‍මය තෙවසක් ඇතුළතදී උගෙන තමන්ගේ උපාධ්‍යායයන් වහන්සේගේ අතවැසි දහසක් පමණ භික්‍ෂූන් අතුරෙහි ප්‍රමුඛ වූහ. එකල්හි අශෝක ධර්‍මරාජතෙමේ අභිෂෙකයෙන් නවවස් ඇත්තේ වේ. රජුගේ අභිෂෙකයෙන් අටවස් කාලයෙහිම කුන්තපුත්තතිස්ස ස්ථවිරයන් වහන්සේ ව්‍යාධි පිළියම් පිණිස භික්‍ෂා චාරවතින් ඇවිදින්නාහු අතළොස්සක් පමණ වූ ගිතෙලක් නොලැබ ව්‍යාධි බලයෙන් පිරිහී ගිය ආයුසංස්කාර ඇත්තාහු භික්‍ෂු සඞ්ඝයා හට අප්‍රමාදයෙන් අවවාද දී අහසෙහි පර්‍ය්‍යඞ්කයෙන් හිඳ තෙජොධාතු සමාපත්තියට සමවැද පිරිනිවීයහ. රජතෙමේ කුන්තපුත්‍රතිස්ස ස්ථවිරයන් වහන්සේ පිළිබඳ එපුවත අසා තෙරුන්ගේ ධාතුසත්කාරයකොට ‘මා රාජ්‍යය කරවන කල්හි භික්‍ෂූන් වහන්සේට මෙසේ ප්‍රත්‍යය දුර්‍ලභය’යි දැන නුවර සිවුදොරටුවෙහි එක් දොරටුවෙහි සතරසතර බැගින් පොකුණු කරවා බෙහෙතින් පුරවා සඞ්ඝයා හට දෙවූයේය.
ඒ කාලයෙහි රජහට පැළලුප් නුවර සිවුදොරින් සාරලක්‍ෂයක්ද, නුවරමැද විනිශ්චය ශාලාවෙන් ලක්‍ෂයක්දැ’යි දවසක් දවසක් පාසා රටින් උපදින අය හැර පන්ලක්‍ෂයක් උපදියි. රජ තෙමේ ඒ පන්ලක්‍ෂයෙන් එක් ලක්‍ෂයක් න්‍යග්‍රොධ තෙරුන් පිණිස දවස් පතා වියදම් කරයි. බුදුරජාණන් වහන්සේගේ සෑය ගඳ මල් ආදියෙන් පුදනු පිණිස එක් ලක්‍ෂයක්ද, ධර්‍මයට එක් ලක්‍ෂයක්ද වියදමිකරයි, ධර්‍මයට පිදූ එක් ලක්‍ෂය බහුශ්‍රැත වූ ධර්‍මධරයන්ගේ සිවුපසය පිණිස එළවනු ලැබේ. සඞ්ඝයා හට එක් ලක්‍ෂයක් පිදුනේය. සිවුදොරටුවෙහි බෙහෙත් පිණිස ලක්‍ෂයක් යෙදුනේය. මෙසේ සසුනට මහත්ලාභ සත්කාර උපන්නේය.
මේ හේතුවෙන් පිරිහුණු ලාභසත්කාර ඇති තීර්ථකයෝ යටත්පිරිසෙයින් කෑම්ඇදීම් පමණකුත් නොලබන්නාහු ලාභසත්කාර පතන්නාහු සසුනෙහි පැවිදිව ’මේ ධර්‍මය, මේ විනයය’යි තමතමන් අයත් මිථ්‍යාදෘෂ්ටීන් ප්‍රකාශ කරත්. පැවිද්ද නොලබන්නාහුද තුමූම හිස මුඩු කොට කසටවත් හැඳ විහාරයන්හි හැසිරෙමින් පොහොය කිරීමටද, පවාරණයටද, සඞ්ඝකර්‍මයටද, ගණකර්‍මයටද වැදගණිත්. භික්‍ෂූහු ඔවුන් සමග පෙහොය නොකරත්. එකල්හි මොග්ගලිපුත්තතිස්ස මහා ස්ථවිරයන් වහන්සේ ‘දැන් මේ අධිකරණයෙන් උපන්නේය, වැඩිකල් නොගොස්ම එය කැකුළු වන්නේය, මේ අධිකරණය මොවුන් මැද වසන්නහු විසින් සන්සිඳුවන්නට නොහැකිය’යි මිහිඳු තෙරුන්ට ගණයා පාවාදී තමන්වහන්සේ පහසු විහරණයෙන් වසනු කැමැතිව අහොගඞ්ග පර්‍වතයට වැඩිය සේක. ඒ තීර්ථකයෝද භික්‍ෂු සඞ්ඝයා විසින් ධර්‍මයෙන් විනයෙන් ශාස්තෲ ශාසනයෙන් නිග්‍රහ කරනු ලබන්නාහුද, ධර්‍මවිනයයට අනුලොම් වූ පිළිවෙතෙහි නොසිටින්නාහු සසුනට නන්වැදෑරුම් වූ අර්බුදද, මලද, කටුද ඉපදවූහ. සමහරු ගිනි පුදති. සමහරු සතර පැත්තෙහි ගිනි දල්වා එහි මැදසිට සූර්‍ය්‍යතාපයෙන් තැවෙත්, සමහරු හිරුට මූණදී පෙරළෙත්, සමහරු ධර්‍මයත් විනයත් ඉතිරි නොකොට බිඳහරින්නෙමු’යි තැත්කළහ. එකල්හි භික්‍ෂු සඞ්ඝයා ඔවුන් සමග පොහොයද පවාරණයද නොකෙළේය. අශෝකාරාමයෙහි සත් අවුරුද්දක් පොහොය කිරීම මුළුමනින් සිඳීගියේය. රජුටද මේ කාරණය දන්වා සිටියහ. එකල්හි රජතෙමේ එක් ඇමතියෙකුට ‘විහාරයට ගොස් අධිකරණය සන්සිඳුවා පොහොය කරවාලව’යි අණකෙළේය. අණලත් අමාත්‍යතෙමේ රජුගෙන් නැවත විචාරන්නට අසමර්‍ත්‍ථ වූයේ අන් ඇමතියන් කරා එළඹ, ‘රජතෙමේ විහාරයට ගොස් අධිකරණය සන්සිඳුවා සඞ්ඝයා ලවා පොහොය කරවාලන්නැ’යි මා පිටත්කොට හැරියේය, අධිකරණය කෙසේ සන්සිඳේදැ’යි ඇසීය. ඒ ඇමතියෝ ‘පසල් දනවු සන්සිඳුවන්නෝ හොරුන් අල්ලා යම්සේ නසාලත්ද, එපරිද්දෙන් යම්කෙනෙක් පොහොය නොකරත්ද රජතෙමේ ඔවුන් මරවනු කැමැත්තේ වන්නේ යයි මෙසේ අපි සලකමු’යි කීහ. ඉක්බිති ඒ ඇමතිතෙමේ විහාරයට ගොස් භික්‍ෂු සඞ්ඝයා රැස්කරවා, ‘ඔබවහන්සේ ලවා පොහොය කරවාලවයි රජු විසින් මම මෙහි එවන ලද්දෙම් වෙමි, එහෙයින් ස්වාමිනි! දැන් පොහොය කරනු මැනවැ’යි දන්වා සිටියේය. භික්‍ෂූහු ‘අපි තීර්ථකයන් සමග පොහොය නොකරමු’යි කීහ. එකල්හි අමාත්‍යතෙමේ ථෙරාසනයෙහි පටන් කඩුවෙන් භික්‍ෂූන්ගේ හිස් කපා හෙලන්නට පටන් ගත්තේය.
එහි සිටි තිස්ස ස්ථවිරයන් වහන්සේ එසේ විපිළිපන් ඒ අමාත්‍යයා දුටහ. තිස්ස ස්ථවිරයන් වහන්සේ යම් ඒ කෙනෙක් නොවෙති. උන්වහන්සේ රජුගේ එක් මවුකුස උපන් සොහොයුරු වූ තිස්ස කුමාරයෝය. රජතෙමේ පැමිණි රාජ්‍යාභිෂෙකය ඇත්තේ ඒ තිස්ස කුමරු යුවරජ බැව්හි තැබුයේය. හෙතෙමේ එක් දවසක්හි වනයෙහි හැසිරීමට ගියේ කැමැති සේ කෙළින මහත් මුවරැළක් දුටුයේය. ඒ දැකීමෙන් ඔහුට ‘මේ මුවෝ තණ බුදින්නාහු මෙසේ ක්‍රීඩා කරන්නෝය, මේ ශ්‍රමණයෝ වනාහි රජගෙයින් ලැබෙන පිණි බොජුන් වළඳා මොළොක් යහන්හි හොවින්නාහු කොතරම් සිත්ගත් ක්‍රීඩාවක් නමුත් නොකරන්නාහුය’යි අදහස් වූයේය. ඔහු වනයෙන් අවුත් තමන්ගේ මේ විතර්‍කය රජුට සැලකොට සිටියේය. එකල්හි රජතෙමේ ‘කුමරුන් නොතැන කුකුස් කරන ලද්දේය. එබැවින් එය මොහුට මෙසේ හඟවන්නෙමි’යි එක් දවසක් කිසි කරුණකින් කිපියෙකු මෙන්ව ‘එව මෙහි, සත්දවසකට මේ රජය පිළිගණුව, සත්දවස ගෙවීගියතැන තා නසා ලන්නෙමි’යි මරණ බියෙන් තැතිගන්වා ඒ කාරණය අවබෝධ කරවීය. ඒ කුමාරතෙමේ සත්වන දවසෙහි මා මරවනු ඇතැ’යි සිත් සේ නොනෑයේය. නොකෑයේය. නිදි නොගත්තේය. එහෙයින් තදින් වැහැරීගිය රලු සිරුරු ඇත්තේ විය. ඉක්බිති රජතෙමේ ‘තෝ කවර හෙයකින් මෙසේ වැහැරී ගියෙහිදැ’යි ඔහුගෙන් ඇසීය. ‘දෙවියන් වහන්ස! මරණ බියෙනැ’යි කීය. ‘කොල! තෝ සත්දවසින් පිරිසිඳිනලද මරණය දක්නෙහි, නිසැක සිත් ඇතියෙහි ක්‍රීඩා නොකරන්නෙහිය, භික්‍ෂූහු හුස්ම ගැනීම හා පිටකිරීම සම්බන්‍ධකොට ඇති මරණය ගැන බලාපොරොත්තු වන්නාහු කෙසේ ක්‍රීඩා කරන්නාහුදැ’යි කීයේය. එතැන් පටන් කුමාරතෙමේ සසුනෙහි පැහැදුනේය.
හෙතෙමේ නැවත එක් දවසක් මුවදඩයමට ගොස් වනයෙහි ඒ ඒ තැන හැසිරෙනුයේ, එක්තරා රජෙකු විසින් සල් අත්තක් ගෙන පවන් සලනු ලබන වැඩහුන් **යොනක මහාධම්මරක්‍ඛිත** මහා ස්ථවිරයන් වහන්සේ දුටුයේය. දැක හටගත් ප්‍රමුදිතභාව ඇත්තේ, ‘කවදානම් මමත් මේ මහතෙරුන් මෙන් පැවිදිවන්නෙම්ද කවදානම් එබඳු දවසක් මටත් වන්නේදැ’යි සිතීය. යොනක මහා ධම්මරක්‍ඛිත ස්ථවිරයන් වහන්සේ ඔහුගේ මේ අදහස දැන ඔහු බලාඉන්දදීම අහසට නැගී ගොස් අශෝකාරාමයෙහි වූ පොකුණෙහි දිය මතුපිට සිට සිවුරත් උතුරුසඟ සිවුරත් අහසෙහි එල්ලා නාන්නට පටන් ගත්හ.
කුමාරතෙමේ තෙරුන්ගේ ආනුභාවය දැක වැඩියක් පහන්වූයේ, ‘අදම පැවිදි වන්නෙමි’යි පෙරළා අවුත් ‘දෙවයන් වහන්ස! මම පැවිදි වන්නෙමි’යි රජුට දන්වා සිටියේය. රජතෙමේ නොයෙක් අයුරින් යැදද, ඔහු නවතාලන්නට නොහැකිවනුයේ අශෝකාරාමයට යායුතු මග සරසවා කුමරුට උත්සව වේශය ගන්නා සැරසුනු සේනාවෙන් පිරිවරවා විහාරයට පැමිණවූයේය. ‘යුවරජතෙමේ පැවිදි වන්නේය’යි අසා බොහෝ භික්‍ෂූහු පාසිවුරු පිළියෙල කළහ. කුමාරතෙමේ පධානඝරයට ගොස් **මහාධම්මරක්‍ඛිත** මහා ස්ථවිරයන් වහන්සේගේ සමීපයෙහිම සියදහසක් පුරුෂයන් සමග පැවිදි වූයේය. කුමරු අනුව ගොස් පැවිදි වූවන්ගේ ගණන් පිරිසිඳීමක් නැත්තේය. කුමරු රජුගේ අභිෂෙකයෙන් සිවු අවුරුදු කාලයෙහි පැවිදි වූයේය. නැවත රජුගේ බුහුනන් පුත් වූ සඞ්ඝමිත්‍රාවගේ ස්වාමිපුත්‍ර වූ **අග්ගිබ්‍රහ්ම**නම් කුමාරයෙක් ඇත්තේය. සඞ්ඝමිත්‍රා ඔහුට දාව එක්ම පුතෙකු වැදූය. ඔහුද ‘යුවරජතෙමේ පැවිදි වූයේය’යි අසා රජු වෙත ගොස් ‘දෙවයන් වහන්ස! මමත් පැවිදි වන්නෙමි’යි පැවිද්දට අවසර ඉල්ලිය. ‘දරුව! පැවිදිවෙව’යි රජු විසින් අනුදන්නා ලද්දේ එදවසම පැවිදි වූයේය.
මෙසේ උදාර සම්පත් ඇති ක්‍ෂත්‍රිය ජනයා අනුව ගොස් පැවිදිවූ රජුගේ කනිටුබෑ තිස්ස ස්ථවිරැ’යි දතයුතුය.
ඒ තිස්ස ස්ථවිරයන් වහන්සේ එසේ විපිළිපන් ඒ ඇමතියා දැක ‘රජතෙමේ තෙරුන් මරන්නට මොහු නොඑවන්නේය, ඒකාන්තයෙන් මෙය මේ ඇමතියාගේම නපුරු ගැන්මෙක් වන්නේය’යි සිතුයේය. එසේ සිතා ගොස් තෙමේ ඔහුට ලංව තුබූ අසුනෙහි හිඳගත්තේය. ඒ ඇමති තෙරුන් හැඳින කඩුව හෙළන්නට අපොහොසත් වූයේ ගොස්, දෙවයන් වහන්ස! මම පොහොය කරන්නට නොකැමැතිවූ මෙපමණ භික්‍ෂූන්ගේ හිස් කපා හෙළීමි, අනතුරුව ආර්‍ය්‍යතිෂ්‍ය ස්ථවිරයන් වහන්සේට පිළිවෙළ පැමිණියා කුමක් කරම්දැ’යි රජුට දන්වා සිටියේය. රජතෙමේ එපුවත අසාම ‘බොල! කිම මා විසින් තෝ යවන ලද්දෙහි භික්‍ෂූන් නසන්නටදැ’යි එකෙණෙහිම සිරුරෙහි හටගත් දාහය ඇත්තේ විහාරයට ගොස් ‘ස්වාමීනි! මේ ඇමතිතෙමේ මා විසින් නොඅණවන ලද්දේම මෙසේ කෙළේය, කවරක්හට මේ පාපය වියයුතුදැ’යි ස්ථවිර භික්‍ෂූන් අතින් විචාළේය. එහි ඇතැම් ස්ථවිරයන් වහන්සේ ‘මෙතෙමේ ඔබගේ වචනයෙන් මෙය කෙළේය, එහෙයින් මේ පාපය ඔබටැ’යි කීහ. ඇතැම්හු ‘මේ පාපය ඔබ දෙපොලටමැ’යි කීහ. ඇතැම්හු ‘මහරජ! කිම මෙ තෙමේ ගොස් භික්‍ෂූන් නසාවායි ඔබට සිතක් වූයේදැ’යි ඇසූහ. ‘ස්වාමීනි! එබඳු සිතක් මට නොවීය. මම කුසල් අදහස් ඇතියෙම්, සමග්‍ර වූ භික්‍ෂු සඞ්ඝතෙමේ පොහොය කෙරේවායි දන්වා යැවීමි’යි රජතෙමේ කීයේය. ‘මහරජ! ඉදින් ඔබ කුසල් අදහස් ඇතියහුනම් ඔබට පාපයක් නැත්තේය, මේ පාපය ඇමති හටමැ’යි කීහ.
රජතෙමේ ස්ථවිර භික්‍ෂූන් කියූ මෙබස් අසා හටගත් සැක ඇත්තේ ‘ස්වාමීනි! මාගේ සැකය සිඳහැර සසුන නගාසිටුවන්නට සමර්‍ත්‍ථ වූ කිසි භික්‍ෂු නමක් ඇත්තේදැ’යි ඇසීය. ‘ඇත, මහරජ! මොග්ගලීපුත්තතිස්ස මහාස්ථවිරයන් වහන්සේ, උන්වහන්සේ ඔබගේ මේ සැකය සිඳහැර සසුන නගාසිටුවන්නට සමර්‍ත්‍ථ වනසේකැ’යි කීහ. රජතෙමේ, එදවසම එකක් එකක්හට සමර්‍ත්‍ථ වනසේකැ’යි කීහ. රජතෙමේ, එදවසම එක් භික්‍ෂුවට භික්‍ෂූන් එක් එක් දහස පිරිවරකොටදී ධර්‍මකථික භික්‍ෂූන් සිවුනමක්ද, එක ඇමතියකුට පුරුෂයන් දහසදහස පිරිවරකොටදී ඇමතියන් සිවුදෙනකුන්ද ‘තෙරුන් වැඩමවාගෙන එවු’යි යැවූයේය. ඔවුහු ගොස් ‘රජතෙමේ කැඳවා’යි කීහ. මහාස්ථවිරයන් වහන්සේ නොවැඩියාහ. රජ තෙමේ, දෙවන වරද, දහසදහස පිරිවර ඇතිවම ධර්‍මකථික භික්‍ෂූන් අටනමක්ද, ඇමතියන් අටදෙනෙකුන්ද ‘ස්වාමීනි! රජතෙමේ කැඳවා’යි කියා තෙරුන් ගෙනම එවු’යි යැවීය. ඔවුහු තෙරුන් වෙත ගොස් එසේම සැලකොට සිටියහ. දෙවන වරද මහා ස්ථවිරයන් වහන්සේ නොද වැඩියාහ. එකල්හි රජතෙමේ, ස්ථවිර භික්‍ෂූන් අතේ ‘ස්වාමීනි! මම දෙවරක්ම ආරාධනා යැවීමි, කුමක් හෙයින් මහා ස්ථවිරයන් වහන්සේ නොවඩින සේක්දැ’යි විචාළේය. ‘මහරජ! රජතෙමේ කැඳවායි කියූබැවින් නොවැඩියහ, ස්වාමීනි! සසුන පසුබස්නේය, අපගේ සසුන නගාසිටුවන්නට සහාය වනු මැනවයි මෙසේ දන්වා යැවූකල්හි වඩිනු ඇතැ’යි කීහ. ඉක්බිති රජතෙමේ, එසේ කියා දහසදහස පිරිවරකොට ඇති සොළොසක් ධර්‍මකථික භික්‍ෂූන්ද, සොළොසක් ඇමතියන්ද යැවූයේය. යවා, ‘ස්වාමීනි! මහාස්ථවිරයන් වහන්සේ මහලු සේක්ද, නැත, තරුණ සේක්දැ’යි භික්‍ෂූන් අතින් විචාළේය. ‘මහරජ! මහලු සේකැ’යි කියූකල්හි ‘ස්වාමීනි පුවරුවෙන් වසාකළ ගැලකට, සිවිගෙයකට හෝ නගින සේක්දැ’යි ඇසීය. ‘නැත, මහරජ! නොනගින සේකැ’යි කීහ. එකල්හි ‘ස්වාමීනි! මහාස්ථවිරයන් වහන්සේ කොතැන වසත්දැ’යි විචාළේය. ‘මහරජ! ගඟ මතුවෙහි’යි කීහ. රජතෙමේ, ‘සගයෙනි! එසේනම් තෙපි එකට ගටා නැවක් බැඳ, එහි තෙරුන් වඩාහිඳුවා දෙගංඉවුරෙහි රැකවල්තබා තෙරුන් වඩාගෙන එවු’යි අණ කෙළේය. භික්‍ෂූහුද ඇමතියෝද තෙරුන් වෙත ගොස් රජුගේ ආරාධනාව සැලකොට සිටියහ.
මහාස්ථවිර තෙමේද එය අසා ‘මම යම්හෙයකින් මුල පටන් සසුන නගාලන්නට පැවිදි වූයෙම් වෙම්ද, මට දැන් එයට ඒ මේ කාලය පැමිණියේය’යි සම්කඩ හකුළා ගෙනම නැගීසිටියහ. එකල්හි රජතෙමේ හෙටම මහා ස්ථවිරයන් වහන්සේ පැළලුප් නුවරට පැමිණෙන්නාහයි රාත්‍රියෙහි සිහිනයක් දුටුයේය. රජු දුටු සිහිනය මෙබඳු වූයේය: ‘මුළු සිරුර සුදුවන් ඇත්රජෙක් රජු වෙතට අවුත් රජු හිස පටන් පරාමර්‍ශනයකොට රජුගේ දකුණත අල්ලා ගත්තේය’ මේ ඒ දුටු සිහිනය. පසුදා තෙමේ ‘මා විසින් මෙබඳු සිහිනයක් දක්නා ලද්දේය, එයින් මට කුමක් වන්නේදැ’යි සිහින හදාරන්නන් අතින් විචාළේය. ‘මහරජ! එක් ශ්‍රමණයෙක් ඔබගේ දකුණත ගන්නේය’යි ඔවුහු කීහ. රජතෙමේ එකෙණෙහිම මහාස්ථවිරයන් වහන්සේ වැඩියාහයි අසා ගංඉවුරට ගොස් ගඟට බැස ඉදිරියට යනුයේ දණ පමණ දියෙහිදී මහ තෙරුන් වෙත පැමිණ නැවෙන් බසින්නාවූ මහා ස්ථවිරයන් වහන්සේලාට අත දුන්නේය. මහා ස්ථවිරයන් වහන්සේ රජුගේ දකුණත අල්ලා ගත්හ. ඒ දුටු කඩු ගත්තාහු මහතෙරුන්ගේ හිස ගසා හෙලන්නෙමු’යි කඩුව කඩු කොපුවෙන් එලියට ඇදගත්හ. ඒ කුමක් හෙයින්දයත්: ‘යමෙක් රජුගේ අත අල්ලාගනීද ඔහුගේ හිස කඩුවෙන් සිඳහළ යුතුය’ යනු රජකුලයෙහි මේ චාරිත්‍රය බැවිනි. රජතෙමේ එහි ඡායා මාත්‍රයක්ම දැක ‘පෙරත් මම භික්‍ෂූන් කෙරෙහි වැරදි ලෙසින් කළ කරුණක් නිසා අස්වැසුමක් නොවිඳිමි, තෙරුන් කෙරෙහි විරුද්ධයක් නොකරවු’යි කීයේය. කුමක් හෙයින් මහා ස්ථවිරයන් වහන්සේ රජුගේ අත අල්ලාගත් සේක්ද යත්: ‘යම් හෙයකින් රජු විසින් ප්‍රශ්නයක් විචාරනු පිණිස මහා ස්ථවිරයන් වහන්සේ කැඳවා ගන්නා ලද්දාහුද, එහෙයින් මෙතෙමේ මාගේ අතැවැසියෙකැ’යි සලකා රජුගේ අතගත්හ.
රජතෙමේ මහතෙරුන් උයනට පමුණුවා උයනට පිටින් තුන්වළල්ලක් සිටින සේ පිරිවරවා රැකවල තබා තෙමේම මහතෙරුන්ගේ පා සෝදා තෙල් ගල්වා මහතෙරුන් වෙත හිඳ ‘මහා ස්ථවිරයන් වහන්සේ මාගේ සැකය සිඳහැර හටගෙන ඇති මේ අධිකරණය සන්සිඳුවා සසුන නගාසිටුවන්නට සමර්‍ත්‍ථ සේක්දැ’යි විමසනු පිණිස ‘ස්වාමීනී! මම එක් පෙළහරක් දකිනු කැමැතියෙමි’යි කියා සිටියේය. ‘මහරජ! කිනම් පෙළහරක් දකිනු කැමත්තෙහිදැ’යි ඇසූ කල්හි ‘ස්වාමීනි! පොළෝ සැලීමය’යි කීයේය. ‘මහරජ! දකිනු කැමැතියෙහි මුළු පොළොවෙහි සැලීමක්ද, නැත, පොළොවෙහි එක් පෙදෙසක සැලීමක්දැ’යි විචාළ සේක. එකල්හි ‘ස්වාමීනි! මෙහි කවරනම් පෙළහරක් දුෂ්කර වන්නේදැ’යි ඇසීය. මහාස්ථවිරයන් වහන්සේ ‘කිම මහරජ! දියපිරූ කස්ලෝ තලියෙහි සියලු දිය සැලීම දුෂ්කරද? නැත, ඉන් අඩක් සැලීම දුෂ්කරදැ’යි අසා වදාළ කල්හි ‘ස්වාමීනි! අඩක් සෙලවීම දුෂ්කරය’යි කීයේය. ‘මහරජ! එපරිද්දෙන්ම ප්‍රදේශ පෘථිවි කම්පනය දුෂ්කරය’යි වදාළවිට ‘ස්වාමීනි! එසේනම් පොළොවෙහි එක් පෙදෙසක සැලීම දකිනු රිසියෙමි’යි කීයේය. ‘මහරජ! එසේනම් හාත්පස යොදුනක්හි යොදුනක්හි පෙරදිග සීමාව එක් රියසකකින් ආක්‍රමණයකොට රථයක් තිබේවා, දකුණුදිග දෙපසකින් සීමාව පාගාගෙන අශ්වයෙක් සිටීවා, පැසුළුදිග එක් පයකින් සීමාව පාගා ගෙන පුරුෂයෙක් සිටීවා, උතුරුදිග අඩකොටසක් සීමාව යටකොට එක් දියතලියක් තිබේවා’යි වදාළ සේක. රජතෙමේ එසේ කරවූයේය. ඉක්බිති මහා ස්ථවිරයන් වහන්සේ අභිඥාපාදක චතුර්‍ත්‍ථද්ධ්‍යානයට සමවැද එයින් නැගිට ‘රජතෙමේ දකීවා’යි පොළොවෙහි යොදුනක් පමණ තැන සැලීම ඉටූ සේක. පෙරදිග තිබූ රියෙහි සීමාව ඇතුළත සිටි රියසක සැලී ගියේය. අනික් රියසක නොසැලුනේය. මෙසේ දකුණු-පැසුළු දික්හි සිටි අශ්වයන්ගේ හා පුරුෂයන්ගේ සීමාව ඇතුළත වූ පාද සැලී ගියේය. සිරුරුද අඩ අඩ සැලුනේය. උතුරු දිග තුබූ දියතලියෙහිද සීමාව තුළ සිටි අඩකොටසක්ම වූ දිය සැලුනේය. ඉතිරි කොටස නිසලව සිටියේය.
රජතෙමේ මේ පෙළහර දැක ‘මහාස්ථවිරයන් වහන්සේ සසුන නගාලන්නට සමර්‍ත්‍ථයහ’යි තීරණයට බැස ‘ස්වාමීනි! මම විහාරයට ගොස් අධිකරණය සන්සිඳුවා පොහොය කරවාලවයි එක් ඇමතියෙකු විහාරයට යැවීමි, ඒ ඇමතිවරයා විහාරයට ගොස් මෙතෙක් භික්‍ෂූන් ජීවිතයෙන් තොර කෙළේය, ස්වාමීනි! මේ පාපය කවරක්හට වේදැ’යි තමන්ගේ කුකුස දන්වා විචාළේය.
‘කිම මහරජ! මෙතෙමේ විහාරයට ගොස් භික්‍ෂූන් නසාවයි ඔබට සිතක් උපන්නේදැ’යි ඇසූහ. ‘නැත ස්වාමීනි!’යි කියු කල්හි ‘මහරජ! ඉදින් ඔබට එබඳු සිතක් නොඋපන්නේ නම් පාපයක් ඔබට නැත්තේය’යි වදාරා, නැවත මහාස්ථවිරයන් වහන්සේ රජුට ‘**චෙතනාහං භික්‍‍‍‍ඛවෙ කම්මං වදාමි, චෙතයිත්‍වා කම්මං කරොති කායෙන වාචාය මනසා’** යන සූත්‍රයෙන් මෙහි අර්‍ත්‍ථය හැඟවූ සේක.
ඒ කරුණම දක්වන්නට මහාස්ථවිරයන් වහන්සේ තිත්තිර ජාතකය ගෙනහැර දැක්වූ සේක. ‘මහරජ! යටගිය දවස දීපක තිත්තිර තෙමේ :
‘අපගේ නෑයෙක් හුන්නේය’යි බොහෝ වටුවෝ මා වෙතට එත්, ආවෝ මා නිසා මරණයට පැමිණෙත්, එහෙයින් ඒ ගැන මාගේ සිහි සැකයක් වේය’යි
තවුසාගෙන් විචාළේය. එකල්හි තාපස තෙමේ ‘මාගේ හඬින් මාගේ රූ දැක්මෙන් අවුත් මේ වටුවෝ බැඳෙත්වා, නැසෙත්වායි තට උපන් සිතක් ඇත්තේදැ’යි ඇසූයේය. ‘නැත, ස්වාමීනි!’යි තිත්තිරතෙමේ කීයේය. අනතුරුව තාපසතෙමේ ‘ඉදින් තට එබඳු සිතක් නැත්නම් පාපයක්ද නැත්තේය, කර්‍මය සිතන්නහුම පහසන්නේය, නොසිතන්නහු නොදපහසන්නේය’යි ඔහුට හැඟවීය.
‘සිත දූෂිත නොවේනම් කර්‍මය නිසා දුක් නොවිඳියි, පාපක්‍රියාවෙහි නිරාලය වූ පිරිසිදු සත්ත්‍වයාගේ සිත පාපයෙහි නොඇලේය’යි
මෙසේ මහාස්ථවිරයන් වහන්සේ රජුට කරුණු අවබෝධ කරවා එහි රාජොද්‍යානයෙහිම සත්දවසක් වසන සේක්, රජුට බුදුරජාණන් වහන්සේගේ ලබ්ධිය ඉගැන්නූහ. රජතෙමේ සත්වන දවසෙහි අශෝකාරාමයට භික්‍ෂු සඞ්ඝයා රැස්කරවා තිරපවුරකින් හාත්පස වටකරවා තිරපවුර තුළ හුන්නේ සමාන ලබ්ධික සමාන ලබ්ධික භික්‍ෂූන් එක් එක් තන්හි කරවා එක් එක් භික්‍ෂු සමූහයා කැඳවා ‘සම්මා සම්බුදුරජාණන් වහන්සේ කිනම් වාද ඇති සේක්දැ’යි විචාළේය. එකල්හි ශාස්වතවාදීහු ශාස්තවාදීහයිද, එකත්‍යශාස්වතිකයෝ එකත්‍යශාස්තවාදීහයිද, අන්තානන්තිකයෝ අන්තානන්තිකවාදීහයිද, අමරාවික්‍ෂෙපිකයෝ අමරාවික්‍ෂෙපිකහයිද, අධිත්‍යසමූත්පන්තිකයෝ අධිත්‍යසමුත්පන්තිකවාදීහයිද, සංඥිවාදීහු සංඥිවාදීහයිද, අසංඥිවාදීහු අසංඥිවාදීහයිද, නෛවසංඥී නාසංඥිවාදීහු නෛවසංඥි නාසංඥිවාදීහයිද, උච්ඡෙදවාදීහු උච්ඡෙදවාදීහයිද, දෘෂ්ටධර්‍මනිර්‍වාණවාදීහු දෘෂ්ටධර්‍මනිර්‍වාණවාදීහයිද කීහ. රජතෙමේ පළමුකොට බුදුරජාණන් වහන්සේගේ ලබ්ධිය උගත් බැවින් ‘මොවුහු භික්‍ෂූහු නොවෙති, මොවුහු අන්‍ය තීර්ථකයෝය’යි දැන ඔවුනට සුදුවත් දී සිවුරු හැරවූයේය. ඒ සියල්ලෝ සැටදහසක් වූහ.
නැවත එහි ඉතිරි වූ භික්‍ෂූන් ගෙන්වා ‘ස්වාමීනි! සම්මා සම්බුදුරජාණන් වහන්සේ කිනම් වාද ඇති සේක්දැ’යි විචාළේය. ‘මහරජ! සම්මා සම්බුදුරජාණන් වහන්සේ විභජ්ජවාදීහ’යි මෙසේ කියූකල්හි රජතෙමේ ‘ස්වාමීනි! සම්මා සම්බුදුරජාණන් වහන්සේ විභජ්ජවාදීහුදැ’යි මහතෙරුන්ගෙන් විචාළේය. ‘එසේය මහරජ!’යි උන්වහන්සේ වදාළ සේක. ඉක්බිති රජතෙමේ ‘ස්වාමීනි! දැන් සසුන පිරිසිදුය, භික්‍ෂු සඞ්ඝයා පොහොය කෙරේවා’යි ආරක්‍ෂාව දී නුවරට පිවිසියේය.
සමග්‍ර සඞ්ඝයා රැස්ව පොහොය කෙළේය. ඒ රැස්වීමෙහි සැටලක්‍ෂයක් භික්‍ෂූහු වූහ. ඒ සමාගමයෙහි මොග්ගලීපුත්තතිස්ස මහා ස්ථවිරයන් වහන්සේ පරප්‍රවාදය මඩිමින් **කථාවස්තුප්‍රකරණය** වදාළ සේක. ඉන්පසු සැටලක්‍ෂ ගණනක් වූ භික්‍ෂූන් අතුරෙහි ත්‍රිපිටක පර්‍ය්‍යාප්තිධර වූ, පැමිණි පිළිසැඹියා ඇති, ත්‍රිවිද්‍යා ප්‍රභෙද ඇති භික්‍ෂූන් එක්දහසක් තෝරාගෙන මහා කාශ්‍යප මහා ස්ථවිරයන් වහන්සේද, කාකණ්ඩපුත්‍ර යස මහා ස්ථවිරයන් වහන්සේද ධර්‍මයත් විනයයත් යම්සේ සඞ්ගායනා කළාහුද, එපරිද්දෙන්ම ධර්‍මයත් විනයයත් සඞ්ගායනා කරණසේක් සියලු සසුන්මල සෝදාහැර තෘතීයඞ්ගීතිය කළ සේක. සඞ්ගීතිය අවසානයෙහි නන්අයුරින් පොළොව සැලුනීය. මේ සඞ්ගීති නවමසකින් නිමවන ලදී. ලෝකයෙහි යම් සඞ්ගීතියක්:
භික්‍ෂූන් දහසක් විසින් කරන ලදද, එහෙයින් සාහස්සිකායිද, ප්‍රථම, ද්විතීය සඞ්ගීති දෙක කරුණුකොට තෘතීයයිද කියනු ලැබේ.
**මේ තෘතීය සඞ්ගීතිය නිමවන ලදී.**
මෙපමණකින්ද ‘**කෙනාභතං**’ කවරෙකු විසින් ගෙන එන ලදද, යන මේ ප්‍රශ්නය විසඳනු පිණිස අපි පළමුකොට දඹදිව උපාලි මහා ස්ථවිරයන් වහන්සේ ආදිකොට ඇති ඇදුරු පරපුරෙන් තෘතීය සඞ්ගීතිය යම්තාක්ද ඒතාක් ගෙන එන ලද්දේ යයි යමක් කීමුද මේ එහි ඇදුරු පරපුරය:
දිනූ කෙලෙස් ඇති **උපාලි** මහා ස්ථවිර, **දාසක** මහා ස්ථවිර, **සොණක** මහා ස්ථවිර, **සිග්ගව** මහා ස්ථවිර, **මොග්ගලීපුත්තතිස්ස **මහා ස්ථවිර යන මේ මහාස්ථවිරයන් වහන්සේලා පස්නම විනය පිටකය දඹදිව නොසිඳුනක්කොට පරම්පරාවෙන් තෘතීය සඞ්ගීතිය යම්තාක්ද ඒතාක් ගෙන ආහ.

ඒ ප්‍රශ්නයේ අර්‍ත්‍ථය මෙපමණකින් ප්‍රකාශ කරන ලද්දේම වේ.
මෙසේකොට අවසන් කළ තෘතීය සඞ්ගීතියෙන් මතු මේ හෙළදිවයිනට මහාමහීන්‍ද්‍රාදී වූ මහරහතුන් වහන්සේ විසින් ගෙන එන ලද්දේය. මහා **මහීන්‍ද්‍ර** මහරහතුන් වහන්සේ වෙතින් උගෙණ, මද කලක් අරිෂ්ට ස්ථවිරාදීවූ මහාස්ථවිරයන් වහන්සේලා විසින් ගෙන එන ලද්දේය. එතැන් සිට අද දක්වා උන්වහන්සේගේම අන්තෙවාසික පරම්පරාගත වූ ආචාර්‍ය්‍ය පරම්පරාවෙන් ගෙන එන ලදැයි දතයුතුය. හෙළදිව හෙළ අටුවා කළ පොරණැදුරෝ එය මෙසේ දැක්වූහ:
ඉන්පසු පව් නසාසිටි මහා නුවණැති **මහින්‍ද** ස්ථවිර, **ඉට්ඨිය** ස්ථවිර, **උත්තිය** ස්ථවිර, **සම්බල** ස්ථවිර, පණ්ඩිත **භද්දසාල** ස්ථවිර යන මේ මහා ස්ථවිරයන් වහන්සේලා දඹදිවින් මෙහි වැඩියාහු හෙළදිව විනය පිටකය කියවූහ. නිකාය පසද සප්තප්‍රකරණද කියවූහ.

ඉන්පසු නුවණැති **අරිට්ඨ** ස්ථවිරද, පණ්ඩිත **තිස්සදත්ත** ස්ථවිරද, විශාරද වූ **කාලසුමන** ස්ථවිරද, **දීඝ** නම් ස්ථවිරද, පණ්ඩිත **දීඝසුමන** ස්ථවිරද, ඉන්පසු **කාලසුමන** ස්ථවිරද, **නාග** ස්ථවිරද, **බුද්ධරක්‍ඛිත** ස්ථවිරද, නුවණැති **තිස්ස** ස්ථවිරද, පණ්ඩිත **දෙව** ස්ථවිරද,


නැවත විනයෙහි විශාරද වූ නුවණැති **සුමන** ස්ථවිරද, නොමැඩිය හැකි ඇතෙකු වැනි වූ බහුශ්‍රැත වූ **චූලනාග** ස්ථවිරද,
රුහුණහි උපන් සත්පුරුෂයන් විසින් පුදනලද **ධම්මපාලිත** නම් ස්ථවිරද, උන්වහන්සේගේ ශිෂ්‍ය වූ මහා නුවණැති ත්‍රිපිටකධර **ඛෙම** නම් ස්ථවිරද යන මහාස්ථවිරයන් වහන්සේලා හෙළදිව සඳු මෙන් නුවණින් අතිශයින් බැබලුනාහ.
නුවණැති **උපතිස්ස** ස්ථවිරද, **මහාකවි ඵුස්සදෙව** ස්ථවිරද
නැවත නුවණැති **සුමන** ස්ථවිරද, බහුශ්‍රැත **පුප්ඵ** නම් ස්ථවිරද, ත්‍රිපිටකයෙහි සියලු තන්හි දක්ෂ වූ මහා කවි **මහාසීව** ස්ථවිරද,
නැවත විනයයෙහි විශාරදවූ නුවණැති **උපාලි** ස්ථවිරද, සද්ධර්‍ම වංශයෙහි දක්‍ෂ වූ මහා නුවණැති **මහානාග **ස්ථවිරද,
නැවත ත්‍රිපිටකයෙහි සියලු තන්හි දක්‍ෂ වූ නුවණැති **අභය** ස්ථවිරද, විනයයෙහි දක්‍ෂ වූ නුවණැති **තිස්ස **ස්ථවිරද, උන්වහන්සේගේ ශිෂ්‍ය වූ මහා නුවණැති බහුශ්‍රැත වූ **පුප්ඵ** නම් ස්ථවිරද යන මහාස්ථවිරයන් වහන්සේලා සසුන රකිමින් දඹදිව දිවි ගැලවූහ.

විනයයෙහිද විශාරදවූ නුවණැති **චූලාභය** ස්ථවිරද, සද්ධර්‍ම වංශයෙහි දක්‍ෂ වූ නුවණැති **තිස්ස** ස්ථවිරද,
විනයයෙහි දක්‍ෂ වූ නුවණැති **චූලදෙව** ස්ථවිරද, විනයයෙහි සියලු තන්හි දක්‍ෂ වූ නුවණැති **සීව** ස්ථවිරයන් වහන්සේලා
ශ්‍රේෂ්ඨ වූ මහාප්‍රාඥ වූ විනයඥ වූ ස්වර්‍ග - මොක්‍ෂ මාර්‍ගයෙහි දක්‍ෂ වූ මේ මහාස්ථවිරයන් වහන්සේලා හෙළදිව විනය පිටකය කියවූහ.
මේ එහි පිළිවෙළ කතාය. **මොග්ගලිපුත්තතිස්ස** මහාස්ථවිරයන් වහන්සේ වනාහි මේ තෘතීය ධර්‍ම සඞ්ගීතියකොට ‘අනාගතයෙහි බුදුසසුන කොතැනක මැනවින් පිහිටන්නේදැ’යි බලා වදාළ සේක. මෙසේ බලාවදාරන්නා වූ උන්වහන්සේට ‘ප්‍රත්‍යන්ත ජනපදයන්හි මැනවින් සසුනෙහි පිහිටීම වන්නේය’යි පෙනී ගියේය. ඉක්බිති උන්වහන්සේ ඒ ඒ භික්‍ෂූන්ට සසුන භාරකොට ඒ ඒ භික්‍ෂූන් ඒ ඒ ප්‍රදේශයන්ට යැවූහ. ‘තමුන්නාන්සේ මේ රටට ගොස් මෙහි සසුන පිහිටුවාලවු’යි මජ්ඣන්තික මහාස්ථවිරයන් වහන්සේ **කාශ්මීර ගන්‍ධාර** රටට යැවූහ. එසේම කියා **මහාදේව** මහාස්ථවිරයන් වහන්සේ **මහිසමණ්ඩලයටද, රක්‍ඛිත** මහාස්ථවිරයන් වහන්සේ **වනවාසී රටටද**, **යොනකධම්මරක්‍ඛිත** මහාස්ථවිරයන් වහන්සේ **අපරන්තක රටටද**, මහාධම්මරක්‍ඛිත මහාස්ථවිරයන් වහන්සේ **මහරටටද, මහාරක්‍ඛිත** මහාස්ථවිරයන් වහන්සේ **යොනක ලෝකයටද**, **මජ්ඣිම** මහාස්ථවිරයන් වහන්සේ **හිමවත් පෙදෙසටද**, **සොණක** මහාස්ථවිරයන් වහන්සේ හා **උත්තර** මහා ස්ථවිරයන් වහන්සේ **ස්වර්‍ණභූමියටද**, යවා තමන්ගේ සද්ධිවිහාරික වූ **මහින්‍ද** මහාස්ථවිරයන් වහන්සේ **ඉට්ඨිය, උත්තිය, සම්බල, භද්දසාල** මහාස්ථවිරයන් වහන්සේලා සමග ‘ඔබ **හෙළදිවට** ගොස් හෙළදිව සසුන පිහිටුවාලවු’යි හෙළදිවට යැවූහ. එසේ නියමිත වූ ඒ සියලුදෙනා වහන්සේ ඒ ඒ දිශාවන්ට යවන්නාහු ‘ප්‍රත්‍යන්ත ජනපදයන්හි පඤ්ච වර්ගීය ගණය උපසම්පදා කර්‍මයට පමණය’යි සිතන්නාහු තමා පස්වැනිකොට ඇතියාහු නියමකළ ඒ ඒ දිශාවන්ට ගියහ.
**මජ්ඣන්තික **මහා ස්ථවිරයන් වහන්සේ කාශ්මීර ගන්‍ධාර රටට වැඩමකළ කාලය එහි පැසුන ගොයම් කපා පාගා ගන්නා කාලය වූයේය. ඒ කාලයෙහි අරවාළ නම් නාරජ හිමපාතක නම් වැස්සක් වස්වා, ගොයම් දියපාරට හසුකොට ගෙනගොස් මහමුහුදට දමන්නේය. මජ්ඣන්තික මහාස්ථවිරයන් වහන්සේ වනාහි පැළලුප් නුවරින් අහසට නැගී හිමවතෙහි අරවාළ විල මත්තෙහි බැස අරවාළ විල දියපිට සක්මන් කරන සේක. නැවතීද සිටින සේක. හිඳීමද කරන සේක. නිදීමද කරන සේක. තරුණ නාගයෝ උන්වහන්සේ දැක අරවාළ නාරජුට ‘මහරජ! කැපූ කෙටු රඳන් ගැන්වූ පිළී දරන හිස මුඩුකළ කසටවත් හැඳි එකෙක් අපගේ දිය කිලිටි කෙරේය’යි දන්වා සිටියහ. නාරජ තෙමේ එකෙණෙහිම ක්‍රෝධයෙන් මැඩුනේ නික්මගොස් මහතෙරුන් දැක ගුණමකුබව සන්සිඳුවා ගැනීමෙහි අපොහොසත් වූයේ අහසට නැගී එහි නොයෙක් බිහිසුණු අරමුණු මවාපෑයේය. ඒ ඒ දිගින් බලගතු වාතය හමයි. ගස්කොළන් බිඳවැටෙයි. කඳු මුදුන් ඇදහැලෙයි. වලාකූට ගුගුරයි. විදුලිය කොටයි. හෙන පුපුරයි. අහස බිඳුනක් මෙන් දිය වැගිරේ. බිහිසුණු රූ ඇති නා කුමරුවෝ රැස්වෙති. තෙමේද දුමයි. දිලෙයි. අවි වැසි වස්වයි. ‘හිස මුඩුකළ සුන්බුන් පිළී දරන මු කවරෙක්ද?’ යනාදී වූ කැකුළු බසින් මහතෙරුන්ට තර්ජනය කෙළේය. ‘එව මේ මහණහු අල්ලා ගනිවු, බිඳිවු, මෙතැනින් ඇද දමවු’යි නාග සේනාවට අණ කළේය. මහාස්ථවිරයන් වහන්සේ ඒ සියලු විහිංසනක ක්‍රියාවන් තමන් වහන්සේගේ සෘද්ධි බලයෙන් ප්‍රතිබාහනයකොට නා රජුට:
‘දෙවියන් සහිත වූ මුලු ලොවම අවුත් මා තැතිගන්වන්නේ නමුදු මට බිය උපදවන අරමුණක් උපදවන්නට ඒ කිසිවෙක් සමර්‍ත්‍ථ නොවන්නේය, මහා නාගය! තෝ මුහුද සහිත වූ පර්‍වත සහිතවූ මේ සියලු මහපොළොව ඔසොවා මා මතුවෙහි හෙළන්නෙහි නමුත් මට බිය උපදවන අරමුණක් උපදවන්නට නොදහැක්කෙහිය, නාගාධිපතිය! එය තටම එකතින් වෙහෙසක් වන්නේය’යි වදාළ සේක.


මෙසේ වදාළ කල්හි නාරජතෙමේ පහවූ ආනුභාව ඇත්තේ ඵල රහිත ව්‍යායාම ඇත්තේ දුක් ඇත්තේ දොම්නස් ඇත්තේ වීය. මහාස්ථවිරයන් වහන්සේ ඒ අවස්ථාවට සුදුසු වූ ධර්‍ම කථාවෙන් ඒ නාරජුට මෙලොව පරලොව වැඩ දක්වා කුසල් දහම්හි සමාදන් කරවා එහි සිත තියුණුකරවා සිත සතුටුකරවා සුවාසූදහසක් නාගයන් සමග තිසරණයෙහි හා පන්සිල්හි පිහිටුවාලූහ. අන්‍යවූද හිමවත් වැසි බොහෝ යක්‍ෂයෝද ගාන්ධර්‍ව කුම්භාණ්ඩයෝද, මහතෙරුන්ගේ ධර්‍මකථාව අසා ශරණයන්හිද, ශීලයන්හිද පිහිටියහ. පඤ්චක නම් යක්‍ෂ තෙමේද බිරිඳ යකින්න හා පන්සියයක් පුතුද සමග ප්‍රථම ඵලයෙහි පිහිටා ගත්තේය. ඉක්බිති ආයුෂ්මත් මජ්ඣන්තික මහාස්ථවිරයන් වහන්සේ සියලුම නා, යක්, රකුසන් අමතා:
‘මෙයින් පසු ඉදිරියෙහි පෙර සේ අද සිට කිසිවකු කෙරෙහි ක්‍රෝධ නොඋපදවාලවු, සියලු සත්ත්‍වයෝ සැප කැමැතියහ. සස්‍ය නසාලීමද නොකරවු, මනුෂ්‍යයෝ සැපසේ වෙසෙත්වායි සත්ත්‍වයන් කෙරෙහි මෙත් කරවු’යි ධර්‍ම දේශනා කළ සේක.
ඒ සියල්ලෝම ‘ස්වාමීනි! යහපතැ’යි මහාස්ථවිරයන් වහන්සේට පිළිවදන් දී ඒ අනුශාසනා පරිදි පිළිපැද්දාහුය. එදවසම නාරජු පිළිබඳ පූජා සමය වේ. එහෙයින් නාරජතෙමේ තමන්ගේ රුවන්මුවා පළඟ ගෙන්වා මහතෙරුන්ට වැඩහිඳිනට පණවා දුන්නේය. උන්වහන්සේ පලඟෙහි වැඩහුන් සේක. නාරජතෙමේද මහතෙරුන්ට පවන් සලමින් උන්වහන්සේගේ සමීපයෙහි සිටියේය. ඒ වේලෙහිම **කාශ්මීර ගන්‍ධාර **රටවැස්සෝ එහි ආවාහු මහතෙරුන් දැක ‘අපගේ නාරජුටද වඩා මහාස්ථවිරයන් වහන්සේ අතිශයින් මහත් සෘද්ධි ඇත්තාහ’යි මහතෙරුන්ට වැඳහුන්හ. මහාස්ථවිරයන් වහන්සේ ඔවුනට **ආශුවිෂොපම සූත්‍රය** දෙසූ සේක. සූත්‍ර දේශනාවසානයෙහි අසූදහසක් ප්‍රාණීන්ට ධර්‍මාවබෝධය වූයේය. සියදහසක් පුරුෂයෝ පැවිදි වූහ. එතැන් පටන් කාශ්මීර ගන්‍ධාර රට වැසියෝ අද දක්වා කසාවතින් බබලන්නාහ. භික්‍ෂූන්ගේ හඳනා පොරෝණා කසාවත් පවනින්ද අත්පා හැකිළීම් දිගුකිරීම් ආදීන් පිළිබඳ පවනිත්ද හාත්පසින් පවන් සලනු ලබන්නෝම වූහ.
**මජ්ඣන්තික** මහාස්ථවිරයන් වහන්සේ කාශ්මීර ගන්‍ධාරයට වැඩමකොට එකල්හි කිපියා වූ නාගයා පහදවා බොහෝදෙන භව බන්‍ධනයෙන් මුදාහළ සේක.
**මහාදෙව** මහාස්ථවිරයන් වහන්සේ මහිසමණ්ඩලයට වැඩමකොට දෙවදූත සූත්‍රය දෙසූ සේක. සූත්‍ර දේශනාවසානයෙහි සතළිස්දහසක් ප්‍රාණීහු ධර්‍මචක්‍ෂුස ලැබූහ. සතළිස්දහසක් ප්‍රාණීහු පැවිදි වූහ.
මහත් සෘද්ධි ඇති **මහාදේව** මහාස්ථවිරයන් වහන්සේ **මහිංසක රටට** වැඩමකොට දේවදූතයන් ලවා චෝදනා කරවා බොහෝ දෙන භව බන්‍ධනයෙන් මුදාහළ සේක.
**රක්‍ඛිත** මහාස්ථවිරයන් වහන්සේ **වනවාසී රටට **වැඩමකොට අහසෙහි සිට **අනමතග්ගපරියාය** කථාවෙන් **වනවාසී** රටවැසියන් පැහැදවූහ. මුන්වහන්සේගේ ධර්‍මකථාවසානයෙහි සැටදහසකට ධර්‍මාවබෝධය වූයේය. සත්තිස්දහසක් පමණ දෙනා පැවිදි වූහ. පන්සියයක් විහාර එහි පිහිටියේය. මෙසේ උන්වහන්සේ එහි සසුන පිහිටුවාලූ සේක.
මහත් සෘද්ධි ඇති **රක්‍ඛිත** මහාස්ථවිරයන් වහන්සේ **වනවාසී** රටට වැඩම කොට එහි අහසෙහි සිට **අනමතග්ගියසංයුත්තය** දෙසූ සේක.
**යොනක ධම්මරක්‍ඛිත** මහාස්ථවිරයන් වහන්සේද **අපරන්තක ජනපදයට** වැඩමකොට **අග්ගික්‍ඛන්‍ධූපම **සූත්‍රාන්ත කථාවෙන් අපරන්තක දනවු වැස්සන් පහදවා සත්තිස් දහසක් ප්‍රාණීන්ට දහම් අමා පෙවූ සේක. කැත්කුලයෙන්ම සයදහසකට අධික වූ ස්ත්‍රීහුද, දහසක් පුරුෂයෝද පැවිදිවූහ. මෙසේ උන්වහන්සේ එහි සසුන පිහිටුවාලූ සේක.
**යොනක ධම්මරක්‍ඛිත** මහාස්ථවිරයන් වහන්සේ අපරන්තක ජනපදයට වැඩමකොට මෙහිදී අග්ගික්‍ඛන්‍ධූප සූත්‍රයෙන් බොහෝදෙනා පැහැදවූ සේක.
**මහාධම්මරක්‍ඛිත** මහාස්ථවිරයන් වහන්සේ වනාහි මහරටට වැඩ **මහානාරදකස්සප** ජාතක කථාවෙන් මහරට වැසියන් පහදවා සුවාසූදහසක් ප්‍රාණීන් මාර්‍ගඵලයන්හි පිහිටවූ සේක. තෙළෙස් දහසක් දෙනා පැවිදිවූහ. මෙසේ උන්වහන්සේ එහි සසුන පිහිටවූ සේක.
ඒ සෘෂීවූ **මහා ධම්මරක්‍ඛිත** මහාස්ථවිරයන් වහන්සේ මහරටට වැඩ **මහානාරදකස්සප ජාතකය **වදාරා මහජනයා පැහැදවූ සේක.
**මහාරක්‍ඛිත** මහාස්ථවිරයන් වහන්සේද යොන් රටට වැඩ **කාලකාරාමසූත්‍රාන්ත** කථාවෙන් යොන් රටවැසියන් පහදවා සත්තිස් දහසක් අධිකකොට ඇති සියදහසක් ප්‍රාණීන්ට මාර්‍ගඵලාලඞ්කාරය දුන් සේක. මුන්වහන්සේගේ සමීපයෙහිද දසදහසක් දෙනා පැවිදි වූහ. උන්වහන්සේද මෙසේ එහි සසුන පිහිටවූ සේක.
**මහාරක්‍ඛිත මහර්ෂීන්** වහන්සේ යොන් රටට වැඩ එකල්හි **කාලකාරාම සූත්‍රයෙන්** ඒ යොනකයන් පැහැදවූ සේක.
**මජ්ඣිම** මහා ස්ථවිරයන් වහන්සේ වනාහි **මහා කස්සපගොත්ත** මහාස්ථවිර, **අලකදෙව** මහාස්ථවිර, **දුන්‍දුභිස්සර** මහා ස්ථවිර, **මහාදෙව **මහාස්ථවිර යන මහතෙරුන් සමග **හිමවත්** පෙදෙසට වැඩ **ධම්මචක්කපවත්තන සූත්‍රාන්ත** කථාවෙන් එදෙස් වැස්සෙන් පහදවා අසූකෙළක් ප්‍රාණීන්ට මගපල රුවන් ලබාදුන් සේක. ඒ පස්මහතෙරහු පස්රටක් පැහැදවූහ. එක් එක් ස්ථවිර නමක් වෙත සියදහසක් පමණ දෙනා පැවිදි වූහ. උන්වහන්සේලා මෙසේ එහි සසුන පිහිටවූහ.
**මජ්ඣිම** මහාස්ථවිරයන් වහන්සේ හිමවත් පෙදෙසට වැඩ දම්සක් පැවතුම් සුතුර වදාරන්නාහු යක්‍ෂ සේනාව පැහැදවූ සේක.
**සොණ** මහාස්ථවිරයන් වහන්සේ, **උත්තර **මහාස්ථවිරයන් වහන්සේ සමග ස්වර්‍ණ භූමියට වැඩිය සේක. ඒ කාලයෙහි එහි එක් යකින්නක් මුහුදෙන් නික්ම අවුත් රජගෙයි උපනුපන් දරුවන් කන්නීය. එදවසම එහි රජගෙයි එක් දරුවෙක් උපන්නේය. එහි මිනිස්සු තෙරුන් දැක ‘මෙතෙමේ රකුසන්ගේ යහළුවෙකැ’යි සිතන්නාහු ආයුධ ගෙන තෙරුන්ට පහරදෙනු කැමැත්තාහු ඉදිරියට එත්. එකල්හි මහාස්ථවිරයන් වහන්සේ ‘තෙපි ආයුධ ගත් අත් ඇතිව කුමට එවුදැ’යි ඇසූහ. ඔවුහු ‘රජගෙයි උපනුපන් දරුවන් රාක්‍ෂයෝ අවුත් කන්නාහ. තෙපි ඔවුන්ගේ යහළුවෝ’යි ඔවුහු කීහ. මහාස්ථවිරයන් වහන්සේ ‘අපි රකුසන්ගේ යහළුවෝ නොවම්හ, අපි ශ්‍රමණයෝ නම් වන්නෙමු, ප්‍රාණඝාතයෙන් වැළකුනෝ වෙමු - පෙ- මද්‍ය පානයෙන් වැළකුනෝ වෙමු, එක් වේලේ වළඳන්නමෝය, සිල්වත්හු වෙමු, කලණ සැහැවි ඇත්තමෝය අපි’යි වදාළ සේක.
එකෙණෙහිම රජගෙයි උපන් එදරු කන්නෙමියි ඒ රාක්‍ෂසී තොමෝ පිරිවර සහිතව මුහුදෙන් නික්ම ආය. මිනිස්සු රකුසිය දැක ‘ස්වාමීනි! මෝ රකුසිය එන්නීය’යි බියපත්ව මොරදෙන්නට වූහ. මහාස්ථවිරයන් වහන්සේ රකුසන්ට වඩා ද්විගුණ වූ ආත්මභාව මවා ඒ ආත්මභාවයන්ගෙන් පිරිස් සහිත වූ ඒ රකුසිය මැදිකොට දෙපසින් වටකළහ. එකල්හි පිරිස් සහිත වූ ඒ රකුසියට ‘එකතින් මොවුන් විසින් මෙ තැන අත්පත්කොට ගන්නා ලද්දේ වන්නේය. අපි වනාහි මොවුන්ට බත් වන්නෙමු’යි සිත්විය. බියපත් වූ සියලු රකුසෝ වේගයෙන් පැන දිවූහ. මහාස්ථවිරයන් වහන්සේද ඔවුන් නොපෙනෙන තෙක් පන්නා හැර දිවයින වටා රැකවල් තැබූහ. ඒ වේලෙහිද එහි රැස්වූ මහාජන සමූහයා බ්‍රහ්මජාල සූත්‍රාන්ත කථාවෙන් පහදවා ශරණයන්හි හා ශීලයන්හිද පිහිටවූහ. මෙහිදී සැටදහසකට ධර්මාවබෝධය වුයේය. කුලදරුවන්ගෙන් තුන්දහස් පන්සියයක්ද, කුලදුහිතෲන්ගෙන් එක්දහස් පන්සියයක්ද පැවිදි වූහ. උන්වහන්සේ මෙසේ එහි සසුන පිහිටවූ සේක. එතැන් පටන් රජගෙයි උපන් දරුවන්ට සෝණුත්තර නමම තබත්.
මහත් සෘද්ධි ඇති **සොණ - උත්තර** මහාස්ථවිරයන් වහන්සේලා ස්වර්‍ණ භූමියට වැඩ පිශාචයන් පලවා හැර බ්‍රහ්මජාල සූත්‍රය දෙසූහ.
**මහාමහීන්‍ද්‍ර** මහාස්ථවිරයන් වහන්සේ වනාහි ‘තාම්‍රපර්ණී ද්වීපයට ගොස් සසුන පිහිටුවා ලවු’යි උපාද්ධ්‍යාය මහාස්ථවිරයන් වහන්සේ හා භික්‍ෂු සඞ්ඝයා විසින් අණවන ලද්දාහු ‘මට තාම්‍රපර්ණි ද්වීපයට යන්නට මේ කාලයවේද නොවේදැ’යි සිතා බැලූහ. එසේ විමසන්නා වූ උන්වහන්සේට ‘තවම කාලය නොවේය’යි සිත් වූයේය. කුමක් දැක මුන්වහන්සේට මේ අදහස වූයේදයත්: එවක තාම්‍රපර්ණීයෙහි රජය කළ මුටසීව රජුගේ මහලුබව දැක මෙසේ සිත් උපන. අනතුරුව ‘මේ රජතෙමේ මහලුය, මොහු වහල්කොටගෙන සසුන නගාලන්නට නොහැකිය, මොහුගේ ඇවෑමෙන් මොහුගේ පුත්‍ර වූ **දේවානම්පියතිස්ස** රජය කරවන්නේය, ඔහු වහල්කොට ගෙන සසුන නගාලන්නට හැකිවන්නේය, එබැවින් ඒ කාලය එනතුරු නෑයින් බලන්නෙමු, නැවත අපි මේ ජනපදයට එන්නමෝද නොහොත් නොඑන්නමෝදැ’යි සිතූහ. උන්වහන්සේ මෙසේ සිතා උපාද්ධ්‍යායයන් වහන්සේද භික්‍ෂු සඞ්ඝයාද වැඳ අශෝකාරාමයෙන් නික්ම ඒ ඉට්ඨියාදී වූ මහා තෙරුන් සතර නමද, සඞ්ඝමිත්‍රාවගේ පුත්‍ර වූ සුමන සාමණේර හා භණ්ඩුක උපාසකද සමග රජගහ නුවර හැර ඉන් පිටත දක්‍ෂිණගිරි ජනපදයෙහි සැරිසරන්නාහු නෑයන් බලමින් සමසක් කල්ගෙවූහ. ඉන්පසු පිළිවෙළින් මෑනියන් වසන තැන වූ වෙදිස නම් නුවරට වැඩියහ.
**අශෝක** මහරජතුමා කුමාර කාලයෙහි උදෙනි ජනපදය ලබා එහි යනුයේ වෙදිස නුවරට පැමිණ වෙදිස සිටුහුගේ දුව සරණපාවා ගත්තේය. ඕතොමෝ එදවසම ගැබ්ගෙන උදේනි නුවරදීම මිහිඳු කුමරු වැදූය. කුමරුගේ තුදුස්වස් කල්හි **අශෝක** රජතුමා රාජ්‍යාභිෂෙකයට පැමිණියේය. මිහිඳු කුමරුගේ ඒ මවුබිසව ඒ කාලයෙහි නෑගෙයිම වාසය කළාය. **‘අථානුපුබ්බෙන මාතුනිවෙසට්ඨානං වෙදිසනගරං නාම සම්පත්තො’** යනු එහෙයින් කියනලදී.
වෙදිස නුවරට පැමිණි තෙරුන් දක ස්ථවිරමාතෘ වූ ඒ දේවිය උන්වහන්සේගේ පාමුල වැටී හිසින් වැඳ දන් දී තමන් විසින් කළ වෙදිසගිරි මහාවිහාරයද තෙරුන්ට පාවාදුන්නීය. මහාස්ථවිරයන් වහන්සේ එහි වැඩහුන් සේක් ‘මෙහි අප විසින් කළයුතු කිස නිමාවට ගියේය, ලක්දිවට යෑමට දැන් කාලය වේදැ’යි සිතාබැලූහ. ඉක්බිති ‘මාගේ පියතුමන් විසින් යවන ලද අභිෂේකය දේවානම්පියතිස්ස රජු අනුභව කෙරේවා, තෙරුවන් ගුණද අසාවා, උත්සව පිණිස නුවරින් නික්ම මිශ්‍රක පර්‍වතයට නගීවා, එකල්හි එහිදී ඔහු දකින්නමෝය’යි සිතූහ. නැවතද එක් මසක් එහිම විසූහ. මස ඉක්ම යෑමෙන් පසු පොසොන් මස පසළොස්වක් පොහෝ දිනයෙහි සියල්ලෝම රැස්ව ‘අපට තාම්‍රපර්ණී ද්වීපයට යෑමට මේ කාලයවේද නොහොත් කාලය නොවේදැ’යි සාකච්ඡා කළහ. එහෙයින් පුරාතනයෝ:
‘නමින් මහින්‍ද නම්වූ මහාස්ථවිරයන් වහන්සේ එකල්හි සඞ්ඝස්ථවිර වූහ. **ඉට්ඨිය **ස්ථවිර, **උත්තිය** ස්ථවිර, **භද්දසාල **ස්ථවිර, **සම්බල** ස්ථවිරද, ෂඩභිඥවූ මහත් සෘද්ධි ඇති **සුමන** සාමණෙරද, ඔවුන් අතුරෙහි සත්වැනි වූ ප්‍රතිවෙධකළ චතුස්සත්‍යය ඇති **භණ්ඩුක උපාසකද** යන මේ මහා ශ්‍රේෂ්ඨයෝ රහසිගතව මන්ත්‍රණය කළහ’යි කියත්.

එකල්හි සක්දෙව් රජතෙමේ **මහාමහීන්‍ද්‍ර** මහාස්ථවිරයන් වහන්සේ වෙත එළඹ ‘ස්වාමීනි! **මුටසීව **රජතෙමේ කලුරිය කෙළේය, දැන් **දේවානම්පියතිස්ස **මහරජ රජය කරවයි, අනාගතයෙහි මහින්‍ද නම් ස්ථවිරතෙමේ තාම්‍රපර්ණී ද්වීපය පහදවන්නේ යයි සම්මා සම්බුදුරජාණන් වහන්සේ විසින් ද ඔබවහන්සේ දක්වන ලද්දාහුය, එහෙයින් ස්වාමීනි! මෙහි ඔබවහන්සේලාට ඒ උතුම් දිවයිනට යෑමට මේ කාලය වේ, මමද ඔබවහන්සේලාට සහාය වන්නෙමි’යි මෙසේ කීයේය.
කුමක් හෙයින් සක්දෙව් රාජෝත්තමයා මෙසේ කියේදයත්: ‘භාග්‍යවතුන් වහන්සේ වනාහි බෝමුලදීම බුදු ඇසින් ලොව බලා අනාගතයෙහි මේ දිවයිනෙහි සම්පත්තිය දැක මේ කාරණය මොහුට වදාළ සේක. එකල්හි ඔබද එයට සහායවවු’යි ඇණවූ සේක. එහෙයින් සක්දෙව් රජ මෙසේ දන්වා සිටියේය. මහා **මහීන්‍ද්‍ර** මහා ස්ථවිරයන් වහන්සේ ඔහුගේ වචනය පිළිගෙන තුමූ සත්වැනි වූවෝ **වෙදිස** පර්‍වතයෙන් අහසට නැගී අනුරාධපුරයට පූර්‍වදිශාවෙහි වූ මිශ්‍රක පර්‍වතයෙහි පිහිටා ගත්හ. දැන් මේ පර්‍වතය චෛත්‍ය පර්‍වතයයිද දනිත්. එහෙයින් පුරාතනයෝ:
‘රජගහ නුවර වෙදිස ගිරියෙහි තිස්රැයක් වාසයකොට ගමනට මේ කාලයමය, එහෙයින් උතුම් දිවයිනට යම්හයි දඹදිවින් අහසට නැංගාහුය. මෙසේ හස්රජුන් මෙන් අහසට නැංගා වූ මහාස්ථවිරයන් වහන්සේ පර්‍වතයනට උතුම් වූ සෑගිරි පව්වෙහි පිහිටා ගත්හ.

පුරශ්‍රේෂ්ඨ වූ අනුරාධපුරයෙහි පූර්‍වදිශා භාගයෙහි නිල් මහමේකුළක් සමාන වූ පිලකූට නම් පර්‍වත මස්තකයෙහි හංසයන් මෙන් පෙනී සිටියහ’යි කියත්.
මෙසේ ආයුෂ්මත් මහාමහීන්‍ද්‍ර මහාස්ථවිරයන් වහන්සේ **ඉට්ඨියාදි** මහාස්ථවිරයන් වහන්සේ සමග මෙහි වැඩමකොට, සම්මා සම්බුදුරජාණන් වහන්සේගේ පිරිනිවීමෙන් දෙසියවසක් ඇවෑමෙන් මතුවෙහි සතිස්වන අවුරුද්දෙහි මේ දිවයිනෙහි පිහිටාගත්හයි දතයුතුය. අජාසත් රජුගේ අටවන අවුරුද්දෙහි සම්මා සම්බුදුරජාණන් වහන්සේ පිරිනිවි සේක. ඒ අවුරුද්දෙහිම **සීහ** කුමාරයාගේ පුත්‍ර වූ හෙළදිව ආදිරාජ වූ **විජය කුමරා** මේ දිවයිනට පැමිණ දිවයින මනුෂ්‍යවාස ඇත්තක් කළේය. දඹදිව **උදයභද්ද** රජුගේ තුදුස්වන අවුරුද්දෙහි මෙහි විජයරජ කලුරිය කෙළේය. **උදයභද්ද **රජුගේ පසළොස්වන අවුරුද්දෙහි **පණ්ඩුවාසදෙව** රජ මේ දිවයිනෙහි රාජ්‍යයට පැමිණියේය. ඒ දඹදිව **නාගදාසක** රජුගේ විසිවන අවුරුද්දෙහි මේ ලක්දිව **පණ්ඩුවාසදේව රජු** කලුරිය කෙළේය. ඒ අවුරුද්දෙහිම **අභය **නම් රජකුමරා මේ දිවයිනෙහි රාජ්‍යයට පැමිණියේය. එහි දඹදිව **සුසුනාග** රජුගේ සතළොස්වන අවුරුද්දෙහි මෙහි අභයරජහට විසිවසක් සම්පූර්‍ණ වූයේය. අනතුරුව අභය රජුගේ විසිවන අවුරුද්දෙහි **පකුණ්ඩකාභය** නම් වූ දාමරිකයෙක් රාජ්‍යය අල්ලා ගත්තේය.
දඹදිව **කාලාශෝක** රජුගේ සොළොස්වන අවුරුද්දෙහි මේ දිවයිනෙහි **පකුණ්ඩකාභය **රජුට සතළොස් වසක් පිරී සිටියේය. යට එක් වසක් සමග ඒ වස් ගණන අටළොසක් වේ. එහි දඹදිව **චන්‍ද්‍රගුප්ත** රජුගේ තුදුස්වන අවුරුද්දෙහි මෙහි **පකුණ්ඩකාභය** රජු කලුරිය කෙළේය. **මුටසීව** රජු රාජ්‍යයට පැමිණියේය. එහි දඹදිව අශෝකධර්‍ම රජුගේ සතළොස්වන අවුරුද්දෙහි මෙහි **මුටසීව** රජු කලුරිය කෙළේය. **දේවානම්පියතිස්ස** රජ රාජ්‍යයට පැමිණියේය. බුදුරජාණන් වහන්සේගේ පිරිනිවීමෙන් පසුද අජාසත් සූවිසි වසක් රාජ්‍යය කරවීය. **උදයභද්ද** සොළොස් වසක්ද, **අනුරුද්ධ - මුණ්ඩ** දෙදෙන අටවසක්ද, **නාගදාසක** සූවිසි වසක්ද, **සුසුනාග **අටළොස් වසක්ද, ඔහුගේම පුත්‍ර වූ **කාලාශෝක** අටවිසි වසක්ද, අශෝකගේ පුත්‍ර වූ **දසභාතුක** රජහු දෙවිසි වසක්ද රාජ්‍යය කරවූහ. ඔවුනට පසු **උග්ගසෙනනන්‍ද, පණ්ඩුකනන්‍ද, භූතපාලනන්‍ද, රට්ඨපාලනන්‍ද, ගොවිසාණනන්‍ද, සවින්‍ධකනන්‍ද, කෙවට්ටකනන්‍ද, ධනනන්‍ද** යන **නවනන්‍ද** රජහු දෙවිසිවසක්ම රාජ්‍යය කළහ. **චන්‍ද්‍රගුප්ත** සූවිසිවසක්ද, **බින්‍දුසාර** අටවිසිවසක්ද රාජ්‍යය කළහ. ඔහුගේ අවසානයෙහි **අශෝක රජු** රාජ්‍යයට පැමිණියේය. ඔහුගේ අභිෂෙකයෙන් පෙර සිවුවසක්ද, අහිෂේකයෙන් අටළොස්වන අවුරුද්දෙහි මේ දිවයිනෙහි මහාමහීන්‍ද්‍ර මහාස්ථවිරයන් වහන්සේ පිහිටා ගත්හ. මේ පැමිණීම මෙසේ රාජවංශානුසාරයෙන් දතයුතුය. සම්මා සම්බුදුරජාණන් වහන්සේගේ පරිනිර්‍වාණයෙන් දෙසිය සතිස්වන අවුරුද්දෙහි මෙහිද සසුන පිහිටියේය.
එදවසද මෙහි හෙළදිව පොසොන් මස පහළොස් වසක් පොහෝ දිනයෙහි මූලනක්‍ෂත්‍ර නම් නැකැත් කෙළියක් වේ. රජතෙමේ නැකැත් කෙළිය හඬගා කියවා ‘උත්සව කරවු’යි ඇමතියන්ද අණවා සතළිස්දහසක් පුරුෂයන් පිරිවරකොට ඇතියේ නුවරින් නික්ම මුවන් පෙළීමෙන් ක්‍රීඩා කරනු කැමතිව මිශ්‍රක පර්‍වතයට ගියේය. ඉක්බිති ඒ පර්‍වතයෙහි අරක්ගත් එක් දේවතාවෙක් රජුට මහතෙරුන් දක්වන්නෙමි’යි රොහිත මෘග වේශයක් ගෙන නොදුර තැනක තනපත් කරන්නියක මෙන් හැසිරෙන්නීය. රජු ඌ දැක ‘පමාවූවහු විදීම අයුතුය’යි දුනුදිය පෙළීය. මෘගතෙමේ අඹතලා මගට වැටී පැන යන්නට පටන් ගත්තේය. රජු ඌ පසුපස ලුහුබැඳ දුවනුයේ අඹතලයට නැග ගත්තේය. මෘගතෙමේද මහතෙරුන්ට නොදුරෙහිදී නොපෙනී ගියේය. **මහා මහීන්‍ද්‍ර** මහාස්ථවිරයන් වහන්සේ නොදුරෙහි එන රජු දැක ‘රජතුමාම දකීවා, අන්හු නොදකීවා’යි ඉටා ‘තිස්ස! තිස්ස! මෙහි එව’යි වදාළ සේක. රජතුමා ඒ අඬගෑම අසා ‘මේ දිවයිනෙහි උපන්නෙක් ‘තිස්ස’යි නම් කියා මට අමතන්නට සමර්‍ත්‍ථ වූයේනම් නොවේ, මේ සුන්බුන් පිළී දරන හිස මුඩුකළ කසාවත් හැඳ පෙරවූ මෙතෙමේ නම් කියා මා අමතන්නේය, මෙතෙමේ මනුෂ්‍යයෙක්ද, අමනුෂ්‍යයෙක්ද කවරෙක් හෝ වන්නේදැ’යි සිතීය. එකල්හි මහා ස්ථවිරයන් වහන්සේ:-
‘මහරජ! ධර්‍මරාජන් වූ බුදුරජාණන් වහන්සේගේ ශ්‍රාවක වූ අපි ශ්‍රමණයෝ වම්හ, ඔබටම අනුකම්පා පිණිස දඹදිවින් මෙහි ආම්හ’යි වදාළ සේක.
ඒ කාලයෙහි දේවානම්පියතිස්ස රජතුමා, ධර්‍මාශෝක මහරජතුමාද යන දෙදෙන නොදුටු මිතුරෝ වෙත්. දේවානම්පියතිස්ස මහරජුගේද පුණ්‍යානුභාවයෙන් ඡාතක පර්‍වත පාදයෙහි එක් උණලැහැබක රියකෙවිටි පමණ වූ උණයටි තුනක් හටගත්තේය. එකක් ලතායෂ්ටිනම. එකක් පුෂ්පයෂ්ටිනම. එකක් ශකුණයෂ්ටිනම. ඒ යට අතුරෙහි ලතායෂ්ටි රිදී පැහැ ඇත්තේ වේ. ඒ රිදී පැහැය අලඞ්කාරකොට උපන් ලතා සියල්ල රන්වන්වූවා සේ වැටහේ. පුෂ්ප යෂ්ටියෙහි නීල පීත ලෝහිත අවදාත කාලවර්‍ණ පුෂ්පයෝ මොනවට බෙදූ නටුපත් කෙසුරු ඇතිව පෙනේ. ශකුණ යෂ්ටියෙහි හංස කුක්කුට ජීවඤ්ජීවකාදි පක්‍ෂීහුද නන්වැදෑරුම් සිවුපාවෝද දිවි ඇත්තන් මෙන් පෙනෙත්. දීපවංසයෙහි මෙය:
‘ඡාත පර්‍වත පාදයෙහි හුණයටි තුනක් විය. රිදීයටක් මෙන් සුදුවූ ලතා තොමෝ කසුන් සමානවූය. නිල්ඈ පැහැයෙන් යුත් පුෂ්ප යම්බඳු වේද, පුෂ්ප යෂ්ටියෙහි එබඳුව වැටහේ. ශකුණ යෂ්ටියෙහි ස්වරූපයෙන්ම පක්‍ෂීහු පිහිටියාහුය’යි කියන ලදී.

මේ රජුට මුහුදෙන්ද මුතු මැණික් වෙරළුමිණි ආදීවූ නන්වැදෑරුම් රුවන් උපන්නේය. හෙළදිව හයමුතු, ගජමුතු, රියමුතු, ඇඹුල්පල මුතු, වලය මුතු, ඇඟිලිවෙළුම් මුතු, කුඹුක්පල මුතු, පියවි මුතු යන අටවැදෑරුම් මුතු උපන. දේවානම්පියතිස්ස රජතෙමේ ඒ යටිද, ඒ මුතුද, අන්‍ය වූ බොහෝ රුවන්ද ධර්‍මාශෝක මහරජුට පඬුරු පිණිස යැවූයේය. **අශෝක** රජතෙමේ පැහැද දේවානම්පියතිස්ස රජුට ඡත්‍රය, චාමරය, ඛඞ්ගය, මෞලිය, රුවන් මිරිවැඩි සඟලය යන පඤ්චවිධ කකුධභාණ්ඩයන්ද, අභිෂෙකය පිණිස, එයින් අන්‍යවූ නන්වැදෑරුම් පඬුරුද එවූයේය. එනම්: දක්‍ෂිණාවෘත්ත සඞ්ඛය, අනවතප්ත ජලය, අලඞ්කාර සුණුය, කන්පලඳනාය, ස්වර්‍ණමය කෙණ්ඩිය, කවුඩුපා සටහන් ඇති රන්බඳුනය, සිවිගෙය, කැත්කුමරිය, රන්මුවා සැන්දය, කිලිටි වූ කල ගින්නෙහිලූ ඇසිල්ලෙහි පිරිසිදුවන එනම් වස්ත්‍ර යුග්මය, රන්වන් අත්පිස්නා පටපිළිය, රන්වන් සඳුන්ය, අරුණවන් මැටිය, නයින් විසින් ගෙනෙන ලද අඳුන්ය, දිව්‍යමය අරළුය, දිව්‍යමය නෙල්ලිය, මාහැඟිවු අමෘතෞෂධය යන මොවුහුය. දීපවංසයෙහි මෙය කියන ලද්දේ මෙසේය:
‘වල්විදුනාය, නළල්පටය, ඡත්‍රය, ඛඞ්ගය, මිරිවැඩිසඟලය, හිස්වෙලුමය, උතුම් හවඩිය, රන් කෙණ්ඩිය, නන්‍දිවට්ට නම් රන් බඳුනය, සිව්ගෙය, දක්‍ෂිණාවෘත්ත ශඞ්ඛය, කන් පලඳනාය, (අධොවිම නම්) වස්ත්‍ර යුග්මය, රන්තලිය, රන්මුවාහැන්දය, මාහැඟි අත්පිස්නය, අනවතප්තවිල දිය, කැත්කුමරිය, උතුම් ගොසීත සඳුන්ය, අරුණුවන් මැටිය, නයින් විසින් ගෙනෙන ලද අඳුන්, දිව්‍යමය අරලුය, දිව්‍යමය නෙල්ලිය, මාහැඟි අමතොසධ නම් ඝුටිකාය, පුණ්‍යකර්‍ම බලයෙන් උපන් ගිරවුන් විසින් ගෙනෙනලද සුවඳහැල් එක්සියසැට ගැලක්ද අශෝක නම් රජු එවූයේය’යි.



හුදෙක් මේ ආමිස පඬුරුම නොද එවූයේය.
‘මම බුදුන්ද, දහම්ද, සඟුන්ද, සරණකොට ගියෙමි, ශාක්‍යපුත්‍ර වූ බුදුරජාණන් වහන්සේගේ ශාසනයෙහි උපාසකභාවය ප්‍රකාශ කෙළෙමි, නරොත්තමය! එහෙයින් ඔබද මේ උතුම් වූ වස්තුත්‍රයයෙහි සිත පහදවවු, ශ්‍රද්ධාවෙන් සරණ යවුයි මේ දහම් පඬුරුද එවූයේය.

ඒ මේ දේවානම්පියතිස්ස රජතෙමේද එදවස අශෝක මහරජු විසින් එවනලද අභිෂෙකයෙන් අභිෂෙක කරනලද එක්වස් ඇත්තේ වේ.
වෙසක් පුණුපොහොයදා මොහුගේ අභිෂේකය කළහ. හෙතෙමේ නොබෝදා ඇසූ ඒ ශාසන ප්‍රවෘත්තිය සිහිකරනුයේ ‘**සමණා මයං මහාරාජ ධම්මරාජස්ස සාවකා’** යන මහතෙරුන් වහන්සේගේ ඒ වචනය අසා ‘ආර්‍ය්‍යයෝ ආවාහු මැ’යි එකෙණෙහිම අත තුබූ ආවුධ බිම හෙළා සතුටුවිය යුතු කතා කරමින් එකත් පසෙක හුන්නේය. එය මෙසේ කීහ:
‘ආවුධ බිම හෙළා එකත්පසෙක හුන්නේය. රජතෙමේ එසේ එකත්පසෙක හිඳ අර්‍ත්‍ථයෙන් යුක්තවූ බොහෝ කතාකරමින් සතුටු වූයේය’යි.
රජු සතුටු වියයුතු කතා කරන කල්හිම ඒ සතළිස්දහසක් පුරුෂයෝ එහි අවුත් රජු පිරිවරා ගත්හ. එකල්හි මහාස්ථවිරයන් වහන්සේ රජුට අනික් සදෙනාද දැක්වූහ. රජතෙමේ ඔවුන් දැක ‘මොවුහු කවදා ආවාහුදැ’යි ඇසිය. ‘මහරජ! මා සමගමැ’යි වදාළවිට ‘ස්වාමීනි! දැන් දඹදිව මෙබඳු ශ්‍රමණයෝ තවත් වෙත්දැ’යි ඇසීය. ‘මහරජ! ඇත්තාහ, දැන් මේ කාලයෙහි දඹදිව කසාවතින් බබලන්නේය, භික්‍ෂූන් වෙතින් හමන වාතප්‍රතිවාත ඇත්තේය,
එහි ත්‍රිවිද්‍යා ඇත්තාවූ සෘද්ධිවිධඥානයට පැමිණි පරා පිළිබඳ සිත්හසර දැනීමෙහි දක්‍ෂ වූ ක්‍ෂය කළ ආස්‍රව ඇති රහත්වූ බුද්ධ ශ්‍රාවකයෝ බොහෝය’යි වදාළ සේක.
‘ස්වාමීනි! ඔබවහන්සේලා කුමකින් වැඩියහුදැ’යි විචාළ කල්හි ‘මහරජ! දියෙන් නොම ආයෙමු, ගොඩින් නොම ආයෙමු’යි වදාළ සේක. එකල්හි රජතෙමේ ‘උන්වහන්සේලා අහසින් වැඩියාහ’යි දැනගත්තේය. ඉක්බිති මහාස්ථවිරයන් වහන්සේ ප්‍රඥාව පිළිබඳ ව්‍යක්තභාවයක් රජුට ඇත්තේදැ’යි විමසනු පිණිස අසල තුබූ අඹරුකක් ඇරැබ ‘මහරජ! මේ රුක කිනම්දැ’යි ඇසූහ. ‘ස්වාමීනි! මේ අඹරුක නමැ’යි කීය. ‘මහරජ! මේ රුක හැර අන් අඹරුකක් ඇත්තේද; නැත්තේදැ’යි ඇසූහ. ‘ස්වාමීනි! අන්‍යවූද බොහෝ අඹරුක් ඇතැ’යි එයට පිළිතුරු දුන්කල්හි ‘මහරජ! මේ අඹරුකද ඒ අඹරුක්ද හැර අන් රුක් ඇත්තේදැ’යි විචාළ සේක. ‘ස්වාමීනි! ඇත්තේය, ඒ අඹරුක් නොවේය’යි කියූ කල්හි ‘මහරජ! ඒ අන් අඹරුක්ද ඒ නොඅඹරුක්ද හැර අන්රුකක් ඇත්තේදැ’යි ඇසූහ. ‘ස්වාමීනි! මේ අඹරුකැ’යි රජතෙමේ පිළිතුරු දුන්නේය. එකල්හි ‘මැනවි, මහරජ! ඔබ පණ්ඩිතවහු’යි වදාළ සේක. නැවත ‘මහරජ! ඔබට නෑයෝ ඇත්තාහුදැ’යි ඇසූහ. බොහෝදෙනෙක් ඇතැ’යි කියූකල්හි ‘මහරජ! ඒ නෑයන් හැර නොනෑවූ අන්කිසි කෙනෙක් ඇත්තාහුදැ’යි ඇසූහ. ’ස්වාමීනි! නෑයන්ට වඩා නොනෑයෝම ඉතා බොහෝ වෙති’යි කීය. එකල්හි මහරජ! ඔබගේ ඒ නෑයන්ද නොනෑයන්ද හැර අන්කිසිවෙක් ඇත්තේදැ’යි ඇසූහ. ‘ස්වාමීනි! ඒ මමමැ’යි කීයේය. ‘මැනවි, මහරජ! තෙමේ තමාගේ නෑයෙක් නොවේමය, නොනෑයෙක්ද නොවේමය’යි වදාරා මහාස්ථවිරයන් වහන්සේ ‘රජතෙමේ පණ්ඩිතය, ධර්‍මය දැනගන්නට හැකිවන්නේය’යි රජහට **චූලහත්‍ථිපදොපම** සූත්‍රය වදාළ සේක. ධර්‍මකථාවසානයෙහි රජතෙමේ සතළිදහස් පිරිවර ජනයා සමග තුන්සරණයෙහි පිහිටියේය.
ඒ වේලෙහිම රජුට බත් එළවනු ලැබීය. රජතෙමේ සූත්‍රාන්තය අසන්නේ ‘මුන්වහන්සේට මෙකල්හි වැළඳීම නොසුදුසුය’යි දැනගත්තේද, නොවිචාරා වැළඳීම අයුතුය’යි සිතා ‘ස්වාමීනි! වළඳන්නහුදැ’යි විචාළේය. ‘මහරජ! මේ කාලයෙහි බොජුන් ගැනීම අපට කැප නොවේය’යි වදාළ කල්හි ‘ස්වාමීනි! කවර වේලාවක ඒ සුදුසුදැ’යි ඇසීය. ‘මහරජ! අරුණ නැගි තැන්පටන් මද්ධ්‍යාහ්න කාලය දක්වා කැපය’යි වදාළ සේක. නැවත රජතෙමේ ‘ස්වාමීනි! නුවරට යමු’යි කීයේය. ‘මහරජ! කම් නැත, අපි මෙහිම වසන්නෙමු’යි කීහ. ‘ඉදින් ස්වාමීනි! ඔබවහන්සේ මෙහි වසන්නහුනම් මේ දරු ඒවා, ‘මහරජ! මේ දරු පැමිණි අනාගාමීඵල ඇත්තේය, දන්නාලද ශාස්තෲ ශාසනය ඇත්තේය, පැවිද්ද බලාපොරොත්තු වේ, දැන් පැවිදිවන්නේය’යි වදාළ සේක. ‘ස්වාමීනි! එසේනම් හෙට රිය එවන්නෙමි, එයට නැග වඩිනු මැනව’යි කියා වැඳ නික්ම ගියේය.
රජු පෙරළා ගිය නොබෝ වේලාවකදී මහාස්ථවිරයන් වහන්සේ ‘සුමන! මෙහි එව, ධර්‍මශ්‍රවණය පිණිස කල් දන්වාලව’යි සුමන සාමණේරයන් ඇමතූහ. ‘ස්වාමීනි! කොතෙක් දුරට අස්වන නම්, ඝෝෂාකරම්දැ’යි ඇසූ කල්හි ‘සියලු තාම්‍රපර්‍ණයටැ’යි කීහ. ‘ස්වාමීනි! යහපතැ’යි සාමණේර තෙමේ අභිඥාපාදක චතුර්‍ත්‍ථද්ධ්‍යානයට සමවැද එයින් නැගිට ඉටා එකඟ වූ සිතින් සියලු තාම්‍රපර්‍ණයට අස්වමින් තෙවරක් ධර්‍මශ්‍රවණයට කාලඝෝෂා කළේය. රජතෙමේ එහඬ අසා ‘ස්වාමීනි! කිසි උවදුරක් වේදැ’යි සොයා බැලීමට මහතෙරුන් වෙතට රාජපුරුෂයන් යැවූයේය. උන්වහන්සේ ‘අපට කිසි උවදුරක් නැත්තේය, ධර්‍මශ්‍රවණයට කාලඝෝෂා කරවුම්හ. බුදුදහම් කියාදෙනු කැමැත්තම්හ’යි ඔවුනට වදාළ සේක.
සුමන සාමණේරයන්ගේ ඒ කාලඝොෂය අසා බූමාටු දෙවියෝ ශබ්ද ඇස්වූහ. මේ ක්‍රමයෙන් බඹලොව තෙක් ශබ්දය උස්ව පැන නැගී ගියේය. ඒ ශබ්දයෙන් මහත්වූ දේවතා සන්නිපාතය වූයේය. මහාස්ථවිරයන් වහන්සේ මහත්වූ ඒ දේවතා සන්නිපාතය දැක එහිදී **සමචිත්ත** සූත්‍රාන්තය දෙසූ සේක. දේශනාවසානයෙහි සඞ්ඛ්‍යා නොකට හැකිවූ දෙවියන්ට ධර්‍මාවබෝධය වූයේය. බොහෝ නාගයෝද, ගරුඩයෝද තිසරණයෙහි පිහිටියහ. ශාරීපුත්‍ර මහාස්ථවිරයන් වහන්සේ මේ සූත්‍රය දේශනා කරන කල්හි යම්බඳුවූම දෙවතා සන්නිපාතයක් වූයේද, මහා **මහීන්‍ද්‍ර** මහාස්ථවිරයන් වහන්සේටද එබඳුම වූ දෙවතා සන්නිපාතයක් වූයේය. ඉක්බිති රජතෙමේ ඒ රැය ගෙවීයෑමෙන් පසු මහතෙරුන් වෙතට රිය යැවීය. රියැදුරුතෙමේ රිය ගෙනගොස් පසෙක තබා මහතෙරුන්ට ‘ස්වාමීනි! රිය ගෙන එන ලද්දේය, යන්නෙමු, රියට නගිනු මැනව’යි දන්වා සිටියේය. ස්ථවිරයන් වහන්සේ ‘අපි රියට නොනගිමු, ඔබ යවු, අපි පසුව එන්නෙමු’යි කියා අහසට නැගී අනුරාධපුරයෙහි පූර්‍වදිශාවෙහි ප්‍රථමක චෛත්‍යස්ථානයෙහි බැසගත්හ. ඒ චෛත්‍යය මහතෙරුන් පළමු බටතැන කළබැවින්ම ‘**ප්‍රථමකචෛත්‍ය**’යි කියනු ලැබේ.
රජතෙමේද රියැදුරු යවා ‘ඇතුළු නිවෙස්නෙහි මණ්ඩපයක් පිළියෙල කරවු’යි ඇමතියන්ට අණ කෙළේය. එකෙණෙහිම සියල්ලෝ තුටු පහටුව අතිශය ප්‍රසාදාවහවූ මණ්ඩපයක් පිළියෙල කළහ. නැවත රජතෙමේ ‘ඊයේ මහාස්ථවිරයන් වහන්සේ ශීලස්කන්‍ධය වදාරන සේක් උසසුන් මහසුන් අකැපය’යි වදාළ සේක. ආර්‍ය්‍යයන් වහන්සේලා අසුන්හි හිඳින්නාහුද නොහිඳින්නාහුදැ’යි සිතුයේය. රජු මෙසේ සිතත්ම ඒ රියැදුරු නුවර දොරට පැමිණියේය. තමාට ඉතා පෙරාතුව අවුත් කාබාන බැඳ සිවුරු පොරවන මහතෙරුන් දුටුයේය. දැක තදින් පහන්වූ සිත්ඇති රියැදුරු අවුත් ‘දෙවයන් වහන්ස! මහාස්ථවිරයන් වහන්සේ වැඩම කළහ’යි රජුට සැලකර සිටියේය. එහිදී රජතෙමේ ‘උන්වහන්සේ රියට නැංගාහුදැ’යි විචාළේය. ‘දෙවයන් වහන්ස! නොනැංගාහ, එහෙත් මට පසුව එතැනින් පිටත්ව මා මෙහි ඊමට ඉතා පෙරාතුව අවුත් පැදුම්දොර සිටියාහ’යි කීය. රජතෙමේ ‘මහතෙරහු රියට නොනැංගාහ’යි අසා ‘ආර්‍ය්‍යයන් වහන්සේ දැන් උසසුන් මහසුන් නොඉවසන්නාහ’යි සිතා ‘සඟයෙනි! එසේනම් මහතෙරුන්ට බුමුතුරුණු අයුරින් අසුන් පණවාලව’යි නියමකොට පෙරමඟට ගියේය. ඇමතියෝ බිම තල්පතින් කළ තටු පණවා ඒ මතුවෙහි කොඳුපලස් ආදීවූ විසිතුරු ඇතිරිලි ඇතුරූහ. භූමිකම්පානාදිය කියාපාන විද්‍යාඥයෝ ඒ දැක ‘දැන් මොවුන් විසින් පොළොව ගන්නා ලදය, මොවුහු තාම්‍රපර්‍ණයෙහි ඊශ්වර වන්නාහ’යි කියාපෑහ. රජතෙමේද ඉදිරියට ගොස් මහතෙරුන් වැඳ මහා **මහීන්‍ද්‍ර **මහාස්ථවිරයන් වහන්සේගේ අතින් පාත්‍රය ගෙන මහත් වූ පූජාවෙන්ද මහත් වූ සත්කාරයෙන්ද යුක්තව මහතෙරුන් නුවරට වැඩමකරවා අනතුරුව ඇතුල් නිවෙස්නට වැඩම කරවීය.
මහා **මහීන්‍ද්‍ර** මහාස්ථවිරයන් වහන්සේ අසුන් පැනවීම දැක ‘අපගේ ශාසනය මුළු ලක්දිව පොළොව මෙන් පැතිර නිසලවම පිහිටා ගත්තේය’යි සිතමින් වැඩහුන් සේක. රජතෙමේ මහතෙරුන් ප්‍රණීත වූ කෑයුතු දැයින් හා බිදියයුතු දැයින් සියතින් සතප්වා මොනවට පවරා ‘අනුලා දේවිය ප්‍රමුඛ වූ පන්සියයක් ස්ත්‍රීහු මහතෙරුන්ට වැඳුම්පිදුම් සත්කාර කෙරෙත්වා’යි උන් කැඳවා එකත්පසෙක හුන්නේය. මහා **මහීන්‍ද්‍ර** මහාස්ථවිරයන් වහන්සේ බත්කිස අවසන්හි පිරිවරදෙනා සහිත වූ රජුට දම්රුවන් වැසිවස්වන සේක් **ප්‍රෙතවස්තුව **හා **විමානවස්තුව**ද, **සත්‍යසංයුක්තය**ද වදාළ සේක. මහාස්ථවිරයන් වහන්සේගේ ඒ ධර්‍මදේශනාව අසා ඒ පන්සියයක් ස්ත්‍රීහු සොතාපත්ති ඵලය ප්‍රත්‍යක්‍ෂ කළහ.
යම් ඒ මිනිස් කෙනෙක් පළමු දිනයෙහි මිශ්‍රක පර්‍වතයෙහිදී මහතෙරුන් දුටුවාහුද, ඔවුහු ඒ ඒ තන්හි මහතෙරුන්ගේ ගුණ කියත්. ඔවුන් කියන ගුණකථාව අසා මහජන සමූහයා රජගෙදොර මිදුලෙහි රැස්ව මහා හඬ නැගුයේය. රජතෙමේ ඒ අසා ‘මේ හඬ කිමැ’යි විචාළේය. ‘දෙවියන් වහන්ස! නුවර වැස්සෝ මහතෙරුන් දක්නට නොලබමු’යි හඬ නගති’යි කීහ. ‘ඉදින් ඔවුහු මෙහි පිවිසෙන්නාහු නම් ඉඩපහසු නැතිව යන්නේය’යි සිතා රජතෙමේ ‘සගයෙනි! ඇත්හල පිළිදැග වැලි අතුරා පස්පැහැති මල් විසුරුවා සෙල්වියන් බැඳ මඟුල් ඇතු සිටින තැන මහතෙරුන්ට අසුන් පනවාලව’යි ඇමතියන්ට අණ කෙළේය. ඇමතියෝ එසේ කළහ. මහා **මහීන්‍ද්‍ර** මහාස්ථවිරයන් වහන්සේ එහි වැඩමවා වැඩ හිඳ **දෙවදූත** සූත්‍රාන්තය දෙසූ සේක. ධර්‍මකථාවසානයෙහි ප්‍රාණීන් දහසක් සෝතාපත්ති ඵලයෙහි පිහිටියේය. ඉක්බිති ඇත්හල අතිසම්බාධ යයි දකුණු දොර නන්‍දන වනොද්‍යානයෙහි අසුන් පැනවූහ. මහාස්ථවිරයන් වහන්සේ එහි වැඩහිද ආශුවිෂොපම සූත්‍රය දෙසූ සේක. එයද අසා ප්‍රාණීන් දහසක් සොතාපත්ති ඵලය පිළිලැබීය.
මෙසේ මෙහි වැඩමකළ දවසින් දෙවන දවසෙහි දෙදහස් පන්සියයක් දෙනාහට ධර්‍මාවබෝධය වූයේය. එහි ආ කුලස්ත්‍රීන් කුලයෙහෙළින් කුලකුමාරීන් සමග සතුටු වියයුතු දැහැමි කතාවෙහි යෙදීසිටි මහාස්ථවිරයන් වහන්සේට නන්‍දන වනයෙහිදීම සවස් වූයේය. උන්වහන්සේ කාලය ගැන සලකා ‘දැන් මිශ්‍රක පර්‍වතයට යමු’යි නැගී සිටියහ. එකල්හි ඇමතියෝ ‘ස්වාමීනි! කොතැන වඩින්නහුදැ’යි ඇසූහ. ‘අපගේ වාසස්ථානයටැ’යි උන්වහන්සේ කීහ. ඇමතියෝ රජුට දන්වා රජුගේ අනුමතියෙන් ‘ස්වාමීනි! එහි වඩින්නට දැන් කාලය නොවේ, මේ නදුන්වන උයනම ආර්‍ය්‍යයන් වහන්සේලාට වාසස්ථානය වේවා’යි දන්වා සිටියහ. එකල්හි ‘කම් නැත යමු’යි කීහ. නැවත රජුගේ වචනයෙන් ‘ස්වාමීනි! රජු මෙසේ කීයේය: මේ මෙඝවන නම් උයන මාගේ පිය සතුය, නුවරට ඉතා දුර නොවේ, ඉතා සමීපද නොවේ, යෑමට ඊමට පහසුය, මහාස්ථවිරයන් වහන්සේලා මෙහි වාසය කරත්වා’යි කීහ. එකල්හි මහාස්ථවිරයන් වහන්සේලා මෙඝවන උයනෙහි විසූහ.
රජතුමාද ඒ රැය ගෙවී ගිය පසු මහතෙරුන් වෙත ගොස් ‘කිම, ස්වාමීනි! මෙහි සුවසේ හොත්තහුද, ඔබවහන්සේලාට මේ නිවස සැපද යන සුඛසහිතභාවය විචාරා ‘ස්වාමීනි! භික්‍ෂු සඞ්ඝයා හට ආරාමය කැපවේදැ’යි විචාළේය. මහාස්ථවිරයන් වහන්සේ ‘කැපය, මහරජ’යි වදාරා ‘**අනුජානාමි භික්‍‍‍‍ඛවෙ ආරාමං’** යන මේ සූත්‍රය වදාළ සේක. රජතෙමේ තුටුවූයේ රන් කෙණ්ඩිය ගෙන මහතෙරුන්ගේ අතෙහි පැන් වත්කොට මහා මේඝවන උයන පිදුයේය. පැන් වැටීම සමග පොළොව සැලුනීය. මේ වනාහි මහා විහාරයෙහිවූ ප්‍රථම පෘථිවි කම්පනයයි. මේ පෘථිවි කම්පනයෙන් බියටපත් රජ ‘ස්වාමීනි! කුමක් හෙයින් පොළොව සැලුනීදැ’යි ඇසීය. ‘මහරජ! බිය නොවව, මේ දිවයිනෙහි බුදුරජාණන් වහන්සේගේ සසුන පිහිටන්නේය, මෙතැන ප්‍රථම විහාරස්ථානය වන්නේය, මේ එයට පෙරනිමිති’යි වදාළ සේක. රජතෙමේ බෙහෙවින් පහන් වූයේය. මහාස්ථවිරයන් වහන්සේ පසුදාද රජගෙයිම වළඳා නන්‍දන වනයෙහිදී **අනමතග්ගියසංයුත්තය** වදාළ සේක. එයට පසුදා **අග්ගික්‍ඛන්‍ධොපම** සූත්‍රය දෙසූ සේක. ඒ ක්‍රමයෙන්ම සත්දවසක් දහම් දෙසූහ. ධර්‍මදේශනාවසානයෙහි අටදහස් පන්සියයක් ප්‍රාණීන්ට ධර්‍මාවබෝධය වූයේය. එතැන් පටන් නන්‍දන වනය සසුනට ආලෝකය පහළවන තැනැයි ස්ථිරකොට ජොතිය වනය යන නම ලැබීය. සත්වන දිනයෙහි මහාස්ථවිරයන් වහන්සේලා ඇතුළු නුවරදී රජුට **අප්පමාද සූත්‍රය** වදාරා සෑගිරියටම වැඩිය සේක.
ඉක්බිති රජතෙමේ ‘මහාස්ථවිරයන් වහන්සේ අපට දැඩි අවවාදයෙන් අවවාද කරන සේක, කිම පෙරළා වඩින්නාහුදැ’යි ඇමතියන්ගෙන් විචාළේය. ඇමතියෝ ‘දෙවයන් වහන්ස! මහාස්ථවිරයන් වහන්සේලා දෙවියන් විසින් අනාරාධිතව තුමූම මෙහි වැඩිය සේක. එහෙයින් ඔබවහන්සේ නොවිචාරා ගමනද වන්නේය’යි කීහ. ඉක්බිති රජතුමා රියට නැගී දේවින් දෙදෙනද රියට නංවාගෙන මහත් රාජානුභාවයෙන් සෑගිරියට ගියේය. ගොස් දේවීන් දෙදෙන එකත්පසකට බැහැර කරවා තෙමේම තෙරුන් වෙත එළඹෙනුයේ දැඩිසේ වෙහෙසුනු බව ඇතිව එළඹියේය. ඉක්බිති මහාස්ථවිරයන් වහන්සේ ‘මහරජ! කුමක්හෙයින් ඔබ මෙසේ වෙහෙස විඳ මෙහි ආවහුදැ’යි රජුගෙන් විචාළේය. ‘ස්වාමීනි! මට දැඩිසේ අවවාද දී පෙරළා වඩිනු කැමැත්තහුදැයි දැනගනු පිණිසය’යි කීය. ‘මහරජ! අපි යනු කැමැත්තෝ නොවම්හ, එහෙත් මහරජ! මේ වස් එළඹෙන කාලය වේ, මහණහු විසින් එහි වස් එළඹෙන තැනක් දැනගත යුතුයයි කීහ. එදවසම **අරිට්ඨ** නම් ඇමති පස්පණසක් දෙටුකනිටුබෑයන් සමග රජුවෙත සිටියේ ‘දෙවයන් වහන්ස! අපි මහතෙරුන් සමීපයෙහි පැවිදිවනු කැමැත්තම්හ’යි කීය. එකෙණෙහි රජතුමා ‘සගයෙනි. පැවිදි වෙවු’යි අනුදැන මහතෙරුන්ට ඔවුන් භාර කෙළේය. මහතෙරුන් වහන්සේ ඔවුන් එදවසම පැවිදි කළහ. සියල්ලෝ කරකම් අවසන්හි රහත්බවට පැමිණියහ.
රජතෙමේද එදවසම **කණ්ටක චෛත්‍යාඞ්ගණය** වටකොට අටසැටක් ලෙන්හි කර්‍මාන්ත පටන් ගන්වා නුවරටම පිවිසියේය. ඒ මහාස්ථවිරයන් වහන්සේලාද දසබෑයන්ගෙන් යුත් රජකුලය පහදවා මහජනයාට අවවාද කරමින් සෑගිරියෙහිම වස් එළඹියහ. එදා සෑගිරියෙහි පළමු වස එළඹියාහු දෙසැටක් රහතුන් වහන්සේලා වූහ.
ඉක්බිති ආයුෂ්මත් මහා **මහීන්‍ද්‍ර** මහා ස්ථවිරයන් වහන්සේ වුසූ වස් ඇති සේක් වස්පවරා ඉල්මස මැදිපොහොය දිනයෙහි රජු අමතා ‘මහරජ! අප විසින් සම්මා සම්බුදුරජාණන් වහන්සේ දක්නා ලද බොහෝකල් ඇත්තාහ. අපි අනාථ වාසයෙන් විසුම්හ, එහෙයින් දඹදිව යන්නට කැමැත්තම්හ’යි කීහ. එකල්හි රජතෙමේ ‘ස්වාමීනි! ඔබවහන්සේලාට සිවුපසයෙන් උපස්ථාන කරමි, මේ මහජනයාද ඔබ වහන්සේලා නිසා තිසරණයෙහි පිහිටියේය, කුමක් හෙයින් ඔබවහන්සේලා උකටලී වූවහුදැ’යි විචාළේය. ‘මහරජ! අප විසින් සම්මා සම්බුදුරජාණන් වහන්සේ බොහෝ ඈත කල්හි දක්නා ලදහ. අපට උන්වහන්සේට වැඳීමට දැක නැගීසිටීමට ඇඳිලි බැඳීමට සැලකිලි දැක්වීමට තැනක් නැත්තේය, එහෙයින් අපි උකටලී වූම්හ’යි වදාළ සේක. ‘ස්වාමීනි! ඔබවහන්සේලා සම්මා සම්බුදුරජාණන් වහන්සේ පිරිනිවියාහු’යි වදාළාහු නොවහුදැ’යි රජතෙමේ ඇසීය. ‘මහරජ! අප විසින් කියන ලද්ද සත්‍යය, එහෙත් උන්වහන්සේගේ ශාරීරික ධාතුහු ඇත්තාහ’යි වදාළ සේක. ‘ස්වාමීනි! දන්නා ලද්දේය, ඔබවහන්සේලා සෑයක් ගොඩනැගීමට කැමතිවහුනම් ‘ස්වාමීනි! සෑයක් කරමි, සෑය පිහිටුවීමට බිම් පෙදෙසක් දැන් සොයා බලහු’යි කීයේය. එහෙත් ‘ස්වාමීනි! ධාතුන් කොයින් ලබමු ද?’ ‘මහරජ! සුමන හා ඒ ගැන සාකච්ඡා කරව’යි වදාළ කල්හි රජතුමා ‘ස්වාමීනි! යහපතැ’යි සුමන සාමණේරයන් වෙත එළැඹ ‘ස්වාමීනි! දැන් ධාතූන් කොතැනින් ලබමුදැ’යි ඇසීය.
සුමන සාමණේර භික්‍ෂු ‘මහරජ! ඔබ එයට උත්සාහවත් නොවව, මාවත් පිරිසිදු කරවා, ධ්වජපතාකා, පූර්‍ණඝටාදියෙන් සරසවා, පිරිවර ජනයා සහිතව පෙහෙවස් සමාදන්ව, සියලු තූර්‍ය්‍ය භාණ්ඩ වයන්නන් එළවා, මඟුලැතු සර්‍වාලඞ්කාරයෙන් ප්‍රතිමණ්ඩිත කරවා, ඇතු මතුවෙහි සේසත් නංවා, සවස් වේලෙහි මහමෙවුනා උයනට මූණදී යනු මැනවි, එහිදී එකතින් ධාතුන් ලබන්නහුය’යි කීයේය රජතෙමේ ‘යහපතැ’යි පිළිගත්තේය. මහාස්ථවිරයන් වහන්සේලා සෑගිරියටම වැඩියාහුය. එහිදී ආයුෂ්මත් මහා **මහීන්‍ද්‍ර** මහාස්ථවිරයන් වහන්සේ සුමන සාමණේරයන්ට ‘සාමණෙරය! යව, දඹදිව ඔබගේ මුත්තනු වූ අශෝක දම්රජුන් වෙත එළඹ ‘මහරජ! ඔබගේ යහළු වූ දේවානම්පියතිස්ස මහරජතෙමේ බුදුසසුන්හි පහන් වූයේය, ඒ රජතෙමේ සෑයක් පිහිටවනු කැමැත්තේය, ඔබ අත ධාතුහු ඇත්තාහ, එය මට දෙනු මැනවැ’යි මාගේ වචනයෙන් මෙසේ කියන්න, මෙසේ කියා ඒ ධාතු ගෙන සක්දෙව් රජුන් වෙත ගොස් ‘මහරජ! ඔබ අත **දකුණු දළදා, දකුණු අකුදා** දෙක ඇත්තේය. එයින් ඔබ දකුණු දළදාව පුදවු, දකුණු අකුදාව මට දෙවු, ‘මහරජ! කුමක්හෙයින් ඔබ අප හෙළදිවට යවා පමාවහුදැ’යි ඔහුට මෙසේත් කියව’යි වදාළ සේක.
‘ස්වාමීනි! යහපතැ’යි සුමන සාමණේර තෙමේ මහතෙරුන්ගේ වචනය පිළිගෙන එකෙණෙහිම පාසිවුරු ගෙන අහසට නැගී පැළලුප් නුවර දොරබැස රජු වෙත ගොස් මේ කාරණය දන්වා සිටියේය. රජතුමා තුටුවූයේ හෙරණහු අතින් පාත්‍රය ගෙන සුවඳින් උළා උතුම් මුතු සමාන වූ ධාතූන්ගෙන් එය පුරවා දුන්නේය. සාමණේරතෙමේ ඒ ධාතු ගෙන සක්දෙව් රජු වෙත ගියේය. සක්දෙව් රජු හෙරණහු දැක ‘ස්වාමීනි! සුමන! කුමක්නිසා ඇවිදින්නහුදැ’යි ඇසීය. ‘මහරජ! ඔබ අප හෙළදිවට යවා පමාවහු කුමක් හෙයිනැ’යි හෙරණුන් විචාළ කල්හි ‘ස්වාමීනි! පමා නොවෙමි, කුමක් කරම්දැ’යි කියනු මැනවැ’යි කීය. ‘ඔබගේ අතෙහි දකුණු දළදාව හා දකුණු අකුදාව යන දෙධාතු ඇත්තේය, එයින් ඔබ දකුණු දළදාව පුදවු, දකුණු අකුදාව වනාහි මට දෙවු’යි කීයේය. ‘ස්වාමීනි! යහපතැ’යි සක්දෙව් රජතෙමේ යොදුනක් පමණ වූ මැණික් සෑය විවෘතකොට දකුණු අකුදාව පිටතට ගෙන සුමන සාමණේරයන් හට දුන්නේය. සාමණේරතෙමේ එය ගෙන සෑගිරියෙහිම තැබූයේය.
ඉක්බිති මහා **මහීන්‍ද්‍ර** මහා ස්ථවිර ප්‍රමුඛ වූ ඒ සියලු මහාශ්‍රේෂ්ඨයෝ අශොක දම්රජහු විසින් දෙන ලද ධාතුන් සෑගිරියෙහිම පිහිටුවා දකුණු අකුදාව ගෙන පසුබත මහානාග වනයට වැඩියහ. රජතෙමේද සාමණේරයන් කියූ පරිදි පූජාසත්කාරකොට මඟුලැතු පිට නැගුනේ තෙමේම මඟුලැතු මත සේසත් නගමින් මහා නාගවනයට පැමිණියේය. ඉක්බිති රජහට ‘මේ ධාතු සම්මා සම්බුදුරජාණන් වහන්සේගේ වේනම් මේ සේසත එයට නැමී සිටීවා, මඟුලැත්තෙමේ දණින් බිම සිට ගනීවා: දාකරඬුව මා හිස පිහිටාවා’යි සිත් වූයේය. රජුගේ ඒ සිතීම සමගම සේසත නැමී ගියේය. මඟුලැත්තෙමේ දණින් බිම සිටගත්තේය. දාකරඬුව රජුගේ හිසමත පිහිටියේය. රජතෙමේ අමෘතයෙන් අභිෂෙක කරනලද සිරුරු ඇතියෙකු මෙන් බලවත් ප්‍රීති ප්‍රමොද්‍යයෙන් යුක්තවූයේ ‘ස්වාමීනි! ධාතුවට කුමක් කරමුදැ’යි විචාළේය. ‘මහරජ! ඇත්කුඹෙහිම තබවු’යි කීහ. රජතෙමේ දාකරඬුව ගෙන ඇත්කුඹෙහි තැබුයේය. පිනාගිය ඇත්තෙමේ කුඤ්චනාද කෙළේය. මහමේ නැගුනේය. පොකුරු වැසි වට. දිය කෙළවරකොට මහත්වූ භූමිකම්පනයක් වූයේය. ප්‍රත්‍යන්තයෙහිද සම්මා සම්බුදුරජාණන් වහන්සේගේ ධාතු පිහිටාය’යි දෙවිමිනිස්සු ප්‍රමුදිත වූහ. මෙසේ දෙවිමිනිසුන්ට සෘද්ධ්‍යනුභාවශ්‍රීයෙන් ප්‍රීතිය උපදවමින්:
‘මහාවීරතෙමේ සිවුමසක්හුගේ කෙළවර පුණු පොහෝ දිනයෙහි දෙව්ලොවින් මෙහි අවුත් ඇත්කුඹෙහි පිහිටියේය.’
ඉක්බිති ඒ ඇත්රජ නන්වැදෑරුම් වූ පසඟතුරු වයන්නන් විසින් පිරිවරන ලද්දේ ඉතා මහත් වූ පූජාවෙන් සත්කාර කරනු ලබන්නේ පැසුළු දිගට මූණදී පසුබස්නේ නුවර පෙරදිග දොර තෙක් ගොස් පෙරදිග දොරින් නුවරට පිවිස සියලු නුවර වැස්සන් විසින් මහත්පුද පවත්වන කල්හි දකුණු දොරින් නික්ම ථූපාරාමයට පශ්චිම දිශාභාගයෙහි ඇති මහෙජවාස්තුවට ගොස් නැවත ථූපාරාමයට අභිමුඛව නැවතී සිටගත්තේය. ඒ කාලයෙහි ථූපාරාමයෙහි කකුසන්‍ධාදී වූ තුන්බුදුවරයන්ගේ පරිභොග චෛත්‍යස්ථානය පිහිටියේ වේ.
අතීතයෙහි මේ දිවයින **ඔජදීප** නම් වූයේය. රජතෙමේ අභය නම්ය. නුවර **අභයපුර** නම්ය. සෑගිරිපවුව දෙව්කුළුපවුවය. ථූපාරාමය **පටියාරාම** නම්වූයේය. ඒ කාලයෙහි කකුසන්‍ධ භාග්‍යවතුන් වහන්සේ ලෝකයෙහි උපන් සේක. උන්වහන්සේගේ ශ්‍රාවක **මහාදේව **නම් මහාස්ථවිරයන් වහන්සේ මහා **මහීන්‍ද්‍ර** මහාස්ථවිරයන් වහන්සේ සෑගිරිපවුවෙහි පිහිටාගත්තාක් මෙන් භික්‍ෂූන් දහසක් සමග දෙව්කුළු පවුවෙහි පිහිටාගත් සේක. ඒ කාලයෙහි ඔජදීපයෙහි සත්ත්‍වයෝ උණ රෝගයෙන් විපතට පැමිණෙත්. කකුසන්‍ධ භාග්‍යවතුන් වහන්සේ බුදු ඇසින් ලොව බලා වදාරණ සේක් විපතටපත් ඒ සත්ත්‍වයන් දැක, වදාළ සේක. දැක, සතළිස්දහසක් භික්‍ෂූන්ගෙන් පිරිවරන ලද්දාහු මෙහි වැඩම කළහ. උන්වහන්සේගේ ආනුභාවයෙන් එකෙණෙහිම ඒ උෂ්ණ රෝගය සන්සිඳී ගියේය. රෝගය සන්සිඳී ගිය පසු භාග්‍යවතුන් වහන්සේ ධර්‍ම දේශනා කළ සේක. එහිදී සුවාසූදහසක් ප්‍රාණීන්ට ධර්‍මාවබෝධය වූයේය. භාග්‍යවතුන් වහන්සේ මෙහි වැසියනට පුදන්නට ඩබරාව දී පෙරළා වැඩම කළහ. එය ඇතුළත බහා පටියාරාමයෙහි සෑයක් කළහ. මහාදෙව මහාස්ථවිරයන් වහන්සේ දිවයින් වැසියන්ට අනුශාසනා කරමින් මෙහි වැඩවිසූහ.
**කොණාගමන** භාග්‍යවතුන් වහන්සේගේ කාලයෙහි මේ දිවයින **වරදීප** නම් වූයේය. රජතෙමේ **සමිද්ධි** නම්ය. නුවර **වඩ්ඪමාන** නම්ය. පවුව **සුවණ්ණකුට** නම්ය. ඒ කාලයෙහි වරදීපයෙහි නපුරු වැසි වැටුනේය. එයින්ම දුර්භික්‍ෂයක් දුශ්ශස්‍යයක් වූයේය. මෙහි සත්ත්‍වයෝ ඡාතක රෝගයෙන් විපතට වැටෙත්. කොණාගමන භාග්‍යවතුන් වහන්සේ බුදු ඇසින් ලොව බලා වදාරන සේක් විපතට පත් ඒ සත්ත්‍වයන් දැක තිස්දහසක් භික්‍ෂූන්ගෙන් පිරිවරන ලද්දාහු මෙහි වැඩම කළහ. බුද්ධානුභාවයෙන් මෙඝය මැනවින් දියදහර මුදාහැරියේය. දිවයින සුභික්‍ෂ විය. භාග්‍යවතුන් වහන්සේ ධර්‍මදේශනා කළ සේක. එහිදී සුවාසූදහසක් ප්‍රාණීන්ට ධර්‍මාවබෝධය වූයේය. භාග්‍යවතුන් වහන්සේ භික්‍ෂූන් දහසක් පිරිවරකොටැති මහාසුමන ස්ථවිරයන් වහන්සේ මෙහි නවතා කාබාන දී පෙරළා වැඩම කළහ. එය, ඇතුළත බහා සෑයක් කළහ.
**කාශ්‍යප** භාග්‍යවතුන් වහන්සේගේ කාලයෙහි මේ දිවයින **මණ්ඩදීප** නම්වූයේය. රජතෛමේ **ජයන්ත **නම්ය. නුවර **විශාල **නම්ය. පවුව **සුභකුට** නම්ය. ඒ කාලයෙහි මණ්ඩදීපයෙහි මහා විවාදයක් වේ. බොහෝ සත්ත්‍වයෝ හටගත් කලහ විග්‍රහ ඇත්තාහු විපතට පැමිණෙත්. කාශ්‍යප භාග්‍යවතුන් වහන්සේ බුදු ඇසින් ලොව බලා වදාරන සේක් විපතට වැටෙන ඒ සත්ත්‍වයන් දුටු සේක. දැක, විසිදහසක් භික්‍ෂූන්ගෙන් පිරිවරන ලද්දාහු මෙහි වැඩමකොට විවාදය සන්සිඳුවා ධර්‍මදේශනා කළ සේක. එහිදී සුවාසුදහසක් ප්‍රාණීන්ට ධර්‍මාවබෝධය වූයේය. භාග්‍යවතුන් වහන්සේ භික්‍ෂූන් දහසක් පිරිවරකොට ඇති **සබ්බනන්‍ද** මහාස්ථවිරයන් වහන්සේ මෙහි නවතා දියසළුව දී පෙරළා වැඩම කළහ. එය, ඇතුළත බහා සෑයක් කළහ. මෙසේ ථූපාරාමයෙහි පළමු තුන් බුදුවරුන්ගේ චෛත්‍ය පිහිටියේය. ඒ චෛත්‍ය ශාසනාන්තර්‍ධානයෙන් නැසුනේය. චෛත්‍යය පිහිටි තැන පමණක් ඉතිරි වේ. **‘තෙන ච සමයෙන ථූපාරාමෙ පුරිමිකානං තිණ්ණං සම්මා සම්බුද්ධානං පරිභොගචෙතියට්ඨානං හොති**’ යනු එහෙයින් කියන ලදී. චෛත්‍යයන් නැසීගිය කල්හි ඒ මේ තැන ‘කිසිවෙක් ඉඳුල්, අසූචි, වල් කසළින් දුෂිත නොකෙරේවා’යි දෙවියන්ගේ ආනුභාවයෙන් කටුවෙන් ගැවසීගත් අතු ඇති ගස්වලින් පිරිවරන ලදුව සිටින්නේය.
ඉක්බිති මේ ඇතුට පෙරටු පෙරටුව ගොස් රාජපුරුෂයෝ සියලු ගස් සිඳහැර බිම පිරිසිදුකොට එතැන අත්තලක් මෙන් කළහ. ඇත්රජ ගොස් එතැන ඉදිරියෙහි එයට පැසුළු දිග බෝරුක පිහිටන තැන සිටගත්තේය. අනතුරුව ඇතුගේ මස්තකයෙන් ධාතූන් වහන්සේ බස්වන්නට ඉදිරිපත් වූහ. එහෙත් ඇත්තෙමේ ධාතුන් වහන්සේ බස්වන්නට ඉඩනොදෙයි. රජු ‘ස්වාමීනි! කුමක්හෙයින් ඇතු ධාතුන් වහන්සේ බස්වන්නට ඉඩනොදේදැ’යි මහාස්ථවිරයන් වහන්සේගෙන් විචාළේය. ‘මහරජ! නගාතබන ලද්ද බස්වන්නට නොවටීය’යි වදාළ සේක. ඒ කාලයෙහි අභය වැවෙහි දිය සිඳීගියේ වේ. හාත්පස බිම පැලී සිටියාය. මැටිපිඬු පහසුවෙන් උදුරා ගතහැකිවිය. මහජන තෙමේ එයින් වහවහා මැටිපිඬු ගෙනවුත් ඇත්කුඹ පමණ උසට වාස්තුවක් කෙළේය. එකෙණෙහිම සෑය ගොඩනැගීමට ගඩොල් කරන්නට පටන්ගත්හ. යම්තාක් ගඩොල් ඉදිකොට නොනිමවෙත්ද ඒතාක් ඇත්රජ තෙමේ කිහිප දවසක් දහවල බෝධිවෘක්‍ෂ ස්ථානයෙහි ඇත්හලෙහි සිටියි. රාත්‍රියෙහි සෑය පිහිටන බිම වටපිට හැසිරෙයි. නැවත චෛත්‍යවාස්තුව ඉදිකරවා රජතෙමේ ‘ස්වාමීනි! කෙබඳු සෑයක් කටයුතුදැ’යි මහතෙරුන් විචාළේය. ‘මහරජ! වීගොඩක් වැනි සෑයක් කටයුතුය’යි මහතෙරුන් වදාළ කල්හි ‘ස්වාමීනි! යහපතැ’යි රජතෙමේ මල් අසුනක් පමණ වූ සෑයක් ගොඩනංවා ඇත්කුඹින් ධාතූන් බාගන්නට මහත් සත්කාර කරවූයේය.
සියලු නුවර වැස්සෝද දනවු වැස්සෝද ධාතු පූජාව දකිනු පිණිස එහි රැස්වූහ. මහජනයා එහි රැස්වූ කල්හි සම්මා සම්බුදුරජාණන් වහන්සේගේ ධාතුන් වහන්සේ ඇත්කුඹින් සත්තලක් පමණ අහසට පැන නැග යමාමහ පෙළහර දැක්වූහ. ඒ ඒ ධාතු ප්‍රදේශයන්ගෙන් සවණක්රැස් මුසුවූ දියදහරද ගිනිකඳුද පවතිත්. භාග්‍යවතුන් වහන්සේ විසින් සැවැත්නුවර ගණ්ඩම්බ වෘක්‍ෂ මූලයෙහි දක්වන ලද පෙළහර වැනිවූම පෙළහරක් වූයේය. ඒ පෙළහර වනාහි මහා **මහීන්‍ද්‍ර** මහාස්ථවිරයන් වහන්සේගේ ආනුභාවයෙන් නොමවූයේය. බුද්ධානුභාවයෙන්ම වූයේය. භාග්‍යවතුන් වහන්සේ ධරමාන සේක්ම ‘මා පිරිනිවි කල්හි හෙළදිව අනුරාධපුරයෙහි දක්‍ෂිණ දිශාභාගයෙහි පළමු තුන්බුදුවරුන්ගේ පරිභොග චෛත්‍යස්ථානයෙහි මාගේ දකුණු අකුදාව පිහිටන දිනයෙහි යමා පෙළහර වේවා’යි ඉටුසේක.
‘මෙසේ බුදුවරයෝ නොසිතිය හැක්කාහ. බුදු ගුණ නොසිතිය හැක්කාහ. නොසිතිය හැකියන් කෙරෙහි පහන් වූවන්ගේ විපාකය නොසිතිය හැක්කේ වේ.’
සම්මා සම්බුදුරජාණන් වහන්සේ ධරමාන කාලයෙහිද මේ දිවයිනට තෙවරක් වැඩිය සේක. පළමුකොට යක්‍ෂයන් දමනු පිණිස එකලාවම මෙහි වැඩමවා යකුන් දමනය කොට ‘මා පිරිනිවිකල්හි මාගේ ශාසනය මේ දිවයිනෙහි පිහිටන්නේය’යි හෙළදිව ආරක්‍ෂා තබමින් තෙවරක් දිවයින හාත්පස හැසුරුණු සේක. දෙවනවර මයිල් බෑනනු වූ නාරජුන් දමනය කිරීම පිණිස එකලාවම මෙහි වැඩමවා ඔවුන් දමනය කොට වැඩිය සේක. තෙවනවර පන්සියයක් භික්‍ෂූන් පිරිවරකොට ඇතිසේක් මෙහි වැඩමකොට **මහාචෛත්‍යස්ථානයෙහිද ථූපාරාම චෛත්‍යස්ථානයෙහි ද මහාබොධිප්‍රතිෂ්ඨිතස්ථානයෙහිද මුතියඞ්ගණ චෛත්‍යස්ථානයෙහිද දීඝවාපි චෛත්‍යස්ථානයෙහි ද කල්‍යාණි චෛත්‍යස්ථානයෙහි** ද නිරොධසමාපත්තියට සමවැද වැඩහුන් සේක. මේ උන්වහන්සේගේ සිවුවනවර ධාතු ශරීරයෙන් වැඩීමය.
මුන්වහන්සේගේ ධාතු ශරීරයෙන්ද නිකුත් දිය පොදින් මුළු හෙළදිව් තෙලෙහි නොපහළ කිසිත් අවකාශයක් නම් නොවූයේය. මෙසේ භාග්‍යවතුන් වහන්සේගේ ඒ ධාතු ශරීරය දිය පොදින් හෙළදිව්තෙලෙහි පරිදාහය සන්සිඳුවා මහජනයා හට පෙළහර දක්වා ඇත්කුඹින් බැස රජුගේ හිස මතුයෙහි පිහිටා ගත්තේය. රජු ‘මිනිසත්බව ලැබීම ඵල සහිතය’යි සිතමින් මහසත්කාරකොට ධාතුන්වහන්සේ පිහිටුවාලූයේය. ධාතු පිහිටුවීම සමගම මහත් භූමි කම්පාවක් විය. ඒ ධාතු ප්‍රාතිහාර්‍ය්‍යයෙහිද සිත් පහදාගෙන රජුගේ සොහොයුරු වූ **මත්තාභය** රජකුමරු දහසක් පුරුෂයන් සමග පැවිදි වූයේය**. වෙතාළි** ගමින් පන්සියයක් තරුණයෝ පැවිදි වූහ. එසේම **ද්වාරමණ්ඩලාදී** වූ ගම්වලින් නික්ම අවුත් පන්සියයක් පන්සියයක් තරුණයෝ පැවිදිවූහ. ඇතුළුනුවරින් හා පිටනුවරින් පැවිදි වූ සියල්ලෝම තිස්දහසක් භික්‍ෂූහු වූහ. සෑය නිමි කල්හි රජතෙමේද රජුගේ සොහොයුරෝද දේවීහුද දෙව්, නා, යකුන්ට විස්මය කරවූ වෙන්වෙන්වූ පූජාවන් කළාහුය. ධාතු පූජා නිමකල්හි උතුම් ධාතුව සෑයෙහි පිහිටි කල්හි මහාමහීන්‍ද්‍ර මහාස්ථවිරයන් වහන්සේ මහාමේඝ වනොද්‍යානයටම වැඩමකොට එහි වාසය කළසේක.
ඒකාලයෙහි **අනුලා** දේවී තොමෝ පැවිදිවනු කැමැතිව එබව රජුට සැලකළාය. රජතෙමේ ඇයගේ වචනය අසා මහාස්ථවිරයන් වහන්සේට ‘ස්වාමීනි! අනුලා දේවී තොමෝ පැවිදිවනු කැමැත්තීය. ඇය පැවිදි කරනු මැනව’යි දන්වා සිටියේය. ‘මහරජ! මාගමුන් පැවිදි කිරීම අපට කැප නොවේ, පැළලුප් නුවර සඞ්ඝමිත්‍රා ස්ථවිරා නම්වූ මාගේ බුහුනක් ඇත, ඇය කැඳවා ගනිවු, මහරජ! මේ දිවයිනෙහිද පළමු තුන්සම්බුදු රජුන්ගේ බෝධීන් පිහිටා තුබුහ, අපගේද භාග්‍යවතුන් වහන්සේගේ ඔදවත් රැස්කඳ විහිදුවන බෝධිය මෙහි පිහිටිය යුතුය. එහෙයින් යම්සේ සඞ්ඝමිත්‍රා තොමෝ බෝධිය ගෙන මෙහි එන්නීද, එසේ හසුනක් යවහු’යි.
රජ තෙමේ ‘ස්වාමීනි! යහපතැ’යි මහතෙරුන්ගේ වචනය පිළිගෙන ඇමතියන් සමග සාකච්ඡාකොට තමාගේ බෑනනු වූ අරිට්ඨ නම් ඇමතියාහට ‘දරුව! පැළලුප් නුවරට ගොස් මහාබෝධිය සමග ආර්‍ය්‍ය සඞ්ඝමිත්‍රා ස්ථවිරින් මෙහි කැඳවාගෙන එන්නට හැකියෙහිදැ’යි විචාළේය. ‘දෙවයන් වහන්සේ! මට පැවිදිවන්නට අනුදත්තහුනම් හැකියෙමි’යි. ‘දරුව! යව, ස්ථවිරාවන් මෙහි වැඩමවාගෙන අවුත් පැවිදිවෙව’යි. අරිට්ඨතෙමේ රජුගේද මහාස්ථවිරයන් වහන්සේගේද හසුන් ගෙන මහතෙරුන්ගේ අධිෂ්ඨාන බලයෙන් එක් දවසින් දඹකොළපටුනට ගොස් නැව් නැගී මුහුද තරණයකොට පැළලුප් නුවරටම ගියේය. අනුලා දේවී තොමෝද පන්සියයක් කන්‍යාවන්ද පන්සියයක් ඇතුළුනුවර වැසි ස්ත්‍රීන්ද සමග දසසිල් සමාදන්ව කසාවත් හැඳ නුවර එක් පෙදෙසෙක මෙහෙණවරක් කරවා වාසය කළාය. අරිට්ඨතෙමේද එදවසම ගොස් රජුගේ හසුන ඔප්පු කළේය. ඔප්පුකොට ‘දෙවයන් වහන්ස! ඔබගේ පුත්‍ර වූ මහා **මහීන්‍ද්‍ර** මහාස්ථවිරයන් වහන්සේ ඔබවහන්සේගේ යහළු වූ දේවානම්පියතිස්ස රජුගේ සොහොයුරුගේ බිරිඳ වූ අනුලා නම් දේවිතොමෝ පැවිදිවනු කැමැත්තීය, ඇය පැවිදි කරන්නට ආර්‍ය්‍ය සඞ්ඝමිත්‍රා ස්ථවිරීන් එවනු මැනවි, ඒ ආර්‍ය්‍යාව සමගම මහාබෝධියත් එවහු’යි දන්වන්නට මට නියම කළසේකැයි මෙසේද කීයේය.
මහාස්ථවිරයන් වහන්සේගේ හසුන මෙසේ සැලකොට සඞ්ඝමිත්‍රා ස්ථවිරීන් වෙතට ගොස් ‘ආර්‍ය්‍යාවෙනි! ඔබගේ බෑවූ මහාමහීන්‍ද්‍ර මහාස්ථවිරයන් වහන්සේ මා ඔබ වෙතට එවූහ, දේවානම්පියතිස්ස රජුගේ සොහොයුරුගේ බිරිඳ වූ අනුලා දේවිතොමෝ පන්සියයක් කන්‍යාවන් හා පන්සියයක් ඇතුළුපුර වැසි ස්ත්‍රින්ද සමග පැවිදිවනු කැමැත්තීය, එහෙයින් එහි වැඩමකොට ඇය පැවිදිකරහු’යි කීයේය. සඞ්ඝමිත්‍රා ස්ථවිරිය ‘එකෙණෙහිම ඉතා වහා පියරජු වෙතට ගොස් මෙසේ කීවාය: ‘මහරජ! මාගේ බෑවූ මහාමහීන්‍ද්‍ර මහාස්ථවිරයන් වහන්සේ මෙසේ දන්වා තිබේ: ‘දේවානම්පියතිස්ස රජුගේ සොහොයුරුගේ බිරිඳ වූ අනුලා දේවියතොමෝ පන්සියයක් කන්‍යාවන් හා පන්සියයක් ඇතුළුපුරවැසි ස්ත්‍රීන් සමග පැවිදිවනු කැමැත්තීය, මාගේ ඊම බලාපොරොත්තු වෙති, මහරජ! එහෙයින් මම හෙළදිවට යමි’යි දන්වා සිටියාය.
රජතෙමේ ‘දියණියනි! මාගේ පුත් මිහිඳු තෙරද, මුණුබුරු වූ සුමනහෙරණද, මා සිඳහළ අත්ඇතියෙකු මෙන් කරමින් හෙළදිවට ගියහ, ඔවුන් නොදක්නාවූ ඒ මට උපන් ශෝකය ඔබගේ මූණ බලත් සන්සිඳී යන්නේය, එහෙයින් දුව! කම්නැත, නොයනු මැනවැ’යි කීයේය. ‘මහරජ! මාගේ සොහොයුරුගේ වචනය මට බරය, අනුලා ක්‍ෂත්‍රියාතොමෝද දහසක් ස්ත්‍රීන්ගෙන් පිරිවරණ ලද්දී පැවිද්ද පිණිස උපන් ආශාව පෙරටුකොට ඇත්තී මා එනු බලාපොරොත්තු වේ, මහරජ! එහෙයින් මම එහි යමි’යි සඞ්ඝමිත්‍රා තොමෝ කියාසිටියාය. ‘එසේ නම් දුව! මහා බෝධියත් ගෙනයව’යි කීයේය. රජුට මහාබෝධිය කොතනින්ද යත්:- ධාතූන් ගෙනයෑම පිණිස සුමන හෙරණුන් නොපැමිණි කල්හි එයට පෙරම ලක්දිවට බෝධිය යවනු කැමතිවූ රජතෙමේ ආයුධයකින් සිඳීමට නොසුදුසු වූ මහා බෝධිය කෙසේ යවන්නෙම්දැ’යි උපායක් නොදක්නේ මහාදෙවනම් ඇමතියාගෙන් එය විචාළේය. ‘දෙවයන් වහන්ස! පණ්ඩිත භික්‍ෂූහු බොහෝ ඇත්තාහ’යි හෙතෙමේ කීයේය. රජ තෙමේ ඇමතිහුගේ ඒ වචනය අසා භික්‍ෂු සඞ්ඝයා හට බත් පිළියෙලකොට වළඳවා බත්කිය අවසන්හි ‘ස්වාමීනි! භාග්‍යවතුන් වහන්සේගේ බෝධිය ලක්දිවට යායුතුද, නොයායුතුදැ’යි සඞ්ඝයා විචාළේය. සඞ්ඝයා වහන්සේ එයට පිළිතුරු දීම මොග්ගලීපුත්තතිස්ස මහාස්ථවිරයන් වහන්සේට භාර කෙළේය.
උන්වහන්සේ ‘මහරජ! මහා බෝධිය ලක්දිවට යායුතුය’යි වදාරා භාග්‍යවතුන් වහන්සේගේ මහා අධිෂ්ඨානපස රජුට කීහ. කවර අධිෂ්ඨාන පසක්ද යත්: භාග්‍යවතුන් වහන්සේ වනාහි මහා පරිනිර්‍වාණ මඤ්චකයෙහි වැදහොත් සේක් **‘ලක්දිව මහාබෝධිය පිහිටවනු පිණිස අශෝක මහරජතෙමේ මහාබෝධිය ගනු පිණිස යන්නේය, එකල්හි මහාබෝධියෙහි දක්‍ෂිණ ශාඛාව තොමෝම සිඳී රන්කටාහයෙහි පිහිටාවා**’යි ඉටූ සේක. මේ එක් අධිෂ්ඨානයකි.
‘**මහාබෝධි දක්‍ෂිණ ශාඛාව එහි පිහිටන කල්හිද මහාබෝධිය හිමිවලාගැබට පිවිස සිටීවා’**යි ඉටූ සේක. මේ දෙවන අධිෂ්ඨානයයි.
**‘සත්වන දවසෙහි හිමවලාගැබින් බැස රන්කටාහයෙහි පිහිටනුයේ පත්වලින්ද පලවලින්ද සවණක් රැස් මුදවා**’යි ඉටූ සේක. මේ තෙවන අධිෂ්ඨානයයි.
‘**ථූපාරාමයෙහි දකුණු අකුදාව සෑයෙහි පිහිටන දවසෙහි යමා පෙළහර කෙරේවා**’යි ඉටූ සේක. මේ සිවුවන අධිෂ්ඨානයයි.
**‘ලක්දිවම මගධ නැළියෙන් සොළොස් නැළියක් පමණ වූ මාගේ ධාතූහු මහසෑයෙහි පිහිටන කල්හි බුදුවෙස් ගෙන අහසට පැන නැගී යමාපෙළහර කෙරෙත්වා**’යි ඉටූ සේක. මේ පස්වන අධිෂ්ඨානයයි.
රජතෙමේ මේ පඤ්ච මහා අධිෂ්ඨානයන් අසා පහන් සිත්ඇත්තේ පැළලුප් නුවර සිට මහාබෝමැඩ තෙක්ම පිළිදැගුම් කරව. රන්කටාහය කරනු පිණිස බොහෝ රන් බැහැර කරවූයේය. එකෙණෙහිම රජුගේ අදහස් දැන විස්කම් දෙව්පුත්තෙමේ කඹුරු වෙසක් ගෙන රජුගේ ඉදිරියෙහි පෙනී සිටියේය. රජතෙමේ ඔහු දැක ‘දරුව! මේ රන් ගෙන කටාහයක් කරව’යි කීයේය. ‘දෙවයන් වහන්ස! පමණ දනිහු’යි කීකල්හි ‘ඔබම දරුව! එය දැන කරව’යි රජතෙමේ කීයේය. ‘දෙවයන් වහන්ස! යහපති, කරන්නෙමි’යි රන් ගෙන තමන්ගේ ආනුභාවයෙන් ඒ රන් අතින් පිරිමැද නවරියන් වටඇති පස්රියන් උස ඇති තුන්රියන් පුළුලැති අටගුලක් ඝන වූ ඇත්සොඬක් පමණ මුවවිට ඇති රන්කටාහයක් මැවූයේය.
ඉක්බිති රජතෙමේ සත්යොදුනක් දික් වූ තුන්යොදුනක් පළල් වූ මහත්වූ සේනාව සමග පැළලුප් නුවරින් නික්ම ආර්‍ය්‍ය සඞ්ඝයා කැඳවා ගෙන මහාබෝධිය සමීපයට ගියේය. සේනාව එසවූ ධ්වජපතාකා ඇති නන්රුවනින් විසිතුරු වූ නානාලඞ්කාරයෙන් සැරසූ නන්වැදෑරුම් මලින් ගැවසීගත් නොයෙක් පසඟතුරු රැවින් ගුම්ගත් මහා බෝධිය වටකොට සිටියහ. රජතෙමේ දහසක් පමණ ගණපාමොක් මහතෙරුන් ගෙන සියලු දඹදිව අභිෂේක ලත් රජුන් දහසක් ලවා තමන්ද මහා බෝධියද පිරිවරවා මහබෝමුල සිට මහා බෝධිය දෙස හිස ඔසොවා බැලූයේය. ඒ වේලෙහි මහා බෝධියෙහි කඳද, දක්‍ෂිණ මහා ශාඛාවෙහි සිවුරියන් පමණ පෙදෙසද තබා ඉතිරිකොට, සෙසු කොටස් නොපෙනී ගියේය.
රජතෙමේ ඒ පෙළහර දැක හටගත් ප්‍රීති ප්‍රමෝදය ඇත්තේ ‘ස්වාමීනි! මම මේ පෙළහර දැක තුටුවූයෙම් මහාබෝධිය සියලු දඹදිව් රජයෙන් පුදමි’යි භික්‍ෂු සඞ්ඝයා හට දන්වා අභිෂේකය දුන්නේය. ඉක්බිති සුවඳමල් ආදියෙන් පුදා තෙවරක් පැදකුණු කොට අට තැනක වැඳවැටී නැගීසිට ඇඳිලි බැඳගෙන සත්‍යවචන ක්‍රියාවෙන් බෝධිය ගනු කැමැත්තේ බිම සිට බෝධියෙහි දක්‍ෂිණ ශාඛාව තෙක් උස්කොට තැබූ සියලු රුවනින් කළ පුටුව මතුවෙහි රන්කටාහය තබවා රුවන් පුටුවට නැගී රන්තෙල්ල ගෙන රන්සිරියලින් රේඛාවක්කොට ‘ඉදින් මහා බෝධිය ලක්දිව පිහිටිය යුතුනම් ඉතින් මමද බුදුසසුනෙහි විමති නැත්තෙක් වන්නෙම් නම් මහා බෝධිය තෙමේම මේ රන්කටාහයෙහි පිහිටාවා’යි සත්‍යක්‍රියා කළේය. සත්‍යක්‍රියාව සමග බෝධිශාඛා තොමෝ රන්සිරියලින් පිරිසිඳි තැනින් සිඳී සුවඳ මඩින් පිරු රන්කටාහ මතුවෙහි සිටියාය. ඒ ශාඛාවෙහි කඳ උසින් දසරියන් ඇත්තේ වේ. සිවුරියන් සිවුරියන් දිගැති පස්මහා ශාඛාවෝ පස්ථලයකින්ම යුක්ත වූහ. කුඩා අතු දහසෙකි. නැවත රජතෙමේ මුල් රෙඛාවෙන් මතුවෙහි තුන්අඟුල් පෙදෙසෙහි අන්‍ය වූ රේඛාවක් පිරිසින්දේය. ඉක්බිති එකෙණෙහි එතැනින් බුබුලුව මහමුල් දසයක් නික්මුනේය. නැවත මතුමතුවෙහි තුන් තුන් අඟුලක් පාසා අන්‍ය වූ රේඛා නවයක් පිරිසින්දේය. ඒ රේඛාවන්ගෙන්ද බුබුලුව දසයක් දසයක් බැගින් මුල් අනූවක් නික්මුනේය. පළමු දස මහා මූලයෝ සතුරඟුල් පමණට නික්මුනාහුය. අන් මුල් දැල්කවුළු වැනිව එකට බැඳී නික්මුනේය.
රජතෙමේ රුවන් පුටුව මතුවෙහි සිටියේ මෙතෙක් පෙළහර දක ඇඳිලි බැඳගෙන මහානාද කෙළේය. නොයෙක් දහස්ගණන් භික්‍ෂූහු සාධුකාර දුන්හ. සියලු රාජසෙනා තොමෝ උස්වූ ශබ්ද ඇත්තීවූය. පිළිහිස සිසෑරුම් සියදහස් ගණන් පැවැත්තේය. බූමාටු දෙවියන් ආදිකොට ඇති යම්තාක් බ්‍රහ්මකායික දෙවියෝ වෙත්ද ඒ හැමදෙන සාධුකාර පැවැත්වූහ. ප්‍රීතියෙන් නිරතුරුව පැතිරගිය සිරුරු ඇතිව ඇඳිලිබැඳ සිටි රජු මේ පෙළහර බලාසිටියදීම මහාබෝධිය මුල් සියයකින් යුක්තව රන්කටාහයෙහි පිහිටියේය. දසමහා මූලයෝ රන්කටාහයෙහි යටතලය හැපී සිටියහ. සෙසු අනූවක් මුල් පිළිවෙළින් වැඩෙන්නෝව සුවඳ මඬෙහි බැස සිටියෝය.
මෙසේ මහාබෝධිය රන්කටාහයෙහි පිහිටි ඇසිල්ලෙහි මහපොළොව සැලුනීය. අහසෙහි මෙඝයෝ ගිගුරූහ. පෘථිවි කම්පනයෙන් ඔබමොබ බමන්නා වූ පර්‍වතයන්ගේ නෘත්‍යයෙන්ද, දෙවියන්ගේ සාධු නාදයෙන්ද, යක්‍ෂයන්ගේ භිඞ්කාරයෙන්ද, අසුරයන්ගේ ස්තුති වචනයෙන්ද, බ්‍රහ්මයගේ අත්පොළසින්ද, මේඝයන්ගේ ගර්‍ජිනාවෙන්ද, සිවුපාවුන්ගේ රාවයෙන්ද, පක්‍ෂීන්ගේ නාදයෙන්ද, සියළු පසඟතුරු වයන්නන්ගේ තමතමන් පිළිබඳ දස්කම් දැක්වීමෙන් ද පොළෝතල පටන් බ්‍රහ්මලෝකය තෙක් එක්ම කෝලාහලයක් එක්ම නින්නාදයෙක් වූයේය. ශාඛා පසෙහි ඵලයෙන් ඵලයෙන් සවණක් රැස් නික්ම මුළු සක්වල රුවන් ගොනැස්සෙන් ගැවසුනක් මෙන් කරමින් බඹලොව තෙක් උස්ව නැංගේය. එකෙණෙහි පටන් සත්දවසක් මහාබෝධිය හිමවලාගැබට පිවිස සිටියේය. එසේ සිටි බෝධිය කිසිවෙක් නොදකියි. රජතෙමේ රුවන් පුටුවෙන් බැස සත්දවසක් බෝධි පූජාව කරවුයේය. සත්වන දවසෙහි සියලු දිශාවන්ගෙන් හිමද රැස්ද කරකැවී පැදකුණු කොට මහාබෝධියටම ඇතුල්වූහ. පහවූ හිමවලා ඇති සක්වළ ගැබ වෙසෙසින් පහන්වූ කල්හි මහා බෝධිය පරිපූර්‍ණ ස්කන්‍ධශාඛා ප්‍රශාඛා ඇත්තේද පස්ඵලයෙන් යුක්තවූයේ රන්කටාහයෙහි පිහිටියේම පෙනී ගියේය. රජතෙමේ මහා බෝධිය දැක ඒ පෙළහරින් හටගත් ප්‍රීතිප්‍රමෝදය ඇත්තේ සියලු දඹදිව් රජයෙන් තරුණ මහා බෝධිය පුදන්නෙමි’යි අභිෂේකය දී සත්දවසක් මුළුල්ලෙහි මහා බෝධිය පිහිටි තැනම සිටියේය.
මහා බෝධිය වප්මස පෙරපස පුණු පොහෝ දිනයෙහි සවස් කාලයෙහි පළමුකොට රන්කටාහයෙහි පිහිටියේය. අනතුරුව හිමගැබ රැඳීසිටි සත්දවසද අභිෂේක සප්තාහයද ඉක්මවා කෘෂ්ණ පක්‍ෂය පිළිබඳ වූ පොහොය දිනයෙහි රජතෙමේ එක් දවසින්ම පැළලුප් නුවරට පිවිස වප්මස පෙරපස පෑළවිය දවසෙහි මහාබෝධිය පැදුම් දික්හි වූ මහසල්මුල තැබුයේය. රන්කටාහයෙහි පිහිටි දිනයෙන් සතළොස්වන දිනයෙහි මහා බෝධියෙහි අභිනව අඞ්කුර පහළ වූවාහුය. ඒ අඞ්කුර දැකද පහන් වූ රජතෙමේ නැවත මහා බෝධිය රාජ්‍යයෙන් පුදනුයේ සියලු දඹදිව අභිෂේකය දුන්නේය. එකල්හි සුමන සාමණේර තෙමේ කාර්තික පෞර්‍ණමී දිනයෙහි ධාතු ගැනීම පිණිස ගියේ මහා බෝධිය පිළිබඳ කාර්ති කොත්සව පූජාව දුටුයේය. මෙසේ මහබෝමැඩින් ගෙනවුත් පැළලුප් නුවර තබනලද මහා බෝධිය සඳහා ‘එසේනම් මෑණියෙනි! මහා බෝධිය ගෙන යව’යි කීයේය. ඕතොමෝ ‘යහපතැ’යි පිළිගත්තීය.
රජතෙමේ මහා බෝධිය රැකීම පිණිස දෙවතාකුල අටළොසක්ද, අමාත්‍යකුල අටක්ද, බ්‍රාහ්මණකුල අටක්ද, කුටුම්බිකකුල අටක්ද, ගොපකකුල අටක්ද, තරච්ඡකුල අටක්ද, කාලිඞ්ගකුල අටක්ද මහාබෝධියට දිය ඉසිනු පිණිස රන්කළ අටක්ද, රිදීකළ අටක්ද දී මේ පිරිවරින් යුක්තව මහාබෝධිය නැවට නංවා තෙමේද නුවරින් නික්ම **වින්‍ධ්‍යවනය** ඉක්මවා පිළිවෙළින් සත්දිනකින් තාමලිප්තියට පැමිණියේය. අතරමගදී දෙව, නාග, මනුෂ්‍යයෝ මහත් වූ බෝධි පූජාවන් කළහ. රජතෙමේද මුහුදු තෙර සත්දවසක් බෝධිය තබා මුළු දඹදිව මහා රාජ්‍යය දුන්නේය. මේවනාහි මොහුගේ තෙවන ජම්බුද්වීප රාජ්‍යය දීම වේ.
මෙසේ මහා රාජ්‍යයෙන් පුදා ඉල්මස පෙරපස පළමු පෑළවිය දවසෙහි අශෝක ධර්‍මරාජ රජු මහා බෝධිය ඔසොවාගෙන ගෙල පමණ දියටබැස නැවෙහි පිහිටුවා පිරිවර සහිත වූ සඞ්ඝමිත්‍රා ස්ථවිරීන්ද නැවට නංවා අරිට්ඨ ඇමතිහට ‘පුත! මම මහා බෝධිය තෙවරක් මුළු දඹදිව රාජ්‍යයෙන් පුදා ගෙල පමණ දියට බැස මාගේ යහළු හට යැවීමි, හෙතෙමේද මෙපරිද්දෙන්ම මහා බෝධිය පුදාවා’යි දන්වා සිටියේය. මෙසේ යහළුහට හසුන් දී ‘අහෝ! ඒකාන්තයෙන් දශබලධාරීහුගේ මහා බෝධි වෘක්‍ෂය ඔදවත් රැස්දැල් විහිදුවමින් වඩීය’යි වැඳගෙන ඇඳිලිබැඳ කඳුලු හෙලමින් මුහුදුතෙර සිටියේය. මහා බෝධිය වඩා නැගූ ඒ නැව රජු බල බලා ඉන්දදීම මහමුහුදු තලයට පැමිණුනීය. මහමුහුදෙහිද හාත්පස යොදුනක් පමණ පෙදෙසෙහි රළ සන්සිඳී ගියේය. පස්පැහැති පියුම් පිපී ගියේය. අහසෙහි දිව්‍යතූර්‍ය්‍ය නාද වාදනය වූහ. අහසෙහි දිය, ගොඩ, ගස්කොළන් ඈ ඇසුරුකොට සිටි දෙවියන් විසින් පවත්වන ලද අතිමහත් පූජා වූයේය. සඞ්ඝමිත්‍රා ස්ථවිරී තොමෝද ගුරුළු වෙස්ගෙන මහා මුහුදෙහි නා කුලයන් තැතිගැන්නුය. තදින් තැතිගත් සැහැවි ඇති ඒ නාගයෝ අවුත් ඒ ආශ්චර්‍ය්‍යය දැක ස්ථවිරීන් අයැද මහා බෝධිය නාග භවනයට ගෙනගොස් සත්දවසක් නා රජයෙන් පුදා නැවත නැවෙහි පිහිටුවාලූහ. එදවසම නැව දඹකොළ පටුනට ලඟාවූය. අශෝක මහරජතෙමේද මහා බෝධි වියොග දුඃඛයෙන් හටගත් දුක්ඇත්තේ හඬා වැලප ඇසට නොපෙනෙනතුරු බලාසිට පෙරළා යන්නට හැරුනේය.
දේවානම්පියතිස්ස මහරජතෙමේද සුමන සාමණේරයන්ගේ වචනයෙන් ඉල්මස පළමු පෑළවිය දින පටන් අනුරාධපුරයෙහි උතුරු දොරසිට දඹකොළ පටුන තෙක් මග පිරිසිදු කරවා සරසවා නුවරින් නික්මෙන දවසෙහි උතුරු දොර සමීපයෙහි සමුද්‍රශාලා වස්තුවෙහි නැවතී සිටියේම ඒ මහත් විභූතියෙන් මහමුහුදෙහි එන්නාවූම මහාබෝධිය තෙරුන්ගේ ආනුභාවයෙන් දැක තුටුසිත් ඇත්තේ නික්මගොස් සියලුමග පස්පැහැති මලින් අතුරුවමින් මගපෙදෙස අතරින්පතර මල්ඇගෑ තබමින් එක්දවසින්ම දඹකොළ පටුනට පැමිණ සියලු තූර්‍ය්‍යභාණ්ඩ වයන්නන්ගෙන් පිරිවැරුනේ සුවඳමල් සුවඳදුම් ආදියෙන් පුදමින් ගෙල පමණ දියට බැස ‘අනේ! එකතින් බුදුරජාණන් වහන්සේගේ ඔදවත් රැස්දැල් විහිදුවන මහාබෝධි වෘක්‍ෂය පැමිණියේය’යි පහන්සිත් ඇත්තේ මහා බෝධිය ඔසොවා උත්තමාඞ්ගය හිසෙහි පිහිටුවාගෙන මහා බෝධිය පිරිවරා පැමිණි ජාතිමත් සොළොස් කුලයන් සමග මුහුදෙන් ගොඩනැගී මුහුදු වෙරළෙහි මහා බෝධිය තබා තුන්දවසක් මුළු ලක්දිව රාජ්‍යයෙන් පිදූයේය. ජාතිමත් සොළොස් කුලවලට රාජ්‍යය පිළිබඳ කටයුතු විචාරීම භාර කෙළේය.
නැවත සිවුවන දිනයෙහි මහා බෝධිය රැගෙන මහත් පූජාවන් කරමින් පිළිවෙළින් අනුරාධපුරයට පැමිණියේය. අනුරාධපුරයෙහිදී ද මහත් සත්කාරකොට තුදුස්වක්හිම පස්වරුයෙහි මහා බෝධිය උතුරු දොරින් ඇතුල්කරවා නුවරමැදින් ගෙන යනුයේ දකුණු දොරින් නික්ම දකුණු දොරින් දුනු පන්සියයක් ගියතැන අපගේ සම්මා සම්බුදුරජාණන් වහන්සේ යම්තැනක නිරෝධසමාපත්තියට සමවැද වැඩහුන් සේක්ද පෙරවූ සම්මා සම්බුදුරජාණන් වහන්සේලා තුන්නම සමාපත්තියට සමවැද වැඩහුන් සේක්ද, කකුසඳ භාග්‍යවතුන් වහන්සේගේ **මහරී බෝධිය**, කෝණාගමන භාග්‍යවතුන් වහන්සේගේ **උදුම්බර බෝධිය**, කාශ්‍යප භාග්‍යවතුන් වහන්සේගේ **නිග්‍රෝධ බෝධිය** යම්තැනක පිහිටියාහුද, එහි මහාමෙඝ වනෝද්‍යානයට තිලකයක් වූ සුමන සාමණේරයන්ගේ වචනයෙන් පළමුකොටම කළ බිම පිරියම් ඇති රජ උයනෙහි දොරකොටු පිහිටි තැන මහාබෝධිය පිහිටුවාලූයේය.
කෙසේදයත්: බෝධිය පිරිවරා මෙහි පැමිණි ඒ ජාතිමත් සොළොස් කුලපිරිස රජ වෙස් ගත්හ. රජතෙමේ දොරටුපල් වෙස් ගත්තේය. සොළොස් කුලයේ මහාබෝධිය ගෙන බැස්සූහ. මහා බෝධිය ඔවුන් අතින් මිදීමට අනතුරුවම අසූරියනක් පමණ අහසට නැගී සවණක් රැස් විදුයේය. රශ්මීහු සියලු දිවයින පැතිර මත්තෙහි බඹලොව හැපී සිටගත්හ. මහබෝ පෙළහර දැක හටගත් පැහැදීම් ඇති දසදහසක් පුරුෂයෝ අනුපූර්‍ව විදර්‍ශනාව පටන්ගෙන එළවා රහත්බවට පැමිණ පැවිදිවූහ.
හිරු බැසයනතුරු මහා බෝධිය අහසෙහි රැඳී සිටියේද හිරු බැසගිය කල්හි රෙහෙණ නැකතින් පොළොවෙහි පිහිටියේය. බෝධිය පොළොවෙහි පිහිටීම සමගම දිය කෙළවරකොට මහපොළොව කම්පිත විය. පොළොවෙහි පිහිටාද මහාබෝධිය සත්දවසක් හිමගැබ තුළ සිටියේය. ලෝවැසියනට නොපෙනී ගියේය. සත්වන දවසෙහි අහස පහවූ වලා ඇත්තේ විය. ෂඩ්වර්‍ණ රශ්මීහු දිලිසෙමින් හැමතැන පැතිරෙමින් විසිරී ගියහ. මහාබෝධියෙහි කඳද අතුද ඒ පස්ඵලද පෙනී ගියේය. **මහාමහීන්‍ද්‍ර** මහාස්ථවිරයන් වහන්සේද සඞ්ඝමිත්‍රා ස්ථවිරීන්ද රජතුමාද පිරිවර සහිතවූවාහු මහාබෝධිය පිහිටි තැනට ගියහ. සියලු දිවයින් වැස්සෝද බොහෝ සෙයින් රැස්වූහ. ඔවුන් බලාසිටියදීම උතුරුදිග ශාඛාවෙන් එක් ඵලයක් පැසී ශාඛාවෙන් ගිලිහී ගියේය. මහාස්ථවිරයන් වහන්සේ එයට අත එළවූහ. ඵලය මහතෙරුන්ගේ අතෙහි පිහිටියේය. මහාස්ථවිරයන් වහන්සේ ඒ ඵලය ‘මහරජ! මෙය රෝපණය කරව’යි රජුට දුන්හ. රජතෙමේ එය පිළිගෙන රන්කටාහයෙහි මිහිරිපස් වගුරුවා සුවඳමඩ පුරවා රෝපණයකොට මහා බෝධියට පෙරපස මහගල් අසුන තුබු තැන තැබූයේය. සියල්ලන් බලාසිටියදීම සිවුරියන් පමණවූ තරුණ බෝරුක් අටක් එයින් නැගුනේය. රජතෙමේ ඒ ආශ්චර්‍ය්‍ය දැක තරුණ බෝරුකක් අට සේසතින් පුදා අභිෂේකය දුන්නේය. එයින් එක් බෝරුකක් මහාබෝධිය මෙහි ගෙනආ කාලයෙහි පළමු පිහිටි අවකාශය වූ දඹකොළ පටුනෙහි රෝපණය කළහ. එකක් **තිවක්ක** බ්‍රාහ්මණයාගේ ගම්දොරද එකක් **ථූපාරාමයෙහි**ද එකක් **ඉසුරුමුණි** විහාරයෙහිද එකක් පළමු සෑ පිහිටි තැනද එකක් සෑපව්වෙහිද එකක් රුහුණු දනව්වෙහි කතරගමද එකක් රුහුණු දනව්වෙහිම වූ සඳුන් ගමෙහිද රෝපණය කළහ. අනික් සිවුඵලයන්ගේ බිජුවටින් උපන් දෙතිස් තරුණ බෝපැල යොදුනෙක්හි යොදුනෙහි කරනලද ආරාමයන්හි පිහිටවූහ.
මෙසේ අනුරාධපුරයට හාත්පස ලක්දිව් වැස්සන්ගේ දරුමුණුබුරු පරපුරට හිතපිණිස සැප පිණිස මහා බෝධිය පිහිටි කල්හි අනුලා දේවීය පන්සියයක් කන්‍යාවන්ද, පන්සියයක් ඇතුළුපුර වැසි ස්ත්‍රීන්ද’යි දහසක් මාගමුන් සමග සඞ්ඝමිත්‍රා ස්ථවිරාවන්ගේ සමීපයෙහි පැවිදිව නොබෝ කලකින්ම පිරිවර සහිතව රහත්බැව්හි පිහිටා ගත්තීය. රජුන්ගේ බෑනනු වූ අරිට්ඨ තෙමේද පන්සියයක් පුරුෂයන් සමග මහතෙරුන්ගේ සමීපයෙහි පැවිදිව නොබෝ කලකින්ම රහත්බැව්හි පිහිටාගත්තේය.
නැවත රජතෙමේ එක් දවසක් මහා බෝධිය වැඳ මහාස්ථවිරයන් වහන්සේ සමග ථූපාරාමයට යන්නේය. ලෝවාමහා ප්‍රාසාදස්ථානයට පැමිණි ඔහුට මිනිස්සු මල් එළවූහ. රජතෙමේ ඒ මල් මහාස්ථවිරයන් වහන්සේට පිළිගැන්වීය. උන්වහන්සේ මලින් ලෝහප්‍රාසාද ස්ථානය පිදූහ. ඒ මල් බිමට වැටුනු ඇසිල්ලෙහි මහා භූමිකම්පාවක් වූය. එකල්හි රජතෙමේ ‘ස්වාමීනි! කුමක් හෙයින් පොළොව සැලුනීදැ’යි විචාළේය. ‘මහරජ! අනාගතයෙහි මේ අවකාශයෙහි සඞ්ඝයාගේ උපොසථාගාරය වන්නේය, මේ එයට පෙරනිමිත්තැ’යි වදාළ සේක.
නැවත රජතෙමේ මහතෙරුන් සමග යනුයේ අම්බඞ්ගණස්ථානයට පැමිණියේය. එහිදී රජුට පැහැයෙන් හා සුවඳින් යුත් ඉතා මිහිරි රස ඇති එක් අඹපලයක් එළවන ලද්දේය. රජතෙමේ එය වැළඳීම පිණිස මහතෙරුන්ට පිදුයේය. උන්වහන්සේ එය එහිදීම වළඳා ‘මෙය මෙහිම රෝපණය කරව’යි වදාළාහුය. රජතෙමේ ඒ අඹ ඇටය ගෙන එහිම රෝපණය කරවා දිය වත් කෙළේය. අඹ බිජුවටය රෝපණය කිරීම සමගම පොළොව කම්පිතවූය රජ තෙමේ ‘ස්වාමීනි! කුමක් හෙයින් පොළොව කම්පිත වූදැ’යි විචාළේය. ‘මහරජ! අනාගතයෙහි මේ අවකාශයෙහි සඞ්ඝයාගේ අම්බඞ්ගණ නම් සන්නිපාතස්ථානය වන්නේය, මෙය එයට පෙරනිමිත්තැ’යි වදාළ සේක.
රජතෙමේ එහි මල්දම්මිටක් විසුරුවා වැඳ නැවත මහතෙරුන් සමග යනුයේ මහසෑය පිහිටන තැනට පැමිණියේය. එහිදී රජුට සපුමල් ගෙනවුත් එළවූහ. රජතෙමේ ඒ මල් මහතෙරුන්ට පිදුයේය. උන්වහන්සේ මහසෑය පිහිටන තැන මලින් පුදා වැන්දාහ. එකෙණෙහිම මහා පොළොව කම්පිතවූය. රජතෙමේ ස්වාමීනි, කුමක් හෙයින් පොළොව කම්පිතවූදැ’යි විචාළේය. උන්වහන්සේ ‘මහරජ! අනාගතයෙහි මේ අවකාශයෙහි භාග්‍යවත් බුදුරජාණන් වහන්සේගේ අසදෘශ මහා ස්තූපය වන්නේය, මෙය එයට පෙරනිමිත්තැ’යි වදාළ සේක.
ඉක්බිති රජතෙමේ ‘ස්වාමීනි! ඒ මහා ස්තූපය මමම කරමි’යි කීයේය. රජු එසේ කීකල්හි මහරජ! කම් නැත, ඔබට අන්‍යවූ බොහෝ වැඩ ඇත, අනාගතයෙහි ඔබගේ මුණුබුරු වූ දුටුගැමුණු අභය රජතෙම් එය කරවන්නේය’යි වදාළ සේක. එකල්හි රජතෙමේ ‘ස්වාමීනි! ඉදින් මාගේ මුණුබුරෙක් එය කරන්නේනම් මා විසින් කරන ලද්දේමය’යි දොළොස් රියන් පමණ වූ ගල්ටැඹක් ගෙන්වා ‘දෙවන පෑතිස් රජුගේ මුණුබුරු වූ දුටුගැමුණු අභයතෙමේ මේ පෙදෙසෙහි මහා ස්තූපය කෙරේවා’යි අකුරු ලියවා එහි පිහිටුවා මහතෙරුන් වැඳ ‘ස්වාමීනි! හෙළදිව බුදුසසුන පිහිටියේදැ’යි ඇසූයේය. ‘මහරජ! බුදුසසුන පිහිටියේය, එහෙත් මෙතෙක් එහි මුල්වනාහි මෙහි නොබැසගති’යි වදාළ කල්හි ‘ස්වාමීනි! කවදා එහි මුල් මෙහි බැසගත්තේනම් වේදැ’යි ඇසීය. ‘මහරජ! යම්දවසක හෙළදිව උපන් මවුපියන්ගේ හෙළදිව උපන් දරුවෙක් හෙළදිවදීම පැවිදිව හෙළදිවදීම විනය උගෙන හෙළදිවෙහිඳ අන්හට කියවන්නේද එකල්හි සසුනෙහි මුල්බැසගත්තේවේ’යි වදාළ සේක. ‘ස්වාමීනි! එබඳු භික්‍ෂු නමක් ඇත්තේද, ‘ඇත මහරජ! මහා අරිට්ඨ භික්‍ෂුතෙමේ මේ ක්‍රියාවෙහි ප්‍රතිබලය’යි වදාළ සේක. එකල්හි රජතෙමේ ‘ස්වාමීනි! මෙහිදී මා විසින් කුමක් කටයුතුදැ’යි විචාළේය. ‘මහරජ! මණ්ඩපයක් කිරීම වටීය’යි කීහ. ‘ස්වාමීනි! යහපතැ’යි රජතෙමේ මෙඝර්‍වණාභය රජුගේ ඇමතියාගේ පරිවෙණස්ථානයෙහි මහාසඞ්ගීති කාලයෙහි අජාසත් මහරජු විසින් කළ මණ්ඩපයෙහි ආකාර ඇති මණ්ඩපයක් රාජානුභාවයෙන් කරවා සියලු පසඟතුරු වයන්නන් තමතමන් පුහුණු කළ ශිල්පයෙහි යොදවා සසුනෙහි බැසගන්නාවූ මුල් බලන්නෙමි’යි නොයෙක් දහස්ගණන් පුරුෂයන්ගෙන් පිරිවරන ලද්දේ ථූපාරාමයට පැමිණියේය.
ඒ කාලයෙහි අටසැට දහසක් භික්‍ෂූහු ථූපාරාමයෙහි රැස්වූහ. එහි මහා **මහීන්‍ද්‍ර** මහාස්ථවිරයන් වහන්සේගේ ආසනය දකුණුදිගට අභිමුඛකොට පණවන ලද්දේ වේ. මහාඅරිට්ඨ ස්ථවිරයන් වහන්සේගේ ධර්‍මාසනය උතුරුදිගට අහිමුඛකොට පණවන ලද්දේ වේ. ඉක්බිති මහාඅරිට්ඨ ස්ථවිරයන් වහන්සේ මහා **මහීන්‍ද්‍ර** මහාස්ථවිරයන් වහන්සේ විසින් අණවන ලද්දහු තමන්ට අනුරූපවූ පැමිණි පිළිවෙළින් ධර්‍මාසනයෙහි වැඩහුන්හ. මහා **මහීන්‍ද්‍ර** මහාස්ථවිර ප්‍රමුඛ වූ අටසැටක් මහතෙරහු ධර්‍මාසනය පිරිවරා වැඩහුන්හ. රජුගේද කනිටු සොහොයුරු වූ මත්තාභය නම් ස්ථවිරතෙමේ ධුරග්‍රාහීව විනය උගන්නෙමියි පන්සියයක් භික්‍ෂූන් සමග මහා අරිට්ඨ ස්ථවිරයන් වහන්සේගේ ධර්‍මාසනය පිරිවරා වැඩහුන්නේය. සෙසු භික්‍ෂූහුද රජු සහිත පිරිසද තමතමන්ට පැමිණි අසුන්හි හුන්හ.
ඉක්බිති ආයුෂ්මත් මහා **අරිට්ඨ** ස්ථවිරයන් වහන්සේ ‘**තෙන සමයෙන බුද්ධො භගවා වෙරඤ්ජායං විහරති නළෙරුපුචිමන්‍දමූලෙ’** යන විනය නිදානය ප්‍රකාශ කළහ. ආයුෂ්මත් මහා **අරිට්ඨ** ස්ථවිරයන් වහන්සේ විසින් විනය නිදානය වදාළ කල්හි අහස මහහඬ නැගුයේය. අකාල විද්‍යුල්ලතාවෝ පැතිරී ගියහ. දෙවියෝ සාධුකාර දුන්හ. මහා පෘථිවිය දිය කෙළවරකොට තදින් සැලුනි. මෙසේ නොයෙක් පෙළහර පවත්නා කල්හි ආයුෂ්මත් මහා **අරිට්ඨ **ස්ථවිරයන් වහන්සේ මහා **මහීන්‍ද්‍ර **මහාස්ථවිර ප්‍රමුඛ වූ වෙන් වෙන්ව ගණාචාර්‍ය්‍ය වූ අටසැටක් ක්‍ෂීණාස්‍රව මහාස්ථවිරයන් වහන්සේලා විසින් ද උන්වහන්සේලාගෙන් අන්‍යවූද අටසැට දහසක් භික්‍ෂූන් විසින් පිරිවරණ ලද්දාහු වප්මස පසළොස්වක් පොහෝදිනයෙහි ථූපාරාම විහාර මද්ධ්‍යයෙහි ශාස්තෲන් වහන්සේගේ කරුණා ගුණය ප්‍රකාශ කරන්නා වූ භාග්‍යවතුන් වහන්සේගේ අනුශාසනාව කරන්නවුන්ගේ කාය වාග්ද්වාරයන්හි වූ ක්ලේශයන්ගේ සැලීම හික්මවන්නා වූ විනය පිටකය ප්‍රකාශ කළහ. ප්‍රකාශ කොටද දිවි ඇතිතාක් වැඩසිටින්නාහු බොහෝදෙනාට කියවා බොහෝදෙනාගේ ලෙහි පිහිටුවා අනුපාදිශේෂ නිර්‍වාණ ධාතුවෙන් පිරිනිවියාහුය. ඒ සමාගමෙහි මහා **මහීන්‍ද්‍ර **මහා ස්ථවිර ප්‍රමුඛ වූ ඒ මහාස්ථවිරයන් වහන්සේලාද,
‘එහි රැස්වූ ධුරග්‍රාහී වූ වෙන්වෙන්ව ගණයා ඇති ධර්‍මරාජන් වූ බුදුරජාණන් වහන්සේගේ ශ්‍රාවක වූ ක්‍ෂය කළ ආස්‍රව ඇති වශීප්‍රාප්ත වූ ත්‍රිවිද්‍යා ඇත්තාවූ සෘද්ධියෙහි දක්‍ෂ වූ අටසැට නමක් වූ ඒ සියලු මහාස්ථවිරයන් වහන්සේලා උත්තමාර්‍ත්‍ථය වෙසෙසින් දැන රජුට අනුශාසනා කළහ.

ඒ මහර්ෂීහු ඥානාලෝකය දක්වා මේ මහපොළොව බබුලුවා ගිනිකඳු මෙන් දිලිහී සිට පිරිනිවී ගියහ.’
උන්වහන්සේලාගේ පිරිනිවීමෙන් මෑතභාගයෙහි ඒ මහතෙරුන්ගේ අන්‍ය වූ අතවැසියෝද, මහා අරිට්ඨ ස්ථවිරයන් වහන්සේගේ **තිස්සදන්ත, කාලසුමන, දීඝසුමන** ආදී වූ අතවැසියෝද අතවැසියන්ගේ අතවැසියෝදැයි මෙසේ පෙර කියූ අයුරු ඇති ආචාර්‍ය්‍ය පරම්පරා විසින් මේ විනය පිටකය අද දක්වා ගෙනෙන ලදී. එහෙයින්
‘**තතියසඞ්ගහතො පන උද්ධං ඉමං දීපං මහින්‍දාදීහි ආභතං, මහින්‍දතො උග්ගහෙත්‍වා කඤ්චි කාලං අරීට්ඨත්‍ථෙරාදීහි ආභතං, තතො යාවජ්ජතනා තෙසංයෙව අන්තෙවාසිකපරම්පරාභූතාය ආචරියපරම්පරාය ආභතං’** යනු කියන ලදී.
කොතැන්හි පිහිටියේද යන ප්‍රශ්නයෙහිලා යම්කෙනකුන් අත පෙළ විසින්ද අරුත් විසින්ද නොඅඩුව පවතීද මිණිමුවා කළයෙහි වත්කළ සිංහ තෙලක් මෙන් මදකුත් නොවැගිරේද මෙබඳු වූ අධිකමාත්‍ර ස්මෘතිගති ධෘතිමත් වූ ලජ්ජිත වූ කුක්කුච්චක වූ ශික්‍ෂාකාමීවූ පුද්ගලයන් කෙරෙහි පිහිටියේයයි දතයුතුය. එහෙයින් විනය පිහිටුවීම පිණිස විනයපර්‍ය්‍යාප්තියෙහි අනුසස් සලකා ශික්‍ෂාකාමී භික්‍ෂූහු විසින් විනය පුහුණු කටයුතුය.
එහි විනයපර්‍ය්‍යාප්තියෙහි මේ ආනිසංසය වේ: විනයපර්‍ය්‍යාප්තියෙහි දක්‍ෂ වූ පුද්ගල තෙමේම සසුනෙහි පිළිලද සැදැහැති කුලපුත්‍රයන්ගේ මවුපිය තනතුරට සුදුසුවූයේ වේ. ඔවුන්ගේ පබ්බජ්ජා, උපසම්පදා වත්තානුවත්තපටිපත්ති ආචාර ගොචර කුසලතා යන මොවුන් ඔහු අයත් බැවිනි. තවද මොහුගේ විනයර්‍පය්‍යාප්තිය නිසා තමාගේ ශීලස්කන්‍ධය මොනවට ගොපනය කරන ලද්දේ මොනවට රක්නා ලද්දේ වේ. කුකුසින් මැඩුනවුන්ට පිළිසරණ වේ. සඟ මැද විශාරදව කියන්නේය. කරුණු සහිත වචනයෙන් සතුරන්ට ඉතා දැඩිව නිග්‍රහ කරන්නේය. සද්ධර්‍මයාගේ පැවැත්ම පිණිස පිළිපන්නේ වේ. එහෙයින් භාග්‍යවතුන් වහන්සේ **‘පඤ්චිමෙ භික්‍‍‍‍ඛවෙ ආනිසංසා විනයධරෙ පුග්ගලෙ, අත්තනො සීලක්‍ඛන්‍ධො සුගුත්තො හොති සුරක්‍ඛිතො-පෙ සද්ධම්මට්ඨිතියා පටිපන්නො හොති’**යි{1} වදාළ සේක.
භාග්‍යවතුන් වහන්සේ විසින් සංවරය මුල්කොට ඇති යම් කුශලධර්‍ම වදාරන ලද්දේද, විනයධර පුද්ගලතෙමේ ඒ ධර්‍මයන්ට දායාද වේ. ඒ ධර්‍මයන් විනය මුල්කොට ඇති බැවිනි. මෙද භාග්‍යවතුන් වහන්සේ විසින් **‘විනයො සංවරත්‍ථාය, සංවරො අවිප්පටිසාරත්‍ථාය, අවිප්පටිසාරො පාමුජ්ජත්‍ථාය, පාමුජ්ජං පීතත්‍ථාය, පීති පස්සද්ධත්‍ථාය, පස්සද්ධි සුඛත්‍ථාය, සුඛං සමාධත්‍ථාය, සමාධි යථාභූතඤාණ දස්සනත්‍ථාය, යථාභූතඤාණදස්සනං නිබ්බිදත්‍ථාය, නිබ්බිදා විරාගත්‍ථාය, විරාගො විමුත්ත‍ත්‍ථාය, විමුත්ති විමුත්තිඤාණදස්සනත්‍ථාය, විමුත්තිඤාණදස්සනං අනුපාදා පරිනිබ්බානත්‍ථාය, එතදත්‍ථා කථා, එතදත්‍ථා මන්තණා, එතදත්‍ථා උපනිසා, එතදත්‍ථං සොතාවධානං, යදිදං අනුපාදා චිත්තස්ස විමොක්‍ඛො’{2}**යි වදාරන ලද්දේය. එහෙයින් විනයපර්‍ය්‍යාප්තියෙහි නැවත නැවත දැඩිව යෙදිය යුතුය.
මෙපමණකින්ද විනයසංවර්‍ණනාව පිණිස යම් ඒ මාතෘකාවක් තබන ලද්දීද ඒ මාතෘකා පදයෙහිලා
යන මේ ගාථාවෙහි අර්‍ත්‍ථය පළමුකොට ප්‍රකාශ කරන ලද්දේය. විනයපිටකය පිළිබඳ බාහිර නිදාන වර්‍ණනා අදහස් පරිදි වර්‍ණනා කරන ලද්දී වේ.
වේරඤ්ජකාණ්ඩ වර්ණනාව
දැන්:-
**තෙන** යනාදි පාඨයන්හි අර්‍ත්‍ථය නොයෙක් අයුරින් දක්වමින් විනය පිළිබඳ අර්‍ත්‍ථවර්‍ණනාව කරන්නෙමියි
කියූ බැවින් **‘තෙන සමයෙන බුද්ධො භගවා’** යනාදීන්ගේ අර්‍ත්‍ථවර්‍ණනාව කරන්නෙමි. ඒ කෙසේදයත්: **තෙන** යනු අනියම නිර්‍දෙශ වචනයි. **තෙන** යන ඒ පදයට සරූප වසයෙන් පෙළෙහි නොකියනලද, එහෙත් පසුභාගයෙහි අර්‍ත්‍ථ වශයෙන් සිදුවූ **යෙන** යන මේ වචනයෙන් ප්‍රතිනිර්‍දෙශය දතයුත්තේය. යම්හෙයකින් පසුභාගයෙහි **‘එතස්ස භගවා කාලො, එතස්ස සුගත කාලො, යං භගවා සාවකානං සික්‍ඛාපදං පඤ්ඤාපෙය්‍ය උද්දිසෙය්‍ය පාතිමොක්‍ඛං, යථයිදං බ්‍රහ්මචරියං අද්ධනියං අස්ස චිරට්ඨිතිකං**’යි මෙසේ විනය ප්‍රඥප්තියාචනයට කරුණු වූ ආයුෂ්මත්වූ ශාරිපුත්‍ර මහාස්ථවිරයන් වහන්සේට **‘කතමෙසානං ඛො බුද්ධානං භගවන්තානං බ්‍රහ්මචරියං න චිරට්ඨිතිකං අහොසි, කතමෙසානං බුද්ධානං භගවන්තානං බ්‍රහ්මචරියං චිරට්ඨිතිකං අහොසි**’යි මෙසේ පහළවූ යම් පරිචිතර්‍කයක් වූයේද එහෙයින් යම්කලක ඒ පරිචිතර්‍කය පහළවූයේද ඒ කාලයෙහි භාග්‍යවත් බුදුරජාණන් වහන්සේ වෙරඤ්ජාවෙහි වැඩ වසන සේකැයි මෙසේ මේ පදවල සම්බන්‍ධය දතයුත්තේය.
යම් මේ, තැනක **තෙන** යනු කියනු ලැබේද ඒ ඒ තැන පෙර හෝ පසුව අර්‍ත්‍ථ වශයෙන් සිද්ධ වූ **යෙන **යන මේ වචනයෙන් ප්‍රතිනිර්‍දෙශය කටයුතුය යන මේ වනාහි සියලු විනයපිටකයෙහි යුක්තිය වෙයි. එහි මුඛමාත්‍රයක් දැක්වීමය. ‘මහණෙනි! එසේනම් භික්‍ෂූන්ට ශික්‍ෂාපද පණවන්නෙමි, යම්හෙයකින් **සුදින්ත **තෙමේ මෙවුන්දම් පිළිසෙවීද එහෙයින් පණවන්නෙමි’යි වදාරණ ලද්දේ වේ. මෙසේ පූර්‍වයෙහි මෛථුනධර්‍මප්‍රතිසෙවනසඞ්ඛ්‍යාත අර්‍ත්‍ථ වශයෙන් සිද්ධ වූ **යෙන** යන මේ වචනයෙන් විස්තරය දැක්වීම සුදුසු වේ. **යෙන** යන පදය ගෙන ඒ හා අර්‍ත්‍ථ විස්තරය දතයුතුයයි කීසේය. ඒ කාලයෙහි භාග්‍යවත් බුදුරජාණන් වහන්සේ රජගහනුවර වැඩවසන සේක, යම්කාලයක **ධනියකුම්භකාරපුත්‍ර** තෙමේ රජු විසින් නොදුන් දැවදඬු ගත්තේ යයි මෙසේ පසු අර්‍ත්‍ථ වශයෙන් සිද්ධ වූ **යෙන** යන මේ වචනය හා ගෙන විස්තරය යෙදේනුයි **තෙන** යන වචනයෙහි අර්‍ත්‍ථය කියන ලදී.
**සමයෙන** යන මෙහි සමය ශබ්දය ප්‍රත්‍යය සාමග්‍රියෙහි ක්‍ෂණයෙහි කාලයෙහි සමූහයෙහි හේතුවෙහි දෘෂ්ටියෙහි ප්‍රතිලාභයෙහි ප්‍රහාණයෙහි ප්‍රතිවේධයෙහිද දක්නා ලැබේ.
ඒ එසේමය. මේ සමය ශබ්දයාගේ **‘අප්පෙවනාම ස්වෙව උපසඞ්කමෙය්‍යාම යාව කාලඤ්ච සමයඤ්ච උපාදාය’{1}** යන මේ ආදි එහි ප්‍රත්‍යය සාමග්‍රි අර්‍ත්‍ථය වේ. ‘**එකොව ඛො භික්‍‍‍‍ඛවෙ ඛණො ච සමයො ච බ්‍රහ්මචරියවාසාය’{2}** යන මේ ආදි තන්හි ක්‍ෂණාර්‍ත්‍ථය වේ. ‘**උණ්හසමයො පරිළාහසමයො’{3}** යන මේ ආදි තන්හි කාලාර්‍ත්‍ථය වේ. **‘මහාසමයො පවනස්මිං’{4}** යන මේ ආදි තන්හි සමූහාර්‍ත්‍ථය ගැනේ. ‘**සමයොපි ඛො තෙ භද්දාලි අප්පටිවිද්ධො අහොසි භගවාපි ඛො සාවත්‍ථියං විහරති, භගවාපි මං ජානිස්සති භද්දාලි නාම භික්‍‍‍‍‍ඛු සත්‍ථුසාසනෙ සික්‍ඛාය අපරිපූරකාරීති, අයම්පි ඛො තෙ භද්දාලි සමයො අප්පටිවිද්ධො අහොසි’{5}** යන මේ ආදි තන්හි හෙවත්‍ථියෙහි වේ. **‘තෙන ඛො පන සමයෙන උග්ගහමානො පරිබ්බාජකො සමණමණ්ඩිකා පුත්තො සමයප්පවාදකෙ තින්‍දුකාචීරෙ එකසාලකෙ මල්ලිකාය ආරාමෙ පටිවසති’{6}** යන මේ ආදි තන්හි දෘෂ්ටිය කියනු ලැබේ.
යන මේ ආදි තන්හි ප්‍රතිලාභය කියවේ. **‘සම්මා මානාභිසමයා අන්තමකාසි දුක්‍ඛස්ස’{2}** යන මේ ආදි තන්හි ප්‍රහාණයෙහි වේ. **‘දුක්‍ඛස්ස පීළනට්ඨො සඞ්ඛතට්ඨො සන්තාපට්ඨො විපරිණාමට්ඨො අභිසමයට්ඨො’{3}** යන මේ ආදි තන්හි ප්‍රතිවෙධාර්‍ත්‍ථයි. මෙහි වනාහි සමය ශබ්දයෙහි කාලාර්‍ත්‍ථය ගනු ලැබේ. එහෙයින් යම්කලක ආයුෂ්මත් ශාරිපුත්‍ර මහාස්ථවිරයන් වහන්සේට විනයප්‍රඥප්තියාචනයට හේතුභූත වූ පරිවිතර්‍කය පහළවූයේද ඒ කාලයෙහියි මෙසේ මෙහි අර්‍ත්‍ථ දතයුතුය.
මෙහිලා විතණ්ඩවාදී තෙමේ කීයේය: එසේනම් කුමක් හෙයින් සූත්‍රාන්තයෙහි ‘**එකං සමයං**’යි ද්විතීයා විභක්ති වචනයෙන් නිර්‍දෙශය කරන ලද්දේද? අභිධර්‍මයෙහිද ‘**යස්මිං සමයෙ කාමාවචරං’යි** සප්තමීවිභක්ති වචනයෙන් කරන ලද්දේද? එසේ නොකොට මෙහි **‘තෙන සමයෙන**’යි කරණ වචනයෙන් නිර්‍දෙශය කරන ලද්දේදැයි එහි එසේද මෙහි අන්පරිද්දෙකින් ද අර්‍ත්‍ථය ලැබෙන බැවිනි. සූත්‍රාන්තයෙහි වනාහි කෙසේ අත්‍යන්තසංයොගාර්‍ත්‍ථය ලැබේද? යම්කලෙක භාග්‍යවතුන් වහන්සේ බ්‍රහ්මජාලාදී වූ සූත්‍රාන්තයන් දෙසූ සේක්ද, නිරතුරුවම ඒ කාලයෙහි පරහිත ප්‍රතිපත්ති සඞ්ඛ්‍යාත කරුණා විහරණයෙන් විසූ සේක. එහෙයින් ඒ අත්‍යන්තසංයොගාර්‍ත්‍ථය දක්වනු පිණිස එහි සූත්‍රාන්තයෙහි ‘**එකං සමයං**’යි අත්‍යන්තසංයොගාර්‍ත්‍ථයෙහි ද්විතීයාවිභක්ති නිර්‍දෙශය කරන ලද්දේය.
අභිධර්‍මයෙහි අධිකරණ සඞ්ඛ්‍යාත ආධාරාර්‍ත්‍ථය හා ක්‍රියාසඞ්ඛ්‍යාත භාවයෙන් භාවලක්‍ෂණාර්‍ත්‍ථයද ලැබන්නේය. ආධාරාර්‍ත්‍ථයෙහි එන සමය ශබ්දය කාලාර්‍ත්‍ථ සමූහාර්‍ත්‍ථ ඇත්තේ වේ. එහෙයින් මෙහි කාලාර්‍ත්‍ථ සමූහාර්‍ත්‍ථ දෙක සමයයි කියනු ලැබේ. ‘**යස්මිං කාලෙ ධම්මපුඤ්ජෙ වා කාමාවචරං කුසලං චිත්තං උප්පන්නං හොති තස්මිං යෙව කාලෙ ධම්ම පුඤ්ජෙ ච ඵස්සාදයො හොන්ති’** යනු අභිධර්‍මයෙහි සමය ශබ්දය සමූහාර්‍ත්‍ථ කාලාර්‍ත්‍ථ දෙක්හි එන බවට නිදසුන් වේ. අෂ්ටදුෂ්ටක්‍ෂණයෙන් මිදුනා වූ බුද්ධෝත්පාදක්‍ෂණයද **‘චක්‍ඛුං ච පටිච්ච රූපෙ ච උප්පජ්ජති චක්‍ඛු විඤ්ඤාණං**’යි මේ ලෙසින් කියූ චක්‍ෂුරූපාදීන්ගේ ප්‍රත්‍යය සාමග්‍රියද ජනකහෙතුවද යන ක්‍ෂණ, සමවාය, හෙතු සඞ්ඛ්‍යාත වූ සමය ශබ්දයාගේ භාවයෙන් ඒ ස්පර්‍ශාදි ධර්‍මයන්ගේ භාවය යම්හෙයකින් හඟිනු ලැබේද එහෙයින් ඒ ආධාරාර්‍ත්‍ථයාගේ භාවයෙන් භාවලක්‍ෂණාර්‍ත්‍ථය දක්වනු පිණිස ‘**ගාවිසු දුය්හමානාසු ගතො, දුද්ධාසු ආගතො’** යනාදි තන්හි මෙන් එහි සප්තමී විභක්ති වචනයෙන් නිර්‍දෙශ කරන ලද්දේය.
මේ විනය පිටකයෙහි වනාහි ‘**අන්තෙන වසති. විජ්ජාය වසති’** යනාදි තන්හි මෙන් හෙතු අර්‍ත්‍ථයද ‘**එරසුනා ඡි‍න්‍දති, කුද්දාලෙන ඛණති’** යනාදි තන්හි මෙන් කරණාර්‍ත්‍ථයද ලැබෙන්නේය. ශික්‍ෂාපද පැනවීමට සුදුසු වූ යම් ඒ කාලයක් වේද ඒ කාලය ශාරීපුත්‍රාදි මහාස්ථවිරයන් වහන්සේ විසිනුදු නොදත හැක්කේය. හේතුවූද කරණවූද ඒ කාලයෙහි භාග්‍යවතුන් වහන්සේ ශික්‍ෂාපද පනවමින් ශික්‍ෂාපද පැනවීමට හේතුද බලාපොරොත්තු වෙමින් ඒ ඒ තැන වැඩවිසූ සේක්ද එහෙයින් ඒ අර්‍ත්‍ථය ප්‍රකාශ කරනු පිණිස මේ විනය පිටකයෙහි කරණ වචනයෙන් නිර්‍දෙශ කරන ලදැයි දතයුතුය. යතොකර්‍ත්‍ථය සඞ්ග්‍රහ කිරීම වශයෙන්
සූත්‍ර අභිධර්‍ම දෙක්හි උපයොග සඞ්ඛ්‍යාත ද්විතීයාවෙන්ද භුම්ම සඞ්ඛ්‍යාත සප්තමියෙන්ද ඒ ඒ අර්‍ත්‍ථ අපෙක්‍ෂාකොට මේ විනය පිටකයෙහි ඒ සමය ශබ්දය කරණයෙන්ම කියන ලද්දේය.
පුරාණාචාර්‍ය්‍යයෝ වනාහි ‘**එකං සමයං’**යි හෝ ‘**යස්මිං සමයෙ’යි** හෝ ‘**තෙන සමයෙන’**යි හෝ යන මෙය වචනමාත්‍ර භේදයෙක. මෙය සියලු තන්හි සප්තමී විභකත්‍යර්‍ත්‍ථය මැ’යි කියති. එහෙයින් ඔවුන්ගේ පිළිගැනීම් වසයෙන් ‘**තෙන සමයෙන’යි** කියූ කල්හිද ඒ කාලයෙහි යන අර්‍ත්‍ථය දතයුතුය.
**‘බුද්ධො භගවා’** යන මේ පදයන්ගේ අර්‍ත්‍ථ ඉදිරියෙහි විස්තර කරන්නෙමු. **‘වෙරඤ්ජායං විහරති’** යන මෙහි වෙරඤ්ජා යනු එක්තරා නගරයක නාමයකි. ඒ වෙරඤ්ජාවෙහිය. සමීපාර්‍ත්‍ථයෙහි සප්තමී වචනයි. ‘**විහරති’** යන මෙය වෙනසක් නොමැතිව ඊර්‍ය්‍යාපථවිහරණ, දිව්‍යවිහරණ, බ්‍රහ්මවිහරණ, ආර්‍ය්‍යවිහරණ යන විහරණ අතුරෙහි එක්තරා විහරණයකින් යුක්තබව දක්වාලන්නේය. මෙහි වනාහි සිටීම, යෑම, හිඳීම, නිදීම යන ප්‍රභෙද ඇති ඊර්‍ය්‍යාපථ අතුරෙහි එක්තරා ඊර්‍ය්‍යාපථයකින් මැනවින් යෙදීම දක්වන්නේය. එහෙයින් භාග්‍යවතුන් වහන්සේ සිටි සේක්ද ගමන් කරන සේක්ද හිඳින සේක්ද නිදන සේක්ද ඒ සිටීම්, යෑම්, හිඳීම්, නිදීම් යන හැම ඉරියවුම ‘විහරති’ වැඩවසන සේකැයි යන එම ක්‍රියා පදයෙන් ගැනෙන්නේය. යම්හෙයකින් භාග්‍යවතුන් වහන්සේ එක් ඉරියවුවකින් නැගී පීඩාවක් අන් ඉරියවුවකින් සිඳහැර ආත්මභාවය නොවැටෙන්නකොට හිතසුව එළවන සේක්ද පවත්වන සේක්ද එහෙයින් ‘විහරති’යි කියනු ලැබේ.
**‘නළෙරුපුචිමන්‍දමූලෙ’** මෙහි නළෙරු නම් යක්‍ෂයෙකි. **පුචිමන්‍ද** යනු කොසඹ රුකය. මූල යනු සමීපය. මේ මූල ශබ්දය වනාහි **‘මූලානි උද්ධරෙය්‍ය අන්තමසො උසීරනාළමත්තාතිපි’{1}** යනාදි තන්හි මූලමූලයෙහිද **‘ලොභො අකුසල මූලං’** යනාදි තන්හි අසාධාරණ හේතුවෙහිද **‘යාව මජ්ඣන්තිකෙ කාලෙ ඡායා එරති නිවාතෙ පණ්ණානි පතන්ති එත්තාවතා රුක්‍ඛමූලං’** යනාදි තන්හි සමීපයෙහිද දක්නා ලැබේ. මෙහි වනාහි සමීපය අභිමත වේ. එහෙයින් නළෙරු යකු විසින් අරක්ගත් කොසඹ රුක සමීපයෙහියි මෙසේ මෙහි අරුත් දතයුතුය. ඒ කොසඹ රුක සිත්කලුය. දුටුවන් පහදවන්නේය. නන්වැදෑරුම් වෘක්ෂයනට අධිපතිභාවය කරන්නකු මෙන් එනුවරට නොදුරෙහි යෑම ඊමට පහසුකම් ඇති තැනක වූයේය. එකල්හි භාග්‍යවතුන් වහන්සේ වෙරඤ්ජාවට වැඩමකොට සුදුසු තැනක වසන සේක් ඒ රුක සමීපයෙහි යට පෙදෙසෙහි විසූ සේක. ‘**වෙරඤ්ජායං විහරති නළෙරුපුචිමන්‍දෙ මූලෙ’{2}යි** එහෙයින් කියන ලද්දේය.
‘**තෙන සමයෙන බුද්ධො භගවා වෙරඤ්ජායං විහරති නළෙරු පුචිමන්‍දෙ මූලෙ**’යි යමක් කියන ලදද එහි කිසිවක්හට පරිවිතර්‍කයක් වන්නේය. ඉදින් වනාහි භාග්‍යවතුන් වහන්සේ වෙරඤ්ජාවෙහි වැඩවසන සේකැයි ගනිත්නම් නළෙරුපුචිමන්‍දමූලයෙහියි නොකිය යුතුය. නළෙරුපුචිමන්‍දමූලයෙහි වැඩවසන සේකැයි ගනිත්නම් වෙරඤ්ජාවෙහියි නොකියයුතුය. දෙතැනක ඒ කාලයෙහිම පෙරපසු නොවී වසන්නට නොමහැකිය යනුයි. මෙය වනාහි මෙසේ නොදතයුතුය. සමීපාර්‍ත්‍ථයෙහි සප්තමී වචනැයි කීවෝ නොවෙමුද? එහෙයින් ගඞ්ගා-යමුනාදීන්ගේ සමීපයෙහි හැසිරෙත්, ගෝමඬුලු ගඞ්ගාවෙහි හැසිරෙති, යමුනාවෙහි හැසිරෙතියි යම්සේ කියනු ලැබෙත්ද මෙසේ මෙහිද වෙරඤ්ජා නුවර සමීපයෙහි යම් මේ නළෙරුපුචිමන්‍දමූලය වේද එහි වැඩවසන සේක් ‘වෙරඤ්ජාවෙහි නළෙරුපුචිමන්‍දමූලයෙහි වැඩවසත්’යි කියනු ලැබේ. මෙහි වෙරඤ්ජා වචනය මුන්වහන්සේගේ ගොදුරුගම දැක්වීම පිණිසය. නළෙරුපුචිමන්‍දමූල වචනය පැවිද්දන්ට සුදුසු වූ නිවාසස්ථානය දැක්වීම පිණිසය.
එහි වෙරඤ්ජාව දැක්වීමෙන් ආයුෂ්මත් උපාලි මහාස්ථවිරයන් වහන්සේ භාග්‍යවතුන් වහන්සේගේ ගැහැවියනට අනුග්‍රහ කිරීමද දක්වාලන්නෝය. එසේ පළමු වචනයෙන් සිවුපසය ගැනීමෙන් අත්තකිලමථානුයෝගයාගේ දුරුකිරීමද, පැසුළු වචනයෙන් ක්ලේශ කාමයට වස්තු වූ රූපාදීවූ වස්තු කාමයන්ගේ ප්‍රහාණයෙන් කාමසුඛල්ලිකානුයෝගය දුරුකිරීමෙහි උපාය දැක්වීමද, පළමු වචනයෙන් ධර්‍මදේශනාභියෝගයද, පැසුළු වචනයෙන් විවෙකාධිමුක්තියද, පළමු වචනයෙන් කරුණාවට එළඹ සිටිමද, පැසුළු වචනයෙන් ප්‍රඥාව හේතුකොට ලාභාපෙක්‍ෂාවෙන් දුරුවීමද, පළමු වචනයෙන් සත්ත්‍වයන්ට හිතසුව නිපදවීමෙහි නැමුනු බවද, පැසුළු වචනයෙන් පරහට සුඛකරණයෙහි ඇලීමද, පළමු වචනයෙන් ධාර්මික සුඛපරිත්‍යාගයට කරුණු වූ ඵාසුවිහරණයද, පැසුළු වචනයෙන් උත්තරීමනුෂ්‍ය ධර්‍මයෙහි එක්වන් යෙදීමට කරුණු වූ ඵාසුවිහරණයද, පළමු වචනයෙන් මිනිසුන්ට උපකාර බහුලබවද, පැසුළු වචනයෙන් දෙවියන්ට උපකාර බහුලබවද, පළමු වචනයෙන් ලෙව්හි උපන්නහුගේ ලෙව්හි ආමිස පරිභෝගයෙන් වැඩීමද, පැසුළු වචනයෙන් ලෙව්හි නොඇලුනු බවද, පළමු වචනයෙන් **‘එකපුග්ගලො භික්‍ඛවෙ ලොකෙ උප්පජ්ජමානො උප්පජ්ජති බහුජනහිතාය බහුජනසුඛාය ලොකානුකම්පාය අත්‍ථාය හිතාය සුඛාය දෙවමනුස්සානං, කතමො එකපුග්ගලො, තථාගතො අරහං සම්මා සම්බුද්ධො**’යි වදාළ වචනයෙන් යම් අර්‍ත්‍ථයක් පිණිස භාග්‍යවතුන් වහන්සේ උපන් සේක්ද, ඒ ලොකාර්‍ත්‍ථ නිෂ්පාදනයද, පැසුළු වචනයෙන් යම්තැනක උපන් සේක්ද, එයට අනුරූප වූ විහරණයද, භාග්‍යවතුන් වහන්සේ පළමුකොට ලුම්බිනි වනයෙහිද, දෙවනුව බොධිමණ්ඩයෙහිදැයි ලෞකික ලෝකෝත්තර උත්පත්තියෙන් වනයෙහිම උපන් සේක්ද එහෙයින් වනයෙහිම මුන්වහන්සේගේ විහරණයද දක්වන්නේ යයි මේආදි නයින් මෙහි අර්‍ත්‍ථ යෝජනාව දතයුතුය.
**‘මහතා භික්‍‍‍‍ඛුසඞ්ඝෙන සද්ධිං’** යන මෙහි මහතා, ගුණ මහත්ත්‍වයෙන්ද, සඞ්ඛ්‍යා මහත්ත්‍වයෙන්ද මහත් වූ ඒ භික්‍ෂුතෙමේ වනාහි ගුණයන්ගෙනුදු මහත් වූයේය. යම්හෙයකින් එහි යම් පැසුළු මහණෙක් වූයේද හෙතෙමේ සෝවාන් වූයේය. ගණන් විසිනුදු පන්සිය ගණන් බැවින් මහත් වූයේය. භික්‍ෂූන්ගේ සමූහය භික්‍‍‍‍‍ඛු සඞ්ඝ’ නම් වේ. ඒ භික්‍ෂු සඞ්ඝයා සමග ආර්‍ය්‍ය වූ දෘෂ්ටියෙහි හා ශීලයෙහි සමානභාවයෙන් එක්වූ හැනී සිටියා වූ ශ්‍රමණ ගණයා හා යන අර්‍ත්‍ථයි **‘සද්ධිං’** එක්ව.
**‘පඤ්චමත්තෙහි භික්‍ඛුසතෙහි’** පසක් ප්‍රමාණ මොවුනටනුයි පඤ්චමත්ත නමි. මත්තා යන මෙයින් ප්‍රමාණය කියනු ලැබේ. එහෙයින් යම්සේ ‘භොජනෙ මත්තඤ්ඤූ’යි කියූ කල්හි බොජුනෙහි මාත්‍රය දනී, පමණ දනී, යන අර්‍ත්‍ථය වේ එසේ මෙහිද ඒ භික්‍ෂූන් සියය පිළිබඳ පංචමාත්‍රය පංචප්‍රමාණයයි මෙසේ අර්‍ත්‍ථය දතයුත්තේය. භික්‍ෂූන් පිළිබඳ සියය ‘**භික්‍ඛුසත’** නම් වේ. ඒ පන්සියයක් පමණ වූ භික්‍ෂුන් සමග ‘මහතා භික්‍‍‍‍‍ඛු සඞ්ඝෙන සද්ධිං’ යන මෙයින් යමක් කියන ලදද එයින් මෙහි ඒ භාග්‍යවතුන් වහන්සේගේ මහත්වූ භික්‍ඛු සඞ්ඝයාගේ සඞ්ඛ්‍යා මහත්ත්‍වය දක්වන ලද්දේ වේ. ඉදිරියෙහි වනාහි මේ පන්සියයක් පමණ භික්‍ෂු සඞ්ඝයා පිළිබඳ ‘ශාරීපුත්‍ර! භික්‍ෂු සඞ්ඝ තෙමේ වියවුල් රහිතය, එහෙයින් දොස් නැත්තේය, පහවූ පව් ඇත්තේය, පිරිසිදුය, සාරයෙහි පිහිටියේය, ශාරීපුත්‍ර! මේ පන්සියයක් භික්‍ෂූන් අතුරෙහි යම් පැසුළු මහණෙක් වේද, හෙතෙමේ සොතාපන්තය’ යන වචනයෙන් ගුණ මහත්ත්‍වය ප්‍රකටය.
**‘අස්සොසි ඛො වෙරඤ්ජො බ්‍රාහ්මණො’** යන මෙහි ‘**අස්සොසි’,** ඇසූයේය. ලැබුයේය. කණට වැටුණු වාග්ඝොෂානුසාරයෙන් දැනගත්තේය. ‘ඛො’ යනු පදපූරණ මාත්‍රයෙහි හෝ අවධාරණාර්‍ත්‍ථයෙහි නිපාතයි. එහි අවධාරණාර්‍ත්‍ථයෙන් ඇසුයේමය, මොහුට කිසි ශ්‍රවණාන්තරායක් නොවූයේය, යන මේ අර්‍ත්‍ථය දතයුතුය. පදපූරණ මාත්‍රයෙන් වනාහි ව්‍යඤ්ජනයන්ගේ සිලිටි බව පමණක්ම වේ. වෙරඤ්ජාවෙහි උපන්නේය, වෙරඤ්ජාවෙහි වූයේය, වෙරඤ්ජාව මොහුට වාසස්ථාන හෝ වූයේ යයි වෙරඤ්ජ නම් වේ. මවුපියන් විසින් කරන ලද නාම වශයෙන් මෙතෙමේ ‘උදය’යි කියනු ලැබේ. වේදය හදාරානුයි ‘බ්‍රහ්මණ’ නම්. සෘග්වෙදාදි මන්ත්‍ර හදාරන්නේය යන අර්‍ත්‍ථයි. මේ වනාහි බැහැරකළ බහා තැබූ පව් ඇති බැවින් බ්‍රාහ්මණයෝයි කියනු ලැබෙත්.
දැන් වෙරඤ්ජ බ්‍රාහ්මණ තෙමේ යම් අර්‍ත්‍ථයක් ඇසූයේද එය පවසනුයේ **‘සමණො බලු භො ගොතමො’** යනාදිය කීයේය. එහි සන්සිඳවූ පව් ඇති බැවින් ‘ශ්‍රමණය’යි දතයුතුය. **‘බාහිතපාපොති බ්‍රාහ්මණො{1} සමිතපාපත්තා සමණොති වුච්චති’**යි මෙය කියන ලද්දේය. භාග්‍යවතුන් වහන්සේද නිරුත්තරවූ ආර්‍ය්‍ය මාර්‍ගයෙන් සන්සිඳවූ පව් ඇති සේක. එහෙයින් යම් මේ ශ්‍රමණ යන නාමයක්වේද මෙය භාග්‍යවතුන් වහන්සේ විසින් යථාර්‍ත්‍ථවත් වූ ගුණයන්ගෙන් ලබන ලද්දේය. **‘බලු’** යනු අනුශ්‍රවණාර්‍ත්‍ථයෙහි නිපාතයකි. **‘භො**’ යනු බ්‍රාහ්මණ ජාති ඇතියනට ජාති වශයෙන් සිද්ධ වූ ආලපන මාත්‍රයකි.
‘**භොවාදී නාම සො හොති සචෙ හොති සකිඤ්චනො**’{1}යි මෙය කියන ලද්දේය. **‘ගොතමො’** යන මෙය ගෝත්‍ර වශයෙන් භාග්‍යවතුන් වහන්සේ දක්වාලන්නේය. එහෙයින් ‘**සමණො බලු භො ගොතමො’** යන මෙහි භවත්නි! ශ්‍රමණතෙමේ වනාහි ගෞතම ගෝත්‍ර ඇත්තේ යයි මෙසේ අර්‍ත්‍ථ දතයුතුය. ‘**සක්‍යපුත්තො’** යන මෙය භාග්‍යවතුන් වහන්සේගේ උසස් කුලය දක්වන්නේය. ‘**සක්‍යකුලා පබ්බජිතො’** යනු ශ්‍රද්ධාවෙන් පැවිදි වූ බව දැක්වීමය. කිසිදු පිරිහීමකින් නොමඩනා ලද්දාහු කිසිවකින් ක්‍ෂය නොවූම ඒ කුලය හැරපියා ශ්‍රද්ධාවෙන් පැවිදිවූහ’යි කියන ලද්දේ වේ. එයින් අන්‍යවූයේ කියූ අර්‍ත්‍ථ ඇත්තේමය. ‘**තං ඛො පන’** යනු ඉත්‍ථම්භූතාඛ්‍යානයෙහි ද්විතියා වචනයි. ඒ භවත් ගෞතමයන් වහන්සේගේ යන අර්‍ත්‍ථයි. ‘කල්‍යාණො’ කල්‍යාණ ගුණ යුක්තයහ. ශ්‍රේෂ්ඨයහයි කියන ලද්දේ වේ. ‘**කිත්තිසද්දො**’ යනු කීර්තියමය. හෝ ස්තූති ඝොෂය වෙයි.
**‘ඉතිපි සො භගවා’** යනාදි තන්හි වනාහි **‘සො භගවා ඉතිපි අරහං ඉතිපි සම්මා සම්බුද්ධො -පෙ- ඉතිපි භගවා**’ යන මේ වනාහි යෙදීමය. මේ මේ කාරණයෙනැයි කියන ලද්දේ වේ.
දැන් විනයධරයන්ගේ සූත්‍රාන්තනය කෞශල්‍යය පිණිස විනය සංවර්‍ණානාවගේ ආරම්භයෙහි බුද්ධගුණ ප්‍රතිසංයුක්ත වූ ධර්‍මකථාවෙන් චිත්ත සන්තොෂය පිණිස චිත්තප්‍රසාදය උපදවනු පිණිස මේ පදයන්ගේ සංවර්‍ණනාව විස්තර නයින් කරන්නෙමි.
එහෙයින් ‘**සො භගවා ඉතිපි අරහං’** යනාදි විසින් යමක් කියන ලදද එහිලා මෙසේ දතයුතුය.
එහි කෙලෙසුන්ගෙන් දුරුවූ බැවින් කෙලෙස් සතුරන් හා සංසාර චක්‍රයාගේ දැවී නැසූ බැවින් වීවරාදි ප්‍රත්‍යයන්ට සුදුසු බැවින් පව් කිරීමෙහි රහසක් නැති බැවින් රහසිනුදු පව් නොකරන බැවින් යන මේ කරුණුවලින් පළමුකොට ඒ භාග්‍යවතුන් වහන්සේ **‘රහත්හ’**යි දතයුතුය. ඒ භාග්‍යවතුන් වහන්සේ සියලු කෙලෙසුන්ගෙන් ඈත්වෙති. ඉතා දුර ඉතා ඈත්හි සිටියහ. ආර්‍ය්‍යමාර්‍ගයෙන් ස්වාසනා ක්ලේශයන් විධ්වංසනය කළබැවිනැයි ඈත්හිවූ බැවින් රහත්හ. මේ භාග්‍යවතුන් වහන්සේ විසින් ඒ කෙලෙස් සතුරෝ මාර්‍ගඥානයෙන් නසන ලදහයි කෙලෙස් සතුරන් නැසූ බැවින්ද රහත්හ. අවිද්‍යා භවතෘෂ්ණාමය නාභි ඇති පුණ්‍යාභිසංස්කාරාදීවූ අභිසංස්කාර නැමති අර ඇති ජරාමරණ නැමති නිම්වළලු ඇති ආස්‍රව සමුදයමය අලවංගුවෙන් විද භවත්‍රය නැමති රියෙහි මොනවට යොදනලද මුල් නොදතහැකි කලක් පැවැති යම් මේ සංසාර චක්‍රයක් වේද මුන්වහන්සේ විසින් ඒ සංසාර චක්‍රයාගේ භවරූප වූ සියලු අරයෝ බෝමැඩදී වීර්‍ය්‍ය නැමැති පාදයෙන් ශීල නැමැති පෘථිවියෙහි පිහිටාගෙන ශ්‍රද්ධා නැමති හස්තයෙන් කර්‍ම ක්‍ෂයකර ඥාන නමැති පොරොව ගෙන නසන ලදහයි මෙසේ සංසාර චක්‍රයෙහි අර නැසූ බැවිනුදු රහත්හ.
තවද, ‘සංසාරචක්ක’ යන මෙයින් නොදත් පූර්‍ව කෙළවර ඇති සංසාර වෘත්ත කියනු ලැබේ. එයටද අවිද්‍යාව මූලය බැවින් නාභිය වේ. කෙළවර බැවින් ජරාමරණ නිම්වළල්ල වේ. අවිද්‍යාව මූලය බැවින් හා ජරාමරණ අවසානය බැවින් සෙසු දශධර්‍මයෝ අරවෙත්. එහි දුඃඛාදියෙහි නොදැනීම අවිද්‍යාය. කාමභවයෙහි අවිද්‍යාව කාමභවයෙහි සංස්කාරයන්ට ප්‍රත්‍යය වේ. රූපභවයෙහි අවිද්‍යාව රූපභවයෙහි සංස්කාරයන්ට ප්‍රත්‍යය වේ. අරූප භවයෙහි අවිද්‍යාව අරූප භවයෙහි සංස්කාරයන්ට ප්‍රත්‍යය වේ. කාමභවයෙහි සංස්කාරයෝ කාමභවයෙහි ප්‍රතිසන්‍ධි විඥානයට ප්‍රත්‍යයෝ වෙත්. රූපභව, අරූපභවයන්හිද මේ ක්‍රමය වේ. කාමභවයෙහි ප්‍රතිසන්‍ධිවිඥානය කාම භවයෙහි නාමරූපයට ප්‍රත්‍යය වේ. රූපභවයෙහිද එසේය. අරූප භවයෙහි නාමයටම ප්‍රත්‍යය වේ. කාමභවයෙහි නාමරූපය කාමභවයෙහි ෂඩායතනයට ප්‍රත්‍යය වේ. රූපභවයෙහි නාමරූපය රූපභවයෙහි චක්‍ඛු, සොත, මන යන ත්‍රිවිධ ආයතනයන්ට ප්‍රත්‍යය වේ. අරූපභවයෙහි නාමය අරූපභවයෙහි එක්ම මනායතනයට ප්‍රත්‍යය වේ. කාමභවයෙහි ෂඩායතනය කාමභවයෙහි සවැදෑරුම් වූ ස්පර්‍ශයට ප්‍රත්‍යය වේ. රූපභවයෙහි චක්‍ඛු, සොත, මන යන ත්‍රිවිධ ආයතන රූපභවයෙහි තෙවැදෑරුම් ස්පර්‍ශයන්ට ප්‍රත්‍යය වේ. අරූප භවයෙහි එක්ම මනායතනය අරූප භවයෙහි එක්ම ස්පර්‍ශයට ප්‍රත්‍යය වේ. කාමභවයෙහි සවැදෑරුම් වූ ස්පර්‍ශ වේ. කාමභවයෙහි සවැදෑරුම් වූ වෙදනාවන්ට ප්‍රත්‍යය වේ. රූපභවයෙහි තෙවැදෑරුම් වූ ස්පර්‍ශ රූපභවයෙහිම තෙවැදෑරුම් වූ වේදනාවන්ට ප්‍රත්‍යය වේ. අරූපභවයෙහි එකම ස්පර්‍ශය එහිම එක්ම වෙදනාවට ප්‍රත්‍යය වේ. කාමභවයෙහි සවැදෑරුම් වූ වෙදනා කාමභවයෙහි සවැදෑරුම් වූ තෘෂ්ණාකායයන්ට ප්‍රත්‍යය වේ. රූපභවයෙහි තෙවැදෑරුම් වූ වෙදනා එහිම තෙවැදෑරුම් වූ තෘෂ්ණාකායයන්ට ප්‍රත්‍යය වේ. අරූප භවයෙහි එක්ම වෙදනා අරූප භවයෙහි එම තෘෂ්ණාකායට ප්‍රත්‍යය වේ. ඒ ඒ තන්හි ඒ ඒ තෘෂ්ණා තොමෝ ඒ ඒ උපාදානයට ප්‍රත්‍යය වේ. උපාදානාදිය කාමභවාදීන්ට ප්‍රත්‍යය වේ.
කෙසේදයත්: මේ ලෝකයෙහි ඇතැම් එකෙක් කාමයන් වළඳන්නෙමි’යි කාමොපාදාන ප්‍රත්‍යයයෙන් කයින් දුශ්චරිත කරයි. වචනයෙන් දුශ්චරිත කරයි. මනසින් දුශ්චරිත කරයි. දුශ්චරිත පරිපූර්‍ණත්‍වයෙන් අපායයෙහි උපදියි. එහි මොහුගේ උපතට හේතු වූ කර්‍මය කර්‍මභව නම් වේ. කර්‍මයෙන් උපන් ස්කන්‍ධ උත්පත්ති භව නම් වේ. ස්කන්‍ධයන්ගේ හටගැනීම ජාතියය. පැසීම ජරාය. බිඳීම මරණයයි.
අනෙකෙක් ස්වර්‍ගසම්පත්තිය වළඳන්නෙමි’යි එසේම සුචරිතයෙහි හැසිරෙයි. පුචරිතයන්ගේ පරිපූර්‍ණත්‍වයෙන් ස්වර්‍ගයෙහි උපදියි. එහි මොහුගේ උපතට හේතු වූ කර්‍මය කර්‍මභව නම්වේය යන මෙහිද ඒ ක්‍රමයම වේ.
අනෙකෙක් බ්‍රහ්මලෝක සම්පත්තිය වළඳින්නෙමියි කාමොපාදාන ප්‍රත්‍යයයෙන්ම මෛත්‍රිය වඩයි. කරුණා, මුදිතා, උපෙක්‍ෂාවන් වඩයි. භාවනාවන්ගේ පරිපූර්‍ණත්‍වයෙන් බ්‍රහ්ම ලෝකයෙහි උපදියි. එහි මොහුගේ උපතට කරුණු වූ කර්‍මය කර්‍මභව නම්වේ, යන මෙහිද ඒ ක්‍රමයම වේ.
අනෙකෙක් අරූප භවයෙහි සම්පත්තිය වළඳන්නෙමි’යි එසේම ආකාසානඤ්චායතනාදි සමාපත්තීන් වඩයි. භාවනාවන්ගේ පරිපූර්‍ණත්‍වයෙන් ඒ ඒ තන්හි උපදියි. එහි මොහුගේ උපතට කරුණු වූ කර්‍මය කර්‍මභව නම් වේ. කර්‍මයෙන් උපන් ස්කන්‍ධ උත්පත්තිභව නම් වේ. ස්කන්‍ධයන්ගේ හටගැනීම ජාතියය. පැසීම ජරාය. බිදීම මරණයයි. සෙසු උපාදාන මුල්කොටගත් යෝජනාවන්හිද මේ ක්‍රමය වේ.
මෙසේ මේ අවිද්‍යාව හේතුයි. සංස්කාර හේතුසමුත්පන්නයහ. මේ අවිද්‍යා, සංස්කාර දෙකම හේතු සමුත්පන්නයයි. ප්‍රත්‍යය පිරිසිඳ දැනීමෙහි නුවණ ධර්‍මස්ථිති ඥානයයි. ඒ නම් ප්‍රතීත්‍යසමුත්පාදාවබෝධයයි. අද්ධානසඞ්ඛ්‍යාත දීර්‍ඝ වූ අතීත කාලයටත් අනාගත කාලයටත් අවිද්‍යාව හේතුය. සංස්කාරයෝ හේතු සමුත්පන්නයහ. මේ දෙක හේතුසමුත්පන්නයයි. ප්‍රත්‍යය පිරිසිඳ දැනීමෙහි නුවණ ධර්‍මස්ථිති ඥානයයි. මේ ක්‍රමයෙන් සියලු පද විස්තර කටයුතුය. එහි අවිද්‍යා, සංකාර එක් සඞ්ක්‍ෂෙපයෙකි. විඥාන, නාමරූප, ෂඩායතන, ස්පර්‍ශ, වෙදනා එක් සඞ්ක්‍ෂෙපයෙකි. තෘෂ්ණා උපාදාන, භවයෝ එක් සඞ්ක්‍ෂෙපයෙකි. ජාති ජරා, මරණ මෙහි ප්‍රථම සඞ්ක්‍ෂෙපය එක් සංකල්පයකි. අතීත කාලයයි. මද්ධ්‍යයෙහි වූ සඞ්ක්‍ෂෙප දෙක වර්‍තමාන කාලයි. ජාති, ජරා, මරණ සඞ්ක්‍ෂෙපය අනාගත කාලයි. මෙහි අවිද්‍යා සංස්කාරයන්ගේ ගැනීමෙන් තෘෂ්ණා උපාදානභව ගන්නා ලදී. අවිද්‍යා, සංස්කාර, තෘෂ්ණා, උපාදාන - භව යන මේ ධර්‍ම පස අතීත කර්‍මවෘත්තයි. විඥාන, නාමරූප, ෂඩායතන, ස්පර්‍ශ, වෙදනා යන ධර්‍ම පස දැන් මේ ආත්මභාවයෙහි විපාක වෘත්තයි. තෘෂ්ණා උපාදාන භවයන්ගේ ගැනීමෙන් අවිද්‍යා, සංස්කාර ගන්නා ලද්දේම වෙයි. තෘෂ්ණා, උපාදාන, භව, අවිද්‍යා, සංස්කාර යන මේ ධර්‍මය දැන් මේ ආත්මභාවයෙහි කර්‍මවෘත්තයි. ජාති, ජරා, මරණ දැක්වීමෙන් විඥානාදීන් දැක්වූ බැවින් විඥාන, නාමරූප, ෂඩායතන, ස්පර්‍ශ, වෙදනා යන මේ ධර්‍මය අනාගතයෙහි විපාක වෘත්තයි. ඒ අවිද්‍යාදී ආකාර වශයෙන් විසිවැදෑරුම් වන්නේය. මෙහි සංස්කාර විඥානයන්ගේ අතර එක්සන්‍ධියකි. වෙදනා, තෘෂ්ණා අතර එක්සන්‍ධියකි. භව, ජාති අතර එක්සන්‍ධියකි. මෙසේ භාග්‍යවතුන් වහන්සේ සඞ්ක්‍ෂෙප සතරක් ඇති අද්ධ තුනක් ඇති ආකාර විස්සක් ඇති සන්‍ධි තුනක් ඇති මේ ප්‍රතීත්‍යසමුත්පාදය සියලු අයුරින් දන්නා සේක. දක්නා සේක. පිළිපදින සේක. ඒ දැනීම යථාස්වභාව වශයෙන් ජානනාර්‍ත්‍ථයෙන් ඥානනම. අනිත්‍යාදි ආකාරයෙන්, පිළිවිදින අර්‍ත්‍ථයෙන් ප්‍රඥානම. **‘පච්චයපරිග්ගහෙ පඤ්ඤා ධම්මට්ඨිතිඤාණං’{1}**යි එහෙයින් කියනු ලැබේ. භාග්‍යවතුන් වහන්සේ මේ ධර්‍මස්ථිති ඥානයෙන් ඒ අවිද්‍යාදි ධර්‍මයන් තතු පරිදි දැන ඒ අවිද්‍යාදි ධර්‍ම කෙරෙහි බලවත් විදර්‍ශනාවෙන් කළකිරෙන සේක් ආර්‍යමාර්‍ගයෙන් නොඇලෙන සේක් මිදෙන සේක් කියූ ආකාර ඇති මේ සංසාර චක්‍රයෙහි අර නැසූ සේක. වෙසෙසින් නැසූ සේක. විද්ධවංසනය කළසේක. මෙසේද අර නැසූ බැවින් රහත්හ.
භාග්‍යවතුන් වහන්සේ අග්‍රදක්‍ෂිණාර්‍හ බැවින්ම චීවරාදි ප්‍රත්‍යයයන්ටද සෙසු පූජා විශේෂයන්ටද සුදුසු සේක. එහෙයින්ම තථාගතයන් වහන්සේ උපන් කල්හි යම්කිසි මහෙශාක්‍ය වූ දෙව්මිනිස් කෙනෙක් වෙත්ද ඔවුහු අන්තැනක පූජා නොකෙරෙත්. ඒ එසේමය. **සහම්පති බ්‍රහ්මතෙමේ** මහමෙර තරම් වූ රුවන් දමකින් තථාගතයන් වහන්සේ පිදුයේය. අන්‍යවූ දෙවියෝද මනුෂ්‍යයෝද බිම්බිසාර, කෝශල රාජාදීහුද ශක්ති පමණින් උන්වහන්සේ පිදූහ. අශෝක මහරජතෙමේ පිරිනිවියාවූද භාග්‍යවතුන් වහන්සේ උදෙසා සයානු කෙළක් ධනය වියදම් කොට සියලු දඹදිව අසූහාරදහසක් විහාර පිහිටුවාලූයේය. අන්‍යයන්ගේ පුද වෙසෙස් ගැන කවර කතාද. මෙසේ ප්‍රත්‍යයයන්ට සුදුසු බැවින්ද රහත්හ. ලෝකයෙහි යම්කිසි පණ්ඩිතමානී වූ අඥයෝ අපකීර්තියට බියෙන් රහසිගතව යම්සේ පව්කෙරෙත්ද, එපරිද්දෙන් භාග්‍යවතුන් වහන්සේ කිසිකලෙකත් පව් නොකෙරෙතියි පව් කිරීමෙහි රහසක් නැති බැවින් රහත්හ. මේ අරුත් ගාථා බන්‍ධනයෙන් සැකෙවින් මෙසේ දක්වත්:
අවිපරීතකොට තමන්වහන්සේම සියලු ධර්‍මයන් අවබෝධ කළබැවින් වනාහි භාග්‍යවතුන් වහන්සේ සම්‍යක් සම්බුද්ධ වන සේක. ඒ එසේමය. මුන්වහන්සේ සියලු ධර්‍මයන් විපරීත නොකොට තුමූම අවබෝධ කළ සේක. විශිෂ්ට ඥානයෙන් දතයුතු ධර්‍මයන් විශිෂ්ට ඥානයෙන් දතයුතු බැවින් අවබෝධ කළ සේක. පිරිසිඳ දතයුතු ධර්‍මයන් පිරිසිඳ දතයුතු බැවින් හැරියයුතු ධර්‍මයන් හැරියයුතු බැවින්, සාක්‍ෂාත් කටයුතු ධර්‍මයෙන් සාක්‍ෂාත් කටයුතු බැවින් වැඩියයුතු ධර්‍මයන් වැඩිය යුතු බැවින්ද විශිෂ්ට ඥානයෙන් අවබෝධ කළහ. එහෙයින් සෙල බ්‍රාහ්මණයා හට තමන්වහන්සේගේ බුදුබව දක්වන සේක්,
‘බ්‍රාහ්මණ! මා විසින් මැනවින් දතයුතුවූ දුඃඛ සත්‍යය මැනවින් දන්නා ලදී. වැඩියයුතු වූ මාර්‍ග සත්‍යය වඩන ලදී. ප්‍රහීණ කටයුතු වූ සමුදය සත්‍යය ප්‍රහීණ කරන ලදී. එහෙයින් බුදුවූයෙම් වෙමි’යි මෙසේ වදාළ සේක.
තවද, චක්‍ඛායතනය දුඃඛ සත්‍යයය. ඒ දුඃඛ සත්‍යයට මූලකාරණ භාවයෙන් තදුතපාදක වූ පූර්‍වභවයෙහි සිද්ධ වූ තෘෂ්ණාව සමුදය සත්‍යයයි. ඒ දුඃඛ සත්‍ය, සමුදය සත්‍ය දෙදෙනාගේ නොපැවැත්ම නිරොධ සත්‍යයයි. නිරොධය ප්‍රතිවෙධ කරන ප්‍රතිපදාව මාර්‍ග සත්‍යයයි. මෙසේ එක් එක් පදය නගාලීමෙන්ද සියලු ධර්‍මයන් මැනවින් තුමූම අවබෝධ කළහ. සොතායතන, ඝාණායතන, ජීව්හායතන, කායායතන, මනායතන යන මොවුන් කෙරෙහිද මේ ක්‍රමය වේ. මේ ක්‍රමයෙන්ම රූපාදී වූ සවැදෑරුම් ආයතන, චක්‍ඛු විඤ්ඤාණාදී වූ සවැදෑරුම් විඤ්ඤාණකාය, චක්‍ඛුසම්ඵස්සාදී වූ සවැදෑරුම් ඵස්ස, චක්‍ඛු සම්ඵස්සජාදීවූ සවැදෑරුම් වෙදනා, රූපසඤ්ඤදීවූ සවැදෑරුම් සඤ්ඤා, රූපසඤ්චෙතනාදී වූ සවැදෑරුම් චෙතනා, රූප තණ්හාදී වූ සවැදෑරුම් තණ්හාකාය, රූපවිතක්කාදී වූ සවැදෑරුම් විතක්ක, රූපවිචාරාදී වූ සවැදෑරුම් විචාර, රූපස්කන්‍ධාදී වූ පඤ්චස්කන්‍ධ, දසකසිණ, දස අනුස්සති, උද්ධුමාතක සඤ්ඤාදීන්ගේ වශයෙන් දසසඤ්ඤා, කෙසාදි වූ ද්වත්තිංසාකාරය, ද්වාදසායතන, අට්ඨාරසධාතු, කාමභවාදීවූ නවභව, ප්‍රථමද්ධ්‍යනාදී වූ චතුර්විධ ධ්‍යාන, මෙත්තාභාවනාදී වූ සිවුවැදෑරුම් වූ අප්පමඤ්ඤා, සිවුවැදෑරුම් වූ අරූප සමාපත්ති, ප්‍රතිලොම වශයෙන් ජරාමරණාදිය හා අනුලොම වශයෙන් අවිද්‍යාදී වූ ප්‍රතීත්‍යසමුත්පාදාඞ්ගද යෙදිය යුතුය.
එහි මේ එක් පදයක්හුගේ යෙදීමය. ජරාමරණ දුඃඛ සත්‍යයය. ජාතිය සමුදය සත්‍යයය. දුඃඛසත්‍ය, සමුදයසත්‍ය දෙදෙනාගේ නිස්සරණය නිරොධ සත්‍යයයි. නිරොධය ප්‍රතිවෙධ කරන ප්‍රතිපදාව මාර්‍ග සත්‍යයයි. මෙසේ එක් එක් පදය නගාලීමෙන් සියලු ධර්‍මයන් මනාකොට තුමුම අවබෝධ කළහ. අනුරූප වශයෙන් අවබෝධ කළහ. ප්‍රතිවෙධ කළහ. **‘සම්මා සාමඤ්ච සබ්බධම්මානං බුද්ධත්තා පන සම්මාසම්බුද්ධො’** යනු එහෙයින් කියන ලදී.
විද්‍යාවන්ගෙන්ද චරණයන්ගෙන්ද සමන්‍වාගත බැවින් **විජ්ජාචරණ සම්පන්නයහ**. එහි විජ්ජායි ත්‍රිවිද්‍යාවද අෂ්ට විද්‍යාවද ගැනෙත්. ත්‍රිවිද්‍යාවෝ භයභෙරව සූත්‍රයෙහිද, අෂ්ටවිද්‍යාවෝ **අම්බට්ඨ** සූත්‍රයෙහිද කියූනයින් දතයුත්තාහ. එහි වනාහි ෂට් අභිඥාවන් විදර්‍ශනා ඥානය හා මනොමය සෘද්ධිය හා සමග එක්කොට ගැනීමෙන් අෂ්ට විද්‍යාව කියන ලදී.
**චරණ** යන මෙහිලා සීලසංවර-ඉන්‍ද්‍රියෙසු ගුත්තද්වාරතා-භොජනෙ මත්තඤ්ඤුතා-ජාගරියානුයොග, සද්ධා, හිරි, ඔත්තප්ප, බාහුසච්ච, විරිය සති, පඤ්ඤා, පඨම, දුතිය, තතිය, චතුත්‍ථජ්ඣාන යන පසළොස් ධර්‍ම දතයුතුය. යම්හෙයකින් ආර්‍ය්‍යශ්‍රාවක තෙමේ මේ ධර්‍ම කරණකොට හැසිරේද නිවනට යේද එහෙයින් මේ පසළොස් ධර්‍මයෝම චරණයි කියන ලදහ. ඒ මෙසේ වදාළ සේක. ‘**ඉධ මහානාම අරියසාවකො සීලවා හොති’{1}**යි එහි විස්තරය වේ. භාග්‍යවතුන් වහන්සේ මේ විද්‍යාවන්ගෙන්ද මේ චරණයෙන්ද සමන්‍වාගත සේක්ද, එහෙයින් **විජ්ජාචරණසම්පන්නහයි** කියනු ලැබෙත්. එහි විද්‍යාසම්පදා තොමෝ භාග්‍යවතුන් වහන්සේගේ සර්‍වඥතා ඥානය පුරවා සිටියාය. චරණ සම්පදා තොමෝ මහාකාරුණිකභාවය පුරවා සිටියාය. ඒ භාග්‍යවතුන් වහන්සේ සර්‍වඥතා ඥානයෙන් සියලු සත්ත්‍වයන් පිළිබඳ අර්‍ත්‍ථානර්‍ත්‍ථ දැන යම්සේ තමන්වහන්සේ විජ්ජාචරණ සම්පන්න සේක්ද එසේ මහා කරුණා භාවයෙන් අනර්‍ත්‍ථ දුරුකොට ඔවුන් අර්‍ත්‍ථයෙහි යොදන සේක. එබැවින් මුන්වහන්සේගේ ශ්‍රාවකයෝ සුප්‍රතිපන්න වෙති. දුෂ්ප්‍රතිපන්න නොවෙති. විද්‍යාචරණවිපන්නයන්ගේ ශ්‍රාවකයෝ වනාහි අත්තන්තපාදී මෙන් වෙති.
ශෝභන වූ ගමන් ඇති බැවින් සොඳුරු තැනට ගිය බැවින් මනාකොට ගිය බැවින් මනාතෙපුල් පවසන බැවින් **සුගත්හ.** ගමනද වනාහි ගතයි කියනු ලැබේ. භාග්‍යවතුන් වහන්සේගේ ඒ ගමනද හොබනේය. පිරිසිදුය. නිවරදය. ඒ ගමන කිනම්දයත්: ආර්‍ය්‍ය මාර්‍ගයයි. මුන්වහන්සේ ඒ ආර්‍ය්‍යමාර්‍ග ගමනින් කිසිතැනක නොලැගෙමින් නිවනට වැඩිය සේකැයි ශෝභන වූ ගමන් ඇතිබැවින් **සුගත්හ**. මුන්වහන්සේ අමානිවනැයි ගැණෙන සොඳුරු තැනට ගියාහු සොඳුරු තැනට ගිය බැවින් **සුගත්හ**. ඒ ඒ මාර්‍ගයෙන් ප්‍රහීණ වූ කෙලෙසුන් කරා නැවත පෙරළා නොපැමිණෙනුවෝ මැනවින් ගියහ. මෙය මෙසේ කියන ලදී: ‘**සොතාපත්ති මග්ගෙන යෙ කිලෙසා පහීණා තෙ කිලෙසෙ න පුනෙති න පච්චෙති න පච්චාගච්ඡතීති සුගතො -පෙ- අරහත්තමග්ගෙන යෙ කිලෙසා පහීණා, තෙ කිලෙසෙ න පුනෙති න පච්චෙති න පච්චාගච්ඡතීති සුගතො{2}’**යි දීපඞ්කර පාදමූලයෙහි පටන් බෝමැඩ දක්වා සමතිස්පැරුම් පිරීම වූ මනාපිළිවෙතින් මුළුලොවට හිතසුවම කරමින් ශාස්වත, උච්ඡෙද, කාමසුඛ, අත්තකිලමථ යන මේ අන්තයන්ට නොපැමිණෙනුවෝ මනාකොට ගියහ. මුන්වහන්සේ මනාකොට බණන්නාහ. සුදුසු තැන සුදුසුම වචන වදාරණ සේකැයි මනාකොට වදාරන බැවිනුදු **සුගත්හ**.
එහි මේ සාධක සූත්‍රයි: **‘යං තථාගතො වාචං ජානාති අභූතං අතච්ඡං අනත්‍ථසංහිතං, සා ච පරෙසං අප්පියා අමනාපා, තම්පි තථාගතො වාචං න භාසති. යඤ්ච ඛො තථාගතො වාචං ජානාති භූතං තච්ඡං අනත්‍ථසංහිතං, සා ච පරෙසං අප්පියා අමනාපා, තම්පි තථාගතො වාචං න භාසති. යඤ්ච ඛො තථාගතො වාචං ජානාති භූතං තච්ඡං අත්‍ථසංහිතං, සා ච පරෙසං අප්පියා අමනාපා, තත්‍ර කාලඤ්ඤූ තථාගතො හොති, තස්සා වාචාය වෙය්‍යාකරණාය, යං තථාගතො වාචං ජානාති අභූතං අතච්ඡං අනත්‍ථසංහිතං, සා ච පරෙසං පියා මනාපා, න තං තථාගතො වාචං භාසති. යම්පි තථාගතො වාචං ජානාති භූතං තච්ඡං අනත්‍ථසංහිතං සා ච පරෙසං පියා මනාපා, තම්පි තථාගතො වාචං න භාසති. යඤ්ච ඛො තථාගතො වාචං ජානාති භූතං තච්ඡං අත්‍ථසංහිතං, සා ච පරෙසං පියා මනාපා, තත්‍ර කාලඤ්ඤූ තථාගතො හොති තස්සා වාචාය වෙය්‍යාකරණාය’{1}** යනු. මෙසේ මනාකොට වදාරන බැවින් **සුගත්**හයි දතයුතුය.
සර්‍වප්‍රකාරයෙන් දන්නාලද ලෝක ඇති බැවින් වනාහි **ලොකවිදූහ**. ඒ භාග්‍යවතුන් වහන්සේ ස්වභාව වශයෙන් සමූදය වශයෙන් නිරොධ වශයෙන් නිරොධොපාය වශයෙන් සියලු අයුරින් ලෝකය දත් සේක. විශිෂ්ට ඥානයෙන් දත්සේක. ප්‍රතිවෙධ කළ සේක. තදර්‍ත්‍ථ සාධනයෙහිලා මෙසේ වදාළ සේක. **‘යත්‍ථ ඛො ආවුසො න ජායති න ජීයති න මීයති න චවති න උප්පජ්ජති නාහන්තං ගමනෙන ලොකස්සන්තං ඤාතෙය්‍යං දට්ඨෙය්‍යං පත්තෙය්‍යන්ති වදාමි. න චාහං ආවුසො අප්පත්‍වා ලොකස්සන්තං දුක්‍ඛස්ස අන්තකිරියං වදාමි. අපිචාහං ආවුසො ඉමස්මිං යෙච ව්‍යාමමතෙන කලෙබරෙ සසඤ්ඤීම්හි සමනකෙ ලොකඤ්ච පඤ්ඤපෙමි ලොකසමුදයඤ්ච ලොකනිරොධඤ්ච ලොකනිරොධගාමිනිඤ්ච පටිපදං. **
තවද සංස්කාරලෝක, සත්ත්‍ව ලෝක, අවකාශලෝකැයි ලෝක තුනෙකි. එහි ‘**එකො ලොකො සබ්බෙ සත්තා ආහාරට්ඨිතිකා’**{3}යි ආ තන්හි සංස්කාර ලෝකයද, ‘**සස්සතො ලොකොති වා අසස්සතො ලොකොති වා’{4}**යි ආ තන්හි සත්ත්‍ව ලෝකයද,
ආතන්හි අවකාශ ලෝකයද දතයුතුය. භාග්‍යවතුන් වහන්සේ සියලු අයුරින් ඒ ත්‍රිවිධ ලෝකය දත් සේක. ඒ එසේමය. **‘එකො ලොකො සබ්බෙ සත්තා ආහාරට්ඨිතිකා, ද්වෙ ලොකා නාමඤ්ච රූපඤ්ච, තයො ලොකො තිස්සො වෙදනා, චත්තාරො ලොකා චත්තාරො ආහාරා, පඤ්ච ලොකා පඤ්චුපාදානක්‍ඛන්‍ධො, ඡලොකා ඡ අජ්ඣත්තිකානි ආයතනානි, සත්ත ලොකා සත්ත විඤ්ඤාණට්ඨිතියො, අට්ඨ ලොකා අට්ඨ ලොකධම්මා, නව ලොකා නව සත්තාවාසා, දස ලොකා දසායතනාති, ද්වාදස ලොකා ද්වාදසායතනානි, අට්ඨාරස ලොකා අට්ඨාරස ධාතුයො**’{1}යි ආ මේ සංස්කාර ලෝකයද මුන්වහන්සේ විසින් සියලු අයුරින් දන්නා ලද්දේය.
යම්හෙයකින් වනාහි මුන්වහන්සේ සියලුම සත්ත්‍වයන්ගේ ආශය දනිත්ද අනුශය දනිත්ද චරිතය දනිත්ද අදහස දනිත්ද නුවණැසෙහි මදකෙලෙස් රජස් ඇත්තාවූද නුවණැසෙහි මහත් කෙලෙස් රජස් ඇත්තාවූද තියුණු වූ ශ්‍රද්ධාදී ඉන්‍ද්‍රියයන් ඇත්තාවූද මොලොක් වූ ශ්‍රද්ධාදී ඉන්‍ද්‍රියයන් ඇත්තාවූද යහපත් අදහස් ඇත්තාවූද අයහපත් අදහස් ඇත්තාවූද ධර්‍මය සුවසේ හැඟවිය හැක්කාවූද ධර්‍මය සුවසේ හැඟවිය නොහැක්කාවූද කර්‍මාවරණාදිය නැත්තාවූද කර්‍මාවරණාදිය ඇත්තාවූද සත්ත්‍වයන් දනිත්ද, එහෙයින් මුන්වහන්සේ විසින් සත්ත්‍ව ලෝකයද සියලු අයුරින් දන්නා ලද්දේය. සත්ත්‍ව ලොකය යම්සේ දන්නා ලද්දේද අවකාශ ලෝකයද එසේ සියලු අයුරින් දන්නා ලද්දේය.
මේ ලොකධාතුව එක් සක්වළකි. එක් සක්වළක් වනාහි දිගින් හා පුළුලින්ද දොළොස් ලක්‍ෂ තුන්දහස් සාරසියපණස් යොදුනකි. වටින්වනාහි සියලු පරිමණ්ඩලය සතිස්ලක්‍ෂ දසදහස් තුන්සිය පණස් යොදුනකි.

ඒ සක්වළෙහි ගනකමින් මහපොළොව දෙලක්‍ෂ සතළිස්දහස් යොදුන් ඇත්තීයයි කියන ලදී.

ඒ පොළොව දරා සිටින්නාවූ ජලය ගනකමින් යොදුන් සාරලක්‍ෂ අසූදහසෙක වාතයෙහි පිහිටියේය.

ඒ ජලපොළොව දරාසිටින්නාවූ අහසෙහි නැගුනු වාතය නවලක්‍ෂ සැටදහසක් යොදුන් පමණ වන්නේය. මේ වනාහි ලෝක ධාතුවේ යටින් හා උඩින් සර්‍වප්‍රකාරයෙන් පිහිටීමය.

මෙසේ සිටියාවූද මේ සක්වළෙහි පර්‍වතයන්ට උතුම් වූ මහාමෙරු පර්‍වතය සුවාසූදහසක් යොදුන් මහසයුරෙහි ගැලී සිටියේය. එපමණම මුහුදු දියෙන් මතුව නැගී සිටියේය. දිග පළලද සුවාසූදහස් සුවාසුදහස් යොදුන් පමණ වේ.
ඒ මහාමේරුවෙහි යටින් හා මතුවෙන් කී පමණින් අඩ අඩ පමණින් පිළිවෙළින් ගැලී නැගී සිටියාවූ දෙවියන් පිළිබඳ වූ නන්රුවනින් විසිතුරු වූ **යුගන්‍ධර, ඊසධර, කරවීක, සුදස්සන, නෙමින්‍ධර, විනතක, අස්සකණ්ණ** යන සප්තකුට පර්‍වත හාත්පස පිහිටියේය. මේ සප්ත මහාශෛල සිවුවරම් මහරජදරුවන්ට වාසස්ථාන විය. දෙව් යකුන් විසින් සෙවුනා ලද්දේය.


හිමවත් පර්‍වතය යොදුන් පන්සියයක් උසය. අයම් විතරින් තුන් දහසක් යොදුන් ඇත්තේය. සුවාසූදහසක් තුළින් හෙබියේය. යම් දඹගසක් නිසා ජම්බුද්වීපයයි ප්‍රකාශ කරන ලද්දේද, නග නම්වූ ඒ දඹගස වටින් පසළොස් යොදුන් කඳ ඇත්තේය. උසින් පණස්යොදුන් කඳ ඇත්තේය. හාත්පසින් පණස් පණස් යොදුන් දිගඅතු ඇත්තේය. පුළුලින් සියක් යොදුන් පමණය. එහෙයින් සියක්යොදුන් පමණ පළල ඇත්තේය. දෙයාසූදහසක්යොදුන් සාගරයෙහි බැසසිටියේය. එපමණම උස්ව සිටියේය. ඒ සියලු ලොකධාතුව වටකොට මේ සක්වළගල පිහිටියේය.



එහි සඳමඩල එකුන්පණස් යොදුන් පමණ වේ. හිරුමඬල පණස්යොදුන් පමණ වේ. තාවතිංස භවනය දසදහස් යොදුන් පමණ වේ. අසුරභවනයද අවීචි මහා නිරයද ජම්බුද්වීපයද එසේ දසදහස්දස යොදුන. අපරගොයානයද පූර්‍වවිදෙහයද සත්දහස් සත්දහස් යොදුන. උතුරුකුරු දිවයින අටදහස් යොදුන. මෙහි එක් එක් මහා ද්වීපයක් පන්සියයක් පන්සියයක් කොදෙව් පිරිවරකොට ඇත්තේය. ඒ සියල්ලම එක් සක්වළකි. එක් ලොකධාතුවකි. ඒ චක්‍රවාටයන් අතුරෙහි ලෝකන්තරික නරකාදිලෝක වෙයි. මෙසේ භාග්‍යවතුන් වහන්සේ අනන්ත චක්‍රවාට අනත්ත ලොකධාතු අනන්ත බුද්ධ ඥානයෙන් දත් සේක. හැම අතින් දත් සේක. ප්‍රතිවෙධ කළසේක. මෙසේ මුන්වහන්සේ විසින් අවකාශ ලෝකයද සියලු අයුරින් දන්නා ලද්දේය. මෙසේද සියලු අයුරින් දන්නාලද ලෝකය ඇති බැවින් උන්වහන්සේ **ලෝකවිදූහ.**
තමන්ගේ ගුණයන්ට වඩා අතිශය විශිෂ්ට වූ ගුණ ඇති කිසිවෙකු නැති බැවින් මුන්වහන්සේට වැඩිතරම් එකක් නැත්තේනු’යි අනුත්තරහ. ඒ එසේමය. මුන්වහන්සේ ශීලගුණයෙනුදු සියලු ලෝකය මැඩලන සේක. සමාධි, ප්‍රඥා, විමුක්ති, විමුක්ති ඥානදර්‍ශන ගුණයන්ගෙන්ද සියලු ලෝකය මැඩලන සේක. ශීල ගුණයෙනුදු තමාට සමකෙනෙකු නැති බැවින් අසමයහ. අසමවූ දීපඞ්කරාදීවූ පෙර බුදුවරයන්ට සමවන බැවින් අසමසමයහ. ශීලාදි ගුණයෙන් තමාට උපමාකට හැකිකෙනෙකු නැති බැවින් තමා වැනි රූ ඇතියෙකුද නැති බැවින් තමාගේ රූබඳු පිළිරූ නොකොට හැකි බැවින් අප්‍රතිමයහ. තමන් දෙසූ ධර්‍මයට පටහැනිව නැගීසිටිය හැකි තැනැත්තෙකු නැති බැවින් අප්‍රතිභාගයහ. තමන් ඉදිරියෙහි ‘මම බුදුමැ’යි සිටියහැකි ප්‍රතිපුද්ගලයෙකු නැති බැවින් අප්‍රතිපුද්ගලයහ. -විමුක්තිඥානදර්‍ශන ගුණයෙනුදු අසමයහ. අසමසමයහ. අප්‍රතිමයහ. අප්‍රතිභාගයහ. අප්‍රතිපුද්ගලයහ. ‘**න ඛො පනාහං භික්‍‍‍‍ඛවෙ සමනුපස්සාමි සදෙවකෙ ලොකෙ සමාරකෙ -පෙ සදෙවමනුස්සාය අත්තනා සීලසම්පන්නතරං**’{1}යි මෙසේ වදාළ සේක. මේ ආදි විස්තරයයි.
අග්‍රප්‍රසාද සූත්‍රාදිය මෙසේය. ‘**න මෙ ආචරියො අත්‍ථි’{2}** යනාදී වූ ගාථාද විස්තර කටයුතුය.
දැමියයුතු පුරුෂයන් මෙහෙයත්නුයි **පුරිසදම්මසාරථී**හ. දමනය කරත්, කායසමාධීන් හා යොදත්, හික්මවත්යි කියන ලද්දේ වේ. එහි **පුරිසදම්ම** නම් නොදැමුනු දමනයට සුදුසු වූ තිරශ්චීන පුරුෂයෝද මනුෂ්‍ය පුරුෂයෝද අමනුෂ්‍ය පුරුෂයෝද වෙත්. ඒ එසේමය. භාග්‍යවතුන් වහන්සේ විසින් **අජලාල නාගරාජ, මහෝදර, චූලෝදර, අග්නිසිඛ, ධූමසිඛ, ධනපාලහත්‍ථි** යන මේ ආදී වූ තිරශ්චීන පුරුෂයෝද දමනය කරන ලදහ. පහවූ විෂ ඇතියාහු කරන ලදහ. සරණයෙහිද සීලයෙහිද පිහිටුවන ලදහ. **සච්චක, නිගණ්ඨපුත්ත, අම්බට්ඨමාණව, පොක්‍ඛරසාති, සොණදණ්ඩ, කූටදන්ත** යනාදී වූ මනුෂ්‍ය පුරුෂයෝද, **ආලවක, සුචිලොම, ඛරලොම යක්‍ඛ, සක්කදෙවරාජ** යනාදී වූ අමනුෂ්‍ය පුරුෂයෝද විසිතුරු වූ විනය උපායයන්ගෙන් දමනය කරන ලදහ. හික්මවන ලදහ.** ‘අහං ඛො කෙසි පුරිසදම්මෙ සණ්භෙනපි විනෙමි, එරුසෙනපි විනෙමි, සණ්හඵරුසෙනපි විනෙමි**’{3} යනාදී වූ සූත්‍රය මෙහි විස්තර කටයුතුය.
නොහොත් ‘**අනුත්තරො පුරිසදම්මසාරථි**’ යන මෙය එක්ම අර්‍ත්‍ථ පදයක් වේ. යම්සේ එක්ම පලඟකින් හුන්නාහු නොගැටෙමින් අට දිශාවන්ට දුවත්ද එසේ භාග්‍යවතුන් වහන්සේ දැමියයුතු පුරුෂයන් මෙහෙයවන සේක. එහෙයින් අනුත්තර පුරිසදම්මසාරථියි කියනු ලැබෙත්. ‘**හත්‍ථිදමකෙන භික්‍‍‍‍ඛවෙ හත්‍ථිදම්මො සාරිතො එකං යෙව දිසං ධාවති’{1}** යන මේ සූත්‍රයද මෙහි විස්තර කටයුතුය.
දිට්ඨධම්මික, සම්පරායික, පරමත්‍ථ යන අර්‍ත්‍ථයන්ගෙන් සුදුසු පරිදි අනුශාසනා කෙරෙත්නුයි **ශාස්තෲ** නම් වෙති. තවද, සන්වායෙකු වැනිනුයි සාර්‍ත්‍ථ නම් භාග්‍යවතුන් වහන්සේ සාර්‍ත්‍ථවාහයහ. යම්සේ සාර්‍ත්‍ථවාහ තෙමේ වෙණද සමූහයා කාන්තාරයෙන් එතෙර කරවාද **චොර කාන්තාරය, වාළ කාන්තාරය, දුබ්භික්‍ඛ කාන්තාරය, නිරුදක** **කන්තාරය** තරණය කරවාද නිර්‍භය ස්ථානයට පමුණුවාද බිය සහිත ස්ථානයෙන් බැහැර කරමින් තරණය කරවාද අතින් ගෙන මෙන් තරණය කරවාද නිර්‍භයස්ථානයට පමුණුවාද එපරිද්දෙන්ම ‘භාග්‍යවතුන් වහන්සේ ශාස්තෲ වූසේක් සාර්‍ත්‍ථවාහ වූසේක් සත්ත්‍වයන් එතෙර කරවන සේක. ජාති කාන්තාරයෙන් එතෙර කරවන සේකැ’යි යන මේ ආදි නිර්‍දෙශ නයින්ද අර්‍ත්‍ථ දතයුතුය.
**‘දෙවමනුස්සානං’** දෙවියන්ට හා මිනිසුන්ටද මෙය උත්කෘෂ්ට පරිච්ඡේද වශයෙන් හා භව්‍යපුද්ගල පරිච්ඡේද වශයෙන් කියන ලද්දේය. භාග්‍යවතුන් වහන්සේ වනාහි තිරිසන් ගියවුන්ටද අනුශාසනා දීමෙන් ශාස්තෲ සේක්මය. ඔවුහුද භාග්‍යවතුන් වහන්සේගේ දහම් ඇසීමෙන් උපනිඃශ්‍රය සම්පත්තියට පැමිණ ඒ උපනිඃශ්‍රය සම්පත්තියෙන්ම දෙවන හෝ තෙවන අත්බැව්හි මගපල ලබන්නෝ වෙත්. මණ්ඩුක දිව්‍යපුත්‍රාදීහු මෙහි නිදසුන් වෙයි.
භාග්‍යවතුන් වහන්සේ **ගග්ගරා** නම් පොකුණු ඉවුරෙහි **චම්පා** නුවර වැසියන්ට ධර්‍මදේශනා කරන කල්හි එක් මැඩියෙක් උන්වහන්සේගේ ස්වරයෙහි නිමිති ගත්තේය. එහි එක් වසුපල්ලෙක් දඬුයෙහි එල්බ සිටිනුයේ ඒ මැඩියාගේ හිස දඬුවෙන් ඔබාගෙන සිටියේය. ඒ මැඩියා ඒ වේලෙහිම කලුරියකොට තාවතිංස භවනයෙහි දොළොස්යොදුන් පමණ වූ රන්විමනක නිදා පිබිදියෙකු මෙන් උපන්නේය. එහි දෙවඟනන් සමූහයෙන් පිරිවරුනු තමන් දැක ‘එම්බල! මමද මෙහි උපන්මි, කිනම් කර්‍මයක් කෙළෙම්දෝ’ හෝයි ආවර්‍ජනා කරනුයේ භාග්‍යවතුන් වහන්සේගේ ස්වරයෙහි නිමිති ගැනීම හැර තමන්කළ අන්කිසිදු කර්‍මයක් නොදුටුයේය. එකෙණෙහිම ඒ දිව්‍යපුත්‍ර තෙමේ විමානය සමග අවුත් භාග්‍යවතුන් වහන්සේගේ ශ්‍රී පාදයෙහි හිස තබා වැඳ සිටියේය.
එකල්හි භාග්‍යවතුන් වහන්සේ දන්නා සේක්ම ‘සෘද්ධියෙන් හා පිරිවරින් දිලිසෙමින් ඉතා කාන්තිමත් වූ සිවිපැහැයෙන් සියලුදිග් බබුළුවමින් කවරෙක් මාගේ පා වඳීදැ’යි විචාළ සේක.
භාග්‍යවතුන් වහන්සේ විසින් විචාළ ඒ දිව්‍යපුත්‍ර තෙමේ ‘මම පෙර මැඩියෙක් වීමි, දියෙහි දියම ගොදුරුකොට ඇතියෙම් වීමි, ඔබවහන්සේගේ ධර්‍මය අසාසිටියදී වසුපල්ලෙක් මා මැරීය’{2}යි කියා සිටියේය.
භාග්‍යවතුන් වහන්සේ ඔහුට ධර්‍ම දේශනා කළ සේක. ධර්‍ම දේශනාව අවසානයෙහි අසූසාරදහසක් ප්‍රාණීන්ට ධර්‍මාවබෝධය වූයේය. දිව්‍යපුත්‍ර තෙමේද සොතාපත්ති ඵලයෙහි පිහිටාගෙන සිනහ පහළකොට එතැනින් නික්ම ගියේය.
දතයුතු යම්කිසිවක් ඇත්තේනම් ඒ සියල්ල අවබෝධ කළ බැවින් විමොක්‍ෂාන්තික ඥාන වශයෙන් බුද්ධ නම් වන සේක. යම්හෙයකින් හෝ චතුස්සත්‍යය තුමූත් අවබෝධ කළසේක්ද අන්සතුන් හටත් අවබෝධ කරවූ සේක්ද එහෙයින් මේ ආදි කරුණෙනුදු බුද්ධ වන සේක. මේ අර්‍ත්‍ථයම දක්වනු පිණිස ‘**බුජ්ඣිතා සච්චානීති බුද්ධා බොධෙතා පජායාති බුද්ධො’{1}යි** පැවති සියලුම නිර්‍දෙශය හෝ ප්‍රතිසම්භිදානය හෝ විස්තර කටයුතුය.
**‘භගවා’** යන මේ පදය ශීලාදි ගුණයන්ගෙන් විශිෂ්ට වූ සියලු සත්ත්‍වයන් අතුරෙහි උතුම් වූ සියලු සත්ත්‍වයන්ට ගුරුවූ භාග්‍යවතුන් වහන්සේට ගෞරව වශයෙන් කියනු ලබන්නේය. එහෙයින් පුරාතනයෝ:
භගවා යන වචනය ශ්‍රෙෂ්ඨවාචකය. භගවා යන වචනය උත්තමාර්‍ත්‍ථවාචකය. ගරු ගුණයෙන් යුක්ත බැවින් අතිශය ගෞරවයට සුදුසුය. එහෙයින් **භගවා**යි කියනු ලැබේ.
නාමය වනාහි ආවත්‍ථික, ලිඞ්ගික, නෙමිත්තික, අධිච්චසමුප්පන්නයි සිවුවැදෑරුම් වේ. අධිච්චසමුප්පන්න නාමය නම් ලෝකව්‍යවහාර වශයෙන් යදිච්ඡකයි කියන ලද්දේය. එහි වච්ඡ, දම්ම, බලීවද්ද යන මේ ආදිය ඒ ඒ අවස්ථා ගෙන පැනවූ බැවින් ආවත්‍ථික නමි. දණ්ඩි, ඡත්ති, සිඛී, කරී යන මේ ආදිය ඒ ඒ ලක්‍ෂණ ගෙන පැණවූ බැවින් ලිඞ්ගික නමි. තෙවිජ්ජ, ඡළභිඤ්ඤ යන මේ ආදිය ඒ ඒ නිමිතිගෙන පැනවූ බැවින් නෙමිත්තික නමි. සිරිවඩ්ඪක, ධනවඩ්ඪක යන මේ ආදිය වචනාර්‍ත්‍ථ නොසලකා පැනවූ බැවින් අධිච්චසමුප්පන්න නමි. භගවා යන මේ නාමපදය තෙමිත්තක නමි. මෙය මහාමායා දේවිය විසින් සුද්ධෝදන මහරජු විසින් අසූදහසක් නෑකුලයන් විසින් ශක්‍රසන්තුෂිතාදී වූ දෙවතා විශේෂයන් විසින් තබන ලද්දේ නොවේ. ධර්‍ම සේනාපතිහු විසින් මෙය කියන ලද්දේය. **‘භගවාති නෙතං නාම මාතරා කතං -පෙ- විමොක්‍ඛන්තිකමෙතං බුද්ධානං භගවන්තානං බොධියා මූලෙ සහ සබ්බඤ්ඤූතඤාණස්ස පටිලාභා සච්ඡිකා පඤ්ඤත්ති, යදිදං භගවා**’{2}යි
යම්හෙයකින් මේ නාමය ගුණ නෙමිත්තික නාමයක්වේද, ඒ ගුණ පවසනු පිණිස මේ ගාථාව කියත්.
ඒ භාග්‍යවත්තෙමේ ඓශ්වර්‍ය්‍යාදිභෙද ඇති වාසනා ධර්‍ම ඇත්තේ, ප්‍රාන්තසයනාසනාදිය සෙවුනේ, අර්‍ත්‍ථ, ධර්‍ම විමුක්තිරසභාග ඇත්තේ, ලෞකික ලෝකෝත්තර ධර්‍මවිභාග කෙළේ, රාගාදීන් බිඳහැරියේ, කාය භාවනාදි අනෙකවිධ භාවනා ක්‍රමයෙන් මනාකොට වැඩූ සිත් ඇත්තේ, හවයෙහි කෙළවරට ගියේ භගවත්යි කියනු ලැබේ.
නිර්‍දෙශයෙහි කියූ ක්‍රමයෙන්ම ඒ ඒ පදයන්ගේ අර්‍ත්‍ථ දතයුතුය.
මේ අනික් ක්‍රමයක් වේ:
යම් හෙයකින් භාග්‍ය ඇත්තේද රාගාදි ක්ලේශයන් බිඳහළේද භග ධර්‍මයන්ගෙන් යුක්ත වූයේද මාර්‍ගඵලාදී ආර්‍ය්‍යධර්‍මරත්නය විභාග කළේද අර්‍ත්‍ථ ධර්‍ම, විමුක්තිරස, සෙවනය කෙළේද භවයෙහි වැමෑරූ තෘෂ්ණා ගමන් ඇත්තේද එහෙයින් භගවත් නම්වේ.
එහි ‘**වණ්ණාගමො වණ්ණවිපරීයයො’** යනු විසින් මේ නිරුක්ති ලක්‍ෂණ ගෙන ශබ්දනයින් හෝ පාෂොදරාදි ශබ්දයන් කෙරෙහි ප්‍රක්‍ෂෙප ලක්‍ෂණ ගෙන යම්හෙයකින් ලොවී ලොවුතුරා සැප නිපදවන්නාවූ දානශීලාදීන්ගේ පාරමීභාවයට පැමිණි භාග්‍යය මුන්වහන්සේට ඇත්තේද එහෙයින් භාග්‍යවා කියයුතුතන්හි භගවායි කියනු ලැබේ යයි දතයුතුය. යම්හෙයකින් ලෝභ, දෝස, මෝහ, විපරීත, මනසිකාර, අහිරිකානොත්තප්ප, කොධ, උපනාහ, මක්‍ඛ, පලාස, ඉස්සා, මච්ඡරිය මායා, සාඨෙය්‍ය ථම්හ, සාරම්හ මාන, අතිමාන, මද, ප්‍රමාද, තණ්හා, අවිජ්ජා, තිවිධ අකුසලමූල දුච්චරිත සඞ්කිලෙසමල විසමසඤ්ඤා විතක්ක පපඤ්ච චතුබ්බිධ විපරියෙස ආසව ගන්‍ථ ඔඝ යොග අගති තණ්හුප්පාද උපාදාන පඤ්චචෙතොඛීල විනිබන්‍ධ නීවරණ අභිනන්‍දන ඡවිවාදමූල තණ්හාකාය සත්තානුසය අට්ඨමිච්ඡත්ත නවතණ්හාමූලක දසඅකුසලකම්මපථ ද්වාසට්ඨිදිට්ඨිගත අට්ඨසතතණ්හාවිචරිත භෙද ඇති සියලු සත්ත්‍වයන්ට දරථපරිදාහකරවු නොයෙක් ක්ලේශ ශතසහස්‍රයන් බිඳහළ සේක්ද සඞක්‍ෂෙප විසින් හෝ කිලෙස ඛන්‍ධ අභිසඞ්ඛාර මච්චු දෙවපුත්ත මාර යන පස්මරුන් බිඳහළ සේක්ද, එහෙයින් මේ කෙලෙස් උවදුරු බිඳහළ බැවින් භග්ගවායි කියයුතු තන්හි භගවායි කියනු ලැබේ. මෙහිලා මෙසේද කීහ.
යම්හෙයකින් බිඳහළ රාග ඇත්තේද බිඳහළ ද්වේෂ ඇත්තේද බිඳහළ මෝහ ඇත්තේද ආස්‍රව රහිතද මුන්වහන්සේ විසින් සියලු පාපධර්‍ම බිඳහරින ලද්දේද එහෙයින් භගවායි කියනු ලැබේ.
භාග්‍යවත් බැවින් ශතපුණ්‍යලක්‍ෂණධර වූ මුන්වහන්සේගේ රූපකාය සම්පත්තිය දක්වන ලද්දීය. බිඳහළ ද්වේශ ඇති බැවින් ධර්‍මකාය සම්පත්තියද එසේ ලෞකික පරීක්‍ෂකයන් විසින් බුහුමන් කරනු ලබන බවද, ගිහි පැවිද්දන් විසින් එළඹිය යුතුබවද, වෙත එළඹියාවූ ඔවුන්ගේ කය සිත පිළිබඳ දුක් දුරුකිරීමෙහි පොහොසත් බවද ආමිෂදාන ධර්‍මදානයෙන් ගිහි පැවිද්දන්ට උපකාර බවද ලෞකික ලෝකෝත්තර සුඛයන් හා යෙදීමෙහි පොහොසත් බවද දක්වන ලදහ.
යම් හෙයකින් ලොකයෙහි භග ශබ්දය ඓශ්ර්‍වය්‍ය, ධර්‍ම, යශස්, කාම, සිරි, ප්‍රයත්න යන සයවැදෑරුම් අර්‍ත්‍ථයෙහි පවත්නේද මුන්වහන්සේගේ සියසිත්හි උත්කෘෂ්ට වූ ඓශ්වර්‍ය්‍ය ඇත්තේද ලෞකිකයන් විසින් සම්මත වූ අණිමා, ලඝිමා යනාදීවූ ඓශ්වර්‍ය්‍ය හෝ හැමතින් පිරිපුන්ව ඇත්තේද එසේ ලෝකෝත්තර ධර්‍මයද ඇත්තේය. තුන්ලොව පතළා වූ යථාභූතගුණයෙන් ලැබූ ඉතා පිරිසිදුවූ යශස රූපකාය දර්‍ශනයෙහි ව්‍යාවෘත මහජනයාගේ ඇසට හා සිතට ප්‍රසාද එළවීමෙහි සමර්‍ත්‍ථ වූ සියලු අතින් පිරිපුන්වූ සියලු අඟපසඟ පිළිබඳ ශෝභාව මුන්වහන්සේ විසින් තමහට හිතවූ හෝ අන්හට හිත වූ යම් යම් අර්‍ත්‍ථයක් කැමතිවන ලද්දේද පතන ලද්දේ ද ඒ ඒ ආත්මහිතය පරහිතය එපරිද්දෙන්ම නිපන් බැවින් කැමතිදැය නිපදවීමැයි හඳුන්වන ලද කාමය සියලු ලෝකයාගේ ගුරුබවට කරුණු වූ සම්‍යග්ව්‍යායාම නම් වූ ප්‍රයත්නය ඇත්තේද එහෙයින් මේ ඓශ්වර්‍ය්‍යාදී වූ භගධර්‍මයන්ගෙන් යුක්ත බැවින්ද මුන්වහන්සේට භගධර්‍ම වේනුයි යන අර්‍ත්‍ථයෙන් භගවායි කියනු ලැබෙත්.
යම්හෙයකින් දුකතිකපද සඞ්ගෘහිත වූ කුශලාදි ප්‍රභේද වශයෙන් සියලු ධර්‍මයන් ඛන්‍ධ, ආයතන ධාතු, සච්ච, ඉන්ද්‍රිය, පටිච්චසමුප්පාද යනාදී වූ භෙදයෙන් හෝ කුශල ධර්‍මයන් දුඃඛාර්‍ය්‍ය සත්‍යය පීඩන, සඞ්ඛත, සන්තාප, විපරිනාමයන් අර්‍ත්‍ථ වශයෙන් හෝ සමුදයාර්‍ය්‍යසත්‍යය ආයූහන, නිදාන, සංයොග, පළිබොධ යන අර්‍ත්‍ථ වශයෙන් හෝ නිරෝධාර්‍ය්‍යසත්‍යය නිස්සරණ, විවෙක, අසංඛත, අමත යන අර්‍ත්‍ථ වශයෙන් හෝ මාර්‍ගාර්‍ය්‍ය සත්‍යයය නීයාණික, හෙතු, දස්සන, ආධිපතෙය්‍ය යන අර්‍ත්‍ථ වශයෙන් හෝ බෙදූ සේක්ද බෙදා විවරණයකොට දේශනා කළසේක්ද එහෙයින් විභත්තවායි කියයුතු තන්හි භගවායි කියනු ලැබෙත්.
යම්හෙයකින් මුන්වහන්සේ දිව්‍ය, බ්‍රහ්ම, ආර්‍ය්‍ය, විහරණයන්, කාය, චිත්ත, උපධි විවෙකයන් සුඤ්ඤත, අප්පණිහිත, අනිමිත්ත, විමොක්‍ෂයන්, අන්‍යවූද ලෞකික ලෝකොත්තරාභිඥාදී වූ උත්තරි මනුෂ්‍ය ධර්‍මයන් භජනය කළසේක්ද සෙවනය කළසේක්ද බහුල කළසේක්ද එහෙයින් භත්තවායි කියයුතු තන්හි භගවායි කියනු ලැබෙත්.
යම්හෙයකින් මුන්වහන්සේ විසින් භවත්‍රයෙහි තෘෂ්ණාසඞ්ඛ්‍යාත ගමන ආර්‍ය්‍යමාර්‍ග මුඛයෙන් වමනය කරන ලද්දේ ද එහෙයින් භවෙසු වන්තගමනොයි කියයුතුතන්හි භව ශබ්දයෙන් ‘භ’ කාරය ගමන ශබ්දයෙන් ‘ග’ කාරය වන්ත ශබ්දයෙන් ‘ව’ කාරයද දීර්‍ඝකොට ගෙන යම්සේ ලෝකයෙහි ‘**මෙහනස්ස ඛස්ස මාලා’යි** කියයුතු තන්හි ‘මෙඛලා’යි කියනු ලැබේද එසේ භගවායි කියනු ලැබෙත්.
**‘සො ඉමං ලොකං’** ඒ භාග්‍යවතුන් වහන්සේ මේ ලෝකය, දැන් කියයුත්ත මෙසේ දක්වාලන්නේය. **‘සදෙවකං’** දෙවියන් සමග පවත්නේ **සදෙවකය**. මෙසේ මාරයා සමග පවත්නේ **සමාරකය.** බඹහු සමග පවන්නේ **සබ්‍රහ්මකය**. මහණ බමුණන් සමග පවත්නේ **සස්සමණ බ්‍රාහ්මණය**. කම්කෙලෙස් උපන් බැවින් පජානම්. ඒ **ප්‍රජා**ය. දෙවිමිනිසුන් සමග පවත්නේ **සදෙව මනුස්සය**. එහි සදෙවක වචනයෙන් වශවර්ති දෙවියන් හැර පඤ්චකාමාවචර දෙවියන්ගේ ගැනීම, සමාරක වචනයෙන් සවන කාමාවචර දෙවියන්ගේ ගැනීම, සබ්‍රහ්මක වචනයෙන් ප්‍රථමද්ධ්‍යානභූමික බ්‍රහ්මයන් ආදිකොට ආරුප්පය කෙළවරකොටසිටි බ්‍රහ්මයන්ගේ ගැනීම, සස්සමණ බ්‍රාහ්මණී වචනයෙන් සසුනට පසමිතුරු ශ්‍රමණ බ්‍රාහ්මණයන්ගේ හා සන්සිඳවූ පව්ඇති මහණ බමුණන්ගේ ගැනීමද පජා වචනයෙන් සත්ත්‍ව ලොකය ගැනීම, සදෙවමනුස්ස වචනයෙන් සම්මුති දෙවියන්ගේ හා අවශේෂ මනුෂ්‍යයන්ගේ ගැනීම දතයුතුය. මෙහි මෙසේ ‘**සදෙවකං, සමාරකං, සබ්‍රහ්මකං’** යන තෙපදයෙන් අවකාශ ලෝකයද ‘**සස්සමණබ්‍රාහ්මණං, සදෙවමනුස්සං’** යන දෙපදයෙන් ප්‍රජා වශයෙන් සත්ත්‍ව ලෝකයද ගන්නා ලදැයි දතයුත්තේය.
මෙහි අන් ක්‍රමයක් වේ: සදෙවක ග්‍රහණයෙන් අරූපාවචර ලොක, සමාරක ග්‍රහණයෙන් ෂඩ්විධ කාමාවචරදෙවලොක, සබ්‍රහ්මක ග්‍රහණයෙන් රූපී බ්‍රහ්මලෝක, සස්සමණ බ්‍රාහ්මණාදි ග්‍රහණයෙන් ක්‍ෂත්‍රිය, බ්‍රාහ්මණ, ගෘහපති, ශ්‍රමණ යන සිවුපිරිස් වශයෙන් සම්මුති දෙවියන් සමග මනුෂ්‍ය ලෝකය හෝ අවශේෂ සියලු සත්ත්‍ව ලෝකය ගන්නා ලදහ.
තවද මෙහි සදෙවක වචනයෙන් උසස් පිරිසිඳීමෙන් සියලු සත්ත්‍ව ලෝකයම ප්‍රත්‍යක්‍ෂ කළබව අස්වමින් ඒ භාග්‍යවතුන් වහන්සේගේ කීර්ති ශබ්දය උස්ව පැනනැංගේය. ඒ හේතුවෙන් මරු මහත් ආනුභාව ඇත්තේය, ෂඩ්විධ කාමාවචරයට ඊශ්වරවූයේ අන්හු තම වශයෙහි පවත්වන්නේය, ඒ මාරතෙමේත් කිම? මේ භාග්‍යවතුන් වහන්සේ විසින් ප්‍රත්‍යක්‍ෂ කරන ලද්දේදැයි යම්කෙනෙකුන්ට අදහසක් වන්නේනම් ඔවුන්ගේ විමතිය විද්ධවංසනය කරමින් මාරයා සහිත අවශේෂ ලෝකය යටපත් කරමින් ඒ කීර්ති ශබ්දය උස්ව පැනනැංගේය. තවද, ‘බ්‍රහ්මතෙමේ මහත් ආනුභාව ඇත්තේය, එකැඟිල්ලෙන් එක් සක්වළ දහසෙක්හි ආලෝකය පතුරුවා හරින්නේය. දෙයැඟිල්ලෙන් -පෙ- දසැඟිල්ලෙන් දසදහසක් සක්වළ ආලෝකය පතුරුවා හරින්නේය, නිරුත්තර වූ ධ්‍යාන සමාපත්ති සුඛයද විඳින්නේය, කිම? ඒ බ්‍රහ්මතෙමේත් මේ භාග්‍යවතුන් වහන්සේ විසින් ප්‍රත්‍යක්‍ෂ කරන ලද්දේදැ’යි යම් කෙනෙකුන්හට විමතියක් වන්නීනම් ඔවුන්ගේ විමතිය විද්ධවංසනය කරමින් බ්‍රහ්මයා සහිත අවශේෂ ලෝකය යටපත් කරමින් ඒ කීර්ති ශබ්දය උස්ව පැනනැංගේය. අනතුරුව ‘සසුනට සතුරු වූ බොහෝ මහණ බමුණෝ වෙත්ද කිම? ඒ මහණ බමුණෝත් ප්‍රත්‍යක්‍ෂ කරන ලද්දාහුදැ’යි යම් කෙනෙකුන්හට විමතියක් වන්නී නම් ඔවුන්ගේ විමතිය විද්ධවංසනය කරමින් සසුනට සතුරු වූ මහණ බමුණන් හා සන්සිඳවූ පව් ඇති මහණ බමුණන් සහිත අවශේෂ ලෝකය යටපත් කරමින් ඒ කීර්ති ශබ්දය උස්ව පැනනැංගේය. මෙසේ උත්කෘෂ්ටොත්කෘෂ්ටයන් ප්‍රත්‍යක්‍ෂ කළ බව ප්‍රකාශකොට නැවත සම්මුති දෙවියන් හා අවශේෂ මනුෂ්‍යයන්ද ගෙන උත්කෘෂ්ට පරිච්ඡෙද වශයෙන් සෙසු සත්ත්‍ව ලෝකය ප්‍රත්‍යක්‍ෂ කළබව පවසනුයේ දෙවිමිනිසුන් සහිත වූ ලෝකය යටපත් කරමින් ඒ කීර්ති ශබ්දය උස්ව පැනනැංගේය. මේ මෙහි අනුසන්‍ධි ක්‍රමය වේ. අර්‍ත්‍ථ පදයන්ගේ ගැළපීමය.
‘**සයං අභිඤ්ඤා සච්ඡිකත්‍වා පවෙදෙති’** මෙහි **‘සයං**’ තෙමේ අන්හු විසින් දැනගත යුත්තෙක්ව ‘**අභිඤ්ඤා’ **මැනවින් දැන අධික ඥානයෙන් දැන යන අර්‍ත්‍ථයි. **‘සච්ඡිකත්‍වා’** ප්‍රත්‍යක්‍ෂකොට. මේ පදයෙන් අනුමානාදියෙන් දැනීම ප්‍රතික්‍ෂේප කරන ලද්දේ වේ. **‘පවෙදෙති’** අවබෝධ කරයි. දන්වයි; ප්‍රකාශ කරයි. ‘**සො ධම්මං දෙසෙති ආදි -පෙ- පරියොසාන කල්‍යාණං’** ඒ භාග්‍යවතුන් වහන්සේ සත්ත්‍වයන් කෙරෙහි වූ කරුණාභාවය නිසා නිරුත්තර වූ ඵලසමාපත්ති සුඛය හැරපියා දහම් දෙසන සේක. එදවනාහි උද්ඝටිතඥයන්ගේ වශයෙන් ස්වල්පකොට හෝ විපචිතඥයන්ගේ වශයෙන් බොහෝකොට දෙසන සේක් ආදි කල්‍යාණ ප්‍රකාරයෙන්ම දෙසන සේක.
කෙසේදයත්: පර්‍ය්‍යාප්ති ධර්‍මය තමා හැමඅතින් යහපත් බැවින් එක් ගාථාවකුදු ප්‍රථම පාදයෙන් ආදිකල්‍යාණය. ද්විතීය, තෘතීය පාදයන්ගෙන් මද්ධ්‍යෙ කල්‍යාණය. පශ්චිම පාදයෙන් පර්‍ය්‍යවසාන කල්‍යාණය. එක් අනුසන්‍ධියක් ඇති සූත්‍රය නිදානයෙන් ආදිකල්‍යාණය. නිගමනයෙන් පර්‍ය්‍යවසාන කල්‍යාණය. සෙස්සෙන් මද්ධ්‍යෙ කල්‍යාණය. නොයෙක් අනුසන්‍ධි ඇති සූත්‍රය ප්‍රථම අනුසන්‍ධියෙන් ආදිකල්‍යාණය. පශ්චිම අනුසන්‍ධියෙන් පර්‍ය්‍යවසාන කලණය. සෙසු අනුසන්‍ධීන්ගෙන් මද්ධ්‍යෙ කල්‍යාණය. ‘සබ්බපාපස්ස අකරණං, එතං බුද්ධාන සාසනං’යි මෙසේ වදාළ ශාස්තෲ ශාසනය පවසන සියලුම පර්‍ය්‍යාප්ති ධර්‍මය තෙමේ තමාගේ ආත්මභූතවූ ශීලයෙන් ආදිකල්‍යාණය. ශමථ විදර්‍ශනා මාර්‍ගඵලයන්ගෙන් මද්ධ්‍යෙ කල්‍යාණය. නිර්‍වාණයෙන් පර්‍ය්‍යවසාන කල්‍යාණය. ශීල සමාධීන්ගෙන් හෝ ආදිකල්‍යාණය. ශමථ, විදර්‍ශනා, මාර්‍ගයන්ගෙන් මද්ධ්‍යෙ කල්‍යාණය. සෝපාදිශේෂඵල නිර්‍වාණයෙන් පර්‍ය්‍යවසාන කල්‍යාණය. බුදුරජුන්ගේ සම්බුද්ධත්‍වයෙන් හෝ ආදිකල්‍යාණය. ධර්‍මයාගේ සුධර්‍මත්‍වයෙන් මද්ධ්‍යෙ කල්‍යාණය. ඒ ශාසන ධර්‍මය අසා බුදුරජාණන් වහන්සේ විසින් යථාස්වභාව වූ ධර්‍මයක් දේශනා කරන ලද්දේද ඒ තථාස්වභාවය පිණිස පිළිපන්නහු විසින් අවබෝධ කටයුතු වූ සම්‍යක් සම්බෝධයෙන් හෝ ආදිකල්‍යාණය. ප්‍රත්‍යෙක බෝධියෙන් මද්ධ්‍යෙ කල්‍යාණය. ශ්‍රාවක බෝධියෙන් පර්‍ය්‍යවසාන කල්‍යාණය. අසනු ලබන මේ ශාසන ධර්‍මය තෙමේ විමුක්තායතන ශීර්‍ෂයෙහි සිට අසන්නහුගේ නීවරණයන් යටපත්වන බැවින් ඇසීමෙනුදු යහපතක්ම එළවානුයි ආදිකල්‍යාණය. පිළිපදිනු ලබන ශාසනධර්‍මය ශමථ, විදර්‍ශනා සුඛ එළවන බැවින් ප්‍රතිපත්තියෙනුදු යහපතක්ම එළවානුයි මද්ධ්‍යෙ කල්‍යාණය. ශමථ, විදර්‍ශනා සුඛය යම්සේ එළවානම් එසේ පිළිපන් ශාසන ධර්‍මය ප්‍රතිපත්ති ඵලය නිමිකල්හි ෂඩඞ්ගොපෙක්‍ෂා වශයෙන් ඉෂ්ටානිෂ්ටාදියෙහි නොසැලෙනබව එළවන බැවින් ප්‍රතිපත්ති ඵලයෙන්ද යහපතක්ම එළවානුයි පර්‍ය්‍යවසාන කල්‍යාණය. ශාසන ධර්‍මය නාථප්‍රභව බැවින්ද ප්‍රභව ශුද්ධියෙන් ආදිකල්‍යාණය. නිරුපක්ලෙශතාව නෛර්‍ය්‍යාණිකභාව යන අර්‍ත්‍ථ ශුද්ධියෙන් මද්ධ්‍යෙ කල්‍යාණය. කෘත්‍ය ශුද්ධියෙන් පර්‍ය්‍යවසාන කල්‍යාණය. එහෙයින් මේ භාග්‍යවතුන් වහන්සේ ස්වල්ප කොට හෝ බොහෝකොට ධර්‍ම දේශනාකරන සේක් ආදිකල්‍යාණාදි ප්‍රකාරයෙන්ම ධර්‍ම දේශනාකරන සේකැයි දතයුතුය.
**‘සාත්‍ථං සබ්‍යඤ්ජනං’** යන මේආදි තන්හි වනාහි යම්හෙයකින් මේ ත්‍රිවිධ කල්‍යාණ ධර්‍මය දේශනාකරන සේක් ශාසන බ්‍රහ්මචර්‍ය්‍යය හා මාර්‍ගබ්‍රහ්මර්‍ච්‍යය ප්‍රකාශ කරන සේක්ද නොයෙක් නයින් දක්වන සේක්ද ඒ දෙවැදෑරුම් වූ බ්‍රහ්මචර්‍ය්‍යය සුදුසු පරිදි අර්‍ත්‍ථ සම්පත්තියෙන් සාර්‍ත්‍ථ වේ. බ්‍යඤ්ජන සම්පත්තියෙන් සබ්‍යඤ්ජන වේ. සඞ්කාසන, පකාසන, විවරණ, විභජන, උත්තානීකරණ, පඤ්ඤත්ති යන අර්‍ත්‍ථ පදයන්ගේ සමායොගයෙන් සාර්‍ත්‍ථද, අක්‍ඛර, පද, බ්‍යඤ්ජන, ආකාර, නිරුත්ති නිද්දෙස සම්පත්තියෙන් සබ්‍යඤ්ජනද, අර්‍ත්‍ථගම්භීරතා ප්‍රතිවෙධ ගම්භීරතාවෙන් සාර්‍ත්‍ථද, ධර්‍ම ගම්භීරතා දේශනා ගම්භීරතාවෙන් සබ්‍යඤ්ජනද, අර්‍ත්‍ථගම්භීරතා ප්‍රතිවෙධ ගම්භීරතාවෙන් සාර්‍ත්‍ථද, ධර්‍මගම්භීරතා දේශනා ගම්භීරතාවෙන් සඛ්‍යඤ්ජනද, අර්‍ත්‍ථ, ප්‍රතිභාණ ප්‍රතිසම්භිදාවන් විෂයකොට සිටි බැවින් සබ්‍යඤ්ජනද, නුවණැත්තන් විසින් දතයුතු බැවින් පරීක්‍ෂකයන්ට ප්‍රසාදය එළවානුයි සාර්‍ත්‍ථද, ඇදහිය යුතු බැවින් ලෞකික ජනයන්ට ප්‍රසාදය එළවානුයි සබ්‍යඤ්ජනද, ගැඹුරු අදහස් ඇති බැවින් සාර්‍ත්‍ථද, නොගැඹුරුපද ඇති බැවින් සබ්‍යඤ්ජනද වේ. එළවියයුතු බහාලියයුතු අර්‍ත්‍ථ නැති බැවින් සියල්ලෙන් පිරිපුන් බැවින් **කෙවලපරිපුණ්ණය**. බැහැර කළ යුතු සංක්ලෙශ ධර්‍මයන්ගේ අභාවයෙන් වූ නිදොස් බැවින් **පරිසුද්ධය**. ශික්‍ෂාත්‍රයෙන් පරිගෘහිත වූ බැවින් ශ්‍රේෂ්ඨාර්‍ත්‍ථයෙන් බ්‍රහ්ම වූ බුද්ධාදි ශ්‍රේෂ්ඨයන් විසින් හැසිරියයුතු බැවින් ඒ බුද්ධාදි ශ්‍රේෂ්ඨයන්ගේ චර්‍ය්‍යා බැවින් **බ්‍රහ්මචරියය**. එහෙයින් ‘**සාත්‍ථං සබ්‍යඤ්ජනං කෙවලපරිපුණ්ණං පරිසුද්ධං බ්‍රහ්මචරියං පකාසෙති**’යි කියනු ලැබේ.
තවද, යම්හෙයකින් යටකියූ ලක්‍ෂණයෙන් නිදාන සහිතව අර්‍ත්‍ථොත්පත්ති සහිතව දේශනා කරන සේක් ආදිකල්‍යාණයෙන් යුක්තව දේශනා කරන සේක්ද, විනෙයජනයාගේ චර්‍ය්‍යාදීන්ට අනුරූප වශයෙන් දේශනා කරන ලද ශීලාදි අර්‍ත්‍ථයන්ගේ අවිපරීත භාවයෙන් හා හෙතූදාහරණයෙන් යුක්ත බැවින්ද මද්ධ්‍යෙ කල්‍යාණයෙන් යුක්තව දේශනා කරන සේක්ද තථාගතයන් වහන්සේ කෙරෙහි අසන්නවුන්ගේ ශ්‍රද්ධා ප්‍රතිලාභයෙන් හා පෙරකියූ නිගමනයෙන්ද පර්‍ය්‍යවසාන කල්‍යාණයෙන් යුක්තව දේශනා කරන සේක්ද මෙසේ දේශනා කරන්නාහුද පිරිසිදු වූ බ්‍රහ්මචර්‍ය්‍යය දේශනා කරන සේක. භෙද ශීලවිශුද්ධි ආදී සම්‍යක්ප්‍රතිපත්තියෙන් සත්‍යසම්ප්‍රතිවෙධ වශයෙන් අධිගමයාගේ ප්‍රකටභාවයෙන් සාර්‍ත්‍ථ වේ. පර්‍ය්‍යාප්ති ධර්‍මයෙහි පරිචයෙන් සිද්ධ වූ බහුශ්‍රැතභාවය පිළිබඳ ව්‍යක්තභාවයෙන් සබ්‍යඤ්ජන වේ. ශීලාදීවූ පස්වැදෑරුම් ධර්‍මස්කන්‍ධයෙන් යුක්ත බැවින්, නොතොරබැවින් කේවලපරිපුණ්ණ වේ. දෘෂ්ටි මානාදි උපක්ලෙශ රහිත බැවින්ද දුක් එතෙර කිරීම පිණිස පවත්නා බැවින්ද ලෝකාමිෂයෙහි බලාපොරොත්තු රහිත බැවින්ද පරිසුද්ධ වේ. ශ්‍රේෂ්ඨාර්‍ත්‍ථයෙන් බ්‍රහ්ම භූත බුද්ධ ප්‍රත්‍යෙක බුද්ධ බුද්ධ ශ්‍රාවකයන්ගේ චර්‍ය්‍යාව (ස්වභාවය) බ්‍රහ්මචර්‍ය්‍යයි කියනු ලැබේද එහෙයිනුදු ‘**සො ධම්මං දෙසෙති ආදි කල්‍යාණං -පෙ- බ්‍රහ්මචරියං පකාසෙති**’යි කියනු ලැබේ.
**‘සාධු ඛො පන’** මනහරමය. මෙලොව පරලොව හිත හා නිවන් හිත එළවන්නේය. මෙ කියූ ත්‍රිවිධ සුඛය එළවන්නේ යයි කියන ලද්දේ වේ. **‘තථාරූපානං අරහතං’** ඒ භවත් ගෞතමයන් වහන්සේ යම්බඳු වෙද්ද, එබඳුවූ යථාභූත ගුණාවබෝධයෙන් ලොකයෙහි රහත්හයි ලැබූ ශබ්ද ඇති රහතුන්ගේ **‘දස්සනං හොති’** ප්‍රසාදයෙන් සෞම්‍ය වූ ඇස් දල්වා දැකීම් පමණද යහපත් වේයයි මෙසේ අදහස්කොට ‘**අථ ඛො වෙරඤ්ජො බ්‍රාහ්මණො යෙන භගවා තෙනුපසඞ්කමි**’යනු කීහ.
**‘යෙන’** යනු සප්තමී විභක්ත්‍යර්‍ත්‍ථයෙහි කරණවචනයි. එහෙයින් භාග්‍යවතුන් වහන්සේ යම්තැනක විසූ සේක්ද එහි එළඹියේ යයි මෙසේ මෙහි අරුත් දතයුතුය. යම් කරුණක් හේතුකොට හෝ භාග්‍යවතුන් වහන්සේ දෙවිමිනිසුන් විසින් එළඹිය යුත්තාහුද ඒ කාරණය හේතුකොට එළඹියේ යයි මෙසේද මෙහි අරුත් දතයුතුය. කවර කරුණක් හේතුකොට භාග්‍යවතුන් වහන්සේ එළඹිය යුත්තාහුද යත්: මිහිරිපල අනුභව කිරීමෙහි අදහසින් පක්‍ෂි සමූහයා එළඹෙන නිති පැවති පල ඇති රුකක් මෙන් නානාප්‍රකාර ගුණ විශේෂයන් ලැබීමෙහි අදහසින් එළඹිය යුත්තාහ. ‘**උපසඞ්කමි’** යන මෙයින් ගියේ යයි කියන ලද්දේ වේ. **‘උපසඞ්කමිත්‍වා’** යනු එළඹීමෙහි අවසානය දැක්වීමය. තවද මෙසේ යම්තැනකට ගියේද ඒ ගියතැනට වඩා ඉතා ආසන්න වූ භාග්‍යවතුන් වහන්සේගේ සමීපස්ථානයට ගොසිනැයි කියන ලද්දේ වේ.
**‘භගවතා සද්ධිං සම්මොදි’ ‘කච්චි තෙ බ්‍රාහ්මණ ඛමනීයං’** යනාදී වූ ඛමනීයාදිය විචාරන්නා වූ භාග්‍යවතුන් වහන්සේ යම්සේ ඒ බමුණා සමග සතුටුවූවාහුද මෙසේ ඒ බමුණුතෙමේත් භාග්‍යවතුන් වහන්සේ සමග සමව පැවති සන්තෝෂය ඇත්තේ වීය. සිහිල් දිය උණුදිය සමග මෙන් සැසඳීමට සමානබවට එකස්වරූපබවට ගියේය. **‘කච්චි හො ගොතම ඛමනීයං කච්චි යාපනීයං කච්චි භොතො ච ගොතමස්ස ගොතමසාවකානඤ්ච අප්පාබාධං අප්පාතඞ්කං ලහුට්ඨානං බලං ඵාසුවිහාරො’** යනාදී වූ යම් කථාවකින් සතුටුවූයේද එය ප්‍රීති ප්‍රාමොද්‍ය සඞ්ඛ්‍යාත සන්තෝෂය උපදවනබැවින් සතුටුවන්නට යුතු බැවින්ද සම්මොදනීය වේ. අර්‍ත්‍ථ බ්‍යඤ්ජනයන්ගේ මධුරභාවයෙන් ඉතා බොහෝකලක් සිහිකරන්නට නිතර පවත්වන්නට සුදුසු බැවින් හා සිහිකටයුතු බැවින්ද සාරාණීය වේ අසනු ලැබීමෙහි සුඛයෙන්ද **සම්මොදනීය **වේ. සිහිකරනු ලැබීමෙහි සුඛයෙන්ද සාරාණිය වේ. එසේ බ්‍යඤ්ජනයන්ගේ පරිශුද්ධභාවයෙන් සම්මොදනීය වේ. අර්‍ත්‍ථයන්ගේ පරිශුද්ධභාවයෙන් සාරාණීය වේයයි මෙසේ නොයෙක් ක්‍රමයන්ගෙන් සතුටු වියයුතු වූ සිහිකටයුතුවූ කථාව **‘විතිසාරෙත්‍වා’** අවසන්කොට නිමවා, යම් අර්‍ත්‍ථයක් හේතු කොට ආයේද එය විචාරනු කැමැත්තේ එකත්පසෙක හුන්නේය.
‘**එකමන්තං’** යනු භාවනපුංසක නිර්‍දෙශයි. ‘**විසමං චන්‍දිමසුරියා පරිවත්තන්ති’{1}** යනාදි තන්හි මෙනි. එහෙයින් යම්සේ හුන්නේ වනාහි එකත්පසෙක හුන්නේ වේද එසේ හුන්නේ යයි මෙසේ මෙහි අරුත් දතයුතුය. මෙය සප්තමී විභක්ත්‍යර්‍ත්‍ථයෙහි හෝ ද්විතීයා විභක්ති වචනයි. **‘නිසීදි’** හුන්නේය. නුවණැති පුරුෂයෝ වනාහි ගරුකටයුත්තෙකු කරා පැමිණ අසුන් දැනීමෙහි දක්‍ෂභාවයෙන් එකත්පසෙක හිඳිත්ද, මෙතෙමේද ඔවුනතුරෙහි එක්තරා එකෙක්වේද, එහෙයින් එකත්පසෙක හුන්නේය.
කෙසේ හුන්නේ වනාහි එකත්පසෙක හුන්නේවේද, කෙසේදයත්: ඉතාදුර, ඉතාලඟ, උඩුසුළඟ, උස්පෙදෙස, ඉතාහමුව, ඉතාපසුපස යන සවැදෑරුම් හිඳීම පිළිබඳ දොස් හැරපියා එකත් පසෙක හුන්නේ වේ. ඉතාදුර හුන්නේ වනාහි යමක් කියනු කැමැත්තේ නම් ඉතා උස්හඬින් කියයුතු වේ. ඉතාලඟ හුන්නේ ගැටීම කරන්නේය. උඩුළඟෙහි හුන්නේ ශරීර ගන්‍ධයෙන් පෙළන්නේය. උස් පෙදෙසෙහි හුන්නේ අගෞරවය ප්‍රකාශ කරන්නේය. ඉතාහමුවෙහි හුන්නේ ඉදින් දකිනු කැමැත්තේනම් ඇසින් ඇස පැහැර දැකියයුතු වේ. ඉතාපසුපස හුන්නේ දකිනු කැමැත්තේ නම් ගෙල දිගුකොට පෙරළා දැකිය යුතුවේ. එහෙයින් මෙතෙමේද ඒ සවැදෑරුම් හිඳීමෙහි දොස් දුරුකොට හුන්නේය. ‘**එකමන්තං නිසීදි’**යි එහෙයින් කියන ලදී.
‘**එකමන්තං නිසින්තො ඛො වෙරඤ්ජො බ්‍රාහ්මණො භගවන්තං එතදවොච’** යන මෙහි ‘**එතං**’ යනු දැන් කියයුතු අර්‍ත්‍ථය දක්වන්නේය. දකාරය පදසන්‍ධි කරන්නේය ‘**අවොච’** කීයේය. **‘සුතම්මෙතං’** යන මෙහි ‘සුතං මෙ එතං’ යනු පද වෙන්කිරීම. ‘මෙය මා විසින් අසන ලදැ’යි දැන් කියයුතු අර්‍ත්‍ථය දක්වන්නේය. ‘**භො ගොතම’**යි භාග්‍යවතුන් වහන්සේ ගෝත්‍රයෙන් අමතන්නේය.
ඔහු විසින් යමක් අසන ලදද දැන් එය දක්වනුයේ **‘න සමණො ගොතමො’** යන මේ ආදිය කීයේය. එහි මේ අර්‍ත්‍ථ වශයෙන් ප්‍රකට නොවූ පදයන්ගේ වර්‍ණනාය: **‘බ්‍රාහ්මණෙ’** උත්පත්තියෙන් බ්‍රාහ්මණයන් ‘**ජිණ්ණෙ’** දැදුරු වූ ජරාවෙන් වැටුනු දත් පැසුනු කෙස් ආදිය ඇති බවට පැමිණි ‘වුද්ධෙ’ අඟපසඟ වැඩීමෙහි කෙළවරට පැමිණි ‘**මහල්ලකෙ**’ උපතින් මහලුබැවින් යුක්ත වූ, ‘උපතින් බොහෝ කල්ගියාවූ’ යනු කියන ලද්දේ වේ. **‘අද්ධගතෙ’** දිගුකලක් ඉක්මවූ, දෙතුන් රජකෙනෙකුන්ගේ රාජ්‍යානුශාසනා ඉක්මවා සිටියාවූ යන අදහස වේ. **‘වයො අනුප්පතෙන’** පැසුළු වයසට පැමිණියාවූ, පැසුළු වයස නම් අවුරුදු සියයක පශ්චිම වූ තෙවන කොටසය.
තවද **‘ජිණ්ණෙ’** පුරාතන වූ බොහෝකල් පැවති කුලවංශ ඇත්තාවූයි කියන ලද්දේ වේ. ‘**වුද්ධෙ**’ සීලාචාරාදි ගුණයන්ගේ වැඩීමෙන් යුක්ත වූ ‘**මහල්ලකෙ**’ **විභව මහත්‍වයෙන්** යුක්තවූ, මහත්ධන ඇත්තාවූ, මහාභොග ඇත්තාවූ, ‘**අද්ධගතෙ**’ බමුණන්ගේ පිළිවෙතට පැමිණියා වූ බ්‍රාහ්මණයන් පිළිබඳ ව්‍රතචර්‍ය්‍යාදි සීමාවන් නොඉක්මවා හැසිරෙන්නා වූ, ‘**වයො අනුප්පත්තෙ’** උපතින් මහලු බවට අන්තිම වයසට පැමිණියාවූයි මෙසේද මෙහි අර්‍ත්‍ථ යොජනාව දතයුතුය.
දැන් **‘අභිවාදෙති’** යන මේ ආදීහු ‘**න සමණො ගොතමො**’{1}යි මෙහි කියූ ‘න’ කාරය සමග යොදා ‘**න චන්‍දති වා නාසනා වුට්ඨහති වා නාපි ඉධ හොන්තො නිසීදන්තු වා එවං ආසෙන න වා උපනිමන්තෙති**’ මෙසේ අර්‍ත්‍ථ වශයෙන් දතයුතුය. මෙහි වූ ‘වා’ ශබ්දය ‘**රූපං නිච්චං වා අනිච්චං වා’{2}** යනාදි තන්හි මෙන් ප්‍රකෘතිවිභාවනා සඞ්ඛ්‍යාත අර්‍ත්‍ථයෙහි වැටේ. මෙසේ කියා නැවත තමාට අභිවාදනාදිය නො කරන්නාවූ භාග්‍යවතුන් වහන්සේ දැක **‘තයිදං භො ගොතම තථෙව**’යි කීයේය. මා විසින් යම් වචනයක් අසන ලදද ඒ ඇසීම එසේමය. මාගේ ඒ ඇසීම හා දැකීමද සැසඳෙන්නේය. සමවන්නේය. අර්‍ත්‍ථ වශයෙන් එකීභාවයට යන්නේය. ‘**න හි භවං ගොතමො -පෙ- ආසනෙන වා නිමන්තෙති**’යි මෙසේ තමන් විසින් අසන ලද්ද දක්න ලද්දෙන් නිගමනයකොට නින්‍දා කරනුයේ **‘තයිදං භො ගොතම න සම්පන්නමෙව’** යනු කීයේය. ඒ අභිවාදනාදිය නොකිරීම නොසුදුසුමය.
ඉක්බිති භාග්‍යවතුන් වහන්සේ තමන් හුවාදැක්වීමෙහි හා පරා හෙළාදැක්වීමෙහි දෝෂයට නොපැමිණ කරුණාවෙන් සිහිල් වූ හෘදයෙන් මොහුගේ ඒ නොදැනීම විධමනයකොට එහි යුක්තිය දක්වනු කැමැතිව ‘**නාහං තං බ්‍රාහ්මණ -පෙ- මුද්ධාපි තස්ස විපතෙය්‍ය’** යනු වදාළ සේක. එහි මේ සංක්‍ෂෙපාර්‍ත්‍ථය වේ:- ‘බ්‍රාහ්මණ! මම නොපැකිළ පවත්නා සර්‍වඥතාඥාන චක්‍ෂුසින් බලනුයෙම්ද, සදෙවකාදි භෙද ඇති ලෝකයෙහි මම යමෙකුහට වඳින්නෙම් හෝ දැක හුනස්නෙන් නැගීසිටින්නෙම්. අසුනෙන් පවරන්නෙම් හෝ වෙම්ද එබඳු පුද්ගලයෙකු නොදක්නෙමි. යම්බඳුවූ මම අද සර්‍වඥභාවයට පැමිණියෙම් මෙබඳුවූ වැඳීමට සුදුසු වූ පුද්ගලයෙකු නොදක්නෙමි. මෙය ආශ්චර්‍ය්‍යයක් නොවේ. තවද මම යම්කලක උපන් මොහොතැතියෙම් උතුරුදිගට මුහුණ දුන්නෙම් සප්තපදවීතිහාරයෙන් ගොස් සියලු දශසහශ්‍රීලොකධාතුව බැලූයෙම්ද එකල්හිදු මේ සදෙවකාදි භෙද ඇති ලෝකයෙහි මම යමෙකුහට වඳින්නෙම්, දැක හුනස්නෙන් නැගී සිටින්නෙම්, අසුනෙන් පවරන්නෙම් හෝ වෙම්ද එබඳු පුද්ගලයෙකු නොදක්නෙමි. තවද කප් සොළොස්දහසක් ආයු ඇති ක්‍ෂයකළ ආස්‍රව ඇති මහාබ්‍රහ්ම තෙමේද ඇඳිලිබැඳ ‘ඔබවහන්සේ ලෝකයෙහි ජාති ගොත්‍ර කුල ප්‍රදෙශාදි වශයෙන් මහාපුරුෂවහුය, ඔබවහන්සේ දෙවියන් සහිත ලෝකයෙහි ගුණ කරණකොට අග්‍රද වහුය, ගුණ කරනකොට ජ්‍යෙෂ්ඨදවහුය, ගුණකරනකොට ශ්‍රේෂ්ඨදවහුය, සදෙවකාදි භෙද ඇති ලෝකයෙහි ඔබවහන්සේට වඩා අග්‍ර වූවෙක් ජ්‍යෙෂ්ඨ වූවෙක් ශ්‍රේෂ්ඨ වූවෙක් උත්තරීතරයෙක් නැත්තේය’යි උපන් සොම්නස් ඇත්තේ මා පිදූයේය. එකල්හිදු මම තමාට වඩා උත්තරීතරයකු නොදක්නෙම් ‘මම ලෝකයෙහි අග්‍රවෙමි, මම ලෝකයෙහි ජ්‍යෙෂ්ඨ වෙමි, මම ලෝකයෙහි ශ්‍රෝෂ්ඨ වෙමියි උත්තම වචනයක් පැතිරවීමි’යි. මෙසේ දැන් උපන් මොහොතැති මාගේ වැඳුම් පිදුම් ආදියට සුදුසු වූ කිසිම පුද්ගලයෙක් නැත්තේය. ඒ මම දැන් සර්‍වඥභාවයට පැමිණියෙම් කවරක්හට අභිවාදනය කරන්නෙම්ද -පෙ- අසුනෙන් හෝ පවරන්නෙම්ද, එහෙයින් බ්‍රාහ්මණ! ඔබ තථාගතයන් වෙත මෙබඳු වූ අභිවාදනාදී වූ ප්‍රණීපාතයක් නොපතව, බ්‍රාහ්මණ! තථාගතතෙමේ යමෙක්හට වඳින්නේ හෝ -පෙ- අසුනෙන් පවරන්නේද ඒ පුද්ගලයාගේ හිස අලුයම් කාලයෙහි පැසීමෙන් බුරුල් වූ බැඳුම් ඇති නටුවෙන් ගිලිහුනු තල් ගෙඩියක් මෙන් බෙල්ලෙන් ගැලවී සිඳී බිම හෙන්නේය’යි මෙසේ වදාළ සේක.
මෙසේ වදාළ කල්හිදු බ්‍රාහ්මණතෙමේ නුවණ නැති බැවින් තථාගතයන් වහන්සේගේ ලොකජ්‍යෙෂ්ඨභාවය නොසලකනුයේ හුදෙක් ‘**නාහන්තං බ්‍රාහ්මණ**!’ යනාදි වශයෙන් වදාළ ඒ වචනය නොඉවසනුයේ **‘අරසරූපො භවං ගොතමො’** යනු කීයේය. ලෝකයෙහි යම් වැඳීම් දැක නැගීසිටීම් ඇඳිලිබැඳීම් සැලකිලි දැක්වීම් සාමග්‍රි රසයයි කියනු ලැබේද එය භවත් ගෞතමයන් හට නැත්තේය, එහෙයින් භවත් ගෞතම තෙමේ සාමග්‍රී රසවිරෝධීය, සාමග්‍රී රසයෙන් තොරවූ පියවි ඇත්තේය. සාමග්‍රී රසයෙන් තොරවූ සැහැවි ඇත්තේය යනු මේ මොහුගේ අදහස වේ. ඉක්බිති භාග්‍යවතුන් වහන්සේ මොහුගේ සිතෙහි මොළොක්බව උපදවනු පිණිස සෘජුව විරුද්ධවීම දුරුකරමින් ඔහුගේ වචනයෙහි ඇති අර්‍ත්‍ථය අන්අයුරකින් තමන්වහන්සේ කෙරෙහි ඇති බව දක්වමින් **‘අත්‍ථිඛ්වෙස බ්‍රාහ්මණ පරියායො’** යනාදිය වදාළ සේක.
එහි **‘පරියායො’** යනු කාරණයයි. මේ පරියාය ශබ්දය, දේශනාවාරකාරණයන්හි පවත්නේය. **‘මධුපිණ්ඩිකපරියායොත්‍වෙව නං ධාරෙහි’{1}** යනාදි තන්හි මෙය දේශනාවෙහි පවත්නේය. ‘**කස්ස නුඛො ආනන්‍ද අජ්ජ පරියායො භික්‍ඛුනියො ඔවදිතුං’{2}** යනාදි තන්හි වාරයෙහි පවත්නේය. **‘සාධු භන්තෙ භගවා අඤ්ඤං පරියායං ආචික්‍ඛතුං යථායං භික්‍‍‍‍‍ඛු සඞ්ඝො අඤ්ඤාය සණ්ඨහෙය්‍ය’** යනාදි තන්හි කාරණයෙහි පවත්නේය මෙහිද ඒ මේ පරියාය ශබ්දය කාරණයෙහි පවතීද එහෙයින් මෙහි මෙසේ අර්‍ත්‍ථ දතයුතුය. ‘බ්‍රාහ්මණ! මේ කරුණ ඇත්තේමය, යම් කාරණයකින් භවත් ගෞතම තෙමේ සාමග්‍රී රසයෙන් තොරවූ පියවි ඇත්තේ යයි මට කියන්නාවූ පුද්ගල තෙමේ මොනවට කියන්නේය. සත්‍යවාදීයයි ගිණීමට යන්නේය. හේ කවරේදයත්: ‘**යෙ තෙ බ්‍රාහ්මණ රූපරසා -පෙ- ඵොට්ඨබ්බරසා තෙ තථාගතස්ස පහීණා**’යි කියන්නේය. මෙයින් කුමක් කියන ලද්දේද යත්: ජාති වශයෙන් හෝ උත්පත්ති වශයෙන් හෝ ශ්‍රේෂ්ඨයයි සම්මතවූද රූපාලම්බනාදිය රස වශයෙන් විඳගන්නාවූද සප්‍රීතික තෘෂ්ණා වශයෙන් එහි සතුටුවන්නාවූද බලවත් රාගයෙන් එහි ඇලෙන්නාවූද පෘථග්ජනයන්ට කාමසුඛාස්වාද සඞ්ඛ්‍යාත වූ යම් ඒ රූප රස, ශබ්ද රස, ගන්‍ධ රස, රස රස, ස්ප්‍රෂ්ටව්‍ය රස යන රස උපදීද යම් රසයක් මේ ලෝකය ගෙලෙන් බැඳ මෙන් අදීද වස්තු ආලම්බනාදීන්ගේ එකතුවීමෙහි උපන් බැවින් ඒ රස සාමග්‍රී රසැයි කියනු ලැබේ. ඒ සියලු රස තථාගතයන් විසින් ප්‍රහීණ කරන ලද්දේය. ‘මා විසින් ප්‍රහීණ කරන ලදය’යි කියයුත්තෙහිද මමංකාරයෙන් තමන් හුවානොදක්වමින් භාග්‍යවතුන් වහන්සේ මෙසේ ධර්‍ම දේශනා කරන සේක. මේ වනාහි භාග්‍යවතුන් වහන්සේගේ දේශනා විලාසය හෝ වේ.
එහි **‘පහීණා’** චිත්තසන්තානයෙන් පහවූවාහුය. හරන ලද්දාහුහෝය. මේ අර්‍ත්‍ථයෙහි වනාහි **‘තථාගතස්ස’** යනු කරණාර්‍ත්‍ථයෙහි සාමිවචනයි දතයුතුය. ආර්‍ය්‍යමාර්‍ග ශස්ත්‍රයෙන් සිඳහළ තෘෂ්ණා අවිද්‍යාමය වූ භවමූලය මොවුනට ඇතැයි **‘උච්ඡින්නමූලා**’යි. ඒ රූපරසාදීන්ගේ වාස්තුව තාලවාස්තුවක් මෙන් කරන ලදනුයි. **‘තාලාවත්‍ථුකතා**’ය. යම්සේ තල් රුකක් මුල්සහිතව උදුරාහැර ඒ තල් රුක පිහිටි පෙදෙස සමතලාකොට වාස්තුමාත්‍ර කළකල්හි නැවත ඒ තල් රුකෙහි හටගැණීමක් නොපෙනේද, මෙසේ ආර්‍ය්‍යමාර්‍ග ශස්ත්‍රයෙන් රූපාදි රසයන් මුල් සහිතව උදුරා හැර ඔවුන් පෙර උපන්විරූ බැවින් චිත්තසන්තානය වාස්තු මාත්‍රයක් කළකල්හි ඒ සියලු රූපරසාදීහු තල් වත්තක් මෙන් කරන ලදහයි කියනු ලැබෙත්. නොහටගන්නා සැහැවි ඇති බැවින් හෝ මුදුන සිඳහළ තල් රුකක් මෙන් කරන ලදහයි ‘තාලාවත්‍ථුකතා’ නම්. යම්හෙයකින් වනාහි මෙසේ තල් වත්තක් මෙන් කරන ලද්දාහු නැවත නොහට ගැනීම කරන ලද්දහු වෙත්ද, යම්සේ ඔවුන්ගේ පසුව හටගැනීමක් නොවේද එසේ කරන ලද්දහුවෙත් ‘**අනභාවකතා**’යි එහෙයින් වදාළ සේක. **‘අනු අභාවං කතා - අනභාවකතා’** යනු මෙහි මේ පද සිඳීමය. ‘**අනුභාවගතා**’යිද පාඨයි. පසුකාලයෙහි නොඉපදීම් වශයෙන් අභාවයට ගියහ යනු ඒ පදයාගේ අර්‍ත්‍ථයි. එහි **‘අනු අභාවංගතා - අනභාවගතා’** යනු පද සිඳීමය. ‘**අනුඅච්ඡරියා - අනච්ඡරියා’** යනුවෙනි. ‘**ආයතිං අනුප්පාද ධම්මා’** අනාගතයෙහි නොඉපදෙන සැහැවි ඇත්තාහුය. යම් ක්ලෙශ අභාවයට ගියාහුද ඔවුහු නැවත කෙසේනම් උපදින්නාහුද මෙහිලා **‘අනභාවගතා ආයතිං අනුප්පාදධම්මා**’යි එහෙයින් කීහ.
‘**අයං ඛො පන බ්‍රාහ්මණ පරියායො’** ‘බ්‍රාහ්මණ! යම් කරුණක් හේතුකොට මනාකොට කියන්නෙක් මට ශ්‍රමණ ගෞතම තෙමේ අරසරූපො සමණො ගොතමො’යි කියන්නේනම් එහි මේ කාරණය වේ. ‘**නො ච ඛො යං ත්‍වං සන්‍ධාය වදෙසි’** ඔබ යම් වන්‍දනාදි සාමග්‍රීරසභාව සඞ්ඛ්‍යාත කාරණයක් සඳහා එසේ කීවහුද ඒ කාරණය නොවේමය. කුමක්හෙයින් භාග්‍යවතුන් වහන්සේ මෙසේ වදාළ සේක්ද? මෙසේ වදාළ කල්හි බ්‍රාහ්මණයා විසින් යම් සාමග්‍රී රසයක් කියන ලද්දේද, ඒ සාමග්‍රී රසය තමන් කෙරෙහි ඇතිබව අනුදන්නා ලද්දේ නොවේදයත්: කියනු ලැබේ නොවේ. යමෙක් වනාහි ඒ සාමග්‍රී රසය කරන්නට සුදුසුවූයේ නොකෙරේද, හෙතෙමේ ඒ සාමග්‍රී රසයාගේ අභාවයෙන් ‘අරසරූපැ’යි කියයුතු වන්නේය. භාග්‍යවතුන් වහන්සේ වනාහි ඒ අභිවාදනාදි සාමග්‍රී රසකරනයට නොසුදුස්සාහුමය. එහෙයින් භාග්‍යවතුන් වහන්සේගේ ඒ සාමග්‍රී රසකරනයෙහි නොසුදුසු බව ප්‍රකාශකරන සේක් **‘නොච ඛො යං ත්‍වං සන්‍ධාය වදෙසි’** යනු වදාළ සේක. යම් කාරණයක් නිසා ඔබ මා අරසරූපැයි කීවහුද ඒ අරසරූපය අප කෙරෙහි නොකිය යුතුමය.
මෙසේ බ්‍රාහ්මණතෙමේ තමන් අදහස් කළ අරසරූපභාවය භාග්‍යවතුන් වහන්සේ කෙරෙහි නගන්නට නොහැකිවනුයේ නැවත, ‘**නිබ්භොගො භවං ගොතමො’** යනාදිය කීයේය. මෙහි සියලු වාරයන්හි කියූ ලෙසින්ම යෝජනා ක්‍රමය දැන යමක් සඳහා බ්‍රාහ්මණ තෙමේ **‘නිබ්භොගො භවං ගොතමො’** යනාදිය කීයේද භාග්‍යවතුන් වහන්සේද යමක් සඳහා ‘**නිබ්භොගො’** යනාදිය තමන්වහන්සේ කෙරෙහි ආරෝපණය කෙරෙත්ද ඒ සඳහා කියනලද අර්‍ත්‍ථය මෙසේ දතයුතුය. බ්‍රාහ්මණ තෙමේ වයසින් වැඩීගියවුන්ට කරනලද ඒ අභිවාදනාදි ක්‍රියාම ලෝකයෙහි සාමග්‍රී පරිභොග යයි සලකනුයේ ඒ සාමග්‍රී පරිභෝගය නොවීමෙන් භාග්‍යවතුන් වහන්සේට ‘**නිබ්භොගො**’යි කීයේය. භාග්‍යවතුන් වහන්සේ රූපාදීන් කෙරෙහි වූ සත්ත්‍වයන් පිළිබඳ යම් මේ ඡන්‍දරාගපරිභොගයක් වේද, ඒ ඡන්‍දරාග පරිභොගයාගේ අභාවය තමන්වහන්සේ කෙරෙහි දක්නා සේක් අනික් කාරණයක් අනුදන්නා සේක.
නැවත, බ්‍රාහ්මණතෙමේ ලෝවැස්සෝ ලෝකයෙහි වයසින් වැඩීගියවුන්ට යම් අභිවාදනාදි කුලසමුදාචාර ක්‍රියාකෙරෙත්ද, ඒ කුලාචාරකර්‍ම නොකිරීම දක්නේ භාග්‍යවතුන් වහන්සේට ‘**අකිරියවාදො**’ අක්‍රියාවාදී යයි කීයේය. භාග්‍යවතුන් වහන්සේ වනාහි යම්හෙයකින් කායදුශ්චරිතාදීන්ගේ නොකිරීම වදාරන සේක්ද, එහෙයින් ඒ අක්‍රියවාදය තමන්වහන්සේ කෙරෙහි දක්නාසේක් අනික් කාරණයක් අනුදන්නා සේක. එහිද ‘**කායදුච්චරිතං’** යන මෙහි ප්‍රාණඝාත, අදත්තාදාන, කාමමිච්ඡාචාර චෙතනා දතයුතුය. **‘වචීදුච්චරිතං’** යන මෙහි මුසාවාද, පිසුණවචන, ඵරුසවචන, සමඵප්පලාප චේතනා දතයුතුය. ‘**මනොදුච්චරිතං**’ යන මෙහි අභිජ්ඣා, ව්‍යාපාද, මිච්ඡාදිට්ඨිහු දතයුතුය. ඒ කායදුශ්චරිතාදි අකුශල ධර්‍මයන් හැර සෙසු අකුශල ධර්‍මයෝ **‘අනෙකවිහිතා පාපකා අකුසලා ධම්මා’** යන මෙයින් ගතයුත්තාහ.
නැවත, බ්‍රාහ්මණතෙමේ ඒ අභිවාදනාදි කියාම භාග්‍යවතුන් වහන්සේ කෙරෙහි නොදක්නේ ‘මොහු නිසා වයසින් වැඩීගියවුන්ට කටයුතු වූ අභිවාදනාදි ක්‍රියා ලක්‍ෂණ ලොකතන්තිය ලෝකප්‍රවෙණිය සිඳීයායි සලකනුයේ භාග්‍යවතුන් වහන්සේට **‘උච්ඡෙදවාදො’** ‘උච්ඡෙදවාදීය’යි කීයේය. භාග්‍යවතුන් වහන්සේ වනාහි යම්හෙයකින් අටවැදෑරුම් වූ ලෝභසහගත චිත්තයන්හි උපදින්නා වූ පඤ්චකාම ගුණිත රාගයාගේද දෙවැදෑරුම් වූ දෝමනස්ස සහගත චිත්තයන්හි උපදින්නාවූ ද්වේෂයාගේද අනාගාමී මාර්‍ගයෙන් සිඳීයෑම වදාරන සේක්ද, අර්‍හත් මාර්‍ගයෙන් සියලු අකුශලයන්ගේ ඉපැත්මට කරුණු වූ මෝහයාගේ නිරවශේෂයෙන් සිඳීයෑම වදාරන සේක්ද, රාග, ද්වෙෂ, මෝහ යන තිදෙන හැර සෙසු සක්කායදිට්ඨි ආදී වූ ලාමක අකුශල ධර්‍මයන්ගේ සුදුසු පරිදි සිවුමගින් සිඳීයෑම වදාරන සේක්ද, එහෙයින් ඒ උච්ඡෙදවාදය තමන්වහන්සේ කෙරෙහි දක්නා සේක් අනික් කාරණයක් අනුදන්නා සේක.
නැවත බ්‍රාහ්මණතෙමේ ‘ශ්‍රමණ ගෞතමතෙමේ වයසින් වැඩීගියවුනුට කටයුතුවූ අභිවාදනාදි කුශලසමුදාචාරකර්‍ම පිළිකුල් කරන්නාක් මෙනි. එහෙයින් ඒ නොකෙරේයයි හඟිමින් භාග්‍යවතුන් වහන්සේට **‘ජෙගුච්ඡි’** අභිවාදනාදි කුශලසමුදාචාරකර්‍ම පිළිකුල් කරනසුලුයි කීයේය. භාග්‍යවතුන් වහන්සේ වනාහි යම්හෙයකින් කායදුශ්චරිතාදිය හේතුකොටගෙන පිළිකුල් කෙරේද කුමක් කියන ලද්දේ වේදයත්: තෙවැදෑරුම් වූ යම් කායදුච්චරිතයක්වේද, සිවුවැදෑරුම් වු යම් වවීදුච්චරිතයක්වේද, තෙවැදෑරුම් වූ යම් මනොදුච්චරිතයක් වේද, ඒ ත්‍රිවිධ දුශ්චරිතයන් හැර සෙසු නින්‍දිතාර්‍ත්‍ථයෙන් ‘**පාපකානං**’ ලාමකවූ නුනුවණින් හටගන්නා අර්‍ත්‍ථයෙන් **‘අකුසලානං ධම්මානං’** අකුශල ධර්‍මයන්ට යම් පැමිණීමක් යම් සමාපජ්ජනයක් ඔවුන් හා එකීභාවයක්වේද, ඒ සියල්ල සැරසීම සැහැවි කොටගත් පුරුෂයෙක් ගූථයක් මෙන් පිළිකුල් කෙරේද, හටගත් ලජ්ජා ඇත්තේවේද, එහෙයින් ඒ පිළිකුල් කිරීම තමන්වහන්සේ කෙරෙහි දක්නා සේක් අනික් කරුණක් අනුදන්නා සේක. එහි **‘කායදුච්චරිතෙන’** යනු ද්විතීයා විභක්ත්‍යර්‍ත්‍ථයෙහි කරන වචනැයි දතයුතුය.
නැවත බ්‍රාහ්මණ තෙමේ ඒ අභිවාදනාදිකර්‍ම භාග්‍යවතුන් වහන්සේ - කෙරෙහි නොදක්නේ ‘මෙතෙමේ මේ ලෝකයෙහි දෙටු තැන්හට කළයුතු කටයුතු නසන්නේය, විනාශ කරන්නේය, නොහොත් යම්හෙයකින් වැඩිහිටියන්ට කටයුතු වූ මේ අභිවාදනාදි සත්කාරය නොකෙරේද, එහෙයින් මෙතෙමේ හික්මවිය යුතුය නිග්‍රහ කටයුතුය’යි හඟිමින් භාග්‍යවතුන් වහන්සේට **‘වෙනයිකො’** නිග්‍රහයට සුදුසු යයි කීයේය. එහි මේ පදාර්‍ත්‍ථය වේ: විනයනය කෙරේනුයි විනය නමි. විනාශ කෙරේනුයි කියන ලද්දේ වේ. විනයම වෙනයික නම් වේ. නොහොත් විනයට සුදුසුනුයි වෙනයිකය. නිග්‍රහයට සුදුසුයි කියන ලද්දේ වේ. භාග්‍යවතුන් වහන්සේ වනාහි යම්හෙයකින් රාගාදීන්ගේ විනය පිණිස සන්සිදීම පිණිස ධර්‍ම දේශනා කරනසේක්ද එහෙයින් වෙනයික නම්වෙත්. මෙම මෙහි පදාර්‍ත්‍ථය වේ. විනය පිණිස ධර්‍මදේශනා කෙරෙත්නුයි වෙනයිකභාවය තමන්වහන්සේ කෙරෙහි දක්නා සේක් අනික් කාරණයක් අනුදන්නා සේක.
නැවත, බ්‍රාහ්මණතෙමේ යම්හෙයකින් අභිවාදනාදි සාමීචිකර්‍ම කරන්නෝ වයසින් වැඩිසිටියවුන් සතුටු කරන්නාහු සිනහ ගන්වන්නාහු වෙත්ද, ඒ නොකරන්නාහු වනාහි ඔවුන් තවත්ද, වෙහෙසත්ද, ඔවුන්ට දොම්නස් උපදවත්ද, භාග්‍යවත්තෙමේ එය නොකෙරේද, එහෙයින් මෙතෙමේ වයසින් වැඩී සිටියවුන් තවායයි හඟිනුයේ සත්පුරුෂාචාරයන්ගෙන් තොරබැවින් හෝ දීන පුරුෂයෙකැයි හඟිනුයේ භාග්‍යවතුන් වහන්සේට **‘තපස්සී’** අන්හු තවන්නේ යයි කීයේය. එහි මේ පදාර්‍ත්‍ථය වේ: තවානුයි තප නමි. දුෂිත කරයි, වෙහෙසායි කියන ලද්දේ වේ. සාමීචිකර්‍ම නොකරන්නහුට මේ නමකි. තපස් මොහුට ඇත්තේනුයි තපස්සීය. දෙවන අර්‍ත්‍ථ විකල්පයෙහි ව්‍යඤ්ජනයන් පරීක්‍ෂා නොකොට ලෝකයෙහි දරිද්‍රපුරුෂතෙමේ තපස්සීයි කියනු ලැබේ. භාග්‍යවතුන් වහන්සේ වනාහි යම් අකුශල ධර්‍ම කෙනෙක් ලෝකය තවන බැවින් තපනී යයි කියනු ලැබෙත්ද, ඒ අකුශල ධර්‍මයන් ප්‍රහීණ කළ බැවින් යම්හෙයකින් තපස්සීයි ගිණීමට යෙත්ද, එහෙයින් ඒ තපස්සීභාවය තමන්වහන්සේ කෙරෙහි දක්නා සේක් අනික් කරුණක්ද අනුදන්නා සේක. එහි මේ පදාර්‍ත්‍ථය වේ: තවත්නුයි තප නමි. අකුශල ධර්‍මයන්ට මේ නමකි. ‘**ඉධ තප්පති පෙච්ච තප්පති**’{1}යි මේ කියන ලද්දේය. එසේ මුන්වහන්සේ ඒ අකුශල ධර්‍මයන් හළු කළහ. ඉතිරි නොකොට හළු කළහ, හැරපූහ. වැනසූහයි තපස්සී නම්වෙත්.
නැවත, බ්‍රාහ්මණතෙමේ ඒ අභිවාදනාදිකර්‍ම දෙව්ලොව ගර්‍භසම්පත්තිය පිණිස, දෙව්ලොව ප්‍රතිසන්‍ධිය ලැබීම පිණිස පවතීයි හඟිනුයේ භාග්‍යවතුන් වහන්සේ කෙරෙහි මේ අභිවාදනාදිකර්‍ම අභාවය දැක භාග්‍යවතුන් වහන්සේට ‘**අපගබ්භො**’ පහවූ ගැබ්ඇත්තෙක, ලාමකවූ ගැබ් ඇත්තෙකැයි කීයේය. ක්‍රොධ වශයෙන් හෝ භාග්‍යවතුන් වහන්සේගේ මවුකුස පිළිසිඳ ගැනීමෙහි දොස් දක්වනුයේද මෙසේ කීයේය. එහි මේ පදාර්‍ත්‍ථය වේ. ගැබින් පහවූයේනුයි අපගබ්භ නමි. දෙව්ලොව උපතට පැමිණෙන්නට නොසුදුසුය යන අදහසය. ලාමකවූ ගැබක් මොහුට ඇත්තේනුයි හෝ අපගබ්භය. දෙව්ලොව ගැබ්ගැනීමෙන් බැහැරිබැවින් මත්තෙහි හීනවූ ගැබ්ලැබීම් ඇත්තෙකි. මොහුගේ මාතෘකුක්‍ෂියෙහි ගර්‍භවාසය ලාමකවූයේ හෝ යන අදහසය. යම්හෙයකින් භාග්‍යවතුන් වහන්සේගේ මත්තෙහි ගැබෙහි හොවීම පහවූයේද, එහෙයින් උන්වහන්සේ තමන්වහන්සේ කෙරෙහි ඒ පහවූ ගැබ්ගැනුම දක්නාසේක් අනික් කරුණක් අනුදන්නා සේක. එහිද **‘යස්ස ඛො බ්‍රාහ්මණ ආයතිං ගබ්භසෙය්‍යා පුනබ්භවාභිනිබ්බත්ති පහීණා**’ යන මේ පදයන්ගේ අර්‍ත්‍ථ මෙසේ දතයුතුය: ‘බ්‍රාහ්මණ! යම් පුද්ගලයෙකුගේ මත්තෙහි ගර්‍භශය්‍යාව හා පුනර්‍භවාභිනිබ්බත්තිය අග්‍රමාර්‍ගයෙන් නැසූ කාරණයෙන් ප්‍රහීණවූය. ගබ්භසෙය්‍යා ග්‍රහණයෙන් ජලාබුජයොනිය ගන්නා ලදී. පුනබ්භවාභිනිබ්බත්ති ග්‍රහණයෙන් අණ්ඩජ, සංසෙදජ, ඔපපාතික යන අන්‍ය වූ ත්‍රිවිධ යෝනීහු ගන්නා ලදහ.
තවද ගැබෙහි හොවීම ගබ්භසෙය්‍යාය. පුනර්‍භවයම අභිනිබ්බත්තියි. පුනබ්භවාභිනිබ්බති නමි. මෙසේ මෙහි අර්‍ත්‍ථ දතයුතුය. යම්සේ විඤ්ඤාණට්ඨිතියි කියූකල්හිද විඥානයෙන් අන්‍යවූ ඨිතියක් නැත්තීද, මෙහිද මෙසේ ගැබින් අන්‍යවූ සෙය්‍යාවක් ඇතැයි නොදතයුතුය. අභිනිබ්බත්තිය නම්ද යම්හෙයකින් පුනබ්භවවූවාද අපුනබ්භවවූවාද ඇත්තීද මෙහිද පුනබ්භවභූත අභිනිබ්බත්තිය අදහස් කරන ලදී. ‘**පුනබ්භවා එව අභිනිබ්බත්ති - පුනබ්වාභිනිබ්බත්ති**’යි. එහෙයින් කියන ලදී.
මෙසේ තමන් වෙත පැමිණි තැන් පටන් අරසරූපාදී වූ අටවැදෑරුම් වූ ආක්‍රොශ වස්තූන්ගෙන් ආක්‍රෝශ කරන්නාවූ බ්‍රාහ්මණයා දෙස ධර්‍මෙශ්වරවූ ධර්‍මරාජන් වූ ධර්‍මස්වාමී වූ තථාගතවූද භාග්‍යවතුන් වහන්සේ අනුකම්පාවෙන් සිහිල්වූම ඇසින් බලනසේක් යම් ධර්‍මධාතුවක් ප්‍රතිවේධකොට දේශනා විලාශයට පැමිණියාහුවෙත්ද, ඒ ධර්‍මධාතුව ප්‍රතිවේධකළ බැවින් පහළවු වලා ඇති අහසෙහි නැගීසිටි පුන්සඳ මෙන්ද ශරත් කාලයෙහි නැගි හිරු මෙන්ද බ්‍රාහ්මණයාගේ හෘදයාන්‍ධකාරය නසමින් ඒ ආක්‍රොශ වස්තූන්ම ඒ ඒ කාරණයෙන් අන්අයුරකින් දක්වා නැවතද, තමන්වහන්සේගේ කරුණා විස්ඵාරයද අෂ්ටලොකධර්‍මයන්ගෙන් නොසැලීමෙන් පිළිලැබූ තාදී ගුණ ලක්‍ෂණ වූ පොළොව සමවූ සිත් ඇති බවද, නොකිපෙන සැහැවි ඇති බවද ප්‍රකාශකර සේක් ‘මේ බ්‍රාහමණතෙමේ හුදෙක් පැසුනු හිස වැටුනුදත් රැලිනැගී සම් ආදියෙන් තමන්ගේ මහලු බව දන්නේය. උත්පත්තිය හා අනුවගිය ජරාවෙන් පෙළන ලද, ව්‍යාධියෙන් මඩිනලද, මරණයෙන් නසනලද, සසරට කණුවක් වූ අද මැරීගොස් නැවත හෙටම උඩුකුරුව හෝනා දරු බවට යායුතු වූ තමන් ගැන නොමදන්නේය, මෙතෙමේ මහත් උත්සාහයෙන් මාවෙතට ආයේය, එහෙයින් මොහුගේ ඒ ඊම සාර්‍ත්‍ථක වේවා’යි සිතා මේ ලෝකයෙහි තමන්වහන්සේගේ අප්‍රතිසම අනන්‍යසාධාරණ පුරෙජාතභාවය දක්වනසේක් ‘**සෙය්‍යථාපි බ්‍රාහ්මණ’** යනාදි නයින් බ්‍රාහ්මණයාහට ධර්‍මදේශනා කළසේක.
එහි ‘**සෙය්‍යථා**’ යනු උපමාර්‍ත්‍ථයෙහි නිපාතයි. **‘අපි’** යනු සම්භාවනාර්‍ත්‍ථයෙහි නිපාතයි. ඒ දෙකින්ම බ්‍රාහ්මණ! යම්සේයි දක්වාලන්නාහ. ‘**කුක්කුටියා අණ්ඩානි අට්ඨ වා දස වා ද්වාදස වා’** යන මෙහි වනාහි කිසිසේත් කිකිළියකට කියූ අයුරින් මෙයට අඩුවැඩිවූද අණ්ඩයෝ වෙත්ද එහෙත් වදන් සිලිටුබව පිණිස මෙසේ වදාරණ ලද්දේ යයි දතයුතුය. මෙසේ එක්ම ගණනක් නොකියා අනික් ගණනක් සමග කීම ලෝකයෙහි සිලිටු වචනය වේ. **‘තානස්සු’** යන මෙහි ‘**තානි + අස්සු’** යනු පද වෙන්කිරීමය. වන්නාහුයයි කියන ලද්දේ වේ. ‘**කුක්කුටියා සම්මා අධිසයිතානි’** ඒ දිනිතිය වූ කිකිළිය විසින් පියාපත් දිගහැර ඒ බිජුවට මත්තෙහි සයනය කරන්නීය විසින් මැනවින් ඒ අණ්ඩයෝ සයනය කරන ලද්දාහු වෙති. **‘සම්මා පරිසෙදිතානි’ **කලින්කල සෘතු ගන්වන්නිය විසින් මැනවින් හාත්පසින් ඩහගන්වන ලදහ. උණුසුම් කරන ලදහයි කියන ලද්දේ වේ. ‘**සම්මා පරිභාවිතානි’** කලින්කල මැනවින් හාත්පසින් වඩන ලදහ. කුකුළු ගඳ ගන්වන ලදහයි කියන ලද්දේ වේ.
දැන් යම්හෙයකින් ඒ කිකිළිය විසින් මෙසේ තුන්අයුරකින් පාලනය කළ ඒ අණ්ඩයෝ කුණුනොවී පවතිත්ද, ඔවුන්ගේ යම් තෙත්ගතියක්වේද, එය පිරිසිඳීමටයේද, කටුව තුනීවේද, පානියසිඑ හා මුවතුඩ රළුවේද, කුකුළු පැටියෝ මේරීමට යෙත්ද, කටුව තුනීව ගිය බැවින් පිටත ආලෝකය ඇතුළට පෙනේද, එවිට ඒ කුකුළු පැටියෝ අපි බොහෝකලක් හැකුළු අත්පා ඇතිව ඉඩකඩ නැති තැනක හොවීමු, පිටතද මේ ආලෝකයක් පෙනේ, මෙහි දැන් අපට ආලෝකය පෙනෙන තැන සුවසේ විසීම වන්නේය’යි පිටතට එනුකැමැතිව කටුවට පයින් පහරදෙත්ද, ගෙල දිගුකරත්ද, එයින් ඒ කටුව දෙකට බිඳීයේද, කුකුළු පැටියෝ පියාපත් සලමින් ඒ මොහොතට සුදුසු ලෙසින් හඬලමින් නික්මෙත්ද, මෙසේ නික්මෙන්නා වූ ඔවුන් අතරෙහි යමෙක් ඉතා පළමුකොට නික්මේද, හේ වැඩිමලා යයි කියනු ලැබේ. එහෙයින් භාග්‍යවතුන් වහන්සේ ඒ උපමාවෙන් තමන්වහන්සේගේ දෙටුබව සිදුකරනු කැමතිසේක් බ්‍රාහ්මණයාගෙන් මෙසේ විචාරණ සේක: **‘යො නු ඛො තෙසං කුක්කුටච්ඡාපකානං -පෙ- කින්ති ස්වාස්ස වචනීයො**’යි.
එහි **‘කුක්කුටච්ඡාපකානං’** කුකුළු පැටවුන් අතරෙහි **‘කින්ති ස්වාස්ස වචනීයො**’ කීම? හේ දෙටු හෝ කනිටුවේදැයි කියයුතුවන්නේද? සෙස්ස ප්‍රකට අර්‍ත්‍ථ ඇත්තේමය.
ඉක්බිති බ්‍රාහ්මණතෙමේ ‘**ජෙට්ඨොතිස්ස භො ගොතම වචනීයො’** භවත් ගෞතමයන් වහන්ස! හේ දෙටුය’යි කියයුතුවන්නේය. කුමක් හෙයින්දයත්: ‘**සො හි තෙසං ජෙට්ඨො’** යම්හෙයකින් හෙතෙමේ ඔවුන් අතරෙහි ඉතා වැඩිමහලුවේද එහෙයිනැයි කීයේය. ඉක්බිති භාග්‍යවතුන් වහන්සේ උපමාව සසඳන සේක් පිළියෙල කරනසේක් ‘**එවමෙව ඛො අහං බ්‍රාහ්මණ’** යනාදිය වදාළ සේක. යම්සේ ඒ කුකුළු පැටවා දෙටුයයි ගිනීමටයේද, මමද එසේවෙමි. ‘**අවිජ්ජාගතාය පජාය’** එහි ‘**අවිජ්ජාගතාය**’ සිවුසස්දහම් නොදැනීම අවිද්‍යායි කියනු ලැබේ. ඒ අවිද්‍යාවෙහි ඇලුනු ප්‍රජාවෙහි, **පජා** යන මෙය සත්ත්‍වයන්ට නමකි. එහෙයින් මෙහි අවිද්‍යා නැමැති අණ්ඩකොෂයාගේ ඇතුළට පිවිසි සත්ත්‍වයන් අතුරෙහියි මෙසේ අර්‍ත්‍ථය දතයුතුය. ‘**අණ්ඩභූතාය’ **අණ්ඩයෙහි උපන්නාවූ හටගත්තා වූ යම්සේ අණ්ඩයෙහි උපන් ඇතැම් සත්ත්‍වයෝ අණ්ඩභූතහයි කියනු ලැබෙත්ද එසේ මේ සියලු ප්‍රජා තොමෝ අවිද්‍යා නැමැති අණ්ඩකෝෂයෙහි උපන් බැවින් අණ්ඩභූත’යි කියනු ලැබේ. ‘**පරියොනද්ධාය’** ඒ අවිද්‍යා නමැති අණ්ඩකෝෂයෙන් හැමතින් වැසුනාවූ බැඳුනාවූ වෙළුනාවූ ‘**අවිජ්ජණ්ඩකොසං පදාලෙත්‍වා’** ඒ අවිද්‍යාමය වූ අණ්ඩකොෂය සිඳහැර **‘එකොව ලොකෙ’** සියලු ලෝක සන්නිවාසයෙහි මමම අසහාය වූයෙම් වෙමි. අද්විතීය වූයෙම් වෙමි. ‘**අනුත්තරං සම්මා සම්බොධිං අභිසම්බුද්ධො**’ යන මෙහි **‘අනුත්තරං’** උත්තර විරහිත වූ සර්‍වශ්‍රෙෂ්ඨවූ ‘**සම්මා සම්බොධිං’** අවිපරිතකොට තමන්ම අවබෝධ කළ නොහොත් ප්‍රශස්ත වූද සුන්‍දර වූ ද චතුස්සත්‍යාවබෝධය, බෝධියි. වෘක්‍ෂයද මාර්‍ගයද සර්‍වඥතා ඥානයද නිර්‍වාණයද කියනු ලැබේ. ‘**බොධිරුක්‍ඛමූලෙ පඨමාභිසම්බුද්ධො**’{1}යිද ‘**අන්තරා ච බොධිං අන්තරා ච ගයං{2}**’යිද ආතන්හි වෘක්‍ෂ බෝධියිද ‘**බොධි වුච්චති චතුසු මග්ගෙසු ඤාණං’**යි ආතන්හි මාර්‍ගයද **‘පප්පොති බොධිං වරභූරි මෙධසො**’යි ආතන්හි සර්‍වඥතා ඥානයද ‘**පත්‍වාන බොධිං අමතං අසඞ්ඛතං**’යි ආතන්හි නිර්‍වාණයද කියනු ලැබේ. මෙහි වනාහි භාග්‍යවතුන් වහන්සේගේ අර්‍හත්මාර්‍ගඥානය අදහස් කරන ලද්දේය. සර්‍වඥතා ඥානයද අදහස් කරන ලදැයි කියත්. අන්‍යයන්ගේ අර්‍හත්මාර්‍ගය අනුත්තර බෝධියවේද නොවේදයත්: නොවේ. කුමක් හෙයින්දයත්: සියලුගුණ නොදෙන බැවිනි. ඔවුන් අතරෙහි කිසිවක්හට අර්‍හත්මාර්‍ගය අර්‍හත් ඵලයම දෙන්නේය. හේතුසම්පත් ඇති කිසිවක්හට අර්‍හත්ඵලය සමග ත්‍රිවිද්‍යාවද කිසිවක්හට ෂඩභිඥාද කිසිවක්හට චතුර්විධ ප්‍රතිසම්භිදාද කිසිවක්හට ශ්‍රාවකපාරමී ඥානයද දෙන්නේය. පසේ බුදුවරුන්ටද ප්‍රත්‍යෙකබොධි ඥානයම දෙන්නේය. බුදුවරුන්ට වනාහි සියලුගුණ සම්පත්තිය දෙන්නේය. රජහට සර්‍වලොකෙකශ්චර්‍ය්‍යය දෙන අභිෂේකය මෙනි. එහෙයින් අන්කවරක්හටත් අනුත්තර බෝධිය නොවේ. ‘අභිසම්බුද්ධො’ මනාකොට දත්තෙමි. ප්‍රතිවෙධ කෙළෙමි. පැමිණියේ වෙමි. සියසතන්හි එළවීම් වසයෙන් පිළිලැබීමියි කියන ලද්දේ වේ.
භාග්‍යවතුන් වහන්සේ විසින් දැන් ‘**එවමෙව ඛො අහං බ්‍රාහ්මණ’** යනාදි ක්‍රමයෙන් යම් මේ උපමාසම්ප්‍රතිපාදනයක් වදාරණ ලද්දේද එය මෙසේ උපමෙයාර්‍ත්‍ථය සමග සසඳා දතයුතුය. තමන්ගේ අණ්ඩ මත්තෙහි ඒ කිකිළියගේ හොවීම ආදීවූ ත්‍රිවිධක්‍රියාකරණය යම්සේද බෝපලඟෙහි වැඩහුන් බෝධිසත්ත්‍ව වූ භාග්‍යවතුන් වහන්සේගේ තමන්ගේ සන්තානයෙහිලා අනිත්‍ය, දුඃඛ, අනාත්ම යන ත්‍රිවිධඅනුර්‍දශනාකරණය එසේය. කිකිළියගේ අණ්ඩ මත්තෙහි හොවීමි ආදීවූ ත්‍රිවිධක්‍රියා සම්පාදනයෙන් අණ්ඩයන්ගේ කුණු නොවීම යම්සේද බෝධිසත්ත්‍ව වූ භාග්‍යවතුන් වහන්සේගේ ත්‍රිවිධානුදර්‍ශනා සම්පාදනයෙන් විදර්‍ශනා ඥානයාගේ නොපිරිහීම එසේය. බෝධිසත්ත්‍ව භාග්‍යවතුන් වහන්සේගේ ත්‍රිවිධානුදර්‍ශනා සම්පාදනයෙන් භවත්‍රයානුගත තෘෂ්ණඝෙනහයෙහි ක්‍ෂයවීම කිකිළියගේ ත්‍රිවිධක්‍රියාකරණයන් අණ්ඩයන්ගේ තෙත්ගතිය ක්‍ෂයවී යෑමසේය. බෝධිසත්ත්‍ව වූ භාග්‍යවතුන් වහන්සේගේ ත්‍රිවිධානුදර්‍ශනා සම්පාදනයෙන් අවිද්‍යා නැමති අණ්ඩකෝෂයාගේ තුනීබව කිකිළියගේ ත්‍රිවිධක්‍රියාකරණයෙන් බීජකපාලයන්ගේ තුනීබව සේය. බෝධිසත්ත්‍ව වූ භාග්‍යවතුන් වහන්සේගේ ත්‍රිවිධානුදර්‍ශනාසම්පාදනයෙන් විදර්‍ශනා ඥානයාගේ තියුණුබව රළුබව පහත්බව සූරබව කිකිළියගේ ත්‍රිවිධක්‍රියාකරණයෙන් කුකුළු පැටවාගේ පානියතුඩු පිළිබඳ තදරළුබව සේය. බෝධිසත්ත්‍ව වූ භාග්‍යවතුන් වහන්සේගේ ත්‍රිවිධානුදර්‍ශනා සම්පාදනයෙන් විදර්‍ශනා ඥානයාගේ මෝරන කාලය වැඩුනු කාලය ගැබ්ගන්නා කාලය කිකිළියගේ ත්‍රිවිධක්‍රියාකරණයෙන් කුකුළු පැටවාගේ මෝරන කාලය මෙන් දතයුතුය.
බෝධිසත්ත්‍ව වූ භාග්‍යවතුන් වහන්සේගේ ත්‍රිවිධානුදර්‍ශනා සම්පාදනයෙන් විදර්‍ශනා ඥානය ගැබ්ගන්වා පිළිවෙළින් ලැබූ අර්‍හත්මාර්‍ගයෙන් අවිද්‍යා නමැති අණ්ඩකෝෂය පළාහැර අභිඥා නමැති තටුපොළා සුවසේ සියලු බුදුගුණ අවබෝධකළ කාලය කිකිළියගේ ත්‍රිවිධක්‍රියාකරණයෙන් කුකුළු පැටවාගේ පානිය සිළින් හෝ මුවතුඩින් බීජකපාලය පළාහැර තටුපොළා සුවසේ නික්මෙන කාලය මෙන් දතයුතුය.
‘**ස්වාහං බ්‍රාහ්මණ ජෙට්ඨො සෙට්ඨො ලොකස්ස’** ‘බ්‍රාහ්මණ! ඒ මම ඒ කුකුළු පැටවුන් අතරෙහි ඉතා පළමුකොට අණ්ඩකෝෂය පළා උපන් කුකුළු පැටවා යම්සේ දෙටුවේද එසේ අවිද්‍යාවෙහි ගැලීගියාවූ අවිද්‍යාවෙහි වැදසිටියාවූ සත්ත්‍වයන් අතුරෙහි ඒ අවිද්‍යා නමැති අණ්ඩකෝෂය පළාහැර ඉතා පළමුකොට ආර්‍ය්‍ය ජාතියෙහි උපන් බැවින් දෙටුවෙමි. ඉතා වැඩිමහලු වෙමි. සියලු ගුණයන්ගෙන් මට සමානයෙකු නැති බැවින් ශ්‍රේෂ්ඨය’යි ගිනීමට පැමිණියෙමියි වදාළ සේක.
මෙසේ භාග්‍යවතුන් වහන්සේ තමන්වහන්සේගේ නිරුත්තරවූ ජ්‍යෙෂ්ඨ, ශ්‍රේෂ්ඨභාවය බ්‍රාහ්මණයා හට ප්‍රකාශකොට දැන් යම් ප්‍රතිපදාවකින් එයට පැමිණි සේක්ද පූර්‍වභාගීය වීර්‍ය්‍යාරම්භයෙහි පටන් ඒ ප්‍රතිපදාව දක්වනු පිණිස ‘**ආරද්ධං ඛො පන මෙ බ්‍රාහ්මණ විරියං’** යනාදිය වදාළ සේක. භාග්‍යවතුන් වහන්සේගේ නිරුත්තරවූ මේ ජ්‍යෙෂ්ඨ, ශ්‍රේෂ්ඨභාවය අසා බ්‍රාහ්මණයා හට ‘කිනම් ප්‍රතිපදාවකින් මේ ජ්‍යෙෂ්ඨ, ශ්‍රේෂ්ඨභාවයට පැමිණියේදැ’යි මෙසේ සිත් උපන්නේය. ඔහුට උපන් ඒ සිත දැන ‘මම මේ ප්‍රතිපදාවෙන් නිරුත්තරවූ මේ ජ්‍යෙෂ්ඨභාවයට පැමිණියෙමි’යි දක්වනසේක් මෙසේ වදාළ සේක. එහි ‘**ආරද්ධං ඛො පන මෙ බ්‍රාහ්මණ විරියං අහොසි’** බ්‍රාහ්මණ! කුසීත වූ මුළාවූ සිහිඇති කෙලෙස් දැවිල්ලෙන් දැවුනු නන්අරමුණෙහි විසිරීගිය සිත් ඇති මා විසින් නිරුත්තරවූ මේ ජ්‍යෙෂ්ඨ, ශ්‍රේෂ්ඨභාවය ලද්දේ නොවේ. තවද එයට පැමිණෙනු පිණිස ලබනු පිණිස මා විසින් වීර්‍ය්‍යය පටන්ගන්නා ලද්දේ වූයේය. බෝමැඩ හුන්නාවූ මා විසින් සිවුරඟින් යුක්තවූ වීර්‍ය්‍යය පටන්ගන්නා ලද්දේ වූයේය. දැඩිව ගන්නා ලද්දේ සිථිල නොකොට පවත්වන ලද්දේ යයි කියන ලද්දේ වේ. දැඩිව පටන්ගත් බැවින්ම මාගේ ඒ වීර්‍ය්‍යය **‘අසල්ලීනං’** නොහැකුළුනේය. හුදෙක් වීර්‍ය්‍යය පමණක්ම නොවේ. **‘සතිපි’** මාගේ සිහියද අරමුණට අභිමුඛවීමෙන් ‘**උපට්ඨිතා**’ අරමුණට එළඹ සිටියාය. එළඹසිටි බැවින්ම **‘අසම්මුට්ඨා’** මුළානොවූය. ‘**පස්සද්ධො කායො’** කාය, චිත්ත, පස්සද්ධි වසයෙන් මාගේ කයද නිවී ගියේය. එහි යම්හෙයකින් නාමකාය නිවීගිය කල්හි රූපකායද සන්සිඳී ගියේමවේද එහෙයින් නාමකාය, රූපකායයි වෙනසක් නොකොට කය සන්සිඳී ගියේ යයි වදාරණ ලද්දේය. ‘**අසාරද්ධො**’ එම කය සන්සිඳුනු බැවින්ම පහවූ කෙලෙස්පිඩා ඇත්තේය. පහවූ කෙලෙස් දැවිලි ඇත්තේයයි කියන ලද්දේ වේ. **‘සමාහිතං චිත්තං එකග්ගං’** මාගේ සිතද නන්අරමුණෙහි විසිරයෑම සිඳහැර එක් අරමුණක කරන ලද්දේය. මොනවට තබන ලද්දේය, ඔප්පු කරන ලද්දක් මෙන් වූයේය. මොනවට පිහිටි බැවින්ම එකඟය. නිසලය. පහවූ සැලීම් ඇත්තේය. මෙපමණකින් ධ්‍යානය පිළිබඳ පූර්‍වභාග ප්‍රතිපදා තොමෝ කියන ලද්දීය.
දැන් මේ ප්‍රතිපදාවෙන් ලැබූ ප්‍රථමද්ධ්‍යානය මුල්කොට විද්‍යාත්‍රය කෙළවරකොට ඇති විශේෂය දක්වනසේක් **‘සො ඛො අහං’** යනාදිය වදාළසේක. එහි **‘විවිච්චෙව කාමෙහි විවිච්ච අකුසලෙහි ධම්මෙහි**’ යනාදීන්ගේ අර්‍ත්‍ථ මෙසේ දතයුතුය. තවද එහි ‘කාම කවරේදයත්: ඡන්‍දය, කාමය, රාගය කාමය, ඡන්‍ද රාගය කාමය, සඞ්කප්පය කාමය, රාගය කාමය, සඞ්කප්ප රාගය කාමය’යි යන මේ කෙලස් කාම නම් වේ. එහි ‘අකුශලධර්‍ම කවරේද යත් කාමච්ඡන්‍දය -පෙ- විචිකිච්ඡාය’ යන මොවුහු අකුශල ධර්‍මයෝ’යි කියනු ලැබෙත්. මෙසේ මේ කාමයන්ගෙන්ද මේ අකුශල ධර්‍මයන්ගෙන්ද වෙන්වූයේ අතිශයින් වෙන්වූයේ වේද එහෙයින් **‘විවිච්චෙව කාමෙහි විවිච්ච අකුසලෙහි ධම්මෙහි’** යනු කියනු ලැබේ. මේ ආදි ක්‍රමයෙන් විභඞ්ගයෙහිම අර්‍ත්‍ථය වදාරණ ලද්දේය. එසේවුවද අර්‍ත්‍ථකථානය හැර මෙහි අර්‍ත්‍ථය මැනවින් ප්‍රකට නොවේ. එහෙයින් අර්‍ත්‍ථකථානයින්ම එය ප්‍රකාශ කරන්නෙමු.
කෙසේදයත්: **‘විවිච්චෙව කාමෙහි’** කාමයන්ගෙන් වෙන්ව කාමයන් හැර පහකිරීම් වශයෙන් බැහැරකොට මෙහි යම් ඒ එවකාරයෙක් යෙදී සිටියේද ඒ එවකාරය නියමාර්‍ත්‍ථ ඇත්තේ යයි දතයුතුය. යම් හෙයකින් ඒ එවකාරය නියමාර්‍ත්‍ථ ඇත්තේද එහෙයින් ප්‍රථමද්ධ්‍යානයට පැමිණ වසන ඒ කාලයෙහි අවිද්‍යාමානවූද කාමච්ඡන්‍දා දී නීවරණ ධර්‍මයන්ගේ ඒ ප්‍රථමද්ධ්‍යානයට පටහැනි බවද කාමයන්ගේ ප්‍රහාණයෙන්ම මේ ප්‍රථමද්ධ්‍යානයේ අධිගමයද දක්වාලන්නේය. කෙසේදයත්: **‘විවිච්චෙව කාමෙහි**’යි මෙසේ නියම කරනු ලබන කල්හි ‘ඒකාන්තයෙන් මේ ධ්‍යානයට කාමයෝ ප්‍රතිපක්‍ෂයහ. යම් යම් කාමයන් පවත්නා කල්හි අන්‍ධකාරය ඇතිකල්හි ප්‍රදීපය මෙන් මේ ධ්‍යානය නොපවතීද ගඟක මෙතෙර හැරීමෙන් එතෙරට පැමිණෙන්නා සේ ඔවුන්ගේ දුරුකිරීමෙන්ම මේ ධ්‍යානයාගේ අධිගමයවේද එහෙයින් නියම කෙරේයයි දතයුතුය.
එහි මෙසේ වන්නේය: කුමක්හෙයින් මේ එවකාරය උත්තර පදයෙහි නොයොදා පූර්‍වපදයෙහිම කියන ලද්දේද? අකුශල ධර්‍මයන්ගෙන් නොවෙන්ව ධ්‍යානයට පැමිණ ධ්‍යානය උපදවා කිම වාසය කරන්නේද? අවධාරණාර්‍ත්‍ථයෙහි වූ මේ එවකාරය පූර්‍ව පදයෙහිම යෙදෙන්නේ යයි මෙසේ නොදතයුතුය. මේ ධ්‍යානය කාමයන්ගේ නිශ්ශරණ බැවින්ම පූර්‍වපදයෙහිමලා මෙය වදාරණ ලද්දේය. කාමභවය ඉක්මවන බැවින්ද කාමරාගයට ප්‍රතිපක්‍ෂ බැවින්ද මේ ධ්‍යානය කාමරාගයන්ගේම නිශ්ශරණයයි, **‘කාමානමෙතං නිස්සරණං යදිදං නෙක්‍ඛම්මං**’{1}යි එය මෙසේ වදාළ සේක. යම් සේවනාහි ‘**ඉධෙව භික්‍‍‍‍ඛවෙ සමණො, ඉධ දුතියො සමණො’**{2} යන මෙහි එවකාරය උත්තර පදයෙහිදු එළවා කියනු ලැබේද, මෙහිද එවකාරය එළවා කියනු ලැබේයි මෙසේ කියයුතුය. මෙයින් කාමච්ඡන්‍දයෙන් අන්‍ය වූ නීවරණසඞ්ඛ්‍යාත අකුශල ධර්‍මයන්ගෙන්ද නොවෙන්ව ධ්‍යානයට පැමිණ වසන්නට නොහැක්කේද, එහෙයින් ‘**විවිච්චෙව කාමෙහි විවිච්චෙව අකුසලෙහි ධම්මෙහි**’යි මෙසේ දෙපදයෙහිම මේ එවකාරය දතයුතුය. දෙපදයෙහිද ‘**විවිච්ච**’ යන මේ සාධාරණ වචනයෙන් තදඞ්ග, වික්‍ඛම්භණ, සමුච්ඡෙද, නිස්සරණ, පටිප්පස්සද්ධි විවෙකයෝද කාය, චිත්ත, උපධි විවෙකයෝද යන සියලුම විවේකයෝ සඞ්ග්‍රහයට යන්නාහ. එසේ වුවද කාය විවේකයද චිත්ත විවේකයද වික්‍ඛම්භණ විවේකයද යන මේ විවේක තුනම මේ ධ්‍යාන කථාවෙහි දතයුතුය. **‘කාමෙහි’** යන මේ පදයෙන් වනාහි මහා නිර්‍දෙශයෙහි ‘**කතමෙ වත්‍ථුකාම, මනාපියාරූපා’**යි මේ ආදි ක්‍රමයෙන් යම් වස්තුකාම කෙනෙක් කියන ලද්දාහුද එහිම ධ්‍යාන විභඞ්ගයෙහිද ‘**ඡන්‍දො කාමො**’යි මේ ආදික්‍රමයෙන් යම් ක්ලේශකාම කෙනෙක් කියන ලද්දාහුද ඒ සියලු කාමයෝම සඞ්ග්‍රහය කරන ලද්දාහුමැයි දතයුතුය. මෙසේ ද්වීවිධ කාමයන්ගේ සංග්‍රහය ඇති කල්හි **‘විවිච්චෙව කාමෙහි’** යන මෙයින් වස්තු කාමයන්ගෙන්ද වෙන්වම යන අර්‍ත්‍ථය යෙදෙන්නේය. ඒ වස්තුකාම විවේකයෙන් කායවිවේකය කියන ලද්දේය.
**‘විවිච්ච අකුසලෙහි ධම්මෙහි’** ක්ලේශ කාමයන් කෙරෙන් හෝ සියලු අකුශල ධර්‍මයන් කෙරෙන් වෙන්ව යන අර්‍ත්‍ථය යෙදෙන්නේය. එයින් චිත්ත විවේකය කියන ලද්දේ වේ. ‘විවිච්චෙව කාමෙහි විවිච්ච අකුසලෙහි ධම්මෙහි’ යන දෙකොටසෙහි ‘විවිච්චෙව කාමෙහි’ යන මෙහි මුල්කොටසින් ගැනෙන කායවිවේකයෙන් වස්තුකාම විවේකය කියූබැවින්ම කාමසුඛ පරිත්‍යාගයද ‘**විවිච්ව අකුසලෙහි ධම්මෙහි’** යන දෙවන කොටසින් ගැනෙන චිත්තවිවෙකයෙන් ක්ලේශ කාමයන්ගෙන් විවෙකය කියූබැවින් නෛෂ්ක්‍රම්‍ය සුඛ පරිග්‍රහයද ප්‍රකාශ කරන ලද්දේ වේ. මෙසේ වස්තුකාම ක්ලේශකාම විවෙක වචනයෙන්ම මේ දෙකොටස අතුරෙහි මුල්කොටසින් තෘෂ්ණාදි සඞ්ක්ලෙශ වස්තූන්ගේ ප්‍රහාණයද දෙවන කොටසින් සඞ්ක්ලෙශයන්ගේ ප්‍රහාණයද මුල්කොටසින් ලොලභාවය ඉපදීමට හේතුවූ වස්තු කාමයන්ගේ පරිත්‍යාගයද දෙවන කොටසින් අවිද්‍යා සඞ්ඛ්‍යාත බාලභාවයේ පරිත්‍යාගයද මුල්කොටසින් ප්‍රාණවධාදියෙන් වෙන්වීමෙන් ප්‍රයොග ශුද්ධියද දෙවන කොටසින් තෘෂ්ණාදි සඞ්ක්ලෙශයන්ගේ පාරිශුද්ධියෙන් අද්ධ්‍යාශය පෝෂණයද ප්‍රකාශ කරන ලද්දේ වේ යයි දතයුතුය. ‘**කාමෙහි**’ යනු විසින් මෙහි කියනලද කාමයන් අතුරෙහි වස්තුකාමපක්‍ෂයෙහි මේ ක්‍රමය වේ.
ක්ලෙශකාම පක්‍ෂයෙහි වනාහි ‘**ඡන්‍ද’**යිද ‘**රාග**’යිදැයි යන මේ ආදියෙන් නොයෙක් භේද ඇති කාමච්ඡන්‍දයම කාමයි අදහස් කරන ලද්දේය. ඒ කාමච්ඡන්‍දය ද අකුශලයන්හි ඇතුළත්වූයේද ‘**තත්‍ථ කතමො කාමච්ඡන්‍දො’** යන ප්‍රශ්නයෙහිලා ‘**කාමො**’යි මේ ආදි ක්‍රමයෙන් විභඞ්ගයෙහි ධ්‍යානයට ප්‍රතිපක්‍ෂභාවයෙන් වෙන්ව කියන ලද්දේ වේ. ක්ලෙශකාම බැවින් හෝ පූර්‍ව පදයෙහිද අකුශලයන් කෙරෙහි ඇතුළත් බැවින් දෙවන පදයෙහිද කියන ලද්දේය. ඒ කාමය, තමා නොයෙක් භේද හෙයින් ‘**කාමතො**’යි නොවදාරා **‘කාමෙහි**’යි වදාරන ලද්දේය. **දිට්ඨමානාදී** වූ අන්‍යධර්‍මයන්ගේ හා තත්සමප්‍රයුක්ත ස්පර්‍ශාදීන්ගේද අකුශලභාවය ඇතිකල්හිදු ‘**තත්‍ථ කතමෙ අකුසලා ධම්මා**’යි ප්‍රශ්න නගා කාමච්ඡන්‍දො යනාදි ක්‍රමයෙන් විභඞ්ගයෙහි මතු ධ්‍යානාඞ්ගයන්ට විරුද්ධ වූ නීවරණයන්ගේ ප්‍රත්‍යනීක ප්‍රතිපක්‍ෂභාවය දැක්වීමෙන් නීවරණයක්ම වදාරන ලද්දේය. නීවරණ වනාහි ධ්‍යනාඞ්ගයන්ට විරුද්ධ වෙති. ධ්‍යානාඞ්ගයෝම ඒ නීවරණයන්ට විරුද්ධ වෙති. නීවරණයක්ම විද්ධවංසනය කරනු ලබන්නේය. ඝාතනය කරනු ලැබේ යයි කියන ලද්දේ වේ. ‘සමාධිය කාමච්ඡන්‍දයට ප්‍රතිපක්‍ෂය. ප්‍රීතිය ව්‍යාපාදයට, විර්‍තකය ථිනමිද්ධයට, සුඛය උද්ධච්චකුක්කුච්චයට, විචාරය විවිකිච්ඡාවට ප්‍රතිපක්‍ෂය’යි පෙටකයෙහි යම්සේ කියන ලද්දේද -
එපරිද්දෙන් මෙහි ‘විවිච්චෙව කාමෙහි’ යන මෙයින් කාමච්ඡන්‍දයේ විෂ්කම්භණ විවෙකය වදාරණ ලද්දේය. **‘විවිච්ච අකුසලෙහි ධම්මෙහි’** මෙයින් පඤ්ච නීවරණයන්ගේම විෂ්කම්භණ විවෙකයත් වදාරණ ලද්දේ වේ. අගහිත ග්‍රහණයෙන් වනාහි මුල්පදයෙන් කාමච්ඡන්‍ද නීවරණයාගේද දෙවන පදයෙන් සෙසුනීවරණයන්ගේද එසේ මුල්පදයෙන් තුන්අකුසල් මුල අතුරෙහි පඤ්චකාම ගුණභෙදයට විෂය වූ ලෝභයාගේද දෙවන පදයෙන් ආඝාත වස්තුභෙදාදිය ගොදුරුකොට සිටි ද්වෙෂමොහයන්ගේද කාමොඝාදි ධර්‍මයන් අතුරෙහි මුල්පදයෙන් කාමොඝ, කාමයෝග, කාමාසව, කාමූපාදාන, අභිජ්ඣාකායගන්‍ථ, කාමරාග සංයොජනයන්ගේද දෙවන පදයෙන් සෙසු ඔඝ, යොග, ආසව, උපාදාන, ගන්‍ථ, සංයොජනයන්ගේද මුල්පදයෙන් තෘෂ්ණාවෙන් හා තත්සම්ප්‍රයුක්තකයන්ගේද දෙවන පදයෙන් අවිද්‍යාවගේ හා තත්සම්ප්‍රයුක්තකයන්ගේද තවද, මුල්පදයෙන් ලොභසම්ප්‍රයුක්ත අෂ්ට චිත්තොත්පාදයන්ගේ දෙවන පදයෙන් සෙසු චතුර්විධ අකුශලචිත්තොත්පාදයන්ගේද විෂ්කම්භණ විවේකය වදාරණ ලද්දේ වේය’යි දතයුතුය. මේ වනාහි ‘**විවිච්චෙව කාමෙහි විවිච්ච අකුසලෙහි ධම්මෙහි**’ යන මෙහි අර්‍ත්‍ථ ප්‍රකාශනය වේ.
මෙපමණකින් ප්‍රථමද්ධ්‍යානයාගේ ප්‍රහාණාඞ්ගයන් දක්වා දැන් සම්ප්‍රයොගාඞ්ග දක්වන සේක් ‘**සවිතක්කං සවිචාරං**’ යනාදිය වදාළ සේක. එහි විතැකීම විර්‍තක නමි. අරමුණ පිළිබඳ කල්පනායි කියන ලද්දේ වේ. ඒ මේ විතර්‍කය සිත අරමුණට නැගීම ලකුණු කොට සිටියේය. අරමුණෙහි ගැටීම හාත්පසින් ගැටීම කෘත්‍යයකොට සිටියේය. ඒ එසේමය. එයින් යෝගාවචරතෙමේ අරමුණ විර්‍තකයෙන් ගැටුනක් විර්‍තකයෙන් හාත්පසින් ගැටුනක් කෙරේ යයි කියනු ලැබේ. අරමුණෙහි සිත එළවීම ඵලයකොට සිටියේය. අරමුණෙහි සිත හැසිරවීම විචාර නමි. පුනපුනා හැසිරීමයි කියන ලද්දේ වේ. ඒ මේ විචාරයතෙමේ අරමුණු පිරිමැදීම ලකුණුකොට සිටියේය. සිත සමග උපන් ධර්‍මයන් ඒ අරමුණෙහි සිතට අනුව යෙදීම කෘත්‍යයකොට සිටියේය. අරමුණෙහි චිත්තචෛතසික ධර්‍මයන් නොසිඳුනු සේ පැවැත්ම ඵලයකොට සිටියේය. ඒ විර්‍තක විචාර දෙදෙන ප්‍රථමද්ධ්‍යාන සඞ්ඛ්‍යාත වූ ඇතැම් සිතෙක නොවෙන්ව පවත්නා කල්හි විචාරයට වඩා ප්‍රකට අර්‍ත්‍ථයෙනුදු විචාරයට පෙරටුව යන අර්‍ත්‍ථයෙනුදු ඝණ්ටාවෙහි පළමු පහළ වූ ශබ්දයෙන් සිත පළමුකොට අරමුණෙහි වැටීම විර්‍තකය නම් වේ. විර්‍තකයට වඩා සියුම් වූ අර්‍ත්‍ථයෙන් ඝණ්ටාවෙහි අනුරාවය මෙන් පිළිවෙළින් බැදී පැවැත්ම විචාරය නම් වේ. මේ විර්‍තක විචාර දෙදෙනා අතුරෙහි විර්‍තකය තෙමේ අහසට නගිනු කැමති පක්‍ෂියකුගේ පියාපත් පැහැරීම සේද, සුවඳෙහි බැඳුනු සිතැති බමරකුගේ පියුමට මූණදී වැටීම සේද, ප්‍රථමොත්පත්ති කාලයෙහි සිත පොපියන්නා සේ පැතිරීම් ඇතියේය. අහසට නැගීගත් පක්‍ෂිහුගේ පියාපත් දිගහැර නොසොල්වා යෑම සේද, පියුමට මූණදී වැටුනු බමරාගේ පියුම මතුපිට කැරකීම සේද, සිත පිළිබඳ සන්හුන් පැවැත්ම නොතද සැලීම විචාර නම් වේ. විර්‍තක - විචාරයන්ගේ ඒ විශේෂය ප්‍රථම, ද්වීතීයද්ධ්‍යානයන්හි පැහැදිලි වේ. ප්‍රකට වේ. මල්පල හා එක්ව සිටියාවූ රුකක් මෙන් මේ විර්‍තකයහාද, මේ විචාරයහාද එක්ව පවත්නා මේ ප්‍රථමද්ධ්‍යානය සවිතක්ක සවිචාරයි කියනු ලැබේ. විභඞ්ගයෙහි වනාහි **‘ඉමිනා ච විතක්කෙන ඉමිනා ච විචාරෙන උපෙතො හොති සමූපෙතො’** යනාදී ක්‍රමයෙන් ධ්‍යාන භාවනාව පුද්ගලයෙකු විසින් කටයුතුය යන අර්‍ත්‍ථ වශයෙන් දේශනා කටයුතු බැවින් ඒ ධ්‍යානයට ආධාර වූ පුද්ගලයා ගෙන දේශනා කරන ලද්දේය. එහිද පරමාර්‍ත්‍ථ වශයෙන් පුද්ගලයෙකු නැති බැවින් මෙපරිද්දෙන්ම ධර්‍මාධිෂ්ඨාන වශයෙන්ම අර්‍ත්‍ථ දතයුතුය.
**‘විවෙකජං’** යන මෙහි වෙන්වීම විවෙක නම් වේ. නීවරණයන්ගේ පහවීම යනු අර්‍ත්‍ථයි. පහවූයේනුයි හෝ විවෙක නමි. නීවරණ පහවූ ධ්‍යානය හා යෙදීගත් ධර්‍ම රාශිය යනු අර්‍ත්‍ථයි. නීවරණයන්ගේ පහවීමයි කියූ විවෙකය හේතුකොට හෝ නීවරණයන්ගෙන් පහවූ ධර්‍ම රාශියයි කියූ ඒ විවෙකයෙහි උපන්නේනුයි විවෙකජ නම් වේ. **‘පීතිසුඛං’** යන මෙහි කය හා සිත පිණවානුයි පීති නමු. ඒ ප්‍රීතිය මැනැවින් පිණවීම ලකුණුකොට සිටියේය. කය හා සිත පිණවීම කෘත්‍යයකොට සිටියාය. පැතිරීම හෝ මෙහි කෘත්‍යය වේ. ඔදවැඩිබව ඵලයකොට සිටියාය. සුඛකරනය සුඛ නම්. කය හා සිත පිළිබඳ පෙළීම කානුයි හෝ කණීනුයිද සුඛ නම් වේ. එය රසවිඳීම ලකුණු කොට සිටියේය. සම්ප්‍රයුක්ත ධර්‍මයන් වැඩීම කෘත්‍යයකොට සිටියේය. සම්ප්‍රයුක්ත ධර්‍මයන්ට අනුග්‍රහ කිරීම ඵලයකොට සිටියේය. කිසිතැනක ඒ ප්‍රීති සුඛයෙන් නොවෙන්වූ යෙදීමක් ඇති කල්හි ඉෂ්ටාලම්බනයන්ගේ පිළිලැබීමෙන් උපදින තුෂ්ටිය ප්‍රීති නමු. පිළිලැබූ අරමුණු රසවිඳීම සුඛ නමි. යම් සිතෙක ප්‍රීතියවේද ඒ සිතෙහි සුඛයද වේ. යම් සිතෙක සුඛය වේද ඒ සිතෙහි නියමයෙන් ප්‍රීතිය නොවේ. ප්‍රීතිය සංස්කාරස්කන්‍ධයෙහි සඞ්ග්‍රහ කරන ලදුය. සුඛය වෙදනාස්කන්‍ධයෙහි සඞ්ග්‍රහ කරන ලදය. කාන්තාර මාර්‍ගයක යන පිපාසාවෙන් මැඩුනක්හටවන දියදැකීම් ඇසීම්හි මෙන් ප්‍රීතියද වනසෙවනට පිවිසීම් දියබීම්හි මෙන් සුඛයද වේ. ඒ ඒ කාලයෙහි ප්‍රීතිය හා සුඛය ප්‍රකටවන බැවින් මෙය කියන ලදැයි දතයුතුය. මේ ප්‍රීතියද මේ සුඛයද මේ ධ්‍යානයට හෝ මේ ධ්‍යානයෙහි ඇත්තේ යයි මේ ධ්‍යානය ප්‍රීති සුඛයි කියනු ලැබේ.
නොහොත් ප්‍රීතියද සුඛයද පීතිසුඛ නමි. ධර්‍මවිනයාදිය මෙනි. විවෙකයෙන් හටගත් ප්‍රීති සුඛය මේ ධ්‍යානයට හෝ මේ ධ්‍යානයෙහි ඇත්තේ යයිද මෙසේත් විවෙකජ පීතිසුඛ නම් වේ. යම්සේ ධ්‍යානය විවෙකජවේද එසේ මෙහි ප්‍රීතිසුඛයද විවෙකජම වේ. ඒ ප්‍රීති සුඛය මේ ධ්‍යානයට ඇත්තේද එහෙයින් එක් පදයකින්ම ‘**විවෙකජං පීතිසුඛං**’යි කීම සුදුසු වේ. විභඞ්ගයෙහි වනාහි ‘**ඉදං සුඛං ඉමාය පීතියා සහගතං’** යනාදි ක්‍රමයෙන් මෙය වදාරණ ලද්දේය. එහිදු අර්‍ත්‍ථය වනාහි මෙපරිද්දෙන්ම දතයුතුය.
**‘පඨමං’** ගණන් පිළිවෙළින් ප්‍රථම වේ. මේ ධ්‍යානයට පළමුකොට සමවදීනුයිද ප්‍රථමය. නීවරණාදි විරුද්ධ ධර්‍මයන් දවානුයි **ධ්‍යාන** නම් වේ. මෙයින් යෝගීහු සිතත්නුයිද ධ්‍යාන නමි. ප්‍රතිවිරුද්ධ ධර්‍මයන් දවත්යි හෝ කසිණාදීවූ අරමුණු සිතත්නුයි යන අර්‍ත්‍ථයි. තෙමේ හෝ කසිණාදීවූ අරමුණු සිතයි. ලංකොට සිතානුයි ධ්‍යාන නමි. එහෙයින්ම ඒ ධ්‍යානය උපනිද්ධ්‍යාන ලක්‍ෂණයි කියනු ලැබේ. ඒ මේ ධ්‍යානය ආලම්බනොපනිද්ධ්‍යාන ලක්‍ෂණොපනිද්ධ්‍යානයි දෙපරිදි වේ. එහි ආලම්බනොපනිද්ධ්‍යාන යන මෙයින් උපචාරද්ධ්‍යානය සමග අෂ්ටසමාපත්තීහු කියනු ලැබෙත්. කුමක්හෙයින්ද යත්:- කසිණාදීවූ අරමුණු ලංකොට සිතන බැවිනි. ලක්‍ෂණොපනිද්ධ්‍යාන යන මෙයින් විදර්‍ශනා, මාර්‍ග, ඵලයයි කියනු ලැබේ. කුමක්හෙයින්ද යත්:- ඇති සැටියෙන් අනිත්‍යාදි ලක්‍ෂණ හා නිවණ පිළිබඳ තථ ලක්‍ෂණ ලංකොට සිතන බැවිනි. මෙහි විදර්‍ශනාව වනාහි අනිත්‍ය ලක්‍ෂණාදිය සිතා බලන්නීය. විදර්‍ශනාවෙන් සිදුවන උපනිද්ධ්‍යාන කෘත්‍යය මාර්‍ගයෙන්ම සිදුවේනුයි මාර්‍ගය ලක්‍ෂණොපනිද්ධ්‍යාන යයි කියනු ලැබේ. ඵලය වනාහි නිරොධය පිළිබඳ තථලක්‍ෂණය සිතාබලානුයි ලක්‍ෂණොපනිද්ධ්‍යාන යයි කියනු ලැබේ. මේ අර්‍ත්‍ථයෙහි වනාහි ආලම්බනොපනිද්ධ්‍යානයම ධ්‍යානැයි අදහස් කරන ලද්දේය.
යම් ධ්‍යානයක් **‘සවිතක්කං සවිචාර -පෙ- පීතිසුඛං**’ යනු විසින් දැක්වීමට සුදුසුවේද ඒ ධ්‍යානය වනාහි කවරේද යන ප්‍රශ්නයෙහිලා මෙසේ කියනු ලැබේ:- **‘සධනො සපරිජනො’** යනාදි තන්හි ධනය හා පිරිවර ජනයාද හැර දැක්වීමට සුදුසු වූ අනිකක් යම්සේ නොවේද, එසේ විතර්‍කාදිධර්‍මයන් හැර දැක්වීමට සුදුසුවූ අනිකක් නැත්තේය. රථ සහිත පාබල සහිත සෙනායි කියූකල්හි ‘සෙනා’ යන සම්මුතිය රථාදි සෙනාඞ්ගයන්හිම සෙනාසම්මුතිය යම්සේවේද, එපරිද්දෙන් මෙහි ධ්‍යාන සම්මුතිය පඤ්චවිධ ධ්‍යානාඞ්ගයන්හිම වන්නේ යයි දතයුතුය. කවර පසෙක්හිද යත්: විතර්‍ක විචාර, පීති, සුඛ, එකාග්‍රතා යන මොවුන් කෙරෙහිය. ‘**සවිතක්කං සවිචාරං**’ යනාදි ක්‍රමයෙන් මේ පසම ධ්‍යානයට අඞ්ගභාවයෙන් කියන ලදී. එකාග්‍රතාව ධ්‍යාන පාඨයෙහි නොකියූ බැවින් අඞ්ග නොවේදයත්: එයද නොවේ. කුමක්හෙයින්ද යත්: කියූ බැවින්මය. ඒ ඒකාග්‍රතා විභඞ්ගයෙහි ‘**ඣානන්ති විතක්කො විචාරො පීති සුඛං චිත්තස්සෙකග්ගතා**’යි මෙසේ කියන ලද්දීමය. ‘**සවිතක්කං සවිචාරං’**යි යම්සේ කියන ලද්දේ ද එසේ ‘**සචිත්තෙකග්ගතං**’යි මෙහි නොකියූ කල්හිද මේ විහඞ්ග වචනයෙන් චිත්තෛකාග්‍රතාව අඞ්ගමැයි දතයුතුය. භාග්‍යවතුන් වහන්සේ විසින් යම් අදහසකින් **‘සවිතක්කං සවිචාරං**’යි උද්දෙශය කරන ලද්දේ ද ඒ උද්දෙශයම උන්වහන්සේ විසින් විභඞ්ගයෙහිද වදාරණ ලද්දේය.
**‘උපසම්පජ්ජ’** තමන්ගේ සිත්සතන්හි ඉපදවීම් වශයෙන් එළඹය, පැමිණැයි කියන ලද්දේ වේ. තමන් වෙත සපයා හෝ නිපදවායි කියන ලද්දේ වේ. විභඞ්ගයෙහි වනාහි ‘**උපසම්පජ්ජාති පඨමස්සඣානස්ස ලාභො පටිලාභො පත්ති සම්පත්ති ඵුසනා සම්ඵුසනා සච්ඡිකිරියා උපසම්පදා**’යි කියන ලදී. එහිද අර්‍ත්‍ථය මෙසේම දතයුතුය. **‘විහාසිං’** බෝමැඩ හිඳීමැයි කියූ ඊර්‍ය්‍යාපථ විහාරයෙන් මෙසේ කියූ ආකාර ඇති ධ්‍යානයෙන් යුක්තව ආත්මභාවය පිළිබඳ ක්‍රියාප්‍රවෘත්ති ඊර්‍ය්‍යාපථ පීඩාවෙන් රැකීම ඊර්‍ය්‍යාපථ විසින් යැපීම, යැපවීම, හැසිරීම, විසීම, මොනවට නිපදවීම් යන අර්‍ත්‍ථයි. එහෙයින් විභඞ්ගයෙහි **‘විහරතීති ඉරීයති වත්තති පාලෙති යපෙති යාපෙති චරති විහරති, තෙන වුච්චති විහරතීති**’ යන මෙය වදාරණ ලද්දේය.
කුමක්කොට භාග්‍යවතුන් වහන්සේ මේ ධ්‍යානයට පැමිණ විසූසේක්දයත්: කර්‍මස්ථාන වඩාය. කවර කර්‍මස්ථානයක්දයත්:- ආනාපානස්මෘති කර්‍මස්ථානය වඩාය. එය ප්‍රයෝජනකොට ඇති අන්හු විසින් කුමක් කටයුතුදයත්: අන්හු විසින් ද මේ කර්‍මස්ථානය හෝ පඨවිකෂිණාදීන් අතුරෙහි එක්තරා එකක් හෝ වැඩිය යුතුය. ඔවුන්ගේ භාවනා ක්‍රමය **විශුද්ධිමාර්‍ගයෙහි** කියූනයින්ම දතයුතුය. මෙහි එය කියනු ලබන කල්හි විනය නිදානය ඉතා බර වන්නේය. එහෙයින් පෙළෙහි අරුත් පැවසීම පමණක්ම කරමු.
**‘විතක්කවිචාරානං වූපසමා’** විර්‍තකයෙහිද විචාරයෙහිද යන මේ දෙකෙහි සන්සිඳීම් හේතුවෙන් ප්‍රහාණ වශයෙන් ඉක්මීමෙන් ද්විතීයද්ධ්‍යාක්‍ෂණයෙහි අනුත්පාදනයෙනැයි වදාරණ ලද්දේ වේ. එහි ද්විතීයද්ධ්‍යානයෙහි කිසිලෙසකින් සියලුම ප්‍රථමද්ධ්‍යාන ධර්‍ම නොද ඇත්තේය. ප්‍රථමද්ධ්‍යානයෙහි අන්‍යවූම ස්පර්‍ශාදිය වේ. මේ ද්වීතීයද්ධ්‍යානයෙහි වන්නේ අන්‍යම වේ. ඖදාරික අඞ්ගයන්ගේ ඉක්මීමෙන් ප්‍රථමද්ධ්‍යානයෙන් අන්‍ය වූ ද්වීතීයද්ධ්‍යානාදියෙහි අධිගමය වේ යයි දැක්වීම පිණිස ‘විතක්කවිචාරානං වූපසමා’ යනු වදාළ සේකැයි දතයුතුය.
**‘අජ්ඣත්තං’** මෙහි නියකජ්ඣත්තසඞ්ඛ්‍යාත වූ තමන්ගේ සන්තානයෙහි වූ ධර්‍මමාත්‍රය අදහස් කරන ලද්දේය. විභඞ්ගයෙහි වනාහි **‘අජ්ඣත්තං පච්චත්තං**’යි මෙපමණක්ම වදාරණ ලදය. යම්හෙයකින් මෙහි නියකජ්ඣත්තය අදහස්කරන ලද්දේ ද එහෙයින් තමන් කෙරෙහි උපන් තමන්ගේ සන්තානයෙහි උපන් යන මේ අර්‍ත්‍ථය මෙහි වන්නේය.
**‘සම්පසාදනං’** ශ්‍රද්ධාව සම්පසාදනැයි කියනු ලැබේ. ඒ ශ්‍රද්ධාව හා යෙදීමෙන් ධ්‍යානයද සම්පසාදන නම් වේ. නිල් පැහැය හා යෙදීමෙන් නීලවස්ත්‍රයයි කියන්නාසේය. යම්හෙයකින් හෝ ඒ ධ්‍යානය සම්පසාදන නම් වූ ශ්‍රද්ධාව හා යුක්ත බැවින් විර්‍තක විචාරයන්ගේ කැළඹීම සන්සිඳීමෙන් සිත පහදවාද, එහෙයිනුදු සම්පසාදනැයි කියන ලදී. මේ අර්‍ත්‍ථ විකල්පයෙහිද ‘**සම්පසාදනං චෙතසො**’යි මෙසේ පද සම්බන්‍ධය දතයුතුය. ප්‍රථම අර්‍ත්‍ථ විකල්පයෙහි ‘**චෙතසො**’ යන මෙය එකොදිභාව ශබ්දය සමග යෙදිය යුතුය. මේ මෙහි අර්‍ත්‍ථ යෝජනාය: අසහායව ශ්‍රේෂ්ඨව නැගේනුයි එකොදිනම්, විතර්‍ක විචාරයන් විසින් අර්‍පණාවට නොනැගු බැවින් අග්‍රව ශ්‍රේෂ්ඨව නැගේ, පහළ වේ යන අර්‍ත්‍ථයි. ලෝකයෙහි ශ්‍රේෂ්ඨ ‘එක’යි කියනු ලැබේ. විතර්‍ක විචාරයන්ගේ විරහයෙන් හෝ එකලාව අසහායවයි මෙසේද කියනු වටියි. නොහොත් තමන් හා එක්ව යෙදුනු ස්පර්‍ශාදිචෛතසික ධර්‍ම පහළ කරනුයේ ‘**උදි’** නම් වේ. නගා සිටුවා යන අර්‍ත්‍ථයි. ශ්‍රේෂ්ඨාර්‍ත්‍ථයෙන් එකලාවූයේද හේමය. සෙසු ධර්‍මයන් අර්‍පණාවට නගාලන බැවින් උදිනම් වූයේත් හේමනුයි **‘එකොදි’** නම් වේ. සමාධියට මේ නමකි. මෙසේ මේ එකොදි නම් වූ සමාධිය වඩානුයි මේ ද්වීතීයද්ධ්‍යානය එකොදිභාවැයි ගතයුතුය. යම්හෙයකින් ඒ මේ එකොදිභාවය සිත පිළිබඳ වේද සත්ත්‍වයකු පිළිබඳ නොවේද ජීවය පිළිබඳ නොවේද එහෙයින් මේ ධ්‍යානය ‘**චෙතයො එකොදිභාවං**’යි වදාළ සේක.
මේ ශ්‍රද්ධාවද එකොදි නම්වූ මේ සමාධියද ප්‍රථමද්ධ්‍යානයෙහිද ඇත්තේ නොවේද? එසේ ඇතිකල්හි මේ ද්වීතීයද්ධ්‍යානයම කුමක් හෙයින් සිත පිළිබඳ සම්පසාදනය, එකොදිභාවයයි වදාරණ ලද්දේ ද යත්: මෙහිලා කියනු ලැබේ. මේ ප්‍රථමද්ධ්‍යානය වනාහි කුදුමහත් රැළ පතරින් අවුල් වූ දියක් සේ විර්‍තක විචාරයන්ගේ කැළඹීමෙන් මැනවින් පැහැදුනේ නොවේද, එහෙයින් ශ්‍රද්ධාව ඇතිකල්හිදු සම්පසාදනැයි නොවදාරණ ලද්දේය. මනාකොට නොපහන් බැවින්ම මෙහි ප්‍රථමද්ධ්‍යානයෙහි සමාධියද මනාකොට ප්‍රකට නොවේ. එහෙයින් එකොදිභාවයයිද නොවදාරණ ලදය. මේ ද්වීතීයද්ධ්‍යානයෙහි වනාහි විතර්‍ක විචාර පළිබෝධයන්ගේ අභාවයෙන් ලැබූ අවකාශ ඇති ශ්‍රද්ධාව බලවත්ය. බලවත් වූ ශ්‍රද්ධාවෙහි සහාය ලැබීමෙන්ම සමාධියද ප්‍රකට වේ. එහෙයින් මේ ද්වීතීයද්ධ්‍යානයම ‘**සම්පසාදනං චෙතසො එකොදිභාවං**’යි මෙසේ වදාරණ ලද්දේ යයි දතයුතුය. විභඞ්ගයෙහි වනාහි **‘සම්පසාදනන්ති යා සද්ධා සද්දහනා ඔකප්පනා අභිප්පසාදො, චෙතසො එකොදිභාවන්ති, චිත්තස්ස ඨිති -පෙ- සම්මා සමාධි**’යි මෙපමණක්ම වදාරණ ලදය. මෙසේ වදාළ මේ විභඞ්ගපාළිය සමග මෙහි දැක්වූ අර්‍ත්‍ථ වර්‍ණනාව යම්සේ විරුද්ධ නොවේද එකතින් සමවේද එපරිද්දෙන් දතයුතුය.
**‘අවිතක්ක අවිචාරං’** භාවනා බලයෙන් ප්‍රහීණ වූ බැවින් මේ ධ්‍යානයෙහි හෝ මේ ධ්‍යානයට විතර්‍කයක් නැත්තේනුයි අවිතක්ක නම් වේ. මේ ක්‍රමයෙන්ම අවිචාර නම්ද වේ. විභඞ්ගයෙහිද ‘**ඉති අයඤ්ච විතක්කො අයඤ්ච විචාරො සන්තා හොන්ති සමිතා වූපසන්තා අත්‍ථඞ්ගතා අබ්හත්‍ථඞ්ගතා අප්පිතා ව්‍යප්පිතා සොසිතා විසොසිතා ව්‍යන්තීකතා තෙන වුච්චති අවිතක්කං අවිචාරං**’යි වදාරණ ලද්දේය.
මෙහිලා කීය: **‘විතක්ක විචාරානං වූපසමා**’ යන මේ වචනයෙනුදු මේ අර්‍ත්‍ථය සිදුනොවේද, එකල්හි නැවත කුමක්හෙයින් **‘අවිතක්කං අවිචාරං**’යි වදාරණ ලද්දේ ද? මෙහිලා කියනු ලැබේ. මෙය මෙසේය. විතර්‍ක විචාරයන්ගේ අභාවාර්‍ත්‍ථය සිද්ධමය. ‘**විතක්ක විචාරානං වූපසමා’** යන මේ වචනය ඒ අර්‍ත්‍ථය දක්වන්නේ නොවේ ‘ඖදාරික ඖදාරික අඞ්ගයන්ගේ ඉක්මීමෙන් ප්‍රථමද්ධ්‍යානයෙන් අන්‍ය වූ ද්විතීයද්ධ්‍යානාදීන්ගේ අධිගමය වේයයි දක්වනු පිණිස විතර්‍ක විචාරයන්ගේ සන්සිඳීමෙනැයි මෙසේ වදාරණ ලදැ’යි කීවාහු නොවෙමුද?
තවද විතර්‍ක විචාරයන්ගේ සන්සිඳීමෙන් මේ ද්වීතීයද්ධ්‍යානය සම්පසාදන නම් වේ. නීවරණ සඞ්ඛ්‍යාත වූ කෙලෙස් කිලිටි සන්සිඳීමෙන් නොවේ. විතර්‍ක විචාරයන්ගේ සන්සිඳීමෙන්ද එකොදිභාවය වේ. උපචාරද්ධ්‍යානය මෙන් නීවරණයන්ගේ ප්‍රහාණයෙන් නොවේ. ප්‍රථමද්ධ්‍යානයෙන් අඞ්ගයන්ගේ පහළවීමෙන්ද නොවේ. මෙසේ මේ **‘විතක්ක විචාරානං වූපසමා’** යන මේ වචනය සම්පසාදන එකොදිභාවයන්ට හේතු දක්වන්නේය. එසේ විතර්‍ක විචාරයන්ගේ සන්සිඳීමෙන් මේ ධ්‍යානය අවිතක්ක අවිචාර නම් වේ. තෘතීය චතුර්‍ත්‍ථද්ධ්‍යානයන් මෙන්ම චක්‍ෂුර් විඥානාදිය මෙන්ද විතර්‍ක විචාරයන්ගේ අභාවයෙන්ම නොවේ. මෙසේ අවිතර්‍ක අවිචාරභාවයට හේතු දක්වනුමුත් විතර්‍ක විචාරයන්ගේ අභාවමාත්‍රය දක්වන්නේ නොවේ. අවිතර්‍ක අවිචාර යන මේ වචනය හුදෙක් විතර්‍ක විචාරයන්ගේ අවිද්‍යාමානභාවය ප්‍රකාශ කරන්නේමය. එහෙයින් විතර්‍ක විචාරයන්ගේ සන්සිඳීමෙනැයි යන පූර්‍ව වාක්‍යය කියා අවිතර්‍ක අවිචාර යන මේ දෙවන වාක්‍යය ද කියයුත්තේමය.
“**සමාධිජං”** ප්‍රථමද්ධ්‍යාන සමාධියෙන් සම්ප්‍රයුක්ත සමාධියෙන් උපන්නේය යන අර්‍ත්‍ථයි. එහි ප්‍රථමද්ධ්‍යානය ද තමන් හා සම්ප්‍රයුක්ත සමාධියෙන් උපන්නේ නම්, එකල්හි විතර්‍ක විචාරයන්ගේ කැළඹීමෙන් වෙන්ව අතිශය නිශ්චල බැවින්ද ඉතා පහත් බැවින්ද මේ ද්විතීයද්ධ්‍යාන සම්ප්‍රයුක්ත සමාධියම සමාධියයි කියයුතුබවට සුදුසු වේ. එහෙයින් මේ ද්වීතීයද්ධ්‍යානයෙහි ගුණ වර්‍ණනා කරනු පිණිස මෙම ‘සමාධිජ’යි වදාරණ ලද්දේය. **“පීතිසුඛං”** යන මෙය කියු නය ඇත්තේමය.
**‘දුතියං’** ගණන් පිළිවෙළින් දෙවෙනි වේ. දෙවෙනිව සමවදීනුයිද මෙය දෙවැනි වේ. **“ඣානං”** යන මෙහි ප්‍රථමද්ධ්‍යානය යම් සේ විතර්‍කාදියෙන් යුක්ත බැවින් අඞ්ග පසක් ඇත්තේවේද, මෙසේ මේ ධ්‍යානය සම්පසාදනාදියෙන් යුක්ත බැවින් සිවු අඟක් ඇත්තේයයි දතයුතුය. ඒ මෙසේ වදාළ සේක:- **‘ඣානන්ති සම්පසාදො පීතිසුඛං චිත්තස්ස එකග්ගතා**’ යි මේ ක්‍රමයම වේ. සම්පසාදනය හැර නිෂ්පර්‍ය්‍යාය විසින් උපනිද්ධ්‍යාන ලක්‍ෂණයට පැමිණ අඞ්ගයන්ගේ වශයෙන් මේ ධ්‍යානය අංග තුනක් ඇත්තේම වේ. ඒ මෙසේ වදාළ සේක:- ‘**කතමං තස්මිං සමයෙ තිවඞ්ගිකං ඣානං හොති, පීති සුඛං චිත්තස්ස එකග්ගතා**’යි සෙස්ස ප්‍රථමද්ධ්‍යානයෙහි කියූ නය ඇත්තේමය.
**‘පීතියා ච විරාගා’** මෙහි ප්‍රීතිය කියූ අර්‍ත්‍ථ ඇත්තේමය. ‘විරාග’ යනු ඒ ප්‍රීතියෙහි පිළිකුල් කිරීම හෝ ඉක්මවීමය. ‘පීතියා විරාගා’ යන දෙපදයන්ගේ අතරවූ ‘ච’ ශබ්දය පිඩුකිරීම අර්‍ත්‍ථකොට සිටියේය. ඒ ‘ච’ ශබ්දය ප්‍රීතියෙහි සන්සිඳීම හෝ විතර්‍ක විචාරයන්ගේ සන්සිඳීම පිඩු කරන්නේය. එහි යම්කලෙක සන්සිඳීමම පිඩුකෙරේද එකල්හි ප්‍රීතිය සන්සිඳුවීමෙන්ද, නැවත කිමෙක්ද? සන්සිඳුවීමෙන්දැයි මෙසේ යෙදීම දතයුතුය. මේ යෙදීමෙහිද විරාග ශබ්දය පිළිකුල් කිරීම අර්‍ත්‍ථකොට ඇත්තේ වේ. එහෙයින් ප්‍රීතියෙහි පිළිකුලින්ද සන්සිඳීමෙන්දැයි මේ අර්‍ත්‍ථය දතයුතුය. යම්කලෙක්හි විතර්‍ක විචාර ව්‍යපසමය පිඩු කෙරේද එකල්හි ප්‍රීතියෙහි නොඇලීමෙන්දැයි අරුත් දතයුතුය. නැවත කිමෙක්ද? විතර්‍ක විචාරයන්ගේ ව්‍යපසමයෙනැයි මෙසේ යෙදීම දතයුතුය. මේ යෙදීමෙහිද විරාගය සමතික්‍රමණාර්‍ත්‍ථ ඇත්තේ වේ. ප්‍රීතියෙහි සමතික්‍රමණයෙන්ද විතර්‍ක විචාරයන්ගේ සන්සිඳීමෙන්දැයි යන මේ අර්‍ත්‍ථය දතයුතුය.
ඒකාන්තයෙන් මේ විතර්‍ක විචාරයෝ ද්වීතීයද්ධ්‍යානක්‍ෂණයෙහිදීම සන්සිඳී ගියහ. මේ ධ්‍යානයට මාර්‍ගය දක්වනු පිණිස ද ගුණ බණනු පිණිස ද මේ විර්‍තක විචාර ව්‍යපශම වචනය කියන ලද්දේය. විර්‍තක විචාරයන්ගේ සන්සිඳීමෙනැයි කියූකල්හි ඒකාන්තයෙන් විර්‍තක විචාරයන්ගේ සන්සිඳීම මේ තෘතීයද්ධ්‍යානයට මාර්‍ගය යන මේ අර්‍ත්‍ථය පෙනෙන්නේය. යම්සේ අනාගාමී මාර්‍ග ක්‍ෂණයෙහි ප්‍රහීණ නොවූද සත්කායදෘෂ්ටිආදී වූ පඤ්චොරම්භාගීය සංයොජනයන්ගේ ප්‍රහාණයෙනැයි මෙසේ ප්‍රහාණය කියනු ලබන්නේ අනාගාමී මාර්‍ගාධිගමය පිණිස උත්සාහවත්වූවන්ට උත්සාහය උපදවනු පිණිස ගුණ කීමක් වන්නේද, එපරිද්දෙන්ම මේ තෘතීයද්ධ්‍යානයෙහි නොසන්සිඳුනු විර්‍තක විචාරයන්ගේ සන්සිඳීම කියනු ලබන්නේ ගුණකීමක් වන්නේය. එහෙයින් ප්‍රීතිය ඉක්මීමෙන්ද විර්‍තක විචාරයන්ගේ සන්සිඳීමෙන්දැයි යන මේ අර්‍ත්‍ථය වදාරණ ලදය.
**‘උපෙක්‍ඛකො ච විහාසිං’** මෙහි සමව ඉසිලීමට සුදුසු පරිදි බලානුයි උපෙක්‍ෂා නමු. සමව බලයි. අපක්‍ෂපාතීව බලයි යන අර්‍ත්‍ථයි. කෙලෙස් පහවීමෙන් විශද වූ, මහද්ගතභාවයට පැමිණීමෙන් මහත්වූ, ප්‍රීතිය දුරුවීමෙන් ස්ථිරභාවයට ගියාවූ, ඒ උපෙක්‍ෂාවෙන් යුක්ත බැවින් තෘතීයද්ධ්‍යාන සමඞ්ගී පුද්ගලතෙමේ උපෙක්‍ෂකයි කියනු ලැබේ. උපෙක්‍ෂාව ෂඩඞ්ගොපෙක්‍ෂා, බ්‍රහ්මවිහාරොපෙක්‍ෂා, බොධ්‍යඞ්ගොපෙක්‍ෂා, වීර්‍ය්‍යොපෙක්‍ෂා, සංස්කාරොපෙක්‍ෂා, වෙදනොපෙක්‍ෂා, විදර්‍ශනොපෙක්‍ෂා, තත්‍රමද්ධ්‍යත්‍වොපෙක්‍ෂා, ධ්‍යානොපෙක්‍ෂා, පාරිශුද්ධ්‍යුපෙක්‍ෂායි දසවැදෑරුම් වේ. මෙසේ මේ උපෙක්‍ෂාවද සවැදෑරුම් වූවාද ඒ ඒ තන්හි ආනයින් භූමි, පුද්ගල, චිත්තාලම්බන වශයෙන් ද ස්කන්‍ධ සඞ්ග්‍රහ, එකක්‍ෂණ, කුශලත්‍රික, සඞ්ක්‍ෂෙප වශයෙන්දැයි **අර්‍ත්‍ථශාලිනී **ධර්‍ම සඞ්ග්‍රහාර්‍ත්‍ථ කථාවෙහි කියූ ක්‍රමයෙන් දතයුතුය. මෙහි කියනු ලබන විනය නිදානය ඉතා බැරෑරුම් කරන්නේ යයි නොකියන ලදී. ලක්‍ෂණාදීන්ගේ වශයෙන් මෙහි අභිමත ධ්‍යානොපෙක්‍ෂාව මැදහත්බව ලකුණුකොට ඇත්තේය. ප්‍රණීත වූද එහි අවනතියට ප්‍රතිපක්‍ෂ කෘත්‍යය ඇත්තේය. ඒ සුඛයෙහි උත්සාහ රහිතබව වැටහීමකොට ඇත්තේය. ප්‍රීතිවිරාගය ආසන්න කාරණයකොට ඇත්තේය.
මෙහිලා කීහ: අර්‍ත්‍ථ වශයෙන් මෙය තත්‍ර මද්ධ්‍යත්‍වොපෙක්‍ෂාවම නොවේද? එය ප්‍රථම ද්වීතීය ධ්‍යානයන්හිද ඇත. එහෙයින් එහිද උපෙක්‍ෂකව විසූයෙමියි මෙසේ මෙය කියයුතුය. කුමක්හෙයින් එය නොකියන ලද්දේදයත්, අප්‍රකට කෘත්‍යය ඇති බැවිනි. ප්‍රථම ද්වීතීයද්ධ්‍යානයන්හි තත්‍ර මද්ධ්‍යත්‍වොපෙක්‍ෂාවෙහි කෘත්‍යය අප්‍රකටමය. විතර්‍කාදීන් විසින් මැඩගත් බැවිනි. මෙහි මෙය විර්‍තක විචාර ප්‍රීති යන මොවුන් විසින් නොමැඩුනු බැවින් එසවූ හිස්ඇත්තෙකු මෙන්වී ප්‍රකට කෘත්‍යය ඇත්තේ වේ. එහෙයින් මෙහි වදාරණ ලදී.
**‘උපෙක්‍ඛකො විහාසිං’** යන මෙහි අර්‍ත්‍ථ වර්‍ණනාව සර්‍වප්‍රකාරයෙන් නිමියේය.
දැන් ‘**සතො ච සම්පජානො’** යන මෙහි ‘සිහි කෙරේනුයි ‘**සත’** නම් වේ. ‘මොනවට දනීනු’යි **‘සම්පජාන’** නමි. මෙහි පුද්ගලාධිෂ්ඨාන වශයෙන් සිහියත් මොනවට දැනීමක් වදාරණ ලද්දේය. එදෙක අතුරෙහි සතිය සිහිකිරීම ලකුණුකොට ඇත. නොමුළාබව කෘත්‍යයකොට ඇත. කෙලෙසුන්ගෙන් රැකීම වැටහීමකොට ඇත්තේය. සම්පජඤ්ඤය නොමුළාබව ලකුණු කොට ඇත. කෘත්‍යයන්හි තීරණය කෘත්‍යයකොට ඇත. විමසීම වැටහීමකොට ඇත. එහි කිසිසේත් මේ ස්මෘති සම්ප්‍රජන්‍යයෝ යට කියූ ධ්‍යානයන්හිද ඇත්තාහ. මුළාවූ සිහිඇති නුවණ නැත්තහුට වනාහි උපචාර මාත්‍රයකුදු නොසැපයේ. අර්‍පණා ගැන කියනු කිම? ඒ ධ්‍යානයන් ඖදාරික බැවින් වනාහි පුරුෂයාගේ පොළොවෙහි ගමන මෙන් ඒ ධ්‍යානයන්හි චිත්තගතිය සැපවන්නී වේ. එහි ස්මෘති සම්ප්‍රජන්‍යකෘත්‍යය අව්‍යක්ත වේ. මේ ධ්‍යානය තමා ඖදාරිකාඞ්ගයන්ගේ ප්‍රහාණයෙන් වනාහි සියුම්වන බැවින් පුරුෂයෙකුගේ කරමුවහතෙහි ගමන මෙන් ස්මෘතිසම්පජන්‍ය කෘත්‍යයෙන් පරිගෘහිතවූම චිත්තයාගේ ගතිය කැමති වියයුතුයයි මෙහිම කියන ලදී. නැවත කිමෙක්දයත්: යම්සේ දෙන විසින් කිරි පෙවූ වස්සෙක් දෙනගෙන් ඉවත්කරන ලද්දේ අන්තැනකට ගෙනගොස් නොරකිනු ලබන්නේ නැවත දෙනකරාම එළඹේද, මෙසේ මේ තෘතීයද්ධ්‍යාන සුඛය ප්‍රීතියෙන් ඉවත්කරන ලද්දේ සිහිණුවණින් නොරකිනු ලබන්නේ නම් නැවත ප්‍රීතිසම්ප්‍රයුක්තධ්‍යානයටම පැමිණෙන්නේය. ප්‍රීතිසම්ප්‍රයුක්තම වන්නේය. සත්ත්‍වයෝ සුඛයෙහිද ඇලෙත්. මේ සුඛයද අතිමධුර සුඛයයි. එයට වඩා සුඛයක් නැති බැවිනි. සිහිනුවණ දෙකෙහි ආනුභාවයෙන් වනාහි මේ තෘතීයද්ධ්‍යාන සුඛයෙහි නොඇලීම වේ. අන් පරිද්දෙකින් නොවේයයි මේ අර්‍ත්‍ථ විශේෂයද දක්වනු පිණිස **‘සතො සම්පජානො’** යන මෙය මෙහිම කියන ලදැයි දතයුතුය.
දැන් **‘සුඛඤ්ච කායෙන පටිසංවෙදෙසිං’** යන මෙහි තෘතීයද්ධ්‍යානවෙන් යුක්තවූවහුට සුව විඳීමෙහි මනස්කාරයක් කිසිසේත් නැත්තේය. මෙසේ ඇතිකල්හිදු යම්හෙයකින් ඒ ධ්‍යානසමඞ්ගී වූවහුගේ නාමකාය හා යෙදී සිටියාවූ යම් ඒ සුඛයක් ඇත්තේද හෙතෙමේ එය විඳින්නේය. නොහොත් යම් ඒ නාමකායසම්ප්‍රයුක්ත වූ සුඛයක් ඇත්තේද එයින් උපන්නා වූ ඒ ධ්‍යානලාභීහුගේ යම්හෙයකින් අතිප්‍රණීත රූපයෙන් රූපකාය ස්පර්‍ශ කරන ලදද, යම් යම් රූපයකින් ස්පර්‍ශ ලද බැවින් ධ්‍යානයෙන් නැගී සිටියේද කායික සුඛය විඳින්නේද එහෙයින් මේ අර්‍ත්‍ථය දක්වනසේක් ‘**සුඛං ච කායෙන පටිසංවෙදෙසිං’** යනු වදාළ සේක.
දැන් ‘**යං තං අරියා ආචික්‍ඛන්ති උපෙක්‍ඛකො සතිමා සුඛවිහාරී’** යන මෙහි යම් ධ්‍යානයක් හේතු කොට යම්ධ්‍යාන කාරණයකින් ඒ තෘතීයද්ධ්‍යානයෙන් යුක්ත පුද්ගලයා **උපෙක්‍ඛකො සතිමා සුඛවිහාරී**’යි බුද්ධාදි ආර්‍ය්‍යයෝ ‘උපෙක්‍ෂා ඇත්තේය, සිහි ඇත්තේය සුඛවිහරණ ඇත්තේය’යි වදාරත්, දෙසත්, පණවත්, පිහිටුවත්, විවෘත කෙරෙත්, බෙදත්, ප්‍රකට කෙරෙත්, ප්‍රකාශ කෙරෙත්, පසසත් යන අදහස වේ. **‘තං තතියජ්ඣානං උපසම්පජ්ජ විහාසිං**’ මම ඒ තෘතීයද්ධ්‍යානයට පැමිණ විසීමියි මෙසේ මෙහි යෙදීම දතයුතුය.
කුමක්හෙයින් ඒ ආර්‍ය්‍යයෝ තෘතීයද්ධ්‍යානය ලැබූවහු මෙසේ පසසත්ද යත්:- පැසසීමට සුදුසු බැවිනි. යම්හෙයකින් මේ තෘතීයද්ධ්‍යානලාභී පුද්ගල තෙමේ ඉතා මිහිරි සුව ඇති සුවයෙහි පරතෙරට පැමිණි තෘතීයද්ධ්‍යානයෙහිද උපෙක්‍ෂා ඇත්තේ ඒ ධ්‍යාන සුඛයෙහි ඇලීමෙන් නොඅදිනු ලැබේද, යම්සේත් ප්‍රීතිය නොඋපදීද, මෙසේ එළඹසිටි සිහිඇති බැවින් සිහි ඇත්තේද, යම්හෙයකින් ආර්‍ය්‍යයන් සිත් අලවන්නාවූ ආර්‍ය්‍ය ජනයා විසින් සෙවුනා ලද්දාවූම නොකිලිටි සුවය නාමකායයෙන් විඳීද, එහෙයින් පැසසීමට සුදුසු වේ. මෙසේ පැසසීමට සුදුසු බැවින් බුද්ධාදි ආර්‍ය්‍යයෝ ඒ පැසසීමට සුදුසු ගුණ ප්‍රකාශ කරන්නාහු ‘උපෙක්‍ෂා ඇත්තේය, සිහි ඇත්තේය, සුඛ විහරණ ඇත්තේය’යි ඔහුට මෙසේ පසසත්යි දතයුතුය.
**‘තතියං’** යන මෙහි ගණන් පිළිවෙළින් තෙවැනි වේ. මේ ධ්‍යානයට තෙවනුව සමවදීනුයිද තෙවැනි වේ. **‘ඣානං’** යන මෙහිද ද්වීතීයද්ධ්‍යානය යම්සේ සම්ප්‍රසාදාදියෙන් අඞ්ග සතරක් ඇත්තේද, එසේ මේ තෘතීයද්ධ්‍යානය උපෙක්‍ෂාදියෙන් අඞ්ග පහක් ඇත්තේම වේ. **‘ඣානන්ති උපෙක්‍ඛා සති සම්පජඤ්ඤං සුඛං චිත්තස්ස එකග්ගතා**’යි මෙසේ වදාළ සේක. මේ එහි ක්‍රමය වේ. උපෙක්‍ෂා ස්මෘති සම්ප්‍රජන්‍යයන් හැර වනාහි නිෂ්පර්‍ය්‍යාය වශයෙන් මේ ධ්‍යානය අඞ්ග දෙකක් ඇත්තේම වේ. ‘**කතමං තස්මිං සමයෙ දුවඞ්ගිකං ඣානං හොති සුඛං චිත්තස්සෙකග්ගතා{1}**’යි එය වදාළ සේක. සෙස්ස කියූ නය ඇත්තේමය.
**‘සුඛස්ස ච පහාණා දුක්‍ඛස්ස ච පහාණා’** කායයික සුඛයාගේද කායික දුක්‍ඛයාගේද ප්‍රහාණයෙන්. ‘**පුබ්බෙව’ **ඒ ප්‍රහාණයද පෙරම වූයේය. චතුර්‍ත්‍ථද්ධ්‍යානයක්‍ෂණයෙහි නොවේ**. ‘සොමනස්සදොමනස්සානං අත්‍ථඞ්ගමා’** චෛතසික සුඛයාගේද චෛතසික දුක්‍ඛයාගේද යන මේ දෙදෙනාගේ පූර්‍වයෙහිම වූ අස්තඞ්ගමයෙන් ප්‍රහාණයෙන්මයි කියන ලද්දේ වේ. කවදා වනාහි ඔවුන්ගේ ප්‍රහාණය වේදයත්: ධ්‍යානචතුෂ්කයාගේ උපචාරක්‍ෂණයෙහි ඔවුන්ගේ ප්‍රහාණය වේ. සොම්නස වනාහි චතුර්‍ත්‍ථද්ධ්‍යානයේ උපචාරක්‍ෂණයෙහිම ප්‍රහීණ වේ. දුක්‍ඛදොමනස්ස ප්‍රථම, ද්වීතීය, තෘතීයද්ධ්‍යානයන්ගේ උපචාර ක්‍ෂණයන්හි ප්‍රහීණ වෙයි. මෙසේ ප්‍රහාණ ක්‍රමයෙන් නොකියන ලද ඉන්‍ද්‍රිය විභඞ්ගයෙහි වනාහි ඉන්‍ද්‍රියයන්ගේ උද්දේශ ක්‍රමයෙන්ම මෙහිද කියන ලද සුඛදුක්‍ඛ දෝමනස්සයන්ගේ ප්‍රහාණය මෙසේ දතයුතුය. ප්‍රහාණ ක්‍රමයෙන් වදාළෝ නම්, ‘**දුක්‍ඛං දොමනස්සං සුඛං සොමනස්සං**’යි වියයුතුය.
ඉදින් වනාහි මොවුහු ඒ ඒ ධ්‍යානයාගේ උපචාරක්‍ෂණයෙහිම ප්‍රහීණ වෙත්නම්, නැවත කුමහෙයින් **‘කත්‍ථ චුප්පන්නං දුක්‍ඛින්‍ද්‍රියං අපරීසෙසං නිරුජ්ඣති? ඉධ භික්‍‍‍‍ඛවෙ භික්‍‍‍‍‍ඛු විවිච්චෙව කාමෙහි -පෙ පඨමජ්ඣානං උපසම්පජ්ජ විහරති, එත්‍ථුප්පන්නං දුක්‍ඛින්‍ද්‍රියයං අපරීසෙසං නිරුජ්ඣති. කත්‍ථ චුප්පන්නං දොමනස්සින්‍ද්‍රියං - සුඛින්‍ද්‍රියං, සොමනස්සින්‍ද්‍රියං අපරිසෙසං නිරුජ්ඣති, ඉධ භික්‍‍‍‍ඛවෙ භික්‍‍‍‍‍ඛු සුඛස්ස ච පහාණා -පෙ චතුත්‍ථජ්ඣානං උපසම්පජ්ජ විහරති, එත්‍ථුප්පන්නං සොමනස්සින්‍ද්‍රියං අපරීසෙසං නිරුජ්ඣතී’ති**{1}යි මෙසේ ධ්‍යානයන්හිම නිරොධය වේ යයි වදාරණ ලද්දේදයත්: ධ්‍යාන ක්‍ෂණයෙහිම මේ ඉන්‍ද්‍රියයන් අතිශයින් නිරුද්ධ වනබැවිනි. විරුද්ධ ධර්‍මයන්ගේ සන්සිඳීම් වශයෙන් ඒ දෝමනස්සින්‍ද්‍රීයන්ගේ අතිශය නිරොධය ප්‍රථමද්ධ්‍යානාදියෙහි වේ. නිරොධ මාත්‍රයම නොවේ. නිරොධය වනාහි උපචාරක්‍ෂණයෙහි අතිශය නිරොධය නොවේ. එසේමය. යම් ආවර්‍ජනයකින් අර්‍පණාවවේද, එයින් භින්න වූ ආවර්‍ජනා ඇති ප්‍රථමද්ධ්‍යානොපචාරයෙහිදී නිරුද්ධ වූද දුක්‍ඛින්‍ද්‍රියයාගේ ඩැහැ ලේ බොන මැසිමදුරු ආදීන්ගේ පහසින් හෝ විෂමව හිඳීමෙන් උපදින පීඩාවෙන් නැවත ඉපදීම වියහැක්කේය. අර්‍පණාව තුළදී නැවත ඉපදීම නොවේමය. උපචාරයෙහිදී හෝ නිරුද්ධ වූ මේ දුක්‍ඛින්‍ද්‍රිය මනාකොට නිරුද්ධවූයේ නොවේ. කුමක් හෙයින්දයත්: ප්‍රතිපක්‍ෂ ධර්‍මයන් විසින් නොනැසූ බැවිනි. අර්‍පණාව තුළ වනාහි ප්‍රීතියෙන් හටගත් රූප පැතිරීමෙන් සියලු කය සුඛවේදනාවට වැදුනේ වේ. සුඛවේදනාවට වැදුනු සිරුරු ඇත්තහුටද ප්‍රතිපක්‍ෂ ධර්‍මයන් විසින් නැසූ බැවින් දුක්‍ඛින්‍ද්‍රිය මනාකොට නිරුද්ධ වූයේ වේ. නානාවර්‍ජනවූම ද්වීතීයද්ධ්‍යානොපචාරයෙහි ප්‍රහීණ වූ දොමනස්සින්‍ද්‍රියේ ඉපදීම වන්නේය. යම්හෙයකින් මේ දොමනස්සින්‍ද්‍රිය විර්‍තක විචාරයෙන් ප්‍රත්‍යයකොට ඇති කායපීඩාවක් හෝ චිත්ත පීඩාවක් ඇතිකල්හි උපදී නම්, විර්‍තක විචාරයන්ගේ අභාවයෙහිද ඒ දොමනස්සින්‍ද්‍රිය නොමඋපදී. දොමනස්සින්‍ද්‍රිය යම්තැනක උපදීනම්, එහි විර්‍තක විචාර ඇතිකල්හි ද්වීතීයද්ධ්‍යානොපචාරයෙහි ප්‍රහීණ නොවූ ප්‍රත්‍යය ඇති බැවින් මේ දොමනස්සින්‍ද්‍රියයාගේ උත්පත්තිය වන්නීය. ප්‍රහීණ වූ ප්‍රත්‍යය ඇති බැවින් ද්වීතීයද්ධ්‍යානයෙහි දොමනස්සින්‍ද්‍රිය නොම උපදින්නේය. එසේ ප්‍රීතියෙන් උපන් ප්‍රණීත රූපයෙන් පැතිරීගිය කය ඇත්තහුට තෘතීයද්ධ්‍යානොපචාරයෙහි ප්‍රහීණවූද සුඛින්‍ද්‍රියෙහි උත්පත්තිය වන්නීය. තෘතීයද්ධ්‍යානයෙහි නොමඋපදියි. තෘතීයද්ධ්‍යානයෙහි වනාහි සුඛයට ප්‍රත්‍යය වූ ප්‍රීතිය මුළුමනින් නිරුද්ධ වූවාය. එසේ චතුර්‍ත්‍ථද්ධ්‍යානොපචාරයෙහි ප්‍රහීණවූද සොමනස්සින්‍ද්‍රියයාගේ ආසන්න භාවයෙන් අර්‍පණාවට පැමිණි උපෙක්‍ෂාවගේ අභාවයෙන් මැනවින් නොඉක්මුනු බැවින්ද නානාවර්‍ජන චතුර්‍ත්‍ථද්ධ්‍යානොපචාරයෙහි ප්‍රහීණ වූද සොමනස්සින්‍ද්‍රියයාගේ නැවත ඉපදීම වියහැකිය. චතුර්‍ත්‍ථද්ධ්‍යානයෙහි ඔහුගේ ඉපදීම නොවන්නේය. එහෙයින්ම ‘**එත්‍ථුප්පන්නං දුක්‍ඛින්‍ද්‍රියං අපරීසෙසං නිරුජ්ඣති**’යි ඒ ඒ තන්හි අපරිශෙෂ ග්‍රහණය කරන ලද්දේය.
මෙහිලා කීහ: එකල්හි මෙසේ ඒ ඒ ධ්‍යානයාගේ උපචාරයෙහි ප්‍රහීණවුද මේ වේදනාව මෙහි කුමක්හෙයින් ගෙනහැර දක්වන ලදදයත්: සුඛග්‍රහණය පිණිසය. මෙහි ‘**අදුක්‍ඛමසුඛං’**යි යම් අදුක්‍ඛමසුඛ වේදනාවක් කියන ලදද ඒ වේදනාව සියුම්වූවා අතිශය දුර්විඥෙයවූවා සුවසේ දැනගන්නට නොහැකිය. එහෙයින් යම්සේ ලංව අල්ලා ගන්නට බැරිතරම් වූ නොදැමුනු ගොනෙකු අල්ලාගන්නට ගොපලු තෙමේ එක් ගාලක සියලු ගෙරින් එක්රැස්කෙරේද, නැවත එක් එක් ගොනු බැහැර කරමින් පිළිවෙළින් ආ ‘මේ ඌය, ඌ අල්ලා ගණිවු’යි ගන්වාද, එපරිද්දෙන්ම භාග්‍යවතුන් වහන්සේ සුවසේ ගැන්ම පිණිස මේ සියලු වේදනා ගෙනහැර දැක්වූ සේක. මෙසේ එක්කොට ගන්නා ලද මේ වේදනාවන් දක්වා යම් වේදනාවක් සුඛ නොවේද, දුක්‍ඛ නොවේද, සොමනස්ස නොවේද, දොමනස්ස නොවේද, මේ වේදනාව ‘අදුක්‍ඛමසුඛවේදනා’යි ගන්වන්නට හැකිය.
තවද, අදුක්‍ඛමසුඛ හෙවත් උපෙක්‍ෂාචෙතො විමුක්තියට ප්‍රත්‍යය දක්වනු පිණිසද මේ සියලු වේදනා වදාරණ ලදහයි දතයුතුය. සුඛදුඃඛප්‍රහාණාදීහු ඒ උපෙක්‍ෂා වේදනාවට ප්‍රත්‍යය වෙත්. වදාළෝ මැයි: **‘චත්තාරො ඛො ආවුසො පච්චයා අදුක්‍ඛමසුඛාය චෙතො විමුත්තියා සමාපත්තියා, ඉධ ආවුසො භික්‍‍‍‍‍ඛු සුඛස්ස ච පහාණා -පෙ- චතුත්‍ථජ්ඣනං උපසම්පජ්ජ විහරති, ඉමෙ ඛො ආවුසො චත්තාරො පච්චයා අදුක්‍ඛමසුඛාය චෙතොවිමුත්තියා සමාපත්තියා**’{1}යි යම්සේ ස්‍රොතාපත්ති මාර්‍ගයෙහිදී ප්‍රහීණ වූ සත්කායදෘෂ්ටි ආදීහු තෘතීයමාර්‍ගය වූ අනාගාමී මාර්‍ගයෙහිදී ප්‍රහීණ කරන ලදහයි යම්සේ වදාරණ ලදද, එසේ මේ චතුර්‍ත්‍ථද්ධ්‍යානයේ ගුණ කියනු පිණිස මෙහි මෙසේ මේ උපෙක්‍ෂාවේදනාව වදාරණ ලදැයි දතයුතුය. තවද, ප්‍රත්‍යයනාශයෙන් හෝ මෙහි රාගද්වේෂයන්ගේ ඉතා දුරබව දක්වන්නටද මෙය වදාරණ ලදැයිද දතයයුතුය. මේ අතුරෙහි සුඛවේදනාව සොමනස්සවේදනාවට, සොමනස්ස රාගයට, දුඃඛය දොමනස්සයට, දොමනස්සය ද්වෙෂයට ප්‍රත්‍යය වේ. සුඛදුඃඛ නාශයෙන්ද ප්‍රත්‍යය සහිත වූ ඒ රාගද්වෙෂ නසන ලද්දේයි මේ අකුසල් ඉතා දුරවූවා වෙයි.
**‘අදුක්‍ඛමසුඛං’** දූඃඛාභාවයෙන් අදුක්‍ඛ වූ සුඛාභාවයෙන් අසුඛ වූ මෙහි මෙයින් සුඛදුඃඛයන්ට ප්‍රතිපක්‍ෂ වූ තෘතීය වේදනාව දක්වාලයි. දුඃඛසුඛයන්ගේ අභාවමාත්‍රය නොදක්වයි. තෘතීයවේදනා නම් අදුක්‍ඛමසුඛවෙදනාය. උපෙක්‍ෂායිද කියනු ලැබේ. ඉෂ්ටානිෂ්ට දෙකට විපරීත වූ මධ්‍යස්ථාලම්බනය විඳගැනීම ලක්‍ෂණකොට සිටියේය. මද්ධ්‍යස්ථභාවය කෘත්‍යයකොට ඇත්තේය. සුඛදුඃඛ දෙකෙහි අප්‍රකට පැවැත්ම වැටහීම්කොට ඇත්තේය. සුඛනිරොධ වූ චතුර්‍ත්‍ථද්ධ්‍යානොපචාරය ආසන්න කාරණයකොට ඇත්තේයයි දතයුතුය. **‘උපෙක්‍ඛාසතිපාරිසුද්ධිං’** උපෙක්‍ෂාවෙන් උපන් ස්මෘතිපාරිශුද්ධිය ඇති මේ ධ්‍යානයෙහි වනාහි සිහිය ඉතා පිරිසිදුය. ඒ සිහිය පිළිබඳ යම් පාරිශුද්ධියක්වේද, ඕ උපෙක්‍ෂාවෙන් කරන ලද්දීය. අනෙකෙකින් නොකරන ලද්දීය. එහෙයින් මේ ධ්‍යානය උපෙක්‍ෂාස්මෘති පාරිශුද්ධිය කියනු ලැබේ. **‘අයං සති ඉමාය උපෙක්‍ඛාය විසදා හොති පරිසුද්ධා පරියොදාතා තෙන වුච්චති උපෙක්‍ඛා සති පාරිසුද්ධි**’ය විභඞ්ගයෙහිදු වදාරණ ලදී. යම් උපෙක්‍ෂාවකින් මේ ධ්‍යානයෙහි සිහිය පිළිබඳ පාරිශුද්ධියක් වේද ඕ තොමෝ අර්‍ත්‍ථ වශයෙන් තත්‍රමජ්ඣතත්තායි දතයයුතුය. හුදෙක් මේ ධ්‍යානයෙහි ඒ තත්‍රමජ්ඣතත්තාවෙන් සිහිය පමණක්ම පිරිසිදුවන්නී නොවේ. තවද, සියලු සම්ප්‍රයුක්ත ධර්‍මයෝම පිරිසිදුවෙත්. එහෙත් ස්මෘති ශීර්‍ෂයෙන් දේශනාව දක්වන ලද්දේය.
තවද, එහි මේ උපෙක්‍ෂා තොමෝ යට කියූ ධ්‍යානත්‍රයයෙහිද පවත්නීය. දහවල හිරු රැසින් මැඩුනු බැවින්ද සෞම්‍යභාවයෙන්ද තමන්ට උපකාරභාවයෙන් හෝ සභාග වූ රාත්‍රිය නොලැබීමෙන්ද දහවල විද්‍යාමාන වූද චන්‍ද්‍රරේඛාව යම්සේ අපිරිසිදුවන්නීද නිර්‍මල නොවන්නීද, එසේ මේ තත්‍රමද්ධ්‍යත්‍වොපෙක්‍ෂා චන්‍ද්‍රරේඛාව විතර්‍කාදී විරුද්ධ ධර්‍මතෙජසින් මැඩුනු බැවින්ද සභාග වූ උපෙක්‍ෂාවේදනා රාත්‍රිය නොලැබීමෙන්ද ප්‍රථමාදිද්ධ්‍යාන භෙදයෙහි විද්‍යාමාන වූවාද අපිරිසිදු වන්නීය. එය අපිරිසිදු කල්හි දහවල අපිරිසිදුවූ චන්‍ද්‍රරේඛාවගේ ප්‍රභාව මෙන් සහජාතවූද ස්මෘති ආදීහු අපිරිසිදුම වෙති. එහෙයින් ඒ ප්‍රථමද්ධ්‍යානාදීන් අතරෙහි එක් ධ්‍යානයකුත් ‘උපෙක්‍ඛා සතිපාරිසුද්ධි’යි නොවදාරණ ලද්දේය. මේ චතුර්‍ත්‍ථද්ධ්‍යානයෙහි වනාහි විතර්‍කාදි විරුද්ධ ධර්‍මයන්ගේ තේජසින් නොමැඩුනු බැවින්ද සභාගවූද උපේක්‍ෂාවේදනා නැමති රාත්‍රිය ලැබීමෙන් මේ තත්‍රමද්ධ්‍යත්‍වොපෙක්‍ෂා නැමැති චන්‍ද්‍රරේඛා තොමෝ වැඩියක් පිරිසිදු වන්නීය. ඒ තත්‍රමද්ධ්‍යත්‍වොපෙක්‍ෂාව පිරිසිදු බැවින් පිරිසිදු වූ චන්‍ද්‍ර රේඛාවෙහි ප්‍රභාවය මෙන් සහජාත වූද ස්මෘති ආදීහු පිරිසිදුවෙත්. නිර්‍මලවෙත්. එහෙයින් මේ චතුර්‍ත්‍ථද්ධ්‍යානයම **‘උපෙක්‍ඛාසතිපාරිසුද්ධි’**යි වදාරණ ලදැයි දතයුතුය.
**‘චතුත්‍ථං’** ගණන් පිළිවෙළින් සිවුවැනි වේ. මේ ධ්‍යානයට සිවුවනුව සමවදීනුයිද සිවුවැනි වේ. **‘ඣානං’** යන මෙහි යම්සේ තෘතීයද්ධ්‍යානය උපෙක්‍ෂාදියෙන් පස් අඟක් ඇත්තේවේද, එසේ මේ චතුර්‍ත්‍ථද්ධ්‍යානය උපෙක්‍ෂාදියෙන් අංග තුනක් ඇත්තේ වේ. **‘ඣානන්ති උපෙක්‍ඛා සති චිත්තස්ස එකග්ගතා**’යි එය මෙසේ වදාළ සේක. මේ එහි ක්‍රමය වේ. සිහිය හැර උපෙක්‍ෂා වේදනාවම ගෙන නිෂ්පර්‍ය්‍යායෙන් මේ ධ්‍යානය අංග දෙකක් ඇත්තේම වේ. ‘**කතමං තස්මිං සමයෙ දුවඞ්ගිකං ඣානං හොති, උපෙක්‍ඛා චිත්තස්සෙ කග්ගතා{1}**’යි එය මෙසේ වදාළ සේක. සෙස්ස කියූනය ඇත්තේමය.
මෙසේ මේ ධ්‍යාන සතර කිසිකෙනෙකුන්හට චිත්ත සමාධිය පිණිස වේ. කිසිකෙනෙකුන්හට විදර්‍ශනා පාදක වේ. කිසිකෙනෙකුන්හට අභිඥාපාදක වේ. කිසිකෙනෙකුන්හට නිරොධපාදක වේ. කිසිකෙනෙකුන්හට භවයෙහි උත්පත්තිය පිණිස වේ. එහි රහතුන් වහන්සේට චිත්ත සමාධිය (දිට්ඨධම්මසුඛවිහරණය) ප්‍රයොජනකොට සිටියේ වෙයි. උන්වහන්සේ ධ්‍යානයට සමවැද එකඟ වූ සිත් ඇතිව දවස මුළුල්ලෙහි සුවසේ වසන්නෙමුයි මෙසේ කිසිණු පිරියම් කොට අෂ්ට සමාපත්තී උපදවයි. සමවතින් නැගිට සමාධිගත වූ සිතින් විදර්‍ශනා කරන්නෙමුයි ධ්‍යාන උපදවන්නා වූ ශෛක්‍ෂ්‍ය පෘථග්ජනයන්ට විදර්‍ශනා පාදක වෙත්. යම්කෙනෙක් වනාහි අෂ්ටසමාපත්තීන් උපදවා අභිඥාපාදකද්ධ්‍යානයට සමවැද සමාපත්තියෙන් නැගිට ‘**එකොපි හුත්‍වා බහුධා හොති’** කියූනයින් අභිඥා ප්‍රාර්‍ත්‍ථනා කරමින් ධ්‍යාන උපදවත්ද, ඔවුන්ට අභිඥා පාදක වෙත්. යම්කෙනෙක් වනාහි අෂ්ට සමාපත්තීන් උපදවා නිරොධසමාපත්තියට සමවැද සත්දවසක් මුළුල්ලෙහි අචිත්තකව ඉහාත්මයෙහිම නිරොධ නම් වූ නිවණට පැමිණ සුවසේ වසන්නෙමුයි ධ්‍යාන උපදවත්ද, ඔවුන්ට නිරොධපාදක වෙත්. යම්කෙනෙක් වනාහි අෂ්ටසමාපත්තීන් උපදවා නොපිරිහුනු ධ්‍යාන ඇතිව බ්‍රහ්ම ලෝකයෙහි උපදින්නෙමුයි ධ්‍යාන උපදවත්ද ඔවුහු භවයෙහි උත්පත්තිය ප්‍රයෝජනකොට ඇත්තෝ වෙත්.
භාග්‍යවතුන් වහන්සේ විසින් මේ චතුර්‍ත්‍ථද්ධ්‍යානය බෝධිවෘක්‍ෂ මූලයෙහිදී උපදවන ලද්දේය. එය උන්වහන්සේට විදර්‍ශනාපාදකද අභිඥාපාදකද නිරොධපාදකද සර්‍වකෘත්‍ය සාධකදැයි සියලු ලෞකික ලෝකෝත්තර ගුණදායක වූයේ යයි දතයුතුය. යම් ගුණ කෙනකුන් දෙන්නේ වූයේද ඒ ගුණයන්ගේ එකදේශයක් දක්වනසේක් **‘සො එවං සමාහිතෙ චිත්තෙ’** යනාදිය වදාළ සේක.
එහි ‘**සො’** ඒ මම. **‘එවං’** යන මෙය චතුර්‍ත්‍ථද්ධ්‍යාන ක්‍රමය දැක්වීමය. මේ ක්‍රමයෙන් චතුර්‍ත්‍ථද්ධ්‍යානය පිළිලැබැයි වදාරණ ලද්දේ වේ. **‘සමාහිතෙ’** මේ චතුර්‍ත්‍ථද්ධ්‍යාන සමාධියෙන් සමාහිත කල්හි. ‘**පරිසුද්ධෙ**’ යනාදි තන්හි වනාහි උපෙක්‍ෂාස්මෘති පාරිශුද්ධියෙන් පිරිසිදු වූ කල්හි. පිරිසිදු වූ බැවින්ම ‘**පරියොදාතෙ**’ නිර්‍මල වූ කල්හි ප්‍රභාස්වර කල්හි යයි වදාරණ ලද්දේය. ‘**අනඞ්ගණෙ**’ සුඛාදී වූ ප්‍රත්‍යයයන්ගේ නැසීමෙන් නැසී ගිය රාගාදි කෙලෙස්මල ඇති බැවින් පහවූ කෙලෙස්මල ඇතිකල්හි. කෙලෙස්මල පහවගිය බැවින්ම ‘**විගතුපක්කිලෙසෙ**’ පහවූ උපක්ලෙශ ඇතිකල්හි. අඞ්ගණයන් කරනකොට සිත කෙලෙසෙන්නේය. මොනවට වැඩූ බැවින් **‘මුදුභූතෙ’** මොළොක් වූ කල්හී වශීභාවයට පැමිණි කල්හි යයි වදාරණ ලද්දේ වේ. වශයෙහි පවත්නා සිත මුදුයි කියනු ලැබේ. මොළොක් බැවින්ම ‘**කම්මනියෙ**’ කර්‍ම ක්‍ෂමකල්හි, කර්‍මයට යොග්‍යකල්හි යයි වදාරණ ලද්දේය. මොළොක් වූ සිත පිරිසිදුකළ ස්වර්‍ණයක් සේ කර්‍මයට යෝග්‍ය වේ. මනාකොට වැඩූබැවින්ම මොළොක්බව හා කර්‍මයට යොග්‍යබව යන දෙකම වන්නේය. ‘**නාහං භික්‍‍‍‍ඛවෙ අඤ්ඤං එකධම්මම්පි සමනුපස්සාමි, යං එවං භාවිතං බහුලීකතං මුදුඤ්ච හොති කම්මනියඤ්ච, යථයිදං භික්‍‍‍‍ඛවෙ චිත්තං**’යි එය මෙසේ වදාළ සේක.
මේ පරිසුද්ධභාවාදියෙහි සිටි බැවින් ‘**ඨිතෙ**’ සිටි කල්හි. සිටිබැවින්ම ‘**ආනෙඤ්ජප්පත්තෙ**’ නිසල බවට පැමිණි කල්හි අකම්පිත කල්හි යයි වදාරණ ලද්දේ වේ. මෘදුකර්‍මණ්‍යභාවයෙන් හෝ තමාගේ වශයෙහි සිටි බැවින්, සිටි කල්හි ශ්‍රද්ධාදීන් විසින් රක්නා ලද බැවින් නොසැලෙන බවට පැමිණි කල්හි. ශ්‍රද්ධාවෙන් රක්නා ලද සිත අශ්‍රද්ධාවෙන් කම්පිත නොවේ. වීර්‍ය්‍යයෙන් රක්නාලද සිත කුසීතභාවයෙන් කම්පිත නොවේ. ස්මෘතියෙන් රක්නාලද සිත ප්‍රමාදයෙන් කම්පිත නොවේ. සමාධියෙන් රක්නාලද සිත ඖද්ධත්‍යයෙන් කම්පිත නොවේ. ඥානාලෝකයෙන් යුක්තවූ සිත ක්ලෙශාන්‍ධකාරයෙන් කම්පිත නොවේ. මේ ධර්‍ම සයෙන් රක්නාලද සිත නිසල බවට පැමිණියේ වේ. මෙසේ අෂ්ටාඞ්ගසමන්‍වාගත සිත විශිෂ්ට ඥානයෙන් ප්‍රත්‍යක්‍ෂ කටයුතු වූ ධර්‍මයන් විශිෂ්ට ඥානයෙන් ප්‍රත්‍යක්‍ෂ කිරීම පිණිස එළවීමට සුදුසුවූයේ වේ.
මෙහි අනික් ක්‍රමයක් වේ: එහි චතුර්‍ත්‍ථද්ධ්‍යාන සමාධියෙන් සමාහිත කල්හි නීවරණ දුරුවීමෙන් පිරිසිදු කල්හි විතර්‍කාදීන්ගේ ඉක්මීමෙන් නිර්‍මල කල්හි ධ්‍යානප්‍රතිලාභය නිසා උපදින ලාමක වූ ඉච්ඡාචාරයන්ගේ අභාවයෙන් රාගාදිකෙලෙස්මල පහවූ කල්හි අභිද්ධ්‍යාදිචිත්තොපක්ලේශයන් පහවීමෙන් පහවූ උපක්ලෙශ ඇති කල්හි අනඞ්ගණාර්‍ත්‍ථ - චිත්තොපක්ලෙශාර්‍ත්‍ථ යන මේ දෙක **අනඞ්ගණ - වත්‍ථ **සූත්‍රයන්ගේ අනුසාරයෙන් දතයුතුය. වශීභාවයට පැමිණීමෙන් මොළොක් වූ කල්හි සෘද්ධිපාදකභාවයට පැමිණීමෙන් කර්‍මයට යොග්‍ය වූ කල්හි භාවනා පරිපූර්‍ණත්‍වයෙන් ප්‍රණීතභාවයට පැමිණීමෙන් සිටිකල්හි නිසලබවට පැමිණි කල්හි යම්සේ නිසලබවවේද නිසලබවට පැමිණීමවේද එසේ සිටි කල්හිය යන අර්‍ත්‍ථයි. මෙසේද අෂ්ටාඞ්ගසමන්‍වාගත සිත විශිෂ්ට ඥානයෙන් ප්‍රත්‍යක්‍ෂ කටයුතු වූ ධර්‍මයන් විශිෂ්ට ඥානයෙන් ප්‍රත්‍යක්‍ෂ කරනු පිණිස එළවීමට සුදුසු වේ. පාදක වේ. ආසන්න කාරණයක් වේය යන අර්‍ත්‍ථයි.
**‘පුබ්බෙනිවාසානුස්සතිඤාණය’** මෙසේ මේ සිත අභිඥාපාදක වූ කල්හි පූර්‍වෙනිවාසානුස්මෘතියෙහි යම්ඥානයක්වේද ඒ පිණිස එහි ‘**පුබ්බෙනිවාසො**’ යනු පෙර ඉකුත් වූ ජාතීන්හි විසූ ස්කන්‍ධය. **‘නිවුත්‍ථා’** සිය සතන්හි හටගත්තෝය. නැවත නැවත වූවෝය. තමන්ගේ සන්තානයෙහි ඉපද නිරුද්ධ වූවෝය. වසනලද ධර්‍මයෝය. **නිවුත්‍ථා** යනු අරමුණු කිරීම් වශයෙන් වළඳන ලද්දාහුය. තමන්ගේ විඥානයෙන් දන්නා ලද්දාහුය. පිරිසිඳින ලද්දාහුය. සිඳහළ සසර මගඇති බුදුපසේබුදු මහරහතුන් සිහිකිරීම් ආදියෙහි අන්හු පිළිබඳ විඥානයෙන් දැනගන්නාලද අන්හු විසින් පිරිසිඳින ලද ධර්‍මයෝ හෝ නිවුත්‍ථ නම් වෙති. ‘**පුබ්බෙනිවාසානුස්සති’** යම් සිහියකින් පෙරවුසූ කඳ පිළිවෙළ සිහිකෙරේද ඕතොමෝ පූර්‍වෙනිවාසානුස්මෘතිය. **‘ඤාණං’** ඒ සිහිය සමග යෙදී සිටි නුවණය. මෙසේ මේ පෙරවුසූ කඳපිළිවෙළ සිහිකරන නුවණ ලැබීම පිණිසය. පෙරවුසූ කඳපිළිවෙළ සිහිකරන නුවණ පිණිසය. මේ නුවණෙහි අධිගමය පිණිසය. එයට පැමිණීම පිණිස යයි වදාරණ ලද්දේ වේ. **‘අභිනිත්තාමෙසිං’** එළවීමි.
**‘සො**’ ඒ මම. **‘අනෙකවිහිතං’** නානාභව යොනි ගති විඥානස්ථිති සත්‍වාවාසාදීන්ගේ වශයෙන් අනෙකප්‍රභෙද ඇති නාමගොත්‍රාදි වශයෙන් නොයෙක් අයුරින් හෝ දේශනා වශයෙන් පවත්වනලද, වර්‍ණනා කරනලද යන අර්‍ත්‍ථයි. **‘පුබ්බෙනිවාසං’** අනතුරුව ඉක්මගිය භවය ආදිකොට ඒ ඒ භවයෙහි වුසූ ඒ ඒ භවයෙහි වැළඳූ චිත්තසන්තානය ස්කන්‍ධපරම්පරාව. ‘**අනුස්සරාමි’** එක් ජාතියකුත් දෙජාතියකුත්යි මෙසේ ජාති පිළිවෙළින් ඥානගතියෙන් අනුව ගොස් සිහිකරමි. අනුවම හෝ සිහිකරමි. සිත ධ්‍යානාලම්බනයෙන් පහකොට පූර්‍වෙනිවාසයට අභිමුඛකොට නැමූ ඇසිල්ලෙහිම සිහිකරමියි දක්වාලන සේක. පිරූ පැරුම් ඇති මහා පුරුෂයන්ට වනාහි පරිකර්‍ම කිරීමක් නැත්තේය. එහෙයින් ඔවුහු සිත පූර්‍වෙනිවාසයට අභිමුඛකොට යවාම සිහිකරත්. ආදිකර්මික කුලපුත්‍රයෝ වනාහි පරිකර්‍මකොටම සිහිකරත්. එහෙයින් ඒ ආදිකර්මික කුලපුත්‍රයන්ගේ වශයෙන් පරිකර්‍ම කියයුතු වන්නේය. ඒ පරිකර්‍මය කියනු ලබන්නේනම් විනයනිදානය ඉතා බැරෑරුම් කරන්නේය. එහෙයින් ඒ පරිකර්‍මය නොකියන්නෙමු. ප්‍රයෝජන ඇත්තවුන් විසින් **විශුද්ධිමාර්‍ගයෙහි** කියූනයින් දතයුතුය. මෙහි පාළි භාෂාවම වර්‍ණනා කරන්නෙමු.
**‘සෙය්‍යථිදං’** යනු සිහිකිරීමට පටන්ගත් පූර්‍වෙනිවාසයාගේ ආහාර දැක්වීම් අර්‍ත්‍ථයෙහි නිපාතයකි. එයින්ම යම් මේ පූර්‍වෙනිවාසයක් පටන් ගන්නා ලද්දේ ද එහි ආකාරභේදය දක්වන සේක් ‘**එකම්පි ජාතිං’** යනාදිය වදාළ සේක. එහි **‘එකම්පි ජාතිං’** යනු එක්ම ප්‍රතිසන්‍ධියක් මුල්කොටසිටි ච්‍යුතිය අවසන්කොට ඇති එක් භවයක ඇතුළත් වූ ස්කන්‍ධ පරම්පරාවය. **‘ද්වෙපි ජාතියො’** යනාදි තන්හි මේ ක්‍රමය වේ. ‘**අනෙකෙපි සංවට්ටකප්පෙ’** යනාදියෙහි වනාහි නැසී යන්නා වූ අසඞ්ඛ්‍ය කල්පය සංවර්‍ත කල්පයයිද වැඩෙන්නා වූ කල්පය විවර්‍ත කල්පයයිද දතයුතුය. එහිද ‘සංවට්ට’ යන පදයෙන් සංවර්‍තස්ථායී කල්පය ගන්නා ලද්දේය. එය මුල්කොට සිටි බැවිනි. **‘විවට්ට’** යන පදයෙන් විවර්‍තස්ථායී කල්පය ගන්නා ලද්දේය. මෙසේ ඇති කල්හි ‘**චත්තාරිමානි භික්‍ඛවෙ කප්පස්ස අසඞ්ඛෙය්‍යානි කතමානි චත්තාරි, සංවට්ටො සංවට්ටට්ඨායී විවට්ටො විවට්ටට්ඨායි’{1}** යනුවෙන් යම් ඒ කල්ප වදාරණ ලද ඒ සියලු කල්ප ගන්නා ලද්දේය.
එහි ගින්නෙන් නස්නා කල්පය, ජලයෙන් නස්නා කල්පය, වාතයෙන් නස්නා කල්පයයි සංවර්‍ත කල්ප තුනක් වේ. ආභස්වර, ශුභකෘත්සන, වෘහත්ඵලයි සංවර්‍තසීමා තුනක් වේ. යම්කලෙක කල්පය ගින්නෙන් නැසීයේද, එකල්හි ආභස්වර බ්‍රහ්ම ලෝකයෙන් යට ගින්නෙන් දැවෙනු ලැබේ. යම් කලෙක ජලයෙන් නැසීයේද, එකල්හි ශුභකෘත්සන බ්‍රහ්ම ලෝකයෙන් යට ජලයෙන් නැසෙන්නේය. යම් කලෙක්හි වාතයෙන් නැසීයේද, එකල්හි වෘහත්ඵල බ්‍රහ්ම ලෝකයෙන් යට වාතයෙන් නැසෙනු ලැබේ. විස්තර විසින් වනාහි සියලු කල්හිම එක් බුද්ධ ක්‍ෂේත්‍රයක් නැසෙන්නේය.
බුද්ධ ක්‍ෂෙත්‍රය වනාහි ජාතික්‍ෂෙත්‍රය, ආඥා ක්‍ෂෙත්‍රය, විෂය ක්‍ෂෙත්‍රයයි තෙවැදෑරුම් වේ. යම්පමණ තැනක් තථාගතයන් වහන්සේගේ පිළිසිඳ ගැනීම් ආදියෙහි කම්පිතවේද, එහි දසදහසක් සක්වළ කෙළවරකොට සිටි තැන ජාතික්‍ෂෙත්‍ර නම් වේ. යම්තැනෙක රතනපරිත්ත, ඛන්‍ධපරිත්ත, ධජග්ගපරිත්ත, ආටානාටියපරිත්ත, මොරපරිත්ත යන මේ පරිත්‍රාණ ධර්‍මයන්ගේ ආනුභාවය පවත්නේද, කෙළ ලක්‍ෂයයක් සක්වළ කෙළවරකොට සිටි එතැන ආඥා ක්‍ෂේත්‍ර නම් වේ. විෂයක්‍ෂෙත්‍රය වනාහි කෙළවරක් නැත්තේය. ප්‍රමාණ රහිතය. යම් විෂය ක්‍ෂේත්‍රයක් සඳහා ‘**යාවතා වා පන ආකඞ්ඛෙය්‍ය**’යි වදාරණ ලද්දේ ද, යම් අනන්තාපරිමාණ විෂය ක්‍ෂේත්‍රයෙක්හි යම් යම් තැනක් කැමති වනසේක්ද ඒ ඒ තැන සිහිකරන සේක. මෙසේ මේ ත්‍රිවිධ බුද්ධ ක්‍ෂේත්‍රයන් අතුරෙහි එක් ආඥා ක්‍ෂේත්‍රයක් නැසීයේද, ඒ ආඥා ක්‍ෂේත්‍රය නස්නා කල්හි ජාතික්‍ෂෙත්‍රය නටුයේම වේ. නස්නේද එකතුවම නස්නේය. පිහිටන්නේද එකතුවම පිහිටන්නේය. එහි නැසීමත් පිහිටීමත් විශුද්ධි මාර්‍ගයෙහි කියන ලද්දේය. ප්‍රයෝජන ඇත්තවුන් විසින් එයින් දතයුතුය.
යම් ඒ සංවර්‍තවිවර්‍ත කල්ප කෙනෙක් කියන ලද්දාහුද භාග්‍යවතුන් වහන්සේ සම්‍යක් සම්බෝධිය මැනවින් අවබෝධ කරනු පිණිස බෝමැඩ වැඩහුන් සේක්, මොවුන් අතුරෙහි නොයෙක් සංවර්‍ත කල්පයන්ද නොයෙක් විවර්‍ත කල්පයන්ද නොයෙක් සංවර්‍තවිවර්‍ත කල්පයන්ද සිහිකළ සේක. කෙසේ සිහිකළ සේක්දයත්: ‘**අමුත්‍රාසිං’** යනාදි ක්‍රමයෙනි. එහි **‘අමුත්‍රාසිං’** අසුවල් නස්නා කල්පයෙහි මම අසුවල් භවයෙහි හෝ යෝනියෙහි හෝ ගතියෙහි හෝ විඥානස්ථිතියෙහි හෝ සත්ත්‍වා වාසයෙහි හෝ සත්ත්‍ව නිකායයෙහි හෝ වීමි. ‘**එවන්නාමො**’ විශ්වන්තර වූයෙම් හෝ ජොතිපාල වූයෙම් හෝ **‘එවඞ්ගොත්තො’** භාර්‍ගවගොත්‍ර ඇත්තේ වූයෙම් හෝ ගෞතමගොත්‍ර ඇත්තේවූයෙම් හෝ **‘එවංවණ්ණො’** සුදුපැහැ ඇත්තේ වූයෙම් හෝ කළුපැහැ ඇත්තේ වූයෙම් හෝ ‘**එවමාහාරො’** හැල්බත් මසින් යුත් ආහාර ඇත්තේ වූයෙම් හෝ ස්වයංපතිතඵල ආහාරකොට ඇත්තේ වූයෙම් හෝ **‘එවං සුඛදුක්‍ඛ පටිසංවෙදී’** නොයෙක් අයුරින් කය සිත පිළිබඳ වූ හෝ සාමිස නිරාමිසාදී ප්‍රභෙවත් වූ හෝ සුවදුක් විඳින සුලුවීමි. **‘එවමායුපරියන්තො’** මෙසේ සියක් අවුරුදු පරමායු කෙළවරකොට ඇත්තේ වූයෙම් හෝ සුවාසූදහසක්. අවුරුදු පරමායු කෙළවරකොට ඇත්තේ වූයෙම් හෝ.
**‘සො තතො චුතො අමුත්‍ර උප්පාදිං’** ඒ මම ඒ භවයෙන් හෝ ඒ යෝනියෙන් හෝ ඒ ගතියෙන් හෝ ඒ විඥානස්ථිතියෙන් හෝ ඒ සත්ත්‍වා වාසයෙන් හෝ ඒ සත්ත්‍ව නිකායයෙන් හෝ ච්‍යුතව නැවත අසුවල් භවයෙහි හෝ අසුවල් යෝනියෙහි හෝ අසුවල් ගතියෙහි හෝ අසුවල් විඥානස්ථිතියෙහි හෝ අසුවල් සත්ත්‍වා වාසයෙහි හෝ අසුවල් සත්ත්‍ව නිකායයෙහි හෝ උපන්මි. **‘තත්‍රාපාසිං’** නැවත ඒ භවයෙහි හෝ යෝනියෙහි හෝ ගතියෙහි හෝ විඥානස්ථිතියෙහි හෝ සත්ත්‍වා වාසයෙහි හෝ සත්ත්‍ව නිකායයෙහි හෝ නැවත වීමි. ‘**එවන්නාමො**’ යනාදිය කියූ නය ඇත්තේය.
නොහොත් යම්හෙයකින් **‘අමුත්‍රාසිං’** යන මෙය පිළිවෙළින් පූර්‍වෙනිවාසයට නුවණින් නගින්නහුගේ කැමැත්ත සේ සිහිකිරීමවේද **‘සො තතො චුතො’** පූර්‍වෙනිවාසය සිහිකිරීම් වශයෙන් කැමති සේ ගොස් පෙරළා එන්නහුගේ සිහිකළ නොකළ තතු ගැන ප්‍රත්‍යවෙක්‍ෂා කිරීමක් වේ ද, එහෙයින් ‘**ඉධූපපන්නො’** මෙහි මේ උත්පත්තියට අනතුරුව **‘අමුත්‍ර උප්පාදිං’** යනු තුසිත භවනය සඳහා වදාරණ ලදැයි දතයුතුය. **‘තත්‍රාපාසිං එවන්තාමො’** එහිදි තුසිත භවනයෙහි ශ්වෙතකෙතු නම් දෙවපුත්‍ර වීමි. ‘**එවඞ්ගොත්තො**’ ඒ දෙවතාවන් සමග සමාන ගොත්‍ර ඇත්තේ වීමි. **‘එවං වණ්ණො’** රන්වන් වීමි. **‘එවමාහාරො’** දෙවියන් පිළිබඳ සුධාභෝජනය ආහාරකොට ඇත්තේ වීමි. ‘**එවං සුඛ දුක්‍ඛ පටිසංවෙදී’** මෙසේ දෙවියන් පිළිබඳ සුවවිඳින සුලුවීමි. දුක වනාහි සංස්කාරදුඃඛ මාත්‍රයක්ම වේ. **‘එවමායුපරියන්තො’** මෙසේ අවුරුදු සත්පණස්කෙළ සැටලක්‍ෂයක් ආයු කෙළවරකොට ඇත්තේ වීමි. **‘සො තතො චුතො’** ඒ මම ඒ තුසිත භවනෙන් ච්‍යුත වීමි. ‘**ඉධූප පන්තො’** මෙහි මහාමායා දේවියගේ කුසෙහි උපන්මි.
‘**ඉති**’ මෙසේ. **‘සාකාරං සඋද්දෙසං’** නාමගොත්‍ර වශයෙන් උද්දෙස සහිතය. වර්‍ණාදි වශයෙන් ආකාර සහිතය. යම්හෙයකින් නාමගොත්‍ර වශයෙන් වනාහි සත්ත්‍ව තෙමේ දත්ත, තිස්ස, ගොතමයි උදෙසනු ලැබේද, වර්‍ණාදි වශයෙන් සුදු හෝ කළුයි නානාභාවයෙන් දක්නා ලැබේද, එහෙයින් නාමගොත්‍ර උද්දෙස නමි. අන්ආකාරයිද වේ. කිම?. බුදුවරයෝම පූර්‍වෙනිවාසය සිහිකෙරෙත්දයත්: එහිලා කියනු ලැබේ. බුදුවරයෝම පූර්‍වෙනිවාසය සිහි නොකෙරෙත්. ප්‍රත්‍යෙකබුද්ධයෝ බුද්ධ ශ්‍රාවකයෝ තීර්ථකයෝ ද පූර්‍වෙනිවාසය සිහිකෙරත්. එ ද විශේෂයක් නොතබා නොවේ. තීර්ථකයෝ වනාහි සතළිස් කපක්ම සිහිකරත්. එයින් මතු සිහිනොකරත්. කුමක් හෙයින්දයත්: නුවණ දුර්‍වල බැවිනි. නාමරූප පිරිසිඳීමෙන් තොරබැවින් ඔවුන්ගේ නුවණ දුර්‍වල වේ. ශ්‍රාවකයන් අතුරෙහි වනාහි අසූ මහා ශ්‍රාවකයෝ කප්සියදහසක් සිහි කරත්. දෙයගසව්වෝ කල්ප ලක්‍ෂයක් අධිකකොට ඇති එක් අසඞ්ඛ්‍යයක්ද පසේබුදුවරයෝ දෙයාසඞ්ඛ්‍ය කල්ප ලක්‍ෂයක්ද සිහිකරත්. ඔවුන්ගේ අභිනීහාරයද එපමණම වේ. බුදුරජුන්ගේ වනාහි ඒ සිහිකිරීමෙහි පිරිසිඳීමක් නැත්තේය. යම්තාක් කැමතිවෙත්ද, ඒතාක් සිහිකරත්. තීර්ථකයෝද ස්කන්‍ධපටිපාටියම සිහිකරත්. පටිපාටිය හැර ව්‍යුතිප්‍රතිසන්‍ධි වශයෙන් සිහිකරන්නට අසමර්‍ත්‍ථ වෙත්. ඔවුන්ට අන්‍ධයන්ට මෙන් කැමති පෙදෙසෙකට ඇතුල් වීමක් නැත්තේය. ප්‍රකෘති ශ්‍රාවකයෝද මහාශ්‍රාවකයෝද අග්‍රශ්‍රාවකයෝ ද ස්කන්‍ධපටිපාටියෙන් හා ච්‍යුතිප්‍රතිසන්‍ධි වශයෙන් යන දෙඅයුරින්ම සිහිකරත්. පසේබුදුවරයෝද ඒ දෙඅයුරින්ම සිහිකරත්. බුදුවරයෝ වනාහි ස්කන්‍ධ පටිපාටියෙන් හා ච්‍යුති ප්‍රතිසන්‍ධි වශයෙන් යන දෙඅයුරින්ම සිහිකරත්. පසේ බුදුවරයෝ ද ඒ දෙඅයුරින්ම සිහිකරත්. බුදුවරයෝ වනාහි ස්කන්‍ධ පටිපාටියෙන්ද ච්‍යුතිප්‍රතිසන්‍ධි වශයෙන්ද සිංහගති වශයෙන් ද නොයෙක් කප් කෙළ ගණන්හි යට හෝ මතුවෙහි යම් කපක්හි යම් භවයක යම් යම් තැනක් සිහිකරන්නට කැමති වෙත්ද, ඒ ඒ සියලු තැන් සිහිකරත්මය.
**‘අයං ඛො බ්‍රාහ්මණ’** යනාදි තන්හි **‘මෙ**’ යනු මා විසින්. **‘විජ්ජා’** විදිත කරණාර්‍ත්‍ථයෙන් විද්‍යාය. කුමක් විදිත කෙරේද යත්: පූර්‍වෙනිවාසය විදිත කරත අර්‍ත්‍ථයෙනි. ‘**අවිජ්ජා’** ඒ පූර්‍වෙනිවාසය අවිදිත කරන අර්‍ත්‍ථයෙන් එය වසාලන මොහොය අවිද්‍යායි කියනු ලැබේ. **‘තමො’** ඒ මොහයම පූර්‍වෙනිවාසය වසාලන අර්‍ත්‍ථයෙන් තමයි කියනු ලැබේ. ‘**ආලොකො**’ ඒ විද්‍යාවම අවභාස කරන අර්‍ත්‍ථයෙන් ආලෝකයි කියනු ලැබේ. මෙහිද **‘විජ්ජා අධිගතා’** යනු විද්‍යාව ලද්දීය යන අර්‍ත්‍ථය වේ. සෙස්ස ප්‍රශංසා වචනයි. මෙහි වනාහි යෙදීම මෙසේය: ‘බ්‍රාහ්මණ! මා විසින් මේ විද්‍යාව ලද්දීය. ලැබූ විද්‍යාව ඇති ඒ මාගේ අවිද්‍යාව නැසුනීය. වෙසෙසින් නැසුනීය යන අර්‍ත්‍ථයි. කුමක් හෙයින්දයන්: යම් හෙයකින් විද්‍යාව උපන්නීද එහෙයින් අනික් දෙපදයෙහිද මේ ක්‍රමය වේ.
**‘යථා තං’** යන මෙහි **යථා** යනු උපමාවෙහිය. **තං** යනු නිපාතයි. ස්මෘති අවිප්‍රවාසයෙන් **‘අප්පමත්තස්ස’** ප්‍රමත්ත නොවූ වීර්‍ය්‍යාතාපයෙන් ‘**ආතාපිනො**’ කෙලෙස් තවන වැර ඇත්තා වූ කයෙහිද ජීවිතයෙහිද අපෙක්‍ෂා රහිත බැවින් **‘පහිතත්තස්ස’** හළ ආත්මාලය ඇති යථාභිප්‍රෙතාර්‍ත්‍ථ සිද්ධියෙන් හළ සිත්ඇත්තා වූ යන අර්‍ත්‍ථයි. යම්සේ ස්මෘති අවිප්‍රවාසයෙන් යුක්ත වූ කෙලෙස් තවන වැරඇත්තා වූ අභිප්‍රෙතාර්‍ත්‍ථ සිද්ධියෙහි යොමුකළ සිත් ඇතිව වසන්නහුගේ අවිද්‍යාව නැසෙන්නීද, විද්‍යාව උපදින්නීද, අන්‍ධකාරය නැසෙන්නේද, ආලෝකය උපදින්නේද, එපරිද්දෙන්ම මාගේ අවිද්‍යාව නැසුනේය. විද්‍යාව උපන්නීය. අන්‍ධකාරය නැසුනේය. ආලෝකය උපන්නේය. මේ ප්‍රදහන වීර්‍ය්‍යයෙහි යෙදුනා වූ මා විසින් එයට සුදුසුම වූ ඵලය ලදැයි මෙය වදාරණ ලද්දේ වේ.
**‘අයං ඛො මෙ බ්‍රාහ්මණ පඨමා අභිනිබ්භිදා අහොසි, කුක්කුටච්ඡාපකස්සෙව අණ්ඩකොසම්හා’ **බ්‍රාහ්මණ! මුවතුඩින් හෝ පානිය සිළුවෙන් බිජුවට පළාගෙන ඒ බිජුවටින් කුකුළු පැටවාගේ ඉපදීම නික්මීම කුක්කුට නිකායයෙහි ඉපදීම මෙන්, පූර්‍වෙනිවාසානුස්මෘතිඥාන නමැති මුව තුඩින් පෙරවුසූ කඳ පිළිවෙළ වසාලන අවිද්‍යා නැමති බිජුවට පළාහැරීමෙන් වූ මේ මාගේ පළමුවන ඉපදීම, පළමුවන නික්මීම, පළමුවන ආර්‍ය්‍ය ජාතිය විය.
‘**සො එවං -පෙ- චුතුපපාතඤාණය’** ච්‍යුතියෙහිද ප්‍රතිසන්‍ධියෙහිද ඥානය පිණිස යම් ඥානයකින් සත්ත්‍වයන්ගේ ච්‍යුතියත් ප්‍රතිසන්‍ධියත් දක්නා ලැබේද, ඒ පිණිස යයි වදාරණ ලදය**. ‘චිත්තං අභිනින්නාමෙසිං’** පරිකර්‍ම චිත්තය ධ්‍යානාලම්බනයෙන් පහකොට දිවැසට අහිමුඛකොට එළවීමි. ‘**සො දිබ්බෙන -පෙ- පස්සාමි**’ මෙහි වනාහි පිරූපැරුම් ඇති මහා සත්ත්‍වයන්ට පරිකර්‍ම කිරීමක් නැත්තේය. ඔවුහු සිත දිවැසට අභිමුඛකොට එළවූ ඇසිල්ලෙහිම දිවැසින් සත්ත්‍වයන් දකිත්. ආදිකර්මික කුලපුත්‍රයෝ වනාහි පරිකර්‍මකොට සත්ත්‍වයන් දකිත්. එහෙයින් ඔවුන්ගේ වශයෙන් දිවැසට පරිකර්‍ම කියයුතු වන්නේය. එහෙත් එය කියනු ලබන්නේ විනය නිදානය ඉතා බැරෑරුම් කරන්නේය. එහෙයින් එය මෙහි නොකියමු. ප්‍රයෝජන ඇත්තවුන් විසින් විශුද්ධි මාර්‍ගයෙහි කියූනයින් දතයුතුය. පාළි භාෂාවම විස්තර විසින් කියන්නෙමු.
**‘සො**’ ඒ මම. **‘දිබ්බෙන’** යනාදි තන්හි දෙවියන්ගේ දිවැස වැනි බැවින් දිබ්බ නම් වේ. දෙවියන්ට සුචරිත කර්‍මයෙන් උපන් පිත්, සෙම්, ලේ ආදියෙන් උපද්‍රැත නොවූ උපක්ලේශයන්ගෙන් මිදුනු බැවින් දුරවූද අරමුණු පිළිගැනීමෙහි සමර්‍ත්‍ථ වූ දිව්‍යප්‍රසාද චක්‍ෂුස වේ. මේ වීර්‍ය්‍ය භාවනා බලයෙන් උපන්නාවූ ඥාන චක්‍ෂුසද එබඳුම යයි දිව්‍යසදෘශ බැවින් දිබ්බ නම් වේ. දිව්‍යවිහරණ සඞ්ඛ්‍යාත චතුර්විධ ධ්‍යානයන්ගේ වශයෙන් පිළි ලැබූ බැවින්ද, තමාත් දිව්‍යවිහරණය ඇසුරුකොට පවත්නා බැවින්ද දිබ්බ නම් වේ. ඥානාලෝකයාගේ පැතිරීමෙන් මහත් බැබලීම් ඇති බැවින්ද දිබ්බ නම් වේ. බිත්ති ආදියෙන් පිටත්හි වූ රූපදර්‍ශනයෙහි මහත් ගති ඇති බැවින්ද දිබ්බ නම් වේ. ඒ සියල්ල ශබ්ද ශාස්ත්‍රානුසාරයෙන් දතයුතුය. රූප දකීම් අරුතින් චක්‍ඛු නමි. චක්‍ෂුස්කෘත්‍යය කිරීමෙන් චක්‍ෂුස වැනිනුයි චක්‍ඛු නමි. ච්‍යුතිප්‍රතිසන්‍ධි දැකීමෙන් දෘෂ්ටිවිශුද්ධියට හේතු බැවින් විසුද්ධ නම් වේ. යමෙක් වනාහි ච්‍යුතිය පමණක්ම දකීද, ප්‍රතිසන්‍ධිය නොදකීද, හෙතෙමේ උච්ඡෙද දෘෂ්ටියට බැසගනියි. යමෙක් ප්‍රතිසන්‍ධිය පමණක්ම දකීද ච්‍යුතිය නොදකීද, හෙතෙමේ අභිනව සත්ත්‍වයන්ගේ ප්‍රාදුර්භාව දෘෂ්ටියට බැසගනියි. යමෙක් වනාහි ච්‍යුති ප්‍රතිසන්‍ධි දෙක දකීද, හෙතෙමේ යම්හෙයකින් ශාස්වතොච්ඡෙද සඞ්ඛ්‍යාත වූ දෙවැදෑරුම්වූද මිථ්‍යාදෘෂ්ටිය ඉක්මවාද, එහෙයින් මොහුගේ ඒ දැකීම දිට්ඨි විසුද්ධියට හේතුවේ. භාග්‍යවතුන් වහන්සේ ඒ දෙකම දුටු සේක. එහෙයින් මෙය ච්‍යුති ප්‍රතිසන්‍ධි දෙක දැකීමෙන් දිට්ඨි විසුද්ධියට හේතු බැවින් විසුද්ධයි වදාළ සේක.
එකාදශවිධ වූ උපක්ලේශයන්ගෙන් තොරවූ බැවින් හෝ විසුද්ධය. භාග්‍යවතුන් වහන්සේගේ දිවැස එකාදශවිධ උපක්ලේශයන්ගෙන් තොරවූයේය. එය මෙසේ වදාළ සේක. **‘සො ඛො අහං අනුරුද්ධ විචිකිච්ඡා චිත්තස්ස උපක්කිලෙසොති ඉති විදිත්‍වා විචිකිච්ඡං චිත්තස්ස උපක්කිලෙසං පජහිං. අමනසිකාරො චිත්තස්ස, ථිනමිද්ධං චිත්තස්ස, ඡම්භිතත්තං චිත්තස්ස, උබ්බිල්ලාවිතං චිත්තස්ස, දුට්ඨුල්ලං චිත්තස්ස, අච්චාරද්ධවිරියං චිත්තස්ස, අතිලීනවීරියං චිත්තස්ස, අභිජප්පා චිත්තස්ස, නානත්ත සඤ්ඤා චිත්තස්ස, අතිනිජ්ඣායිතත්තං රූපානං චිත්තස්ස උපක්කිලෙසොති ඉති විදිත්‍වා අභිජ්ඣායිතත්තං රූපානං චිත්තස්ස උපක්කිලෙසං පජහිං සො ඛො අහං අනුරුද්ධ අප්පමත්තො ආතාපි පහිතත්තො විහරන්තො ඔභාසං හි ඛො සඤ්ජානාමි, න ච රූපානි පස්සාමි, රූපානි ඛො පස්සාමි, න ච ඔභාසං සඤ්ජානාමීති’{1}** යන මේ ආදියයි. එය මෙසේ එකාදශ උපක්ලේශයන්ගෙන් තොරබැවින් හෝ විසුද්ධය.
මනුෂ්‍යොපචාරය ඉක්මවා රූපදැකීම හේතුකොට අතික්කන්තමානුසකය. මිනිසුන් පිළිබඳ මසැස ඉක්මුනු බැවින් හෝ අතික්කන්තමානුසකයි දතයුතුය. ඉක්මවා සිටි පිරිසිදුවූ දිවැසින් -
‘**සත්තෙ පස්සාමි’** මසැසින් බලන මිනිසකු මෙන් සත්ත්‍වයන් බලමි. දකිමි. හාත්පසින් බලමි. **‘චවමානෙ උප්පජ්ජමානෙ’** මෙහි ච්‍යුතික්‍ෂණයෙහි හෝ උත්පත්ති ක්‍ෂණයෙහි දිවැසින් දකින්නට නොහැකිය. යම් සත්ත්‍ව කෙනෙක් ආසන්න වූ ච්‍යුතිය ඇත්තාහුද, දැන් ච්‍යුතවන්නාහුද, ඔවුහු චවමාන නම්වෙතියිද, යම් සත්ත්‍ව කෙනෙක් ගන්නා ලද ප්‍රතිසන්‍ධි ඇත්තාහුද, දැන් උපන්නාහු හෝ වෙත්ද, ඔවුහු උප්පජ්ජමාන නම්වෙතියිද අභිමතයහ. මෙබඳු වූ ච්‍යුතවන්නාවූද උපදින්නාවූද සත්ත්‍වයන් දකිමියි දක්වන සේක. **‘හීනෙ’** මෝහයාගේ උපනිශ්ශ්‍රය භාවයෙන් හා මෝහයාගේ ප්‍රවෘත්ති බාහුල්‍යයෙන් ලාමකවූ, ජාති, කුල, භොගාදීන්ගේ වශයෙන් ගැරහූ, වෙසෙසින් ගැරහූ, ලාමකභාවයෙන් දන්නාලද ලාමකභාවයෙන් වෙසෙසින් ගැරහූ, ලාමකභාවයෙන් දන්නාලද, ලාමකභාවයෙන් වෙසෙසින් දන්නාලද. **‘පණීතෙ’** අමෝහයාගේ ප්‍රවෘත්ති බාහුල්‍යයෙන් යුක්ත බැවින් එයට විපරීත වූ, ‘**සුවණ්ණෙ**’ අදොස බාහුල්‍යයෙන් යුක්ත බැවින් ඉෂ්ටවූ, කාන්ත වූ, මනවඩන්නාවූ, පැහැයෙන් යුක්ත වූ ‘**දුබ්බණ්ණෙ**’ දොස බාහුල්‍යයෙන් යුක්තබැවින් අනිෂ්ටවූ, අකාන්ත වූ, මන නොවඩන්නාවූ, පැහැයෙන් යුක්තවූ, අභිරූප වූද විරූප වූද යන අර්‍ත්‍ථයි. **‘සුගතෙ’** සුගතියට ගියාවූ, අලෝභයාගේ බාහුල්‍යයෙන් යුක්ත බැවින් හෝ ආඪ්‍ය වූ මහධන ඇත්තාවූ. **‘දුග්ගතෙ’** දුගතියට ගියාවූ, ලෝභයාගේ බාහුල්‍යයෙන් යුක්ත බැවින් හෝ දිලිඳු වූ, කෑම්බීම් නැත්තාවූ, ‘**යථාකම්මූපගෙ**’ ඵල එළවන බැවින් යම් යම් කර්‍මයක් රැස්කරන ලදද ඒ කර්‍මයෙන් යුක්තවූවන්. එහි පළමු දැක්වූ **‘චවමානෙ’** යනාදී පදයන්ගෙන් දිව්‍යචක්‍ෂුස් කෘත්‍යය කියන ලදී. ‘**යථාකම්මූපගෙ සත්තෙ පජානාමි**’ යන මේ වාක්‍යයෙන් යථාකර්‍මොපගඥාන කෘත්‍යය කියන ලදී.
ඒ ඥානයාගේ උත්පත්ති ක්‍රමය මෙසේය: දිවැස් නුවණ ලද හෙතෙමේ යට නිරයට අභිමුඛකොට ආලෝකය වඩා මහත් දුක් අනුභව කරන්නාවූ නෙරයික සත්ත්‍වයන් දකියි. ඒ දැකීම දිව්‍යචක්‍ෂුස් කෘත්‍යයම වේ. දිවැස් නුවණ ලද හෙතෙමේ ‘කිනම් කර්‍මයක්කොට මේ සත්ත්‍වයෝ මේ දුක් විඳිත්දැ’යි මෙසේ මෙනෙහි කරයි. ඉක්බිති මොහුට ‘මෙනම් කර්‍මයක් කොටැ’යි ඒ කර්‍මය අරමුණු කොට ඥානය උපදියි. එසේ මතුවෙහි දෙව්ලොවට අභිමුඛකොට ආලෝකය වඩා නන්‍දනවන මිස්සකවන ඵාරුසක වනාදියෙහි මහත් සම්පත් අනුභව කරන්නා වූ සත්ත්‍වයන් දකියි. ඒ දැකීමද දිව්‍යචක්‍ෂුස් කෘත්‍යයම වේ. දිවැස් නුවණ ලද හෙතෙමේ ‘කිනම් කර්‍මයක්කොට මේ සත්ත්‍වයෝ මේ සම්පත් විඳිත්දැ’යි මෙසේ සිහිකරයි. ඉක්බිති මොහුට ‘මෙනම් කර්‍මයක්කොටැ’යි ඒ කර්‍මය අරමුණුකොට ඥානය උපදියි. මේ වනාහි යථාකර්‍මොපගතඥාන නම් වේ. මේ ඥානයට වෙන්වූ පරිකර්‍මයක් නැත්තේය. යම්සේ මේ ඥානයට වෙන්වූ පරිකර්‍මයක් නැත්තේද එසේ අනාගතාංශඥානයටද වෙන්වූ පරිකර්‍මයක් නැත්තේය. මේ යතාකර්‍මොපග අනාගතාංශඥානයෝ දිව්‍යචක්‍ෂුස පාදකකොට සිටියහ. දිව්‍යචක්‍ෂුස සමග සමෘද්ධ වන්නාහ.
**‘කායදුච්චරිතෙන’** යනාදි තන්හි නපුරු හැසිරීම, කෙලෙසුන්ගෙන් කුණුවූ බැවින් නින්‍දිත වූ හැසිරීම දුච්චරිත නමි. කයින් නපුරු හැසිරීම හෝ කයින් උපන් දුශ්චරිතය කායදුශ්චරිතයයි. වාඞ්මන දුශ්චරිතයෝද මෙසේ දතයුත්තාහ. **‘සමන්නාගතා’** යුක්ත වූ. ‘**අරියානං උපවාදකා’** බුද්ධ, ප්‍රත්‍යෙකබුද්ධ බුද්ධශ්‍රාවක වූ ආර්‍ය්‍යයන්ට. යටත්පිරිසෙයින් ගිහි ස්‍රොතාපන්නයන්හටද අනර්‍ත්‍ථ කැමතිව අන්තිම වස්තුවෙන් හෝ විද්‍යමාන ගුණ නැසීමෙන් දොස් නගන්නෝය. ආක්‍රෝශ කරන්නෝය. ගරහන්නෝ යයි වදාරණ ලද්දේ වේ. එහි ‘මොවුන්හට මහණදමක් නැත, මොවුහු අශ්‍රමණයෝ’යි කියනුයේ අන්තිම වස්තුවෙන් දොස් නැගීමම කරයි. ‘මොවුන්හට ධ්‍යානයක්, විමොක්‍ෂයක්, මාර්‍ගයක්, ඵලයක් හෝ නැතැ’යි කියනුයේ ගුණ නැසීමෙන් දොස් නැගීම කෙරේයයි දතයුතුය. ඒ දොස් නැගීම කරනුයේද දන්නේ හෝ නොදන්නේ දොස් නැගීම කරන්නේය. දෙපරිද්දෙන්ම දොස් නැගීම ආර්‍ය්‍යාපවාදයම වේ. මේ කය ඉතා බැරෑරුම්ය. ස්වර්‍ගාවරණද මාර්‍ගාවරණද වේ. එය ප්‍රකට කරණු පිණිස මේ කථාවස්තුව ගෙනහැර දක්වත්:
එක්තරා ගමක එක් ස්ථවිර නමක්ද තරුණ භික්‍ෂු නමක්ද පිඩුසිඟා හැසිරෙති. ඔවුහු පළමු ගෙයිදීම කෙණෙස්සක් පමණ උණු කැඳක් ලැබූහ. තෙරුන්ගේ උදරයෙහි වාතයක් ඇත්තේය. එහෙයින් ස්ථවිරතෙමේ ‘මේ කැඳ මට හිතවේ. සිහිල් වන්නට පෙරාතුව එය වළඳිමි’යි සිතුයේය. සිතා මිනිසුන් විසින් එලිපතක් සඳහා ගෙනැවිත් තුබූ දැවකඩක හිඳ එය වැළඳුයේය. තරුණ භික්‍ෂුතෙමේ ‘මේ මහල්ලා තද බඩගිනි ඇත්තේ ඒකාන්තයෙන් අපට ලජ්ජා විය යුත්තක් කෙළේය’යි එය පිළිකුල් කෙළේය. ස්ථවිරතෙමේ ගමෙහි පිඩුසිඟා හැසිර වෙහෙරට ගොස් ‘ඇවැත! ඔබට මේ ශාසනයෙහි පිහිටක් ඇත්තේදැ’යි ඒ තරුණ භික්‍ෂු නමගෙන් ඇසීය. ‘ස්වාමීනි! එසේය, ඇත්තේය, මම සෝවාන්මි’යි කීය. ‘ඇවැත! එසේනම් මතු මාර්‍ග පිණිස උත්සාහ නොකරව, යුෂ්මත්හු විසින් දොස් නගන ලද්දේ ක්‍ෂීණාස්‍රවයෙකැ’යි කීවිට ඒ භික්‍ෂුනම මහතෙරහු කමාකරවීය. එහෙයින් ඔහුගේ එය පියවිබවට ගියේය. එහෙයින් අනෙකෙක්ද ආර්‍ය්‍යන් හට දොස් නගානම්, ඔහු විසින් ඔහු වෙත ගොස් ඔහු තමාට වඩා වෘද්ධතර වේ නම්, ‘මම ආයුෂ්මත්හට මේ මේ වචන කීමි, මට එයට කමාවනු මැනවැ’යි කමාකරවිය යුතුය. ඉදින් නවකතරයෙක් වේනම්, වැඳ උක්කුටිකයෙන් හිඳ ඇඳිලි බැඳ ‘වහන්ස! මම ඔබවහන්සේට මේ මේ වචන කීමි, එයට මට කමාවනු මැනවැ’යි කමා කරවිය යුතුය. ඉදින් ඔහු කමානොකෙරේ නම්, දිග් බලා ගියේ හෝ වේනම්, එකල ඒ විහාරයෙහි යම් භික්‍ෂූහු වසත්නම්, ඔවුන් වෙතට ගොස් ඉදින් තමාට වඩා වෘද්ධතර වේනම්, සිටියහු විසින්ම කමාකරවිය යුතුය. ඉදින් නවකතර වේනම්, උක්කුටිකයෙන් හිඳ ඇඳිලිබැඳ ‘වහන්ස! මම අසුවල් ආයුෂ්මත් හට මේ මේ වචන කීමි, ඒ ආයුෂ්මත්තෙමේ මට කමාවා’යි මෙසේ කියන්නහු විසින් කමා කරවිය යුතුය. ඉදින් හෙතෙමේ පිරිනිවියේ වේනම්, පිරිනිවි ඇඳ තුබූතැනට ගොස්, සොහොනට හෝ ගොස් කමා කරවිය යුතුය. මෙසේකළ කල්හි සර්‍ගාවරණද මාර්‍ගාවරණද නොවේ. පියවි සැහැවි ඇත්තේම වේ.
**‘මිච්ඡාදිට්ඨිකා’** විපරීත දැකුම් ඇත්තාහු. **‘මිච්ඡාදිට්ඨිකම්ම සමාදානා’** මිථ්‍යාදෘෂ්ටි වශයෙන් සමාදන් වූ නානාවිධ කර්‍ම ඇත්තාහු. යම්කෙනෙක් මිත්‍ථ්‍යා දෘෂ්ටිය මුල්කොට ඇති කායකර්‍මාදීන්හි අන්හුද සමාදන් කරවත්ද, එහි වාග්දුශ්චරිත ග්‍රහණයෙන්ම ආර්‍ය්‍යොපවාදයද මනොදුශ්චරිත ග්‍රහණයෙන් මිත්‍ථ්‍යා දෘෂ්ටියද සඞ්ගෘහිත කල්හිද මේ ආර්‍ය්‍යොපවාද මිත්‍ථ්‍යාදෘෂ්ටි දෙක්හි නැවත කීම මහාසාවද්‍යභාවය දැක්වීම පිණිසයි දතයුතුය. ආර්‍ය්‍යොපවාදය මහාසාවද්‍යමය. අනතුරු අත්බවෙහි විපාක දෙන කර්‍ම සමාන වේ. ඒ මෙසේ වදාළ සේක: **‘සෙය්‍යථාපි සාරිපුත්ත භික්‍‍‍‍‍ඛු සීලසම්පන්නො සමාධිසම්පන්නො පඤ්ඤාසම්පන්නො දිට්ඨෙව ධම්මෙ අඤ්ඤං ආරාධෙය්‍ය, එවං සම්පදමිදං සාරිපුත්ත වදාමි, තං වාචං අප්පහාය තං චිත්තං අප්පහාය තං දිට්ඨිං අප්පටිනිස්සජ්ජිත්‍වා යථාභතං නික්‍ඛිත්තො එවං නිරයෙ{1}**’යි.
මිථ්‍යාදෘෂ්ටියට වඩා අතිශය මහා සාවද්‍ය වූ කර්‍මයක් නැත්තේය. ඒ මෙසේ වදාළ සේක: **‘නාහං භික්‍‍‍‍ඛවෙ අඤ්ඤං එකධම්මම්පි සමනුපස්සාමි, යං එවං මහාසාවජ්ජතරං, යථසිදං භික්‍‍‍‍ඛවෙ මිච්ඡාදිට්ඨි, මිච්ඡාදිට්ඨිපරමානි වජ්ජානි’{1}**යි.
**‘කායස්ස භෙදා’** උපාදින්නස්කන්‍ධයන්ගේ පරිත්‍යාගයෙන්, **‘පරම්මරණා’** එයට අනතුරුව උපන් ස්කන්‍ධයන්ගේ ගැනීමෙහි නොහොත් ‘**කායස්ස භෙදා’** ජීවිතෙන්‍ද්‍රියයාගේ සිඳීමෙන්. ‘**පරම්මරණා’** ච්‍යුතිචිත්තයෙන් මතුවෙහි. ‘**අපායං’ **මේ ආදී සියල්ල නිරයට පර්‍ය්‍යාය වචනයි. නිරය වනාහි ස්වර්‍ග මොක්‍ෂයන්ට කරුණු වූ පුණ්‍යසම්මත වූ අය සඞ්ඛ්‍යාත සුඛයෙන් පහවූ බැවින්, නොහොත් සුඛයන්ගේ හටගැනීමට කරුණු වූ අයසඞ්ඛ්‍යාත සුචරිතයාගේ අභාවයෙන් අපාය නම් වේ. දුකට පිහිටය, පිළිසරණනුයි **දුග්ගති**. ද්වෙෂබාහුල්‍යයෙන් හෝ දූෂිත කර්‍මයෙන් නිපන් ගතියනුයි **දුග්ගති**. දුෂ්කෘතකාරීහු තමාගේ වශයෙහි නොපවත්නාහු, එහි වැටෙත්නුයි **විනිපාත** නොහොත් බිඳුනු අඟපසඟ ඇතිව වැනසෙන්නාහු මෙහි වැටෙත්නුයි විනිපාත. මෙහි ආස්වාදයි නම් ලද තමන් කැමති සේ විඳිනු ලබන සැපයක් නැත්තේනුයි නිරය නම් වේ.
තවද අපාය ග්‍රහණයෙන් තිරිසන් යෝනිය දක්වයි. තිරිසන් යෝනිය වනාහි මනාගතියෙන් පහවූ බැවින් අපාය නමි. මහේශාක්‍ය නාගරාජාදීන් උපදින බැවින් දුර්‍ගති නොවේ. දුර්‍ගති ග්‍රහණයෙන් ප්‍රේතවිෂය දක්වයි. ඒ වනාහි සුගති ගතියෙන් පහවූ බැවින්ද, දුකට පිහිටවූ බැවින්ද, අපාය දුර්‍ගතිද වේ. ලෝකාන්තරික නරකයෙහි ප්‍රේතාසුරයන් මෙන් නැසුනු සිරුරු ඇතිව නොවැටෙන බැවින් විනිපාත නොවේ. මහත් ඍද්ධි ඇති ප්‍රේතයන්ටද විමන් පහළ වේ. විනිපාත ග්‍රහණයෙන් අසුරකාය දක්වයි. ඒ අසුරකාය වනාහි යටකියූ අරුතින් අපායද, දුර්‍ගතිද වේ. සියලු සම්පත් සමූහයෙන් විවශව පතිතවන බැවින් විනිපාතයිද කියනු ලැබේ. නිරය ග්‍රහණයෙන් අවීචි ආදීවූ අනෙකප්‍රකාර නිරයම දක්වයි. **‘උපපන්නා’** එළැඹියෝය. එහි උපන්නාහුය යන අදහසය. මෙහි කියූ ‘කායදුච්චරිතෙන’ යනාදි පදයන්ට කියූ අර්‍ත්‍ථයන්ට විපරීත වශයෙන් ශුක්ල පක්‍ෂය දතයුතුය.
මේ වනාහි විශේෂය වේ: මෙහි සුගති ග්‍රහණයෙන් මනුෂ්‍ය ගතියද සඞ්ග්‍රහ කරනු ලැබේ. සග්ග ග්‍රහණයෙන් දෙව ගතියම සඞ්ග්‍රහ කරනු ලැබේ. එහි සුන්‍දර වූ ගතියනුයි සුගති. රූපාදී වූ පඤ්චකාම විෂයයෙන් මොනවට අග්‍රනුයි ස්වර්‍ග නම් වේ. ඒ සියල්ලම නැසෙන වැනසෙන අරුතින් ලොකනම් වේය යනු වචනාර්‍ත්‍ථය වේ. **‘විජ්ජා’** දිව්‍යචක්‍ෂුර්ඥානවිද්‍යාය. **‘අවිජ්ජා’** සත්ත්‍වයන්ගේ ච්‍යුතිප්‍රතිසන්‍ධීන් වසාලන අවිද්‍යාය. සෙස්ස කියූ අර්‍ත්‍ථක්‍රම ඇත්තේය. මේම මෙහි විශේෂය වේ: ‘යම්සේ පූර්‍වෙනිවාසකථාවෙහි පූර්‍වෙනිවාසානුස්මෘතිඥාන නමැති මුවතුඩින් පෙරවුසූ කඳ පිළිවෙළ වසාලන අවිද්‍යා නමැති අණ්ඩකෝෂය පලාහැරැයි කියන ලද්දේ ද, මෙසේ මෙහි ච්‍යුත්‍යුත්පත්තිඥාන නමැති මුවතුඩින් ච්‍යුතිඋත්පත්තීන් වසාලන අවිද්‍යා නමැති අණ්ඩකෝෂය පලාහැරයි කියයුතුය.
**‘සො එවං සමාහිතෙ චිත්තෙ’** යන මෙහි විදර්‍ශනාපාදක චතුර්‍ත්‍ථද්ධ්‍යාන චිත්තය දතයුතුය. **‘ආසවානං ඛයඤාණාය’** අර්‍හතත්‍වමාර්‍ග ඥානය පිණිසය. අර්‍හතත්‍වමාර්‍ගය වනාහි ආස්‍රවයන් නසන බැවින් ආස්‍රවයන්ගේ ක්‍ෂය යයි කියනු ලැබේ. එහිද මේ ඥානය එයට ඇතුළත් බැවිනි. **‘චිත්තං අභිනින්නාමෙසිං’** විදර්‍ශනාචිත්තය එළවීමි. **‘සො ඉදං දුක්‍ඛං’** යන මේ ආදිතන්හි ‘දුක් මෙපමණය, මෙයට වැඩියක් නැත්තේය’යි සියලු දුඃඛසත්‍යය කෘත්‍ය සහිත ලක්‍ෂණ ප්‍රතිවෙධයෙන් තතුපරිදි අවබෝධ කෙළෙමි. දැනගතිමි. ප්‍රතිවේධ කෙළෙමි. ඒ දුක උපදවන තෘෂ්ණාව ‘මේ දුඃඛසමුදය’යිද, ඒ දුඃඛය හා දුඃඛසමුදය යන දෙක යම්තැනකට පැමිණ නිරුද්ධවේද, ඔවුන්ගේ ඒ නොපැවැත්ම වූ නිවණ ‘මේ දුඃඛනිරොධය’යිද, එයට පමුණුවන ආර්‍ය්‍යමාර්‍ගය ‘මේ දුඃඛනිරොධගාමිනී ප්‍රතිපදාය’යිද කෘත්‍ය සහිත ලක්‍ෂණ ප්‍රතිවේධයෙන් තතු පරිදි අවබෝධ කෙළෙමි. දැනගතිමි. ප්‍රතිවේධ කෙළෙමියි මෙසේ අර්‍ත්‍ථ දතයුතුය.
මෙසේ ස්වරූප වශයෙන් සත්‍යයන් දක්වා දැන් ක්ලෙශ වශයෙන් පර්‍ය්‍යාය හෙයින් සත්‍යයන් දක්වන සේක් **‘ඉමෙ ආසවා’** යනාදිය වදාළ සේක. ‘**තස්ස මේ එවං ජානතො එවං පස්සතො’** මෙසේ දන්නාවූ මෙසේ දක්නාවූ ඒ මාගේ විදර්‍ශනාව සමග කෙළපැමිණි මාර්‍ගය වදාරණ සේක. ‘කාමාසවා’ කාමාස්‍රවයෙන්. **‘විමුච්චිත්‍ථ’** මෙයින් ඵලක්‍ෂණය දක්වාලන්නාහ. මාර්‍ගක්‍ෂණයෙහිදී වනාහි සිත මිදෙන්නේය. ඵලක්‍ෂණයෙහිදී මිදුනේ වේ. **‘විමුත්තස්මිං විමුත්තමිති ඤාණං’** මෙයින් ප්‍රත්‍යවෙක්‍ෂාඥානය දක්වා ලන්නාහ. **‘ඛීණා ජාති’** යනාදියෙන් ඒ ප්‍රත්‍යවෙක්‍ෂාඥානයාගේ භූමිය දක්වාලන්නාහ. භාග්‍යවතුන් වහන්සේ ඒ ඥානයෙන් ප්‍රත්‍යවෙක්‍ෂා කරන සේක් ‘ජාතිය ක්‍ෂයවූවා’ යනාදිය අවබෝධ කළ සේක. භාග්‍යවතුන් වහන්සේගේ කවර ජාතියක් වනාහි ක්‍ෂයවූවාද? එය කෙසේ අවබෝධ කළසේක්දයත්: එහිලා කියනු ලැබේ. උන්වහන්සේගේ අතීත ජාතිය වනාහි මාර්‍ග භාවනාවෙන් ක්‍ෂය නොවූය. එසේවූවා පෙරම ක්‍ෂය වූ බැවිනි. අනාගතයෙහි ව්‍යායාමය නැති බැවින් අනාගත ජාතිය ක්‍ෂය නොවූය. විද්‍යාමාන බැවින් ප්‍රත්‍යුත්පන්න ජාතිය ක්‍ෂය නොවූය. මාර්‍ගය නොවැඩූ බැවින් ඒක චතුපඤ්චවොකාර භවයන්හි ඒක චතුපඤ්චක්‍ඛන්‍ධයන්ගේ වශයෙන් ප්‍රභෙද ඇති යම් ජාතියක් වනාහි උපදින්නීද, ඒ ජාතිය මාර්‍ගය වැඩූබැවින් නැවත නොඉපැදෙන බවට පැමිණීමෙන් ක්‍ෂය වූවාය. ඒ භාග්‍යවතුන් වහන්සේ ඒ ජාතිය මාර්‍ග භාවනාව කරණකොට ප්‍රහීණ ක්ලෙශයන් ප්‍රත්‍යවෙක්‍ෂාකොට ක්ලෙශයන්ගේ අභාවයෙහි විද්‍යාමාන වූද කර්‍මය මතුවෙහි පිළිසිඳ ගැනීම නොකෙරේයි දන්නාසේක් මනාකොට අවබෝධ කළසේක.
**‘වුසිතං’** වැස නිමවන ලද කරන ලද හැසිරනලද නිමවනලද යන අර්‍ත්‍ථයි. **‘බ්‍රහ්මචරියං’** මාර්‍ගබ්‍රහ්මචර්‍ය්‍යය. පෘථග්ජන කල්‍යාණයා සමග සත් ශෛක්‍ෂ්‍යයෝ බ්‍රහ්මචර්‍ය්‍ය වාසය වසන්නාහු නම් වෙති. ක්‍ෂීණාස්‍රවයන් වහන්සේ වැස නිමකළ බ්‍රහ්මචර්‍ය්‍ය වාසය ඇත්තාහුය. එහෙයින් භාග්‍යවතුන් වහන්සේ තමන්වහන්සේගේ බ්‍රහ්මචර්‍ය්‍ය වාසය ප්‍රත්‍යවෙක්‍ෂා කරන සේක්, බ්‍රහ්මචර්‍ය්‍යය වැස නිමකරන ලදැයි මොනවට අවබෝධ කළසේක. **‘කතං කරණීයං’** චතුස්සත්‍යයන්හි චතුර්විධ මාර්‍ගයෙන් පරිඥා, ප්‍රහාණ, සාක්‍ෂාත්කරණ, භාවනා වශයෙන් සොළොස් වැදෑරුම්වූද කෘත්‍යය නිමවන ලදය, යන අර්‍ත්‍ථයි. පෘථග්ජන කල්‍යාණාදීහු මේ කෘත්‍යය නිමවන ලදය, යන අර්‍ත්‍ථයි. පෘථග්ජන කල්‍යාණාදීහු මේ කෘත්‍යය කරත්. ක්‍ෂීණාස්‍රවයන් වහන්සේ කළකෘත්‍යය ඇති සේක. එහෙයින් භාග්‍යවතුන් වහන්සේ තමන්වහන්සේගේ කෘත්‍යය ප්‍රත්‍යවෙක්‍ෂා කරන සේක් කළයුත්ත කරන ලදැයි මොනවට අවබෝධ කළසේක. **‘නාපරං ඉත්‍ථත්තාය’** දැන් නැවත මේ වර්‍තමාන ස්කන්‍ධසන්තානය හේතුකොට අන්‍ය වූ අනාගත ස්කන්‍ධසන්තානයක් මට නැත්තේ යයි මෙසේ සොළොස් වැදෑරුම් වූ කෘත්‍යභාවය පිණිස හෝ ක්ලේශයන්ගේ ක්‍ෂය කිරීම පිණිස මාර්‍ගභාවනා කෘත්‍යයක් මට නැත්තේ යයි මොනවට අවබෝධකළ සේක.
දැන් මෙසේ ප්‍රත්‍යවෙක්‍ෂා ඥානයෙන් පරිගෘහිත වූ ආස්‍රවයන්ගේ ක්‍ෂය කිරීමෙන් සිද්ධ වූ ඒ ඥානාධිගමය බ්‍රාහ්මණයා හට දක්වනසේක් **‘අයං ඛො බ්‍රාහ්මණ’** යනාදිය වදාළ සේක. එහි **‘විජ්ජා’** යනු අර්‍හතත්‍වමාර්‍ගඥාන විද්‍යාය. ‘**අවිජ්ජා**’ යනු චතුස්සත්‍යය වසන අවිද්‍යාය. සෙස්ස කියූනය ඇත්තේමය. මේ වනාහි විශේෂය වේ:- ‘**අයං ඛො මෙ බ්‍රාහ්මණ තතියා අභිනිබ්භිදා අහොසි’** යන මෙහි ‘බ්‍රාහ්මණ යම්සේ මුවතුඩින් හෝ පානිය සිළුවෙන් හෝ අණ්ඩකෝෂය පලාහැර ඒ අණ්ඩකෝෂයෙන් කුකුළු පැටවාගේ අභිනිෂ්ක්‍රමණය නික්මීම කුක්කුට නිකායෙහි ඉපැත්මවීද, එසේ මාගේ ආස්‍රවක්‍ෂය ඥාන නමැති මුවතුඩින් චතුස්සත්‍ය වසාලන අවිද්‍යා නමැති අණ්ඩකෝෂය පලාහැර මේ තෘතීය අභිනිෂ්ක්‍රමණය වූයේය, තෘතීය ආර්‍ය්‍ය ජාතිය වූය.
මෙපමණකින් කුමක් දක්වන සේක්ද යත්: ‘බ්‍රාහ්මණ! ඒ කුකුළු පැටවා අණ්ඩකෝෂය පලාහැර එයින් නික්මෙනුයේ වරක්ම උපදනේය, මම වනාහි පෙරවුසූ කඳ පිළිවෙළ වසාලන අවිද්‍යා නමැති අණ්ඩකෝෂය බිඳහැර පළමුකොට පූර්‍වෙනිවාසානුස්මෘති ඥාන විද්‍යාවෙන් උපන්නේ වීමි, නැවත එයින් පසු සත්ත්‍වයන්ගේ ච්‍යුතිප්‍රතිසන්‍ධීන් වසාලන අවිද්‍යා නැමති අණ්ඩකෝෂය පලාහැර දෙවනුව දිව්‍යචක්‍ෂුර්ඥාන විද්‍යාවෙන් උපන්නේ වීමි, නැවත චතුස්සත්‍යය වසාලන අවිද්‍යා නැමති අණ්ඩකෝෂය පලාහැර තෙවනුව ආස්‍රවයන්ගේ ක්‍ෂයඥාන විද්‍යාවෙන් උපන්නේ වීමි, මෙසේ ත්‍රිවිද්‍යාවෙන් තෙවරක් උපන්නේ වෙමි. මාගේ ඒ ජාතිය ආර්‍ය්‍යය. ඉතාපිරිසිදු යයි මෙය දක්වාලූ සේක. මෙසේ දක්වාලනු සේක්ද, පෙරවුසූ කඳ පිළිවෙළ දක්නා නුවණින් අතීතයෙහි පැවති ස්කන්‍ධ, ධාතු, ආයතන යන තෙකොටසෙහි වූ අප්‍රතිහත ඥානය, දිව්‍යචක්‍ෂුර්විඥානයෙන් වර්‍තමාන, අනාගත දෙක්හි වූ ස්කන්‍ධ, ධාතු, ආයතන යන තෙකොටසෙහි පැවති අප්‍රතිහත ඥානය, ආස්‍රවක්‍ෂයකර ඥානයෙන් සියලු ලොවීලොවුතුරු ගුණදැයි මෙසේ ත්‍රිවිද්‍යාවෙන් සියලු සර්‍වඥ ගුණයන් ප්‍රකාශකොට තමන්වහන්සේගේ ආර්‍ය්‍යය ජාතියෙහි ජ්‍යෙෂ්ඨ, ශ්‍රේෂ්ඨභාවය බ්‍රාහ්මණයා හට දක්වා වදාළ සේක.
**‘එවං වුත්තෙ වෙරඤ්ජො බ්‍රාහ්මණො’** මෙසේ ලොකානුකම්පක වූ භාග්‍යවතුන් වහන්සේ විසින් බ්‍රාහ්මණයා හට අනුකම්පා කරන්නහු විශේෂයෙන් සැඟවිය යුතුවූද තමන්වහන්සේගේ ආර්‍ය්‍ය ජාතියෙහි ජ්‍යෙෂ්ඨ ශ්‍රේෂ්ඨභාවය විද්‍යාත්‍රය ප්‍රකාශ කරන්නාවූ ධර්‍ම දේශනාවෙන් දක්වා වදාළ කල්හි ප්‍රීතිය පැතිරීමෙන් පිරිපුන් කය සිත් ඇති වෙරඤ්ජ බ්‍රාහ්මණතෙමේ භාග්‍යවතුන් වහන්සේගේ ආර්‍ය්‍ය ජාතියෙහි ඒ ජ්‍යෙෂ්ඨ ශ්‍රේෂ්ඨභාවය දැන මම වනාහි සියලු ලෝකයට ජ්‍යෙෂ්ඨ ශ්‍රේෂ්ඨ වූ සියලු ගුණයන්ගෙන් සමන්‍වාගත වූ මෙබඳු සර්‍වඥයන්හට අන්හට අභිවාදනාදි ක්‍රියා නොකෙරේ යයි කීමි, කොල්ලෙනි! මාගේ අඥානත්‍වයට ඒකාන්තයෙන් නින්දා වේවායි තමාට ගර්‍හාකොට ‘මෙතෙමේ දැන් ලෝකයෙහි ආර්‍ය්‍ය ජාතියෙහි පළමුව උපන් අර්‍ත්‍ථයෙන් ජ්‍යෙෂ්ඨය, සියලු ගුණයන්ගෙන් තමාට සමයෙක් නැත්තේය යන අර්‍ත්‍ථයෙන් ශ්‍රේෂ්ඨය’යි නිෂ්ඨාවට ගොස් ‘**ජෙට්ඨො භවං ගොතමො සෙට්ඨො භවං ගොතමො**’යි භාග්‍යවතුන් වහන්සේට මෙය කීයේය. මෙසේද කියා නැවත භාග්‍යවතුන් වහන්සේගේ ඒ ධර්‍ම දේශනාව මොනවට අනුමෝදන් වනුයේ, **‘අභික්කන්තං භො ගොතම අභික්කන්තං භො ගොතම’** භවත් ගෞතමයන් වහන්ස! ඉතාමනාය, භවත් ගෞතමයන් වහන්ස! ඉතාමනාය, යන මේ ආදිය කීයේය.
එහි මේ **‘අභික්කන්ත’** ශබ්දය, ඛය, සුන්‍දර, අභිරූප, අබ්භනුමොදනයන්හි දක්නා ලැබේ. **‘අභික්කන්තා භන්තෙ රත්ති නික්‍ඛන්තො පඨමො යාමො චිරනිසින්නො භික්‍ඛුසඞ්ඝො’{1}** යන මේ ආදිතන්හි ක්‍ෂයයෙහි දක්නා ලැබේ. ‘**අයං ඉමෙසං චතුන්නං පුග්ගලානං අභික්කන්තතරො ච පණීතතරො ච’{2}** යනාදිතන්හි සුන්‍දරයෙහි දක්නා ලැබේ.
යනාදි තන්හි අභිරූපයෙහි දක්නා ලැබේ. **‘අභික්කන්තං භන්තෙ’** යනාදි තන්හි අබ්භනුමොදනයෙහි දක්නා ලැබේ. මෙහිද අබ්භනුමොදනයෙහිමය. යම්හෙයකින් අබ්භනුමොදනයෙහි වේද, එහෙයින් ‘භවත්ගෞතමයන් වහන්ස! මැනව, මැනව’යි කියන ලදයි දතයුතුය.
‘භයෙහි, ක්‍රෝධයෙහි, ප්‍රශංසාවෙහි, වෙගයෙහි, කොතුහලයෙහි, අච්ඡරයෙහි, හාසයෙහි, ශොකයෙහි, ප්‍රසාදයෙහි යන මෙතන්හි නුවණැත්තේ ආමෙණ්ඩිතය කරන්නේය’යි
කියූ මේ ලක්‍ෂණයෙන්ද, මෙහි ප්‍රසාදප්‍රශංසා වශයෙන් මේ අභික්කන්ත ශබ්දය දෙවරක් කියන ලදයි දතයුතුය.
නොහොත් ‘අභික්කන්තං’ යන මෙය අතිශය කාන්තය, අතිශය ඉෂ්ටය, අතිශයින් මන වඩන්නේය. අතිශයින් සුන්දරය’යි කියන ලද්දේ වේ. එහි එක් අභික්කන්ත ශබ්දයකින් දේශනාවට ස්තුති කරයි. එක් අභික්කන්ත ශබ්දයකින් තමන්ගේ ප්‍රසාදය දක්වයි. ‘භවත්ගෞතමයන් වහන්ස! භවත්ගෞතමයන් වහන්සේගේ යම් මේ ධර්‍ම දේශනාවක් වේද, ඒ ධර්‍ම දේශනාව ඉතා මැනව, භවත්ගෞතමයන් වහන්සේගේ ධර්‍ම දේශනාව නිසා උපන් මාගේ යම් මේ ප්‍රසාදයක් වේද, ඒ ප්‍රසාදය ඉතා මැනව’ යනු මෙහි මේ අදහස වේ. භාග්‍යවතුන් වහන්සේගේම වචනයට හෝ අර්‍ත්‍ථ දෙකක් දෙකක් සඳහා ස්තුති කරයි. ‘භවත්ගෞතමයන් වහන්සේගේ වචන රාගාදී වූ දොස් නසන බැවින් අතිඉෂ්ටය. ශීලාදි ගුණයන්ගේ අධිගමයෙන් අතිඉෂ්ටය. එසේ ශ්‍රද්ධාව උපදවන බැවින්, ප්‍රඥාව උපදවන බැවින්, ශීලාදි අර්‍ත්‍ථ සම්පත්තියෙන් සාර්‍ත්‍ථ බැවින්, ස්වභාව නිරුක්ති සම්පත්තියෙන් සබ්‍යඤ්ජන බැවින්, සුවිඥෙය ශබ්ද ප්‍රයොගයෙන් උත්තානපද ඇතිබැවින්, ගම්භීර වූ අර්‍ත්‍ථ ඇති බැවින්, කණට සුවඑළවන බැවින්, හෘදයඞ්ගම බැවින්, තමා හුවානොදක්වන බැවින්, පරහට අවමන් නොකරන බැවින්, කරුණාවෙන් සිහිල්බැවින්, කෙලෙස් අඳුරු නැසීමෙන් ප්‍රඥාවදාත බැවින්, අභිමුඛ වූවනට සිත්කලුබැවින්, පූර්‍වාපර විරොධ රාහිත්‍යයෙන් විමර්‍දක්‍ෂමබැවින්, ඇසීමෙන් සුවඑළවනබැවින්, විමසන්නවුනට හිතබැවින්, යන මේආදිය සමග යොදා දතයුතුය.
එයින් මතුද චතුර්විධ උපමාවන්ගෙන් දේශනාවටම ස්තූති කරයි. එහි ‘**නික්කුජ්ජීතං**’ යටිමුවකොට තබන ලද්දක් සැහැවියෙන් වූ යටිහුරුමුව ඇත්තක් හෝ ‘**උක්කුජ්ජෙය්‍ය’ **උඩුහුරුමුව ඇත්තක් කරන්නේද, **‘පටිච්ඡන්නං’** තණපත් ආදියෙන් වසන ලද්දක්. **‘විවරෙය්‍ය’** විවෘත කරන්නේද, ‘**මූළහස්ස’** දිග් මුළාවූවක්හට ‘**මග්ගං ආචික්‍ඛෙය්‍ය’** අත ගෙන මේ මගැයි කියන්නේද ‘**අන්‍ධකාරෙ**’ කාලපක්‍ෂයෙහි තුදුස්වක, අඩරෑ, ගනවනලැහැබ, වලාපටල යන මෙයින් යුත් සිවුරඟ අඳුරෙහි, මේ වනාහි අප්‍රකට පදයන්ගේ අර්‍ත්‍ථයි. මේ මෙහි අධිප්‍රායයොජනයා: යම්සේ කිසිවෙක් යටිමුවකොට තබන ලද්දක් උඩහුරුකොට තබන්නේද, මෙසේ සද්ධර්‍මයට විමුඛ වූ අසද්ධර්‍මයෙහි පිහිටියාවූ මා, අසද්ධර්‍මයෙන් නගාසිටුවන්නාවූ පිළිසන් වූවක් යම්සේ විවෘත කරන්නේ ද, එසේ භාග්‍යවතුන් වහන්සේගේ ශාසනාන්තර්ධානයෙහි පටන් මිත්‍ථ්‍යාදෘෂ්ටි ග්‍රහණයෙන් වැසුනු ශාසනය විවෘතකොට තබන්නාවූ දිග් මුළාවූවක් හට යම්සේ මග කියන්නේද, එසේ කුත්සිතමාර්‍ග සඞ්ඛ්‍යාත මිත්‍ථ්‍යාදෘෂ්ටිමාර්‍ගයට පිළිපන්නා වූ මට, සගමොක්මග කියාලන්නා වූ යම්සේ අන්‍ධකාරයෙහි තෙල්පහනක් දරන්නේද, එසේ මොහඳුරෙහි ගැලීගියා වූ බුද්ධාදි රත්නත්‍රය සඞ්ඛ්‍යාත රූපයන් නොදක්නාවූ මාගේ ඒ වසා සිටියාවු මොහඳුර නසන්නාවූ දේශනා නමැති ප්‍රදීපය දරන්නාවූ භවත් ගෞතමයන් වහන්සේ විසින් මේ ක්‍රමයන්ගෙන් ධර්‍මය දේශනා කළ බැවින් නොයෙක් ක්‍රමයෙන් ධර්‍මය දේශනා කරන ලද්දේ වේ.
මෙසේ දේශනාවට ස්තුතිකොට මේ දේශනාවෙන් රත්නත්‍රයයෙහි පහන්සිත් ඇත්තේ ප්‍රසන්නයන් විසින් කළයුතු සත්කාරය කරනුයේ ‘**එසාහං**’ යනාදිය කීයේය. එහි **‘එසාහං’** ඒ මම. ‘**භවන්තං ගොතමං සරණං ගච්ඡාමි**’ ‘භවත් ගෞතමයන් වහන්සේ පිළිසරණැයි දනිමි. භවත් ගෞතමයන් වහන්සේ මට පිළිසරණයහ, අනර්‍ත්‍ථයන් වැළකීමෙන් හා අර්‍ත්‍ථයන් මොනවට පිළියෙල කිරීමෙන් පිහිටියහ, පාපයෙන් රකින්නාහ, හිතද කරන්නාහ’යි යන මේ අදහසින් භවත් ගෞතමයන් වහන්සේ දනිමි, භජනය කරමි, සෙවනය කරමි, ලංව ඇසුරු කරමි, මෙසේ දනිමි, මෙසේ අවබෝධ කරමියි යම් ධාතු කෙනෙකුන්ගේ ගමනාර්‍ත්‍ථයක්වේද, ඒ ධාතුන්ගේ අවබෝධයද අර්‍ත්‍ථය වේ. එහෙයින් ‘ගච්ඡාමි’ යන මේ ක්‍රියාපදයට දනිමි, අවබෝධ කරමියි මේ අර්‍ත්‍ථයද කියන ලද්දේ වේ. ‘**ධම්මඤ්ච භික්‍‍‍‍‍ඛුසඞ්ඝඤ්ච’** මෙහි අවබෝධකළ මාර්‍ගය ඇති, සාක්‍ෂාත්කළ නිරොධය ඇති, අනුශාසනා පරිදි පිළිපදින්නවුන් සිවුඅපායයන්හි නොවැටුනවුන්කොට දරානුයි ධර්‍ම නම්වේ. ඒ ධර්‍මය අර්‍ත්‍ථ වශයෙන් ආර්‍ය්‍ය මාර්‍ගයද නිර්‍වාණයද වේ. මෙය වදාරණ ලද්දේමය: **‘යාවතා භික්‍ඛවෙ ධම්මා සඞ්ඛතා, අරියො අට්ඨඞ්ගිකො මග්ගො තෙසං අග්ගමක්‍ඛායති’**{1}යි විස්තරය වේ. හුදෙක් ආර්‍ය්‍ය මාර්‍ගයද නිර්‍වාණයද අග්‍ර නොවේ. තවද, ආර්‍ය්‍යඵලයන් සමග පර්‍ය්‍යාප්ති ධර්‍මයද අග්‍ර වේ. ඡත්තමාණවක විමානයෙහි මෙය කියන ලද්දේය:
මෙහි වනාහි ‘**රාගවිරාගො**’ යන මෙයින් මාර්‍ගය වදාරණ ලද්දේය. ‘**අනෙජමසොකං’** යන මෙයින් ඵලය වදාරණ ලද්දේය. **‘ධම්මමසඞ්ඛතං’** යන මෙයින් නිර්‍වාණය වදාරණ ලද්දේය. ‘**අප්පටිකුලං මධුරමිමං පගුණං සුවිභත්තං**’ යන මෙයින් පිටකත්‍රය වශයෙන් බෙදනලද සියලු ධර්‍මස්කන්‍ධයෝ ගැනෙත්. දිට්ඨි සීලයන්ගේ සංහතභාවයෙන් කෙලෙස් නසන ලද්දේනුයි සඞ්ඝ නම්වේ. ඒ සඞ්ඝතෙමේ අර්‍ත්‍ථ වශයෙන් අෂ්ටාර්‍ය්‍ය පුද්ගලසමූහ තෙමේය. ඒ විමානයෙහිම මෙය වදාරණ ලද්දේය:
භික්‍ෂූන්ගේ සමූහය තෙමේ **භික්‍‍‍‍‍ඛුසඞ්ඝ** නමි. මෙපමණකින්ද බ්‍රාහ්මණතෙමේ ත්‍රිවිධශරනගමනය දන්වා සිටියේය.
දැන් ඒ තුන්සරණයෙහිම දක්‍ෂභාවය පිණිස සරණ, සරණගමන, යමෙක් සරණයටයේනම් ඔහු, සරණගමනප්පභෙද, සරණගමන ඵල, සඞ්කිලෙසභෙද මේ විධි දතයුතුය. ඒ විධිය මෙහි කියනු ලබන්නේනම්, විනය නිදානය බැරෑරුම් කරන්නේයයි මෙහි නොකියන ලද්දේය. ප්‍රයෝජන ඇත්තවුන් විසින් **ප්‍රපඤ්චසුදනී** නම් මද්ධ්‍යමනිකායර්‍ත්‍ථ කථාවෙහි භයභෙරව සූත්‍ර වර්‍ණනාවෙන් හෝ **සුමඞ්ගලවිලාසිනී** නම් දීඝනිකායාර්‍ත්‍ථ කථාවෙහි ශරණ වර්‍ණනාවෙන් උගත යුතුය.
**‘උපාසකං මං භවං ගොතමො ධාරෙතු’** භවත්, ගෞතමයන් වහන්සේ ‘මෙතෙමේ උපාසකයෙකැ’යි මා දරණ සේක්වා යනු අර්‍ත්‍ථයි. උපාසක විධියෙහි දක්‍ෂභාවය පිණිස මෙහිදී ‘උපාසක කවරේද? කුමක්හෙයින් උපාසකැයි කියනු ලැබේද? මොහුගේ ශිලය කුමක්ද? ආජීවය කවරේද? විපත්තිය කවරේද? සම්පත්තිය කවරේදැ’යි මේ ප්‍රකීර්‍ණකය දතයුතු වේ. එය ඉතා බැරෑරුම්ය. එහෙයින් මෙහි නොබෙදන ලදී. ප්‍රයෝජන ඇත්තවුන් විසින් **ප්‍රපඤ්චසුදනී** නම් මද්ධ්‍යමනිකායර්‍ත්‍ථ කථාවෙහි කියූ ක්‍රමයෙන්ම දතයුතුය.
**‘අජ්ජතග්ගෙ’** මෙහි ‘**අග්ග’ **ශබ්දය තෙමේ ආදිකොටි, කොට්ඨාස, සෙට්ඨ යන මෙතන්හි දක්නා ලැබේ. ‘**අජ්ජතග්ගෙ සම්ම දොවාරික ආවරාමි ද්වාරං නිගණ්ඨානං නිගණ්ඨීනං’{1}** යනාදි තන්හි ආදියෙහි දක්නා ලැබේ. **‘තෙනෙව අඞ්ගුලග්ගෙන තං අඞ්ගුලග්ගං පරාමසෙය්‍ය, උච්ඡග්ගං වෙළග්ගං’** යනාදී තන්හි කෙළවරෙහිද, **‘අම්ඛිලං මධුරග්ගං ච තිත්තකග්ගං අනුජානාමි භික්‍‍‍‍ඛවෙ විහාරග්ගෙන වා පරිවෙණග්ගෙන වා ගාහෙතුං’{2} **යනාදි තන්හි කොට්ඨාසයෙහිද, ‘**යාවතා භික්‍‍‍‍ඛවෙ සත්තා අපදා වා ද්විපදා වා - පෙ- තථාගතො තෙසං අග්ගමක්‍ඛායති’{3}** යනාදි තන්හි ශ්‍රේෂ්ඨාර්‍ත්‍ථයෙහිද දක්නා ලැබේ. මෙය වනාහි මෙය ආද්‍යර්‍ත්‍ථයෙහි දතයුතුය. එහෙයින් ‘**අජ්ජතග්ගෙ’** යනු ‘අද ආදී කොටැ’යි මෙසේ මෙහි අර්‍ත්‍ථ දතයුතුය. **‘අජ්ජතං**’යි අදබවැ’යි කියන ලද්දේ වේ. **‘අජ්ජදග්ගෙ**’යි හෝ පාඨයි. දකාරය පදසන්‍ධිය කරන්නේය. ‘අද පටන් කොටැ’යි කියන ලද්දේ වේ. **‘පාණුපෙතං’** දිවිතෙක් පැමිණි. ‘භවත් ගෞතමයන් වහන්සේ මාගේ ජීවිතය යම්තාක් පවතීද ඒතාක් අන්‍ය ශාස්තෘවරයෙකු නොඅදහන්නාවූ තුන්සරණින් යුක්ත වූ මා තුන්සරණින් සරණගියෙකුකොට දරණ සේක්වා, දන්නා සේක්වා, මම වනාහි මාගේ හිස තියුණු කඩුවකින් සිඳින්නාහු නමුත් බුදුරජ බුද්ධ නොවේයයිද හෝ ධර්‍මය ධර්‍මය නොවේයයි හෝ සඞ්ඝයා සඞ්ඝ නොවේයයි හෝ නොකියන්නෙමි’යි කීයේය. මෙහිද බ්‍රාහ්මණ තෙමේ දිවිහිම්කොට සරණ ගියහුයි නැවත සරණගමනය කියනුයේ ආත්මසන්නිර්‍ය්‍යාතනය පවසායි දතයුතුය.
මෙසේ තමන් පාවාදී පිරිස් සහිත වූ භාග්‍යවතුන් වහන්සේට උපස්ථාන කරනු කැමැත්තේ **‘අධිවාසෙතු ච මෙ භවං ගොතමො වෙරඤ්ජායං වස්සාවාසං සද්ධිං භික්‍‍‍‍‍ඛු සඞ්ඝෙන’** යනු කීයේය. මෙයින් කුමක් කියන ලද්දේ ද යත්: ‘භවත් ගෞතමයන් වහන්සේ මා උපාසකයෙකුකොට දරණ සේක්වා, මාගේ වෙරඤ්ජාවෙහි වස්විසීම ඉවසන සේක්වා, තෙමසක් වෙරඤ්ජාව ඇසුරුකොට මට අනුග්‍රහ පිණිස වස්විසීම ඉවසන සේක්වා’යි මෙයින් කියන ලද්දේ වේ. **‘අධිවාසෙසි භගවා තුණ්හිභාවෙන’** එකල්හි භාග්‍යවතුන් වහන්සේ මොහුගේ වචනය අසා කායාඞ්ගයක් හෝ ‘හොතු, සාධු’ යනාදී වූ වාචාඞ්ගයක් නොමෙහෙයවා ඇතුළතම ක්‍ෂාන්තිය දරා තුෂ්ණිම්භාවයෙන් ඉවසා වදාළ සේක. බ්‍රාහ්මණයා හට අනුග්‍රහ පිණිස සිතින්ම පිළිගත් සේකැයි කියන ලද්දේ වේ.
**‘අථ ඛො වෙරඤ්ජො බ්‍රාහ්මණො භගවතො අධිවාසනං විදිත්‍වා’** ඉක්බිති වෙරඤ්ජ බ්‍රාහ්මණතෙමේ ‘මාගේ ආරාධනාව ඉදින් ශ්‍රමණ ගෞතමතෙමේ නොඉවසන්නේනම්, කයින් හෝ වචනයෙන් ප්‍රතික්‍ෂේප කරන්නේය, යම්හෙයකින් වනාහි ප්‍රතික්‍ෂේප නොකොට ඇතුළත ඉවසීම දැරුයේද, එහෙයින් මාගේ ආරාධනාව සිතින්ම ඉවසූයේය’යි මෙසේ ආකාර සැලකීමෙහි දක්‍ෂභාවයෙන් භාග්‍යවතුන් වහන්සේගේ ඉවසීම දැන තමන් හුන් අසුනෙන් නැගිට සිවුදිසාවට හැරි හැරී භාග්‍යවතුන් වහන්සේට සකසා වැඳ තෙවරක් පැදකුණු කොට සරණගිය තැන් පටන් උපතින් මහලු වූ බමුණන්හට වැඳුම්පිදුම් ආදිය නොකෙරේයයි ගර්‍හාකොටද දැන් දන්නා ලද බුදුගුණ ඇත්තේ කයින්ද වචනයෙන්ද මනසින්ද නොයෙක්වර වඳින්නේද සෑහීමට නොපැමිණියෙක්වම දස නිය එකතු කිරීමෙන් බබලන දෙඅත් එක් කොට හිසෙහි පිහිටුවා දර්‍ශනවිෂය යම්තාක්ද, ඒතාක් පිටුනොපා මූණ දුන්නේම ඉදිරියට ගොස් දර්‍ශනවිෂය ඉක්මගිය තැන සිට පසඟ පිහිටුවා වැඳ ගියේය.
**‘තෙන ඛො පන සමයෙන වෙරඤ්ජා දුබ්භික්‍‍‍‍ඛා හොති’** යම්කලක වෙරඤ්ජ බ්‍රාහ්මණයා විසින් වෙරඤ්ජාව ඇසුරුකොට වස්විසීමට භාග්‍යවතුන් වහන්සේ ආරාධනා කරන ලද්දාහුද, ඒ කාලයෙහි වෙරඤ්ජාව දුකසේ ලැබිය යුතු භික්‍ෂා ඇත්තේ වේ. **‘දුබ්භික්‍ඛා’** දුර්‍ලභ භික්‍ෂා ඇත්තේය. යම්තැනක මිනිස්සු සැදැහැ නැත්තාහු නොපහන්වූවාහු වෙත්ද, එහි මැනවින් වැඩුනු ගොයම් ඇති කල්හිද, හැල්, උඳු, මුං ආදියෙහි අගය නැතිව ගියකල්හිද ඒ දුකසේ ලැබියයුතුබව වන්නේය. වෙරඤ්ජාවෙහි වනාහි යම්හෙයකින් එසේ නොවූයේද, එහෙත්, දුස්සස්‍ය බැවින් හටගත් ජාතක දොසයෙන් එසේ වූයේය. එහෙයින් ඒ අරුත් දක්වන සේක් **‘ද්වීහිතිකා’** යනාදිය කීහ.
එහි **‘ද්වීහිතිකා’** දෙපරිද්දෙකින් පැවති ක්‍රියාඇත්තීය. ඊහිතනම් ක්‍රියාය. දෙපරිද්දෙකින් පැවති චිත්ත ක්‍රියාව චිත්තඊහා නමි. ‘මෙහි පිඬු සිඟායන්නමෝ කිසිවක් ලබන්නෙමුදෝ නොලබන්නෙමුදෝ ජීවත්වන්නට හැක්කෙමුදෝ නොහැක්කෙමුදෝ යනු මෙහි අදහසය, නොහොත් ‘**ද්විහිතකා**’ යනු දුකසේ කළයුතු ජීවිකාය. ඊහිතං, ඊහා, ඉරීයනං, වත්තනං, ජීවිතං යනාදි පදයෝ එකාර්‍ත්‍ථවත් වෙති. එහෙයින් දුකින් ජීවත්වීම මෙහි පවතීනුයි ‘ද්වීහිතිකා’යි මේ මෙහි පදාර්‍ත්‍ථය වේ. සුදු මිනී ඇට මෙහි වේනුයි **‘සෙතට්ඨිකා’** නමි. දවසක් මුළුල්ලෙහිදු ඉල්වා කිසිවක් නොලැබ මළාවූ දිළිඳු මිනිසුන්ගේ නයිහතු පැහැති ඇටවලින් ඒ ඒ තැන ගැවසී ගත්තේය’යි කියන ලද්දේ වේ. ‘**සෙතට්ඨිකායි**’ද පාඨයක් වේ. එහි අර්‍ත්‍ථය මෙසේය:- ශේවත රෝගය මෙහි වේනුයි සෙතට්ටිකා නමි. අට්ටි යනු ආතුරභාවයයි. ව්‍යාධියයි. රෝගයයි. එහිද, ගොයම් ගැබ්ගන්නා කාලයෙහි ශ්වෙත රෝගයෙන් නැසුනාවූම සිඳීගිය කිරි ඇති සහල් ඇට නොහටගත් ඉතා සුදු වූ හැල්කරල් හෝ යවතිරිඟු කරල් නික්මෙන්නේද, එහෙයින් සෙතට්ඨිකායි කියනු ලැබේ.
වපුරණ කාලයෙහි මැනවින් සකස්කොටද වපුළ ගොයම් එහි වෙරඤ්ජාවෙහි ඉරටුම සැපයේනුයි **‘සළාකාවුත්තා’** නමි. සලාකාවෙන් හෝ එහි ජීවිතය පවත්වත්නුයි **‘සලාකාවුත්තා’**ය. කුමක් කියන ලද්දේදයත්:- එහි වනාහි, ධාන්‍ය විකුණන්නවුන්ගේ සමීපයට ධාන්‍ය මිලදී ගන්නවුන් ගිය කල්හි දුර්‍වල මනුෂ්‍යයන් මැඬ බලවත් මනුෂ්‍යයෝම ධාන්‍ය මිලදී ගෙනියත්. දුර්‍වල මනුෂ්‍යයෝ ධාන්‍ය නොලබන්නාහු මහහඬ නගත්. ධාන්‍ය විකුණන්නෝ සියල්ලන්ට සඞ්ග්‍රහ කරන්නෙමු’යි ධාන්‍ය මනින තැන ධාන්‍ය මනින්නෙකු හිඳුවා එක්පසෙක කහවණු සොයාබලා ගන්නෙකුද හිඳුවාලූහ. ධාන්‍ය ගන්නට එන්නාහු ධාන්‍යයෙන් ප්‍රයෝජන ඇත්තාහු පළමුකොට කහවණු අයකරන්නහුගේ සමීපයට යන්නාහ. ඔහු මිනිසුන් ආ පිළිවෙළින් මුදල් ගෙන ‘මෙනම් ඇත්තහුට මෙතෙක් දියයුතුය’යි සලාක ලියා දෙන්නේය. ඔවුහු එය ගෙන ධාන්‍ය මනින්නහුගේ සමීපයට ගොස් දුන් පිළිවෙළින් ධාන්‍ය ගන්නාහ. මෙසේ සලාකාවෙන් එහි දිවි පවත්වත්නුයිද සලාකාවුත්තායි කියන ලද්දේය.
**‘න සුකරා උඤ්ජෙන පග්ගහෙන යාපෙතුං’** පාත්‍රය ගෙන යම් පිඬුසිඟා යෑමෙක්වේද, ඒ සිඟාගත් පාත්‍රයෙන් යැපීම පහසු නොවේ. පාත්‍රය ගෙන ආර්‍ය්‍යයෝ යම් පිඬුසිඟා යෑමක් කරත්ද, භික්‍ෂා චර්‍ය්‍යාවෙහි හැසිරෙත්ද, ඒ සිඟීමෙන් යැපෙන්නට සුවසේ නොහැකියයි කියන ලද්දේ වේ. එකල්හි වනාහි එහි ගම් සතඅටක පිඬුපිණිස හැසිරද, එක්දවසකට යැපෙන පමණකුත් සිඟාගැනීමට නොහැකිවෙත්. එක් දවසකට යැපෙන පමණකුත් නොලබත්.
**‘තෙන ඛො පන සමයෙන උත්තරාපථකා අස්සවාණිජා -පෙ- අස්සොසි ඛො භගවා උදුක්‍ඛලසද්දං තෙන’,** යම්කලෙක භාග්‍යවතුන් වහන්සේ වෙරඤ්ජාව ඇසුරුකොට වස්විසීමට එළැඹි සේක්ද, ඒ කාලයෙහි උත්තරාපථවාසීහු උත්තරාපථයෙන් ආබැවින් හෝ මෙසේලත් ව්‍යවහාර ඇති අස්වෙළෙන්දෝ උත්තරාපථයෙහි අසුන් උපදින පෙදෙසෙහි අසුන් පන්සියයක් ගෙන ද්විගුණ, ත්‍රිගුණ වශයෙන් ලාබ බලාපොරොත්තු වෙමින් අන්පෙදෙස් කරායන්නාහු, තමන්ගේ විකිණියයුතු භාණ්ඩ වූ ඒ පන්සියයක් පමණ වූ අසුන්ද ගෙන වැසි කාලයෙහි විසීමට වෙරඤ්ජාවට පැමිණියාහුවෙත්. කුමක්හෙයින්ද යත්: ඒ ප්‍රදේශයෙහි වැසිසාරමස මගට බසින්නට නොහැක්කාහුද එහෙයිනි. පැමිණෙන්නෝද නුවරින් පිටත දියෙන් යට නොවන තැනක තමන්ට විසීමට ගෙවල් හා අසුන්ට අස්හල්ද කරවා වැටෙන් වටකළහ. ඔවුන්ගේ ඒ වාසස්ථාන අස්සමණ්ඩලිකායි ප්‍රසිද්ධ විය. එහෙයින් ‘**තෙහි අස්සමණ්ඩලිකාසු භික්‍‍‍‍‍ඛූනං පත්‍ථපත්‍ථපුලකං පඤ්ඤත්තං හොති’** යනු කීහ. **‘පත්‍ථපත්‍ථපුලකං’** එක් එක් මහණක්හට නැළියක් නැළියක් පමණ යවසහල්. පත්‍ථනම්, නැළියක් පමණ වේ. එය එක් පුරුෂයකුහට යැපීමට පමණ වේ. ‘දෙදෙනෙකුන්හට මේ සහල් නැළියේ බත පමණ නොවේයි මේ කියන ලද්දේමය. ‘**පත්‍ථොදනො නාලමයං දුවින්නං{1}**’යි. පුලකනම්, කුඩු දහයියා රහිතකොට සෝදාගත් යවසහල්යි කියනු ලැබේ. ඉදින් කුඩු දහයියා සහිතවේනම් පණුවෝ විදින්නාහ. කල්පැවැත්මට නොසුදුසුය. එහෙයින් ඒ වෙළෙන්දෝ යවසහල් කල්පැවැත්මට සුදුසුකොටගෙන මගට බසිත්. යම්තැනකදී අසුන්ට බත්වන්නේය.
කුමක්හෙයින් ඒ යව ඔවුන් විසින් භික්‍ෂූන් සඳහා නියම කරන ලදදයත්: එහිලා කියනු ලැබේ. ඒ උත්තරාපථ වැස්සෝ දක්‍ෂිණාපථ වැස්සන් මෙන් සැදැහැ නැත්තාහු නොවෙත් නොපහන් වූවාහු නොවෙත්. ඔවුහු වනාහි සැදැහ ඇත්තාහ. පහන් වූවාහුය. බුදුරජුන් කෙරෙහි, ධර්‍මය කෙරෙහි, සඞ්ඝයා කෙරෙහි, මමත්‍වය ඇත්තාහ. යම්යම් කටයුතු සඳහා පෙරවරුයෙහි නුවරට පැමිණෙන ඔවුහු දෙතුන් දවසක් මොනවට හැඳ පොරොවාගත් මනා ඉරියවුවලින් යුක්තව නුවර හැමතැන පිඩුසිඟා හැසිරද කිසිවක් නොලබන හත් අට නමක් භික්‍ෂූන් දුටුවාහුය. දැකීමෙන් ‘මේ ආර්‍ය්‍යයන් වහන්සේලා මෙනුවර ඇසුරුකොට වස් එළැඹියෝය, සාබියද පවත්නේය. මුන්වහන්සේලා කිසිවක් නොලබත්, තදින් විඩාපත් වෙති. අපිදු ආගන්තුකයෝ වම්හ. එහෙයින් මුන්වහන්සේලාට දිනපතා කැඳබත් පිළියෙල කරන්නට නොහැක්කෙමු. අපගේ අශ්වයෝ දවසට දෙවරක් උදය සවස බත් බුදින්නාහ. එහෙයින් අපි එක් එක් අසුගේ පෙරවරු බතින් එක් එක් භික්‍ෂු නමක්හට සෝදා පිරිසිදුකළ යවසහල් නැළිය නැළිය දෙන්නෙමුනම් මැනව, එසේකළකල්හි ආර්‍ය්‍යයන් වහන්සේලාද විඩාපත් නොවන්නාහ, අශ්වයෝද යැපෙන්නාහයි ඔවුනට මේ අදහස වූයේය. අනතුරුව ඔවුහු භික්‍ෂූන් වෙත ගොස් මේ තොරතුරු දන්වා ‘ස්වාමීනි! ඔබවහන්සේලා සෝදා පිරිසිදුකළ යවසහල් නැළිය නැළිය පිළිගෙන පිළියෙල කරගත හැකි යම් ඒ එකක් පිළියෙලකොට ගෙන වළඳිනු මැනවැ’යි ඉල්වා දවස්පතා සෝදා පිරිසිදුකළ යවසහල් නැළිය නැළිය දෙන්නට නියම කරගත්හ. **‘තෙහි අස්සමණ්ඩලිකාසු භික්‍‍‍‍‍ඛූනං පත්‍ථ පත්‍ථ පුලකං පඤ්ඤත්තං හොති’** යනු එහෙයින් කියන ලදී.
**‘පඤ්ඤත්තං’** නිතිබත් ලෙසින් තබන ලද්දේය. දැන් ‘**භික්‍ඛු පුබ්බණ්හසමයං නිවාසෙත්‍වා’** යනාදි තන්හි **‘පුබ්බණ්හසමයං’** දවසෙහි පෙරවරු කාලය, දවස පිළිබඳ පෙරවරු කාලයෙහි යන අර්‍ත්‍ථයි නොහොත් පූර්‍වාහණයෙහි කාලය පුබ්බණ්හ සමයය. පූර්‍වාහණයෙහි එක් ක්‍ෂණයෙකැයි කියන ලද්දේ වේ. මෙසේ මෙහි අත්‍යන්ත සංයොගයෙහි ද්විතීයා වචනය ලැබේ. **‘නිවාසෙත්‍වා’** හැඳ පොරොවා වෙහෙරෙහිදී හැඳිසිවුර පෙරළීම් වසයෙන් මෙය දතයුතුය. ඒ භික්‍ෂූහු එයට පෙර නොහැඳියාහු නොවූහ. ‘**පත්තචීවරං ආදාය’** පාත්‍රය අත්වලින්, සිවුර කයින් ගෙන පිළිගෙන දරා යන අරුත්ය. ‘**සමාදායෙව පක්කමති’{1}** යනු යම්සේද, එසේය. ඒ අයුරකින් හෝ ගන්නාහු ගෙනමැයි කියනු ලැබෙත්. **‘පිණ්ඩං අලභමානා’** පිඬුලැබීම තිබේවා, සියලුම ‘වෙරඤ්ජාවෙහි හැසිරද, යටත්පිරිසෙයින් ‘ඉක්මවා වඩිනු මැනව’ යන වචනයකුදු නොලබන්නාහු,
**‘පත්‍ථපත්‍ථපුලකං ආරාමං හරිත්‍වා’** ගිය ගිය තැනදී ලද එක්එක් සෝදා පිරිසිදුකළ යවසහල් නැළිය ගෙන ආරාමයට පමුණුවා **‘උදුක්‍ඛලෙ කොට්ටෙත්‍වා කොට්ටෙත්‍වා පරිභුඤ්ජත්ති**’ යමෙක් ඒ තෙරුන්ගේ යවසහල් ගෙන කැඳ හෝ බත් පිසන්නේද, එබඳු කිසි කැපකරුවෙක් තෙරුන්ට නැත්තේය. තමන් පිසීමද ශ්‍රමණසාරුප්‍ය නොවේ. නොද වටියි. ඒ භික්‍ෂූහු ‘අපගේ සැහැල්ලු පැවැත්මත් තමන් පිසීමෙන්වන දෝෂයෙන් මිදීමත් මෙසේ වන්නේය’යි අටඅට දෙනා හෝ දසදස දෙනා එකතුව වණෙහිලා කොටකොටා තමතමන් අයත් කොටස දියෙන් තෙමා වළඳත්. මෙසේ වළඳා අන්කටයුතුවල උත්සාහ නැතිව මහණදම් කරත්. ඒ අස් වෙළෙන්දෝ භාග්‍යවතුන් වහන්සේට සෝදා පිරිසිදුකළ යවසහල් නැළියක්ද සෑහෙන පමණ ගිතෙල්, මී, සකුරුද දෙන්නාහ. ආයුෂ්මත් ආනන්‍ද ස්ථවිරයන් වහන්සේ එය ගෙන අවුත් ගලෙකලා අඹරත්. පින්වත් නුවණැති පුරුෂයෙකු විසින් කරන ලද්ද, මනවඩන්නේම වේ. ඒ යවසහල් අඹරා ගිතෙල්, මී ආදිය හා මැනවින් යොදා භාග්‍යවතුන් වහන්සේට එළවත්. නැවත දෙවියෝ එහි දිව්‍යඔජස් බහාලත්. භාග්‍යවතුන් වහන්සේ ඒ බොජුන් වළඳන සේක. වළඳා පලසමවතින් කල්යවන සේක. එතැන් පටන් පිඬු පිණිස නොහැසිරෙත්.
කිම, ආනන්‍ද ස්ථවිරයන් වහන්සේ ඒ කාලයෙහි භාග්‍යවතුන් වහන්සේගේ උපස්ථායක වූවාහුදයත්: උපස්ථායක නොවෙත්. උපස්ථායක ස්ථානාන්තරය නොලැබූහ. භාග්‍යවතුන් වහන්සේට ප්‍රථම බෝධියෙහි විසිවස තුළ නිබඳව උපස්ථාන කරන්නෙක් නොවූයේය. සමහරකලක **නාගසමාල** ස්ථවිරයන් වහන්සේ, සමහර කලක **නාගිත** ස්ථවිරයන් වහන්සේ, සමහර කලක **මේඝිය** ස්ථවිරයන් වහන්සේ, සමහර කලක **උපවාණ **ස්ථවිරයන් වහන්සේ, සමහර කලක **සාගත** ස්ථවිරයන් වහන්සේ, සමහර කලක **ලිච්ඡවී** පුත්‍ර සුනක්‍ඛත්තයෝ භාග්‍යවතුන් වහන්සේට උපස්ථාන කළහ. උන්වහන්සේ තමන් කැමති තාත්ම උපස්ථාන කොට බැහැරයත්. **ආනන්‍ද** ස්ථවිරයන් වහන්සේ ඔවුන් උපස්ථාන කරන කල්හි භාග්‍යවතුන් වහන්සේට උපස්ථාන කිරීමෙහි උත්සාහ රහිත වූහ. ඔවුන් බැහැර ගිය කල්හි තමන්වහන්සේ වත්පිළිවෙත් කෙරෙත්. භාග්‍යවතුන් උන්වහන්සේද ‘මාගේ ඥාති ශ්‍රේෂ්ඨතෙමේ මෙතෙක් උපස්ථායකස්ථානාන්තරය නොලබා සිටියි, මෙබඳු තන්හි මෙතෙමේම සුදුසුයයි ඉවසා වදාළ සේක. එහෙයින් **‘ආයස්මා ආනන්‍දො පත්‍ථපුලකං සිලායං පිංසිත්‍වා භගවතො උපනාමෙති තං භගවා පරිභුඤ්ජති**’යි කියන ලද්දේය.
මනුෂ්‍යයෝ දුර්භික්‍ෂ කාලයෙහි වැඩියක් උත්සාහවත්වද, පින්කරන්නාහු නොවෙත්ද? තුමු නොකා නොබී භික්‍ෂූන්ට දියයුතුයයි සිතන්නාහු නොවෙත්ද? ඔවුහු කුමක්හෙයින් ඒ කාලයෙහි සැන්දක් පමණ වූත් භික්‍ෂාවක් නොදුන්නාහුද? මේ වෙරඤ්ජ බ්‍රාහ්මණතෙමේද මහත් උත්සාහයෙන් භාග්‍යවතුන් වහන්සේට වස්විසීමට ආරාධනා කෙළේය. එසේ ඇතිකල්හි කුමක්හෙයින් ඔහු භාග්‍යවතුන් වහන්සේ ඇතිබවත් නොදනීදයත්: මේ මෙසේවූයේ මරහුකළ සිත් පෙරළියෙනැයි කියනු ලැබේ. වෙරඤ්ජ බ්‍රාහ්මණයා භාග්‍යවතුන් වහන්සේ වෙතින් බැහැරට ගිය ඇසිල්ලෙහිම මුළු නුවරද හාත්පස යොදුනක් පමණද යම්තැනක පෙරබත පිඬුපිණිස හැසිර පෙරළා එන්නට හැකිද, ඒ සියලු තැන් මාරතෙමේ පෙරළා මුළාකොට සියල්ලන්ට නොසලකන හැටියක්කොට ගියේය. එහෙයින් කිසිවෙක් යටත් පිරිසෙයින් සැලකිලි පමණකුත් කටයුතුයයි නොසැලකූයේය.
කිම, භාග්‍යවතුන් වහන්සේද මේ මාරාවර්‍තනය නොදැන එහි වස් එළැඹි සේක්දයත්: මාරාවර්‍තනය නොදැන වස්ඵළැඹි සේක් නොවෙයි, එසේනම් කුමක්හෙයින් චම්පා, සාවත්‍ථි, රාජගහා ආදීවූ එක්තරා නුවරක වස්නොඑළැඹි සේක්ද? චම්පා, සාවත්‍ථි, රාජගහාදීහු තිබෙත්වා, ඉදින් භාග්‍යවතුන් වහන්සේ ඒ අවුරුද්දෙහි උතුරුකුරු දිවයිනට හෝ තිදස පුරයට ගොස් වස් එළැඹෙන්නාහු ද, මාරතෙමේ එතැන්ද ආවර්‍තනය කරන්නේය. මාරතෙමේ ඒ අවුරුද්දෙහි තද ක්‍රෝධයෙන් මැඩුනු සිතැත්තේ වූයේය. තවද භාග්‍යවතුන් වහන්සේ මෙහිදී ‘අස් වෙළෙන්දෝ භික්‍ෂූන්ට සඞ්ග්‍රහ කරන්නාහ’යි යන මේ අතිරේක කාරණයද දුටු සේක. එහෙයින් වෙරඤ්ජාවෙහිම වස් එළැඹි සේක.
කිම, මාරතෙමේ අස්වෙළෙඳුන් ආවර්‍තනය කරන්නට නොහැක්කේද? නොහැක්කේ නොවේ. ඒ අස්වෙළෙන්දෝ වනාහි මාරාවර්‍තනයෙහි කෙළවර එහි පැමිණියාහුය. පෙරළා අවුත් කුමක්හෙයින් ආවර්‍තනය නොකෙළේද? එසේකරන්නට සමර්‍ත්‍ථභාවයක් නැති බැවිනි. මාරතෙමේ වනාහි තථාගතයන් වහන්සේට එළවූ භික්‍ෂාවටත් නිබද්ධදානයටත් වෙහෙරට ගෙනවුත් පිදූ වස්තුවටත් අනතුරු කරන්නට පොහොසත් නොවේ. සතරකට අන්තරාය කරන්නට නොහැක්කේය. කවර සතරකටද යත්: තථාගතයන් වහන්සේට එළවූ භික්‍ෂා සඞ්ක්‍ෂෙපයෙන් නිබද්ධදානයට හෝ නියමිත චාරිත්‍ර විධියෙන් පිරිනැමූ සිවුපසයට කිසිවෙකු විසිනුත් අන්තරායක් කරන්නට නොහැක්කේය. බුදුවරුන්ගේ ජීවිතයට කිසිවෙකු විසිනුත් අන්තරායක් කරන්නට නොහැක්කේය. අශීත්‍යනුබ්‍යඤ්ජනයට හා ව්‍යාමප්‍රභාවට කිසිවෙකු විසිනුත් අන්තරායක් කරන්නට නොහැක්කේය. චන්‍ද්‍ර, සූර්‍ය්‍ය, දිව්‍ය, බ්‍රහ්මයන්ගේද ප්‍රභාවෝ තථාගතයන් වහන්සේගේ අනුව්‍යඤ්ජන ව්‍යාමප්‍රභා ප්‍රදේශයට පැමිණ පහවූ ආනුභාව ඇත්තාහු වෙත්. බුදුවරුන්ගේ සර්‍වඥතා ඥානයට කිසිවෙකු විසිනුත් අන්තරායක් කරන්නට නොහැක්කේය. මෙකියූ සතරට කිසිවෙකු විසිනුත් අන්තරායක් කරන්නට නොහැක්කේය. එහෙයින් මාරයා විසින් නොකළ අන්තරාය ඇති භික්‍ෂාව භාග්‍යවතුන් වහන්සේ ශ්‍රාවක සඞ්ඝයා සහිතව එදා වැළඳූ සේකැයි දතයුතුය.
මෙසේ වළඳන සේක්ද එක් දවසක් **‘අස්සොසි ඛො භගවා උදුක්‍ඛලසද්දං’** භාග්‍යවතුන් වහන්සේ සෝදා පිරිසිදුකළ යවසහල් නැළිය නැළිය වණෙහිලා කොටන භික්‍ෂූන්ගේ මොහොල් ගැටීමෙන් හටගත් වණ හඬ ඇසූ සේක. එයින් මතු **‘ජානන්තාපි තථාගතා’** යන මේ ආදිය ඉදිරියෙහි ‘**කින්නුඛො ආනන්‍ද උදුක්‍ඛලසද්දො**’යි යමක් විචාළ සේක්ද එයට පරිහාර දක්වනු පිණිස කියන ලද්දේය. එහි මේ සඞ්ක්‍ෂෙප වර්‍ණනාය: ඉදින් තථාගතයන් වහන්සේ දන්නාහු නමුත් එබඳු වූ පිළිවිසීමට හේතුවක් වේනම්, විචාරණ සේක. ඉදින් වනාහි එබඳු වූ විචාරීමට කරුණක් නැත්තේනම් දන්නාහුනමුත් නොවිචාරණ සේක. යම්හෙයකින් බුදුවරුන්ට නොදැක්මක් නැත්තේද එහෙයින් ‘අජානන්තා’ යනු නොකියන ලද්දේය. **‘කාලං විදිත්‍වා පුච්ඡන්ති’** ඉදින් ඒ විචාරීමට ඒ කාලයවේනම්, මෙසේ ඒ කාලය දැන විචාරණ සේක. ඉදින් කාලය නොවේනම්, මෙසේ කාලය දැනම නොවිචාරණ සේක. මෙසේ විචාරණ සේක්ද **‘අත්‍ථසංහිතං තථාගතා පුච්ඡන්ති’ **යමක් අර්‍ත්‍ථනිඃශ්‍රිතව කාරණනිඃශ්‍රිතද එයම විචාරණ සේක. **‘නො අනත්‍ථසංහිතං’** අනර්‍ත්‍ථ නිඃශ්‍රිතයක් නොවිචාරණ සේක. කුමක් හෙයින්දයත්: යම්හෙයකින් **‘අනත්‍ථසංහිතෙ සෙතුඝාතො තථාගතානං’ **අනර්‍ත්‍ථ නිඃශ්‍රිත වචන විෂයයෙහි තථාගතයන්ගේ මාර්‍ගයෙන් නැසීමවේද එහෙයිනි. අර්‍හන්මාර්‍ගය සෙතුයි කියනු ලැබේ. අර්‍හන්මාර්‍ගයෙන්ම එබඳු වචනයන්ගේ නැසීම වේ. මුළුමනින්ම නැසීමයි කියන ලද්දේ වේ
දැන් **‘අත්‍ථසංහිතං’** යන මෙහි අර්‍ත්‍ථනිඃශ්‍රිත වූ යම් වචනයක් තථාගතයන් වහන්සේගෙන් විචාරණ සේක්ද, එය දක්වනුයේ ‘**ද්වීහි ආකාරෙහි’** යනාදිය කීහ. එහි **‘ආකාරෙහි’** කාරණයන්ගෙන් ‘**ධම්මං වා දෙසිස්සාම’** අර්‍ත්‍ථොත්පත්තියෙන් යුක්ත වූ සූත්‍රයක් හෝ පූර්‍ව චරිතකාරණයෙන් යුක්ත වූ ජාතකයක් වදාරන්නෙමු. **‘සාවකානං වා සික්‍ඛාපදං පඤ්ඤාපෙස්සාම’** ශ්‍රාවකයන්ට හෝ ඒ ඒ විචාරීමෙන් ඒ ඒ භික්‍ෂූන් විසින් කරන ලද ව්‍යතික්‍රමය ප්‍රකටකොට ගරුක වූ හෝ ලහුක වූ ශික්‍ෂා පදයක් පණවන්නෙමු. අණ තබන්නෙමුයි.
‘**අථ ඛො භගවා -පෙ- එතමත්‍ථං ආරොවෙසි’** යන මෙහි කියයුතු කිසිවක් නැත්තේය. පිරිසිදු කළ යවසහල් නැළිය නැළිය ලැබීමද, සැහැල්ලු පැවතුම් ඇති බවද, තමන්ට පිසීමෙන් මිදීමද දක්වන සේක් ‘**මේ අර්‍ත්‍ථය සැල කළේය’**යි කියන ලද්දෙමැයි කියනු ලැබේ. **‘සාධු සාධු ආනන්‍ද’** මේ වනාහි භාග්‍යවතුන් වහන්සේ ආයුෂ්මත් ආනන්‍ද ස්ථවිරයන් වහන්සේ සතුටුකරමින් පහදවමින් වදාළ සේක. සාධුකාර දී දෙඅයුරෙන් එක්අයුරක් ගෙන ධර්‍මදේශනා කරනසේක් **‘තුම්මෙහි ආනන්‍ද සප්පුරිසෙහි විජිතං, පච්ඡිමා ජනතා සාලිමං සොදනං අතිමඤ්ඤිස්සති**’යි වදාළ සේක. එහි මේ අදහස වේ: ‘ආනන්‍ද! සත්පුරුෂ වූ තොප විසින් දුක සේ භික්‍ෂාව ලැබියයුතු කල්හි දුකසේ පිඬු ලැබියයුතු කල්හි මේ සැහැල්ලු පැවැත්මෙන් මේ කෙලෙස් සිඳලන පැවැත්මෙන් දිනන ලද්දේය. කුමක් දිනන ලදදයත්: දුර්භික්‍ෂය දිනන ලද්දේය. ලෝභය දිනන ලද්දේය. ඉච්ඡාචාරය දිනන ලද්දේය. කෙසේදයත්: මේ වෙරඤ්ජාව දුකසේ ලැබියයුතු භික්‍ෂා ඇත්තීය, හාත්පස වනාහි අතර නැතිව පිහිටි ගම්නියම්ගම්හු පලබරින් නැමුනු සස්‍ය ඇත්තාහුය, සුවසේ ලැබිය හැකි භික්‍ෂා ඇත්තාහුය. සුවසේ ලැබිය හැකි පිඬු ඇත්තාහුය. මෙසේ ඇති කල්හිද භාග්‍යවතුන් වහන්සේ අප රඳවාගෙන මෙහිම වසන සේකැයි එක් භික්‍ෂු නමක් හටද සිතුවිල්ලක් හෝ සිත්පෙළීමක් නැත්තේය. මෙසේ වනාහි දුර්භික්‍ෂය දිනන ලද්දේය. මඩින ලද්දේය. තම යටතට ගන්නා ලද්දේය.
ලෝභය කෙසේ කෙසේ දිනන ලද්දේදයත්: මේ වෙරඤ්ජාව දුකසේ ලැබියයුතු භික්‍ෂා ඇත්තීය. හාත්පස පිහිටි අතර නැති ගම්නියම්ගම්හි පලබරින් නැමුනු සස්‍ය ඇත්තාහුය. සුවසේ ලැබිය හැකි පිඬු ඇත්තාහුය. එබැවින් අපි එහි ගොස් වළඳන්නෙමුයි ලෝභ වසයෙන් එක් භික්‍ෂු නමක් විසිනුදු රාත්‍රිච්ඡෙදයක් හෝ අවපෑළවියෙහි එහි වස් එළැඹෙම්හයි වස්සච්ඡෙදයක් නොකරන ලද්දේය. මෙසේ ලෝභය දිනන ලද්දේය.
ඉච්ඡාචාරය කෙසේ දිනන ලද්දේදයත්: මේ වෙරඤ්ජාව දුකසේ ලැබියයුතු භික්‍ෂා ඇත්තීය. මේ මිනිස්සුද දෙතුන් මසක් මෙහි වසන අප කිසි ගුණයක ලා නොසලකන්නෝය. එහෙයින් අසවල් මහණ ප්‍රථමද්ධ්‍යානලාභීය -පෙ- අසුවල් මහණ ෂඩභිඥයි මෙසේ මිනිසුන්ට ගුණ වෙළඳම්කොට උනුන් ගැන ප්‍රකාශකොට කුස පිළිදැගුම්කොට පසුව අපි සිල් ඉටාගන්නෙමු නම් යෙහෙකැයි එක් භික්‍ෂු නමක් විසිනුදු මෙබඳු ආශාවක් නොඋපදවන ලදු යයි මෙසේ ඉච්ඡාචාරය දිනන ලද්දේය. මඩින ලද්දේය. තම යටතට ගන්නා ලද්දේය.
අනාගතයෙහි වනාහි පශ්චිම ජනතාව විහාරයෙහි හුන්නේ නිදුකින්ම බත් ලැබද ‘නොපැසුනු සහල් ඇති ඉතා තෙත්වූ, ලුනු නැති ලුනු වැඩිවූ ඇඹුල් නැති මේ කිම? මෙයින් කවර ප්‍රයෝජනයක්දැ’යි මේ ආදී ක්‍රමයෙන් ඇල්සහලින් කළ රසමසින් යුත් බත පහත්කොට ලාමක කොට සිතාය. ඉතා පහත්කොට නින්‍දා කරමින්ය. තවද ජනපදය හැමදා දුර්භික්‍ෂ නොවේ. සමහර කලක දුර්භික්‍ෂ වේ. සමහර කලක සුභික්‍ෂ වේ. ඒ මේ ජනපදය යම් කලක සුභික්‍ෂ වන්නේද, එකල්හි සත්පුරුෂ වූ තොපගේ මේ පිළිවෙතින් පහන් වූ මිනිස්සු භික්‍ෂූන්ට කැඳ, කැවිලි ආදීන්ගේ ප්‍රභෙදයෙන් නන්වැදෑරුම් වූ ඇල්සහලින් කළ කෑමවර්‍ග හා මසින් යුත් බත්ද දියයුතුයයි සිතන්නාහුය. තොප නිසා උපන් ඒ සත්කාරය තොපගේ සබ්‍රහ්මචාරී වූ පශ්චිම ජනතාව තොප අතරම හිඳ අනුභව කරන්නේය. පහත්කොට, ලාමකකොට සිතන්නේය. ඒ හේතුකොට මානයද අවමානයද කරන්නේය. කෙසේදයත්: කුමක්හෙයින් මෙපමණ පිසන ලදද? කිම? තමන් සතුදැය බහා තබන්නට තොපට බඳුන් නැත්තේදැයි අසන්නේය.
**‘අථ ඛො ආයස්මා මහාමොග්ගල්ලානා’** යනාදි තන්හි **‘ආයස්මා’** යන මෙය ප්‍රියවචනයි. මෙය ගරු ගුණ ඇත්තවුන් කෙරෙහි ජ්‍යෙෂ්ඨභාව කියාලන නාමයකි. **‘මහාමොග්ගල්ලානො’** ගුණමහත්‍වයෙන් මහත්වූයේද හේමය. ගොත්‍ර වශයෙන් මොග්ගල්ලාන’ නම්. **‘එතදවොච’** මෙය සැලකෙළේය. දැන් කියයුතු **‘එතරහි භන්තෙ’** යනාදි වචන දක්වාලන්නේය. කුමක්හෙයින් සැලකළේදයත්: මහා මෞද්ගල්‍යා යන මහාස්ථවිරයන් වහන්සේ වනාහි පැවිදිවීමෙන් සත්වනදා ශ්‍රාවක පාරමී ඥානයෙහි මුදුනට පැමිණියහ. ශාස්තෲන් වහන්සේ විසිනුදු මහත් සෘද්ධි ඇති බැවින් එතදග්‍රයෙහි තබන ලදහ. උන්වහන්සේ තමන්ගේ ඒ මහත් සෘද්ධිය ඇසුරුකොට ‘මේ වෙරඤ්ජාව දුකසේ ලැබියයුතු භික්‍ෂා ඇත්තේය, භික්‍ෂූහුද ක්ලාන්ත වෙති, මම පොළොව පෙරළා භික්‍ෂූන්ට පෘථිවි මණ්ඩය (බිම්මල්, හතු) වළඳවන්නෙම් නම් ඉතා යෙහෙකැ’යි සිතූහ. නැවතත් උන්වහන්සේට ‘ඉදින් මම භාග්‍යවතුන් වහන්සේගේ සමීපයෙහි වසන්නෙම් භාග්‍යවතුන් වහන්සේට යාච්ඤා නොකොට අවසර නොලබා මෙසේ කරන්නෙම්නම්, මෙය මට සුදුසු නොවන්නේය, භාග්‍යවතුන් වහන්සේ සමග කරන ලද එකට එක කිරීමෙන් මෙන් වන්නේය’යි මේ අදහස උපන්නේය. එහෙයින් භාග්‍යවතුන් වහන්සේ යදිනු කැමතිව අවුත් භාග්‍යවතුන් වහන්සේට මෙය සැලකළහ.
**‘හෙට්ඨිමං තලං සම්පන්නං’ **පොළොවෙහි යටතෙලෙහි පෘථිවීමණ්ඩ පෘථිවිඕජා පෘථිවීපප්පට ඇත්තේද, ඒ සඳහා කියයි. එහි **‘සම්පන්නං’** යනු මිහිරිය. මධුරරස සම්පන්නය යන අර්‍ත්‍ථයි ‘**තත්‍රස්ස රුක්‍ඛො සම්පන්නඵලො ච උප්පන්නඵලොච’{1}** යන මෙහි යම්සේ මධුරඵල ඇත්තේය යන අර්‍ත්‍ථයවේද, එසේ මෙහිද ‘**සම්පන්නං**’ යනු මිහිරිය. මිහිරි රස ඇත්තේය යන අර්‍ත්‍ථය දතයුතුය. ‘**සෙය්‍යථාපි ඛුද්දමධුං අනීලකං’** මේවනාහි පොළොව යටතෙලෙහි වූ පෘථිවි මණ්ඩයාගේ මිහිරිබවට උපමා දැක්වීම පිණිස කියන ලද්දේය. **‘ඛුද්දමධුං’** කුඩා මැස්සන් විසින් කළ මීවදය. **‘අනීලකං’** මැස්සන් රහිතය. පිළවුන් රහිතය. මැසිබිජු රහිතය. පිරිසිදුය. මේ මී සියලු මීවලට වඩා අග්‍රය. ශ්‍රේෂ්ඨය. මනා රස ඇත්තේය. ඔජොවත්ද වේ. ‘**සෙය්‍යථාපි ඛුද්දමධුං අනීලකං එවමස්සාදං’** යනු එහෙයින් කීහ.
**‘සාධාහං භන්තෙ’** මැනව, ස්වාමීනි! මම, සාධු යන මෙහි මෙය ආයාචන වචනයි. පොළොව පෙරළීම ආයාචනා කරන්නාවූ ස්ථවිරයන් වහන්සේ භාග්‍යවතුන් වහන්සේට ‘**පරිවත්තෙය්‍යං**’ උඩහුරු කරන්නෙමි, යටතලය මතුකරන්නෙමි, කුමහෙයින්දයත්: මෙසේ කළකල්හි භික්‍ෂූහු සුවසේ පප්පටකොජය පෘථිවි රසය වළඳන්නාහුය’යි මෙසේ සැලකළහ. ඉක්බිති භාග්‍යවතුන් වහන්සේ අනුදනු නොකැමැති සේක්ද, තෙරුන් ලවා සිංහනාද කරවන්නට ‘**යෙ පන තෙ මොග්ගල්ලාන පඨවිනිස්සිතා පාණා තෙ කථං කරිස්සසි’** ‘පොළොව ඇසුරු කළ ගම්නියම්ගම්හි වූ යම් ප්‍රාණීහු වෙත්ද, පොළොව පෙරළන කල්හි අහසෙහි පිහිටා සිටින්නට නොහැකි වූ ඔවුන්ට කෙසේ කරන්නෙහිද? කොතැන තබන්නෙහිදැ’යි අසා වදාළ සේක. ඉක්බිති ස්ථවිරයන් වහන්සේ භාග්‍යවතුන් වහන්සේ එතදග්‍රයෙහි තැබූ බවට අනුරූපකොට තමන්ගේ සෘද්ධ්‍යනුභාවය ප්‍රකාශ කරන්නාහු, ‘**එකාහං භන්තෙ’** යනාදිය කීහ. ‘ස්වාමීනි! මම එක් අතක් මේ මහපොළොව සේ මවාපාන්නෙමි, පොළොව ඇසුරු කළ යම් ප්‍රාණීහු වෙත්ද, ඒ ප්‍රාණීන් එක් අල්ලෙක සිටි ප්‍රාණීන් දෙවන අල්ලට මාරුකරන්නකු මෙන් මාරු කරන්නෙමි’ යනු එහි අර්‍ත්‍ථය වේ.
ඉක්බිති භාග්‍යවතුන් වහන්සේ මෞද්ගල්ල්‍යා යන ස්ථවිරයන් වහන්සේගේ ආයාචනය ප්‍රතික්‍ෂෙප කරනසේක් ‘**අලං මොග්ගල්ලානං’** යනාදිය වදාළ සේක. එහි **‘අලං’** යනු ප්‍රතික්‍ෂේප වචනයි. **‘විපල්ලාසම්පි සත්තා පටිලහෙය්‍යුං**’ සත්ත්‍වයෝ විපරීතග්‍රාහයට පැමිණෙන්නාහුය. කෙසේදයත්: ‘මේ පෘථිවියද නොහොත් මේ පෘථිවිය නොවේද? තවද, මේ අපගේ ගමද නොහොත් අන්‍යයන්ගේ ගමදැයි ගම්නියම්ගම්දනවු කෙත්, අරම් ආදියෙහිද මෙසේය. සෘද්ධිමත්හුගේ සෘද්ධි විෂය නොසිතිය හැකිය, එහෙයින් මේ විපර්‍ය්‍යාසය නොවේ. ‘මේ දුර්භික්‍ෂය වනාහි දැන් පමණක් වන්නේ නොවේ, අනාගතයෙහිද වන්නේය. එකල්හි භික්‍ෂූහු තා වැනිවූ සෘද්ධිමත් සබ්‍රහ්මචාරියෙකු කොතැනින් ලබන්නාහුද ඒ භික්‍ෂූහු, ස්‍රොතාපන්න, සකෘදාගාමී, අනාගාමී, ශුෂ්කවිදර්‍ශක, ධ්‍යානලාභී, ප්‍රතිසම්භිදාප්‍රාප්ත ක්‍ෂීණාස්‍රවයෝ වූවාහුද සෘද්ධිබල නැති බැවින් පිඬුපිණිස පරකුලයන් කරා එළැඹෙන්නාහයි මෙසේ විපර්‍ය්‍යාසය පිළිලබන්නාහුය. ‘බුද්ධ කාලයෙහි භික්‍ෂූහු ශික්‍ෂාපරිපූරකාරීහු වූහ, ඔවුහු ගුණ උපදවා දුර්භික්‍ෂ කාලයෙහි පොළොව පෙරළා පෘථිවී රසය වැළඳූහ, දැන් වනාහි, ශික්‍ෂාපරිපූරකාරීහු නැත්තාහ, ඇත්තාහුනම්, එසේම කරන්නාහුය, අපට පැසුනාවූ හෝ අමුවූ කිසිවක් කරන්නට නොදෙන්නාහුයි එහිදී මිනිසුන්ට මෙසේ අදහස් වන්නේය. මෙසේ ඒ මිනිස්සු ආර්‍ය්‍ය පුද්ගලයන් ඇති කල්හි ආර්‍ය්‍ය පුද්ගලයෝ නැත්තාහයි මේ විපර්‍ය්‍යාසය ලබන්නාහුය. විපර්‍ය්‍යාස වශයෙනුදු ආර්‍ය්‍යන්ට අභිමුඛයෙහි ගරහන්නාහු අනභිමුඛයෙහි ආක්‍රෝශ කරන්නාහු අපායට පැමිණෙන්නෝ වන්නාහ, එහෙයින් ‘**මා තෙ රුච්චි පඨවිං පරිවත්තෙතුං’** ‘පොළොව පෙරළීම, තට අභිමත නොවේවා’යි වදාළ සේක.
ඉක්බිති මෞද්ගල්ල්‍යා යන ස්ථවිරයන් වහන්සේ මේ ඉල්ලීම නොලබන්නාහු අනිකක් යදින්නාහු ‘**සාධු භන්තෙ’** යනාදිය කීහ. භාග්‍යවතුන් වහන්සේ මුන්වහන්සේගේ ඒ ඉල්ලීමද ප්‍රතික්‍ෂෙප කරනසේක් **‘අලං මොග්ගල්ලාන’** යනාදිය වදාළ සේක. එහි ‘සත්ත්‍වයෝ විපර්‍ය්‍යාසය ලබන්නාහ’යි කිසිසේත් නොවදාරණ ලද්දේද, එකල්හි, මෙහිද පෙර කියූ නයින්ම ගතයුතුය. මෙහි අර්‍ත්‍ථයද කියූ අර්‍ත්‍ථ සමානමයයි දතයුතුය. ඉදින් වනාහි, භාග්‍යවතුන් වහන්සේ අනුදන්නාහුනම් ස්ථවිරයන් වහන්සේ කුමක් කරන්නාහුද යත්: මහාසමුද්‍රය එක් පයක් තැබීමෙන් ඉක්මවා ගියහැකි මිටිරියනක් පමණ වූ දියඇලක තරම්කොට ඉටා නළෙරු පුචිමන්‍ද මූලයෙහි සිට උතුරුකුරු දිවයිනට අභිමුඛකොට මග ගෙනහැර දක්වා, උතුරුකුරු දිවයින යෑමඊම කළහැකි තැන්හිකොට යම්සේ භික්‍ෂූහු ගොදුරුගමට පිඬු පිණිස යන්නවුන් මෙන් සුවසේ පිඬු පිණිස නික්මෙන්නාහුද එසේ දක්වන්නාහුය.
දැන් ආයුෂ්මත් **උපාලි **මහාස්ථවිරයන් වහන්සේ විනය ප්‍රඥප්තියෙහි මුල පටන් නිදානය දක්වනු පිණිස **ශාරිපුත්‍ර** මහාස්ථවිරයන් වහන්සේගේ ශික්‍ෂාපද ප්‍රතිසංයුක්තවූ චිත්තොත්පාදය දක්වන්නාහු **‘අථ ඛො ආයස්මතො සාරිපුත්තස්ස’** යනාදිය කීහ. එහි **‘රභොගතස්ස’** රහසිගත වූ ජනවිවිකතස්ථානයට පැමිණියාවූ ‘**පතිසල්ලීනස්ස’** සැඟවුනු චිත්තවිවෙකයෙන් යුක්තවූ එකලාබවට පැමිණියා වූ ශාරීපුත්‍ර මහාස්ථවිරයන් වහන්සේට **‘කතමෙසානං’** අතීතයෙහි වූ විදර්ශී ආදීවූ බුදුරජුන් අතුරෙහි කවර බුදුරජුන්ගේ ශාසනයෙහි පැවැත්ම බොහෝ කල්වූයේද, බොහෝකල්යුත් පැවැත්මවීදැයි **චිරට්ඨිතික** නමි. මෙහි සෙස්ස ප්‍රකට අර්‍ත්‍ථ ඇත්තේමය.
කිම? මහාස්ථවිරයන් වහන්සේ තමන් වහන්සේගේ මේ පරිවිතර්‍කය තුමූ විනිශ්චය කරන්නට අපොහොසත් වෙත්දයත්: මෙහිලා කියනු ලැබේ සමර්‍ත්‍ථද අසමර්‍ත්‍ථද වෙත්. මේ මහාස්ථවිරයන් වහන්සේ මෙනම් බුදුරජුන්ගේ ශාසනය කල් නොපවත්නේ වූයේය, මෙනම් බුදුරජුන්ගේ ශාසනය කල් පවත්නේ වූයේය, යන මෙපමණක්ම විනිශ්චය කරන්නට සමර්‍ත්‍ථ වෙත්. මේ කාරණය හේතුකොට කල් නොපවත්නේ වූයේය. මේ කාරණය හේතුකොට කල් පවත්නේ වූයේය, යන මෙය විනිශ්චය කරන්නට සමර්‍ත්‍ථ නොවෙත් **මහාපදුම** මහාස්ථවිරයන් වහන්සේ වනාහි ‘ෂොඩශවිධ ප්‍රඥාවෙහි මුදුනට පැමිණි අග්‍රශ්‍රාවකයා හට මෙයද බැරෑරුම් නොවේ. සම්මා සම්බුදුරජාණන් වහන්සේ සමග එක්තැන වසන්නහුට තමන් විනිශ්චය කිරීම, තරාදිය හැරදමා අතින් කිරීමක් වැනිවේයයි සිතා භාග්‍යවතුන් වහන්සේ කරාම එළඹ විචාළාහුය’යි කීහ. ඉක්බිති භාග්‍යවතුන් වහන්සේ මුන්වහන්සේගේ විචාරීම විසඳන සේක් ‘**භගවතොච සාරිපුත්ත විපස්සිස්ස’** යනාදිය වදාළ සේක. එය ප්‍රකට අර්‍ත්‍ථ ඇත්තේමය.
නැවත මහාස්ථවිරයන් වහන්සේ කරුණු විචාරන්නාහු ‘**කො නුඛො භන්තෙ හෙතු’** යනාදිය කීහ. එහි **‘කො නුඛො භන්තෙ’** යනු කරුණු විචාරීමය. ‘ස්වාමීනි! එයට හේතු කවරේද’ යනු එහි අර්‍ත්‍ථයි. හෙතු - පච්චය යන මෙදෙක කාරණයන්හට නමකි. යම්හෙයකින් ඒ කරනකොට ඔහුගේ ඵලය පිහිටුවාද පවත්වාද, එහෙයින් කාරණය හෙතුයි කියනු ලැබේ. යම්හෙයකින් එය නිසා එය ඇසුරු කොට ඒද, පවතීද එහෙයින් ප්‍රත්‍යයයි කියනු ලැබේ. මෙසේ අර්‍ත්‍ථ වශයෙන් එකක් වූයේද, ව්‍යවහාර වශයෙන් වචනයන්ගේ සිලිටිබව පිණිසද ඒ ඒ තන්හි මේ දෙපදයම කියනු ලැබේ. මෙහි සෙස්ස ප්‍රකට අර්‍ත්‍ථ ඇත්තේමය.
දැන් ඒ හේතුව හා ප්‍රත්‍යය දක්වනු පිණිස භාග්‍යවතුන් වහන්සේ **‘භගවා ච සාරිපුත්ත විපස්සි’** යනාදිය වදාළ සේක. එහි ‘**කිලාසුනො අහෙසුං’** අලස බැවින් උත්සහ රහිත වූවාහු නොවූහ. බුදුවරුන්ට අලසබවක් හෝ පසුබස්නා වැරඇතිබවක් නැත්තේය. බුදුවරයෝ වනාහි එකට හෝ දෙදෙනකුට හෝ සියලු සක්වළ වැසියනට හෝ ධර්‍ම දේශනා කරනසේක් සමවූම උත්සාහයෙන් ධර්‍මදේශනා කෙරෙත්. පිරිසෙහි මදබව බව දැක පසුබස්නා වැර ඇත්තාහු නොවෙත්. පිරිසෙහි මහත්බව දැක වැඩිවැර ඇත්තාහු නොවෙත්. මෘගරාජන් වූ සිංහතෙමේ සත්දවසක්හුගේ ඇවෑමෙන් ගොදුරු පිණිස යනුයේ කුඩාවූ හෝ මහත්වූ ප්‍රාණීන් දැක එක්සමානවූම වේගයෙන් කඩාපනියි. එයට හේතුකිමයත්: ‘මාගේ වේගය නොපිරිහේවා’ යනුයි. එසේ බුදුවරයෝ ස්වල්ප වූ හෝ මහත් වූ පිරිසට සමවූම උත්සාහයෙන් ධර්‍ම දේශනා කෙරෙත්. එයට හේතු කිමයත්: ‘අපගේ ධර්‍මගෞරවය නොපිරිහේවා’ යනුයි. බුදුවරයෝ ධර්‍මය ගරුකොට ගත්තාහුය. ධර්‍මයෙහි ගෞරව ඇත්තාහුය.
යම්සේ වනාහි අපගේ භාග්‍යවතුන් වහන්සේ මහමුහුද පුරවන්නා සේ විස්තර විසින් ධර්‍මය දේශනා කළ සේක්ද, ඒ බුදුවරයෝ මෙසේ ධර්‍මදේශනා නොකළාහුය. කුමක්හෙයින්දයත්: සත්ත්‍වයන්ගේ නුවණෙහි අල්පරජස්කභාවය හේතුකොටය. ඒ බුදුවරුන්ගේ කාලයෙහි දීර්‍ඝායුස්ක වූ සත්ත්‍වයෝ අල්පරජස්ක වූහ. ඒ අල්පරජස්ක සත්ත්‍වයෝ චතුස්සත්‍ය ප්‍රතිසංයුක්ත වූ එක්ගාථාවකුදු අසා ධර්‍මය අවබෝධ කරගනිත්. එහෙයින් විස්තර විසින් ධර්‍මදේශනා නොකළාහුය. ඒ කාරණයෙන්ම ඒ බුදුවරුන්ගේ සූත්‍ර-වෙදල්ල ධර්‍ම ස්වල්ප වූයේය. එහි සූත්‍රාදීන්ගේ නානාභාවය ප්‍රථමසඞ්ගීති වර්‍ණනාවෙහි කියන ලද්දේමය.
‘**අපඤ්ඤත්තං සාවකානං සික්‍ඛාපදං’** ශ්‍රාවකයන් පිළිබඳ වස්තුව්‍යතික්‍රමයන්ගේ අභාවයෙන් වූ නිර්දොෂභාවය හේතුකොට දොෂයන්ට අනුරූප වශයෙන් පැනවියයුතු වූ සප්තාපත්ති ස්කන්‍ධයන්ගේ වශයෙන් පැවති ආඥාශික්‍ෂාපද නොපනවන ලද්දේය. ‘**අනුද්දිට්ඨං පාතිමොක්‍ඛං’** අඩමසක් පාසා ආඥාප්‍රාතිමොක්‍ෂය නොඋදෙසන ලද්දේ වූයේය. ඒ බුදුවරයෝ අවවාද ප්‍රාතිමොක්‍ෂයම උදෙසූහ. එදා අඩමසක් පාසා නොවේ. ඒ එසේමය. විදර්ශී භාග්‍යවතුන් වහන්සේ සාවුරුද්ද සාවුරුද්ද ඇවෑමෙන් එක් එක්වර, සාවුරුද්දට එක්වරක් අවවාද ප්‍රාතිමොක්‍ෂය තමන්වහන්සේම උදෙසූ සේක. මුන්වහන්සේගේ ශ්‍රාවකයෝ වනාහි තමතමන් වසන තන්හිදු නොඋදෙසූහ. සියලු දඹදිව එක්තැන බන්‍ධුමතී රාජධානියෙහි ක්‍ෂෙම නම් මෘගදායයෙහි **විදර්ශී** භාග්‍යවතුන් වහන්සේගේ වාසස්ථානයෙහිදී සියලු භික්‍ෂු සඞ්ඝතෙමේ පොහොය කෙළේය. ඒ ද සඞ්ඝුපොසථයමය. ගණූපොසථය නොකෙළේය. පුග්ගලුපොසථය නොකෙළේය. පාරිසුද්ධිඋපොසථය නොකෙළේය. අධිට්ඨානූපොසථය නොකෙළේය.
ඒ කාලයෙහි දඹදිව අසූහාරදහසක් විහාර විය. එක් එක් විහාරයෙහි විසභාග පුද්ගලයන් හා මිශ්‍රනොවූ එක්නොවූ දසදහස් විසිදහස් ගණන් භික්‍ෂූහු වාසය කරත්. එයට වැඩිතරම්වූද භික්‍ෂූහු වෙසෙත්. උපොසථය සැලකරන දෙවියෝ ඒ ඒ තැන ගොස් ‘නිදුකාණෙනි! එක්වසක් ඉක්මගියේය, දෙවසක්, තෙවසක්, සිවුවසක්, පස්වසක් ඉක්ම ගියේය, මේ සවන වසය, එන පුන්පසළොස්වක බුදුරජුන් දැකීම පිණිසද, පොහොය කරනු පිණිසද, යායුතුය. ඔබවහන්සේලාගේ සන්නිපාත කාලය පැමිණ සිටියේය’යි සැලකෙරෙත්. එයින් පසු සෘද්ධ්‍යනුභාව සහිත වූ භික්‍ෂූන් වහන්සේ පැදුම්දෙස මුහුදුකෙළවර පිහිටි පෙදෙස්හිද, පැසුළු, උතුරු, දකුණුදෙස මුහුදුකෙළවර පිහිටි පෙදෙස්හිද, සිටියාහු, ගමිකවත් පුරා පාසිවුරු ගෙන යමු’යි සිත් උපදවත්. සිත් ඉපදවීම සමගම පොහොය කරන තැනට ගියාහුම වෙති. ඔවුහු එහි විදර්ශී සම්‍යක් සම්බුද්ධයන් වහන්සේ මනාකොට වැඳ හිඳගනිත්. භාග්‍යවතුන් වහන්සේද රැස්වහුන් පිරිසෙහි මේ අවවාදප්‍රාතිමොක්‍ෂය උදෙසන සේක:
මේ උපායෙන්ම අන් බුදුවරයන්ගේද ප්‍රාතිමොක්‍ෂොද්දෙශය දතයුතුය. මේ ගාථා තුනම සියලු බුදුවරයන්ගේ අවවාදප්‍රාතිමොක්‍ෂ ගාථාය. ඒ ගාථා දීර්‍ඝායුෂ්ක වූ බුදුවරයන්ගේ සසුන් කෙළවර තෙක් උදෙසීමට එන්නේය. අල්පායුෂ්ක වූ බුදුවරයන්ගේ ප්‍රථම බෝධියෙහිම උදෙසනු ලබත්. ශික්‍ෂාපදප්‍රඥප්ති කාලයෙහි පටන් ආඥාප්‍රාතිමොක්‍ෂයම උදෙසනු ලැබේ. ඒද භික්‍ෂූහුම උදෙසත්. බුදුවරයෝ නොඋදෙසත්. එහෙයින් අපගේ භාග්‍යවතුන් වහන්සේද, ප්‍රථම බෝධියෙහි විසිවසක් පමණම මේ අවවාදප්‍රාතිමොක්‍ෂය උදෙසූ සේක. නැවත, එක් දවසක් පූර්‍වාරාමයෙහි මෘගාරිමාතෘ ප්‍රාසාදයෙහි වැඩහුන්සේක් ‘මහණෙනි! දැන් මම මෙයින් මතු පොහොය නොකරන්නෙමි, ප්‍රාතිමොක්‍ෂය නොඋදෙසන්නෙමි, මහණෙනි! තෙපිම දැන් මෙයින් මතු පොහොය කරවු, පාමොක් උදෙසවූ, මහණෙනි! තථාගතතෙමේ යම්කරුණක් හේතුකොට අපිරිසිදු පිරිසෙහි පොහොය කරන්නේද, පාමොක් උදෙසන්නේද, යන යමක්වේද, මෙය හේතු රහිතය, ප්‍රත්‍යය රහිතය’යි භික්‍ෂූන් ඇමතු සේක. එතැන් පටන් භික්‍ෂූහු, ආඥාප්‍රාතිමොක්‍ෂය උදෙසත්. මේ ආඥාප්‍රාතිමොක්‍ෂය නොඋදෙසන ලද්දේ වූයේය. එහෙයින් **‘අනුදිට්ඨං පාතිමොක්‍ඛං’** යන වදාරණ ලද්දේය.
**‘තෙසං බුද්ධානං’** ඒ විදර්ශී ආදී තුන්බුදුවරයන්ගේ ‘**අන්තරධානෙන’** ස්කන්‍ධයන්ගේ අතුරුදහන් වීමෙන් පිරිනිවීමෙනැයි වදාරණ ලද්දේ වේ. **‘බුද්ධානුබුද්ධානං’** ඒ බුදුවරයන්ගේ යම් අනුබුද්ධ වූ සම්මුඛ ශ්‍රාවකයෝ වෙත්ද, ඒ සම්මුඛ ශ්‍රාවකයන්ගේද ස්කන්‍ධයන්ගේ අතුරුදහන් වීමෙන් **‘යෙ තෙ පච්ඡිමා සාවකා’** ඒ සම්මුඛ ශ්‍රාවකයන්ගේ සමීපයෙහි පැවිදි වූ යම් පශ්චිම ශ්‍රාවකයෝ වෙත්ද, **නානා නාමා** බුද්ධරක්‍ඛිත, ධම්මරක්‍ඛිත යනාදි නාම වසයෙන් නන්වැදෑරුම් නම් ඇති, **නානා ගොත්තා** ගෞතම, මොග්ගල්ලාන යනාදි ගොත්‍ර වසයෙන් නන්වැදෑරුම් ගොත් ඇති**, ‘නානා ජච්චා’** ඛත්තිය - බ්‍රාහ්මණ යනාදි ජාති වශයෙන් නන්වැදෑරුම් ජාති ඇති ‘**නානා කුලා පබ්බජිතා’** ක්‍ෂත්‍රියකුලාදි වශයෙන් හෝ උස්පහත් අතිමහත් භොගාදි කුල වශයෙන් හෝ නන්වැදෑරුම් වූ කුලයන්ගෙන් නික්ම පැවිදි වූ,
‘**තෙ තං බ්‍රහ්මචරියං’** ඒ පශ්චිම ශ්‍රාවකයෝ යම්හෙයකින් එක් නම් ඇත්තාහු, එක් ගොත් ඇත්තාහු, එක් ජාති ඇත්තාහු, එක් කුලයෙන් නික්ම පැවිදිවූවාහු ‘අපගේ ශාසනය, අපගේ ශාසනතන්තිය, අපගේ ශාසනප්‍රවේණි යයි තමන් භාරයට ගෙන බ්‍රහ්මචර්‍ය්‍යය රකින්නාහුද බොහෝකාලයක් පර්‍ය්‍යාප්ති ධර්‍මය පරිහරණය කරත්ද, මොවුහුද එබඳු වූවාහු නොවෙත්. එහෙයින් ඔවුනොවුන් වෙහෙසනුවෝ විලොම්ව ගන්නාහු ‘අසුවල් ස්ථවිරතෙමේ දන්නේය, අසුවල් ස්ථවිරතෙමේ දන්නේ යයි සිථිල කරන්නාහු ඒ බ්‍රහ්මචර්‍ය්‍යය වහාම අතුරුදහන් කරවූහ. සඞ්ග්‍රහයට නගා නොරැක්කාහුය. ‘**සෙය්‍යථාපි**’ යනු ඒ අර්‍ත්‍ථය පිළිබඳ උපමා දැක්වීමය. **‘විකිරති’** විසුරුවයි. **‘විධමති’** අන්තැනට පමණුවයි. ‘විද්ධංසෙති’ තුබූ තැනින් පහකරයි. ‘**යථා තං සුත්තෙන අසඞ්ගහිතත්තා’** යම්සේ හුයෙන් නොගොතන ලද බැවින් නොබඳින ලද බැවින් මෙසේ විසිරේද, හුයෙන් සඞ්ග්‍රහ නොකරන ලද්දාහු යම්සේ විසිරෙනු ලැබෙත්ද, මෙසේ විසිරේ යයි වදාරණ ලද්දේය. **‘එවමෙව ඛො’** යනු උපමා පිළියෙල කිරීමය. **‘අන්තරධාපෙසුං’** වර්‍ගසඞ්ග්‍රහ පණ්ණාස සඞ්ග්‍රහාදීන් විසින් සඞ්ග්‍රහ නොකරන්නාහු තමාට යමක් යමක් රුස්නේද, ඒ ඒම ගෙන සෙස්ස වැනසූහ. නොදැක්මට පැමිණවූහ.
‘**අකිලාසුනො ච තෙ භගවන්තො අහෙසුං සාවකෙ චෙතසා චෙතො පරිච්ච ඔවදිතුං’** තවද, ශාරිපුත්‍ර! ඒ බුදුවරයෝ තමන්ගේ සිතින් ශ්‍රාවකයන්ගේ සිත දැන, පිරිසිඳ අවවාද කරන්නට උත්සාහ සහිත වූහ. උත්සාහ නැත්තාහු නොවූහ. පරසිත් දැන කරන අනුශාසනාව බැරෑරුම් නොවන බැවින් විස්තර විසින් නොදුටහ. **‘භූතපුබ්බං සාරිපුත්ත’** යනාදිය උන්වහන්සේලාගේ උත්සාහයෙන් නොතොරබව පවසනු පිණිස වදාරණ ලදී. **‘හිංසනකෙ’** භයානක වූ බිය උපදවන්නා වූ **‘එවං විතක්කෙථ’** නෛෂ්ක්‍රම්‍ය විර්‍තකාදී වූ ත්‍රිවිධ විතර්‍කයන් විතර්‍කණය කරවු. **‘මා එවං විතක්කයිත්‍ථ’** කාමවිතර්‍කාදී වූ ත්‍රිවිධ අකුශල විතර්‍කයන් විතර්‍කණය නොකරවු. **‘එවං මනසි කරොථ’** අනිත්‍යය, දුඃඛය, අනාත්මය, අශුභයයි මෙනෙහි කරවු ‘**මා එවං මනසාකත්‍ථ’** නිත්‍යය, සුඛය, ආත්මය, ශුභයයි මෙනෙහි නොකරවු. **‘ඉදං පජහථ’** මේ අකුශලය දුරුකරවු. **‘ඉදං උපසම්පජ්ජ විහරථ**’ කුශලයට පැමිණ කුශලය පිළිලැබ කුශලය නිපදවා වසවු.
‘**අනුපාදාය ආසවෙහි චිත්තානි විමුච්චිංසු’** අරමුණු වසයෙන් නොගෙන මිදුනාහ. ඔවුන්ගේ සිත් යම් ආස්‍රව කෙනෙකුන්ගෙන් මිදුනේද, ඔවුහු ඒ ආස්‍රවයන් අරමුණු වසයෙන් නොගෙන මිදුනාහ. අනුත්පාද නිරොධයෙන් වනාහි නිරුද්ධ වන්නාහ. ආස්‍රවයන් අරමුණු වසයෙන් නොගෙනම මිදුනාහ. ‘**අනුපාදාය ආසෙවෙහි විත්තානි විමුච්චිංසු’** යනු එහෙයින් වදාරණ ලදී. ඒ සියල්ලෝම රහත්බවට පැමිණියාහු, හිරු රැසින් මොනවට පවසන ලද පියුම් වනයක් මෙන් පිබිදි සිත් ඇත්තෝ වූහ. **‘තත්‍ර සුදං සාරිපුත්ත හිංසනතස්ස හිංසනකතස්මිං හොති’** යන මෙහි **‘තත්‍ර’** යනු පූර්‍වවචනාපෙක්‍ෂායි. **‘සුදං’** යනු පරපූරණ මාත්‍රයෙහි නිපාතයි. **‘සාරිපුත්ත’** යනු ආමන්ත්‍රණයි. මේ වනාහි මෙහි අර්‍ත්‍ථ යොජනාය: ‘එක්තරා බිහිසුනු වනලැහැබකැ’යි යමක් වදාරණ ලදද, එහි යම් ඒ වනලැහැබක් බිහිසුනුයි වදාරන ලද්දේද, ඒ බිහිසුනු වනලැහැබෙහි බිහිසුනුබව වේ. හිංසන ක්‍රියාවෙන් වේය, යන අර්‍ත්‍ථයි. කුමක් වේදයත්: ‘නොපහවූ රාග ඇති යම්කිසිවෙක්වේද -පෙ- ලොමු දැහැගනියි, යන මෙය වන්නේය
නොහොත් ‘**තත්‍ර’** යනු සම්බන්‍ධාර්‍ත්‍ථයෙහි සප්තමී වචනයි. **‘සු’** යනු නිපාතයි. ‘**කිංසූ නාම තෙ භොන්තො සමණ බ්‍රාහ්මණා’{1}** යනාදි තන්හි මෙනි. ‘**ඉදං’** යනු අභිමතාර්‍ත්‍ථය ප්‍රත්‍යක්‍ෂ වූවක් මෙන් කොට දැක්වීමෙහිලා යෙදෙන වචනයි. **‘සු+ඉදං’** යනු **‘සුදං**’යි වේ. සන්‍ධි වශයෙන් ඉකාරලොපය දතයුතුය. ‘**චක්‍ඛුන්‍ද්‍රීයං ඉත්‍ථින්‍ද්‍රියං අනඤ්ඤාතඤ්ඤස්සාමිතින්‍ද්‍රියං, කිංසූධ විත්තං’{2} **යනාදි තන්හි මෙනි. මේ මෙහි අර්‍ත්‍ථයොජනාය: ‘ශාරිපුත්‍ර, ඒ බිහිසුනු වනලැහැබෙහි බිහිසුනු බවෙහිදී මේ වන්නේය. **‘භිංසනකතස්මිං’** බිහිසුනු බවෙහි යන අරුත්ය. එක් තකාරයක ලෝපය දතයුතුය. ‘**භිංසනකත්තස්මිං’ **කියාම හෝ පාඨය වේ. ‘**භිංසනකතාය’**යි හෝ කියයුත්තෙහි ලිඞ්ග විපර්‍ය්‍යාසය කරන ලද්දේය. මෙහි නිමිත්තාර්‍ත්‍ථයෙහිද සප්තමී වචනයි. එහෙයින් **‘භිංසනකභාවෙ ඉදංසු හොති**’යි සම්බන්‍ධය දතයුතුය. බිහිසුනු බව නිමිතිකොට, බිහිසුනුබව හේතුකොට, හිංසනකභාව ප්‍රත්‍යයයෙන් මේ වන්නේය. **‘යො කොචි අවීතරාගො තං වනසණ්ඩං පවිසති යෙභූය්‍යෙන ලොමාති හංසන්ති**’ ඉතා බොහෝ වූ රෝම දහගනී. උඩුහුරුමුව ඇතිවද, හිදි වැනිවද, කටු වැනිවද සිටගනී. ස්වල්පයක් රෝම දහනොගනී. ඉතාබොහෝ සත්ත්‍වයන්ගේ හෝ රෝම දහනොගනී. ඉතාබොහෝ සත්ත්‍වයන්ගේ හෝ රෝම දහගනී. ස්වල්ප ගණනක් අතිසූර පුරුෂයන්ගේ රෝම දහනොගනී.
දැන් ‘**අයං ඛො සාරිපුත්ත හෙතු’** යනාදිය නිගමනය වේ. මෙහි අතරතුර යමක් නොකියන ලදද, එය ප්‍රකට අර්‍ත්‍ථ ඇත්තේමය. එහෙයින් එය පෙළෙහි ආ ලෙසින්ම දතයුතුය. ‘**න චිරට්ඨිතිකං අහොසි**’යි යමක් වදාරන ලදද එය පුරුෂයුග වශයෙන් වදාරන ලදැයි දතයුතුය. දවස් ගණනින් වනාහි විදර්ශී භාග්‍යවතුන් වහන්සේගේ ආයුෂය අවුරුදු අසූදහසකි. උන්වහන්සේගේ සම්මුඛ ශ්‍රාවකයන්ගේද ආයුෂය එපමණම වේ. මෙසේ මුන්වහන්සේගේ යම් සර්‍වපශ්චිමක ශ්‍රාවකයෙක් වූයේද, උන්වහන්සේ හා එක්කොට අවුරුදු එක්ලක්‍ෂ හැටදහසක් පමණ කල් බ්‍රහ්මචර්‍ය්‍යය පැවැත්තේය. පුරුෂයුග වශයෙන් වනාහි යුග පරම්පරාවෙන් අවුත්, පුරුෂයුග දෙකක්ම බ්‍රහ්මචර්‍ය්‍යය පැවැත්තේය. එහෙයින් චිරට්ඨිතික නොවූයේයයි වදාරණ ලදී. **සිඛී** භාග්‍යවතුන් වහන්සේගේ වනාහි ආයුෂය අවුරුදු සැත්තෑදහසෙහි මුන්වහන්සේගේ සම්මුඛ ශ්‍රාවකයන්ගේද ආයුෂය එපමණම වේ. **විශ්වභු** භාග්‍යවතුන් වහන්සේගේ ආයුෂය අවුරුදු සැටදහසෙකි. මුන්වහන්සේගේ සම්මුඛ ශ්‍රාවකයන්ගේද ආයුෂය එපමණම වේ. මෙසේ උන්වහන්සේලාගේද යම් සර්‍වපශ්චිමක ශ්‍රාවකයෝ වෙත්ද ඔවුන් හා එක්කොට ලක්‍ෂයකින් වැඩි අවුරුදු සතළිස්දහසක් පමණද අවුරුදු විසිදහසක් පමණද බ්‍රහ්මචර්‍ය්‍යය පැවැත්තේය. පුරුෂයුග වශයෙන් වනාහි යුග පරම්පරාවෙන් අවුත්, පුරුෂයුග දෙකක් දෙකක්ම බ්‍රහ්මචර්‍ය්‍යය පැවැත්තේය. එහෙයින් ‘**චිරට්ඨිතික’ **නොවූයේය’යි වදාරණ ලදී.
මෙසේ ආයුෂමත් ශාරීපුත්‍ර මහා ස්ථවිරයන් වහන්සේ තුන්බුදුවරයන්ගේ බ්‍රහ්මචර්‍ය්‍යය බොහෝකල් නොපැවැත්මෙහි කරුණු අසා අනික් තුන් බුදුවරයන්ගේ බ්‍රහ්මචර්‍ය්‍යය කල්පැවැත්මෙහි හෙතු අසනු කැමැත්තාහු, නැවත ‘**කො පන භන්තෙ**’යි ආදි ක්‍රමයෙන් භාග්‍යවතුන් වහන්සේගෙන් විචාළාහුය. භාග්‍යවතුන් වහන්සේද මුන්වහන්සේට එය ප්‍රකාශ කළසේක. ඒ සියල්ල කියන ලද්දට ප්‍රතිපක්‍ෂ වශයෙන් දතයුතුය. මෙහි චිරස්ථිතිකභාවයෙහිද ඒ බුදුවරයන්ගේ ආයුපමණින්ද පුරුෂයුග වසයෙන්ද යන දෙයයුරෙන් චිරස්ථිතිකභාවය දතයුතුය. **කකුසන්‍ධ** භාග්‍යවතුන් වහන්සේගේ ආයුෂය අවුරුදු හතළිස් දහසකි. **කෝණාගමන **භාග්‍යවතුන් වහන්සේගේ ආයුෂ අවුරුදු තිස්දහසකි. **කාශ්‍යප** භාග්‍යවතුන් වහන්සේගේ ආයුෂ අවුරුදු විසිදහසකි. උන්වහන්සේලාගේ සම්මුඛ ශ්‍රාවකයන්ගේ ආයුෂද එපමණම වේ. උන්වහන්සේලාගේ බොහෝ ශ්‍රාවකයුගයෝද පරම්පරාවෙන් බ්‍රහ්මචර්‍ය්‍යය පැවැත්වූහ. මෙසේ උන්වහන්සේලාගේ ආයුපමණින්ද ශ්‍රාවකයුග වශයෙන්දැයි දෙපරිද්දෙන් බ්‍රහ්මචර්‍ය්‍යය චිරස්ථිතික වූයේය.
කාශ්‍යප භාග්‍යවතුන් වහන්සේගේ ආයුෂයෙන් අඩක් ආයුපමණ වූ දසදහස් අවුරුදු ආයු ඇති කාලයෙහි අප භාග්‍යවතුන් වහන්සේ ඉපදියයුතු වන්නේය. ඒ ආයු කාලයට නොපැමිණෙන භාග්‍යවතුන් වහන්සේ විසින් පන්දහසක් අවුරුදු ආයු ඇති කාලයෙහි හෝ දහසක් අවුරුදු ආයුඇති කාලයෙහි හෝ පන්සියයක් අවුරුදු ආයුඇති කාලයෙහි හෝ ඉපදිය යුතු වන්නේය. යම්හෙයකින් වනාහි බුද්ධකාරක ධර්‍මයන් සොයන්නාවූ හාත්පසින් සොයන්නාවූ නුවණ මෝරවන්නාවූ සර්‍වඥතාඥානය ගැබ්ගන්වන්නාවූ උන්වහන්සේගේ නුවණ සියක් අවුරුදු ආයුඇති කාලයෙහි මේරීමට ගියේද, එහෙයින් ඉතා මද ආයු ඇති කාලයෙහි උපන් සේක. එහෙයින් මුන්වහන්සේගේ ශ්‍රාවක පරම්පරා වශයෙන් බ්‍රහ්මචර්‍ය්‍යය කල්පවත්නේ වූයේද, ආයු පමණින් අවුරුදු ගණනින් කල් නොපවතින්නක්ම වූයේ යයි කියන්නට වටියි.
**‘අථ ඛො ආයස්මා සාරිපුත්තො’** යන මෙහි පූර්‍වාපරකථා පිළිබඳ අනුසන්‍ධිය කවරේද යත්: මෙසේ තුන් බුදුවරයන්ගේ බ්‍රහ්මචර්‍ය්‍යය පිළිබඳ කල්පැවැත්මෙහි හේතුව අසා ශික්‍ෂාපද ප්‍රඥප්තියම කල්පැවැත්මෙහි හේතුයයි නිමාවට ගොස් භාග්‍යවතුන් වහන්සේගේද බ්‍රහ්මචර්‍ය්‍යයෙහි කල්පැවැත්ම කැමති වන්නාවු ආයුෂ්මත් ශාරීපුත්‍ර ස්ථවිරයන් වහන්සේ භාග්‍යවතුන් වහන්සේගෙන් ශික්‍ෂාපද පැණවීම ඇයද සිටියහ. ශික්‍ෂාපද පැණවීම පිළිබඳ ඒ යාච්ඤා විධිය දක්වනු පිණිස ‘**අථ ඛො ආයස්මා සාරිපුත්තො උට්ඨායාසනා -පෙ- චිරට්ඨිතිකං’** යන මෙය වදාරණ ලද්දේය. එහි ‘**අද්ධනියං’** දිගුකල් පැවැත්මට සමර්‍ත්‍ථය. දීර්‍ඝකාලික යයි කියන ලද්දේ වේ. සෙස්ස ප්‍රකට අර්‍ත්‍ථ ඇත්තේමය.
ඉක්බිති භාග්‍යවතුන් වහන්සේ මෙතෙක් ශික්‍ෂාපද පැනවීමට කාලය නොවේයයි ශාරීපුත්‍ර මහාස්ථවිරයන් වහන්සේට ප්‍රකාශ කරනසේක් **‘ආගමෙහි ත්‍වං සාරිපුත්ත’** යනාදිය වදාළ සේක. එහි **‘ආගමෙහි ත්‍වං’** ඔබ මදක් බලාපොරොත්තු වෙව, ඔබ මදක් ඉවසවයි වදාරණ ලද්දේ වේ. ආදර වසයෙන් මෙය දෙවරක් වදාරණ ලදි. භාග්‍යවතුන් වහන්සේ මෙයින් ශික්‍ෂාපද පැනවීමෙහි ශ්‍රාවකයන්ගේ විෂයභාවය ප්‍රතික්‍ෂෙපකොට ශික්‍ෂාපද පැණවීම බුදුවරයන්ට විෂයවූවෙකැයි ප්‍රකාශ කරණසේක් **‘තථාගතො වා’** යනාදිය වදාළ සේක. මෙහිද **‘තත්‍ථ’** යනු ශික්‍ෂාපද පනවණ සේක්වා’යි තා විසින් යමක් කියන ලදද, එහි තථාගතතෙමේම ඒ ශික්‍ෂාපද පැනවීමෙහි කල් දන්නේය’යි මෙසේ වදාරා ‘එයට තවම කාලය නොවේය’යි දක්වන්නට **‘න තාව සාරිපුත්ත’ **යනාදිය වදාළ සේක.
එහි මොවුන් කෙරෙහි ආස්‍රව සිටිත්නුයි ආසවට්ඨානීය නම්වෙත්. මෙලොව පරොපවාද විප්‍රතිසාර වධබන්‍ධනාදී වූ ආස්‍රවයෝද, පරලොව අපායදුඃඛයට විශේෂ වූ ආස්‍රවයෝද, යම්කෙනෙකුන් කෙරෙහි සිටින්නෝම වෙත්ද යම්හෙයකින් ඔවුනට ඔවුහු කරුණුවෙත්ද, යන අර්‍ත්‍ථයි. ආස්‍රවයන්ගේ පැවැත්මට කරුණු වූ ඒ ව්‍යතික්‍රම ධර්‍මයෝ යම්තාක් සඞ්ඝයා කෙරෙහි පහළ නොවෙත්ද, ඒතාක් ශාස්තෘතෙමේ ශ්‍රාවකයන්ට ශික්‍ෂාපද නොපණවයි යනු මෙහි අර්‍ත්‍ථ යෝජනාය. ඉදින් පණවානම්, පරොපවාදයෙන් පරොපාරම්භයෙන් ගර්‍හාදොෂයෙන් නොමිදෙන්නේය.
කෙසේදයත්: පණවන්නහු විසින් **‘යො පන භික්‍‍‍‍‍ඛු මෙථුනං ධම්මං පතිසෙවෙය්‍ය’** යනාදි සියල්ල පැණවියයුතු වන්නේය. ව්‍යතික්‍රම දෝෂයක් නොදැකම මේ ප්‍රඥප්තිය දැනගෙන අන්‍යයෝ කෙසේද යත්: පණවන්නහු විසින් **‘යො පන භික්‍‍‍‍‍ඛු මෙථුනං ධම්මං පතිසෙවෙය්‍ය**’ යනාදි සියල්ල පැණවියයුතු වන්නේය. ව්‍යතික්‍රම දොෂයක් නොදැකම මේ ප්‍රඥප්තිය දැනගෙන අන්‍යයෝ ‘කෙසේනම් ශ්‍රමණ ගෞතම තෙමේ, භික්‍ෂු සඞ්ඝතෙමේ මට අනුව පවත්නේය. මාගේ වචනය කරන්නේය’යි මෙපමණකිනුදු ශික්‍ෂා පදයන්ගෙන් භික්‍ෂු සඞ්ඝයා වෙළාතබන්නේද? පාරාජිකා පණවන්නේද? මේ කුලපුත්‍රයෝ මහත් භොගසමූහයද, මහත් නෑසමූහයද අතට පත් රාජ්‍යයන්ද, හැරදමා පැවිදි වූවාහුය. කෑම් ඇඳීම් සෙවීමෙහි සැහැල්ලු බව පරමකොට ගැනීමෙන් සතුටුව, ශික්‍ෂාවෙහි දැඩි ගෞරව ඇතිව, කයෙහි හා ජීවිතයෙහි බලාපොරොත්තු රහිතව වසන්නාහුය, ඔවුන් අතුරෙහි කවරෙක්නම් ලෝකයාගේ ආමිෂය වූ මෛථුනය හෝ සේවනය කරන්නේද? අන්හු අයත් බඩු පැහැර ගන්නේද? අන්‍යයාගේ රිසිවූ සිත්කලු වූ ඉමිහිරිවූ ජීවිතය හෝ සිඳින්නේද? තමන්කෙරෙහි නොවූ ගුණ පැවසීමෙන් ජීවිකාව හෝ කරන්නේද? පාරාජිකයන් නොපැණවූ කල්හිද, ප්‍රව්‍රජ්‍යා මුඛයෙන් මේ මෙවුන්දම් ආදිය නොකිරීම ප්‍රකට කරන ලද්දේ නොවේදැයි උපවාද, උපාරම්භ, ගර්‍හා පවත්වන්නාහුය. සත්ත්‍වයෝ තථාගතයන් වහන්සේගේ ශක්තියද බලයද නොදන්නාහ. පැණවූ ශික්‍ෂා පදයද කිපෙන්නේය, සුදුසු තැන නොසිටින්නේය. යම්සේ අදක්‍ෂ වූ වෙදෙක් නොහටගත් ගඩක් ඇති පුරුෂයෙකු කැඳවා ‘එම්බා! පුරුෂය! මෙහි එව, තාගේ මේ සිරුරු පෙදෙසෙහි මහා ගඩක් හටගෙන තා විනාශයට පමුණුවන්නේය. එහෙයින් ගඩ හටගැනීමට පෙරම එයට පිළියම් කරවා ගණුව’යි කියා ‘ඇදුර! මැනව, ඔබම එයට පිළියම් කරව’යි කියන ලද්දේ ඒ පුරුෂයාගේ නීරෝග වූ සිරුරු පෙදෙසක් පළා ලේ බැහැරකොට ආලේපන බන්‍ධන ධොවනාදියෙන් ඒ පෙදෙස සිවිසහිතකොට, නැවත ඒ පුරුෂයා හට ‘මා විසින් තාගේ මහා රෝගය පිළියම් කරන ලද්දේය. එහෙයින් ඒ සඳහා මට දියයුතු දැය දෙව’යි කියන්නේය. ඔහුද ඒ වෙදාට ‘මේ අඥවූ වෙදා කුමක් කියාද? මොහු විසින් මාගේ කිනම් රෝගයක් පිළියම් කරණ ලද්දේද? මෙතෙමේ නිකරුණේ මට දුක් ඉපදවූයේ නොවේද? රුධිරක්‍ෂයට මා පැමිණවූයේ නොවේදැ’යි මෙසේ ආක්‍රෝශද කරන්නේය, දොස්ද කියන්නේය, ගැරහීමද කරන්නේය. ඔහුගේ ගුණයක්ද නොදන්නේය. එපරිද්දෙන්ම ශාස්තෲන් වහන්සේ නොඋපන් ව්‍යතික්‍රම දෝෂයක් නිමිතිකොට, ශ්‍රාවකයන්ට ශික්‍ෂාපද පණවන්නාහු නම්, පරොපවාදාදියෙන් නොමිදෙන්නාහුය. සත්ත්‍වයෝ උන්වහන්සේගේ ශක්තිය හෝ බලය නොදන්නාහුය. පැණවූ ශික්‍ෂා පදයද කොප්‍යවන්නේය. සුදුසු තැන නොසිටින්නේය. එහෙයින් ‘**න තාව සාරිපුත්ත සත්‍ථා සාවකානං -පෙ- පාතුභවන්ති’** යනු වදාරණ ලද්දේය.
මෙසේ ශික්‍ෂාපද පැණවීමෙහි අකාලය දක්වා නැවත ශික්‍ෂාපද පැණවීමෙහි කාලය දක්වන්නට ‘**යතො ච ඛො සාරිපුත්ත**’ යනාදිය වදාළ සේක. එහි ‘**යතො ච ඛො සාරිපුත්ත’** යනාදිය එහි ‘**යතො’ **යම්කලෙක. යම් කලෙකැයි වදාරණ ලද්දේ වේ. සෙස්ස කියූ අනුසාරයෙන්ම දතයුතුය. මේ මෙහි සඞ්ක්‍ෂෙපාර්‍ත්‍ථය වෙයි. යම්කලෙක වනාහි ආස්‍රවස්ථානීය ධර්‍මැයි ගිනීමට ගියාවූ ව්‍යතික්‍රම දොෂ සඞ්ඝයා කෙරෙහි පහළවේද, එකල්හි ශාස්තෲන් වහන්සේ ශ්‍රාවකයන් හට ශික්‍ෂාපද පණවන්නෝය. ප්‍රාතිමොක්‍ෂය උදෙසන්නෝය. කුමක්හෙයින්ද යත්: ආස්‍රවස්ථානීය ධර්‍මැයි ගිණීමට ගියාවූ ඒ ව්‍යතික්‍රම දොෂයන්ගේ නැසීම පිණිසය. එසේ පණවන්නේ යම්සේ දක්‍ෂ වූ වෙදෙක් හටගත් ගඩය පැළීම, ආලෙප කිරීම, බැඳීම, සේදීම යන මේ ආදියෙන් එයට පිළියම් කරනුයේ මස්නගා සන්සිඳුවා එතැන සිවිසහිත කිරීමෙන් උපවාදාදිය ලැබීමට සුදුසු නොවූයේමවේද, සිය ඇදුරුකම්හි ප්‍රකට වූ ආනුභාව ඇත්තේ සත්කාරයට පැමිණේද, එපරිද්දෙන් උපවාදාදිය ලැබීමට සුදුසු නොවෙත්. ස්වකීය සර්‍වඥභාව විෂයයෙහි ප්‍රකට ආනුභාව ඇත්තෝ සත්කාරයට පැමිණෙත්. භාග්‍යවතුන් වහන්සේගේ ඒ ශික්‍ෂාපදයද කොප්‍ය නොවේ. සුදුසු තැන පිහිටා සිටින්නේය.
මෙසේ ආස්‍රවස්ථානීය ධර්‍මයන්ගේ නොඉපැත්ම, ශික්‍ෂාපද පැණවීමට අකාලයයිද, ඉපැත්ම, කාලයයිද වදාරා ඒ ධර්‍මයන්ගේ අනුත්පත්ති කාලයද උත්පත්ති කාලයද දක්වන්නට ‘**න තාව සාරිපුත්ත ඉධෙකච්චෙ’** යනාදිය වදාළ සේක. එහි ප්‍රකට අර්‍ත්‍ථ ඇති පදපෙළ විසින්ම දතයුතුය. මේ වනාහි අප්‍රකට පද වර්‍ණනාය: රාත්‍රි කාලයන් දනිත්නුයි රත්තඤ්ඤු. තමන් පැවිදි වූ දින පටන් බොහෝ රාත්‍රීකාල දනිත්. පැවිද්දෙන් බොහෝකල් ගියහයි කියන ලද්දේ වේ. රාත්‍රි දන්නවුන් හේතුකොට මහත්‍වයට ගියේ **රත්තඤ්ඤුමහත්ත** නමි. පැවිද්දෙන් බොහෝකල් ගියවුන් අතුරෙහි මහත්බවට පැමිණියේය යන අර්‍ත්‍ථයි. එහි රාත්‍රි කාල දැනීමෙන් මහත්බවට පැමිණි සඞ්ඝයා විෂයෙහි **උපසෙන** **වඞ්ගන්තපුත්‍ර** අරබයා ශික්‍ෂාපදය පණවන ලදැයි දතයුතුය. ඒ ආයුෂ්මත්තෙමේ වනාහි උනු දසවස් ඇතිව උපසම්පදා කරන භික්‍ෂූන් දැක එක්වස් ඇතිව සද්ධිවිහාරිකයෙකු උපසම්පදා කෙළේය. එකල්හි භාග්‍යවතුන් වහන්සේ **‘න භික්‍‍‍‍ඛවෙ ඌන දසවස්සෙන උපසම්පාදෙතබ්බො, යො උපසම්පාදෙය්‍ය ආපත්ති දුක්කටස්ස**’{1} යන ශික්‍ෂාපදය පැණවූ සේක. මෙසේ පැණවූ ශික්‍ෂාපදය ඇතිකල්හි නැවත භික්‍ෂූහු ‘දසවස් ඇත්තම්හ’යි අඥවූවෝ අව්‍යක්තවූවෝ උපසම්පදා කෙරෙත්. එකල්හි භාග්‍යවතුන් වහන්සේ, **‘න භික්‍‍‍‍ඛවෙ බාලෙන අබ්‍යත්තෙන දසවස්සෙන උපසම්පාදෙතබ්බො, යො උපසම්පාදෙය්‍ය ආපත්ති දුක්කටස්ස, අනුජානාමි භික්‍‍‍‍ඛවෙ ව්‍යත්තෙන භික්‍ඛුනා පටිබලෙන දසවස්සෙන වා අතිරෙක දසවස්සෙන වා උපසම්පාදෙතුං’{1}**යි අනිකදු ශික්‍ෂා පදයක් පණවා වදාළ සේක. පැවිද්දෙන් බොහෝකල් ගියවුන් මහත්බවට පැමිණි කල්හි ශික්‍ෂාපද දෙකක් පණවන ලද්දේය.
**‘වෙපුල්ලමහත්තං’** ස්ථවිර, මද්ධ්‍යම, නවකයන්ගේ විපුලත්‍වයෙහි මහත්බව. යම්තාක් සඞ්ඝයා වනාහි ස්ථවිර, නවක, මද්ධ්‍යමයන්ගේ වශයෙන් පැවිද්දන්ගේ බහුලභාවයෙන් මහත්බවට පැමිණියේ නොවේද, ඒතාක් සෙනසුන් පොහෝනේ වේ. එහෙයින් ශාසනයෙහි ආවාස මාත්සර්‍ය්‍යාදිය හේතුකොට ඇතැම් ආස්‍රවස්ථානීය ධර්‍ම නොඋපදියි. පැවිද්දන්ගේ බහුලභාවයෙන් මහත්බවට පැමිණි කල්හි ඒ ආස්‍රවස්ථානීය ධර්‍ම උපදියි. එකල්හි ශාස්තෲන් වහන්සේ ශ්‍රාවකයන්ට ශික්‍ෂාපද පණවත්. එහි පැවිද්දන්ගේ බහුලභාවයෙන් මහත්බවට පැමිණි සඞ්ඝයා විෂයයෙහි පණවන ලද ශික්‍ෂාපදයෝ **‘යො පන භික්‍‍‍‍‍ඛු අනුපසම්පන්නෙන උත්තරිං ද්විරත්තතිරත්තං සහසෙය්‍යං කප්පෙය්‍ය පාචිත්තියං’{1}** **‘යා පන භික්‍‍‍‍‍ඛුනී අනුවස්සං වුට්ඨාපෙය්‍ය පාචිත්තියං’{2} ‘යා පන භික්‍‍‍‍‍ඛුනී එකං වස්සං ද්වෙ වුට්ඨාපෙය්‍ය පාචිත්තියං**’{2}යි මේ නයින් දතයුත්තාහ.
**‘ලාභග්ගමහත්තං’** චීවරාදිප්‍රත්‍යය ලාභයෙහි අග්‍රමහත්‍වය. ලාභය පිළිබඳ යම් අග්‍රබවක් උත්තමබවක්, මහත්බවක්වේද, එයට පැමිණියේවේද යන අර්‍ත්‍ථයි. නොහොත් ලාභයෙන් අග්‍රමහතත්‍වයටද, ලාභයෙන් ශ්‍රේෂ්ඨත්‍වයටද, මහත්‍වයටද, පැමිණියේය යන අර්‍ත්‍ථයි. සඞ්ඝතෙමේ වනාහි යම්තාක්කල් ලාභාග්‍රමත්‍වයට පැමිණියේ නොවේද, ඒතාක් ලාභය නිසා ආස්‍රවස්ථානීය ධර්‍මයෝ නොඋපදිත්. ලාභාග්‍රමහත්‍වයට පැමිණි කල්හි උපදිත්. එකල්හි ශාස්තෲන් වහන්සේ ශික්‍ෂාපද පනවන සේක. **‘යො පන භික්‍‍‍‍‍ඛු අචෙලකස්ස වා පරිබ්බාජකස්ස වා පරිබ්බාජිකාය වා සහත්‍ථා ඛාදනීයං වා භොජනීයං වා දදෙය්‍ය, පාචිත්තියං’{3}** යන මේ ශික්‍ෂාපදය සඞ්ඝයා ලාභාග්‍රමහතත්‍වයට පැමිණි කල්හි පණවන ලද්දේය.
**‘බාහුසච්ච මහත්තං’** බහුශ්‍රැතභාවයෙහි මහත්බව. සඞ්ඝතෙමේ යම්තාක් බහුශ්‍රැත මහත්‍වයට පැමිණියේ නොවේද, ඒතාක් ආස්‍රවස්ථානීය ධර්‍ම නොඋපදියි. බහුශ්‍රැත මහත්‍වයට පැමිණි කල්හි වනාහි යම්හෙයකින් එක් නිකායකුදු දෙනිකායකුදු -පෙ- නිකාය පසම උගෙන විපරීත වශයෙන් නුනුවණින් ඉල්පෙන්නා වූ පුද්ගලයෝ ස්වභාවයෙන් ස්වභාවය හෙවත් **අනුපාදින්න ඵස්ස රසයෙන් උපාදින්න ඵස්ස** **රසය** සසඳා ශාස්තෲ ශාසනය ධර්‍මයෙන් පහවූවක් කොට, විනයෙන් පහවූවක් කොට දක්වත්. එකල්හි ශාස්තෲන් වහන්සේ **‘යො පන භික්‍‍‍‍‍ඛු එවං වදෙය්‍ය:- තථාහං භගවතා ධම්මං දෙසිතං ආජානාමි -පෙ- සමණුද්දෙසොපි චෙ එවං වදෙය්‍ය’{4}** යනාදි ක්‍රමයෙන් ශික්‍ෂාපද පණවන සේක.
මෙසේ භාග්‍යවතුන් වහන්සේ, ආස්‍රවස්ථානීය ධර්‍මයන්ගේ අනුත්පත්ති කාලයත් උප්පත්ති කාලයත් දක්වා, ඒ කාලයෙහි මුළුමනින් ඔවුන්ගේ අභාවය දක්වන සේක් ‘**නිරබ්බුදො හි සාරිපුත්ත’** යනාදිය වදාළ සේක. එහි ‘**නිරබ්බුදො**’ අර්බුද රහිතය. සොරහු අර්බුදයි කියනු ලැබෙත්. සොරු නැත්තේය යන අර්‍ත්‍ථයි. මේ අර්‍ත්‍ථයෙහි දුශ්ශීලයෝ සොරභයි අදහස් කරන ලදහ. දුශ්ශීලයෝ වනාහි ශ්‍රමණයෝ නොවූවාහුම ශ්‍රමණැයි ප්‍රතිඥා කිරීමෙන් අනුන් අයත් සිවුපසය සොරකම් කරත්. එහෙයින් නිරබ්බුද යන මෙයින් සොරු රහිතය, දුසිල්හු රහිතයයි කියන ලද්දේ වේ. ‘**නිරාදීනවො’** උවදුරු රහිතය. තැතිගැනීම් රහිතය. දුශ්ශීලාදී නවයන්ගෙන් විරහිතමයයි වදාරණ ලදී. **‘අපගතකාළකො’** දුශ්ශීලයෝම කාළකැයි කියනු ලැබේ. ඒ දුශ්ශීලයෝ රන්වන් වූවාහුද, දුශ්ශීලසඞ්ඛ්‍යාත පාපධර්‍මයෙන් යුක්ත බැවින් කාළකයෝමැයි දතයුත්තාහ. ඔවුන්ගේ අභාවයෙන් අපගත කාළකය. **‘අපහත කාළක**’යි ද පාඨයක් වේ. ‘**සුද්ධො**’ අපගත කාළක බැවින්ම පිරිසිදුය. හාත්පසින් පිරිසිදුය. ප්‍රභාස්වරය. **‘සාරෙ පතිට්ඨිතො’** ශීල, සමාධි, ප්‍රඥා, විමුක්ති, විමුක්තිඥානදර්‍ශන ගුණයෝ සාරයි කියනු ලැබෙත්. ඒ සාරයෙහි පිහිටි බැවින් සාරයෙහි පිහිටියේය.
මෙසේ සාරයෙහි පිහිටි බව වදාරා නැවත මේ සඞ්ඝයාගේ ඒ සාරයෙහි පිහිටිබව මෙසේ දතයුතුයයි දක්වනසේක් ‘**ඉමෙසං සාරිපුත්ත**’ යනාදිය වදාළ සේක. එහි මේ සඞ්ක්‍ෂෙප වර්‍ණනාය: වෙරඤ්ජාවෙහි යම් මේ පන්සියයක් භික්‍ෂූහු වස්විසීමට එළැඹියාහුද, මොවුන් අතුරෙහි ගුණ වසයෙන් පැසුළු වූ සියල්ලන් අතුරෙහි මදගුණ ඇත්තාවූ මහණෙක් වේද, ඒ ආනන්‍ද තෙමේ සොතාපන්න වේ. ‘**සොතාපන්නො**’ මාර්‍ගස්‍රොතයට පැමිණියේය. **‘සොත’** යන මෙයද මාර්‍ගයට නමකි. ‘**සොතාපන්න**’ යනු ඒ මාර්‍ගස්‍රොතයෙන් සමන්‍වාගත පුද්ගලයා හට නමකි. ඒ මෙසේ වදාළ සේක:
**‘සොතො සොතොති හිදං සාරිපුත්ත වුච්චති, කතමො නුඛො සාරිපුත්ත සොතොති, අයමෙවහි භන්තෙ අරියො අට්ඨංගිකො මග්ග, සෙය්‍යථිදං; සම්මාදිට්ඨි -පෙ- සම්මා සමාධීති. සොතාපන්නො සොතාපන්නොති යො හි භන්තෙ ඉමිනා අරියෙන අට්ඨඞ්ගිකෙන මග්ගෙන සමන්නාගතො, අයං වුච්චති සොතාපන්නො සොයමායස්මා එවං නාමො එවං ගොත්තො’{1}**යි. මෙහි වනාහි මාර්‍ගයෙන් ඵලයට නම් දෙන ලද්දේය. එහෙයින් ඵලස්ථ පුද්ගලතෙමේ සොතාපන්නයි දතයුතුය.
**‘අවිනිපාතධම්මො’** විරූපව දුක්සහිතව උපායාස සහිතව වැටේනුයි විනිපාත නමි. මොහුට විනිපාත ධර්‍මයක් නැත්තේනුයි **අවිනිපාතධම්ම. අපායගමනීය** ධර්‍මයන් ක්‍ෂය වූ බැවින් තමන්ට අපායන්හි වැටෙන ස්වභාවයක් නැත්තේනුයි වදාරණ ලද්දේය. කුමක්හෙයින්දයත්: යම් ධර්‍ම කෙනෙක් අපායගමනීය වෙත්ද, ඒ අපායගමනීය ධර්‍මයන් ක්‍ෂය වූ බැවිනි. විවසව වැටීම හෝ විනිපාත. ඒ විනිපාත ස්වභාවය මොහුට නැත්තේනුයි අවිනිපාත ධම්ම. අපායයන්හි විවසව වැටෙන ස්වභාවයක් මොහුට නැත්තේනුයි වදාරණ ලද්දේ වේ. මොනවට වැඩුනු සම්පත් දෘෂ්ටි ආදි මාර්‍ගයෙන් පිළිගැන්වූ මාර්‍ගයෙන් නියත බැවින් නියත වේ. යටකෙළවරින් සත්වන භවයෙන් මතු නොඉපැදෙන ස්වභාවයන් නියත වේ. ආර්‍ය්‍යමාර්‍ගසඞ්ඛ්‍යාත නිර්‍වාණයට උතුම් වූ මාර්‍ගය, උතුම් වූ ගතිය මොහුටනුයි **සම්බොධිපරායණ**. ඒකාන්තයෙන් උපරිමාර්‍ගත්‍රයට පමුණුවන්නේය යන අර්‍ත්‍ථයි. කුමහෙයින්ද යත්: පිළිලැබූ පළමුමග ඇති බැවිනි.
මෙසේ භාග්‍යවතුන් වහන්සේ දම්සෙනෙවි සැරියුත් මහතෙරුන්ට කරුණු අවබෝධ කරවා, වෙරඤ්ජාවෙහි ඒ වස්විසීම ගෙවා, වැස නිමකළ වස් ඇතිසේක් මහාපවාරණයෙන් පවරා **‘අථ ඛො භගවා ආයසමන්තං** **ආනන්‍දං ආමන්තෙසි**’යි ඇමතූ සේක. වදාළ සේක. අවබෝධ කරවූ සේක. කුමක් අවබෝධ කරවූ සේක්දයත්: **‘ආචිණ්ණං ඛො පනෙතං’** යන මේ ආදිය අවබෝධ කරවූ සේක: ‘**ආචිණ්ණං**’ පුරුදු කරන ලදය. සිරිතය. වතය. ලොකොත්තර ධර්‍මානුගත ධර්‍මයය. ඒ මේ පුරුදු කරන ලද්ද, බුදුවරුන් විසින් පුරුදු කරන ලද්දය, ශ්‍රාවකයන් විසින් පුරුදු කරන ලද්ද යයි දෙවැදෑරුම් වේ. බුදුවරයන් විසින් පුරුදු කරන ලද්ද කවරේද යත්: එහි බුදුවරයෝ යම් කෙනෙකුන් විසින් නිමන්ත්‍රණය කරන ලද්දාහු, වස් වසත්ද, ඔවුන් නොබලා නොවිචාරා දනවු සැරිසැරීමට නොවඩින්නාහ. මේ වනාහි එක්සිරිතකි. ශ්‍රාවකයෝ වනාහි විචාරා හෝ නොවිචාරා පහසු ඇති පරිද්දෙන් දනවු සැරිසැරීමට යන්නාහ.
බුදුවරයන්ගේ අනික් සිරිතක්ද වේ: බුදුවරයෝ වැස නිමකළ වස් ඇත්තාහු, පවාරණයකොට ජනසඞ්ග්‍රහය පිණිස දනවු සැරිසැරීමට වඩින්නාහුමය. දනවු සැරිසරන්නාහුද, මහා මණ්ඩල, මද්ධ්‍ය මණ්ඩල, ක්‍ෂුද්‍ර මණ්ඩල යන මේ තෙවැදෑරුම් වූ මණ්ඩලයන් අතුරෙහි එක්තරා මණ්ඩලයක සැරිසරන්නාහුය. එහි **මහා මණ්ඩලය**, යොදුන් නවසියයක් ඇත්තේය. **මද්ධ්‍යමණ්ඩලය,** යොදුන් සසියයක් ඇත්තේය. ක්‍ෂුද්‍රමණ්ඩලය, යොදුන් තුන්සියයක් ඇත්තේය. යම්කලක මහාමණ්ඩලයෙහි හැසිරෙනු කැමැත්තාහු වෙත්ද, එකල්හි මහා පවාරණයෙන් පවාරණයකොට පෑළවිය දවසෙහි මහා භික්‍ෂු සඞ්ඝයා පිරිවරකොට ඇතිව නික්ම ගම්නියම්ගම් ආදියෙහි ආමිෂ සඞ්ග්‍රහ පිළිගැනීමෙන් මහජනයාහට අනුග්‍රහ කරන්නාහු ධර්‍ම දානයෙන්ද මේ මහජනයාගේ නිවණට හේතුවූ නිවණ ඇසුරු කළ කුසල් වඩමින් නව මසකින් ජනපද චාරිකාව අවසන් කරත්. ඉදින්වනාහි ඇතුළුවස භික්‍ෂූන්ගේ ශමථ විදර්‍ශනාවෝ තරුණ වූවාහු වෙත්ද, මහා පවාරණයෙන් පවාරණය නොකොට අනුමතිදාන වසයෙන් පවාරණ සඞ්ග්‍රහයද, ඉල්මස මැදිපෝයදා පවාරණයකොට උඳුවප්මස පළමු දිනයෙහි මහාභික්‍ෂු සඬඝයා පිරිවරකොට ඇතිව නික්ම කියූ ලෙසින්ම මද්ධ්‍යමණ්ඩලයෙහි චාරිකාව අටමසකින් අවසන් කරත්. ඉදින්වනාහි, වැස නිමකළ වස්ඇති බුදුවරයන් විසින් හික්මවියයුතු වූ නොමේරු ඉඳුරන් ඇති සත්ත්‍වයෝ වෙත්ද, ඔවුන්ගේ ඉඳුරන් මෝරායෑම බලාපොරොත්තුවන්නාහු, උඳුවප් මසද එහිම වැඩවාසයකොට, දුරුතුමස පළමු දිනයෙහි මහාභික්‍ෂු සඞ්ඝයා පිරිවරකොට ඇතිව නික්ම කියූ ලෙසින්ම ක්‍ෂුද්‍ර මණ්ඩලයෙහි චාරිකාව සත්මසකින් අවසන් කරත්. ඒ මණ්ඩලයන්හිද යම්කිසිතැනක හැසිරෙන්නාහුද, ඒ ඒ සත්ත්‍වයන් කෙලෙසුන්ගෙන් වෙන්කරමින් ස්‍රොතාපත්ති ඵලාදිය හා යොදමින් හික්මවිය යුතු සත්ත්‍වයන්ගේ වසයෙන්ම නන්පැහැති මල් නෙලන්නවුන් මෙන් හැසිරෙත්.
බුදුවරයන්ගේ අනිකුදු සිරිතක් බුදුවරයන් විසින් පුරුදු කරන ලද්දක් වේ: දිනපතා අලුයම් කාලයෙහි ශාන්ත වූ සුඛවූ නිවන අරමුණුකොට, ඵලසමාපත්තියට සමවැදීම, ඵලසමාපත්තියෙන් නැගිට මහා කරුණා සමාපත්තියට සමවැදීම හා ඉනික්බිති දසදහස් සක්වළෙහි දහම් අවබෝධ කරවියහැකි සත්ත්‍වයන් බැලීමය.
බුදුවරයන්ගේ අනිකුදු සිරිතක් වේ: ආගන්තුකයන් හා ඉතා පළමුකොට පිළිසඳර කිරීම, අර්‍ත්‍ථොත්පත්ති වශයෙන් දහම් දෙසීම හා අවතීර්‍ණ දෝෂයෙහි ශික්‍ෂාපද පැනවීමය යන මෙය බුදුවරයන්ගේ සිරිතය.
ශ්‍රාවකයන්ගේ සිරිත කවරේදයත්: බුදුරජාණන් වහන්සේගේ කාලයෙහි වස් එළැඹීමට පෙරටුව කමටහන් ගැනීම පිණිසද, වස් වැස නිමකළවුන්ගේ තමන් ලැබූ ගුණ සැලකිරීම පිණිසද, මතුවෙහි කමටහන් ගැනීම පිණිසද අවුරුද්දට දෙවරක් සන්නිපාතය වේ. මේ ශ්‍රාවකයන්ගේ සිරිතය. මෙහි වනාහි බුදුවරුන්ගේ සිරිත දක්වන සේක් **‘ආචිණ්ණං ඛො පනෙතං ආනන්‍ද තථාගතානං’** යනු වදාළ සේක.
‘**ආයාම’** එව යමු. **‘අපලොකෙස්සාම’** චාරිකාවෙහි හැසිරෙනු පිණිස විචාරන්නෙමු. **‘එවං’** යනු පිළිගැණුම් අරුත්හි නිපාතයි. ‘**භන්තෙ**’ යන මෙය ගාරවාධි වචනයි. ශාස්තෲන් වහන්සේට පිළිවදන් දීමයි කීමද වටියි. ‘**භගවතො පච්චස්සොසි’** භාග්‍යවතුන් වහන්සේගේ වචනයට පිළිවදන් දුන්නේය. මූණ දී ඇසූයේය. පිළිගත්තේය. **‘එවං’** යන මේ වචනයෙන් පිළිගත්තේ යයි කියන ලද්දේ වේ.
**‘අථ ඛො භගවා නිවාසෙත්‍වා’** මෙහි පෙරවරු කාලයෙහියි හෝ පස්වරු කාලයෙහියි නොකියන ලද්දේය. මෙසේ ඇතිකල්හිදු භාග්‍යවතුන් වහන්සේ කළ බත්කිස ඇතිසේක්, මද්ධ්‍යාහ්න කාලය ඉක්මවා ආයුෂ්මත් ආනන්‍ද ස්ථවිරයන් වහන්සේ පැසුළු මහණහුකොට, නුවරදොර පටන් නගර වීථීන් රන්දිය දහරක වැනි රන්වන් බුදුරැසින් මොනවට බබුලුවමින් වෙරඤ්ජ බ්‍රාහ්මණයාගේ ගෙට වැඩිය සේක. භාග්‍යවතුන් වහන්සේ මොහුගේ ගෙදොර සමීපයෙහි සිටි ඇසිල්ලෙහිම පිරිවර ජනතෙමේ උන්වහන්සේ දැක ඔහුට සැලකෙළේය. බ්‍රාහ්මණතෙමේ සිහිලැබ හටගත් සංවේග ඇත්තේ වහා නැගිට මාහැඟි අසුනක් පණවා භාග්‍යවතුන් වහන්සේගේ ඉදිරියට ගොස් භාග්‍යවතුන් වහන්සේ මෙහි වඩින සේක්වායි දන්වා සිටියේය. භාග්‍යවතුන් වහන්සේ එහි වැඩමකොට, පැණවූ අසුනෙහි වැඩහුන් සේක. ඉක්බිති වෙරඤ්ජ බ්‍රාහ්මණ තෙමේ භාග්‍යවතුන් වහන්සේගේ සමීපයෙහි හිඳිනු කැමැත්තේ තමන් සිටි පෙදෙසින් භාග්‍යවතුන් වහන්සේ වැඩහුන් තැනට පැමිණියේය. මෙයින් මතු ප්‍රකට අර්‍ත්‍ථ ඇත්තේමය.
බ්‍රාහ්මණ තෙමේ ‘**අපි ච යො දෙය්‍යධම්මො සො න දින්නො**’යි යමක් කීයේද, එහි අදහස මෙසේය: මා විසින් පවරණලද වස්විසූ ඔබවහන්සේලාට තෙමසක් මුළුල්ලෙහි දවසක් පාසා උදෑසන දියයුතු කැඳ කැවිලි මැදහන දියයුතු කෑයුතු බිඳිය යුතුදැය, සවස නන්වැදෑරුම් පැන් වර්‍ග හා ගඳමලින් කළයුතු පූජා සත්කාරදැයි යන මේ ආදීවූ යම් දියයුතු දැයක් වන්නේද එය නොදෙන ලද්දේය. ‘**තඤ්ච ඛො නො අසන්තං’** මෙහි ලිඞ්ග විපර්‍ය්‍යාසය දතයුතුය. ඒ දියයුතුදැය අපට නැත්තේ නොවේ යනු අර්‍ත්‍ථයි. තවද අපි ඔබවහන්සේලාට යමක් යමක් දෙන්නෙමුද, එය අපට නැත්තේ නොවේයි මෙසේද මෙහි අර්‍ත්‍ථ දතයුතුය.
**‘නොපි අදාතුකම්‍යතා’** බොහෝසෙයින් සතුට උපදවන උපකරණ ඇත්තාවූ මසුරන්ට මෙන් නොදෙනු කැමති බවක්ද අපට නැත්තේය. ‘**තං කුතෙත්‍ථ ලබ්හා බහුකිච්චා ඝරාවාසා’** යන එහි මේ යොජනාය:- යම්හෙයකින් ගෘහවාසයෝ බොහෝ කටයුතු ඇත්තාහු ද, එහෙයින් මෙහි දියයුතු දැය ඇති කල්හිද, දෙනු කැමැති බවක් ඇති කල්හි, එය කොතැනින් ලැබිය හැකිද, අපි යම් දියයුතු දෙයක් ඔබවහන්සේලාට දෙන්නෙමුද, එය කොතැනින් ලබන්නට හැක්කේදැයි ගෘහවාසයට ගරහමින් කීයේය. ඒ බ්‍රාහ්මණ තෙමේ වනාහි මාරයා විසින් ආවර්තිතභාවය නොදනියි. ගෘහවාස පළිබෝධය කරනකොට, මට සිහිමුළාබව වූයේයයි සැලකීය. එහෙයින් **‘අපි ච තං කුතෙත්‍ථ ලබ්හා**’යි මෙසේ කීයේය. ‘මේ තෙමස තුළ මම යමක් ඔබවහන්සේලාට දෙන්නෙම්ද, එය කොතැනින් ලබම්ද, ගෘහවාසයෝ බොහෝ කටයුතු ඇත්තාහ’යි මෙසේද මෙහි අර්‍ත්‍ථ යෝජනාව දතයුතුය.
ඉක්බිති බ්‍රාහ්මණතෙමේ ‘මා විසින් යම්දෙයක් තුන්මසකින් දියයුතු වන්නේද, මම ඒ සියල්ල එක්දවසින්ම දෙන්නෙම්නම්, යෙහෙකැයි සිතා **‘අධිවාසෙතු මෙ භවං ගොතමො’** යනාදිය කීයේය. එහි ‘**ස්වාතනාය’ **‘ඔබ වහන්සේලා විෂයයෙහි සත්කාර කළ කල්හි මට හෙට යම් කුශලයක් ප්‍රීති ප්‍රාමොද්‍යයක් වන්නේද, ඒ පිණිසය’. ඉක්බිති තථාගතයන් වහන්සේ ‘ඉදින් මම නොඉවසන්නෙම්නම්, මෙතෙමේ තෙමස මුළුල්ලෙහි කිසිවක් නොලැබීමෙන් කිපියේවන, එහෙයින් මා විසින් යදිනු ලබන්නේද, එක් බතකුදු නොපිළිගනියි. මොහු කෙරෙහි අධිවාසනා ක්‍ෂාන්තිය නැත්තීය. මෙතෙමේ සර්‍වඥ නොවේය’යි මෙසේ බ්‍රාහ්මණ තෙමේද, වෙරඤ්ජා නුවර වැස්සෝද, මට ගරහා, බොහෝ අකුසල් රැස්කරන්නාහ. ඔවුනට ඒ නොවේවා’යි ඔවුනට අනුකම්පා පිණිස භාග්‍යවතුන් වහන්සේ තුෂ්ණිම්භාවයෙන් එය ඉවසා වදාළ සේක.
භාග්‍යවතුන් වහන්සේ මෙසේ ඉවසාද, ගෘහවාසපළිබොධය ගැන සිතීමෙන් කම් නැතැයි වෙරඤ්ජ බ්‍රාහ්මණයා හට හඟවා, ඒ මොහොතට සුදුසු වූ දැහැමි කතාවෙන් මෙලොව පරලොව වැඩ දක්වා කුසල් දහම්හි සමාදන් කරවා කුසල්දහම් ගන්වා එහිද එ බමුණු මොනවට තෙදගන්වා උත්සාහ ඇත්තෙකු කොට ඒ උත්සාහ සහිත භාවයෙන් අන්‍යවූද විද්‍යාමාන ගුණයන්ගෙන් මොනවට සතුටු කරවා දම්රුවන් වැසිවස්වා හුනස්නෙන් නැගිට වැඩි සේක. භාග්‍යවතුන් වහන්සේ නැගිට වැඩිය කල්හි වෙරඤ්ජ බ්‍රාහ්මණතෙමේ ‘පින්වත්නි! අපි තෙමසකට භාග්‍යවතුන් වහන්සේ පවරා එක් දවසක් එක් බතකුදු නොදුනිම්හ, එබැවින් දැන් තෙමසට සෑහෙන පමණින් දියයුතුදැය හෙට එක් දවසින්ම දෙන්නට හැකිවේද, එසේ දානය පිළියෙල කරවු’යි අඹුදරුවන්ට නියම කළේය. ඉක්බිති ප්‍රණීතකොට දානය පිළියෙල කරවා, යම්දවසෙක භාග්‍යවතුන් වහන්සේ පවරණ ලද්දාහු ද, එ දවස රැය ඉක්ම ගිය පසු අසුන් පණවන තැන සරසවා මාහැගි අසුන් පණවා සුවඳ දුම් කැවූ මල්වලින් විසිතුරු වූ මහා පූජාවක් සූදානම්කොට භාග්‍යවතුන් වහන්සේට කල් දන්වාලූයේය. **‘අථ ඛො වෙරඤ්ජො බ්‍රාහ්මණො තස්සා රත්තියා අච්චයෙන -පෙ- නිට්ඨිතං භත්තං’යි**. එහෙයින් වදාරණ ලද්දේය.
භාග්‍යවතුන් වහන්සේ භික්‍ෂු සඞ්ඝයාගෙන් පිරිවැරුණු සේක්, එහි වැඩමකළ සේක. **‘අථ ඛො භගවා -පෙ- නිසීදි භික්‍‍‍‍‍ඛු සඞ්ඝෙන’** යනු එහෙයින් වදාරණ ලදය. **‘අථ ඛො වෙරඤ්ජො බ්‍රාහ්මණො බුද්ධපමුඛං භික්‍ඛුසඞ්ඝං’** යන මෙහි ‘**බුද්ධපමුඛං**’ බුද්ධ පරිනායක වූ ‘බුදුරජාණන් වහන්සේ සඞ්ඝ ස්ථවිරකොට හුන්නාවූ’යි කියන ලද්දේ වේ. ‘**පණීතෙන**’ උතුම් වූ. ‘**සහත්‍ථා’** සියතින් ‘**සන්තප්පෙත්‍වා**’ මොනවට තර්‍ජණයකොට. ප්‍රයොජන ඇති පමණට පිරිපුන්කොට. පිණායෑමට පත්කොට සෑහෙන පමණකොට. **සම්පවාරෙත්‍වා’** මොනවට පවරා. කම් නැත, කම්නැතැයි හස්ත සංඥාවෙන්ද, මුඛසංඥාවෙන්ද, වාග්භෙදයෙන්ද පිළිකෙව් කරවා. ‘**භූත්තාවිං’** වැළඳූ. වැළඳීම ඇති ‘**ඔනීතපත්තපාණීං’** පාත්‍රයෙන් බැහැර කළ අත්ඇති. බැහැරටගත් අත් ඇත්තාවූයි කියන ලද්දේ වේ. **‘තිචීවරෙන අච්ඡාදෙසි’**. භාග්‍යවතුන් වහන්සේට තුන්සිවුරු පිදුයේය. **‘තිචීවරෙන අච්ඡාදෙසි’** යන මෙය ව්‍යවහාර වචන මාත්‍රයක් වේ. ඒ තුන්සිවුරෙහිද, එක් එක් සළුව දහසක් අගනේය. මෙසේ බ්‍රාහ්මණතෙමේ භාග්‍යවතුන් වහන්සේට තුන්දහසක් අගනා උතුම් වූ කසීවත් සමානවූ තුන්සිවුරු පිදුයේය. **‘එකමෙකඤ්ච භික්‍ඛුං එකමෙකෙන දුස්සයුගෙන’** එක් එක් භික්‍ෂු නමක් එක් එක් වස්ත්‍ර යුග්මයකින්. එහි එක් සළුවක් පන්සියයක් අගනේය. මෙසේ පන්සියයක් භික්‍ෂූන්ට පන්ලක්‍ෂයක් අගනා වූ වස්ත්‍ර පිදුයේය. බ්‍රාහ්මණතෙමේ මෙපමණකුදු පුදා සතුටුනොවූයේ, සෑහීමට නොපත්ව, නැවත, සත්අට දහසක් අගනා නොයෙක් රතු කම්බිලිද, පත්තුණ්ණ දේශයෙහි උපන් පටවස්ත්‍ර හා චීන දේශයෙහි උපන් පටවස්ත්‍රද පලා පලා යෝගීපට, අස්වැටි, කාබාන්, පෙරහන් යනාදිය පිණිස දුන්නේය. සියක්වර පිසූ, දහස්වර පිසූ බෙහෙත් තෙල්වලින් සමින් කළ සැළි පුරවා එක් එක් භික්‍ෂු නමක්හට ඇඟ ගෑම පිණිස දහසක් අගනා තෙල් පිදුයේය. බොහෝකොට කීමෙන් කිම? සිවුපසය අතුරෙහි ශ්‍රමණ පරිභොග වූ කිසිදු පිරිකරක් නොදෙන ලද්දේනම් නොවූයේය. පෙළෙහි දැක්වූනේ සිවුරු පමණකි.
භාග්‍යවතුන් වහන්සේ, මෙසේ මහදන් දී අඹුදරුවන් හා එක්ව වැදහුන්නා වූ තෙමසක් මාරාවර්‍තනයෙන් ධර්‍මශ්‍රවණාමෘත රසපරිභොගයෙන් පිරිහුනු වෙරඤ්ජ බ්‍රාහ්මණයා එක් දවසින්ම දහම් අමාවැසි වස්වා, පිරිපුන් යහපත් අදහස් ඇත්තෙකු කරනසේක්, දැහැමි කතාවෙන් එලොව මෙලොව වැඩදක්වා -පෙ- හුනස්නෙන් නැගිට වැඩිය සේක. බ්‍රාහ්මණතෙමේද, අඹුදරුවන් සහිතවම භාග්‍යවතුන් වහන්සේද, භික්‍ෂු සඞ්ඝයාද වැඳ ‘ස්වාමීනි! නැවතද අපට අනුග්‍රහ කරණු මැනවැ’යි මේආදිය කියමින් අනුව ගොස් කඳුලු හෙලමින් නැවතුනේය.
**‘අථ ඛො භගවා වෙරඤ්ජායං යථාභිරන්තං විහරීත්‍වා’** භාග්‍යවතුන් වහන්සේ අදහස් පරිදි රිසිතාක් ඒ වසවැස වෙරඤ්ජාවෙන් නික්ම මහාමණ්ඩල චාරිකාවෙන් හැසිරෙණ කාලයෙහි යායුතු බුද්ධවීථිය හැර දුර්භික්‍ෂ දොෂයෙන් වෙහෙසට පැමිණි භික්‍ෂු සඞ්ඝයා සෘජුමාර්‍ගයෙන් ගෙනයනු කැමතිසේක් සොරෙය්‍යාදියට නොවැඩ, පයාග නදිය පිහිටි තැනට වැඩ එහි ගඞ්ගා නදිය තරණයකොට බරණැසට වැඩිය සේක. එහිදී අදහස් පරිදි රිසිපරිදි වැඩවාසයකොට විශාලා මහා නගරයට වැඩිය සේක. **‘අනුපගම්ම සොරෙය්‍යං -පෙ- වෙසාලියං විහරති මහාවනෙ කූටාගාරසාලායං’** යනු එහෙයින් වදාරණ ලද්දේය.
එහි හාත්පසින් හැමතින් ප්‍රසාදය උපදවන බැවින් එන ලද අර්‍ත්‍ථ කථාව පිළිබඳ මේ සමන්තපාසාදිකභාවයයි.
උපාලි දාසකො යනාදීන් කියන ලද ආචාර්‍ය්‍ය පරම්පරාවෙන්ද නිදානවස්තු ප්‍රභේද දැක්වීමෙන්ද පරලබ්ධි දුරුකිරීමෙන්ද ස්වසමය පිහිටුවීමෙන්ද,
ව්‍යඤ්ජන පරිශොධනයෙන්ද පදාර්‍ත්‍ථ දැක්වීමෙන්ද පාලියොජනා ක්‍රමයෙන්ද ශික්‍ෂාපද විනිශ්චයයෙන්ද විභඞ්ගනයභෙද දැක්වීමෙන්ද,
නුවණැසින් මොනවට බලන්නාවූ නුවණැත්තවුන්ට මේ සමනන්තපාසාදිකාවෙහි නොපැහැදෙන කිසිවක් යම්හෙයකින් නොදක්නා ලැබේද, එහෙයින් හික්මවිය හැකි සත්ත්‍වයන් දැමීමෙහි දක්‍ෂ වූ ලොවට අනුකම්පා කරන්නාවූ ලෝකනාථයන් වහන්සේ විසින් වදාළ විනය ප්‍රවෘත්ති ඇත්තා වූ මේ සංවර්‍ණනාව සමන්තපාසාදිකාම යයි දතයුතුය.

